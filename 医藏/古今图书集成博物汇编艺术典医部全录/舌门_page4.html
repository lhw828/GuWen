<!DOCTYPE html>
<html>
<head>
    <meta charset="UTF-8">
    <title>舌门 - 第 4 页/共 7 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>舌门 - 第 4 页/共 7 页</h1>
    <div class="content">
　　　　证治准绳 【明　王肯堂】

　　　　　舌部所属

　　属手少阴心经。
　　 【注　《素问》曰：心在窍为舌，畏寒。《内经》曰：心气通于舌，心和则舌能知五味矣。病则舌卷短，颧赤，其脉搏坚而长。乔岳曰：心绝则舌不能收，及不能语。】　　又属足太阴脾经。
　　 【注　李东垣曰：舌者，心也，复能知味，是舌中有脾也。《灵枢》曰：足太阴之正，贯舌中。《素问》曰：中央黄色，入通于脾，故病在舌本。《灵枢》又曰：足太阴是动则病舌本强，所生病者舌本痛。又曰：刺舌下中脉太过，血出不止为喑。注舌下脉，脾脉也；瘖，不能言也。又孙景思曰：舌者，心气之所主，脾脉之所通，二脏不和，风邪中之则舌强不能言，壅热攻之则舌肿不能转。更有重舌、木舌、舌肿、出血等证，皆由心脾二经风热所乘而然也。】　　又兼属足阳明胃经。
　　 【注　张鸡峰曰：脾胃主四肢，其脉连舌本而络于唇口。胃为水谷之海，脾气磨而消之，由是水谷之精化为营卫以养四肢。　若起居失节，饮食不时，则致脾胃之气不足，而营卫之养不周，风邪乘虚而干之，则四肢与唇口俱痹，语言蹇濇，久久不治，变为痿疾。经云：治痿独取阳明，谓足阳明也，治法宜多用脾胃药，少服去风药，则可安矣。】　　又属足少阴肾经。
　　 【注　《灵枢》曰：足少阴之正，直者系舌本。舌纵涎下烦悗，取足少阴。《元珠》曰：舌之下窍，肾之津液所朝也。注：下窍，廉泉穴也，一名舌本，在颔下结喉上　《素问》曰：刺足少阴脉重虚出血，为舌难以言。】　　又属足厥阴肝经。
　　 【注　《灵枢》曰：肝者筋之合也，筋者聚于阴器，而脉络于舌本。】
　　　　外科正宗 【明　陈实功】

　　　　　痰包

　　痰包乃痰饮乘火流行，凝注舌下，结如匏肿，绵软不硬，有妨言语，作痛不安，用利剪刀当包剪破，流出黄痰，若鸡子清稠粘难断，捺尽，以冰硼散搽之，内服二陈汤加黄芩、黄连、薄荷数服，忌煎炒火酒等件。
　　　　　重舌

　　大人小儿重舌，乃心火妄动发之，当以线针点刺患上，令出恶血，内服解毒泻心汤，外以冰硼散搽之。
　　　　　木舌

　　紫舌、木舌，亦由心火而发，用飞盐加冰片少许，勤搽，出涎自愈。又有痰气结于舌上，成核作痛，硬强者，用线针点破出血，用冰硼散搽之。
　　　　医方考 【明　吴昆】

　　　　　舌病方论

　　《本事方》云：　一士人夜归，其妻熟寝，士人撼之。妻问何事？不答。又撼之，其妻惊视之，舌肿已满口，不能出声。急访医，得一叟负囊而至，用药掺之，比晓复旧。问之，乃蒲黄一物。昆按《内经》曰：热胜则肿。此证必心脾之火并于舌，故令肿而满口。蒲黄性寒，能清气凉血，故愈。　　热证多舌出。有病愈而舌不能入者，以冰片分许，研末，掺其舌上，则入。所以舌出者，热实于内，而欲吐舌泄气也；所以不能入者，邪气久居，舌强而不柔和也。冰片味辛热而气清香，可以利窍，可以柔筋，可以泄气，故得之而舌入矣。　　有人舌肿，舒出口外，无敢医者。一村人云：偶有此药，归而取至，乃二纸捻，以灯烧之，取烟熏舌，随即消缩。众问其方，村人曰：吾家旧有一牛，亦舌肿胀出口，人教以蓖麻油蘸纸作捻，烧烟熏之而愈，因以治人亦验。昆谓：舌肿舒出口外，经所谓热胜则肿也。然舌者心之苗，又脾之经络连舌本，散舌下，其热当责于心脾二经。《本草》云：蓖麻主浮肿恶气，取油涂之，叶主风肿不仁，捣蒸敷之，则其能解风肿内热也可知矣。然用其烟犹有妙义，烟乃轻清之物，一入于口，呼吸传变，可使径达心脾，匪惟治标，亦可疗本。村人用之而不达其理，斯其所以为村人。医者闻之而不察其理，则亦村人而已矣！
　　　　景岳全书 【明　张介宾】

　　　　　论胎色

　　舌胎舌黑，虽云火证，然实火虚火俱能为之。凡治此者，但当察脉证，以虚实为主，而再以辨色之法参之，庶可无误。盖实热之黑，必兼红紫干渴，或多芒刺；若沉黑少红而带润滑者，本非实热证也。若其六脉细弱，而形困气倦，则又最为虚候，是必寒水乘心火不归原之病，此不救本而但知治标，则万无一生矣。此之治法：凡里热未甚而表散有未解者，宜柴胡诸饮之类，以解其表；里邪热甚者，宜凉膈散、犀角地黄汤之类以清其内，此治实热之法也。若阴虚火盛，而兼有表邪未解者，宜补阴益气煎之类兼表里而治之；若形气病气俱不足，寒水乘心而虚阳不敛者，必用理阴煎、理中汤或大补元煎之类，以单救其里，自可保其无虞，此治虚火之法也。若舌有白胎，语言蹇濇者，以薄荷、白蜜同姜片，蘸而揩擦之。　　舌为心之官，本红而泽。凡伤寒三四日已后，舌上有胎必自润而燥，自滑而濇，由白而黄，由黄而黑，甚至焦干，或生芒刺，是皆邪热内传由浅入深之证也。故凡邪气在表，舌则无胎，及其传里，则津液干燥而舌胎生矣。若邪犹未深，其在半表半里之间，或邪气客于胸中者，其胎不黑不濇，止宜小柴胡之属以和之。若阳邪传里，胃中有热，则舌胎不滑而濇，宜栀子豉汤之属以清之。若烦躁欲饮水数升者，白虎加人参汤之类主之。大都舌上黄胎而焦濇者，胃腑有邪热也，或清之或微下之。《金匮要略》曰：舌黄未下者，下之黄自去。然必大便燥实，脉沉有力而大渴者，方可下之。若微渴而脉不实，便不坚，胎不干燥芒刺者，不可下也。其有舌上黑胎而生芒刺者，则热更甚矣，宜凉膈散、承气汤、大柴胡之属酌宜下之。若胎色虽黑滑而不濇者，便非实邪，亦非火证，非惟不可下，且不可清也。此辨舌之概，虽云若此，然犹有不可概论者，仍宜详察如左。　　按伤寒诸书皆云：心为君主之官，开窍于舌。心主火，肾主水，黑为水色而见于心部，是为鬼贼相刑，故知必死。此虽据理之谈，然实有未必然者。夫五行相制，难免无克，此其所以为病，岂因克为病，便为必死？但当察其根本何如也。如黑色连地而灰黯无神，此其本源已败，死无疑矣。若舌心焦黑而质地红活，未必皆死证。阳实者清其胃火，火退自愈，何虑之有！其有元气大损而阴邪独见者，其色亦黄黑；真水涸竭者，其舌亦干焦。肾中水火俱亏，原非实热之证，欲辨此者，但察其形气脉色，自有虚实可辨，而从补从清，反如冰炭矣。故凡以焦枯干濇者，尚有非实非火之证。再若青黑少神而润滑不燥者，则无非水乘火位，虚寒证也。若认此为火，而苦寒一投，则余烬随灭矣。故凡见此者，但当详求脉证，以虚实为主，不可因其焦黑而执言清火也！伤寒固尔，诸证亦然。
　　　　　重舌木舌

　　重舌木舌：以舌下肿出如舌，故曰重舌，又谓之子舌；忽肿木而硬者，谓之木舌，皆上焦热壅故也。惟宜砭针刺去其血为上策，及内服清胃降火之剂自愈。若舌忽肿起如猪胞，或硬如木石，不能出声，胀满塞口则闭闷杀人，但看舌下有如蝼蛄，或如卧蚕者，急于肿突处砭去其血，仍用釜底煤不拘多少，以盐酢调厚敷之，或用井华水调敷亦可。脱去更敷。如不甚者，单以此敷之亦愈。
　　　　石室秘箓 【清　陈土铎】

　　　　　生疮

　　人口中忽生疮于舌上，吐出在外寸余，上结成黄靥，难以食物，人以为病在心也，心热故生此疮，此亦近理之谈而不知非也。亦有祟以凭之也。方用冰片一分入在蚌口内，立化为水，乃以鹅翎敷扫其上，立刻收入其舌，便可饮食矣。蚌乃至阴之物，攻至阴之邪，则邪自退走；况又加以冰片之辛温，逐邪不遗余力，自然手到功成也。　　口舌生疮，乃心火郁热，而舌乃心苗，故先见比证。法用黄连三钱，菖蒲一钱，水煎服一剂而愈，神方也。此方不奇在黄连，而奇在菖蒲。菖蒲引心经之药，黄连虽亦入心经，然未免肝脾亦入，未若菖蒲之单入心也。况不杂之以各经之品，孤军深入，又何疑哉！此所以奏功如响也。倘不知用药神机，轻混之以肝脾之药，虽亦奏功，终不能捷如桴鼓。此治热之法也。　　口舌生疮者，乃心经热也，宜用黄连、黄芩之类凉散之自愈。今不用而用黄蘗、僵蚕各一钱，枳壳烧灰、炙甘草、薄荷、山豆根各五分，为细末，冰片三厘研匀，掺上，一日掺三次，第一日即少快，明日痊愈。
　　　　　黑色

　　阴寒而直中肾经，舌黑眼闭，下身尽黑，上身尽青，大便出，小便遗，此更危急之证，虽有仙方，恐难全活。而予必欲生之，因定一方，虽不敢曰人尽可救，亦庶几于十人中而救一二人乎？方名心救汤。人参五两，附子一个，白朮半斤，肉桂一两，菖蒲五分，良姜三钱，水煎服。此方参、朮多用者，恐少则力量不能胜任，以驾御夫桂、附之热药也。故必多加而后可望其通达上下，以尽祛周身之寒毒。倘得大便止而小便不遗，便有生机。再进一剂，则眼开而舌黑可去，身黑身青俱可尽解也。苟服药后仍前大小便之不禁，不必再服药，听其身死而已矣。大约此方救此病，十人中亦可救三四人。
　　　　　生刺

　　人有火盛之极，舌如芒刺，唇口开裂，大渴呼饮，虽非伤寒之证所得，而人患此病，即不身热，亦去死不久也。白虎汤亦可救，但过于太凉，恐伤胃气，往往有热退而生变，仍归于亡，故白虎汤不可轻投也。我有一方，名曰清凉散，元参二两，麦冬一两，甘菊花、青蒿各五钱，白芥子、生地、车前子各三钱，水煎服。此方妙在元参为君，以解上焦之焰；麦冬为臣，以解肺中之热；甘菊、青蒿为佐，以消胃中之火；尤妙车前子、白芥、生地为使，或化痰，或凉血，尽从膀胱以下泻其大热之气。是上下之间无非清凉而火热自散，又不损胃，故能扶危而不至生变也。
　　　　　燥裂

　　亡血之后，口舌燥裂不能饮食者，死。盖亡血自然无血以生精，精涸则津亦涸，必然之势也。欲使口舌之干者重润，必须使精血之竭者重生。补精之方，六味丸最妙，然而六味丸单补肾中之精，而不能上补口舌之津也。虽补肾于下，亦能通津于上，然终觉缓不济急。我今定一奇方，上下兼补，名上下相资汤，熟地、麦冬各一两，山茱萸、沙参、当归、牛膝、葳蕤各五钱，人参、元参各三钱，北五味二钱，车前子一钱，水煎服。此方补肾为君，而兼以补肺之药，子母相资，上下兼润，精生而液亦生，血生而津亦生矣，安在危亡之证不可庆再生耶？
　　　　　干肿

　　燥证舌干肿大，溺血，大便又便血不止，亦是死证。盖感暑热之毒，至秋而燥极，肺金清肃之令不行，大小便热极而齐便血也。论理见血宜治血矣，然而治血，血偏不止，反至燥添而不可救。吾不治血，专治燥，方用兼润丸，熟地、当归、白芍各一两，元参、麦冬、沙参各二两，车前子、生地各五钱，地榆三钱，水煎服。一剂轻，二剂血止，便有生机也。此方纯是补血妙品，惟用地榆以清火，车前子以利水，火清水利，不必治血，血自治也。
　　　　　吐出

　　如人舌吐出，不肯收进，乃阳火盛强之故，以冰片少许点之，即收。后用黄连、人参、白芍各三钱，菖蒲、柴胡各一钱，水煎服，二剂可也。
　　　　　缩入

　　如人舌缩入喉咙，不能语言，乃寒气结于胸腹之故，急用人参三钱，白朮五钱，肉桂、附子、干姜各一钱治之，则舌自舒矣。
　　　　　断者可续

　　凡人有被人咬落舌尖，或连根咬断者，或一日，或二日，或半月，俱可接之。速用狗舌一条，观其人舌之大小切正如人舌光景，将病人舌根伸出，病人坐在椅上，仰面头放在椅背上，以自己手拿住喉咙，则舌自伸出，急将狗舌蘸药末，接在人舌上，一交接永不落矣。末药方开后：龙齿、人参俱透明者，生地各三钱，冰片三分，象皮一钱，土狗三个去头翅，地虱二十个。先将人参各项俱研末，后用地虱、土狗捣烂入前药末内，捣之，佩身上三日，干为末，盛在瓶内。遇有此等病为之医治可也。此药末接骨最奇，服下神效。骨断者服一钱即愈，神方也。
　　　　　绝者可长

　　闻人说咬落舌头者，以酢漱之，可以重长，此说甚谬。夫肉逢酸则缩，岂有反伸出之理？当用人参一两，煎汤含漱半日，以一两参汤漱完，然后已。再用龙齿末、血竭末各三分，人参未、麦冬末各一钱，冰片二分，土狗一个，地虱十个，各火焙为末，放在土地上一刻，出火气，将此末乘人参漱口完时，即以此末自己用舌蘸之，使令遍，不可将舌即缩入口中，放在外者半刻，至不能忍然后缩入可也。三次，则舌伸长矣。
　　　　　伤寒相舌秘法

　　凡见舌系白胎，邪火未甚也，用小柴胡汤解之。舌系黄色者，心热也，可用黄连、栀子以凉之。凡见黄而带灰色者，系胃热也，可用石膏、知母以凉之。凡见黄而带红者，乃小肠膀胱热也，可用栀子以清之。见舌红而白者，乃肺热也，用黄芩、苏叶以解之。见舌黑而带红者，乃肾虚而挟邪也，用生地、元参，又入柴胡以和解之。见舌红而有黑星者，乃胃热极也，宜用石膏以治之；元参、干葛亦可，终不若石膏之妙。见舌红而有白点者，乃心中有邪也，宜用柴胡、黄连以解之，心肝同治也。见舌红而有大红点者，乃胃热而带湿也，须茵陈五苓散以利之。盖水湿必归膀胱以散邪，非肉桂不能引入膀胱，但止可用一二分，不可多入。见舌白胎而带黑点，亦胃热也，宜用石膏以凉之。见舌黄而有黑者，乃肝经实热也，用柴胡、栀子以解之。见舌白而黄者，邪将入里也，急用柴胡、栀子以解之，不使入里，柴胡乃半表半里不可不用之药也。见舌中白而外黄者，乃邪入大肠也，必须五苓散以分水，水分则泄止矣。见舌中黄而外白者，乃邪在内而非外，邪在上而非下，止可加柴胡、枳壳以和解，不可骤用大黄以轻下也；天水加五苓亦可，终不若柴胡、枳壳直中病原；少加天水则更妥，或不加用天水，加五苓散亦可也。见根黄而光白者，亦胃热而带湿也，亦须用石膏为君，而少加天水之品，如猪苓、泽泻之味也。见舌黄而隔一瓣一瓣者，乃邪湿已入大肠，急用大黄茵陈下之，不必用抵当、十枣汤也。若下之迟，则不得而用之。然须辨水与血之分，下水用十枣，下血用抵当也。见舌有红中如虫蚀者，乃水未升而火来乘也，亦须用黄连、柴胡以和解之。见舌红而开裂如人字者，乃邪初入心，宜用石膏、黄连以解之。见舌有根黑而尖带红者，乃肾中有邪未散，宜用柴胡、栀子以解之。见舌根黑而舌尖白者，乃胃火乘肾，宜用石膏、知母、元参以解之，不必论其渴与不渴，不必问其下利也。舌根黑而舌尖黄者，亦邪将入肾，须急用大黄下之。然须辨其腹痛与不痛，按之腹痛而手不可近者，急下之，否则只用柴胡栀子以和解之。见舌纯红而独尖黑者，乃肾虚而邪火来乘也，不可用石膏汤。肾既虚而又用石膏，是速之死也。当用元参一两或二两以救之，多有能生者。见舌有中心红晕而四围边旁纯黑者，乃君相二火炎腾，急用大黄加生地两许，下而救之，十人中亦可救五六人。见舌有中央灰黑而四边微红者，乃邪结于大肠也，下之则愈，不应则死。以肾水枯槁不能润之推送，此时又不可竟用熟地补肾之药，盖邪未散不可补，补则愈加胀急，适所以害之也。必邪下而后以生地滋之则可，然亦不可多用也。见舌有纯灰色中间独两晕黑者，亦邪将入肾也，急用元参两许，少加柴胡治之。见舌有外红而内黑者，此火极似水也，急用柴胡、栀子、大黄、枳实以和利之。若舌又见刺，则火亢热之极矣，尤须多加前药。总之内黑而外白，内黑而外黄，皆前证也，与上同治，十中亦可得半生也。惟舌中淡黑而外或淡红，外或淡白，内或淡黄者，较前稍轻，俱可以前法治之，十人中可得八人生也。见舌有纯红而露黑纹数条者，此水来乘火，乃阴证也，其舌胎必滑，必恶寒、恶水，下咽必吐。倘现纯黑之舌，乃死证也，不须治之。水极似火，火极似水，一带纯黑，俱不可治。伤寒知舌之验法便有把握，庶不至临证差悞耳。
　　　　方

　　升麻煎 【《千金方》，下同】 　治心脏热，舌生疮裂破，引唇揭赤，服之泻热。　　升麻　射干各三两　柏叶切，一升　大青二两　生元参汁三合　苦竹叶切　地黄汁　生芦根　蔷薇根白皮各五两　　右十味(口父)咀，以水四升，煮取一升，去滓；下元参汁，令两沸；次下地黄汁，两沸；次下蜜，煎取一升七合。绵染取汁，安舌上含，细细咽之。　　又方　治舌上疮，不得食，舌本强，颈两边痛，此是心虚热所致。　　柴胡　升麻　芍药　栀子仁　通草各二两　黄芩　大青　杏仁各两半　生姜　石膏各四两　　右十味(口父)咀，以水一斗九升，煮取三升半，分四服，日三夜一，滓可重煎服之。
　　黑参丸 【丹溪，下同】 　治口舌生疮，久不愈。　　黑参　天门冬　麦门冬去心，各炒一两　　右为末，炼蜜丸，如弹子大，每用一丸，绵裹，噙化咽津。
　　柳花散　治口舌生疮。
　　延胡索一两　黄蘗　黄连各半两　密陀僧　青黛各二钱　　右为末，敷贴口内，有津即吐。

　　增损如圣散　治上焦热壅，口舌生疮。　　桔梗二两　甘草炙，一两半　枳壳去瓤，二钱半　防风半两　　右为末，每服三钱，水煎，食后服。
　　甘桔汤　治前证。
　　桔梗二两　甘草一两
　　右水煎，食后温服。

　　理中汤 【仲景】 　治口舌生疮，服凉药不愈，此中焦土虚，且不能食，相火冲上无制也。　　白朮土炒，二两　人参　干姜炮　甘草炙，各一两　　右銼，每服五钱，水煎温服。

　　薄荷煎 【《三因》】 　治舌上生疮，或白胎干濇如雪，语话不真。　　薄荷自然汁　白蜜各等分
　　右二味调匀。先以生姜厚片蘸蜜水揩洗后，敷此药。
　　得效方　治前证。
　　朱砂　雄黄　硼砂　龙脑　麝香各少许　　右为末，先以蜜水揩洗后，以此敷之良。
　　冰蘗丸 【《入门》】 　治口舌生疮粟。　　黄蘗　薄荷　硼砂各等分　龙脑减半　　右为末，蜜丸，弹子大，噙化。

　　兼金散 【《三因》】 　治口舌疮。　　黄连　细辛各等分
　　右为末，先以布巾蘸水，拭净患处，乃掺药，吐涎即愈。
　　碧雪 【《得效》】 　治口舌生疮，舌强腮肿喉痹。　　蒲黄　青黛　硼砂　焰硝　甘草各等分　　右为末，以手指掺于口中，咽津下。
　　香砂六君子汤　治口舌生疮，服凉药过多，以致食少作呕，或中气虚热所致。　　人参　白朮土炒　茯苓　半夏　陈皮各一钱　藿香八分　甘草炒，六分　缩砂仁炒，八分　　右姜水煎。

　　人参安胃散　治胃经虚热，口舌生疮，喜热饮食。　　人参　白茯苓各一钱　黄芩二钱　甘草炙　陈皮各五分　黄连三分　芍药七分　　右水煎服。

　　七味白朮散　治虚热口舌生疮，不喜饮冷，吐泻口干。　　干葛一钱　人参　白朮炒　木香　白茯苓　甘草炙　藿香各五分　　右水煎服。

　　四君子汤　治口舌生疮，脾胃虚弱，饮食少思，肚腹不利。　　人参　白朮　茯苓各一钱　甘草炙，五分　　右姜枣水煎服。

　　六君子汤　治胃气虚热，口舌生疮，或寒凉克伐，食少吐泻。　　人参　白朮　茯苓各一钱半　陈皮　半夏　甘草各一钱　　右姜枣水煎服。

</div>
    <div class="pagination">
<a href="舌门_page3.html">上一页</a><a href="舌门.html">1</a><a href="舌门_page2.html">2</a><a href="舌门_page3.html">3</a><span class="current-page">4</span><a href="舌门_page5.html">5</a><a href="舌门_page6.html">6</a><a href="舌门_page7.html">7</a><a href="舌门_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
