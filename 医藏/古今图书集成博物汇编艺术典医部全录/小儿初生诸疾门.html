<!DOCTYPE html>
<html>
<head>
    <meta charset="UTF-8">
    <title>小儿初生诸疾门 - 第 1 页/共 9 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>小儿初生诸疾门 - 第 1 页/共 9 页</h1>
    <div class="content">古今图书集成医部全录卷四百七

小儿初生诸疾门

　　　　黄帝素问

　　　　　奇病论篇

　　帝曰：人生而有病巅疾者，病名曰何？安所得之？岐伯曰：病名为胎病。此得之在母腹中时，其母有所大惊，气上而不下，精气并居，故令子发为巅疾也。　　【注　此女子胞之为病也。有所大惊，则气暴上而不下。夫精以养胎，而精气并居者也。母受惊而气上，则子之精气亦逆，故令子发为巅疾也。思谓巅当作癫。按婴儿癫癎，多因母腹中受惊所致。然癫疾者逆气之所生也，故因气上逆而发为癫疾。兆璜曰：胎中受病，非止惊癎。妊娠女子饮食起居，大宜谨慎，则生子聪俊，无病长年。】
　　　　千金方 【唐　孙思邈】

　　　　　初生出腹论

　　小儿初生出腹，骨肉未敛，肌肉犹是血也，血凝乃坚成肌肉耳。其血沮败，不成肌肉，则使面目绕鼻口左右悉黄而啼，闭目聚口撮面，口中干燥，四肢不能伸缩者，皆是血脉不敛也，多不育。若有如此者，皆宜与龙胆汤也。　　儿生落地不作声者，取暖水一器灌之，须臾当啼。儿生不作声者，此由难产气少故也。可取儿脐带向身却捋之，令气入腹，仍呵之至百度，啼声自发。亦可以葱白徐徐鞭之，即啼。　　儿生十许日怒啼。似衣中有刺者，此或脐燥还刺其腹，当解之，易衣更裹，仍以温粉粉之。若脐不愈，烧绛帛末粉之。若过一月脐有汁不愈，烧虾蟆灰粉之，日三四度。若脐中水及中冷，则令儿腹绞痛，夭糾啼呼，面目青黑，此是中水之过，当炙粉絮以熨之，不时治护。脐至肿者，皆随轻重，重者便灸之，乃可至八九十壮；轻者脐不大肿，但出汁，时时啼呼者，捣当归末和胡粉傅之，炙絮日熨之，至百日愈，以啼呼止为候。【按初生小儿，针灸不可妄施，兹云炙之可至八九十壮，虽今古异宜，亦须斟酌。】　　若儿粪青者，冷也。与脐中水同。
　　乳哺不进者，腹中皆有痰癖也，当以四物紫丸微下之，节哺乳，数日便自愈。小儿微寒热，亦当尔利之，要当下之，然后乃瘥。
　　　　　惊癎

　　新生即癎者，是其五脏不收敛，血气不聚，五脉不流，骨怯不成也，多不全育。其一月四十日已上，至期岁而癎者，亦由乳养失理，血气不和，风邪所中也。病先身热掣瘲，驾啼叫唤而后发癎，脉浮者为阳癎，病在六腑，外在肌肤，犹易治也。病先身冷，不惊掣，不啼呼，而病发时脉沉者为阴癎，病在五脏，内在骨髓，极难治也。　　初出腹，血脉不敛，五脏未成，稍将养失宜，即为病也，时不成人。其经变蒸之后有病，余证并宽，惟中风最暴卒也。小儿四肢不好惊掣，气息小异，欲作癎，及变蒸日满不解者，并宜与龙胆汤。　　凡小儿不能乳哺，当与紫丸下之。小儿始生，生气尚盛，但有微恶，则须下之，必无所损。及其愈病，则致深益。若不时下则成大疾，疾成难治矣。凡下，四味紫丸最善。虽下，不损人，足以去疾。若四味紫丸不得下者，当以赤丸下之；赤丸不下，当倍之。若已下而有余热不尽，当按方作龙胆汤稍稍服之，并摩赤膏。　　风癎亦当下之，然当以猪心汤下之。惊癎但按图灸之，及摩生膏，不可大下也。何者？惊癎心气不定，下之内虚，益令甚尔。惊癎甚者，特为难治。故养小儿常慎惊，勿令闻大声，抱持之间当安徐，勿令惊布。又天雷时，当塞儿耳，并作余细声以乱之也。凡养小儿，皆微惊以长其血脉，但不欲大惊。大惊乃灸惊脉。若五六十日灸者，惊复更甚；生百日后灸惊脉，乃善。
　　　　　变蒸论

　　凡儿生三十二日一变；六十四日再变，变且蒸；九十六日三变；一百二十八日四变，变且蒸；一百六十日五变；一百九十二日六变，变且蒸；二百二十四日七变；二百五十六日八变，变且蒸；二百八十八日九变；三百二十日十变，变且蒸。积三百二十日小蒸毕后，六十四日大蒸；蒸后六十四日复大蒸；蒸后一百二十八日复大蒸。凡小儿自生三十二日一变，再变为一蒸；凡十变而五小蒸，又三大蒸；积五百七十六日大小蒸都毕，乃成人。小儿所以变蒸者，是荣其血脉，改其五脏，故一变竟，辄觉情态有异。其变蒸之候，变者上气，蒸者体热。变蒸有轻重：其轻者体热而微惊，耳冷尻冷，上唇头白泡起如鱼目珠子，微汗出；其重者体壮热而脉乱，或汗或不汗，不欲食，食辄吐哯，目白睛微赤，黑睛微白。又云目白者重，赤黑者微，变蒸毕，自精明矣。此其证也。单变小微，兼蒸小剧。凡蒸平者五日而衰，远者十日而衰。先期五日，后期五日，为十日之中，热乃除耳。儿生三十二日一变，二十九日先期而热，便治之如法，至三十六七日蒸乃毕耳。恕不解了，故重说之。且变蒸之时，不欲惊动，勿令傍多人。儿变蒸或早或晚，不如法者多。又初变之时或热甚者，违日数不歇，审计变蒸之日，当其时有热微惊，慎不可治及灸刺，但和视之，若良久热不可已，少与紫丸微下，热歇便止。若于变蒸之中，加以时行温病，或非变蒸时而得时行者，其诊皆相似，惟耳及尻通热，口上无白泡耳。当先服黑散以发其汗，汗出温粉粉之，热当歇，便就瘥；若犹不都除，乃与紫丸下之。儿变蒸时，若有寒加之，即寒热交争，腹腰夭糾，啼不止者，熨之则愈也。【熨法即炙粉絮熨之。】 变蒸与温壮伤寒相似。若非变蒸，身热耳热尻亦热，此乃为他病，可作余治。审是变蒸，不得为余治也。　　又一法：凡儿生三十二日始变，变者身热也；至六十四日再变，几且蒸，其状卧端正也；至九十六日三变，定者候丹孔出而泄；至一百二十八日四变，变且蒸，以能咳笑也；至一百六十日五变，以成机关也；至一百九十二日六变，变且蒸，五机成也；至二百二十四日七变，以能匍匐也；至二百五十六日八变，变且蒸，以知欲学语也；至二百八十八日九变，以亭亭然也。凡小儿生至二百八十八日，九变四蒸也。当其变之日，慎不可妄治之，则加其疾。变且蒸者，是儿送迎月也。蒸者，甚热而脉乱汗出是也。近者五日歇，远者八九日歇也。当是蒸上，不可灸刺妄治之也。
　　　　小儿直诀 【宋　钱乙】

　　　　　胎惊

　　小儿初生，壮热吐哯，身体强直，手足抽掣，目反直视，是胎惊风证也。　　 【注　按前证多因娠妇忿怒惊恐，调摄乖常，或挟外邪内伤于胎。盖母有所触，胎必感之。当用猪乳膏拭儿口中，或用惺惺散加漏芦令母烈服，使药通乳中，儿病自愈矣。】　　百日内发搐，真者不过两三次必死，假者频发不死。真者内生惊癎，假者外伤风冷。血气未实，不能胜任，故发搐，口中气热，用大青膏涂顖、浴体二法。　　 【注　按前证多因胎中受患，或乳母郁怒传儿，或儿脾伤自病。当固元气为主，而兼治其母。仍参吮乳不能类治之。后仿此。】
　　　　　变蒸

　　小儿在母腹中乃生骨气，五脏六腑成而未全。自生之后，即长骨脉，五脏六腑之神智也。变者易也，自内而外，自下而上，又身热。故以生之日后三十二日一变蒸，即智意有异于前。何也？长生脏腑智意故也。何谓三十二日长骨添精神？人有三百六十五骨，除手足中四十五碎骨外，有三百二十数。自生下，骨一日十段而上之。十日百段，而三十二日计三百二十段为一变，亦曰一蒸。骨之余气，一自脑分入龈中，作三十二齿；而齿牙不及三十二数者，由变不足其常也。或二十八日即长二十八齿，已下仿此，但不过三十二之数也。凡一周遍乃生虚热诸病，如是十周则小蒸毕也。计三百二十日，生骨气乃全而未壮也。故初三十二日一变生肾生志，六十四日再变生膀胱，其发耳与骨　尻冷。肾与膀胱俱主于水，水数一，故先变生之。九十六日三变生心喜，一百二十八日四变生小肠，其发汗出而微惊。心为火，火数二。一百六十日五变生肝哭，一百九十二日六变生胆，其发自闭【一云目不闭】 而赤。肝主木，木数三。二百二十四日七变生肺声，二百五十六日八变生大肠，其发肤热而汗或不汗。肺者金，金数四。二百八十八日九变生脾智，三百二十日十变生胃，其发不食腹痛而吐乳。此后乃齿生，能言知喜怒，故云始全也。太仓云：气入四肢长碎骨，于十变后六十四日长其经脉手足。手受血，故能持物；足受血，故能行立也。经云：变且蒸，谓蒸毕而足一岁之日也。师曰：不汗而热者发其汗，大吐者微止，不可余治。是以小儿须变蒸蜕齿者，如花之易苗。所谓不及三十二齿者。由变之不及，齿当与变日相合也。年壮而视齿方明。　　【注　按小儿变者变其情态，蒸者蒸其血脉，故三十二日一变，每变毕则情态异常。《全婴方》论云：变蒸者以长气血也。变者上气，蒸者发热也。轻则体热虚惊，耳冷微汗，唇生白泡，三日可愈；重者寒热脉乱，腹疼啼叫，不能乳食，食即吐哯，五日方愈，古方以黑散子紫丸子主之。窃谓此证小儿所不能免者，虽勿药可也。况前药乃属峻厉，非惟脏腑不能胜，抑且反伤气血，慎之慎之！予尝见一小儿至二变，发热有痰，投以抱龙丸一粒，卒至不救，观此可验矣。若不热不惊，略无证候而暗变者，盖受胎气壮实故也。然其候与伤寒相似，但以唇上白泡验之。亦有受胎气壮实，不热不惊，或无证候而暗变者，不必服药。然父母爱子之心胜，稍有疾病，急于求医；而医不究病倩，率尔投剂。殊不知病因多端，见证相类，难以卒辨。况古人禀厚，方多峻厉之剂，慎服可也。】
　　　　　吐泻

　　初生十日内吐泻壮热，不乳，或乳不消，或白色，先用白饼子下之，后用益黄散和之。　　初生下吐，因秽恶下咽故也，用木瓜丸主之。凡初生急须拭凈口中，否则啼声一发，秽物咽下，致生诸病。　　 【注　按芽儿初生之患，多因乳母不慎七情，不节厚味，传儿为病，当审其因以调治其母。前所用之药，恐脏腑脆嫩，不能胜受，治者审之。】
　　　　　夜啼

　　夜啼者，小儿筋骨血脉未成而多哭，脾脏冷而痛也，当与温中药或花火膏主之。　　若虚怯为冷所乘，则唇青。
　　 【注　按前证多因禀赋不足，或乳母饮食七情亏损所致。若面色白及白睛多者，属肾气不足，至夜则阴盛而腹痛也，用六味丸。若脸青唇白，或小便黄短，属脾气不足，至夜则阴盛而腹痛也，用钓藤散。若脸红舌白，或小便赤濇，小肠热也，用导赤散加辰砂；如不应，属肾火，用地黄丸。唇色青白，口中气冷，或肢体冷，或泄泻曲腰，或泄泻不乳，此脾肾虚弱，用六神散；兼呕吐，用六君子汤。大便不化，乳少腹胀，用五味异功散加漏芦，令母服之，儿病自愈；儿亦服四五滴尤妙，儿大数滴。】
　　　　　惊啼

　　惊啼者邪气乘心也，当以安神丸主之。　　 【注　按哭而不啼多泪，是惊悸也；啼而无泪，是痛也。若因心血不足，用秘旨安神丸；心火炽盛，用导赤散；木火相搏，用柴胡栀子散；肝血不足，用六味丸。所云十啼者，盖亦大同小异耳。】
　　　　　撮口

　　若浴后拭脐不干，风入作疮，令儿撮口甚者，是脾虚也。若频撮口，是气不和也。益黄散主之。　　 【注　愚按前证果因浴后拭挹不干，用枯矾为末搽之即愈。若兼乳母肝脾有热，助儿为患，当用加味逍遥散以治其母。若风入作疮，邪传于脾，撮口者，其害匪轻；七日内患者，其危尤速。】
　　　　　胎肥胎热胎怯

　　胎肥者，生下丰厚，目睛粉红，大便干难，时出涎水。　　胎热者，生下有血色，时叫哭，身热淡黄，目睛多赤，大便色黄，急欲食乳，并用浴体法主之。　　胎怯者，生下面白，肌肉瘦弱，大便白水，身无血色，哽气多哕，亦用浴体法。　　 【注　按浴体之法，乃开发腠理，疏泄阳气者也。其胎气果热，在暑月庶几可用。其或胎怯而用前法，恐复伤真气也。然此证属有余者，胎肥胎热也。因母食膏梁厚味，或怒火郁热。胎怯弱者，因父精不足，或母气虚弱，用八珍汤；父精不足，用地黄丸；俱加漏芦令子母俱服。】
　　　　　脐风

　　急欲乳不能食者，此风邪由脐而蕴热心脾，致舌厚唇燥，不能吮乳也。　　 【注　按前证果因外邪而唇口撮紧者，名为脐风，多不能救。若心脾有热，舌尖痛不能吮乳，舌本痛不能送乳者，以柳华散敷之。若舌下肿如小舌者，或舌络牵痛，或齿龈患白星，俱用线针剌出毒血，亦敷前散。若唇肿痛或裂纹作痛，以当归膏调前散敷之。若暴病发热，作渴饮冷，大便秘结，用泻黄散疏导其热。若病后发热，口渴饮汤，大便不实，用异功散调补胃气。若服攻伐之剂，兼呕吐，或腹痛，脾胃复伤也，用四君子汤。或口角流涎，或痰气壅盛，脾不能摄也，用六君子汤。若儿自食甘肥，或母食酒面，致儿口舌生疮，用清胃散以清热。若作呕，少食泄泻，用白朮散以补脾。若手足并冷，或腹痛恶寒，用六君、炮姜以温中。若因乳母饮食劳役失宜，致儿发热，用补中益气汤。因乳母肝脾二经血虚，内热传儿，用加味逍遥散、八珍汤。因乳母肝脾郁怒，血伤内热，致儿为患，用加味逍遥散、加味归脾汤。俱加漏芦子，亦服数滴，仍参前弄舌类。凡针重舌，以针直刺，不可横挑，恐伤舌络，则言语不清。】
　　　　　胎黄

　　若百日或半年不因病而身黄者，胃热胎疸也；若淡黄兼白者，胃怯也。　　 【注　初生身黄壮热，不乳便秘，此为胎热，用地黄汤。若二便赤濇，腹胀面赤，饮水，用茵陈汤，调五苓散。若清便自调，四肢并冷，用益黄散。淡黄白，用调中丸。】
　　　　　语迟

　　若患吐泻，或大便后，虽有声而不能言，又能咽物者，非失音，此肾怯不能上接于阳也，当以地黄丸主之。凡口噤不止，则失音语迟。　　 【注　按前证多因禀肾不足。盖肾脉系于舌本，非地黄不能治。故患此证者，若仰首呵欠则嗽。如未应，须兼以补中益气汤滋其化源。若阴火上炎，肺金受伤而失音者，亦治以前法。《保婴集》云：小儿五六岁肾气不足而不能言者，用菖蒲丸；口噤不能言者，用地黄丸。】
　　　　　行迟齿迟

　　长大不行，行则脚软；齿久不生，生则不固，皆胎弱也。　　 【注　按前证即五迟之证也。盖肾主骨，齿者骨之余也。良由父母精血不足，肾气虚弱，不能荣养而然耳。有肝肾虚长而不能行者，有肝气虚手足拳挛者，有肝肾虚而脚不能舒展者，并用地黄丸滋补之。有心气虚而不能言语，用团参汤、补中益气汤培养之。若久病或五疳所致者，但调补脾胃为主。《全婴方》云：头项手足身软，谓之五软证，皆胎禀肾气怯弱也。】
　　　　儒门事亲 【元　张从政】

　　　　　夜啼

　　夫小儿夜啼不止者，当用灯花一枚，研细随乳汁下，并三服，则每服用灯花一枚。服罢此药，于凈室中卧一两日，即止也。
　　　　　拗哭不止

　　夫小儿拗哭不止，或一二日或三四日，乃邪祟之气凑于心，拗哭不止也。有藏经一法，以绵绢带缚手足讫，用三姓妇人凈驴槽，卧小儿于其中，不令傍人知而觑之，移时则拗哭自止也。
　　　　　悲哭不止

　　夫小儿悲哭，弥日不休，两手脉弦而紧。戴人曰：心火甚而乘肺，肺不受其屈，故哭，肺主悲。王太仆云：心烁则痛甚，故烁甚悲亦甚。今浴以温汤，渍形以为汗也。肺主皮毛，汗出则肺热散矣。浴止而啼亦止。仍命服凉膈散加当归、桔梗，以竹叶、生姜、(石卜)硝同煎服，泻膈中之邪热。
　　　　　小儿风门

　　凡小儿三五岁或七八岁至十余岁，发惊涎潮搐搦如锯拽，不省人事，目瞪喘急，将欲死者，《内经》曰：此者得之在母胎胞之所受悸惕惊骇恐惧之气。故令小儿轻者为惊风天吊，重者为癎病风搐，胎中积热者为脐风。已上诸风证，可用吐涎散吐之。吐讫，宜珠、犀、龙、麝清凉坠痰之药；其食乳之子，母亦宜服安魂定魄之药，定志丸之类是也。故妇人怀孕之月，大忌悲忧惊怖，纵得子必有前疾。小儿风热涎嗽者，可以通圣加半夏同煎温服。
　　　　丹溪心法 【元　朱震亨】

　　　　　小儿论

　　乳下小儿常多湿热、食积、痰热、伤乳为病，大概肝与脾病为多。　　小儿易怒，肝病最多。大人亦然。肝只是有余，肾只是不足。　　小儿夜啼，此是邪热乘心。
　　 【注　夜啼，小儿脏冷也。阴盛于夜则冷动，冷动则为阴极发躁，寒盛作疼，所以夜啼而不歇。】　　小儿变蒸，是胎毒散也。

　　　　幼科全书 【元　朱震亨】

　　　　　胎疾

　　凡小儿在月内有病者，皆胎疾也，并治其母。小儿月内肠胃甚脆，气血未充，若有微疾，不可妄施补泻，恐伤脏腑。脏腑一伤，将贻患于终身，或至夭命，可不戒哉！如不得已而用汤丸，毋伐天和，中病即止，又不可过剂也。乳母服药，必别择乳母乳之，而后可补可泻也。若蓐母自乳。则不可乱投汤药。盖产后之妇，气血甚虚，有补无泻，苟儿有热而用凉药，则犯产后之禁，必害其母；如有温补，则反助小儿之热，又害其子。医者人之司命，偏害之事而可妄为乎？必须斟酌谨慎，勿损阴隲也！　　凡小儿生下就死者，急看儿口中悬痈，前腭上必有泡塞住，即以手指摘破其泡，连用软绵拭令血凈；若血入喉即死。　　万氏曰：儿生十日之内，常抱向明处，视其口中为要。　　凡小儿初生下气绝不能啼者，必因难产，或因冒寒所致。急以绵絮包裹于怀中，未可轻断脐带，却将包衣置铫中，向炭上以水煮之；又作大油炷点着，往来于脐带上下燎之；须臾热气由脐入腹，便能啼哭，方可洗浴，却断脐带。若不如此急救，便断脐带者，多死不治。　　万氏曰：俗名闷脐生，即寤生，乡俗有连呼其父乳名即醒者。　　凡小儿初出胎时，被风寒所吹，鼻塞服药不得者，用天南星为末，生姜自然汁调成膏，贴顖门上自愈。　　万氏育婴贴顖法，加北细辛、葱汁更好。　　凡小儿生后，或月内，或百日，痰多气喘，目闭眼赤，眵泪，神困呵欠，遍身壮热，小便赤濇，大便不通，时复惊烦，此胎热也。因母平日恣食辛热，食服暖药而致。以凉惊丸、黄连解毒汤治之。　　凡小儿生后，觉口中冷，腹痛肠鸣泄泻，昏昏多睡，或夜啼，此胎寒也。因母喜啖生冷，或有外感，多服凉药，致伤胎气。以理中丸、匀气散治之。　　凡小儿生下浮胖，通身红色，满月以后，渐渐瘦弱，五心烦热，此名胎肥。又有生下面无精光，身无血色，目无精采，肌肉瘦削者，此名胎怯。并宜内服八物汤，而外用浴体法。　　凡小儿生下遍身面目皆黄，状如金色，身上壮热，大便不通，小便如栀子汁，乳食不思，此胎黄也，因蓐母受热而传于胎，以地黄汤治之。　　凡小儿生下，壮热翻眼握拳，噤口直目，涎潮搐热，目闭面青，此胎惊也。因母忿怒跌仆以致触胎。视其眉间气色赤而鲜者可治；若黑暗者不可治。以至圣保命丹，金、银、灯心汤下。　　凡小儿生下，大小便三五日不通者，此名锁肚。胎中受热，热毒壅盛，结于肛门，闭而不通，无复滋润。急令妇人以温水漱口，吸咂儿前后心并脐下手足心共七处，凡四五次；再用轻粉五分，蜜少许，温水化开，时时少许服之，以通为度。如更不通，即是肛门内合，或以金簪透而通之，须刺入二寸许，以香油和蜜纳入孔中，粪出为快也。若肚胀不乳，作呻吟声，至于一七，难可望生。　　凡小儿初生时即不吃乳者，此由拭口不净，恶秽入腹，致令腹满气短，不能吃乳。或有吐呕，乳不得下；或胎中受寒，令儿腹痛，亦不吮乳，此则多啼，俱以木香散治之。
　　　　　脐风

　　脐风者，由断脐之后，被水湿风冷之气所乘而流入心脾，遂令腹胀脐肿，四肢强直，日夜多啼，不能吮乳，甚则发为风搐。若脐青肿，撮口不开者，是为内搐，不治；爪甲黑者即死。
　　　　　撮口

　　撮口者，由胎气夹热，兼之风气入脐，流入心脾二经，故令舌强唇青，口撮喘急，啼声不出，不乳。若口出白沫而四肢冷者不治。撮口最为急候，一腊之内，见之尤甚。
　　　　　噤风

　　噤风者，眼闭口噤，啼声渐少，吮乳不得，口吐白沫，大小便皆不通。亦由胎中受热，热毒流入心脾，故形见于喉舌间也。　　此上三证，其名虽异，受病之源则一。初生七日，得此证者，多不可治。若不急救，坐以待死，良可惜焉！　　但见小儿喷嚏，多啼身热，不乳，急看小儿上腭有小泡如粟米大，或以指甲，或以穵耳轻轻刮去，以绢缠手指蘸温水，拭净其血，勿令下咽，便安妥，不必服药，诚良法也。　　如儿牙关紧急，已成撮口惊搐者，先用撮风散以开其关，次用控痰散以吐其痰，后用益脾散以和其胃，保命丹袪惊即愈。若手足挛拳，口噤不开者，不治。　　亦有热在胸膛，伸缩无时，呢呢作声，努胀其气。以致脐突浮肿，此非断脐使之然也，但散其热自愈，加减龙胆汤主之。　　亦有肚胀青筋，吊肠卵疝，内气引痛而撮口者，皆肠胃郁结不通致之。治法贵乎疏利，紫霜丸量而与之，一粒金丹尤妙。
　　　　　西江月

　　胎黄状如金色，身热大便难通，小便黄赤色蒙胧，少乳时时舌弄。此证传来母毒，脾胃湿热相攻，凉经凉血解重重，保养胎元兼用。　　外有胎肥胎瘦，此为禀赋虚羸，父精母血必多亏，儿子不充元气。此个甚难调理，愚夫不晓支持，一朝有病至倾危，却把命来找对。　　生下时时吐奶，不思乳食昏沉，此为秽物下咽门，拭洗未能洁净。会厌中间阻隔，太仓上口留凝，豁痰顺气药通神，炮制生姜作引。　　生下忽然腹胀，脐中血水淋漓，断脐将息失其宜，客水邪风侵入。外用灰矾粘贴，速令干较为奇，若还撮口哭声稀，纵有神丹莫治。　　小儿生下数日，睡中啼哭多惊，此因母气失和平，常因七情为病。以致胞胎气逆，痰涎流入脾心，治须顺气更精神，镇坠痰涎始定。　　胎热遍身如火，发斑丹毒风疮，神昏目痛又惊章，大小便难哭嚷。此是母贪煎炒，温经暖药乖方，急须解毒令清凉，甘草黄连为上。　　胎寒生来吐泻，大便滑溜多清，腹中疼痛哭声频，面色青白不定。平日母多生冷，寒邢传入胎经，治宜丸散用甘温，可保婴儿性命。　　小儿初生病证，许多名状难同，胎惊撮口共脐风，寒热瘦肥黄肿。呕吐昏昏不乳，脐间血水溶溶，未从满月病来凶，好似风中烛弄。　　最是脐风可畏，三朝八日为殃，初然喷嚏似风伤，啼哭时时吵嚷。急看小儿上腭，刮破白泡中央，展揩恶血细端详，莫使下喉为上！　　若是不知此法，致令泡落儿吞，忽然腹胀满膨膨，脐肿青筋散乱。撮口昏昏不乳，目瞪又紧牙关，啼声不出命归天，劝取衣棺急办。　　小儿为何难治？古今号曰哑科，脉无可诊待如何，口不能言病作。父母时时惊怕，医人试验诚多，从容审证用方药，有甚难为捉摸。　　要识小儿治法，方为业擅专门，半周一岁病何因？胎毒单单现证。自后饮食渐广，肥甘之变须明，此时脾胃病多寻，消食养脾法定。　　小儿纯阳之体，阴阳不可偏伤，常带三分饥与凉，此个孩儿易养。大抵脾常不足，有余肝气须防，不寒不热药为良，切忌妄行孟浪！　　胎病要行解毒，无如甘草黄连，若加脾弱病相缠，参朮陈皮有验。巴豆牵牛丁桂，砒硫白汞青铅，俱伤正气损真元，悞了孩儿命短。
　　　　　变蒸

　　此小儿正病者，盖变者变易也，每变毕即性情有异于前。何者？生长脏腑之意也。蒸者，蒸蒸然热也。万物生于春，长于夏者，以阳主生长也。于人亦然。所以变蒸足始乃成人，血气充实骨肉坚牢也。小儿此证譬如蚕之有眠，龙之脱骨，虎之转爪，而变化同也。故每三十二日有一变蒸，至五百七十六日，大小变蒸足矣。轻则发热微汗，其状似惊；重则壮热脉乱而数，或汗，或烦啼躁渴。轻者五日解，重者八日解。其候与伤寒相似。亦有变蒸之余感寒邪者，但变蒸则耳冷，上唇发泡，状如浊珠；若寒邪搏之，则寒热交争，腹中作痛，而啼哭之声日夜不绝。治此之法，轻者不须服药，重者以平和饮子微表之。热甚便秘，以紫霜丸微利之；若吐泻或不乳而多啼者，以调气散治之。　　凡小儿当变蒸之时，不热不惊，别无他证者，是为暗变，此受胎气壮盛故也。
　　　　　西江月

</div>
    <div class="pagination">
<span class="current-page">1</span><a href="小儿初生诸疾门_page2.html">2</a><a href="小儿初生诸疾门_page3.html">3</a><a href="小儿初生诸疾门_page4.html">4</a><a href="小儿初生诸疾门_page5.html">5</a><a href="小儿初生诸疾门_page6.html">6</a><a href="小儿初生诸疾门_page7.html">7</a><a href="小儿初生诸疾门_page8.html">8</a><a href="小儿初生诸疾门_page9.html">9</a><a href="小儿初生诸疾门_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
