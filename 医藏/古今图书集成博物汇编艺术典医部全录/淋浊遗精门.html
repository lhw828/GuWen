<!DOCTYPE html>
<html>
<head>
    <meta charset="UTF-8">
    <title>淋浊遗精门 - 第 1 页/共 6 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>淋浊遗精门 - 第 1 页/共 6 页</h1>
    <div class="content">古今图书集成医部全录卷二百六十八

淋浊遗精门

　　　　黄帝素问

　　　　　六元正纪大论

　　阳明司天之政，初之气，小便黄赤，甚则淋。　　 【注　阴凝于外，则阳郁于内，故民病便赤及淋等证。】
　　　　　生气通天论

　　阴者，藏精而起亟者也。阳者，卫外而为固者也。风客淫气，精乃亡，邪伤肝也。　　 【注　风为阳邪，客于肤表，则淫伤于气矣。阳气伤，则阴寒精自出矣。风木之邪，内通肝气，肝主藏血，肝气受邪，则伤其血矣。】
　　　　灵枢经

　　　　　本神篇

　　恐惧而不解则伤精，精伤则骨酸痿厥，精时自下。是故五脏主藏精者也，不可伤，伤则失守而阴虚，阴虚则无气，无气则死矣。　　【注　恐伤肾，故恐惧不解，则伤肾脏之精。肾主骨，故精伤则骨酸痿厥。精时自下者，脏气伤而不能藏也。神气生于精，故五脏之精不可伤，伤则失守而阴虚，阴虚则神气绝而死矣。】
　　　　金匮要略 【汉　张机】

　　　　　淋

　　五脏篇曰：热在上焦者，因咳为肺痿。热在中焦者则为坚。热在下焦者则尿血，亦令淋秘不通。　　淋病篇曰：淋之为病，小便如粟状，小腹弦急，痛引脐中。　　淋家不可发汗，发汗则必便血。

　　　　　失精

　　血痹篇曰：劳之为病，其脉浮大，手足烦。春夏剧，秋冬瘥。阴寒精自出，酸削不能行。　　男子脉浮弱而濇，为无子，精气清冷。　　夫失精家少腹弦急，阴头寒，目眩，发落。脉极虚芤迟，为清谷亡血失精。脉得诸芤动微紧，男子失精，女子梦交，桂枝龙骨牡蛎汤主之。　　脉弦而大，弦则为减，大则为芤，减则为寒，芤则为虚，虚寒相搏，此名为革。妇人则半产漏下，男人则亡血失精。　　虚劳里急，悸，衄，腹中痛，梦失精，四肢酸疼，手足烦热，咽干口燥，小建中汤主之。
　　　　中藏经 【汉　华佗】

　　　　　论淋沥小便不利

　　诸淋者，五脏不通，六腑不和，三焦痞濇，荣卫耗失，胃热饮酒，过醉入房，竭散精神，劳伤血气。或因色兴而败精不出，或因迷宠而真髓多输，或惊惶不定，或忧思不宁，或饥饱过时，或奔驰不定，或隐忍大小便，或寒入膀胱，或发泄久兴，或暑中胞囊，伤兹不遘慎，致起斯疾。状候变异，名亦不同，则有冷、热、气、劳、膏、砂、虚、实之八种耳。冷者，小便数而色白如泔。热者，小便濇而赤色如血。气者，脐腹满闷，小便不通利而痛。劳者，小便淋沥不绝，如水滴漏而不断绝。膏者，小便中出物如脂膏。砂者，脐腹隐痛，小便难，其痛不可忍须臾，如小便中下如砂石之类，有大如皂角子，或赤或白，色泽不定，此因肾气弱，贪于女色，闭而不泄，泄而不止，虚伤真气，邪热渐深，结聚成砂。又如水煮盐，火大水少，盐渐成石之类。盖肾者，水也。咸归于肾，咸积于肾，水留于下，虚热日甚，煎结而生，又非一时之作也。盖远火乃发，成五岁，败即三年，壮人五载祸必来，宜乎急攻。八淋之中，惟此最为危矣。其脉盛大而实者可治，虚小而濇者不可治。虚者，肾与膀胱俱虚，精滑梦泄，小便不禁者也。实者谓经络闭塞，水道不利，茎痛腿酸者也。又诸淋之病，与脉相从者活，反者死。治疗之法，亦在详酌耳。
　　　    脉诀 【晋　王叔和】

　　　　　遗精淋病脉

　　肾脉歌曰：实滑小便濇，淋痛濇骍骍。　　脉濇精频漏，恍惚梦魂多。
　　芤脉歌曰：指下寻之中且虚，邪风透入小肠居，病时淋沥兼疼痛，大作汤圆必自除。　　尺部见芤虚在肾，小便遗沥血凝脓。
　　　　千金方 【唐　孙思邈】

　　　　　淋闭

　　热结中焦则为坚，热结下焦则为溺血，令人淋闭不通。此多是虚损之人服大散，下焦客热所为。亦有自然下焦热者，但自少，可善候之。凡气淋之为病，溺难濇，常有余沥。石淋之为病，茎中痛，溺不得卒出。膏淋之为病，尿似膏自出。劳淋之为病，劳倦即发，痛引气冲下。热淋之为病，热即发，甚则尿血。治之皆与气淋同。
　　　　河间六书 【金　刘完素】

　　　　　淋

　　淋是小便濇痛，乃热客膀胱，郁结不能渗泄故也。或曰：小便濇而不通者为热，遗尿不禁者为冷。岂知热甚客于肾部，干于足厥阴之经，廷孔郁结极甚，而气血不能宣通，则痿痹而神无所用，故液渗入膀胱，而溲溺遗失，不能收禁。经曰：目得血而能视，耳得血而能听，手得血而能摄，掌得血而能握，足得血而能步，脏得血而能液，腑得血而能气。夫血随气运，气血宣行则其中神自清利，而应机能为用矣。又曰血气者，人之神，不可不谨养也。故诸所运用，时习之则气血通利而能为用，闭壅之则气血行微而其道不通利，故劣弱也。若病热极甚，则郁结而气血不能宣通，神无所用而不遂其机，随其郁结之微甚焉。是故目郁则不能视色，耳郁则不能听声，鼻郁则不能闻香臭，舌郁则不能知味。至如筋痿骨痹，诸所出不能为用，皆热甚郁结之所致也。故仲景论少阴病热极，曰溲便遗失，狂言，目反直视者，肾先绝也。　　《灵枢经》曰：肾主二阴。然水虚衰，而怫热客其部分，二阴郁结，则痿痹而神无所用，故溲便遗失，而不能禁止，是热证明矣。是故世传方论虽曰冷淋，复用榆皮、黄芩、瞿麦、茯苓、通草、鸡苏、(木郁)李仁、栀子之类寒药治之而已。其说虽妄，其方乃是。由不明气运变化之机，宜乎认是为非也。或谓患淋而服茴香、益智、滑石、醇酒温药而愈者，然则非冷欤？殊不知此皆利小便之要药。盖醇酒、益智之性虽热，而茴香之性温，滑石之性寒，故能开发郁结，使气液宣通，热散而愈也。
　　　　　小便浑浊

　　小便浑浊：天气热则水浑浊，寒则清洁，水体清而火体浊故也。又如清水为汤，则自然浊也。
　　　　　虚劳为白淫

　　思想无穷，所愿不得，意淫于外，入房太甚，筋纵发为筋痿，及为白淫。太过者，白物为淫随溲而下，故为劳弱。秘真丸主之。
　　　　东垣十书 【元　李杲】

　　　　　小便淋闭论

　　《难经》云：病有关有格。关则不得小便。又云：关，无出之谓，皆邪热为病也。分在气在血而治之，以渴与不渴而辨之。如渴而小便不利者，是热在上焦肺之分，故渴而小便不利也。夫小便者，是足太阳膀胱经所主也，长生于申，申者西方金也。肺合生水，若肺中有热，不能生水，是绝其水之源。经云：虚则补其母。宜清肺而滋其化源也。故当从肺之分，助其秋令，水自生焉。又如雨如露如霜，皆从天而降下也，乃阳中之阴，明秋气自天而降下也。且药有气之薄者，乃阳中之阴，是感秋清肃杀之气而生，可以补肺之不足，淡味渗泄之药是也。茯苓、泽泻、琥珀、灯心、通草、车前子、木通、瞿麦、篇蓄之类，以清肺之气，泄其火，资水之上源也。如不渴而小便不通者，热在下焦血分，故不渴而大燥，小便不通也。热闭于下焦者，肾与膀胱也。乃阴中之阴，阴受热，邪闭塞其上流，易老云，寒在胸中，遏绝不入；热在下焦，填塞不便。须用感北方寒水之化，气味俱阴之药，以除其热，泄其闭塞。《内经》云：无阳则阴无以生，无阴则阳无以化。若服淡渗之药，其性乃阳中之阴，非纯阳之剂，阳无以化，何能补重阴之不足也？须用感地之水运而生太苦之味，感天之寒药而生大寒之气，此气味俱阴，乃阴中之阴也。大寒之气，人禀之生膀胱；寒水之运，人感之生肾。此药能补肾与膀胱。受阳中之阳，热火之邪，而闭其下焦，使小便不通也。夫用大苦寒之药，治法当寒因热用。又云必伏其所主而先其所因，其始则气同，其终则气异也。
　　　　丹溪心法 【元　朱震亨】

　　　　　淋

　　淋有五，皆属乎热。解热利小便，山栀子之类。山栀子去皮一合，白汤送下。　　淋者，小便淋沥，欲去不去，不去又来，皆属于热也。　　诸淋所发，皆肾虚而膀胱生热也。水火不交，心肾气郁，遂使阴阳乖舛，清浊相干，蓄在下焦，故膀胱里急，膏、血、砂、石从小便道出焉。于是有欲出不出，淋沥不断之状，甚者窒塞其间则令人闷绝矣。　大凡小肠有气则小便胀，小肠有血则小便濇，小肠有热则小便痛。痛者为血淋，不痛者为尿血，败精结者为沙，精结散者为膏，金石结者为石，小便濇常有余沥者为气。揣本揆原，各从其类也。执剂之法，并用流行滞气、疏利小便、清解邪热，其于调平心火，又三者之纲领焉。心清则小便自利，心平则血不妄行。最不可用补气之药，气得补而愈胀，血得补而愈濇，热得补而愈盛。水窦不行，加之谷道闭遏，未见其有能生者也。虽然肾气虚弱，囊中受寒，亦有挟冷而小便淋濇，其状先寒战而后溲便，盖冷气与正气交争，冷气盛则寒战而成淋，正气盛则寒战解而得便溺也。又有胞系转戾之不通者，是不可不辨。胞转证，脐下急痛，小便不通。凡强忍小便，或尿急疾走，或饱食忍尿、饱食走马、忍尿入房，使水气上逆，气迫于胞，故屈戾而不得舒张也。胞落则殂。　　癃者，罢也。不通为癃，不约为遗。小便滴沥濇痛者谓之淋，小便急满不通者谓之闭。宜五苓散，灯心汤调服。若脐下胀满，更加琥珀末一钱，甚效。　　有淋病，下诸通利药不能通者，用木香流气饮，或别用通气香剂才愈者，此气淋，出于冷热淋之外也。　　血淋一证，须看血色分冷热。色鲜者，心、小肠实热；色瘀者，肾、膀胱虚冷。若的是冷淋及下元虚冷，血色瘀者，并宜汉椒根銼碎，不以多少，白水煎，候冷服。　　若热极成淋，服药不效者，宜减桂五苓散加木通、滑石、灯心、瞿麦各少许，蜜水调下。　　诸淋皆属于热。余每用黄蘗滋肾丸，每百丸用四物汤、加甘草梢、杜牛膝、木通、桃仁、滑石、木香煎汤，空心吞服，兼灸三阴交，如鼓应桴，累试累效者。
　　　　　赤白浊

　　浊主湿热，有痰有虚。赤属血，白属气。痢带同治。　　寒则坚凝，热则流通。
　　大率皆是湿痰流注，宜燥中宫之湿，用二陈加苍朮、白朮，燥去其湿。赤者，乃是湿伤血也，加白芍药。仍用珍珠粉丸加臭椿根、白皮、滑石、青黛作丸药。　　虚劳用补阴药，大概不宜热。 【一作凉药。】　　肥白人必多痰，以二陈汤去其湿热。　　胃弱兼用人参，以柴胡、升麻升其胃中之气。丸药用黄蘗炒褐色、干姜炒微黑、滑石、蛤粉、青黛，糊丸服。　　胃中浊气下流，为赤白浊。用二陈加柴胡、升麻、苍朮、白朮。丸药用樗皮末、蛤粉炒、干姜炒、黄蘗。胃中浊气下流，渗入膀胱，青黛、蛤粉。肝脉弦者，用青黛以泻肝。又方用炒黄蘗一两、生蘗一两、滑石三两、神曲半两为末，滴水丸。　　燥湿痰，南星、半夏、蛤粉、青黛为末，神曲糊丸，青黛为衣。　　有热者，青黛、滑石、黄蘗之类，水丸。　　人之五脏六腑，俱各有精。然肾为藏精之腑而听命于心，贵乎水火升降，精气内持。若调摄失宜，思虑不节，嗜欲过度，水火不交，精元失守，由是而为赤白浊之患。赤浊是心虚有热，因思虑得之。白浊肾虚有寒，过于淫欲而得之。其状漩白如油，光彩不定，漩脚澄下，凝如膏糊。治法：赤者，当清心调气。白者，温补下元。又当清上，使水火既济，阴阳协和，精气自固矣。　　二陈汤治浊，能使大便润而小便长。　　浊气只是湿痰。又有白浊人服元兔丹不愈，服附子八味丸即愈者，不可不知。亦有小便如常，停久才方漩浊者。
　　　　　梦遗

　　梦遗一证，专主乎热，与带下脱精同。治法用青黛、海石、黄蘗。内伤气血虚，不能固守，常服八物汤，加服吞樗树根丸。　　思想成病，其病在心，安神丸带补药。　　热则流通，宜用知母、黄蘗、蛤粉、青黛为丸服。盖精滑专主湿热，黄蘗、知母降火，牡蛎粉、蛤粉燥湿故也。然得病之因有四：有用心过度，心不摄肾，以致失精者；有因思色欲不遂，精乃失位，输精而出者；有欲太过，滑泄不禁者；有年壮气盛，久无色欲，精气满泄者。然其状不一，或小便后出多不可禁者，或不小便而自出，或茎中出而痒痛，常如欲小便者。并宜先服辰砂妙香散，或威喜丸，或分清饮，别以绵裹龙骨同煎。又或分清饮半贴，加五倍子、牡蛎粉、白茯苓、五味子各半钱，煎服。　　梦遗，俗谓之夜梦鬼交。宜温胆汤去竹茹，加人参、远志、莲肉、酸枣仁、炒茯神各半钱。
　　　　证治要诀 【明　戴思恭】

　　　　　淋

　　五淋者，血、石、气、膏、劳是也。血淋，溺中有血。石淋，溺中有砂石之状，其溺于盆也有声，此即是精气结成砂石，与溺俱出。气淋，气郁所致，小腹有若膀胱气之状。膏淋，溺与精混，或沉在漩下如糊状，或浮在漩上如脂膏状。劳淋，病在多色，下元虚惫，清浊不分，肾气不行，郁结而为淋。或劳心过度，火不得其养，小肠为心之腑，脏病而腑与俱病，或心肾不交，肾气不温，津道闭塞，或出汗太过，或失血太多，津道欲枯竭，皆成劳淋。五者得名，而不及热与冷，何哉？盖五者皆有冷、有热。血有热血、有瘀血，气有热气、有冷气，劳有虚冷、有虚热。若与汤药过瘥，精不由其道，妄行不禁，与溺俱出，此乃热剂之伤，未可概以为冷也。　　治法除的然虚冷之外，其余诸证，若用本题药不效，便宜施以调气之剂。盖津道之逆顺，皆一气之通塞为之。如木香流气饮，却为的当，其中自有木通、麦冬、腹皮辈。此如不效，但宜投以益血之方，盖小便者血之余也，血既充满，则滋腴下润，自然流通。如火府丹却为的当，其中有地黄辈。然此非特言血淋、气淋，一应淋皆可用，独不可用之虚冷耳。淋病小便之色，多是见赤，未可便以赤为热，气道蕴结，故如此尔。　　有淋病，下诸通便剂愈，不通用木香流气饮，或别用通气香剂才愈者。此乃气淋，出于冷热淋之外。　　有似淋非淋，小便色如米泔，或有如鼻涕之状，此乃精尿俱出，精塞窍道，故便欲出不能而痛。宜大菟丝子丸、鹿茸丸之类。然此即膏淋，谓其非淋亦不可。　　血淋一证，须看血色分冷热：色鲜者，心小肠实热。色瘀者，肾膀胱虚冷。若的是冷淋及下元虚冷，血色瘀者，并宜汉椒根銼碎，不拘多少，白水煎，候冷服。　　小便濇痛，常急欲溺，及去点滴，茎中痛不可忍者，此五淋病。生料五苓散加阿胶七分，或五苓散加车前子末少许，或五苓散和益元散等分，或五苓散，并可吞火府丹，佐以导赤散。　　若热极成淋，服药不效者，宜减桂五苓散加木通、滑石、灯心、瞿麦各少许，仍令其研麦门冬草连根、车前草、白龙草，蜜水调下。　　若淋沥有血者，宜加味五苓散，或生料五苓散和五淋饮，或导赤散，仍研地锦草水解服。进冷剂愈甚者，此是冷淋，宜地髓汤下附子八味丸。有因服五苓散等药不效者，用生料鹿茸丸却愈，此证病于下元虚冷之故。　　有小便艰濇如淋，不痛而痒者，此亦属虚，宜八味丸、生料鹿茸丸之类。若因思虑用心过度致淋，辰砂妙香散吞威喜丸，或妙香散和五苓散。
　　　　　白浊

　　有白浊人服元兔丹不愈，服附子八味丸即愈者，不可不知。　　有小便如常，停久才方淀浊，有小便出即如泔，若小儿疳病者，并宜分清饮加白茯苓半钱。　　如服药未效，宜四七汤，吞青州白丸子，及辰砂妙香散，吞元兔丹及小菟丝子丸、山药丸。如白浊甚，下淀如泥，或稠粘如胶，频逆而濇痛异常，此非是热淋，此是精浊窒塞窍道而结，宜五苓妙香散，吞八味丸、小菟丝子丸。精者血之所化，有浊去太多，精化不及，赤未变白，故成赤浊，此虚之甚也。何以知之？有人天癸未至，强力好色，所泄半精半血。　　若溺不赤，无他热证，纵虽赤浊，不可以赤为热，只宜以治白浊施之。　　若溺赤，下浊亦赤，口渴时发热者，辰砂妙香散吞灵砂丹，或清心莲子饮。发热不退，口燥舌干之甚者，此乃精亏内燥，肾枯不润，四物汤，吞元兔丹，和八味丸，久服乃效。
　　　　　遗精

　　遗精得之有四：有用心过度，心不摄肾，以致失精者；有因思色欲不遂，精已失位，输泻而出者；有欲太过，滑泄不禁者；有年壮气盛，久无色欲，精气满泄者。然其状不一，或小便后去多不可禁者；或不小便而自出，或茎中出而痒痛，常如欲小便者。并宜先用辰砂妙香散，吞玉华白丹，佐以威喜丸，或分清饮，别以绵裹龙骨同煎，或分清饮半贴，加五倍、牡蛎粉、白茯苓、五味子各半钱。　　失精梦泄，亦有经络热而得者。若以虚冷用热剂，则精愈失。本事方清心丸，用黄皮脑子者，最良。然亦必恍惚膈热，乃验其热证也。以此见赤浊，亦有自热而得，方可用此。若是用心过度得之，宜远志丸，用交感汤加莲子肉、五味子吞下，仍佐以灵砂丹。若审是思色欲不遂得之，且以四七汤吞白丸子。甚者耳闻目见，其精即出，名曰白淫，妙香散吞玉华白丹。若审是色欲过度，下元虚惫，泄滑无禁，宜正元饮加牡蛎粉、肉苁蓉各半钱，吞养气丹或灵砂丹，仍佐以鹿茸丸、山药丸、大菟丝子丸、固阳丸之类。审是壮盛满溢者，本事方清心丸，仍服黄芪六一汤，便虽非对，缘精髓满溢，姑以此燥之。　　遗沥比之遗精稍少，小便有数点稠粘，茎头微痛，或小便已停止时，方有一二滴沾裩，其病不出前所因，宜审用前药。　　梦遗，俗谓之夜梦鬼交。宜温胆汤去竹茹，加人参、远志、莲肉、枣仁、茯神各半钱，吞玉华白丹并固阳丸。　　梦遗亦备前四证，宜审其所感用前药。　　治小便注杆甘疮，用脑子二钱半，雁爪黄连一钱半，芦甘石一钱，葱头七个，陈荷叶一片，花椒一撮，先以葱头、荷叶、花椒煎汤二碗，待温时留瓶内浸洗，小便干净，将前芦甘石用火煅红，于煎黄连水内浸湿，又烧又浸，烧烊为度，安于冷地上，以碗(匚赣)之，候冷研末，入脑子和匀，将前汤洗净，用药不过二三度即愈。
　　　　医学纲目 【明　楼英】

　　　　　遗精

　　白淫梦遗，先贤治法有五：其一，古法用辰砂、磁石、龙骨之类，镇坠神之浮游是也。其二，思想结成痰饮，迷于心窍而遗者，许学士用猪苓丸之类，导引其痰是也。其三，思想伤阴者，洁古珍珠粉丸，用蛤粉、黄蘗，降火补阴是也。其四，思想伤阳者，谦甫鹿茸、苁蓉、菟丝子等，补阳是也。其五，阴阳俱虚者，丹溪治一形瘦人，便浊梦遗，作心虚治，用珍珠粉丸、定志丸服之。定志丸者，远志、菖蒲、茯苓、人参是也。　　治梦遗有数种：下元虚惫，精不禁者，宜服茴香丸；年壮气盛，久节淫欲，经络壅滞者，宜服清心丸；有情欲淫动，经谓所愿不得，名曰白淫，宜良方茯苓散。正如瓶中煎汤，气盛盈溢者，如瓶中沸汤而溢；欲动心邪者，如瓶倾侧而出；惫虚不禁者，如瓶中有罅而漏。不可一概用药也。经曰：肾气闭即精泄。《素问》曰：肾者作强之宫，伎巧出焉。又曰：肾藏精。盖肾能摄精气以生育人伦者也，或育或散，皆主于肾。今肾气衰，则一身之精气无所管摄，故妄行而出不时也。猪苓丸一方，正为此设。
　　　　明医杂着 【明　王纶】

　　　　　梦遗精滑

　　梦遗精滑，世人多作肾虚治，而用补肾濇精之药不效。殊不知此证多属脾胃，饮酒厚味，痰火湿热之人多有之。盖肾藏精，精之所生，甘脾胃饮食化生而输归于肾。今脾胃伤于浓厚，湿热内郁，中气浊而不清，则其所化生之精亦得浊气。肾主闭藏，阴静则宁，今所输之精既有浊气，则邪火动于肾中，而水不得宁静，故遗而滑也。此证与白浊同。丹溪论白浊为胃中浊气下流，渗入膀胱，而云无人知此也。其有色心太重，妄想过用，而致遗滑者，自从心肾治。但兼脾胃者多，须要审察。　　【注　按遗精有四：有用心过度，心不摄肾而致者；有因色欲不遂，精气失位，输精而出者；有色欲太过，滑泄不禁者；有年壮气盛，久无色欲，精气满溢者。有小便出多不禁者，或不出小便而自出者，或茎中出而痒痛，常如欲小便者。宜辰砂妙香散，或威喜丸。】
　　　　医学入门 【明　李梴】

　　　　　五淋

　　淋，小便濇痛，欲去不去，不去又来，滴滴不断。　　气淋必濇滞，余沥不尽，沉香散或益元散加茴香、木香、槟榔。　　血淋必濇痛，遇热则发，白薇、赤芍等分为末，酒调服二钱，或犀角地黄汤、单车前饮、四物汤加知、蘗选用。色鲜者，心与小肠虚热也，导赤散去甘草，加黄芩。色如豆汁者，肾与膀胱火也，五淋散。又有一种小便见血而不痛者，为溺血，非淋也。四物汤加山栀、滑石、牛膝，或单苦荬菜饮、单发灰散、单琥珀散。　　石淋则溺有砂石，茎强痛甚，单牛膝膏、单鳖甲为末，酒调服。　　膏淋者，血淋如膏，用黑豆一百二十粒，甘草一寸，水煎，临熟入滑石末一钱，空心调服。或海金砂散。　　劳淋者，痛引气冲，遇劳则发，痛坠及尻，透膈散。劳伤，四物汤加知、蘗、滑石、琥珀；虚甚者，鹿角霜丸。　　热淋者，暴淋痛甚，八正散或五苓散、合败毒散，加味石膏汤。急痛者六一散二钱，加木香、槟榔、小茴各一钱为末，服。　　冷淋，乃先寒栗而后溲便濇数，窍中肿痛，生附散、二朮散。　　淋皆属热，间有冷者。外因当风取凉，冒暑湿热郁滞，胞内痿痹，神不应用；内因七情心肾气郁，小肠膀胱不利，或忿怒房劳忍溺，酒肉湿热，下流膀胱，干于肝经，挺孔郁结，初则热淋血淋，久则火烁为砂石淋，如汤礶煎久则生碱。　　热在上焦，气分渴而小便不利者，肺中伏热，水不能降，宜气薄淡渗之药，清金泻火，以滋水之上源，清肺饮子。热在下焦，血分不渴而小便不利者，肾与膀胱无阴而阳气不化，水枯火升，宜气味俱阴之药，除热泻闭，以滋水之下源，滋肾丸、肾气丸。其消渴以渴为主而分气血，故血分亦有渴者。此以淋为主而分气血，故血分有不渴者。但渴而多汗亡津，又未可以轻渗也。　　治暑淋、热淋、血淋、山桅仁一味足矣；若发汗则死。　　治膏淋、石淋，郁金、琥珀开郁，青皮、木香行气，蒲黄、牛膝破血，黄蘗、生地滋阴。东垣用药，凡例小腹痛，用青皮疏肝，黄蘗滋肾，盖小腹小便，乃肝肾部位。　　小腹胀满甚者，泻肾汤，火府丹。凡小肠有气则胀，有血则濇，有热则痛。又土燥火浊，宜四君子汤加滑石、泽泻、麦冬、竹叶；痛者，六君子汤加知、蘗、石苇、琥珀。　　肝经气滞有热者，用甘草梢五钱，青皮、黄蘗、泽泻各一钱，水煎服。或三味葶苈散。茎痛引胁者，参苓琥珀汤。肠痛引腰背者，磁石汤。虚者，清肝解郁汤，清肝益荣汤。　　肾虚淋沥，茎中濇痛者，加减八味丸以补阴。小便频而黄者，四物汤加参、朮、　麦门冬、五味子以滋肺肾。小便短而黄者，补中益气汤加麦门冬、五味子、山药以补脾肾。热结膀胱者，五苓散以清热。脾肺气燥者，芩、栀二味以清肺。若膀胱阴虚，阳无以生者，滋肾丸。膀胱阳虚，阴无以化者，肾气丸。　　精败竭者，童男精未盛而御女，老人阴已痿而思色，以降其精，则精不出而内败，茎中痛濇为淋者，八味丸料加车前子、牛膝煎服。若精已竭而复耗之，则大小便中牵痛，愈痛则愈欲大小便，愈便则愈痛，倍附子救之。凡此当滋化源，不可误用知蘗淡渗等剂，既泻真阳，复损真阴。　　中气既弱，不能运通水道，下输膀胱者，补中益气汤。凡汗多亡津，泻久胃干，诸疮失血，俱宜滋补，不可过利小便。　　积痰在肺，以致膀胱不通，譬之水壶上窍闭则下窍不出，宜二陈汤探吐，或灸百会穴，皆以开上窍也。盖膀胱虽主水道，而肺金为水之化源也。　　脬系转戾，脐下并急而痛，小便不通，名曰转脬。有因热逼，或强忍小便，气逆脬转者，二石散加车前子、木通等分，水煎；外用炒盐熨脐，冷即易之。　　因气者，先用良姜、葱白、苏叶煎汤，熏洗小腹、外肾、肛门，拭干伸脚仰卧，后用葵子、赤茯苓、赤芍、白芍等分，入盐一字，煎调苏合香丸服之。　　忍尿疾走及忍尿饱食者，二陈汤探吐。　　忍尿入房者，补中益气汤提之。阴虚两尺脉绝，服诸滑利药不效者，肾气丸。阳虚者，八味丸；或附子、泽泻等分，灯心煎服。此危证也，体薄性急人多有之。　　胞痹即寒淋，小便痛引脐腹，上有清涕，肾着汤；热者，泻肾汤。
　　　　　赤白浊

　　脾胃湿热，中焦不清，浊气渗入膀胱为浊，如夏月天热，则万木流津。　　赤者，血分湿热甚，心与小肠主之，导赤散、四物二陈汤，加樗白皮、青黛、滑石。　　白者，气分湿热微，肺与大肠主之，清心莲子饮，或五积散合四君子汤。　　肥人多湿痰，二陈汤加苍朮、白朮。赤浊加白芍，气虚加参、芪，伤暑加泽泻、麦门冬、人参，伤风加防风，挟寒加姜、桂，甚则加附子。有热加黄蘗、知母、山栀，或星半蛤粉丸。因七情生痰者，四七汤。　　瘦人多湿火，加味逍遥散、四物汤加知母、黄蘗，或真珠粉丸、樗蘗丸。虚挟痰火，肾气丸、补阴丸。不可纯寒药以伤血，亦不可纯僭药以助火。盖寒则坚凝，热则流通，俱宜清上固下。　　思虑劳心虚者，妙香散、十味温胆汤、金莲丸。房欲伤肾虚者，萆薢分清饮、小菟丝子丸、肾气丸、八味丸。心肾俱虚无火者，还少丹。虚冷小腹，痛不可忍者，酒煮当归丸。　　土燥水清，思亦伤脾，精生于谷，故久则宜升胃补脾，二陈汤加升麻、柴胡，以升胃气。素有痰火，恐升动痰火胸满者，再加枳壳、香附、神曲、白朮，或用此吐以提之。如虚劳者，补中益气汤。脾湿不敛者，苍朮难名丹、四妙固真丹、白朮膏、威喜丸，久甚古龙蛎丸、石莲散、远志丸。
　　　　　梦遗
</div>
    <div class="pagination">
<span class="current-page">1</span><a href="淋浊遗精门_page2.html">2</a><a href="淋浊遗精门_page3.html">3</a><a href="淋浊遗精门_page4.html">4</a><a href="淋浊遗精门_page5.html">5</a><a href="淋浊遗精门_page6.html">6</a><a href="淋浊遗精门_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
