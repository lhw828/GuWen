<!DOCTYPE html>
<html>
<head>
    <meta charset="UTF-8">
    <title>脏腑门 - 第 10 页/共 27 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>脏腑门 - 第 10 页/共 27 页</h1>
    <div class="content">　　心伤者，其人劳倦即头面赤而下重，心中痛而自烦发热，当脐跳，其脉弦，此为心脏伤所致也。　　心死脏，浮之实如丸豆，按之益躁疾者死。
　　　　　心虚

　　邪哭使魂魄不安者，血气少也。血气少者，属于心。心气虚者，其人则畏，合目欲眠，梦远行而精神离散，魂魄妄行。阴气衰者为癫；阳气衰者为狂。
　　　　中藏经 【汉　华佗】

　　　　　论心脏虚实寒热生死逆顺脉证之法
　　心者脏之尊号，帝王之称也。与小肠为表里，神之所舍。又主血，属于火，旺于夏，手少阴是其经也。凡夏脉钩，来盛去衰，故曰钩。反此者病，来盛去亦盛，为太过，病在外；来衰去盛，为不足，病在内。太过则令人热而骨痛，口疮，舌焦，引水；不及则令人烦躁，上为咳唾，下为气泄。其脉来如连珠，如循琅玕，曰平。脉来累累连属，其中微曲，曰病。来前曲后倨，如操带钩，曰死。又思虑过多，怵惕伤心，心伤神失，神失则恐惧。又心痛手足寒过五寸，则旦得夕死，夕得旦殁。又心有水气，则身肿不得卧，烦躁，心中风，则翕翕然发热不能行，主饥而不食，食则吐呕。夏心旺，左寸脉洪浮大而散曰平，反此则病。若沉而滑者，水克火，十死不治。弦而长者，木来归子，其病自愈；缓而大者，土入火，微邪相干无所害。心病则胸中痛，四肢满胀，肩背臂膊皆病。虚则多悸，惕然无眠，胸腹及腰背引痛，喜悲时眩仆。心积气久不去，则忧烦。心中疼，喜笑不息，梦火发。心气盛，则梦喜笑恐畏。邪气客于心，则梦烟火。心胀则短气，夜卧不宁，懊憹肿气往来腹中，热喜水涎出。心病则日中慧，夜半甚，平旦静。又左寸脉大，则手热赤肿，大甚则胸中满而烦，淡淡面赤目黄也。心病则先心痛而咳不止，关膈不通，身重不已，三日死。心虚则畏人，暝目欲眠，精神不倚，魂魄妄乱。心脉沉小而紧浮，气喘，若心下气坚不下，喜咽唾，手热烦满，多忘，太息，此得之思虑太过。其脉急甚则瘈瘲；微急心中痛引腰背，病不下食。太缓则发狂笑；微缓则吐血。大甚则喉闭；微大则痛引背多泪。小甚则哕；微小则消瘅。滑甚则为渴，微滑则心痛引脐，腹鸣；濇甚瘖不能言。又心脉搏坚而长，主强舌不能语软而散，当慑怯不食也。又急则心疝，脐下有病形，烦闷少气，大热上煎。又心病狂言，汗出，躁，身厥冷，其脉当浮而大，反沉濡而滑，其色当赤反黑者，水克火，十死，不可治也。又心积沉而空空然，上下往来无常处，病胸满悸，腰腹中热，颊赤，咽喉干燥，掌热，甚则呕，春瘥冬甚，宜急疗之，止于旬日也。又赤黑色，入口必死也。面目赤黄亦死，赤如衃血亦死。又忧喜思虑太过，心气内去，其色反和而盛者，不出十日死。扁鹊曰：心绝一日，死色见，凶多。人虽健敏，名为行尸。一岁之中，祸必至矣。又其人语声前宽而后急，后语不接前声，其声浊恶，其口不正，冒昧喜笑，此风入心也。又心伤则心坏，为水所乘，身体手足不遂，骨节解舒缓不自由，下利无休，此病急宜治之，不治十死。又笑不待呻而后忧，此水乘火也。阴系于阳，阴起阳伏，伏则生热，热则生狂，冒昧乱妄，言语错误，不可采问，心已损矣。扁鹊云：其人唇口赤色可治，青黑则死。又心疟先烦而后渴，翕翕然发热也，其脉浮紧而大者是也。心气实则小便不利，腹满身热而重温，温欲吐，吐而不出，喘息，急不安卧，其脉左寸口与人迎皆实大者是也。心虚则恐惧多惊，忧思不乐，胸腹中苦痛，言语颤栗，恶寒恍惚，面赤目黄，喜衂，诊其脉，左右寸口两虚而微者是也。
　　　　脉诀 【晋　王叔和】

　　　　　心脏歌

　　心脏身之精，小肠为弟兄。
　　 【注　心也者，随机应变，主宰万物而为一身之主，故曰身之精。朱子曰：天君泰然，百体从令。丙属小肠而刚，丁属心火而柔，刚在先而为兄，柔在后而为弟。二者俱系君火，同气连枝，故言兄弟而不言夫妇。心之夫，膀胱是也；小肠之妇，肺金是也。】　　象离随夏旺，属火向南生。
　　 【注　离卦中虚。心脏属火，亦犹是也。火旺于夏，所以随夏而旺。南方乃火之位，故向南生。】　　任物无纤巨，多谋最有灵。
　　 【注　任物者，任亲万物也。人心之应物，随其大小无不任亲也。朱子曰：人心之灵，莫不有知。所以多谋。】　　内行于血海，外应舌将荣。
　　 【注　血海，肝也。心主血，肝藏之，故内行血海。舌乃心窍，心气通于舌，故外应舌。而舌能荣，则知味也。】　　七孔多聪慧，三毛上智英。
　　 【注　多聪慧者，心有七孔。上智英者，心有三毛。其次则不全矣。】　　反时忧不解，顺候脉洪惊。
　　 【注　心脉属火而旺夏，反得冬脉，沉濡而滑，此乃肾邪干心，水来克火，谓之贼邪，是可忧也。顺候诊得夏脉也，惊者大而散也，其脉洪大而散，谓之顺候。】　　液汗通皮润，声言爽气清。
　　 【注　肾主液，入心为汗；肺主声，入心为言。水能克火，汗通则肾水平而皮润，火不受水制矣。火能克金，言爽则肺金平而气消，金不受火侵矣。】　　伏梁秋得积，如臂在脐萦。
　　 【注经曰：肾病传心，心当传肺，肺旺者，不受邪，心复欲还肾，肾不肯受，留滞为积。故知伏梁以秋庚辛日得之。其积形如手臂，环于脐畔，萦系不动也。】　　顺视鸡冠色，凶看瘀血凝。
　　 【注　鸡冠色之赤者，瘀血赤而黑者也。赤乃本色而为顺，黑则水来克火而凶矣。通津子曰：心，其色赤，然心藏于内，不得见，此云顺视鸡冠，凶看瘀血，叔和以经云：五脏有五色，皆得见于面，当与寸口尺内相应。假令色赤者，赤脉浮大而散。赤，心色也。浮大而散，心脉也。以此言之，五脏之色皆可察之于面也。】　　诊时须审委，细察在叮咛。
　　 【注　凡医必从望闻问切四字。上文言视其血色而知其吉凶，闻其声言爽而知其气清，切其脉而知其反时顺候，独缺问之一字，故于此言诊脉必须详审委曲，细察病源，不致差误也。此叔和致嘱后学之意也。】　　实梦忧惊怪，虚翻烟火明。
　　 【注　心脏有余，则梦忧或惊或怪异之事。心脏不足，则梦烟火光明，化竭而见本矣。】　　秤之十二两，大小与常平。
　　 【注　心重十二两，不分大小皆等，其斤两之数，皆起于同身寸也。】
　　　　千金方 【唐　孙思邈】

　　　　　心脏脉论

　　心主神，神者，五脏专精之本也，为帝王，监领四方。夏王七十二日，位在南方，离宫火也。有生之来谓之精，两精相搏谓之神，所以任物谓之心。神者心之脏，舌者心之官，故心气通于舌。舌和则能审五味矣。心在窍为耳。夫心者火也，肾者水也，水火相济，心气通于舌，非窍也，其通于窍者，寄见于耳。左耳丙，右耳丁，循环炎宫，上出唇口，知味，荣华于耳。外主血，内主五音。心重十二两，中有三毛七孔，盛精汁三合。神名呴呴，主藏神，号五神居，随节应会，故云心脏脉，脉舍神，在气为吞，在液为汗。心气虚则悲不已，实则笑不休。心气虚则梦救火，阳物得其时则梦燔灼。心气盛则梦喜笑及恐畏。厥气客于心，则梦丘山烟火。凡心脏象火，与小肠合为腑，其经手少阴，与太阳为表里。其脉洪，相于春，王于夏。夏时万物洪盛，垂枝布叶，皆下垂如曲，故名钩。心脉洪大而长，洪则卫气实，实则气无从出，大则荣气萌，萌洪相薄，可以发汗，故名曰长。长洪相得，即引水浆，溉灌经络津液皮肤。太阳洪大，皆得母躯。幸得戊己，用牢根株。阳气上出，汗见于头。五内干枯，胞中空虚。医反下之，此为重虚。脉浮有表无里，阳无所使，不但危身，并中其母。　　假令心病北行，若食豚鱼得之。不者当以冬时发，得病以壬癸日也[得病以壬癸日也　原作「得以任癸日方」，据《千金》卷十三心脏脉论改。]。　　征音人者，主心声也。心声笑，其音竽，其志喜，其经手少阴。厥逆太阳，则荣卫不通，阴阳反错，阳气外击，阴气内伤，伤则寒，寒则虚，虚则惊掣心悸，定心汤主之。语声前宽后急，后声不续，前混后浊，口喎，冒昧自笑，此为厉风入心，荆沥汤主之。　　心虚风寒，半身不遂，骨节离解，缓弱不收，便利无度，口面喎邪，姜附汤主之。此病不盈旬日，宜急治之。又笑而呻，呻而反忧，此为水克火，阴击阳，阴起而阳伏，伏则实，实则伤热，热则狂闷乱，冒昧，言多谬误，不可采听，此心已伤。若其人口唇正赤，可疗；青黄白黑，不可疗也。　　凡人部分陷起者，必有病生。小肠太阳为心之部，其处陷起，即病生矣。脏舍内外，部亦内外，沉浊属内，浮清居外。若外病内入，小腹满起；内病里出，所部陷没。外入内，前治阳后补阴；内出外，前补阴后泻阳。阳则实热，阴则虚寒。在阳主外，在阴主内。凡人死生休咎，则脏神前变形于外。人心前病，则口为之开张。若心前死，则枯黑，语声不转。若天中等分，墓色应之，即死不治。看应增损斟酌赊促，赊则不出四百日内，促则不延旬月之间。心病少愈而卒死，何以知之？曰：赤黑色黯点如博棋见颜度年上，此必卒死。心绝一日死，何以知之？两目回回，直视肩息，立死。凡面赤目白，忧恚思虑，心气内索，面色反好，急求棺椁，不过十日死。又面黄目赤不死，赤如衃血死。吉凶之色若在于分部，朏朏而见。赤黑入口，此必死，不出其年，名曰行尸。若年上无应，三年之中，病必死矣。
　　　　　心实热

　　左手寸口人迎以前脉阴实者，手少阴经也。病苦闭，大便不利，腹满，四肢重，身热，名曰心实热也。
　　　　　心虚寒

　　左手寸口人迎以前脉阴虚者，手少阴经也。病苦悸恐不乐，心腹痛，难以言，心如寒，恍惚，名曰心虚寒也。
　　　　　心小肠俱实

　　左手寸口人迎以前脉阴阳俱实者，手少阴与巨阳经俱实也。病苦头痛，身热，大便难，心腹烦满，不得卧，以胃气不转水谷实也，名曰心小肠俱实。
　　　　　心小肠俱虚

　　左手寸口人迎以前脉阴阳俱虚者，手少阴与巨阳经俱虚也。病苦洞泄，苦寒，少气，四肢厥，肠澼，名曰心小肠俱虚。
　　　　　心劳

　　心劳病者，补脾气以益之，脾王则感于心矣。人逆夏气，则手太阳不长而心气内洞。顺之则生，逆之则死。顺之则治，逆之则乱。反顺为逆，是谓关格，病则不得生矣。
　　　　　脉极

　　凡脉极者，主心也。心应脉，脉与心合。心有病，从脉起。又曰，以夏遇病为脉痹，脉痹不已，复感于邪，内舍于心，则饮食不为肌肤，咳脱血，色白不泽。其脉空虚，口唇见赤色。凡脉气衰，血焦发堕，以夏丙丁日得之于伤风。损脉为心风。心风之状多汗恶风。若脉气实则热，热则伤心，使人好怒，口唇色赤，甚则言语不快，血脱，色干燥不泽，饮食不为肌肤。若脉气虚则寒，寒则咳，咳则心痛，喉中介介如哽，甚则咽肿痹，故曰心风，虚实候也。若阳经脉病治阴络，阴络脉病治阳经。定其血气，各守其乡。脉实宜泻，气虚宜补。善治病者定其虚实，治之取痊。病在皮毛肌肤筋脉，则全治之。若至六腑五脏，则半死矣。
　　　　　脉虚实

　　凡脉虚者，好惊跳不定；脉实者洪满。凡脉虚实之应，主于心小肠。若其腑脏有病，从热生则应脏，寒则应腑也。
　　　　济生方 【宋　严用和】

　　　　　心小肠虚实论治

　　夫心者手少阴之经，位居南方，属乎丙丁。火为形之君，外应于舌，主宰一身，统摄诸脏血脉，灌溉溪谷，内润五脏，外卫腠理，与手太阳小肠之经相为表里。若忧愁思虑伤之，因其虚实，由是寒热见焉。方其虚也，虚则生寒，寒则血脉虚少，时多恐畏，情绪不乐，心腹暴痛，时唾清涎，心膈胀满，好忘多惊，梦寐飞扬，精神离散，其脉浮而虚者，是虚寒之候也。及其实也，实则生热，热则心神烦乱，面赤身热，口舌生疮，咽燥头痛，喜笑恐悸，手心烦热，汗出衂血，其脉洪实者，是实热之候也。诊其脉浮大而散，是不病之脉；反得浮濇而短，或前曲后倨，如操带钩，此皆心死矣。治之之法，热则清之，寒则温之，又当审其所自焉。
　　　　河间六书 【金　刘完素】

　　　　　风消证 【主心脾】

　　二阳之病发心脾，不得隐曲，女人月水病，血不流，脾病食不化，风胜真气消。黄芪羌活散主之。
　　　　　心掣证 【主心】

　　一阳发病，少气嗽泄，三焦不利，上咳下泻，心火不宁，其动若掣。调中散主之。
　　　　　心疝证 【主心痛】

　　心脉急，小腹有形。心不受邪，必传于腑，故小腹有形。心气逆不顺，当痛不已。当兼心气治。不止，为有寒邪所中。木香散主之。
　　　　　伏梁证 【主心积】

　　若梁之伏隐也。居脐上逆，脐下顺。不可移动，为水溺，故有二等。鳖甲汤主之。
　　　　东垣十书 【元　李杲】

　　　　　心脏苦欲补泻药味

　　心苦缓，急食酸以收之，五味子；欲软，急食咸以软之，芒硝；以咸补之，泽泻；以甘泻之，人参、黄芪、甘草。虚以炒盐补之，虚则补其母，木能生火，肝乃心之母，肝木也，以生姜补肝；如无他证，钱氏安神丸主之。实则甘草泻之。如无他证，钱氏方中重则泻心汤，轻则导赤散。
　　　　　安养心神调理脾胃论

　　灵兰秘典云：心者君主之官，神明出焉。凡怒忿悲思恐惧，皆损元气。夫阴火之炽盛，由心生凝滞，七情不安故也。心脉者神之舍，心君不宁，化而为火。火者，七神之贼也。故曰，阴火太盛，经营之气不能颐养于神，乃脉病也。神无所养，津液不行，不能生血脉也。心之神，真气之别名也，得血则生，血生则脉旺。脉者神之舍，若心生凝滞，七神离形，而脉中惟有火矣。善治斯疾者，惟在调和脾胃，使心无凝滞，或生欢忻，或逢喜事，或天气暄和，居温和之处，或食滋味，或眼前见欲爱事，则慧然如无病矣。盖胃中元气得舒伸故也。
　　　　医学入门 【明　李梴】

　　　　　心脏

　　心，君脏也，神明居焉。
　　 【心者一身之主，君主之官。有血肉之心，形如未开莲花，居肺下肝上是也。有神明之心。神者，气血所化，生之本也，万物由之盛长，不着色象，谓有何有？谓无复存，主宰万事万物，虚灵不昧者是也。然形神亦恒相因，凡心之病皆因忧愁思虑，而后邪得以入之。此圣人所以无病也。】　　七窍三毛，星应荧惑台斗。
　　 【荧惑南岳火星，七孔以应北斗七星，三毛以应三台，故此心至诚，则帝宰无所不应之。此上智聪明之人也。中智五窍三毛，下智三窍一毛，常人二窍无毛，愚人一窍，下愚一小窍。无窍则神无出入之门。】　　十有二两，系通肺叶关元。
　　 【心重十二两，不论大小皆然，以同身寸法秤量故也。五脏系通于心，心通五脏系，心之系与五脏之系相连，输其血气，渗灌骨髓，故五脏有病，先干于心。其系上系于肺，其别者自肺两叶之中，向后通脊着肾，自肾而至于膀胱，与膀胱膜络并行而之溲溺处，乃关元下极部分。】　　内主血而外应舌，盛则荣发华面。
　　 【人心动则血行于诸经，静则血藏于肝脏，故肝为血海，心乃内运行之，是心主血也。舌者心之苗，故外应舌。舌和则知五味。发者血之苗，血盛则发润心荣，色其华在面。】　　所恶热而所喜静，衰则懒语错言。
　　 【心本热，故恶热，虚则寒耳。心静则安，心动则躁，延年不老，心静而已。人年六十，则心气衰而言多错忘。】　　丙丁伤风，癫癎嗜卧脉痿。
　　 【丙丁日伤于风者为心风，其状多汗恶风，唇焦赤剥皮，甚则言不可快，嗜卧而为癫癎神乱，善怒吓人。心之风为行痹。五痹以夏遇之，则为脉痹，膝腕枢纽如折，胫筋纵缓，不能任用于地。或疑下体肝肾所主，而不知心火内燔，阴上隔阳，下不守位，肝肾亦随火炎而筋脉上逆也。又心痹则脉不通利，心下鼓满，喜噫之以出其气，上气喘急，嗌干气逆，则生恐惧。或问丙丁伤风，不亦泥欤？曰：此阴阳自然之妙也。春甲乙伤风为肝风，秋庚辛为肺风，冬壬癸为肾风，四季戊己为脾胃风，推之南风舍于心，则为心风，东肝、西肺、北肾，皆此意也。】　　庚辛滞气，伏梁萦痛生烦。
　　 【伏梁以秋庚辛日得之。其积形有似乎臂，而在脐畔萦系，伏而不动，如屋之栋梁然。久不愈，令人心烦而闷，或夜眠不安。】　　热则火炎，喜笑而口糜、目黄、咽疮，甚则狂渴，无汗，流衂。　　 【笑者火之象，心实则笑，心虚则悲。口糜乃口疮糜烂。目黄为湿热熏蒸。咽疮者，手少阴之正别入于渊液两肋之间，属于心，上走喉咙，出于面合目内眦，此为四合也。谵语发狂，热则神慌而乱渴者，火盛则肾液干而咽络焦。汗为心液，热则无汗，得汗则肾水平而皮润，火不受克矣。血乃心主，热逼上行，虚则为衂，为唾。凡热者颐必先赤，当预防之。】　　虚则神昏，梦飞而健忘，惊悸不乐，甚则胸腹腰胁痛牵。　　 【心实则梦忧惊可怪之事，虚则魂梦飞扬，气逆于心，则梦丘山烟火，健忘失记，惊悸不安，心内懊憹不乐，皆心血少也。胸腹腰胁相引痛者，手心主厥阴之脉，从胸中出，属心胞下膈历络三焦，其支别者循胸出胁，心系下膈络小肠，故病如是也。】　　血滞经闭可治。
　　 【女子不月，多因劳极惊悸，暴忧思虑，以致心气不足，而后血滞不行，不治其血，而通其心可也。】　　冷痰真痛难援。
　　 【冷证即真心痛，手足俱冷，痰壅，乃水克火，必死。以上风、气、血、热、冷、虚，纂华氏、丹溪之法。有非本脏病而兼见者何故？盖五脏病邪自相互入，即如心风证为癎者，肝风入心也；为头重呕吐者，脾风入心也；为咳嗽唾衂血者，肺风入心也；为眼旋生花者，肾风入心也。心气证为胁痛伏梁者，肝气入心也；为背膊妨闷者，脾气入心也；为胸背痛短气夜卧不安者，肺气入心也；为痃癖面黄者，肾气入心也。心热证为舌干少睡者，肝热入心也；为目黄恶心者，脾热入心也；为咳逆喘气生疮者，肺热入心也；为颠狂骨烦者，肾热入心也。心冷证为吐酸手足冷心痛者，肝肾冷入心，不治；为痰冷吐泻者，脾冷入心也；为悲思不乐者，肺冷入心也。心虚证为惊悸不欲闻人语者，肝虚入心也；为食了旋饥，心中往往多热嗜卧者，脾虚入心也；为悲思鼻塞惊怖者，肺虚入心也；为四肢无力多汗者，肾虚入心也。举此心脏为例，余可类推。】　　凉以犀黄。
　　【犀角、牛黄、生地、竹叶、丹砂、矾石、元明粉、珍珠、麦门冬、郁金、黄连、知母、贝母、连翘、芦根之类。】　　温则萸桂。
　　 【吴萸、肉桂、当归、芍药、苍朮、白朮、石菖蒲、藿香、丁香、苏子之类。】　　泻以连艽。
　　 【黄连、秦艽、苦参、枳实、葶苈、贝母、半夏、杏仁、郁金、延胡索、前胡、木香之类。】　　补则兔茯。
　　 【兔丝、茯神、远志、菖蒲、天冬、麦冬、枣仁、山药、天竺黄、金银屑、当归、红花、川芎、羚羊角之类。又分风、气、热、冷、虚用药，大概风宜凉药为主兼以温泻，气宜温泻并用，热则纯用泻药，冷则纯用热药，虚则用补药。各脏皆然。】　　吀黍羊韭李，每食宜设。
　　 【其谷黍，其畜羊，心病宜食酸，小豆、犬肉、李、韭皆酸。】　　早夜欢乐，夏气常存。
　　 【夏三月天地气交，夜卧早起，无厌于日，使志无怒。长养之道也。】
　　　　三才图会 【明　王圻】

</div>
    <div class="pagination">
<a href="脏腑门_page9.html">上一页</a><span>...</span><a href="脏腑门_page5.html">5</a><a href="脏腑门_page6.html">6</a><a href="脏腑门_page7.html">7</a><a href="脏腑门_page8.html">8</a><a href="脏腑门_page9.html">9</a><span class="current-page">10</span><a href="脏腑门_page11.html">11</a><a href="脏腑门_page12.html">12</a><a href="脏腑门_page13.html">13</a><a href="脏腑门_page14.html">14</a><a href="脏腑门_page15.html">15</a><span>...</span><a href="脏腑门_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
