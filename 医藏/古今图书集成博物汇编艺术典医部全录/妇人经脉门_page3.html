<!DOCTYPE html>
<html>
<head>
    <meta charset="UTF-8">
    <title>妇人经脉门 - 第 3 页/共 7 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>妇人经脉门 - 第 3 页/共 7 页</h1>
    <div class="content">　　浮濇，胁满经不利。
　　 【此论肝脉也。濇主肝血虚少，胁肋胀满，血凝气滞，月经不利。】　　浮绝，伤精与闭经。
　　 【此论肾脉也。见此脉者，男子失精，妇人月经不调或闭。】　　经病前后，脉软如常。寸关虽调，尺绝痛肠。沉缓下弱，来多要防。微虚不利，间月何妨！浮沉一止，或微迟濇。居经三月，气血不刚。三月以上，经闭难当。心脾病发，阙伏寸浮。心事不足，左寸沉结。　　 【凡妇人脉比男子更濡弱者，常也。脉如常，虽月经或前或后，或多或少，或一月未来者，亦不成经病。惟寸关如常，尺绝不至，或至亦弱小者，小腹肠胃有积痛，上抢心，月水不利；若沉而缓者，下虚，月经来多；反微虚不利不汗出者，其经二月必来，俗云间月。若三部浮沉一止，寸关微濇，微则胃气虚，濇则津血不足，尺微而迟，微则无津，退则阴中寒，此为居经。三月一来，虽来或血渐少而后不通，曾堕胎及产多者，谓之血枯。经曰：二阳之病发心脾，有不得隐曲，女子不月。盖原心事不足，以致脾不磨食，故肺金失养，不能下生臂水，血益日枯。初时参前参后，淋漓无时；脾胃衰甚，变为溏泄身肿；失治甚为症瘕痨瘵。】　　肾脉沉微，气虚也，女子崩带，经脉不调。
　　　　　诊病问经水

　　经或参前为血热；或参后为血虚；或当经行时有外感，经尽则散，不可妄药，以致有犯血海。　　经闭或兼潮热，或兼咳泄，或兼失血，或兼白带，能饮食则血易调而诸证自除，饮食渐减渐瘦者危。
　　　　　热入血室成结胸

　　仲景伤寒不分男女，但妇人以血为主。血室即冲脉血海也。如伤寒发热，经水适来，昼则明了，夜则讝语如见鬼状，经行尽则热随血散，不治自愈。如经尽热退身凉，胸满如结胸，或讝语者，乃邪气结于胸胁，按之痛者，亦谓之血结胸，宜海蛤散、桂枝红花汤。　　妇人伤寒，寒热似疟，经水适断者，亦名热入血室，其血必结而不行，小柴胡汤或黄龙汤加牡丹皮、桃仁。妇人此证最多，切忌汗下。若见喜忘如狂，腹满泉清，当以淋血法治之，又不可拘于不下也。然男女均有此血海，在男子血室得热，则必妄行，多为下血讝语头汗，见阳明证为异耳。男子由阳明而伤，妇人随经而入。
　　　　本草纲目 【明　李时珍】

　　　　　论月水

　　女子，阴类也，以血为主。其血上应太阴，下应海潮，月有盈亏，潮有朝夕，月事一月一行，与之相符，故谓之月信、月水、月经。经者，常也，有常轨也。天癸者，天一生水也。邪术家谓之红铅，谬名也。女人之经，一月一行，其常也。或先或后，或通或塞，其病也。复有变常，而古人并未言及者，不可不知。有行期只吐血衄血或眼目出血者。是谓逆行。有三月一行者，有一生不行而受胎者，是谓暗经。有受胎之后，月月行经而产子者，是谓盛胎，俗名垢胎。有受胎数月，血忽大下而胎不陨者，是谓漏胎。此虽以气血有余不足言，而亦异于常矣。　　女子二七天癸至，七七天癸绝，其常也。有女年十二、十三而天癸至产子，如《褚记室》所载平江苏建卿女十二受孕者。有妇年五十、六十而天癸不断产子，如《辽史》所载亟普妻六十余生二男一女者，此又异常之尤者也。医者之于此类，亦宜留心。　　女子入月，恶液腥秽，故君子远之，为其不洁，能损阳生病也。煎膏治药、出痘持戒、修炼性合者，皆避忌之，以此也。《博物志》云：扶南国有奇术，能令刀斫不入，惟以月水涂刀便死。此是秽液，坏人神气，故合药忌触之。此说甚为有据。今有方士邪术鼓弄愚人，以法取童女初行经水服食，谓之先天红铅。巧立名色，多方配合，谓《参同契》之金华，《悟真篇》之首经，皆此物也。愚人信之，吞咽秽滓，以为秘方，往往发出丹(疒轸)，殊可叹息。故萧了真金丹诗云：一等旁门性好淫，强阳复去采他阴。口含天癸称为药，似恁洳沮枉用心。观此可以悟矣。　　妇人经闭，有有余不足二证。有余者血滞，不足者肝伤。《素问》云：年少时有所大脱血，或醉入房中，气竭肝伤，故月事衰少不来，治之以鰞鲗骨四，藘茹一。此正血闭不足之病也。
古今图书集成医部全录卷三百八十二

妇人经脉门

　　　　证治准绳 【明　王肯堂】

　　　　　月水愆期辨污血有无法

　　仲景治带下月水不利，小腹满痛经，一月再见者，用土瓜根散主之。土瓜根散，乃破坚下血之剂，观此则经不及期，有因污血者矣。前论所未及也。然欲知污血，须以小腹满痛与不满痛别之。
　　　　　论东垣洁古治血枯法

　　东垣、洁古治血枯之法，皆主于补血泻火。补血者，四物之类。泻火者，东垣分上中下：火在中则善食消渴，治以调胃承气之类；火在下，则大小便秘濇，治以玉烛之类，玉烛者四物与调胃承气等分也；火在上则得于劳心，治以芩、连及三和之类，三和者四物、凉膈、当归等分也。洁古谓先服降心火之剂者，盖亦芩、连、三和、玉烛之类；后服五补卫生者，亦补气之剂也。
　　　　　经行紫黑

　　外邪初感，人经必痛，或不痛者，久则郁而变热矣。且寒则凝，既行而紫黑，非寒也。
　　　　　经行身痛

　　经水者，行气血，通阴阳，以荣于身者也。气血盛，阴阳和，则形体通。或外亏卫气之充养，内乏荣血之灌溉，血气不足，经候欲行，身体先痛也。
　　　　　过期不止

　　《产宝》云：男子生于寅，寅属木，阳中有阴，故男子得八数。女子生于申，申属金，阴中有阳，女子得七数。男以气为主，八八则卦数已尽，尽则阳精痿。女以血为主，七七则卦数已终，终则经水绝，任冲脉虚衰，天癸绝，地道不通而无子矣。或劳伤过度，喜怒不时，经脉衰微之际，又为邪气攻冲，所以当止不止而崩下也。
　　　　妇人秘科 【明　万全】

　　　　　总赋

　　阴阳异质，男女殊科。特立专门之证治，以救在室之沉疴。月事时下兮，如潮汐之应期；血海常满兮，似江汉之流波。谓之无病，可以勿药。或不及期而先来兮，气有余而血易亏，或过期而后来兮，气不足而血本弱。花气淡淡兮，由血室之水虚；桃浪紫色兮，被胞户之火灼。经未行而腹痛兮，气滞血濇而可调；经已行而腹痛兮，和气养血而勿错。或一月再行兮，邪火迫而气血不藏；或数月而一行兮，元气亏而生化不多。是皆损真之证，贵在调和治之。满而不泄兮为经闭，为血枯，为症瘕；泄而不满兮，为崩中，为带下，为漏浊。常满者恶其中满，常泄者虑其气脱。脉惟喜于芤濇，诊切忌乎洪数。或隐忍而病盛兮，愚妇自速其亡。妄攻补而病增兮，庸医反助其虐。
　　　　　总论

　　按经云：女子二七而天癸至，冲任脉盛，月事以时下，乃有子。故得其常候者为无病，不可妄投调经之剂。苟或不及期而经先行者，或过期而经后行者，或十月而经再行者，或数月而经一行者，或经闭不行者，或崩者，或漏下者，此皆失其常候，不可不调也。大抵调治之法，热则清之，冷则温之，虚则补之，滞则行之，滑则固之，下陷则举之。对证施治，以平为期。如芩、连、栀、柏，清经之药也；姜、桂、丁、附，温经之药也；参、朮、归、茯，补虚之药也；川芎、香附、青皮、延胡，行滞之药也；牡蛎、赤石脂、棕榈灰、侧柏叶，固精之药也；升麻、柴胡、荆芥、白芷，升举之药也。随其证而用之，鲜有不效者矣。
　　　　　经候不调有三

　　妇人经候不调有三：一曰脾虚，二曰冲任损伤，三曰脂痰凝塞。治病之工，不可不审。脾胃虚弱者：经曰：二阳之病发心脾，女子不月。夫二阳者，阳明胃也。胃主受纳五谷，长养血气，灌溉脏腑，流行经隧，乃水谷之海，血气之母也。惟忧愁思虑则伤心，心气受伤，脾气失养、郁结不通，腐化不行，胃虽能受，而所谓长养灌溉流行者，皆失其令矣。故脾胃虚弱，饮食减少，气日渐耗，血日渐少，斯有血枯血闭及血少色淡、过期始行、数月一行之病。冲任损伤者：经曰：聚以嘘之，血以濡之。故气行则血行，气止则血止也。女手之性，执拗偏急，忿怒妒忌，以伤肝气，肝为血海，冲任之系，冲任失守，血气妄行也。又褚氏曰：女子血未行而强合，以动其血，则他日有难名之疾。故女未及二七天癸之期而男子强与之合，或于月事适来未断之时而男子纵欲不已，冲任内伤，血海不固，由斯二者为崩为漏，有一月再行不及期而行者矣。脂痰凝塞者：盖妇女之身，内而肠胃开通，无所阻塞，外而经隧流利，无所凝滞，则血气和畅，经水应期。惟彼肥硕者，膏脂充满，元室之户不开，挟痰者痰涎壅滞，血海之波不流，故有过期而经始行，或数月而经一行，及为浊、为带、为经闭、为无子之病。
　　　　　先期经行治法

　　如德性温和，素无他疾者，责其血盛且有热也，用归身、川芎、赤芍、生地、知母、麦冬、地骨皮、甘草之属。　　如性急躁，多怒多妒者，责其气血俱热，且有郁也，用归身、川芎、白芍、生地、炒条芩、炒黄连、童便浸香附、生甘草之属。　　如形瘦素无他疾者，责其血热也，用四物加炒芩连、赤芍药、生甘草之属，兼服三补丸和之。　　如形瘦素多疾且热者，责其冲任内伤也，用归身、白芍、熟地、人参、知母、麦冬、川芎、炙甘草、姜、枣之属、更宜常服地黄丸。　　如曾误服辛热媛宫之药，责其冲任伏火也，用归身、川芎、赤芍、生地、黄蘗、知母、木通、生甘草之属。　　如形肥多痰多郁者，责其血虚气热也，用归身、川芎、姜汁浸生地、滚水泡半夏、白茯苓、生甘草、炒条芩、童便浸香附、炒黄连、生姜之属。
　　　　　后期经行治法

　　如德性温和，素无疾者，责其气处血少也，用四物、四君、姜、枣之属。　　如性急躁，多怒多妒者，责其气逆血少也，用四物、四君加青皮、童便浸香附之类，兼常服苍莎丸以调之。　　如形瘦素无他疾者，责其气血俱不足也，用十全大补、姜、枣之属。　　如形瘦食少者，责其脾胃虚弱，气血衰少也，用异功散加当归川芎汤主之，兼服地黄丸。　　如肥人及饮食过多之人，责其湿痰壅滞，躯肢迫寒也，用六君子加归芎汤主之，兼服苍莎丸。　　如素多痰者，责其脾胃虚损，气血失养也，用参朮大补丸、地黄丸之类。　　如性急多怒气者，责其伤肝脸动冲任之脉也，用四物加柴胡汤主之，更宜兼服补阴丸以泻冲任之火。　　如曾服辛热之药者，用四物加黄蘗、知母汤及三补九主之。　　如曾伤冲任之脉者，用四物、人参、知母、麦冬汤及地黄丸主之。
　　　　　数月经一行治法

　　瘦人责其脾胃弱气血虚，用十全大补汤及地黄丸主之。　　肥人责其多痰兼气血虚，用六君子加苍莎导痰丸主之。
　　　　　或前或后治法

　　明水或前或后，悉从虚治，加减八物汤主之，更宜常服乌鸡丸。
　　　　　过多过少治法

　　瘦人经水来少者，责其血虚且少也，四物加人参汤主之。　　肥人经水来少者，责其壅凝经隧也，用二陈加芎、归汤主之。　　经水来太多者，不问肥瘦皆属热也。四物加芩、连汤主之，兼服三补丸。　　经水色紫者热也，四物加香附、黄连汤主之。　　经水色淡者虚也，八物汤主之，更常服地黄丸。　　已上各调经之法，并宜于经候行时，连进十余服，则下次经候自不愆矣。若丸药则宜长久服之乃效。
　　　　　经闭不行有三

　　妇人女子经闭不行，其候有三：乃脾胃伤损，饮食减少，气耗血枯而不行者，法当补其脾胃，养其血气，以待气充血生，经自行矣。不可妄用通经之剂，则中气益损，阴血益干，致成痨瘵之疾而不可救。一则忧愁思虑恼怒怨恨，气郁血滞而经不行者，法当开郁气行滞血而经自行。苟用补剂，则气得补而益结，血益凝聚，致成症瘕胀满之疾。一则躯脂痞塞，痰涎壅滞而经不行者，法当行气导痰，使经得行，斯谓之良工矣。
　　　　　脾胃伤损治法

　　脾胃损伤，血枯不行者，用加减补中益气汤主之，更宜服参朮大补丸、乌鸡丸，以经行为度。
　　　　　气郁治法

　　气郁血闭不行者，用开郁二陈汤主之，更宜服四制香附丸，以经行为度。
　　　　　痰滞治法

　　因痰者，用苍莎导痰丸治之，更宜服开郁二陈汤去莪朮加枳壳服之。
　　　　　失夫治法

　　愆期未嫁之女，偏房失宠之妾，寡居之妇，庵院之尼，欲动而不能遂，感愤而不得言，多有经闭之疾；含羞强忍，不欲人知，致成痨瘵之病，终不可救者，宜用四制香附丸、参朮大补丸。攻补兼行，庶几可瘳。此七情之变，难以法治者也。
　　　　　脉虚治法

　　经闭不行，骨蒸潮热脉虚者，用增损八物柴胡汤主之。如热太甚，服此不平者，加黑干姜灰，神效。
　　　　　脉实治法

　　经闭发热，咽燥唇干脉实者，用四物、凉膈散主之。
　　　　医方考 【明　吴昆】

　　　　　调经用四物汤论

　　妇人月事不调，以四物汤为主而变通之。盖无极之真，二五之精，妙合而凝。干道成男，坤道成女。女以坤道用事，故治妇人者，以阴为主。方其二七而天癸至，月事以时下者，女子得坤之阴，阴中必有阳，故以七为纪，一七而齿更，二七而天癸至也。人受天地之气以生，故能克肖天地。月，天之阴也，以月而盈，以月而亏，故女子之血，亦以三十日而一下也。血之下也，同于月，故名之曰月事。经曰：月事以时下，故能有子。是以月事不调者，宜以此方为主，随其寒热虚实而斟酌加减之。使月事调匀，则阴阳和而万物生，有子之道也。是方也，川芎、当归、芍药、地黄，皆味厚之品也。味厚为阴中之阴，故能益血。析而论文，当归辛温能活血，芍药酸寒能敛血，熟地甘濡能补血。又曰：当归入心脾，芍药入肝，熟地入肾。若川芎者，彻上彻下而行血中之气者也。此四物汤，所以为妇人之要药，而调月者，必以之为主也。脉数血色紫黑为内热，本方加黄芩、黄连。脉迟血凝结者为寒，本方加官桂、附子。人肥有痰，加半夏、陈皮、南星。人瘦有火，加山栀、黄蘗、知母。有抑郁者，加香附、苍朮、砂仁、神曲。有留滞者，加桃仁、红花、延胡索、肉桂。先期者为热，后期者为寒、为郁、为气、为痰。气虚者加参、芪，气实者加枳、朴。或问四物亦有不宜者乎？余日：有之。气息几微者不宜川芎，恐其辛香，益散真气也。大便溏泄，不宜当归，恐其濡滑，益增下注也。脉迟腹痛，不宜芍药，恐其酸寒，益增中冷也。胸膈痞塞，不宜地黄，恐其粘腻，益增泥滞也。明者解之，昧者误矣。
　　　　景岳全书 【明　张介宾】

　　　　　经脉为妇人之本

　　上古天真论曰：女子二七天癸至，任脉通，太冲脉盛，月事以时下，故有子。盖天癸者言后天之阴气，阴气足而月事通，是即所为月经也。正以女体属阴，其气应月，月以三旬而一盈，经以三旬而一至，月月如期，经常不变，故谓之月经，又谓之月信。夫经者，常也，一有不调，则失其常度，而诸病见矣。然经本阴血，何脏无之？惟脏腑之血皆归冲脉，而冲为五脏六腑之血海，故经言太冲脉盛则月事以时下，此可见冲脉为月经之本也。然血气之化，由于水谷，水谷盛则血气亦盛，水谷衰则血气亦衰。而水谷之海，又在阳明。考之痿论曰：阳明者，五脏六腑之海，主润宗筋。宗筋主束骨而利机关也。冲脉者，经脉之海也，主渗灌溪谷，与阳明合于宗筋，阴阳总宗筋之会，会于气街而阳明为之长，是以男精女血，皆由前阴而降。此可见冲脉之血，又总由阳明水谷之所化，而阳明胃气，又为冲脉之本也。故月经之本，所重在冲脉，所重在胃气，所重在心脾，生化之源耳。其他如七情、六淫、饮食、起居之失宜者，无非皆心脾胃气之贼，何者当顾，何者当去，学者于此，当知所从矣。
　　　　　经脉诸脏病因

　　女人以血为主，血旺则经调而子嗣，身体之盛衰，无不肇端于此。故治妇人之病，当以经血为先。而血之所主，在古方书皆言心主血，肝藏血，脾统血，故凡伤心伤脾伤肝者，均能为经脉之病。又曰：肾为阴中之阴，臂主闭藏，肝为阴中之阳，肝主疏泄，二脏俱有相火，其系上属于心，故心火一动，则相火翕然从之，多致血不静而妄行。此固一说，然相火动而妄行者有之，由火之盛也。若中气脱陷及门户不固而妄行者，亦有之，此由脾肾之虚，不得尽言为火也。再如气道逆而不行者有之，由肝之滞也。若精血败而不行者亦有之，此由真阴之枯竭，其证极多，不得误以为滞也。是固心脾肝肾四脏之病，而独于肺脏多不言及，不知血之行与不行，无不由气。如经脉别论曰：饮入于胃，游溢精气，上输于脾，脾气散精，上归于肺，通调水道，下输膀胱，水精四布，五经并行，合于四时五行阴阳揆度，以为常也。此言由胃达脾，由脾达肺，而后传布诸经。故血脱者当益气，血滞者当调气。气主于肺，其义可知。是皆诸经之当辨者如此。然其微甚本末，则犹有当辨者。盖其病之肇端，则或由思虑，或由郁怒，或以积劳，或以六淫饮食，多起于心肺肝脾四脏；及其甚也，则四脏相移，必归脾肾。盖阳分日亏，则饮食日减，而脾气胃气竭矣。阴分日亏，则精血日涸，而冲任肾气竭矣。故予曰：阳邪之至，害必归阴；五脏之伤，穷必及肾。此源流之必然，即治疗之要着。故凡治经脉之病，或其未甚则宜解，初病而先其所因；若其已剧，则必计所归而专固其本；甚至脾肾大伤，泉源日涸，由色淡而短少，由短少而断绝，此其枯竭已甚也。昧者犹云积血而通之破之，祸不旋踵矣。　　凡经行之际，大忌寒凉之药，饮食亦然。
　　　　　经不调

　　经血为水谷之精气，和调于五脏，洒陈于六腑，乃能入于脉也。凡其源源而来，生化于脾，总统于心，藏受于肝，宣布于肺，施泄于肾，以灌溉一身，在男子则化而为精，妇人则上为乳汁，下归血海而为经脉，但使精血无损，情志调和，饮食得宜，则阳生阴长，而百脉充实，又何不调之有？苟不知慎，则七情之伤为甚，而劳倦次之，又或为欲不谨，强弱相陵，以致冲任不守者，亦复不少。此外则外感内伤，或医药误谬，但伤营气，无不有以致之。凡人有衰弱多病，不耐寒暑，不胜劳役，虽先天禀弱者常有之；然有以气血方长，而纵情亏损，或精血未满，而早为斫丧，致伤生化之源，则终身受害，此未病之先，所当深察而调之者也。若欲调其既病，则惟虚实阴阳四者为要。丹溪曰：先期而至者，血热也；后期而至者，血虚也。王子亨曰：阳太过则先期而至，阴不及则后时而来。其有乍多乍少，断绝不行，崩漏不止，皆由阴阳盛衰所致，是因不调之大略也。然先期而至，虽曰有火，若虚而挟火，则所重在虚，当以养营安血为主。矧亦有无火而先期者，则或补中气，或固命门，皆不宜过用寒凉也。后期而至者，本属血虚。然亦有血热而燥瘀者，不得不为清补；有血逆而留滞者，不得不为疏利。总之调经之法，但欲得其和平，在详察其脉证而已。若形气脉气俱有余，方可用清用利。然虚者极多，实者极少。故调经之要，贵在补脾胃以资血之源，养肾气以安血之室，如斯二者，则尽善矣。若营气本虚而不知培养，则未有不日枯而竭者，不可不察也。
　　　　　辨血色

</div>
    <div class="pagination">
<a href="妇人经脉门_page2.html">上一页</a><a href="妇人经脉门.html">1</a><a href="妇人经脉门_page2.html">2</a><span class="current-page">3</span><a href="妇人经脉门_page4.html">4</a><a href="妇人经脉门_page5.html">5</a><a href="妇人经脉门_page6.html">6</a><a href="妇人经脉门_page7.html">7</a><a href="妇人经脉门_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
