<!DOCTYPE html>
<html>
<head>
    <meta charset="UTF-8">
    <title>医术名流列传 - 第 1 页/共 38 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医术名流列传 - 第 1 页/共 38 页</h1>
    <div class="content">古今图书集成医部全录卷五百四

医术名流列传

　　　　上古

　　　　　僦贷季

　　按《素问》：岐伯曰：色脉者，上帝之所贵也，先师之所传也。上古使僦贷季理色脉而通神明，合之金木水火土，四时八风六合，不离其常，变化相移，以观其妙，以知其要。欲知其要，则色脉是矣。色以应日，脉以应月，常求其要，则其要也。夫色之变化，以应四时之脉，此上帝之所贵以合于神明也。所以远死而近生，生道以长，命曰圣王。　　按《路史》：神农命僦贷季理色脉，对察和齐摩踵，訰告以利天下而人得以缮其生。【注僦贷季，岐伯袓之师也。天师岐伯对黄帝云：我于僦贷季理色脉，已二世矣。】　　按《古今医统》：僦贷季，黄帝时人，岐伯师也。岐伯相为问答，着为《内经》云。
　　　　　岐伯

　　按古《三坟》：皇曰：岐伯天师，尔司日月星辰，阴阳历数，尔正尔考，无有差贷【疑作忒，】 先时者杀，不及时者杀，尔惟戒哉！　　按《灵枢经》：黄帝问于岐伯曰：余子万民，养百姓而收其租税，余哀其不给而属有疾病，余欲勿使被毒药，无用砭石，欲以微针通其经脉，调其血气，荣其逆顺出入之会，令可传于后世，必明为之法，令终而不灭，久而不绝，易用难忘，为之经纪，异其章，别其表里，为之终始，令各有形，先立《针经》。愿闻其情？岐伯答曰：臣请推而次之，令有纲纪，始于一终于九焉。　　按皇甫谧《甲乙经》序：黄帝咨访岐伯、伯高、少俞之徒，内考五脏六腑，外综经络，血气色候，参之天地，验之人物，本之性命，穷神极变而针道生焉。　　按《帝王世纪》：岐伯，黄帝臣也。帝使伯尝味草木，典主医病经方，《本草》、《素问》之书咸出焉。　　按《通志》三皇纪：帝察五运六气，乃着岐伯之问，是为《内经》。或言《内经》后人所作，而本于黄帝。　　按《外纪》：帝以人之生也，负阴而抱阳，食味而被色，寒暑荡之于外，喜怒攻之于内，夭昏凶札，君民代有，乃上穷下际，察五气，立五运，洞性命，纪阴阳，咨于岐伯而作《内经》，复命俞跗、岐伯、雷公察明堂，究息脉，巫彭、桐君处方饵，而人得以尽年。【释义】 五气，谓五行之气，即所谓湿凉寒燥温也。五运，谓甲己土、乙庚金、丙辛水、丁壬木、戊癸火也。　　按《路史》：黄帝极咨于岐、雷而《内经》作，谨候其时，着之玉版，以藏灵兰之室。演仓谷，推贼曹，命俞跗、岐伯、雷公察明堂，究息脉，谨候其时，则可万全。【注《道基经》云：仓谷者，名之谷仙，行之不休可长久。王莽篡位，种五粱禾于殿中，各顺色置其方面，云此黄帝谷仙之术。《黄帝元辰经》云：血忌阴阳精气之辰，天上中节之位，亦名天之贼曹，尤忌针灸。《素问》云：谨侯其时，气乃与期，能合色脉，可以万全矣。帝使岐伯尝味百药，主典医病。故《家语》云：黄帝尝味草木。】　　按《内经》序：岐伯为黄帝之臣，帝师之问医，若为《素问》、《灵枢》，总为《内经》十八卷，唐太仆王冰次注，为医之袓书。脉理病机治法针经运气，靡不详尽，真天生圣人以赞化育之书也。今行世。
　　　　　雷公

　　按《素问》：黄帝坐明堂，召雷公而问之曰：子知医之道乎？雷公对曰：诵而颇能解，解而未能别，别而未能明，明而未能彰，足以治群僚，不足以至侯王。愿得受树天之度，四时阴阳合之，别星辰与日月光，以彰经术，后世益明，上通神农，着至教，疑于二皇。帝曰：善！无失之。此皆阴阳表里，上下雌雄，相输应也。而道上知天文，下知地理，中知人事，可以常久，以教众庶，亦不疑殆。医道论篇，可传后世，可以为宝。雷公曰：请受道讽诵用解。帝曰：汝受术诵书，若能览观杂学，及于比类，通合道理，子务明之，可以十全。即不能知，为世所怨。雷公曰：臣请诵《脉经》上下篇甚众多矣。别异比类，犹未能以十全，又安足以明之？黄帝曰：呜呼远哉！闵闵乎若视深渊，若迎浮云。视深渊尚可测，迎浮云莫知其际。圣人之术，为万民式。论裁志意，必有法则，循经守数，按循医事，为万民副。故事有五过四德，汝知之乎？雷公避席再拜曰：臣年幼小，蒙愚以惑，不闻五过与四德，比类形名，虚引其经，心无所对。黄帝在明堂，雷公请曰：臣授业传之行，教以经论从容，形法阴阳，刺灸汤药，所滋行治，有贤不肖，未必能十全。若先言悲哀喜怒，燥湿寒暑，阴阳妇女，请问其所以然者？卑贱富贵，人之形体，所从群下，通使临事，以适道术，谨闻命矣。请问有毚愚仆漏之问，不在经者，欲闻其状。帝曰：大矣。　　按《灵枢经》：雷公问于黄帝曰：细子得受业，通于九针六十篇，日暮勤服之，近者编绝，久者简垢，然尚讽诵弗置，未尽解于意矣。外揣言浑束为一，未知所谓也。夫大则无外，小则无内。大小无极，高下无度，束之奈何？士之才力，或有厚薄，智虑褊浅，不能博大深奥，自强于学若细子。细子恐其散于后世，绝于子孙，敢问约之奈何？黄帝曰：善乎哉问也！此先师之所禁坐，私传之也，割臂歃血之盟也。子若欲得之，何不斋乎？雷公再拜而起曰：请闻命于是矣！乃斋宿三日而请曰：敢问今日正阳，细子愿以受盟。黄帝乃与俱入斋堂，割臂歃血。黄帝亲祝曰：今日正阳，歃血传方，敢有背此言者，反受其殃！雷公再拜曰：细子受之。黄帝乃左握其手，右授之书：曰：慎之慎之！吾为子言之！凡刺之理，经脉为始，营其所行，知其度量，内刺五脏，外刺六腑，审察卫气，为百病母，调其虚实，虚实乃止，泻其血络，血尽不殆矣。雷公曰：此皆细子之所以通，未知其所约也。黄帝曰：夫约方者，犹约囊也。囊满而弗约则输泄，方成弗约则神与弗俱。雷公曰：愿为下材者，弗满而约之。黄帝曰：未满而知约之以为工，不可以为天下师。　　按《古今医统》：雷公为黄帝臣，姓雷名斅，善医，有《至教论》、《药性炮制》二册行世。
　　　　　俞跗

　　按《史记》扁鹊传：上古之时，医有俞跗，治病不以汤液醴洒，镵石挢引，案杭毒熨，一拨见病之应，因五脏之输，及割皮解肌，诀脉结筋，搦髓脑，揲荒爪幕，湔浣肠胃，漱涤五脏，练精易形。　　按《说苑》：中古之为医者曰俞柎。俞柎之为医也，搦脑髓，束肓莫，炊灼九窍而定经络，死人复为生人，故曰俞柎。　　按《韩诗外传》：逾跗之为医也，(木弱)木为脑，芷草为躯，吹窍定脑，死者复生。
　　　　　少俞

　　按《古今医统》：少俞，黄帝臣，俞跗弟也。医术多与其兄同。
　　　　　巫彭

　　按《路史》：黄帝命巫彭桐君处方，盄饵湔澣刺治，而人得以尽年。
　　　　　桐君

　　按陶宏景《本草》序：桐君有《采药录》，说其花叶形色；《药性》四卷，论其佐使相须。　　按《古今医统》少师桐君，为黄帝臣，识草木金石性味，定三品药物，以为君臣佐使；撰《药性》四卷，及《采药录》，纪其花叶形色，论其相须相反，及立方处治寒热之宜、至今传之不泯。　　按《历代医方考》：《采药对》、《采药别录》，桐君所著。
　　　　　伯高氏[氏　原本脱，据人民卫生出版社排印本补。]
　　按《古今医统》：伯高氏，黄帝臣，未详其姓。佐帝论脉经，穷究义理，附《素问》中。
　　　　　马师皇

　　按《古今医统》：马师皇，黄帝时医也，善识马形气生死，治之即愈。有龙下向之，垂耳张口，师皇曰：此龙有病，我能医之。乃针其唇及口中，以甘草汤饮之而愈。又数有龙出其陂，师造而治之。一日为龙负之而去，莫知所之。
　　　　　鬼臾区

　　按王冰《素问》注：鬼臾区十世袓，当神农之世，说《太始天元玉册》，今按文有十二篇。　　按《古今医统》：鬼臾区，黄帝臣，未详其姓，佐帝发明五行，详论脉经，有问对《难经》，究尽义理，以为经论，民到于今赖之。
　　　　　苗父

　　按《说苑》：上古之为医者曰苗父。苗父之为医也，以管为席，以刍为狗，北面而祝，发十言耳，诸扶而来者，舆而来者，皆平复如故。【按《韩诗外传》：苗父作弟父。】　　按《古今医统》：苗父上古神医，古祝由科，此其由也。
　　　　　巫妨

　　按《千金方》：中古有巫妨者，立《小儿颅顖经》，以占夭寿，判疾病死生，世相传授，始有小儿方焉。 【按巢氏：巫妨作巫方。】
　　　　陶唐氏

　　　　　巫咸

　　按《世本》：巫咸，尧帝时臣，以鸿术为尧之医，能祝延人之福，愈人之病。祝树树枯，祝鸟鸟坠。
　　　　商

　　　　　伊尹

　　按皇甫谧《甲乙经》序：伊尹，亚圣之才，撰用《神农本草》以为汤液。　　按《通鉴》：伊尹佐汤伐桀，放太甲于桐宫，闵生民之疾苦，作《汤液本草》，明寒热温凉之性，酸苦辛甘咸淡之味，轻清重浊，阴阳升降，走十二经络表里之宜。今医言药性，皆袓伊尹。着有《汤液本草》，今行世。
　　　　周

　　　　　巫彭

　　按《古今医统》：巫彭初作周医官，谓人惟五谷五药养其病，五声五色视其生，观之以九窍之变，参之以五脏之动，遂用五毒攻之，以药疗之。
　　　　　医缓

　　按《左传》：晋侯梦大厉被发及地，搏膺而踊曰：杀余孙不义，余得请于帝矣：坏大门及寝门而入，公惧，入于室，又坏户。公觉召桑田巫，巫言如梦。公曰：何如？曰：不食新矣。公疾病，求医于秦。秦伯使医缓为之，未至，公梦疾为二竖子，曰：彼良医也：惧伤我，焉逃之？其一曰：居肓之上，膏之下：若我何？医至，曰：疾不可为也，在肓之上，膏之下，攻之不可，达之不及，药不至焉，不可为也。公曰：良医也！厚为之礼而归之。六月丙午，晋侯欲麦，使甸人献麦，馈人为之，召桑田巫示而杀之。将食，张如厕，陷而卒。小臣有晨梦负公以登天，及日中，负晋侯出诸厕，遂以为殉。　　按《搜神记》：昔晋侯有疾渐重，无能治者。晋与秦国亲姻之故，闻秦有良医，发使往请。秦王乃命缓速赴晋。医缓将至晋国，晋君夜梦二鬼相谓曰：秦使医缓来，我等何逃？若往必当有杀，若去亦获其死，二途何适？一鬼答曰：此事何忧乎！我等二人，但居膏之上，肓之下，若我何？一鬼又问：何者为膏肓而免此难？答曰：心上为膏，心下为肓，此处针灸不能及，汤药不能至。二鬼相喜，各居其处。旬日医至，察其容，候其脉，良久叹曰：此病不可疗也！其疾在膏肓，药饵不可及，针灸不能至。晋侯闻之，嗟曰：此良医也！今古罕有。遂与百金令还本国。晋侯不逾十日而薨矣。
　　　　　医和

　　按《左传》：晋侯有疾，求医于秦。秦伯使医和视之，曰：疾不可为也，是谓近女室。疾如蛊，非鬼非食，惑以丧志，良臣将死，天命不佑。公曰：女人可近乎？对曰：节之。先王之乐，所以节百事也。故有五节，迟速本末以相及，中声以降，五降之后，不容弹矣。于是有烦手淫声，慆堙心耳，乃忘平和，君子弗听也。物亦如之。至于烦，乃舍也已，无以生疾。君子之近琴瑟以仪节也，非以慆心也。天有六气，降生五味，发为五色，征为五声，淫生六疾。六气曰阴阳风雨晦明也。分为四时，序为五节，过则为灾。阴淫寒疾，阳淫热疾，风淫末疾，雨淫腹疾，晦淫惑疾，明淫心疾。女阳物而晦时，淫则生内热惑蛊之疾。今君不节不时，能无及此乎？出告赵孟，赵孟曰：谁当良臣？对曰：主是谓矣。主相晋国，于今八年，晋国无乱，诸侯无阙，可谓良矣。和闻之，国之大臣，荣其宠禄，任其大节，有灾祸兴而无改焉，必受其咎。今君至于淫以生疾，将不能图恤社稷，祸孰大焉？主不能御，是吾以云也。赵孟曰：何谓蛊？对曰：淫溺惑乱之所生也。于文，皿虫为蛊。谷之飞亦为蛊。在《周易》，女惑男风落山谓之蛊。皆同物也。赵孟曰，良医也！厚其礼而归之。　　按《国语》：平公有疾，秦景公使医和视之，出曰：疾不可为也，是谓远男而近女，惑以生蛊，非鬼非食。惑以丧志，良臣不生，天命不佑。若君不死，必失诸侯。赵文子闻之曰：武从二三子以佐君，为诸侯盟主，于今八年矣。内无苛慝，诸侯不二，子胡曰良臣不生，天命不佑？对曰：自今之谓，和闻之曰：直不辅曲，明不规暗，榣木不生危，松柏不生埤。吾子不能谏惑，使至于生疾，又不自退而宠其政，八年之谓多矣，何以能久？文子曰：医及国家乎？对曰：上医医国，其次医人，固医官也。文子曰：子称蛊，何实生之？对曰：蛊之慝，谷之飞，实生之。物莫伏于蛊，莫嘉于谷，谷兴蛊伏而章明者也。故食谷者，昼选男德，以象谷明；宵静女德，以伏蛊慝。今君一之，是不飨谷而食蛊也，是不昭谷明而皿蛊也。夫文，虫皿为蛊，吾是以云。文子曰：君其几何？对曰：若诸侯服不过三年，不服不过十年，过是晋之殃也。是岁，赵文子卒，诸侯叛晋；十年，平公薨。　　按《通志》列传：或曰：缓即和也，音讹耳。
　　　　　医竘

　　按《尸子》：医竘，未详其姓，春秋时人，秦良医。有张子求疗背疾，谓之曰：非吾背，任君治之。竘医之即愈。必有所委，然后能有所任也。
　　　　　范蠡

　　按《古今医统》：范蠡，春秋时越王勾践之臣，佐越王灭吴，遂退身遨游五湖。有服饵之法，可以度世，并授孔安国等皆成地仙，数百岁面如童颜。医药济人不取利，所居处不二年致富，弃其所积，迁徙别居，逾年而富，人咸称为陶朱公。问聚财之法，惟曰：种五谷，蓄五牸而已。
　　　　　卢氏 【矫氏　俞氏】

　　按《列子》力命篇：杨朱之友曰季梁，季梁得疾，七日大渐，其子环而泣之，请医。季梁谓杨朱曰：吾子不肖如此之甚，汝奚不为我歌以晓之？杨朱歌曰：天其勿识，人胡能觉。匪佑自天，弗孽由人。我乎汝乎！其弗知乎？医乎巫乎！其和之乎？其子弗晓，终谒三医，一曰矫氏，二曰俞氏，三曰卢氏。诊其所疾，矫氏谓季梁曰：汝寒温不节，虚实失度，病由饿饱色欲，精虑烦散，非天非鬼，虽渐可攻也。季梁曰：众医也，亟屏之！俞氏曰：女始则胎气不足，乳湩有余，病非一朝一夕之故，其所由来渐矣，勿可已也。季梁曰：良医也！且食之。卢氏曰：汝疾不由天，亦不由人，亦不由鬼，禀生受形，既有制之者矣，亦有知之者矣，药石其如汝何？季梁曰：神医也！重贶遣之。俄而季梁之疾自瘳。
　　　　　长桑君

　　按《史记》扁鹊传：扁鹊少时为人舍长，舍客长桑君过，扁鹊独奇之，常谨遇之。长桑君亦知扁鹊非常人也，出入十余年，乃呼扁鹊私坐，间与语曰：我有禁方，年老欲传与公，公毋泄！扁鹊曰：敬诺。乃出其怀中药予扁鹊，饮是以上池之水，三十日当知物矣。乃悉取其禁方书，尽与扁鹊，忽然不见，殆非人也。扁鹊以其言饮药三十日；视见垣一方人，以此视病，尽见五脏症结，特以诊脉为名耳。
　　　　　扁鹊

　　按《战国策》：医扁鹊见秦武王，武王示之病，扁鹊请除左右曰：君之病在耳之前，目之下，除之未必已也，将使耳不听，目不明。君以告左右，扁鹊怒而投其石曰：君与知之者谋之，而与不知者败之，使此知秦国之政也，则君一举而亡国矣。　　按《史记》本传：扁鹊者，勃海郡鄚人也，姓秦氏，名越人。少时为人舍长，舍客长桑君过。扁鹊独奇之，常谨遇之。长桑君亦知扁鹊非常人也，出入十余年，乃呼扁鹊私坐，间与语日：我有禁方，年老欲传与公，公毋泄！扁鹊曰：敬诺。乃出其怀中药予扁鹊，饮是以上池之水，三十日当知物矣。乃悉取其禁方书，尽与扁鹊，忽然不见，殆非人也。扁鹊以其言饮药三十日，视见垣一方人，以此视病，尽见五脏症结，特以诊脉为名耳。为医或在齐，或在赵。在赵者名扁鹊。当晋昭公时，诸大夫强而公族弱。赵简子为大夫，专国事。简子疾，五日不知人，大夫皆惧，于是召扁鹊。扁鹊入视病出，董安于问扁鹊，扁鹊曰：血脉治也，而何怪。昔秦穆公尝如此，七日而寤，寤之日，告公孙支与子舆曰：我之帝所甚乐。吾所以久者，适有所学也。帝告我晋国且大乱，五世不安，其后将霸，未老而死。霸者之子，且令两国男女无别。公孙支书而藏之，秦策于是出。夫献公之乱，文公之霸，而襄公败秦师于殽而归纵淫，此子之所闻。今主君之病与之同，不出三日必间，间必有言也。居二日半，简子寤，语诸大夫曰：我之帝所甚乐，与百神游于钧天，广乐九奏万舞，不类三代之乐，其声动心。有一熊欲援我，帝命我射之，中熊，熊死；有罴来，我又射之，中罴，罴死。帝甚喜，赐我二笥，皆有副。吾见儿在帝侧，帝属我一翟犬，曰：及而子之壮也以赐之。帝告我晋国且世衰，七世而亡。嬴姓将大，败周人于范魁之西，而亦不能有也。董安于受言，书而藏之，以扁鹊言告简子。简子赐扁鹊田四万亩。其后扁鹊过虢，虢太子死，扁鹊至虢宫门下，问中庶子喜方者曰：太子何病？国中治穰过于众事。中庶子曰：太子病血气不时，交错而不得泄，暴发于外，则为中害，精神不能止邪气，邪气畜积而不得泄，是以阳缓而阴急，故暴蹶而死。扁鹊曰：其死何如时？曰：鸡鸣至今。曰：收乎？曰：未也。其死未能平日也。言：臣齐勃海秦越人也，家在于鄚，未尝得望精光，侍谒于前也。闻太子不幸而死，臣能生之。中庶子曰：先生得无诞之乎？何以言太子可生也？臣闻上古之时，医有俞跗，治病不以汤液醴酒，镵石挢引，案杭毒熨，一拨见病之应，因五脏之输，乃割皮解肌，诀脉结筋，搦髓脑，揲荒爪幕，湔浣肠胃，漱涤五脏，练精易形。先生之方能若是，则太子可生也。不能若是而欲生之，曾不可以告孩婴之儿。终日，扁鹊仰天叹曰：夫子之为方也，若以管窥天，以郄视文。越人之为方也，不待切脉望色听声写形，言病之所在，闻病之阳，论得其阴，闻病之阴，论得其阳，病应见于大表，不出千里，决者至众，不可曲止也。子以吾言为不诚，试入诊太子，当闻其耳鸣而鼻张，循其两股以至于阴，当尚温也。中庶子闻扁鹊言，目眩然而不瞚，舌挢然而不下，乃以扁鹊言入报虢君。虢君闻之大惊，出见扁鹊于中阙曰：窃闻高义之日久矣，然未尝得拜谒于前也。先生过小国，幸而举之，偏国寡臣幸甚！有先生则活，无先生则弃捐填沟壑，长终而不得反。言未卒，因嘘唏服臆，魂精泄横，流涕长潸，忽忽承(目夹)，悲不能自止，容貌变更。扁鹊曰：若太子病，所谓尸蹶者也。夫以阳入阴，中动胃繵，缘中经维络，别下于三焦膀胱，是以阳脉下遂，阴脉上争，会气闭而不通，阴上而阳内行，下内鼓而不起，上外绝而不为使，上有绝阳之络，下有破阴之纽，破阴绝阳之色已废，脉乱故形静如死状，太子未死也。夫以阳入阴支兰藏者生，以阴入阳支兰藏者死。凡此数事，皆五脏蹶中之时暴作也。良工取之，拙者疑殆。扁鹊乃使弟子子阳厉针砥石，以取外三阳五会。有间，太子苏。乃使子豹为五方之熨，以八减之齐和煮之，以更熨两胁下，太子起坐。更适阴阳，但服汤二旬而复故。故天下尽以扁鹊为能生死人。扁鹊曰：越人非能生死人也。此自当生者，越人能使之起耳。扁鹊过齐，齐桓侯客之，入朝见曰：君有疾在腠理，不治将深。桓侯曰：寡人无疾。扁鹊出，桓侯谓左右曰：医之好利也，欲以不疾者为功。后五日，扁鹊复见曰：君有疾在血脉，不治恐深。桓侯曰：寡人无疾。扁鹊出，桓侯不悦。后五日，扁鹊复见曰：君有疾在肠胃间，不治将深。桓侯不应。扁鹊出，桓侯不悦。后五日，扁鹊复见，望见桓侯而退走。桓侯使人问其故，扁鹊曰：疾之居腠理也，汤熨之所及也；在血脉，针石之所及也；其在肠胃，酒醪之所及也；其在骨髓，虽司命无奈之何。今在骨髓，臣是以无请也。后五日，桓侯体病，使人召扁鹊，扁鹊已逃去，桓侯遂死。使圣人预知微，能使良医得早从事，则疾可已，身可活也。人之所病病疾多，而医之所病病道少。故病有六不治：骄恣不论于理，一不治也；轻身重财，二不治也；衣食不能适，三不治也；阴阳并藏气不定，四不治也；形羸不能服药，五不治也；信巫不信医，六不治也。有此一者，则重难治也。扁鹊名闻天下，过邯郸，闻贵妇人即为带下医；过雒阳，闻周人爱老人，即为耳目痹医；来入咸阳，闻秦人爱小儿，即为小儿医，随俗为变。奏太医令李(醢去右改兮)自知伎不如扁鹊也，使人刺杀之。至今天下言脉者，由扁鹊也。　　按《列子》汤问篇：鲁公扈、赵齐婴二人有疾，同请扁鹊求治。扁鹊治之，既同愈。谓公扈、齐婴曰：汝曩之所疾，自外而干腑脏者，固药石之所已。今有偕生之疾，与体偕长，今为汝攻之何如？二人曰：愿先闻其验。扁鹊谓公扈曰：汝志强而气弱，故足于谋而寡于断；齐婴志弱而气强，故少于虑而伤于专。若换汝之心，则均于善矣。扁鹊遂饮二人毒酒，迷死三日，剖胸探心，易而置之，投以神药，既悟如初，二人辞归。于是公扈反齐婴之室而有其妻子，妻子弗识；齐婴亦反公扈之室有其妻子，妻子亦弗识。二室因相与讼，求辨于扁鹊。扁鹊辨其所由，讼乃已。　　按《说苑》：扁鹊过赵，赵太子暴疾而死，鹊造宫门曰：吾闻国中卒有壤土之事，得无有急乎？中庶子之好方者，应之曰，然。王太子暴疾而死。扁鹊曰：入言郑医秦越人能活太子。中庶子难之曰：吾闻上古之为医者曰苗父。苗父之为医也，以管为席，以刍为狗，北面而祝，发十言耳，诸扶而来者，舆而来者，皆平复如故。子之方能如此乎？扁鹊曰：不能。又曰：吾闻中古之为医者曰俞拊，俞拊之为医也，搦脑髓，束肓莫，炊灼九窍而定经络，死人复为生人，故曰俞拊。子之方能若是乎？扁鹊曰：不能。中庶子曰：子之方如此，譬若以管窥天，以锥刺地，所窥者甚大，所见者甚少。钧若子之方，竟足以变骇童子哉？扁鹊曰：不然。物故有昧揥而中蛟头，掩目而别白黑者。太子之疾，所谓尸蹶者也。以为不然，入诊之，太子股阴当温，耳中焦焦如有啸者声然者，皆可治也。中庶子入报赵王，赵王跣而趋出门曰：先生远辱，幸临寡人！先生幸而有之，则粪土之息，得蒙天履地，而长为人矣。先生不有之，则先犬马填沟壑矣。言末已，涕泣沾襟。扁鹊遂为诊之。先造轩光之灶，八成之汤，砥针砺石，取三阳五输。子容捣药，子明吹耳，阳仪反神，子越扶形，子游矫摩，太子遂得复生。天下闻之，皆曰：扁鹊能生死人。鹊辞曰：予非能生死人也，特使夫当生者活耳。夫死者犹不可药而生也，悲夫乱君之治不可药而息也。诗曰：多将熇熇，不可救药。甚之之辞也。
　　　　　子阳

　　按《古今医统》：子阳，扁鹊弟子。虢太子死，扁鹊使子阳用厉针砭石，以取三阳五会，有间，太子遂苏。
　　　　　子豹

　　按《古今医统》：子豹，扁鹊弟子。虢太子疾死，鹊使子豹为五分之熨，八减之剂和煮之，以熨两胁下，遂能起坐。
　　　　　子容 【子明　阳仪　子越　子游】
　　按《说苑》：赵太子暴病而死，扁鹊为诊，先造轩光之灶，八成之汤，砥针砺石，取三阳五输，子容捣药，子明吹耳，阳仪反神，子越反形，子游矫摩，太子遂得复生。　　按《韩诗外传》：扁鹊过虢，侯世子暴病而死，扁鹊入，砥针砺石，取三阳五输，为光轩之灶，八拭之汤，子容药，子明灸，子游按摩，子仪反神，子越扶形，于是世子复生。
　　　　　凤纲

　　按《神仙传》：凤纲者，战国时渔阳人。常采百草花，水渍之，瓮盛泥封，自正月始迄九月末；又取瓮埋之百日，煎九火。卒死者，以药纳口中，皆立活。纲常服此药，至数百岁不老，后入地肺山中仙去。
　　　　　文挚

　　按《吕氏春秋》：齐闵王疾，使人之宋迎文挚。文挚诊王疾，谓太子曰：非怒则王疾不可治，怒王则文挚死。太子曰：苟已王疾，臣与母以死争之，愿先生勿患也！文挚曰：诺。与太子期而往。不当者三，齐王固已怒矣。文挚至，不解履，登床履王衣问疾。王怒不与言，文挚因出陋辞以重怒王，王吐而起，遂乃疾已。王不悦，果以鼎生烹文挚，太子与母合争之不得。夫忠于平世易，忠于浊世难也。　　按《古今医统》：文挚，战国时宋之良臣，洞明医道，兼能异术。龙叔子有疾，文挚令背明而立，从后视之曰：吾见子之心，方寸之地虚矣。治之遂愈。
　　　　　沈羲

　　按《神仙传》：沈羲者，吴郡人，学道于蜀中，能消灾治病，救济百姓，功德感天，天神识之。一日，羲与妻贾共载，逢白鹿车、青龙车、白虎车各一乘，从者皆数十骑。朱衣伏剑问羲曰：君是沈羲否？羲愕然。骑人曰：君有功于民，心不忘道，自少小以来，履行无过，寿命不长，年寿将尽，黄老今遣仙官来迎。侍郎薄延之，乘白鹿车是也；度世君司马生，乘青龙车是也；迎使者徐福，乘白虎车是也。须臾，三仙以白玉简、青玉介、丹玉字授羲，遂载羲升天。道间人皆见。斯须大雾，雾解失其所在，但见羲车牛在田食苗。羲家恐是邪鬼，将藏山谷间，乃分求，不得。后四百余年，忽还乡里，推求得数世孙怀喜曰：闻先人说，家有先人，仙去久不归也。留数十日，说上天时事。老君令玉女持金案玉杯来赐曰：此是神丹，饮者不死。夫妻各一杯，寿万岁。后将枣二枚，大如鸡子，脯五寸，遗羲曰：可暂还人间，治百姓疾病。如欲上来，书此符悬之竿杪，吾当迎汝。乃以一符及仙方一首赐羲。羲奄忽如寐，已在地上也。
　　　　秦

　　　　　安期生

　　按《列仙传》：安期生，琅邪人，尝卖药东海，海滨人皆言千岁。秦始皇东游请见，与居凡三日夜，赐金璧万数，出阜乡亭，皆置而去，乃留书与玉舄一双为报，曰：后千岁求我于蓬莱山下。始皇遣使入海求仙药，未至蓬莱山，风阻而还。　　按《高士传》：安期生，受学河上丈人，老而不仕，时人谓之千岁公。及秦败，安期生与其友蒯通交往，项羽欲封之，卒不肯受。
　　　　　崔文子
</div>
    <div class="pagination">
<span class="current-page">1</span><a href="医术名流列传_page2.html">2</a><a href="医术名流列传_page3.html">3</a><a href="医术名流列传_page4.html">4</a><a href="医术名流列传_page5.html">5</a><a href="医术名流列传_page6.html">6</a><span>...</span><a href="医术名流列传_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
