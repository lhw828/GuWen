<!DOCTYPE html>
<html>
 <head>
  <meta charset="utf-8"/>
  <title>
   外科痈疽疔毒门 - 第 5 页/共 16 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   外科痈疽疔毒门 - 第 5 页/共 16 页
  </h1>
  <div class="content">
   麦饭石膏第三十九

　　李氏云：麦饭石膏，治发背痈疽神妙，惜世罕知。有患者因脓不溃，以毒药罨之，其势益甚，毒延咽喉脚膝，皆为不治。余用此膏，一夕顿溃。凡疽得脓，其毒始解，或有不溃者，须用此膏。故录之，俾精择修合，以收十全之功也。　　【注　按前证属腑属阳，而气血未损者，用前膏敷之，固无不愈。然亦有属脏属阴而气血有亏者，当审其因而调治其内可也。大凡疮疡之作，由胃气不从；疮疡之溃，由胃气腐化；疮疡之敛，由胃气营养。余常治初结成脓者，托而散之；已成欲作脓者，托而腐之；脓成未溃者，托而开之，脓已溃者，托而敛之。东垣先生云：胃气乃生发之源，为人身之本。丹溪先生亦谓治疮当助胃壮气，使根本坚固。厥有旨哉！】
　　　　　敷神异膏第四十

　　凡疽证先以麦饭石膏涂之，俟疮根渐收，却敷神异膏敛之。夫痈疽之发有浅深，故收敛之功有迟速。断不可早用收口之药，恐毒气未尽，后必复发，为患匪轻。但麦饭石膏，难于修合，用神异膏亦效。　　【注　按前证若毒已解，而不生肌收敛者，元气虚也。用六君子汤壮其脾胃，则肌肉自生。设有余毒，亦能自解。】
　　　　　口紧小硬第四十一

　　李氏云：大抵疽口紧小而硬者，盖因风毒所胜，合用蚣蝎散掺疮口，以神异膏贴之。　　【注　按前证乃风寒滞于疮口而未传于内也。凡伤损之证，尤多此患。经云：风者善行数变，入脏甚速，死生在乎反掌，当急分表里虚实而治之。其邪在表者，善伸数欠，筋脉拘急，恶寒惕搦，脉浮而弦，宜羌活防风汤和解之。传于里者，舌强口噤，项背反张，筋惕搐搦，痰涎壅盛，胸腹满闷，或便闭溺赤，时或汗出，脉洪数而弦，宜大芎黄汤疏导之。其汗初出者，由风热郁于里，亦宜大芎黄汤之类下之。若热既退，脏腑已和而汗仍出者，表虚也，宜白朮防风汤以实其表。然解散、和解、疏导三法，此治暴患之证，气血未损者。若脓瘀内焮而见前证者，宜针之，急投十全大补。或口噤遗尿，乃气血虚极，亦用十全大补加炮附子。大抵此证若因脓血去多，宜以补中益气加羌活主之。或人素多痰，因伤损而见风证，宜二陈、白朮、芎、归、栀子、芩、连。气虚加四君，血虚加四物。血气俱虚内热甚而生风者，宜四物、参、朮、柴、芩、栀子，若因怒伤而见前证，宜小柴胡汤，倍加川芎、山栀、天麻、钓藤钩。若患破伤风，至三五年忽然复发，或跌仆而患者，皆气虚有痰所致也，用二陈、参、朮、芎、归主之。】
　　　　　喉舌生疮如菌第四十二

　　李氏云：痈疽不服内托散，或失宣内毒，致咽喉口舌生疮，甚则生红黑菌，害人甚速，当用琥珀犀角膏治之。向有患此证者，诸法不效，余用此药一日而安。　　【注　按前证多因酒色过度，亏损肾水，虚火上炎，或五疳元气消烁，虚火上攻而致，治当滋其化源。最忌黄蘗、知母之类，恐复伤胃气也。】
　　　　　替针丸第四十三

　　曾氏曰：痈疽脓熟，涂以替针丸，疮口自开。古人云：痈疽能杀人。若针药得其宜则生，失其宜则死。不慎哉！　　【注　按疮疡之证，若毒气已结，肿赤炽盛，中央肉死黯黑者，内用托里健脾之剂，外用乌金膏涂之，则黯处渐低，赤处渐起，至六七日间，赤黯之界自有裂纹，如刀划状，其黯渐溃，若用铍针利剪除去尤好。须使不知疼痛，不见鲜血为善。若脓未流利，宜用针于纹中引之；若脓水已出，肿痛仍作，乃内筋间隔，亦用针引之。若元气虚弱，误服克伐之剂，患处不痛，或肉死不溃者，急温补脾胃，亦有复生者。后须纯补脾胃，庶能收敛。若妄用针刀，去肉出血，使阳随阴散，是速其危也。若脓溃而烦痛未痊，脉洪滑大散者，真气虚而邪气实也，为难治；脉微濇迟缓者，邪气虚而真气将复也，为易治。】
　　　　　割伤第四十四

　　李氏云：痈疽有悞搽毒药，或针刀开割，疮口不合，不可用濇敛之药，宜用猪蹄汤、北艾汤间洗，敷贴神异膏，及服内补十宣散、内托黄芪丸。　　【注　按经云脾主肌肉，脾健则肉自生。然其势炽甚，宜用前药以消其毒。毒将尽，宜用四君汤以养脾。】
　　　　　寒热多汗用药第四十五

　　李氏云：有数人病背疽，或先寒后热，先热后寒，或连日或间日，必呕痰大汗而止，皆用柴胡、恒山，不应。余谓此因脾气不正，复感寒邪痰盛而作，遂先用不换金正气散，次用排脓内补散、木香汤，三月即愈。　　【注　按前证若外邪既去而仍作，宜用六君子汤以补脾胃。大凡胃气虚而作呕者必喜温热，毒内攻而作呕者必喜寒，治当辨之！】
　　　　　食毒发热第四十六

　　李氏论云：凡痈不可食牛羊鸡鹅虾鱼酒面煿炙之物，犯之必发热，宜服栀子黄芪汤。大凡脏腑已利，疮毒已溃，气血既虚，最当调护。若发热而服凉药，无不致祸。　　【注　按前证，若饮食伤脾胃而发热，用六君、神曲、山楂；若阴血不足而发热，用四物、参、朮、黄芪；若脓血出多而发热，用十全大补汤。东垣先生云：胃为五脏之根本。胃气一伤，诸脏皆虚，七恶蜂起，可不慎哉！】
　　　　　作渴调补精气第四十七

　　伍氏云：痈疽发热大渴，毒气炽盛，急用神仙追毒丸驱下恶毒，次以清膻汤、万金散，五香连翘汤、六味车螯散、千金漏芦汤选用之。渴不止，用秘传金粉散、人参黄芪散、内补散之类，以补津液、生血气，其渴自止。　　【注　按前证若脉沉实，大便秘结，宜用前药，驱逐积毒；若发热作渴，饮食如故，大便如常，属胃经实热，用竹叶石膏汤以清胃热，生津液；若发热作渴，饮食少思，大便不实，属胃经虚热，用竹叶黄芪汤以补胃气，生津液；若发热恶寒，若内热晡热，口干作汤，属气血不足，用八珍、麦门、五味以补肝脾，生精血。】
　　　　　将安发热作渴第四十八

　　李氏云：凡疽愈后，忽发渴而不救者，十有八九。或先渴而患疽者，尤为难治。急用加减八味丸，可免前患。如能久服，永不作渴，亦无疽证，且气血皆壮，真神剂也！　　【注　按前证属肾水枯涸，虚火上炎，口干作渴，饮水无度，或唇干作裂，小便频数，或痰气上壅，烦躁不宁，或二三年先作渴饮水，或口舌生疮，两足发热，痰气上壅，或疮愈三四年而口干作渴，小便频数，急用前药，多有复生者。能逆知其因，预服前丸，可免此患。若兼手足厥冷，真阳虚也，宜服八味丸。大凡疮后审其肾水不足，用加减八味丸；中气虚弱，用补中益气汤；气血虚弱，用十全大补汤；阳气虚寒，加姜桂；如不应，用八味丸。】
　　　　　口干作渴不同第四十九

　　李氏云：痈疽已安之后，或未安之际，口舌燥黄如鸡内金者，乃肾水枯竭，心火上炎，此证最恶。古人云：玉华池竭七朝亡。若误投以丹药，祸在反掌。急用加减八味丸、桑枝煎、五味子汤以滋补之。　　【注　按前证若不慎房事，亏损真阴而虚火上炎，亦多患此。若发热作渴，或口舌生疮，或小便频数，或茎中作痛，亦宜用前药。其桑枝补血气生津液，轻身明目，补肺肾之良剂也。五味子汤乃六一散，生脉散之复方，滋化源之良剂。若肾水既涸，虚火上炎，而口燥作渴者，须佐以加减八味丸。详见附录用药关键。】
　　　　　肾虚发热第五十

　　李氏曰：一痈疽之热，未有不自肾虚而得之者，必须五更服加减八味丸。　　【注　按痈疽皆由肾经湿热，虚火上炎，中传恶证，若非加减八味丸滋肾水以制心火，补中益气以生化源，欲望其生难矣。启元子曰：大寒而甚，热之不热，是无火也，当助其心；大热而甚，寒之不寒，是无水也，当益其肾。夫寒之不寒，责其无水；热之不热，责其无火。热之不久，责心之虚；寒之不久，责水之少。窃谓无火者，当用八味丸以益其心，无水者当用六味丸以滋其肾。】
　　　　　将安当补第五十一

　　李氏云：疽疾将安，每日当服十全大补汤以补气血，宜与排脓内补十宣散相间服。　　【注　按前云溃疡属气血俱虚，固在所当补。若患肿疡而气血虚弱者，尤宜预补，否则虽溃而不敛矣。凡大病之后，气血未复，多致再发。若不调补，必变为他证而危。或误以为疮毒复发，反行攻伐，速其不起，深可为戒也。详见附录用药关键。】
　　　　　服药捷径第五十二

　　李氏云：凡患疮疽而肾脉虚者，急服补药，尚恐有误。如鹿茸、附子之药，是犹抱薪救火，反益其势，而平补之药，亦难奏功。有一贵人苦疽，诸药无效，愚谓服山药丸于五更初，物欲未接之际，肾门未开之时，如法服三日，脉证平复。若肾经沉寒痼冷，鹿茸附子之药，斯可用矣。　　【注　按前方诚有回生之功，治法见前论。】
　　　　　调节饮食当平胃气第五十三

　　论曰：《素问》云，形不足者，温之以气；精不足者，补之以味。大凡疮疽当调脾胃。盖脾为仓廪之官，胃为水谷之海，主养四旁，须进饮食以生气血，宜用茯苓开胃散、人参内补散、内补十宣散。　　【注　按人参顺气散，因脾肺肾气盛壅遏，宜用此以疏泄之。若气虚壅滞，必用益气养荣汤以调补之。今之患者，多因气血受伤，当随证而施治。若胃气郁滞，宜用茯苓开胃汤。若胃气虚弱，用四君子汤。若胃气下陷，用补中益气汤。若脾气虚弱，用六君子汤。若脾气郁结，用归脾汤。】　　李氏曰：胃气弱不进饮食，合服嘉禾散，每五两加人参、丁香、沉香、白豆蔻各二钱。有一贵人苦疽，用药失序，脾虚不食。余欲用嘉禾散。或云内有丁沉香，乃别服药，不应，仍用前散，饮食顿进。
　　　　　成漏脉例第五十四

　　经云：陷脉为漏，留连肉腠。盖脉得寒则下陷，凝滞肌肉，故曰留连肉腠，是为冷漏。须用陷脉散、桂附丸温补之。　　【注　按疮疡为漏，皆因元气不足，营气不从，逆于肉理，或寒气相搏，稽留血脉，腐溃既久，阳气虚寒，外邪乘虚下陷，即成是患。若治其初患，当内用参、芪、归、朮，温补脾胃，外用桑枝葱熨，接引阳气，使自消散。若久而不能成脓，亦用前二法补助以速之。若脓既成而不溃，用艾于当头灸数炷以出之，却服十全大补汤。患者又当慎起居，节饮食，庶几收敛。若用冷针开刺，久而内出青脓，外色黑黯；或误用生肌散速其收敛，反助其邪，必成败证。】
　　　　　蜞针法第五十五

　　洪丞相治痈疽，初作先以笔管一个，入蚂蜞一条，以管口对疮头，使蜞吮疮脓血，其毒即散。如疮大须换三四条。若吮正穴，蜞必死矣。累试累效。若血不止，以藕节上泥涂之。若疮头未明，以井边泥涂上先干处即是。　　【注　按痈疽既成，毒血凝聚于外，可用此法吮去固善，但能治其末耳。又当审其邪在表里，并元气虚实而药之，斯内外合一，而为万全之治也。】
　　　　　櫽括关键处治

　　一疮疡用药，当审其经络受证标本虚实以治之。不可泥于热毒内攻，专用寒凉克伐之剂，亏损脾胃气血，多致有误。若肿高焮痛者，邪气实也，先用神仙活命饮，后用托里消毒散。漫肿微痛者，真气虚也，用托里散；如不应，加姜桂。若不作脓不腐溃，阳气虚也，用四君子加黄芪、肉桂。若脓既出而反痛，气血虚也，用八珍散。不生肌，不收敛，脾气虚也，四君子加芍药、木香。又当舍时从证，如肿痛，烦躁发热，饮冷便秘，脉洪数实，是为五实，虽在严寒，必用大苦寒之剂，泻其阳以救其阴。若脉细皮寒，泻利肠鸣，不食呕吐，手足逆冷，是为五虚，虽在盛暑，必用大辛热之剂，散其阴以回其阳。若执其常法，则误矣。　　一疮疡作呕，如热盛焮痛，邪气实也，用仙方活命饮解之。若因作脓焮痛，胃气虚也，用托里消毒散主之。脓熟胀痛，气血虚也，用托里散，或针以泄之。焮痛便秘，热蕴于内也，用内疏黄连汤导之。寒药伤胃者，托里建中汤。食少胃寒者，托里益中汤。中虚寒淫者，托里温中汤。肝木乘脾土者，托里益清汤。胃脘停痰者，托里清中汤。脾虚自病者，托里益黄散。郁结伤脾者，托里越鞠汤。　　一疮疡用围药，如肿痛热渴，证属纯阳，宜内服济阴丹，外敷抑阳散。若似肿非肿，似痛不痛，似溃不溃，属半阴半阳，宜内服冲和汤，外敷阴阳散。若微肿微痛，或色黯不痛，或坚硬不溃，证属纯阴，宜内服回阳汤，外敷抑阴散。　　一疮疡作痛，若大便秘结者，用内疏黄连汤；热毒炽盛者，仙方活命饮；瘀血凝滞者，乳香定痛散；作脓而痛者，托里消毒散。脓胀而痛者，针之。脓溃而痛者，补之。气虚而痛者，四君、归、芪。血虚而痛者，四物、参、芪。肾虚而痛者，六味地黄丸。口干作渴，或小便频数，加减八味丸。　　一疮疡气脱陷，或误服克伐，或脓血大泄，或吐泻劳役，或误行房事，若发热烦热，头痛头运，便血目赤，烦喘、自汗、盗汗，气短唾痰，体倦热渴，意欲饮水，投水，身热，恶寒，憎寒，恶衣，扬手掷足，汗出如水，腰背反张，呻吟不绝，脉浮洪大，此无根虚火假热之证；若畏寒头痛，咳逆呕吐，耳聩目蒙，小便自遗，或时淋沥，泻利肠鸣，里急腹痛，玉茎短缩，冷汗时出，齿浮痛，肢体麻痹，或厥冷身痛，咬舌嚙唇，舌本强硬，呃逆喘促，脉微沉细，此危殆之证，但见一二，急用大剂参附汤补之，多得复生。　　一疮疡溃后发热烦躁，若发热无寐，血虚也，圣愈汤；自汗不止，气虚也，四君子加黄芪、五味子；发热烦躁，肉瞤筋惕，气血虚也，八珍汤；大渴面赤，脉洪大而浮，阴虚发热也，当归补血汤；肢体微热，烦躁面赤，脉沉微，阴盛发躁也，四君、姜、附。　　一疮疡大便秘结，若作渴饮冷，其脉洪数而有力者，属实火，宜用内疏黄连汤；若口干饮汤，其脉浮大而无力者，属气虚，宜用加味八珍汤；若饮食虽多，肚腹不胀，此内火销烁，切不可通；若腹痞胀而不通者，乃因直肠干涸，以猪胆汁导之；若误行疏导，复伤元气，则不能敛溃。　　一疮疡大便泄泻，若因寒凉伤脾，六君加砂仁；脾气虚弱，六君煎送二神丸；脾虚下陷，补中益气送二神丸；命门火衰，用八味丸料煎送四神丸；肾虚不固，姜附汤加茱萸、五味；脾肾虚寒，参附汤送四神丸；脉沉而细，饮食不下，用姜附汤，多有复生者。　　一疮疡小便频数，或茎中濇痛者，乃肾经阳气亏损，阴无以化之恶证也，用加减八味丸以补阴；足胫逆冷者，用八味丸以补阳；小便频而黄者，四物加参、朮、麦门、五味以滋肺肾；小便短而黄者，补中益气加山药、麦门、五味以补肾；若热结膀胱而不利者，五淋散以清热；脾肺气燥而不化者，黄芩清肺饮以滋阴；若膀胱阴虚，阳无以生者，宜滋肾丸；膀胱阳虚，阴无以化者，宜肾气丸；若老人阴痿，精内败者，用加减八味丸加车前、牛膝；如不应，加附子；若大小便牵痛，愈痛则愈便，愈便则愈痛，以前药加附子，多有生者。苟用黄蘗、知母淡渗之剂，既泻真阳，复损真阴，速其危矣。　　一疮疡作渴，焮痛发热，便利调和者，上焦热也，用竹叶石膏汤；肿痛发热，大便秘濇者，内脏热也，用四顺清凉饮；焮肿痛盛者，热毒蕴结也，用仙方活命饮；漫肿微痛者，气血虚壅也，用补中益气汤；若因胃火消烁而津液短少者，用竹叶黄芪汤；若因胃气虚而不能生津液者，用补中益气汤；若因胃气伤而内亡津液者，用七味白朮散；若因肾水干涸作渴，或口舌干燥者，用加减八味丸。或先口干作渴，小便频数而后患疽；或疽愈后作渴饮水，或舌黄干硬，小便数而疽生者，尤其恶也。苟能逆知其因，预服加减八味丸、补中益气汤以滋化源，可免是患。　　一疮疡出血，因五脏之气亏损，虚火动而错经妄行也。若因肝热而血妄行者，四物加炒栀、丹皮、苓、朮；肝虚不能藏血者，六味地黄丸；心虚不能主血者，四物加炒连、丹皮、苓、朮；若脾虚热不能统血者，四君加炒栀、丹皮；若脾经郁结者，用归脾汤加五味子；若脾肺气虚者，用补中益气加五味子；若气血俱虚者，用十全大补；若阴火动者，用六味丸加五味子。　　一疮疡用针，当辨生熟浅深。若小按即痛者，脓浅也；大按方痛者，脓深也。按之而不复起者，脓未成也；按之而即起者，脓已成也。若脓生而即针，则徒泄其气血而脓反难成；若脓熟而不针，则腐溃益深，疮口难敛。若疮深而针浅，则内脓不出，外血反泄，若疮浅而针深，则内脓虽出，良肉反伤。其元气虚弱，必先补而后针，不论尻神。若脓出而反痛，或烦躁呕逆，皆由血气亏损，宜急补之。不论尻神者，盖因患处已溃故也。　　一疮疡肌肉不生：若赤色而不生者，血热也，四物汤加牡丹皮；晡熟内热，血虚也，四君子加归、地、丹皮；若脓水清稀，气血俱虚也，十全大补汤；食少体倦，脾气虚也，补中益气汤；烦热作渴，起居如常，胃火也，竹叶黄芪汤；烦热作渴，日晡热甚，肾虚也，用加减八味丸。
　　　　　论多骨疽

　　多骨疽者，由疮疡久溃，气血不能营于患处，邪气陷袭，久则烂筋腐骨而脱出，属足三阴亏损之证也，用补中益气汤以固根本。若阴火发热者，佐以六味丸，壮水之主以镇阳光；阳气虚寒者，以八味丸，益火之源以消阴翳。外以附子饼葱熨法，祛散寒邪，补接荣气，则骨自脱，疮自敛也。夫肾主骨，若肾气亏损，其骨渐肿，荏苒岁月，溃而出骨，亦用前法。若投以克伐之剂，复伤真气，鲜有不误者。古今图书集成医部全录卷三百六十二

外科痈疽疔毒门

　　　　医学入门 【明　李梴】

　　　　　痈疽证治

　　痈者壅也，为阳属六腑，毒腾于外，其发暴而所患浮浅，不伤筋骨。疽者沮也，为阴属五脏，毒攻于内，其发缓而所患深沉，伤筋蚀骨。凡年壮气血胜毒则顺，年老毒盛气血则险。有内因饮食积毒者。经曰：膏粱之变，足生大疔。荣气不从，逆于肉理。荣气即胃气，胃和则荣卫顺而滋养皮肤。膏粱金石，厚衣烘被，以致蕴热脏腑，湿热聚下，烧烁肾水，阴火炽盛，八脉沸腾，经隧凝滞，故水谷精微不能上行阳道，反逆聚肉之腠理而成痈。有外感风寒湿气蕴毒者。经曰：地之湿气，感则害人皮肉。又曰：诸痈肿筋挛骨痛者，此寒气之肿，八风之变也。盖风湿外侵，郁久为热，自膀胱左迁，移热小肠，小肠移热于胆，风性上冲，疮形高色赤作痛，小则为疖，大则为痈而已，非若疽之自里也。有因心气郁结，饥饱劳役，房室过度，水竭火炎，痰气凝滞而成。所谓相火能为疮疡，诸痛痒疮疡皆属心火是也。因火有君相，疮分微甚，或郁痛而不甚肿，或虚肿而不甚痛，虽然病该三因，总皆湿热。丹溪云：人身血行脉中，气行脉外，气血周流不息，惟寒湿搏之则凝滞而行迟，火热搏之则沸腾而行速。气为邪郁，津液为痰为饮，积久渗入脉中，血为之浊，此阴滞于阳而为痈；血为邪郁，隧道或溢或结，积久溢出脉外，气为之乱，此阳滞于阴而为疽。盖阳气无形，阴血有质，必湿热泣血而后发为痈疽。故《局方》曰：痈疽皆热盛血也。又曰：二热相搏，热化为脓。盖热非湿则不能腐坏肌肉为脓。譬如夏热诸物皆不坏烂，坏烂者必在交秋湿热大行之际，此理甚明。　　痈疽有大而愈者，有微如豆而死者。阳发，初起皮薄作热，色赤焮肿疼痛，溃后肉色红活，此为外发；更加身健能食，发热便秘，脉数有力，为纯阳易治。阴发，初起皮厚不热，色黯微肿硬，如牛领之皮，不痛陷软，不作脓，不溃微开阔，破后肉色紫黑，此为内发；未溃脏腑已经坏烂，更加身倦少食，不热便利，脉软无力，为纯阴不治。又有半阴半阳，似肿非肿，似痛非痛，似赤非赤，似溃非溃，脉数无力，如阳多阴少，用药托里，变阳者生；阴多阳少，用药托亦不起，投阴必死。就中尤以有热无热为死生妙诀。盖阳证有热则气血行而生肌，阴证无热则气血滞而不敛。遇有热者，切不可退热，但宜温药清渗。些小疖毒，无热亦不妨。　　痈疽虽止发于一经，或兼二经，多有挟风、挟湿、挟痰、挟气、挟血、挟阴虚等证。大概风气食三种，俱以不换金正气散加川芎、木香为主。兼风多痒加祛风药，兼气多痛加调气药，兼食多发寒热加消积药，兼湿多肿加渗湿药。又云：热疮焮痛，虚疮淡白，风寒疮口带白。古方外因四气，单用大黄半生半熟、甘草节等分为末，每空心酒下一匙，以利为度；内因七情，单用远志为末，酒调二钱，澄清服，以渣敷患处；不内外因金石炙煿房劳，国老膏。一切热毒，槐花酒；金石药毒则坚硬如石不痛，宜甘草黑豆煎汤解之。虚劳瘦弱，荣卫否濇，患处重着如负石，然因其有骨蒸潮热也，治宜滋补，故不可用赛命丹等香燥疏泄之药，亦不可过用降火滞脾之药，惟肾气丸、托里散，甚得其宜。且古方谓毒药冲蒸痈疽极重。　　近骨者多冷，久则化血为虫，多痒少痛；近虚者多热，久则传气成漏，多痛少痒。　　脑发，属肾脉、足太阳经；鬓发，手、足、少阳经；眉发，手足太阳、少阳经；颐发髭发，足阳明经；腮发，手阳明经；背发，中属督脉，余皆足太阳经；腋发，手太阳经；乳发，内阳明、外少阳经；乳头，足厥阴经；肾痈，足太阳经；外肾痈，足厥阴经；腿发，外足三阳、内足三阴经；喉痈脐痈，任脉、足阳明经；穿裆发，督、冲、任三脉，跨马痈囊痈，足厥阴经；内疽：肺痈，手太阴经；肠痈，手太阳、阳明经；胃脘痈，足阳明经。若少阳少阴太阴多气少血，厥阴太阳多血少气，肉皆难平。惟手足阳明，气血俱多。分经用药，则不犯经禁病禁，以致妄下妄汗。且疮属肾经者最重，脾肺二经者次之，他经者又次之。脑乃诸阳所在，咽喉饮食所通，肾俞命根所系，皆至险之地，又不可多着艾灸。俗拘于人形疮样而忽经络，谬哉！　　毒因外感发者，内无便溺阻隔，外有六经形证，肿痛虽甚，饮食如常，脉浮数，邪在表也，宜托里微汗以表散之；如发脑项背分，黄连消毒散；尻臀分，内托羌活汤；臂上，白芷升麻汤；乳胸，内托升麻汤；两胁，十味中和汤；腿外侧，内托酒煎汤；腿内近膝股，内托芪柴汤。通用：败毒散、九味羌活汤，辛热。手足太阴经分，自汗浮肿，流注四肢，附子六物汤，辛温。发热，十六味流气饮、赛命丹。暑月，内托复煎散；寒月，内托十宣散，或不换金正气散。丹溪治形实脉浮数，冬月背生红肿及胛骨不痛者，用桂麻各半汤加生附、酒柏、(艹舌)蒌仁、甘草节、羌活、青皮、人参、黄芩、半夏，姜煎服六贴而愈，此正内托法也。有谓疮家身痛不可汗，汗之则发痓者，邪不在表而误汗也。　　内伤饮食积毒者，肿痛异常，外无六经形证，内有便溺阻隔，口渴烦躁，脉沉实，为邪在里，急与寒凉攻里，内疏黄连汤、泻心汤、活命饮、四顺清凉饮；轻者清热消毒饮加紫草，或清心散渗之。　　内积热毒，外又感邪，宜发表攻里，五香连翘汤、防风通圣散。毒盛者，解毒汤下神芎丸；湿盛者，除湿丹。　　毒因内伤虚损房劳，郁怒而发者，形虽肿痛，外无六经之形证，内无便溺之阻隔，知邪在经也，不可妄施汗下，只宜补形气，调经脉，和荣卫，或专补脾胃可也。郁怒者十六味流气饮，虚劳者托里消毒散、内托复煎散、补中益气汤。古人治痈以寒药者，正治法也；治疽以热药者，从治法也。盖药性热则宣行，寒则疏泄。疽乃有形之物，非热药从治岂能行之乎？此内托内疏，正治从治之义也。　　溃后气血大虚，惟恐毒陷，托里之法，一日不可缺也。古方托里散、托里清中汤、托里定中汤、托里和中汤、托里建中汤、托里抑青汤、托里益黄汤、托里益气汤选用。盖托里则气血壮而脾胃盛，脓秽自排，毒气自解，死肉自溃，新肉自生，疮口自敛。若不务补托而误用寒凉，反助邪火，脓多臭秽，甚则脉洪大渴，真气虚而死矣。丹溪云：但见肿痛，参之脉证虚弱，更与滋补，乃可万全。又不必泥气质素实，及参芪满中滞痰也。但初溃时间有热毒盛者，量加消毒清剂。如发背搭肩，膜破穿心必死，尤宜托里，免致毒陷，托里即护心也。若毒气上攻，心神昏闷欲呕者，间服护心散以救之。如带表邪面赤等证，势未甚起者，内托复煎散，或内托十宣散暂服。若无热毒表邪，但见秽气触犯，虚热少食不睡者，便进人参黄芪汤；但见脓多心烦少睡者，便进圣愈汤；但见脾亏气弱，不能生肌收敛者，便进补中益气汤；但见肾虚不能消溃收敛，或晡热作渴者，便进八味丸或肾气丸。紧急不及作丸，大料煎服。预防救危，始终妙剂。若不务根本而专用敷围生肌之药，则敛口太速，毒反内攻，或旁边再发一痈者有之，或愈后而恶证顿起，大命随去者有之。惟务内治而不贵外治者为高。　　形伤则痛，气伤则肿。或先痛后肿伤乎血，先肿后痛伤乎气，肿痛并攻气血俱伤，皆因脏腑不和而非外治能调。古法隔蒜灸法、豆豉饼，惟外伤成疮者不宜，自内发者，痛则灸至不痛，不痛则灸至痛时方住。早觉早灸为佳。一日二日，十灸十活；三日四日，十灸七活；五日六日，十灸四活；过七日则不可灸矣。其余点割敷透，间有毒盛者，量用之则可。　　痈疽毒气已成，宜托里以速其脓；脓成者当验其生熟浅深而针之。若肿高而软者，发于血脉；肿下而坚者，发于筋脉；肉色不变者，附于骨也。按之热者有脓，不热者无脓。按之便痛者脓浅，大按方痛者脓深。按之陷而不起者脓未成，按之而复起者脓已成，按之都软者无脓。不痛者血瘤，痛者气瘤。按之一边软者有脓。若脓生而用针，气血既泄，脓反难成。若脓熟而不针，腐溃益深，疮口难敛。若疮深而针浅，内脓不出，外血反泄；疮浅而针深，内脓虽出，良肉受伤。元气虚者，必先补而后针其脓，诸证自退。若疮毒炽盛，中有肉黯者，宜内壮脾胃，外涂单巴豆膏，令其黯处渐低，赤处渐高，六七日间，赤黯之处，自有裂纹，如刀划状，黯肉渐溃，当用铍针利剪徐徐引去。若脓出肉腐，肿痛仍作，必内有筋间隔，宜再引之，急补脾胃；不痛者纯用补药，庶可收敛。若妄施针刀，伤肉出血，断之不止者立危。其铍针用马衔铁为之。　　人身气血，遇温则散，遇寒则凝。概敷寒凉，闭塞腠理，气凝血瘀，旧肉不溃，新肉不生，则毒反内攻，难以溃敛，甚则不起。必内分阴阳用药，外分阴阳敷围，内外夹攻，药气相通为妙。纯阳证，内服内疏黄连汤、清热消毒饮之类，外敷抑阳散；半阴半阳证，内服托里消毒散，外敷阴阳散；纯阴证，内服补中益气汤加姜附入酒煎，外敷抑阴散。　　点瘀炉灰膏以去恶肉，药线三品锭子以透脓管，皆欲败腐尽除，不至侵蚀筋骨，非得已而用之也。　　痈疽不可不痛，不可大痛。未溃前痛者为热毒便秘，宜内疏黄连汤、解毒汤。作脓痛者排之，脓胀痛者针之。已溃脓出反痛者，虚也。气虚，四君子汤加归、芪；血虚，四物汤加参、芪；气血俱虚，托里益气汤；脾虚者，托里和中汤；肾虚者，肾气丸。因登厕犯秽气触者，药中加乳香、芷、芍之类和之；风寒逼者，加防风、桂枝之类温散之。燥者润之，湿者导之。果系瘀血恶肉凝滞者，方可乳香止痛散和之。　　疮口不敛由于肌肉不生，肌肉不生由于腐肉不去，腐肉不去由于脾胃不壮。气血不旺，必以补托为主，而佐以行经活血之药，则肌肉受毒者自生，死者自溃，又何待于点割也？大要气虚体倦食少者，补中益气汤；血虚晡热内热者，四君子汤加归、地、牡丹皮；脓水清稀者，气血俱虚，十全大补汤。或不痛，或大痛，或不赤，或内脓不溃，或外肉不腐者，气血虚败，桑枝灸法，十全大补汤加姜桂，壮其阳气，则四畔即消，疮头即腐。若脾胃虚弱，慢肿不赤者，六君子汤倍白朮。若初起肿痛，或因克伐及入房，以致色黯而不痛者，乃阳脱变阴，急用古参附汤以救之。间有血分虚热者，疮口肉色必赤，四物汤加山栀、连翘。气分虚热烦渴者，竹叶黄芪汤。要知疮口难敛，或渐大渐开，出血者危。俗皆以肿痕所至为晕，非真晕也。晕生于疮口之畔，状如红筋。二晕三晕尚可，四晕五晕者死。　　洗药疏通气血，脓血焮聚之时，所赖朝夕暖酢蘸洗败肉，或洗毒散、肉汁汤；风冷疮口白者，干艾煎汤亦好。　　膏药多热，轻小疮疖贴之即消，发表不远热之意也。若大毒初起，用之迷塞凝滞，为祸不小。惟溃后只用白蜡膏、太乙膏，或水粉膏外护，不致破伤风寒。　　妇人调血开郁为主，值经闭及溃后月水又发，所患坚硬不破，不肿不疼者，凶。小儿主生胎毒，或有饮食积热者，药稍宜清凉。如素禀受体薄及稍长而久病者，仍以补托气血脾胃为主治之。　　脉证俱热者，未溃先内消解毒，已溃后托里消毒。脉证俱虚者，未溃前托里消毒，已溃后托里补中，治其疮而诸证自退。疮为本，病为标。若病急而元气实，暂治其标；病缓而元气虚，只治其本。心通诸窍，脏腑所包者一膜耳，若忧惊入心，膜破必死，药中常加茯神、远志为妙。　　五善：动息自宁，饮食知味，一也；便利调匀，二也；脓溃肿消，水鲜不臭，三也；神彩精明，语音清朗，四也；体气和平，五也。此属腑证，病微邪浅。若能慎节，勿药自愈。七恶，乃五脏亏损之证，外似有余而内实不足，法当纯补胃气，多有可生。不可因其恶而遂弃不治。大抵元气虚弱，或脓水出多，气血亏损，或汗下失宜，荣卫消烁，或寒凉克伐，气血不足，或峻厉猛剂，胃气受伤，以致真气虚而邪气实矣。　　大渴发热，或泄泻淋闭者，邪火内淫，一恶也。　　凡疮肿发热，潮热烦躁，或失血过多，或溃脓大泄，或汗多亡阳，或下多亡阴，以致阴血耗散，阳无所附，浮于肌表而非火也。若发热不寝，虚热也，圣愈汤；兼汗不止，气虚也，单人参汤；发热烦躁，肉瞤筋惕，气血俱虚也，八物汤；大渴面赤，脉洪大而虚，阳虚发热也，古归芪汤；微热烦躁，面赤脉沉而微，阴盛发躁也，四君子汤加姜附。　　凡渴不可专泥于火。若焮痛发热，便利调和者，竹叶石膏汤；肿痛发热，大便秘濇者，四顺清凉饮；焮痛炽盛者，活命饮；脓水多者，圣愈汤；胃伤内亡津液者，钱氏白朮散；肾水干涸者，八味丸。有先作渴，小便频数而后患疽者，或愈后作渴，或舌黄干硬，小便频数而后患疽者，尤其恶也，宜预服八味丸、补中益气汤以滋化源，可免是患。盖痈疽未有不因肾虚而作。切忌知母、黄蘗损阳，则阴气无由而生。　　泄泻因寒凉伤脾者，六君子汤加砂仁，或托里建中汤、托里温中汤；脾虚下陷者，补中益气汤吞二神丸；命门火衰者，八味丸料煎吞四神丸；肾虚不固者，古姜附汤加吴萸、五味子；大孔痛者，附子理中汤、四逆汤。凡痈疽呕泻，肾脉虚者死。　　便秘因热毒入脏，呕啘心逆，发热肿硬，秘结固宜通之。又有伏热阳气怫郁，面赤便秘者，为邪火，在经宜汗以发之。溃后气虚，血涸便秘者，十全大补汤。或因入房伤肾便秘者，加姜附以回阳气，则大便自润。凡便秘能食而肚腹不胀者，切不可下。若腹痞胀而秘者，猪胆法。用猪胆一枚，剪去头，入盐酢少许，以鹅管插入胆中，灌谷道内，须臾自通。　　小便淋濇，频数短少，或茎中濇痛，皆肾虚恶证。　　脓血既泄，肿痛尤甚，脓色臭败者，胃虚火盛，二恶也，人参黄芪汤，或十全大补汤加麦门冬、五味子。　　目视不正，黑睛紧小，白睛青赤，瞳人上视者，肝肾阴虚而目系急，三恶也，肾气丸料，或八物汤，俱加炒山栀、麦门冬、五味子。　　喘粗短气，恍惚嗜卧者，脾肺虚火，四恶也，六君子汤加姜、枣，或补中益气汤加麦门冬、五味子。心火克肺金，人参平肺散。阴火伤肺，肾气丸料加五味子煎服。　　肩背不便，四肢沉重者，脾肾亏损，五恶也，补中益气汤、十全大补汤，俱加山药、山茱萸、五味子。　　不能下食，服药而呕，食不知味者，胃气虚弱，六恶也，六君子汤加木香、砂仁，甚则加附子。挟痰者托里清中汤；挟火者托里益黄汤。　　疮肿时作呕，热毒攻心，溃时作呕，阴证；溃后作呕，脾虚。如热盛焮痛，活命饮、护心散；作脓焮痛，托里消毒散；脓熟胀痛，托里散，或针以泄之；焮痛便秘者，内疏黄连汤。寒凉伤胃者，六君子汤加干姜、木香；木乘土位，加芍药、柴胡；胃脘停痰，加桔梗；脾虚自病，或水侮土，加益智仁、砂仁；郁结伤脾，加川芎、山栀、苍朮、香附；湿气侵胃，倍白朮。白朮，生肌敛口妙剂。又有登厕触秽作呕者，仍宜补胃。　　脾肺俱虚，七恶也，补中益气汤加姜、枣，或六君子汤加炮姜，甚则加附子，或十全大补汤加炮姜。　　阳虚皆因误服寒凉，或溃后劳役，或吐泻之后，或误入房梦遗，或外邪所乘。初则虚火假证，仍发热头疼，良久寒战咬牙，腹痛雷鸣，泄泻呃逆，自汗盗汗，阳虚寒气所乘之证，八恶也，急用托里温中汤，后用六君子汤加附子，或加姜桂；甚者用大剂参、芪、归、朮，倍加姜、附，以手足温为度。　　溃后发热恶寒，作渴怔忡，睡卧不宁，阳衰阴盛，发躁脉洪大，按之微细或无，此阳虚极，蓦然牙关紧急，腰背反张，变为痓痉阴病，或无汗恶寒，或有汗不恶寒，九恶也，俱宜八味丸料加参、芪、归、朮，大剂煎服。　　原禀瘦怯，或房欲竭精，或疮出脓多，或误汗下，以致日晡潮热，口干作渴，夜寐不着，疮出紫血，四物汤、托里益气汤、肾气丸主之。　　便污黑者不治。便血瘀滞者，犀角地黄汤救之。　　疮疡时或愈后，口鼻吐衄，牙宣龈露，皆因疮疡出血，虚火动而错经妄行，当求其经，审其因而治之。肝热则血妄行，四物汤加山栀、牡丹皮、黄芩、白朮；肝虚则不能藏血，肾气丸；心火不能生血，四物汤加炒黄连、牡丹皮、芩、朮；脾虚热不能统血，四君子汤加炒山栀、牡丹皮；脾经郁结者，归脾汤加五味子；脾肺气虚者，补中益气汤加五味子；气血俱虚者，十全大补汤；阴火动者，肾气丸加五味子。大凡失血过多，而见烦热发渴等证，勿论其脉，急用单人参汤补之。经云：血生于气。苟非甘温参、芪、归、朮之类以生心肝之血，决不能愈。发热脉大者死。　　《正传》以善为顺，以恶为逆。疮疡仍忌倒陷，又增为九逆，殊为有理。　　非痈非疽，非疮非癣，状如恶疮，或瘥或剧，名曰无名肿毒。随其见证在表、在里、在经用药外，以槐枝煎洗净后，以赤小豆、吴萸、白胶香、黄连、黄蘗、贝母、硫黄、糯米、黄丹、轻粉为末，麻油调搽。一切恶疮人所不识者皆同。
　　　　　疔疮证治

　　经曰：膏粱之变，足生大疔。恣食卒辣厚味，炙煿腥荤，及误食自死禽兽，蕴毒于中，而即发者有之；或卒遇大风大雾，大暑大寒，天地暴沴之气，袭注经络，触动其毒而发者；或因感死畜蛇虫毒气而发者，其死尤速。初发或因衣物触着而疼痛忽生，或因发疹抓破而成疱，仅一小疮，杀人一二日间，比之痈疽尤毒。　　疔发无定处，在肩背腰犹缓，在头面、耳、鼻、口、目、舌根、唇上及手足骨节间者最急。如生两足多有红丝至脐，生两手多有红丝至心，生唇面口内多有红丝入喉者，俱难治。须急看，以针挑拨其丝出血，以泄其毒气，方可保生。　　疮头黑硬如钉，四畔带赤，如火盘根，突起寸余，随变焦黑，未几肿大而光，转为湿烂，深孔透肌，如大针穿之状。其形初起，大小不一，或如水泡，如吴萸，如豆，如石榴子。其色有五，《内经》分应五脏，各有所属部位。《局方》分别一十三种疔外，又有鱼脐疔，疮头黑深，形如鱼脐，破之黄水渗出，四畔浮浆，其毒尤甚，用丝瓜叶连须、葱韭叶梼烂，以酒和服，其渣贴腋下。如病在左手贴左腋下，在左足贴左跨下。右手足同。在中贴心脐。并用布缚住，候肉下红丝处皆白则安。有潮热者亦宜。却令人抱住，恐其颤倒则难治。或用蛇蜕烧灰，鸡子清调敷。又一种水疔，用黄荆叶十四片，独头蒜三个，百草霜二钱，擂酒服，取汗大效。诸证惟呕吐最危。　　治分虚实：实者初服赛命丹三丸，以葱酒发汗；表证多者，追疔汤，或败毒散加蝉蜕、僵蚕、金银花；里证多者，活命饮、五圣汤；便利满濇者，黄连消毒散，此散初起服之内消。欲作脓者，托里消毒散。虚者，初服保生锭子以解毒，或蟾肝丸；有表邪不敢汗者，补中益气汤加防风、白芷。里证不敢下者，蜂蛇散；肿痛欲作脓者，托里散、内托十宣散；不能溃者，大料参、芪、归、朮补之，或补中益气汤合生脉散以防毒陷。　　豁心气者，疔毒入心，则神昏口干烦闷，恍惚似醉，呕吐不定，危证也。实者用万病解毒丹，以黄连当归煎汤化下；虚者用古芎归汤加茯苓、茯神、远志、莲肉清之。毒上攻心，呕者护心散；有因服赛命丹吐者，亦宜此解之。恍惚闷乱，坐卧不宁，烦渴身痛便秘者，漏芦饮子；烦躁作渴者，竹叶黄芪汤。　　外治：轻者，单蟾酥为末，以白面和黄丹搜作丸如麦米大，用针挑破顶头，以一粒纳入效。重者赛金丹，危笃者提钉锭子。　　凡暴死者，多是疔毒。急用灯照遍身，若有小疮，宜急灸之，并服赛命丹，亦有复醒者。如偏僻之处，药难寻觅，唯灸有回生之功。若专疏利表散者危。
　　　　　红丝疮证治

　　因喜怒不常，血气逆行而生于手足间，有黄疱，其中忽紫黑色，即有一条红丝，迢递直上而生，若至心腹则使人昏乱不收。或有生两三条红丝者，急以针横截红丝所到之处刺之，令其出血，以膏药贴，或嚼萍草根敷之，立愈。
　　　　　多骨疽证治

　　此证由疮久溃，气血不能荣于患处，久则腐烂，有骨脱出，宜补脾胃，壮元气，十全大补汤、肾气丸主之，外以附子饼灸，或葱熨法，祛散寒邪，补接荣气，则骨自脱，疮自敛。若肾气亏损，其骨渐肿，荏苒岁月，溃脓出骨，亦当用葱熨法。若投以克伐，则正气益虚，邪气益甚，鲜有不误。　　有上腭肿硬，年余方溃，半载未愈，内热体倦作渴，用补中益气汤、肾气丸。元气渐复，出骨一块，仍服前药而愈。有足背肿落一骨者，有手背肿落一骨者。
　　　　医学纲目 【明　楼英】

　　　　　行年血忌

　　十岁、二十二岁、三十三岁、七十三岁，以上四人，百神在上部，不可患痈疽发背，见血者死。申子辰年血忌，余年不妨，男女同。　　二十五岁、三十一岁、六十八岁、七十四岁，以上四人，百神在额，不可患疮肿，见血者死。　　十八岁、二十四岁、三十五岁、四十五岁、五十六岁、六十七岁、七十二岁、八十九岁，以上八人，百神在两肩隅，不宜患痈疽疮肿，见血者死。　　十二岁、二十七岁、三十六岁、五十九岁、六十六岁、九十七岁，以上六人，百神在中部，不可患痈疽发背，见血者死。巳酉丑年血忌，余年不妨，男女同。　　三十二岁、四十二岁、五十五岁、六十一岁，以上四人，百神在肩背，不可患疽痈，见血者死。　　十九岁、二十六岁、四十九岁、五十六岁、五十七岁、六十二岁、八十岁、九十一岁，以上八人，百神在肝肺俞，不宜患痈肿，见血者死。　　十一岁、二十三岁、二十四岁、五十八岁、九十六岁，以上五人，百神在胁肋，不可患痈疽，见血者死。　　十四岁、二十九岁、三十九岁、四十六岁、五十二岁、六十岁、六十九岁、七十六岁、八十一岁、八十八岁、九十五岁，以上十一人，百神在下部，不可患疮漏疾，见血者死。下部尤忌见。劳瘵人不宜下部出脓，难瘥。　　十一岁、十五岁、二十七岁、六十三岁、七十五岁，以上五人，百神在尻尾间，不可患痈疽，见血者死。　　十三岁、二十八岁、五十二岁、七十二岁、九十三岁，以上五人，百神在足下，不可患痈疽，见血者死。　　二十一岁、三十八岁、四十一岁、五十岁，以上四人，百神在遍身，不可患疮肿，见血者不治。
　　　　　虚实寒热宜忌

　　凡发背及痈疽，皆在背上，不问大小，有疼无疼，或热或不热，或冷或不冷，但从小至大，肿起至一尺以上者，其赤肿焮热者，即用紧急收赤肿药围定，不令引开，中心即用抽脓聚毒散贴之，急令散毒外透，内服排脓缩毒内托汤药。候脓成相次破穴，看疮大小深浅内发其脓汁。脓水大泄，急须托里内补。虽破穴脓汁不多，再须排脓。拔毒透后，慎不令再肿。须疼止肿消，患人自觉轻便，即是顺疾也。最宜节慎饮食。其热毒方盛，或发大渴，多饮冷水，及冷浆之类，此是毒气攻心，令口干烦渴，但以心气药内补脏腑即止矣。
　　　　　不可患痈疽者七处

　　眼后虚处，颐接骨处，阴器根上毛间，胯与尻骨接处，耳门前后车骨接处，诸因小腹风水所成痈疽，及颔骨下近耳后虚处，鼻骨中并能害人，但以诸法疗之，或有得瘥。惟眼后虚处最险。
　　　　　疔疮

　　疔疮皆生四肢，发黄疱，中或紫黑，必先痒后痛，先寒后热也。　　疔疮者必发于手足之间，生黄疱，其中或紫黑色，有一条如红线直上，仓卒之际，急宜以针于红线所至处，刺出毒血，然后以蟾酥乳香膏等药，于正疮上涂之。针时以病者知痛出血为好。否则红线入腹攻心，必致危困矣。一法于所属经络各泻之。
　　　　证治准绳 【明　王肯堂】

　　　　　痈疽之源

　　方书叙痈疽之源有五：一、天行时气；二、七情内郁；三、体虚外感；四、身热搏于风冷；五、食炙煿，饮法酒，服丹石等热毒。总之，不出于三因也。外因者，运气痈疽有四：一、火热助心为疮。经云：少阴所至为疮疹。又云：少阴司天，热气下临，肺气上从，甚则疮疡。又云：少阴司天之政，初之气，寒乃始，阳气郁，炎暑将起，中外疮疡。又云：少阳所至为疮疡。又云：少阳司天之政，风热参布，太阴横流，寒乃时至，民病热中，外发疮疡。初之气候乃太温，其病肤腠中疮；二之气火反郁，其病热郁于上，疮发于中；三之气炎暑至，民病脓疮。又云：太阳司天之政，初之气，候乃大温，肌肉疮疡。此皆常化，病之浅也。又云：少阴司天，热淫所胜，甚则疮疡。又云：少阴司天，客胜则疮疡。又云：少阴之复，病痱疹疮疡痈疽痤痔。又云：火太过，曰赫耀飘骤，疮疽血流。又云：火郁之发，民病疮疡痈肿。此痈疽为病之甚也。二曰寒邪伤心为疮疡。经云：太阳司天之政。三之气，寒气行，民病寒反热中，痈疽。注下又云：太阳司天，寒淫所胜，血变于中，发为痈疡，病本于心。又云：阳明司天之政，四之气，寒雨降，民病痈肿疮疡是也。三曰燥邪伤肝为疮疡。经云：木不及曰委和，上商与正商同，其病支发痈肿疮疡，邪伤肝也。又云：阳明司天，燥淫所胜，民病疮疡痤痈，病本于肝是也。四曰湿邪疮疡。经云：太阴司天，湿气变物，甚则身后痈。又云：太阴之胜，火气内郁，疮疡于中，流散于外是也。此四条所谓天行时气者也。《素问》脉要精微论：帝曰：诸痈肿筋挛骨痛，此皆安生？岐伯曰：此寒气之肿，八风之变也。帝曰：治之奈何？岐伯曰：此四时之病，以其胜治之愈也。《灵枢经》痈疽篇云：血脉荣卫，周流不休，上应星宿，下应经数，寒邪客于经络之中则血泣，血泣则不通，不通则卫气归之不得复反，故痈肿。寒气化为热，热胜则腐肉，肉腐则为脓，脓不泻则烂筋，筋烂则伤骨，骨伤则髓消。不当骨空，不得泄泻，血枯空虚，则筋骨肌肉不相荣，经脉败漏，熏于五脏，脏伤故死矣。又生气通天论云：劳汗当风，寒薄为皶，郁乃痤。又云：阳气者开阖不得。寒气从之，乃生大偻。荣气不从，逆于肉理，乃生痈肿。是亦寒邪从劳汗之隙，及阳气开阖不得其理之隙，久客之为痈肿也。所谓体虚外感，及身热搏于风冷者也。治法则精要十宣散、五香汤、洁古苍朮复煎散等发表之剂是也。内因者：陈无择云：痈疽瘰疬，不问虚实寒热，皆由气郁而成。经云：气宿于经络，与血俱濇而不行，壅结为痈疽，不言热之所作而后成痈者，此乃因喜怒忧思有所郁而成也。治之以远志酒、独胜散，兼以五志相胜之理，如怒胜思之类是也。不内外因者：经所谓膏粱之变，足生大疔，受如持虚。又东方之域，鱼盐之地，其民食鱼嗜咸，安其处，美其食。鱼热中，咸胜血，故其民黑色疏理，其病为痈疡。又有服丹石法酒而致者，亦膏粱之类是也。李东垣曰：膏粱之变，亦是滋味过度，荣气不从，逆于肉理。荣气者，胃气也。饮食入胃，先输于脾而朝于肺，肺朝百脉，次及皮毛，先行阳道，下归五脏六腑，而气口成寸矣。今富贵之人，不知其节，法酒肥羊，杂以厚味，积久大过，其气味俱厚之物，乃阳中之阳，不能走空窍而先行阳道，乃反行阴道，则湿气大胜，子令母实，火乃大旺，湿热既盛，必来克肾，若不慎房事，损其真水，水乏则从湿气之化而上行，其疮多出背上及脑，此为大疔之最重者。若毒气出肺，或脾胃之部分，毒之次也。若出于他经，又其次也。湿热之毒，所止处无不溃烂。故经言膏粱之变，足生大疔，受如持虚者，如持虚器以受物，则无不受矣。治大疔之法，必当泻其荣气。以标本言之，先受病为本，非苦寒之剂为主为君，不能除其苦楚疼痛也。如东垣治元好问，丹溪治老妇脑疽，皆用好酒，故以三黄大黄酒制治之。又如排脓散、当归散之类是也。又有尽力房室，精虚气积之所致者，亦属不内外因，当以补虚内托为主，亦忌用五香之药，耗真阴而助邪热。治之之药，如内固黄芪汤、神效托里散之类。经云：五脏菀热，痈发六腑。又云：六腑不和，留结为痈。又云：诸痛痒疮，皆属于心。肺乘肝则为痈。肾移寒于肝，痈肿少气。脾移寒于肝，痈肿筋挛。此皆脏腑之变，亦属内因者也。东垣曰：生气通天论云：荣气不从，逆于肉理，乃生痈肿。又云：膏粱之变，足生大疔，受如持虚。阴阳应象论云：地之湿气，感则害人皮肉筋脉。是言湿气外伤，则荣气不行。营卫者，皆营气之所经营也。营气者胃气也，运气也。荣气为本，本逆不行，为湿气所坏而为疮疡也。膏粱之变，亦是言厚滋味过度，而使荣气逆行，凝于经络为疮疡也。此邪不在表，亦不在里，唯在其经中道病也。以上《内经》所说，俱言因营气逆而作也。遍看诸疮疡论中，多言二热相搏，热化为脓者；有只言热化为脓者；有言湿气生疮，寒化为热而为脓者，此皆疮疽之源也。宜于所见部分，用引经药，并兼见证中分阴证阳证，先泻营气是其本，本逆助火，湿热相合，败坏肌肉而为脓血者，此治次也，宜远取诸物以比之。一岁之中大热无过夏，当是时诸物皆不坏烂，坏烂者交秋湿令大行之际也。近取诸身，热病在身，止显热而不败坏肌肉，此理明矣。标本不得，邪气不服，言一而知百者，可以为上工矣。
　　　　　痈疽之别

　　《灵枢经》云：荣卫稽留于经脉之中，则血泣而不行，不行则卫气从之而不通，壅遏而不得行，故热。大热不止，热胜则肉腐，肉腐则为脓。然不能陷骨髓，不为焦枯，五脏不为伤，故命曰痈。热气淳盛，下陷肌肉，筋髓枯，内连五脏，血气竭，当其痈下筋骨良肉皆无余，故命曰疽。疽者，上之皮夭以坚，上如牛领之皮；痈者，其皮上薄以泽，此其候也。《鬼遗方》云：痈之痛只在皮肤之上，其发如火焚茅。初如黍米大，三两日如掌面大，五七日如碗面大，即易治。如肿冷发渴发逆，治之难愈。疽发或如小疖，触则彻心痛，四边微起如橘皮，其色红赤不全变，脓水不甚出，至七八日疼闷喘急不止。若始发肿高，五七日，忽平陷者，此内攻之候也。又云：痈疽有三等，毒气浮浅属腑，毒气沉深属脏，毒气猛烈而行经络，或浅或深而定。五脏六腑皆受其毒，难为调理。唯宜急切于痈发诸处，不问虚实，高肿起盛，光泽疼痛，只在皮肤之上，热极胀满，或有痒疼，别无恶候，初用温药平气，次用排脓发穴。　　治痈所谓平气者，乃犀角饮之类，其方用犀角、连翘、漏芦、甘草、当归、肉桂，皆发表之药也。所谓发穴者，乃棘针之类，用皂角刺为君，甘草、川芎、乳香为佐使，亦托里之药也。然不若洁古、东垣诸方发表托里为稳当。　　疽发诸处，不拘大小，惟起在背，广一尺、二尺、三尺，皮厚而紫黑，高肿不常，内疼如锥刺，攻击满闷，应四肢重疼，前心亦痛。余处发犹可，唯虚处及近筋骨处，若脓毒未溃，即伤烂筋骨。肉损为疽者，属五脏毒气深沉，多气伏硬坚实而不宜缓慢治之。须内实五脏，外透皮肤，令软匀和，即脓透，宜用内托实脏气之药，排脓匀气乃可，不比痈之毒气浮浅也，毋作一类治之。凡一切肿疮，始觉患起高肿，五七日忽平陷者，此是内攻之候也，急以内托散及内补汤药，补填脏腑令实，最怕透膜，膜穿十无一生矣。娄全善云：痈之邪浅，其稽留壅遏，独在经脉之中，而专攻于外。故初发时自表便发热，患处便如碗如盆，高肿而痛，甚者纵欲下陷，缘正气内固不肯受，故或便秘，或发渴发逆以拒之，是以骨髓终不焦枯，五脏终不伤也。疽之邪深，其稽留壅遏，内连五脏而不专攻于外。故身体或无热，患处或不肿痛，甚者声嘶气脱，眼黑眼小，十指肿黑如墨，多死也。治之之法、痈之初发，当以洁古法为主，表者散之，里者下之，火以灸之，药以敷之。脓未成者必消脓，已成者速溃也。疽之初发，当以《鬼遗方》为主，补填脏腑令实，勿令下陷之邪蔓延，外以火灸引邪透出，使有穴归着而不乱，则可转死回生，变凶为吉。今世外科，不分痈疽，一例宣热拔毒，外以五香耗其气，内以大黄竭其血，终不能自悟其药之非，惜哉！《集验》云：痈疽之名。虽有二十余证，而其要有二，阴阳而已。发于阳者，为痈、为热、为实；发于阴者，为疽、为冷、为虚。故阳发则皮薄色赤肿高，多有椒眼数十而痛；阴发则皮厚色淡，肿硬状如牛颈之皮而不痛。又有阳中之阴，似热而非热，虽肿而实虚，若赤而不燥，欲痛而无脓，既浮而复消，外盛而肉腐。阴中之阳，似冷而非冷，不肿而实亦微而燥，有脓而痛，外虽不盛而内实烦闷。阳中之阴，其人多肥，肉紧而内虚。阴中之阳，其人多瘦，肉缓而内实。而又有阳变而为阴者，草医凉剂之过也；阴变而为阳者，大方热药之骤也。然阳变阴者，其证多，犹可返于阳，故多生；阴变为阳者，其证少，不能复为阴矣，故多死。然间有生者，此医偶合于法，百中得一耳。观此则痈疽但有阴阳深浅，内外虚实之分，而无大小之别。《精要》乃谓二寸至五寸为痈，五寸至一尺为疽者，谬也！
　　　　　脉法

　　沉实，发热烦躁，外无焮赤痛，其邪深在里，宜先疏通以绝其源。　　浮大数，焮肿在外，当先托里，恐邪入内。　　脉不沉不浮，内外证无，知其在经，当和荣卫。　　脉数，身无热，内有痈脓。
　　脉数，应当发热而反恶寒，若有痛处，当发痈。若数脉不时见，当生恶疮。　　浮　肿疡为虚为风；溃疡为虚，宜补。　　洪　肿疡为虚为热盛，宜宣热拔毒，年壮形实宜下；溃疡为邪气盛，服药久不退者，难治。　　滑　肿疡为热；溃疡为热为虚为邪气未退。　　数　肿疡为病进为热，数而洪者欲脓；溃疡为难愈，数甚者难治。　　散　肿疡为气不收敛，溃疡为痛未退。洪滑大散难治。　　芤　肿疡为血虚，溃疡为虚，为脉病相应。　　长　肿疡宜消退之法，溃疡为易愈，谓长则气治也。　　牢　肿疡为邪盛，为欲脓；溃疡为邪气不退。　　实　肿疡为邪气太盛；溃疡为邪不退为实，缓豁大者为虚。　　弦　肿疡为痛，为欲脓；弦洪相搏，外紧内热，为疽发也；溃疡为血虚为痛。　　紧　肿疡浮而紧，发热恶寒，或有痛处，是为痈疽；溃疡主气血沉濇为痛，为有外寒。　　濇　肿疡为气实，为气滞；溃疡为血虚，为病脉相应。　　短　肿疡为元气不足；溃疡为大虚，宜补。　　微　肿疡为虚，服药渐充者佳；溃疡若微而匀者为虚，为病脉相应。　　迟　肿疡为寒为虚，尺迟为血少；溃疡为虚，为气血不能滋荣于疮，为有外寒。　　缓　肿疡为可治，大而缓为虚；溃疡缓而濇者愈，以其病脉相应及胃气充也。　　沉　肿疡为邪气深，溃疡为遗毒在内。寸沉为胸有痰。　　伏　肿疡为阴中伏阳邪；溃疡为阳伏阴中为内蚀，为流注浸淫难治。　　虚　肿疡便宜补而内托；溃疡脓既泄，宜大补气血。　　弱　肿疡为元不足，宜内补托里；溃疡为病脉相应，宜补。　　结　肿疡为邪气结；溃疡渐匀则愈，不调则危。　　促　肿疡为热为病进；溃疡为热不减，渐进则死，渐退即生。　　代　肿疡为气血败坏，元气损伤；溃疡为元气竭绝。
  </div>
  <div class="pagination">
   <a href="外科痈疽疔毒门_page4.html">
    上一页
   </a>
   <a href="外科痈疽疔毒门.html">
    1
   </a>
   <a href="外科痈疽疔毒门_page2.html">
    2
   </a>
   <a href="外科痈疽疔毒门_page3.html">
    3
   </a>
   <a href="外科痈疽疔毒门_page4.html">
    4
   </a>
   <span class="current-page">
    5
   </span>
   <a href="外科痈疽疔毒门_page6.html">
    6
   </a>
   <a href="外科痈疽疔毒门_page7.html">
    7
   </a>
   <a href="外科痈疽疔毒门_page8.html">
    8
   </a>
   <a href="外科痈疽疔毒门_page9.html">
    9
   </a>
   <a href="外科痈疽疔毒门_page10.html">
    10
   </a>
   <span>
    ...
   </span>
   <a href="外科痈疽疔毒门_page6.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
