<!DOCTYPE html>
<html>
<head>
    <meta charset="UTF-8">
    <title>医术名流列传 - 第 15 页/共 38 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医术名流列传 - 第 15 页/共 38 页</h1>
    <div class="content">
　　按《福建通志》：余廷瑞，晋江人。世业医，至廷瑞而医学愈精，得张长沙五运六气之妙，用药鲜不效者。洪武中，荐授郡医学正科。闽郡郑定、庐陵胡广尝为赋橘井秋香诗，以美其术。
　　　　　杨文德

　　按《饶州府志》：杨文德，乐平万全乡人。攻医，精《内经》太素脉。明初征诣太医院，洪武戊寅乞归田里，明袓御书种德二字赐之。舟抵饶城，医者刘宗玉延之，文德为讲岐黄心法，以太素授之。紫极宫道士朱姓者疾，文德诊之曰：不数剂愈。朱以银饮器谢之，文德却不受，中途长啸。时宗玉子烈，因问其啸之故，文德曰：明年春肝木旺，脾土受克，至期果死。黄复昌疾，文德诊之曰：一剂即瘥。官贵脉旺，秋当入仕，寻以荐授丹阳令。余皆类此。所著有《太素脉诀》一卷。
　　　　　高道者

　　按《饶州府志》：高道者，不知何许人，得长桑君禁方，当明初挟技游银阳。一日，值柩于途，谘之乃孕妇丧也。道者验其遗衣血，曰：此犹未死。启棺视之，一针遂苏。俗惊传以为道者能起死人也，以比秦越人。今传其小儿方术，无不验者。
　　　　　殳珪 【钱萼】

　　按《嘉兴府志》：殳珪，字廷肃，魏塘人。精于医，治疾有奇验。一妇妊及月，卧不语，众医敛手。珪曰：此《内经》所谓喑者，不药当自愈。又有男子请诊，曰：此疾不致死，然脉无生理，过三日当投剂。期内忽溺死，人咸异之。珪赘袁祥为婿，祥博洽高旷，不屑为医，珪以秘经授之曰：此不可无传也。祥曰：建文御极四年，不修实录，忠臣死事，泯没抚传，医经特琐琐耳。时祥生女十余岁，遂择钱萼为婿，使受灸术。而己薄游南都，遍寻博采，作《革除私记》四卷、《建文编年》四卷以归。萼遂精医，有声吴越，尝手辑《医林验海》一编，凡四十卷。子昞与晓，孙贽，能世其业，晓兼工诗。
古今图书集成医部全录卷五百十一

医术名流列传

　　　　明

　　　　　戴思恭

　　按《明外史》本传：戴思恭，字原礼，浦江人，以字行，受学于义乌朱震亨。震亨师金华许谦，以上接朱子之传；又学医于宋内侍钱塘罗知悌，知悌得之荆山浮屠，浮屠则河间刘守真门人也。震亨医学大行，时称为丹溪先生。一见思恭，爱其才敏，尽以医术传之，思恭遂以医鸣。洪武时征为御医，有所疗治，立效，太袓爱重之。燕王患瘕，韩奭治不效，太袓遣思恭往治。问所用药，良是。思恭念何以不效，乃问王何嗜？曰：嗜庄芹。思恭曰：得之矣。投一剂，夜暴下，视之，乃细蝗也。晋王末疾，思恭疗之，愈已再发，即卒。太袓怒，逮治王府诸医，思恭从容进曰：臣尝奉命视王疾，启王曰：疾今即愈，但毒在膏肓，即复作，不可疗也，今果然矣。诸医由是免死。一妃嗜烧酒致腹痛，治之而瘥。思恭曰：十年必复发，发则难救。后果验。思恭时已老，风雨辄免朝。太袓得疾，少间出御右顺门，召诸医侍疾，无状者悉付狱，独慰思恭曰：汝仁义人也，事无预汝，毋恐！已而驾崩。太孙嗣位，罪诸医，独擢思恭太医院使。辽简王闻太袓语，大书仁义二字赐之。肃庄王、庆靖王咸为赞味以赐。永乐初，以年老乞骸骨，奏四上，乃许。三年夏，遣使者征入，免其拜，特召乃进见。其冬复告归，遣官护送，赉金币，逾月而卒，年八十三岁，遣行人致祭。所著有《证治要诀》、《证治类元》、《类证用药》总若干卷，皆隐括丹溪之书为之。又订正丹溪《金匮钩元》三卷，间附以己意，人谓无愧其师云。　　按《宋濂集》：医之为道至矣，故周官有疾医视万民四时之病，春之痟首，夏之痒疥，秋之疟寒，冬之咳嗽上气，皆分而治之，验其状而制其禄，甚为不轻也。后世官寖失职，故于其术，每择之不精。有人于此，能合于古者之道，岂不犹空谷足音之可喜者乎？如吾同县戴原礼氏是已。原礼生儒家，习闻诗礼之训，惓惓有志于泽物，乃徒步至乌阳，从朱先生彦修学医。先生见其颖悟倍常，倾心授之。原礼自是识日广，学日笃，出而治疾，往往多奇验。予请得而详道之。原礼从叔仲章，六月患大热，面赤口谵语，身发红斑，他医投以大承气汤而热愈极。原礼脉之，曰：左右手皆浮虚无力，非真热也。张子和云：当解表而勿攻里。此证似之，法当汗。遂月附子、干姜、人参、白朮为剂，烹液冷饮之，大汗而愈。诸暨方氏子妇，疟后多汗，呼媵人易衣不至，怒形于色，遂昏厥若死状，灌以苏合香丸而苏。自后闻人步之重，鸡犬之声，辄厥逆如初。原礼曰：脉虚甚，重取则散，是谓汗多亡阳，正合经意。以黄芪、人参日补之，其惊渐减，至浃旬而安。松江朱仲文，长夏畏寒，身常挟重纩，食饮必热如火方下咽，微温则呕，他医授以胡椒煮伏雌之法，日啖鸡者三，病愈亟。原礼曰：脉数而大，且不弱。刘守真云火极似水，此之谓矣。椒发阴经之火，鸡能助痰，只以益其病尔。以大承气汤下之，昼夜行二十余，顿减纩之半；复以黄连导痰汤益竹沥饮之，竟瘳。姑苏朱子明之妇，病长号数十声，暂止复如前，人以为厉所凭，莫能疗。原礼曰：此郁病也。痰闭于上，火郁于下，故长号则气少舒。经云火郁则发之是已。遂用重剂涌之，吐痰如胶者无算，乃复初。乐原忠妻亦苏人，因免乳后病惊，身翩翩然如升浮云之上，举目则室庐旋运，持身弗定，他医饮以补虚治惊皆不验。原礼曰：左脉虽芤且濇，神色不动，是因惊致心包络积污血耳，法宜下之。下积血如漆者一斗，即愈。留守卫吏陆仲容之内子病热，妄见神鬼，手足瞤动，他医用黄连清心汤不中。原礼视之曰：形瘦而色不泽，乃虚热耳。法当以李杲甘温除大热之法为治，即经所谓损者温之者也。服参、芪而安。他若此者甚众。予备闻贤士大夫恒言之，今不能悉数也。呜呼！有人于此，可不谓之合于古道者乎？夫医之为道，本于《素问》、《内经》。其学一坏于开元，再坏于大观，习俗相仍，绝不知究甚微指，惟执一定之方，类刻舟而求剑者，人訾之，则曰：我之用此，不翅足矣，又何事《内经》为？宋之钱仲阳独得其秘，于遗经而扩充之；金之张、刘、李诸家，又从而衍绎之，于是《内经》之学大明。刘之学，朱先生得之最深，大江以南，医之道本于《内经》，实自先生发之。原礼乃其高弟，其用心也笃，故造理为特精。其传授有要，故察证无不中，亦可谓贤也已矣。近来京师缙绅家，无不敬爱之，服其剂者，沉疴豁然如洗。或欲荐为医官，辞不就，遂赋诗以饯其东还，且请余为序。昔者司马迁作仓公传，载其应诏所对，自齐御史成至公乘项处，凡二十有三，书治病之状甚具。予仿此义，稍陈原礼疗疾奇中者系之首简，并告周官疾医四时治证之概，世之知言君子必有所择焉。原礼之从父能轩翁，予之同志友也，幸以予言质之。　　按《震泽纪闻》：戴元礼，浙之金华人，为医得丹溪之传，洪武中官太医院。尚书严震直病，上语元礼，曰：好。治之不愈且抵罪。应手而愈。　　按《金台纪闻》：金华戴元礼，国初名医。常被召至南京，见一医家迎求溢户，酬应不闲，元礼意必深于术者，因注目焉。按方发剂，皆无他异，退而怪之，日往观焉。偶一人求药者，既去，追而告之曰：临煎时，下锡一块。麾之去。元礼始大异之。念无以锡入煎剂法，叩之，答曰：是古方耳。元礼求得其书，乃饧字耳。元礼急为正之。呜乎！不辨饧锡而医者，世胡可以弗谨哉？　　按《金华府志》：戴思恭受业丹溪，丹溪一见奇之，悉语以濂洛授受之懿，及医药诸家要旨，遂以医道鸣于时。洪武中征入朝，将属以太医院事，原礼以老病辞，授除迪功郎，职御医。永乐初超升太医院使，既就职，以耄不任事，屡请乞骸骨，许之。濒行，谕原礼曰：朕复召汝，汝其来也。既归家，甫旬余，以疾卒。谕祭于家，制文褒奖备至。
　　　　　王仲光

　　按《苏谈》：今吴中医称天下，盖有自矣。初金华戴原礼学于朱彦修，既尽其术，来吴为木客。吴人以病谒者，每制一方，率银五两。王仲光为儒，未知医也，慕而谒焉，因咨学医之道。原礼曰：熟读《素问》耳。仲光归而习之三年，原礼复来见仲光，谈论大骇，以为不如，恐坏其技，于是登堂拜母以定交。时仲光虽得纸上语，未能用药。原礼有《彦修医案》十卷，秘不肯授仲光。仲光私窥之，知其藏处，俟其出也，径取之归。原礼还而失医案，悔甚，叹曰：惜哉！吾不能终为此惠也。于是仲光之医名吴下，吴下之医由是盛矣。
　　　　　王潮

　　按《旌德县志》：王潮，德文长子，性敏明医，能文善书。县以明医举，永乐九年，授训科之职。
　　　　　施存善

　　按《无锡县志》：施存善，字昌宗。永乐初诏征除韩王府良医副。宣宗檄召拜御医，赐诗，宴文华殿，以子安累进奉政大夫。安字元济，历官太医院使，卒赐祭，归葬锡山。父子历仕七朝，数蒙褒宠，当世荣之。
　　　　　韩凝 【韩冲】

　　按《吴县志》：韩凝，字复阳，宋魏国忠献王琦后，其先安阳人，徙居吴之乐桥，与弟冲俱精于医。张士诚入吴，收引士类，凝隐不仕，号吴中卢扁。凝子二，奕、夷。奕为隐士。夷少失母，凝命奕育为后，因名贻孙，字子翼，洪武闲为府医学正科。冲子奭，字公茂，禀学于奕，永乐初为燕藩良医正，从成袓靖难，擢院判。
　　　　　刘观

　　按《苏州府志》：刘观，字士宾，长洲人，世以医显。父毅为燕府良医，后坐事谪戍没。永乐初，追念邸臣，召观还，擢御医，赐居第。凡中外贵戚近臣有疾，多命往治。升院判，掌院事，扈从北征，归卒。子溥自有传。孙伦，成化中为御医。
　　　　　徐孟容妻陆氏

　　按《无锡县志》：陆氏，医士徐孟容妻，善医，名闻于朝。永乐间，中宫遣内待至锡，召入宫，既老遣归，赐赉甚厚，仍复其家。
　　　　　安凤

　　按《新泰县志》：安凤精外内科，永乐中掌惠民局，赖以全活者甚众。
　　　　　严景

　　按《上元县志》：严景，字克企。其先姑苏人，袓道通，以医业起家，徙居金陵。景幼好学，通《易》，尤精于家学。永乐中，诏太医院送名医子弟读书备用，命赵友同吴敏德教之。景方弱冠，在选中，益探阃奥，其师赵友、吴敏德尝曰：是子不群，他日必以医名。后果名噪都下，求治疗者无虚日。子弟来从学者，无间远近。景气岸甚高，动必以礼，而勇于行义，尤善吟咏。学士周叙结诗社于金陵，景与焉。倪文僖亦称其行谊志节，有古逸之风。
　　　　　严乐善

　　按《嘉兴府志》：严乐善，业医有名。永乐癸巳，理药星湖市南，突有一男子造其室，出金饰一器，跪而进之曰：先生请受而后敢言。因附耳语，未竟，乐善掷金大诟，且胁之曰：我今且不发汝隐，汝若更求他医杀，汝同气，我必讼汝于官。逾年，男子感悟来谢。是夜，灯花光彩倍常，发莲花一朵，有人形类菩萨，趺坐莲中，长二寸许，邻里竞观如堵，旦始灭。太史王震泽为作《灯花记》。乐善能运气凝神，及子午按摩法，年七十五卒。殓后五日，邻人有遇之于西湖者。其后有引芳、世美，皆精医。
　　　　　王彦昭

　　按《武进县志》：王彦昭，字文仲。父思明，以荐侍文皇于潜邸。时彦昭犹未冠，尝被召，应对如老成人，上奇之。命从金华戴元礼学医，得其禁方脉书，以精慎称。每制上所用药必与焉。上欲验其精良，凡藩府旧臣病疾，必遣诊视。时太子少师姚广孝病头风，他医莫疗，饮彦昭药辄愈。或问之，曰：病得之当风而坐，清其头目可也。陈都督病伤寒，表未解，法当汗，彦昭汗之愈。王郎中弟亦患伤寒，脉沉而实。彦昭曰：法当下。他医汗之而死。张主事之子得痫病，治之莫愈。彦昭切其脉沉、手足冷，曰：阴痫也。作汤投之愈。刘佥宪自湘湖来，有疾，彦昭诊之，私语其兄：病在死法中，不出月矣。治疗莫愈，果如其言。尝从太监朱兴尚宝朱珍分领铜符，司城门启闭，间从上出入军中，克着功绩。事定欲官之，辞以母老，乞终养归。
　　　　　王哲

　　按《太平府志》：王哲，永乐间以良医副进修职郎，多禁方。
　　　　　李肃

　　按《松江府志》：李肃，号杏林。大父晋卿，元江浙西湖书院山长。十岁丧父，初习岐黄，从金华赵云居游。赵为朱丹溪门人，及李肃游松江，遂占籍焉，医名日振。永乐初，膺荐拜松江府医学正科。年几七旬，复被召，拜命即行，奏对称旨，赐金织段服二袭，日食大官。未几扈驾北征，给以从人名马及诸御寒之具。或惜其年老，不胜跋涉，肃正色曰：恭逢万乘，为天下苍生而行，吾何敢以老身为惜，不思报上恩哉！子敬举，永乐丁酉乡科，念肃年老，上疏乞就禄养，特授上海儒学训导。遇假必放舟溯潮，夕发晓至，上堂拜寿，信宿而返，如是者十载。孙祥，天顺丁丑进士。
　　　　　韩彝 【韩奭】

　　按《苏州府志》：韩彝，凝次子，少失母，育于兄奕为后，因名诒孙，字子翼，洪武间为府医学正科。从兄奭，字公茂，少禀学于奕，永乐初为燕府良医正，从成袓靖难，擢院判。上问其有弟否？答以弟诒孙，尝师事臣，召授御医，改今名，字公达，赐第致和街。寻升院判。奭肩随彝，上命并行，超升奭为院使，扈驾北巡。九年归京，卒，三品钦葬。而阴阳家相穴，乃瘗水中，远托梦于上，谢曰：臣虽荷赐，荣终骨肉，今鱼而灌润之，害莫可任。上即命官徙葬。上患腹痛，彝奏曰：圣体所患，须用雷丸、大黄、木香等剂，服之，下虫六十二条。盖彝知上嗜水芹，善生虫，积久成此病。愈，赐裘马，复赐第大明门内。上欲隆赏，彝奏奭子传南儋卫军，上命右府除戍，又授传官御医。奕卒，彝陈情，得假归葬，仍给葬费。十一年，彝随驾北巡归，病不能朝，上命中贵视疾，遣人龟卜，既没，悼叹赐葬，祭视三品。奕子有，字伯承；从子襄，字克缵。有子充，字克美。皆守世业。
　　　　　赵道震

　　按《定远县志》：赵道震，字处仁，金华人，精于医，凡轩岐以下诸书，靡不精究，受学丹溪，所造益深。洪武己巳，徙籍定远，活人颇多，未尝言利。永乐丙戌，上命行人召修大典运气书，震董其事，归而课子医，业暇则歌楚辞以自适。卒年八十四。所著有《伤寒类证》传于世。
　　　　　陈以诚

　　按《嘉兴府志》：陈以诚，号处梦，枫泾人，善诗画，尤精于医。永乐间，应选隶太医院，累从中使郑和往西洋诸国，擢院判归。临终作诗，有九重每进千金剂，四海曾乘万斛船之句。
　　　　　许景芳 【许敬】

　　按《嘉兴府志》：许敬，字孟寅，世为感化乡人。袓文达，父景芳，皆以医鸣。江南治齿痛者，许为之最。永乐间，景芳以院使戴原礼荐召至京，受知仁宗，锡赉洊加，改梁府良医正，引年还乡卒。子敬世其业，有声宣德间，院使蒋主善荐入内院。英宗患喉风，更数医弗效，敬进绛雪噙之，遂愈。上喜甚，赐以羊酒，拜太医院御医，赐勑奖谕。年七十致仕。有《经验》三卷藏于家。
　　　　　王伯承 【沈仲实　沈承先】
　　按《昆山县志》：王履子伯承，能继其武，永乐中，以医鸣于两京，后卒无嗣，尽以其秘传之婿沈仲实云。仲实号松岩，有士行。仲实之孙承先，亦善医，不嗜利。县令方豪以其能愈母疾，大书助孝二字以赠之。
　　　　　陆昂

　　按《鄞县志》：陆昂，字季高。始居会稽，迁于鄞。自幼习举进士业，凡经史百家翰墨，无不旁搜博览。性刚方，与人寡合。已而父病，遂弃其业，攻岐黄书以医自给，周旋调护，亲获耆年，声名大着，叩者如市。永乐初，辟至京师，预修《兰台金匮》、《元机素要》等书。
　　　　　彭正

　　按《江南通志》：彭正，字思直，太平府人，永乐以良医再使西洋。子宾世其业。
　　　　　陈贵

　　按《德清县志》：陈贵，黄安村人。明永乐中，领本县医学训科。文皇患背痈，诏征天下名医，邑以贵应，上召赴京，进秘方服之，立愈。命加一品服，陛辞南归，号为南金先生。及卒，遣华亭翰林张益撰文祭之。
　　　　　陆完

　　按《德清县志》：陆完，字用全，号橘庵，世医颐之子，授指挥，剂有独得之妙。凡病有甚危者，诸医缩手，完至诊视，或许以不死，则竟以无恙。
　　　　　韩履祥

　　按《浙江通志》：韩履祥，海盐澉浦人，读书能诗，尤精于医，切脉断人生死，隔岁辄中。洪武中选为御医，成袓尤加恩遇，遍游公卿间。四世孙本，亦精其业。
　　　　　骆善由

　　按《舒城县志》：骆善由，名医，永乐间任太医院判。
　　　　　金子性

　　按《永嘉县志》：金子性，其先世得异传，故世业医。永乐六年制丸以进，授太医院，后赐钞归田养老。
　　　　　倪让

　　按《高淳县志》：倪让，精通医理，遇奇病，勿事刀圭，悉取效。洪武二年点入医版，永乐元年授医官，命有司给奖。其十余世孙泰昌应别有传。
　　　　　蒋武生

　　按《仪真县志》：蒋武生，字用文，少读书过目成诵，六岁，有赠里师万年松者，赋诗曰：使者来西岳，采松云万年。佳名虽自好，何不长参天？师惊喜曰：是儿已见不凡。随父任，公暇必质所业，闻说无疑问。父奇之曰：吾有嗣矣。父殁，乃习医，会同黜异，得其要而综之。决死生，定缓急，治效无一弗中。当路荐入太医院。时戴原礼为院使，擅其业，人靡有当意者，及见用文，喜曰：君儒而为医，吾道昌矣。遂言于上，授御医。太宗御极，用文屡承眷顾。会车驾北巡，仁宗以东宫监国，用文侍上前随事献规。上尝问保和之要，用文对曰：在养正气。正气完则邪气无自而入。又问：御医效率缓何也？用文对曰：善治者必固本，急之恐伤其原。上皆称善。永乐间，迁承直郎太医院判。丙申，考绩最，升承德郎。上尝命工部为营第室，用文叩头谢曰：臣荷恩遇莫能报，又敢糜公费，不益愧悚乎？再辞乃止。甲辰，谢病上疏乞归，词意恳切，末有清心寡欲，慎加调保，以绵圣治，以慰万方等语。上览疏惊叹，明日，遣中贵赉敕慰谕，用文力疾读之，顾谓其子敬忠曰：荷国洪休，万弗酬一。归语诸兄弟，宜竭忠孝以继吾志。遂终，年七十有四。仁宗即位，遣中官陈义乘传护丧，归建祠墓。用文生平嗜学颜，私室曰静学。有《诗治效方论》行世。洪熙元年，官其子主善为院判，亦能共职。笃学好古，取商书克一语名斋，中丞吴纳记之。　　按《上元县志》：蒋用文，其先魏人，洪武初徙句容，遂入都城。精于医，永乐中为大医院判，日侍文华殿。其医主李明之、朱彦修，不执古方，而究病所本自为方，故所治恒十全。王公大人，下逮氓隶，有疾众所难愈者，谒用文治即愈。谓不可愈，无复愈者。
　　　　　祝仲宁

　　按《医学入门》：祝仲宁，永乐时人。治小儿八岁哮喘不得卧，喉中声如拽锯，用泻火清气之剂而愈。或曰：小儿无火。公曰：人有老稚，诸气贲郁，肺火之发则同。治坠马不醒人事，他医用理伤续断之药不效。公曰：以降火消痰立愈。治周身百节痛，及胸腹胀满，目闭肢厥，爪甲青黑，医以伤寒治之，七日昏沉弗效。公曰：此得怒火与痰相搏。与四逆散加黄芩、黄连，泻三焦火而愈。
</div>
    <div class="pagination">
<a href="医术名流列传_page14.html">上一页</a><span>...</span><a href="医术名流列传_page10.html">10</a><a href="医术名流列传_page11.html">11</a><a href="医术名流列传_page12.html">12</a><a href="医术名流列传_page13.html">13</a><a href="医术名流列传_page14.html">14</a><span class="current-page">15</span><a href="医术名流列传_page16.html">16</a><a href="医术名流列传_page17.html">17</a><a href="医术名流列传_page18.html">18</a><a href="医术名流列传_page19.html">19</a><a href="医术名流列传_page20.html">20</a><span>...</span><a href="医术名流列传_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
