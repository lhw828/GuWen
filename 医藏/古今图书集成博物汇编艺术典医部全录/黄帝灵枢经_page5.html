<!DOCTYPE html>
<html>
 <head>
  <meta charset="utf-8"/>
  <title>
   黄帝灵枢经 - 第 5 页/共 12 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   黄帝灵枢经 - 第 5 页/共 12 页
  </h1>
  <div class="content">
   风(疒水)肤胀，为五十七痏，取皮肤之血者尽取之。【(疒水)，即水。】　　【马莳曰：此言刺风水之法也。肤胀者，即本经水胀论之所谓肤胀，盖寒气客于皮肤之间，(鼓空)(鼓空)然不坚，腹大身尽痛，皮厚，按其腹窅而不起，腹色不变，此其候也，当取五十七俞以刺之。】　　【张志聪曰：此外因之邪，病在于皮肤也。(疒水)，水病也。因汗出遇风，风水之邪，留于皮肤而为肿胀也。为五十七痏，取皮肤之血者，尽取之，盖邪在皮肤，当从肤表而出。】
　　飧泄，补三阴之上，补阴陵泉，皆久留之，热行乃止。 【飧，音孙。】　　【马莳曰：此言飧泄之疾，当补脾经之阴陵泉也。三阴者，足太阴脾经也。阴陵泉，乃脾经之合穴。脾气虚，故飧泄，宜补之。必久留其针，候针下热行乃止针。一说补三阴之上者，补三阴交，乃足三阴脉气之所交，宜补之。因有二穴，故用二补字，及有一皆字。】　　【张志聪曰：此内因之病，在脾而为飧泄也。脾为湿土，乃阴中之至阴，脾气虚寒则为飧泄，故当补三阴之上，补阴陵泉，皆久留之，候热气行至乃止。三阴之上，足三阴交穴。阴陵泉，脾之合穴也。　朱济公问曰：经义止病在六腑，奚又有脾脏之飧泄？曰：阳明不从标本，从中见太阴之化，脾与胃以膜相连，阴阳相合，为脏腑血气之生原，是以下篇论五脏病而兼论胃，此篇论六腑病而兼论脾。】
　　转筋于阳治其阳，转筋于阴治其阴，皆卒刺之。 【卒，同焠。】　　【马莳曰：此言刺转筋者，当分阴阳而卒刺之也。凡手足之外廉皆属阳经，若转筋于阳，则治其阳经。凡手足之内廉皆属阴经，若转筋于阴，则治其阴经。皆当焠然刺之，而不使病人知之，则刺易入而病易去也。】　　【张志聪曰：筋有阴阳以应四时十二月，故转筋于阳治其阳，转筋于阴治其阴。焠刺者，烧针劫刺，以取筋痹。】
　　徒(疒水)水，先取环谷环谷：当是脐中也。见《太素》卷二十三杂刺杨上善注。下三寸，以铍针针之。已刺而筒之，而内之，入而复之，以尽其水，必坚。来缓则烦闷，来急则安静。间日一刺之，(疒水)尽乃止。饮闭药，方刺之时徒饮之，方饮无食，方食无饮，无食他食，百三十五日。【铍，音披。筩，音勇。内，同纳。】　　【马莳曰：此言刺水肿之法也。上文言风水者，有风有水也；此曰徒(疒水)，则有水无风也。先取环谷下三寸，以铍针针之。筩，直也。已刺而直其针以纳之，既入而又复之，必欲尽去其水，水方尽时，其肉必坚，且水来缓则内必烦闷，来急则内必安静。间日一刺之，候水去尽而止针。但水未尽之时，小便必闭，今水已去尽，必饮通闭之药，以利其水，防其再肿。然服闭药之法，方刺之时即但饮之，方饮之时无用食物，或食物时无饮此药，且又不可食异品他食，如此守之，至一百三十五日之外，其病始不复矣。】　　【张志聪曰：此内因脾胃虚寒，而水溢于肉理也。徒，众也。土位中央，主灌溉于四旁，土气虚则四方之众水，反乘侮其土而为水病也。夫溪谷有三百六十五穴会。肉之大会为谷。大会者，手足股肱之大肉也。环谷者，取手足之分肉以泻其水也。筒，筒也，以如筒之针而内之，入而复出，以尽其水。水肿于肌肉则浮而软，水尽则肉必坚矣。来缓则烦闷，来急则安静者，水虽在于肌腠，而其原在内也。饮闭药者，谓水乃尽，当饮充实脾土之药，勿使水之复乘也。方刺之时，欲使水尽出于外，故徒饮之。盖脾主肌肉，(疒水)病之因本于脾，脾水尽而后能土气充实也。夫饮入于胃，上输于脾肺，食气入胃，淫散于心肝，饮食并入，借三焦之气，蒸化精微，济泌别汁，中焦气虚，则水谷不能分别矣。是以方饮无食，方食无饮，盖言土气虚而水聚于中者，由三焦元气虚也。三焦者，通会元真于肌腠，三焦元真之气虚，则肤腠空疏而水溢于内矣。无食他食者，惟食谷食以养土气也。土之成数在十，而分王于四时八节调养，百三十五日者。逾九节候而土气复也。】
　　着痹不去，久寒不已，卒取其三里。　　【马莳曰：此言刺寒痹之法也。《素问》痹论云：以湿胜者为着痹。又曰：其多汗而濡者，此其逢湿甚也。盖着有沉着之意，必其重而难去者也。今久冷不已，当卒取三里而刺之，不使病人明知也。】　　【张志聪曰：此邪留于骨节而为痹也。盖湿流于关节，故久寒不已，当卒取其三里，取阳明燥热之气以胜其寒湿也。　沈亮宸曰：溪谷属骨。此承上文肌腠未尽之水，流于关节则为着痹，故取阳明之三里，从腑以泻脏也。】
　　骨为干。
　　【沈亮宸曰：此承上文而言骨之为病，在骨之髓节也。干者如木干之坚劲，是故温疟之邪，藏于骨髓，湿痹之气，流于关节，其骨如干而不受邪伤也。】　　【莫云从曰：五运行论云，肾生骨髓，髓生肝。骨空论论骨节之交，皆有髓空，以渗精髓。盖邪害空窍，而直骨坚劲不受邪伤，即骨之酸痛，病在髓节而应于骨也。】
　　肠中不便，取三里，盛泻之，虚补之。　　【马莳曰：此言刺大便不通之法也。肠，大肠也。大肠不通，当取三里穴以刺之。其不便由于邪气之盛者则泻之，由于正气之虚者则补之耳。】　　【沈亮宸曰：此病在三焦而为肠中不便也。三焦之气，蒸化水谷，济泌别汁。水谷者，常并居于胃中，成糟粕而俱下于大肠，是以肠中不便者，三焦之气虚也。三焦之部署，在胃腑上中下之间，故独取足阳明之三里，邪盛者泻之，正虚者补之。】
　　疠风者，素刺其肿上，已刺，以锐针针其处，按出其恶气，肿尽乃止。常食方食，无食他食。【疠，音癞。】　　【马莳曰：此言刺疠风之法也。按《素问》风论云：疠者有营卫热胕，其气不清，故使鼻柱坏而色败，皮肤疡溃，风寒客于脉而不去，名曰疠风。骨空论、长刺节论皆谓之大风也。当平日刺其肿上，已刺，数以针之锐者，针其患处，仍以手按出其恶毒之气，必肿尽乃止针，不尽不止也。凡食品如常者始食之，若异品他食，宜无食也。】　　【张志聪曰：此邪病之在脉也。肿者脉中之营热，出于胕肉而为肿也。恶气者，恶厉之邪，留而不去，则使其鼻柱坏而色败，皮肤疡溃，故当出其恶气，肿尽乃止。常食方食，无食他食者，谓当淡其饮食，无食他方之异品也。】
　　腹中常鸣，气上冲胸，喘不能久立，邪在大肠，刺肓之原、巨虚上廉、三里。　　【马莳曰：此言刺邪在大肠者之法也。腹中常鸣者，以水与火相激而成声也。气上冲于胸，发而为喘，不能久立，乃邪在大肠，故病如是也。当刺肓之原，又取巨虚上廉及三里穴以刺之。盖大肠属上廉，小肠属下廉，故此篇邪在大肠宜刺巨虚上廉，而下节邪在小肠宜刺巨虚下廉也。】　　【张志聪曰：此邪在大肠而为病也。大肠为传导之官，病则其气反逆，是以腹中常鸣。气上冲胸，喘不能久立。膏肓即脏腑之募原，膏在上而肓在下，肓之原在脐下一寸五分，名曰脖胦，乃大肠之分。巨虚上廉在三里下三寸。取巨虚、三里者，大肠属胃也。】
　　小腹控睾，引腰脊，上冲心，邪在小肠者，连睾系，属于脊，贯肝肺，络心系，气盛则厥逆上冲，肠胃熏肝，散于肓，结于脐，故取之肓原以散之，刺太阴以予之，取厥阴以下之，取巨虚下廉以去之，按其所过之经以调之。　　【马莳曰：此言刺邪在小肠之法也。人有小腹中控其睾丸，引腰脊间，上冲于心者，邪在小肠也。盖小肠连睾系属于脊，贯肝与肺，络心之系。今邪气盛则厥逆上冲于肠胃，熏于肝，散于任脉，经肓之原，结于脐中之神阙，故当刺肓之原以散其结，又刺手太阴肺经穴以予其补，又取足厥阴肝经穴以下其邪，以小肠之脉，连睾属脊贯肝肺也。又取足阳明胃经下巨虚以去其邪，又按小肠脉所过之经以调其气可也。】　　【沈亮宸曰：控睾引腰脊上冲心者，小肠之疝气也。肓乃肠外之脂膜，故取肓之原以散之，刺手太阴以夺之，取足厥阴以下之，取巨虚下廉以去小肠之邪，按其所过之经以调其气。】
　　善呕，呕有苦，长太息，心中憺憺，恐人将捕之。邪在胆，逆在胃，胆液泄则口苦，胃气逆则呕苦，故曰呕胆。取三里以下胃气逆，则刺少阳血络以闭胆逆，却调其虚实以去其邪。　　【马莳曰：此言刺邪在胆者之法也。病有善呕而呕出苦味，又长太息，其心中憺憺然之静中，似恐有人将捕之，此邪在胆经也。盖胆邪逆于胃，故胆液泄则口苦而呕，故曰呕胆。此证当取足阳明胃经三里以下胃气之逆。则刺当作侧刺，盖胆之经络在肋之后旁，故曰侧刺足少阳胆经之血络以出其血，而止胆之逆，却又调两经之虚实，虚则补而实则泻，以终去其邪而不使之复也。】　　【张志聪曰：此邪在胆而为病也。呕有苦，胆气逆在胃也。胆气欲升，故长太息以伸之。病则胆气虚，故心中憺憺，恐人将捕之。病在胆，逆在胃者，木邪乘土也。胆汁通于廉泉玉英，故胆液泄则口苦。胆邪在胃，故胃气逆则呕苦也。取三里以下胃气之逆，刺少阳之血络以闭胆逆，调其虚实以去其邪。】
　　饮食不下，膈塞不通，邪在胃脘。在上脘则刺抑而下之，在下脘则散而去之。　　【马莳曰：此言刺邪在胃脘者之法也。凡饮食不下，而膈膜之前齐鸠尾，后齐十一椎者，膈塞不通，此乃邪在胃脘也。胃脘，上下脘之总名。则刺，当作侧刺。如在上脘，卧针刺之，当抑而下之，即本经上膈篇之所谓气为上膈，故治之者如此。如在下脘，则刺下脘，当散而去之，即上隔篇之所谓虫为下膈，故治之者如此。】　　【张志聪曰：此邪在胃脘而为病也。饮食不下，膈塞不通，如邪在上脘，则不能受钠水谷，故当抑而下之。如邪在下脘，则不能传化糟粕，故当散而去之也。】　　【沈亮宸曰：饮食不下，膈塞不通，病在上也。然下焦阻塞，则上焦亦为之不利。盖水谷入口，则胃实而肠虚，食下则肠实而胃虚。如下气闭而食不下，则胃实而上焦膈塞矣。是以经文总言其病，而治则分上下也。】
　　小腹痛肿，不得小便，邪在三焦约，取之太阳大络，视其络脉与厥阴小络结而血者。肿上及胃脘，取三里。　　【马莳曰：此言刺邪在三焦者之法也。三焦者，即后三焦合于右肾者也。小腹痛而腹肿，难以小便，其邪在于三焦，而三焦有邪约之也，当取足太阳大络而刺之，即飞扬穴。又必视其络脉与足厥阴肝经有结血者，尽取之。若少腹肿及于胃脘，则取胃经之三里穴以刺之。】　　【张志聪曰：此邪在膀胱而为病也。三焦下俞出于委阳，并太阳之正，入络膀胱，约下焦，实则闭癃，虚则遗溺。小腹肿痛，不得小便，邪在三焦约也，故当取足太阳之大络。小络，孙络也。足太阳厥阴之络，交络于跗腘之间，视其结而血者去之。盖肝主疏泄，结在厥阴之络，亦不得小便矣。如小腹肿，上及胃脘，取足三里。】
　　睹其色，察其以，知其散复者，视其目色，以知病之存亡也。一其形，听其动静者，持气口人迎以视其脉，坚且盛且滑者病日进，脉软者病将下，诸经实者病三日已。气口候阴，人迎候阳也。　　【马莳曰：此言凡候病者，当尽望闻问切之法也。凡人有病，须知睹病人之气色，察病人之所为，知其病气之或散或复，其要在于视其目中之色，以知其病之存亡也。盖目为五脏之精华，故尤以是为主。又以一其形之肥瘦，听其身之动静，其要又在于诊其脉体，以知其病之进退也。持其右手寸部之气口，左手寸部之人迎以视之，其脉且坚且盛且滑者，在气口为内伤日进，在人迎为外感日进也。其脉不坚不盛不滑而软者，在气口为内伤将退，在人迎为外感将退也。纵或诸经尚实，然气口人迎已软，其病至三日而可已耳。盖气口为内，所以候手足六阴经之病；人迎为外，所以候手足六阳经之病也。《素问》六节脏象论，本经终始、禁服等篇皆云：气口一盛，病在足厥阴；一盛而躁，病在手厥阴。气口二盛，病在足少阴；二盛而躁，病在手少阴。气口三盛，病在足太阴；三盛而躁，病在手太阴。故曰，气口候阴也。人迎一盛，病在足少阳；一盛而躁，病在手少阳。人迎二盛，病在足太阳；二盛而躁，病在手太阳。人迎三盛，病在足阳明；三盛而躁，病在手阳明。故曰，人迎候阳也。】　　【张志聪曰：睹其色者，分别五行之色也。如色青者，内病在胆，外病在筋；色赤者，内病在小肠，外病在脉也。察其以者，察其所以然之病，或病因于外，或病因于内，或因于外而病及于内者，或因于内而病及于外者。散者，邪散而病已也。复者，病在外而复及于内，病在内而复及于外也。视其目色者，察其血色也。盖在外之皮肉筋骨，内应于六腑，六腑内合五脏。外内之病，皆本于五行之色，而五脏之血色，皆见于目，故视其目色，以知病之存亡也。一其形者，静守其神，形与神俱也。听其动静者，持气口人迎，以视脉之坚滑软静，而知病之进退也。诸经实者，邪在经脉也。气口人迎，候三阴三阳之气也。　沈亮宸曰：五脏六腑，应天之五运六气，五运主中，六气主外，五运主岁，六气主时，五脏内合六腑，六腑外应六气，阴阳相合，外内交通。故本篇首定四时，末论脏腑阴阳血气，乃人与天地相参，阴阳离合之大道也。】
　　　五邪篇第二十
　　【马莳曰：内论五脏之邪，故名篇。】
　　邪在肺，则病皮肤痛，寒热，上气喘，汗出，咳动肩背。取之膺中外俞，背三节五脏之旁，以手疾按之，快然，乃刺之；取之缺盆中以越之。　　【马莳曰：此言刺肺邪诸病之法也。凡邪在于肺，皮为肺之合，故皮肤痛，发为寒热，气上而喘。汗出者，以腠理疏也。咳动肩背者，以肺为五脏华盖，而肩乃肺经脉气所行也。当取膺中外俞云门、中府等穴以刺之，又取背三节旁之肺俞，及取五椎旁之心俞穴，然先以手速按其处，自觉快爽，乃刺之耳。又必取缺盆穴，使邪气从此而上越也。】　　【张志聪曰：此承上章复论邪在五脏而病于外也。夫六腑之应于皮肉筋骨者，脏腑雌雄之相合也。五脏之外应者，阴阳之气，皆有出有入也。肺主皮毛，故邪在肺则病皮肤痛。寒热者，皮寒热也。盖脏为阴，皮肤为阳。表里之气，外内相乘，故为寒为热也。上气喘者，肺气逆也。汗出者，毛腠疏也。咳动肩背者，咳急息肩肺俞之在肩背也。膺中外俞，肺脉所出之中府、云门处。背三节五脏之旁，乃肺俞旁之魄户也。缺盆中者，手阳明经之扶突，盖从腑以越阴脏之邪。】
　　邪在肝，则两胁中痛，寒中，恶血在内，行善掣节，时脚肿。取之行间以引胁下，补三里以温胃中，取血脉以散恶血，取耳间青脉以去其掣。　　【马莳曰：此言刺肝邪诸病之法也。凡邪在于肝，则两胁中痛，盖肝之经脉，贯胸中，布胁肋也。胃中必寒，木旺则土衰也。恶血在内，以肝气不疏也。行善牵掣其关节，时或脚肿，以肝之经脉，自足大指上行内踝，入阴器以上季胁及肋也。当取足厥阴肝经行间穴以引出胁下之邪，补足阳明胃经三里以温其胃中之寒，取肝经血脉外见者以散其在内之恶血，取耳间青脉以去其所行之掣节。】　　【张志聪曰：肝脉循于两胁，故邪在肝则胁中痛。两阴交尽，是为厥阴，病则不能生阳，故为寒中。盖邪在肝，胁中痛，乃病经脏之有形。寒中，病厥阴之气也。内，脉内也。行善掣节者，行则掣节而痛，此恶血留于脉内，脉度循于骨节也。时脚肿者，厥阴之经气下逆也。当取足厥阴肝经之行间以引胁下之痛，补足阳明之三里以温寒中，取血脉以散在内之恶血。耳间青脉，乃少阳之络，循于耳之前后，入耳中，盖亦从腑阳以去其掣节。】
　　邪在脾胃，则病肌肉痛。阳气有余，阴气不足，则热中善饥。阳气不足，阴气有余，则寒中肠鸣腹痛。阴阳俱有余，若俱不足，则有寒有热。皆调于三里。　　【马莳曰：此言刺脾胃诸病之法也。凡邪在脾胃，则病肌肉痛，以脾主肌肉也。胃为阳经，若邪气有余，则不足者不能胜有余也，其病为胃胜，当为热中而善饥。盖火与阳为类，而火消谷则易饥耳。反此而脾为阴经，胃之正气不足，脾之邪气有余，其病为脾胜，当为寒中而肠鸣腹痛也。设脾胃俱邪气有余，或正气俱不足，则胃当为热而脾当为寒也。当取足阳明胃经三里穴以调之，有余则泻，而不足则补耳。】　　【张志聪曰：脾胃主肌肉，故邪在脾胃，则肌肉痛。脾乃阴中之至阴，胃为阳热之腑，故阳明从中见太阴之化，则阴阳和平，雌雄相应。若阳气有余，阴气不足，则热中而消谷善饥。若阳气不足，阴气有余，则寒中而肠鸣腹痛。阴阳俱有余者，邪病之有余，俱不足者，正气之不足，皆当调之三里而补泻之，亦从腑而和脏也。】
　　邪在肾，则病骨痛阴痹。阴痹者，按之而不得，腹胀腰痛，大便难，肩背颈项痛，时眩。取之涌泉、昆仑，视有血者尽取之。　　【马莳曰：此言刺肾邪诸病之法也。邪在于肾则病骨痛，以肾主骨，而阴痹当在阴分也。阴痹者，痛无定所，按之而不可得，即痹论之所谓以寒胜者为痛痹也。其小腹胀，以肾脉入小腹也。其腰痛，以腰为肾之腑也。其大便难，以肾通窍于二便也。其肩背颈项痛，此皆膀胱经脉所行，以肾与膀胱为表里也。且时时眩晕，亦兼膀胱与肾邪也。当取肾经之涌泉穴，又取膀胱经之昆仑穴，视有血者，则二经尽取之可也。】　　【张志聪曰：在外者筋骨为阴，病在阴者名曰痹。阴痹者，病在骨，按之而不得者，邪在骨髓也。腹胀者，脏寒生满病也。腰者肾之腑，肾开窍于二阴，大便难者，肾气不化也。肩背颈项痛，时眩者，脏病而及于腑也。故当取足少阴之涌泉，足太阳之昆仑，视有血者尽取之。】
　　邪在心则病心痛，喜悲，时眩仆，视有余不足而调之其输也。　　【马莳曰：此言刺心邪诸病之法也。邪在心，故心必痛，且善悲，时或眩仆，或邪气有余，或正气不足，皆病如是也。当视其有余不足而调之，实则泻而虚则补，皆取其神门之为俞穴者以刺之耳。本经邪客篇云：少阴心脉，心者五脏六腑之大主，精神之所舍也，其脏坚固，邪弗能容，容之则心伤，心伤则神去，神去则死矣。故诸邪之在心者，皆在心之包络，包络者，心主之脉，故独无腧焉。其外经病而内不病，故独取其经于掌后锐骨之端。】　　【张志聪曰：邪在心，邪薄于心之分也。喜为心志，心气病则虚，故喜悲，神气伤，故时眩仆，视有余不足而调其输也。按皮脉肉筋骨，五脏之外合也。邪在心而不病脉者，手厥阴心主包络主脉也。诸邪在于心者，皆在于心之包络，包络者，心主之脉也。本输者，皆因其气之虚实疾徐以取之，故邪在心。邪在于包络，心之分也。视有余不足而调之者，因心气之虚实而调之也。此邪薄于心之分，以致心气之有余不足，邪不在心，故不外应于脉。　沈亮宸曰：邪干脏则死，非独伤于心也。曰邪在肺、邪在肝者，邪薄于五脏之分，病脏气而不伤其脏真，故首言三节五脏之旁，以手疾按之，快然，乃刺之。盖五脏之旁，乃五脏之气舍也，病在气当取之气，取之气，故以手按之则快然。曰三节、曰五脏之旁，俱宜体会。】
　　　寒热病篇第二十一
　　【马莳曰：篇内所论诸证，不止寒热，然首节所论在寒热，故名篇。但此寒热主外感言，与瘰疬之寒热不同。】　　【张志聪曰：按以上三章，经旨相连，故无君臣问答之辞。其病在腑脏经气之不同，故分为三章。此章通论阴阳之经气为病，故篇名寒热。寒热者，阴阳之气也。】
　　皮寒热者，不可附席，毛发焦，鼻槁腊，不得汗，取三阳之络，以补手太阴。肌寒热者，肌痛，毛发焦而唇槁腊，不得汗，取三阳于下以去其血者，补足太阴以出其汗。骨寒热者，病无所安，汗注不休，齿未槁，取其少阴于阴股之络；齿已槁，死不治。骨厥亦然。【腊，思亦切。】　　【马莳曰：此言寒热不同，而刺之亦异也。邪之在人，其始寒热在于皮，正以肺主皮毛，开窍于鼻，故皮痛而不可近席，毛发焦燥，鼻孔枯腊。腊者，干也。如不得汗，当取足太阳膀胱经之络穴飞扬以泻之，盖太阳为三阳也。又当取手太阴肺经之络穴列缺以补之，正以太阳主表，故宜泻其邪，而肺主皮毛，必宜补之于既泻之后也。既而寒热在于肌肉，正以脾主肌肉，又主唇，故肌痛及毛发焦而唇槁腊也。如不得汗，当取足太阳于下，以去其血，又补足太阴脾经，以出其汗也。不言穴者，必俱是络穴耳。其终也，寒热在于骨，病既不安，汗亦不休。如齿未槁，当取足少阴肾经之络穴大锺以刺之；倘齿已槁，则死不治矣。外有骨发为厥之证，亦验其齿以治之耳。】　　【张志聪曰：上二章，论五脏六腑以及外合之皮肉筋骨为病，此章论病三阴三阳之经气而为寒为热也。病在皮，故不可附席。皮肤之血气以滋毛发，皮气伤故毛发焦也。肺主皮毛，开窍在鼻，故鼻为之干枯。此邪在表而病太阴太阳之气，当从汗解，如不得汗，宜取太阳之络以发汗，补手太阴以资其津液焉。脉外之血气，充肤热肉生毫毛，故病在肌，则肌肉痛而毛发焦也。脾主肌肉，开窍于口，故唇口槁腊。如不得汗，当取三阳于下，以去其血，补足太阴，以资水谷之汗。三阳，太阳也。盖寒热虽在肌，而汗从表出也。骨寒热者，病少阴之气也。病无所安者，阴躁也。少阴为生气之原，汗注不休者，生气外脱也。齿未槁者，根气尚存，取足少阴于阴股之络以去其邪。齿已槁，死不治矣。此邪病少阴之气，邪正相搏，故为寒热，邪去则愈，正脱则死矣。骨厥者，谓肾脏为病，而肾气厥逆也。夫圣人南面而立，前曰广明，后曰太冲。太冲之地，名曰少阴；少阴之上，名曰太阳。是少阴为生阳之本，然肾脏亦为生气之原，故曰，骨厥亦然。盖以分别骨寒热者，病少阴之气也。　沈亮宸曰：此条有三节，病在三阴之气，故曰取三阳之络，曰取少阴于阴股之络，而不言经穴。上章之病在五脏，则曰行间、三里、昆仑、涌泉，而不言三阴三阳。】
　　骨痹举节不用而痛，汗注烦心，取三阳之经补之。　　【马莳曰：此言刺骨痹之法也。骨痹已成，节不能举而痛，汗注于外，心烦于内，正以肾主骨，又其脉之支者，从肺出络心，注胸中，故病如是也。当取足太阳膀胱之经穴昆仑以补之，盖膀胱与肾为表里也。】　　【张志聪曰：骨痹举节不用而痛，汗注烦心，病在少阴之气而入深也，故当取太阳之经补之，以去其邪。夫经脉为里，浮见于皮部者为络，上节论三阴之气而为寒热者，病在于肤表，故取之络，此病气入深，故取之经。此篇论三阴三阳之经气为病，有病在气而不及于经者，有病在气而转入于经者，有经气兼病者，盖阴阳六气，合手足之六经也。】　　【沈亮宸曰：冬者，盖藏血气在中，内着骨髓，通于五脏。骨痹，冬痹也。汗注烦心，病通于脏也。邪气者，常随四时之气血而入客也。故下文曰，冬取经输。经输者，治骨髓，故取三阳之经，以发越阴脏之痹。】
　　身有所伤，血出多，及中风寒，若有所堕坠，四支懈惰不收，名曰体惰。取其小腹齐下三结交。三结交者，阳明太阴也，齐下三寸关元也。　　【马莳曰：此言刺体惰之法也。身有所伤，出血已多，而伤处中乎风寒，或有所堕坠，不必身伤出血也。四支懈惰，其名曰体惰，当取小腹齐下三结交之穴以刺之。盖本经为任脉，而足阳明胃、足太阴脾经之脉，亦结于此，故谓之三结交也，即齐下三寸之关元穴耳。】　　【张志聪曰：此言皮肤之血气有伤，当取之阳明太阴也。夫首言皮腠之寒热者，病三阴之气也，此言皮腠之血气受伤，亦取之太阴阳明，阴阳血气之相关也。身有所伤血出多，伤其血矣。及中风寒，伤其营卫矣。夫人之形体，借气煦而血濡，血气受伤，故若有所堕坠，四支懈惰不收，名曰体惰。夫充肤热肉之血气，生于阳明水谷之精，流溢于中，由冲任而布散于皮腠，故当取小腹齐下之阳明、太阴、任脉之关元，以助血气之生原。三结交者，足太阴阳明，与任脉交结于小腹齐下也。　沈亮宸曰：首言三阴之气，本于里阴，而外主于皮毛肌骨；下节论三阳之气，从下而生，而上出于颈项头面；此言肤表之血气，亦由下而上，充于皮肤，盖阴阳血气，皆从下而上也。】
　　厥痹者，厥气上及腹，取阴阳之络，视主病也，泻阳补阴经也。颈侧之动脉人迎，人迎，足阳明也，在婴筋之前；婴筋之后，手阳明也，名曰扶突；次脉手少阳也，名曰天牖；次脉足太阳也，名曰天柱。腋下动脉，臂太阴也，名曰天府。　　【马莳曰：此言刺厥痹之法也。痹病在内，厥气上逆以及于腹，当取阴经之络，即下文手太阴肺经之天府是也。刺阳经之络，即下文足阳明胃经之人迎，手阳明大肠经之扶突，手少阳三焦经之天牖，足太阳膀胱经之天柱是也。于阳经则泻之，于阴经则补之。但人迎之穴，乃颈侧之动脉，在婴筋之前。婴筋者，颈之竖筋也。扶突穴，在婴筋之后。天牖穴，其脉次于扶突之后。天柱穴，其脉次于天牖之后。天府穴，乃腋下之动脉，其脉行于臂，故不称曰手太阴，而曰臂太阴也。】　　【张志聪曰：此言阳气生于阴中，由下而上也。厥痹者，痹闭于下，以致三阳之气，厥逆止及于腹，而不能上行于头项也。取阴阳之络，视主病者，视厥痹之在何经也。泻阳者，泻其厥逆而使之上也。补阴者，阳气生于阴中也。次脉者，从喉旁而次序于项后，即本输篇之所谓一次脉二次脉也。盖三阳之经气，皆循颈项而上充于头面也。腋下动脉，手太阴也。太阴，统主阴阳之气者也。】
　　阳明头痛，胸满不得息，取之人迎。　　【马莳曰：上节五穴总治厥痹之证，而此下五节，则分言五穴可以治诸证，此节则以人迎所治之病而言之也。阳明胃经邪盛，头痛胸满不得息，当取之人迎穴耳。】　　【张志聪曰：此下五节，承上文而分论厥逆之气，各有所见之证，各随所逆之经以取之。阳明头痛，阳明之气厥逆于腹，不得循人迎而上充于头，是以头痛。逆于中焦，故胸满不得息。当取之人迎以通其气。】
　　暴喑气鞕，取扶突与舌本，出血。 【鞕，同梗。】　　【马莳曰：此节以扶突所治之病言之也。暴时喑痖，而气梗于喉，当取扶突穴，及舌本之风府穴，以其皆系督脉经也。】　　【张志聪曰：夫金主声，心主言，手阳明主气而主金，故阳明气逆于下，则暴喑而气梗矣。取扶突与舌本出血，则气通而音声出矣。】
　　暴聋气蒙，耳目不明，取天牖。
　　【马莳曰：此节以天牖所治之病言之也。】　　【张志聪曰：手少阳之脉，入耳中，至目锐眦，少阳之气厥于下，则上之经脉不通，是以暴聋气蒙，耳目不明，当取之天牖。】
　　暴挛癎眩，足不任身，取天柱。
　　【马莳曰：此节以天柱所治之病言之也。挛，拘挛也。癎，癫癎也。眩，眩晕也。合三证而足不任身，皆当取之天柱穴耳。】　　【张志聪曰：足太阳主筋，故气厥则暴挛而足不任身矣。太阳之脉，起于目内眦之睛明，气不上通，故癎眩也。当取之天柱。】
　　暴瘅内逆，肝肺相搏，血溢鼻口，取天府。　　【马莳曰：此节以天府所治之病言之也。暴时大热，而在内之气逆，乃肝肺两经之火邪，相为搏击，以致血溢于鼻口，当取之天府穴耳。】　　【张志聪曰：瘅，消瘅。暴瘅，暴渴也。肝脉贯肺，故手太阴之气逆，则肝肺相搏。肺主气而肝主血，气逆于中，则血亦留聚而上溢矣。肺乃水之生源，搏则津液不生而暴瘅矣。皆当取手太阴之天府，以疏其搏逆。夫暴疾，一时之厥证也。此因于气厥，故用数暴字。】
　　此为大牖五部。
　　【马莳曰：此句总结上文五节，其穴为天牖五部也。大牖当作天牖。曰天牖五部者，举一穴以统五穴耳，犹后世立汤药之方，举一品以概众品也。】　　【张志聪曰：牖，窗也。头面之穴窍，如楼阁之大牖，所以通气者也。气厥于下，以致在上之经脉不通，而为耳目不明、暴喑癎眩诸证。盖言三阳之气，由下而生，从上而出，故总结曰，此为大牖五部，以下复论其经络焉。】　　【沈亮宸曰：人迎、扶突、天牖、天柱，头气之街也。腋下动脉，胸气之街也。】　　【莫云从问曰：本输篇论次脉乃手足三阳之六经，此节止言手阳明少阳、足阳明太阳为大牖，何也？曰：太阳之气，生于膀胱水中；少阳之气，本于命门相火；阳明之气，生于中焦胃腑。在经脉有手足之六经，在二气止论三阴三阳也。其手阳明舆太阴为表里，主行周身之气，故合为五大牖焉。】
　　臂阳明有人頄遍齿者，名曰大迎。下齿龋，取之臂，恶寒补之，不恶寒泻之。足太阳有入頄遍齿者，名曰角孙。上齿龋，取之在鼻与頄前，方病之时其脉盛，盛则泻之，虚则补之；一曰取之出鼻外。足阳明有挟鼻入于面者，名曰悬颅。属口对入系目本，视有过者取之，损有余，益不足，反者益。【恶，去声。頄，音仇。龋，丘禹切。】　　【马莳曰：此言齿龋者，当即上下齿而分经以治之也。臂阳明，即手阳明大肠经也，以其脉行于臂，故不称曰手而曰臂也。手阳明之脉，其支者从缺盆上颈，循天鼎、扶突，上贯于颊，入下齿缝中，还出挟口，交人中，左之右，右之左，上挟鼻孔，循和髎、迎香以交于足阳明，故曰臂阳明有入頄遍齿者，其名曰大迎。正以大迎出足阳明穴，而手阳明之脉，则入而交之也。齿有痛病，谓之龋，故下齿病龋者，当取此臂阳明之穴。如恶寒饮者，虚也，宜补之。不恶寒饮者，实也，宜泻之。又足太阳膀胱经之脉，亦入頄遍齿，其所入之脉，乃手少阳三焦经之角孙穴。其上齿龋者，正足阳明胃经脉气之所历，取之在鼻与頄前，乃地仓、巨髎等穴也。如正痛之时，其脉必盛，盛则宜泻之，或虚则宜补之。一曰，当取之出于鼻外，即本经之禾髎、迎香等穴也。又足阳明胃经之脉，有挟鼻孔入于面者，其脉会于足少阳胆经之悬颅穴，属口对入，以系于目本，当视其有病者所以取之。邪气有余则损，正气不足则益。益者补也，正以不足与有余相反，故益之耳。】　　【张志聪曰：上节论三阳之气，循次而上出于大牖，此复论气从络脉以相通，所谓络绝则径通，如环无端，莫知其纪也。盖气之出于大牖者，从气街而出于脉外，气之行于脉中者，从络脉而贯于脉中，外内环转之无端，故莫知其纪也。颧鼻交卢为頄。臂阳明有入頄遍络于齿者，名曰大迎，大迎乃足阳明之经穴，此手阳明之气，从络而贯于足阳明之经，故下齿痛当取之臂阳明。足太阳有入頄遍络于齿者，名曰角孙，角孙乃手少阳之经穴，此足太阳之气，贯于手少阳之经，故上齿痛者，当取之鼻与頄前，乃太阳之络脉也。按营血宗气之所营行者，经脉也，足太阳之络，不入于齿中，此非经脉，亦非支别，乃微细之系，以通三阳之气者也。故方病之时，其脉盛乃气之太过也，太过则泻之，不及则补之，足阳明当作手太阳，盖三阳之气，上出于天牖者，循手之阳明少阳，足之阳明太阳，而经脉之贯通，则有手足六脉之相交矣。故手太阳有挟鼻入于面者，名曰悬颅，悬颅乃足少阳之经穴，此手太阳之气，从络脉而通于足少阳之经也。属口对入上系目本，视有过者取之。过，病也。如病在太阳，而太阳之络有余，少阳之经不足，则当损太阳之有余，益少阳之不足。反是者，又当益太阳也。　沈亮宸曰：反者当从有过上看。推此二句，当知太阳之气，从络脉而贯于少阳之经，少阳之气，从络脉而通于太阳之经也。以上四脉亦然。】　　【莫云从问曰：阳明手足相交，自然之道也。太阳之与少阳相合，其义何居？曰：太少之气，本于先天之水火，犹两仪所分之四象，是以正月二月主于太少，五月六月主于太少，太少之相合也。阳明者，两阳合明，故曰阳明，主于三月四月，此阳明之自相交合也。夫阴阳之道，推变无穷，明乎经常变易之理，始可与言阴阳矣。　朱济公问曰：太阳之气主皮毛，阳明之气主肌腠，少阳之气主枢胁，今论三阳之气，又皆循经而上出于头面焉。曰：此升降出入之道也。阴阳之气，出入于外内，故皮寒热者，取之太阳太阴，肌寒热者，取三阳于下，升降于上下。故邪中于面则下阳明，中于项则下太阳，中于颊则下少阳。三阳之气，运行于肌表，故中于阳则溜于经，经气外内之相通也。此升降出入之无息者也，一息不运，则失其机矣。】
　　其足太阳有通项入于脑者，正属目本，名曰眼系。头目苦痛，取之在项中两筋间，入脑乃别。阴蹺、阳蹺，阴阳相交，阳入阴，阴出阳，交于目锐眦。阳气盛则瞋目，阴气盛则瞑目。　　【马莳曰：此言头目痛者，当取玉枕，而又言睛明为阴阳二蹺之所交，乃寤寐之所以分病也。足太阳膀胱经有通项入于脑者，名曰玉枕，此正属于目之根，两眼中之系，皆系于此，故名之曰眼系。凡苦头痛或苦目痛者，皆取之。其脉在项中两筋间，入于脑，与阴蹺、阳蹺相别，实各阴阳诸经交会之所也。又阳蹺之脉入于阴，阴蹺之脉出于阳，交于目锐眦之睛明穴。阳蹺之气盛，则目瞋而不得闭；阴蹺之气盛，则目瞑而不得开也。】　　【张志聪曰：此言足太阳之气，贯通于阳蹺、阴蹺也。其者，承上文而言，言其足太阳又有通项入于脑者，正属目本，名曰眼系，在项中两筋间入脑，乃别络于阴蹺、阳蹺，而阴阳相交于目锐眦。阳蹺之气入于阴蹺，阴蹺之气出于阳蹺，如阳蹺之气盛则张目，阴蹺之气盛则瞑目，此太阳之气，又从眼系而贯通于阴阳之蹺脉也。按脉度篇曰：蹺脉者，太阴之别，起于然谷之后，循胸上行，属目内眦，合于太阳阳蹺而上行气并相还则为濡目。此言阴蹺之脉，起于足少阴而上通于太阳阳蹺。此节论太阳之气，通于阳蹺、阴蹺，故曰，男子数其阳，女子数其阴。盖阴蹺之脉通少阴之精水于阳蹺，阳蹺之脉通太阳之气于阴蹺。男子以气为主，故男子数其阳；女子以精血为主，故女子数其阴。气为阳而血为阴也。　莫云从曰：足少阴太阳，乃阴阳血气之生原，阴蹺、阳蹺主通阴阳，血气从下而上交于目，目者，生命之门也。】
　　热厥，取足太阴少阳，皆留之。寒厥，取足阳明少阴于足，皆留之。 【少阳当作少阴，少阴当作少阳。】　　【马莳曰：此言刺寒热二厥之法也。按《素问》厥论曰：阳气衰于下则为寒厥，阴气衰于下则为热厥，盖以热厥为足三阳气胜，则所补在阴，故当取足太阴少阴以补之，皆留其针也。寒厥为足三阴气胜，则所补在阳，故当取足阳明少阳于足者以补之，皆留其针也。】　　【张志聪曰：此论阴阳之气不和，而为寒厥热厥也。盖在表之阴阳不和，则为肌皮之寒热，发原之阴阳不和，则为寒厥热厥矣。　俞伯荣曰：取之于足者，谓阳气生于下也。】
　　舌纵涎下烦悗，取足少阴。
　　【马莳曰：此言刺舌纵涎下烦闷之法也。病有舌纵而不收，其涎自下，内则烦闷者，皆足少阴肾经之衰也，当取肾经之穴以补之。】　　【张志聪曰：此言上下之阴阳不和也。少阴之上，君火主之，而下为水脏，水火之气，上下时交。舌纵涎下烦悗者，肾气不上资于心火也，故当取足少阴以通水阴之气。】
　　振寒洒洒鼓颔，不得汗出，腹胀烦悗，取手太阴。　　【马莳曰：此言刺振寒为病之法也。凡振寒而洒洒然鼓其颔间，汗不得出，腹内作胀而烦闷，此乃元气不足也，当取手太阴肺经以补之。】　　【张志聪曰：此言表里之阴阳不和也。《内经》云：阳加于阴谓之汗。肤表为阳，腹内为阴。在内之阴液，借表阳之气宣发而为汗。振寒洒洒鼓颔不得汗出，腹胀烦悗者，表里之阴阳不和也，故当取手太阴以疏皮毛之气，以行其汗液焉。手太阴主通调水液，四布于皮毛者也。　莫云从曰：上节论上下，此节论表里，乃阴阳之升降出入。篇名寒热者，皆阴阳之不调也。】
　　刺虚者，刺其去也。刺实者，刺其来也。　　【马莳曰：此言刺虚实者之法也。凡刺虚者，当乘其气之去而随之，随之者所以补之也。凡刺实者，当乘其气之来而迎之，迎之者所以泻之也。】　　【张志聪曰：此总论阴阳寒热之不调，因邪正虚实之有碍也。虚者正气之不足，实者邪气之有余，盖邪气实则正气虚矣。故刺虚者，刺其气之方去，所谓追而济之也。刺实者，刺其气之方来，所谓迎而夺之也。迎之随之，以意和之，可使气调，可使病已也。】
　　春取络脉，夏取分腠，秋取气口，冬取经输，凡此四时，各以时为齐。络脉治皮肤，分腠治肌肉，气口治筋脉，经输治骨髓。【齐、剂同。】　　【马莳曰：此言四时各有所刺者，以其各有所治也。春取络脉者，以络脉治皮肤也，如肝经蠡沟为络之类。夏取分腠者，以分腠治肌肉也，如夏取心与小肠分肉腠理之类。秋取气口者，以气口治筋脉也，秋属肺经，故取之。冬取经输者，以经输治骨髓也，如肾经太溪为俞、复溜为经之类。】　　【张志聪曰：此以人之形层浅深，与四时之气为齐也。盖人之血气，应天地之阴阳出入，故春取络脉，夏取分腠，春夏之气从内而外也；秋取气口，冬取经输，秋冬之气复从外而内也。此人之气血，随天地四时之气，而外内出入者也。齐者，所以一之也。凡此四时，以应人之阴阳出入，故各以时为齐。故取络脉者以治皮肤，取分腠以治肌肉，取气口以治筋脉，取经输以治骨髓，此又以四时之法，以治皮肉筋骨之浅深。盖天气有四时之出入，而人有阴阳之形层，故各以时为齐也。】
　　五脏身有五部：伏兔一；腓二，腓者，腨也；背三；五脏之腧四；项五。此五部有痈疽者死。【腓，音肥。腨，音善。】　　【马莳曰：此言痈疽生于五部者，必死也。五脏在内，而关系于身者有五部：其一在伏兔；其二在腓腹，腓腹者，腨也，其穴名承筋；其三在背，背之中曰督脉，而背旁四行，皆足太阳膀胱经穴；其四在五脏之俞，其五在项，亦系督脉与足太阳经。此五部有痈疽者，必死也。此言痈疽之不可治，而自下节至末，皆言有可治之所，盖出汗正所以去邪也。然当知用药亦犹是耳。】　　【张志聪曰：夫在外者，皮肤为阳，筋骨为阴。痈疽所发，在于皮肉筋骨之间。此言五脏各有五部，而一部之阴阳不和，即留滞而为痈矣。伏兔，肾之街也。腨者，脾之部也。背者，肺之俞也。五脏俞者，谓五椎之心俞也。项者，肝之俞也。本经曰：痈疽之发，不从天下，不从地出，积微之所生也。故五部之有痈疽者，乃五脏渐积之郁毒，外应于血气之不和而为痈疽，故五部有此者死。按上章论五脏之邪，外应于皮肉筋骨，此言五脏各有五部，而一部中皆有阴阳血气之流行，所谓阴中有阳，阳中有阴也。】　　【余伯荣曰：痈疽之发，有因于风寒外袭者，有因于喜怒不测，食饮不节，荣卫不和，逆于肉理，乃发为痈。阴阳不通，两热相搏，乃化为脓。然有发于肫臂而死者，有发于项背而生者，此又以邪毒之重轻，正气之虚实，以别其死生，然病及五脏者必死。故因于外邪者，善治治皮毛，其次治肌肉。因于内伤者，使五脏之郁气四散于皮肤，弗使痈肿于一部，所谓始萌可救，脓成则死。此上工之治未病也。】
　　病始手臂者，先取手阳明太阴而汗出。　　【马莳曰：此承上文而言病始手臂者，而有先刺之法也。手臂乃手阳明大肠经、手太阴肺经脉气所行，故病始手臂者，先取此二经刺之以出汗，则其邪可去矣。】　　【张志聪曰：此分别形身上下，各有所主之阴阳也。夫身半以上，手太阴阳明皆主之，故病始于臂者，先取手阳明太阴而汗出。】
　　病始头首者，先取项太阳而汗出。
　　【马莳曰：此承上文而言病始于头首者，而有先刺之法也。项上于头，乃是太阳膀胱经脉气所行，故病始于头首者，先取此经刺之以出汗，其邪可去矣。】　　【张志聪曰：太阳之气，生于膀胱，而上出于头项，故病始于头首者，先取项太阳而汗出。】
　　病始足胫者，先取足阳明而汗出。
　　【马莳曰：此承上文而言病始足胫者，而有先刺之法也。足胫外廉，乃足阳明胃经脉气所行，故病始于足胫者，先取此经刺之以出汗，其邪可去矣。】　　【张志聪曰：身半以下，足太阴阳明皆主之，故病始足胫者，先取足阳明而汗出。曰始者，谓病始于下者下行极而上，始于上者上行极而下。曰先者，谓手足之阴阳，虽各有所主，然三阴三阳之气，上下升降，外内出入，又互相交通者也。】
　　臂太阴可汗出，足阳明可汗出。故取阴而汗出甚者，止之于阳；取阳而汗出甚者，止之于阴。　　【马莳曰：此承上文而言肺胃两经，皆可以发汗。若汗多者，阴取之阳，阳取之阴也。臂太阴者，即手太阴肺经也。此经与足阳明胃经皆可发汗。若刺肺经而汗出太甚，则泻胃经以止之，盖阳泻则阴胜也。刺胃经而汗出太多，则泻肺经以止之，盖阴泻则阳胜也。】　　【张志聪曰：汗乃阴液，生于阳明。太阴主气行于肤表，水津四布乃气化以通调，故臂太阴可汗出。水谷之津液，从腠理发泄，汗出溱溱，故足阳明可汗出。然汗液必由气之宣发，气得液而后能充身泽毛，故取阴而汗出甚者，止之于阳，取阳而汗出甚者，止之于阴，盖阳为阴之固，阴为阳之守也。】　　【沈亮宸曰：此篇论阴阳之不调，而为寒热之证，宜从汗解，故总结汗法数条。】
　　凡刺之害，中而不去则精泄，不中而去则致气。精泄则病甚而恇，致气则生为痈疽矣。【中，并去声。】　　【马莳曰：此承上文而言行针者之误有二也。凡刺者泻实既中其害，则当去其针，而久之不去，则精气反泄，所以病益甚而恇羸也。既不中其害，则当留针以再泻，而遂乃去之，则邪气仍致，所以生为痈疽也。盖皆指泻实而言耳。】　　【张志聪曰：泄精者，谓阴阳血气生于精，过伤则并伤其根原矣。痈疽者，谓阴阳血气荣行于皮肉筋骨之间，邪气留客，致正气不行则生痈疽矣。本篇论阴阳寒热，缘邪正之实虚，故以此节重出于篇末，盖以戒夫治病者，慎勿再实实而虚虚也。】
　　　癫狂篇第二十二
　　【马莳曰：内论癫狂诸证，故名篇。但首无起语，疑是岐伯所言也。】
　　目眦：外决于面者为锐眦，在内近鼻者为内眦；上为外眦，下为内眦。　　【马莳曰：此言目眦分为内外而又各统其上下也。眦，眼角也。目眦外决于面者为锐眦，在内近鼻者为内眦；眼之上泡属于外眦，眼之下泡属于内眦也。盖人身脏腑之神，以目为主，故先以目眦言之，示人以观神之法也。】　　【张志聪曰：锐眦内眦者，睛外之眼角也。太阴之气主约束，而主乎外内之目眦也。太阳为目上纲，阳明为目下纲，太阳阳明之气，主于上下之目眦也。手太阴主天，足太阴主地。太阳为开，阳明为阖。天地之气，昼明夜晦，人之两目，昼开夜阖，此人应天地之昼夜开阖者也。一息之中，有开有阖，以应呼吸漏下者也。天地开阖之气不清，阴阳出入之气混浊，则神志昏而癫狂作矣。是以治癫狂之法，独取手足之太阴太阳阳明焉。夫肺主皮毛，目之拳毛，天气之所生也。肌肉之精为约束，地气之所生也。目眦之外内上下，又统属天地阴阳之气而为开阖者也。】
　　癫疾始生，先不乐，头重痛，视举目赤甚，作极已而烦心，候之于颜，取手太阳、阳明、太阴，血变而止。【乐，音洛。】　　【马莳曰：此已下八节，皆论癫疾诸证，而此下三节，则即其始作之证而刺之也。凡癫疾始生，其意先不乐，其头先重而痛，其所视举目先赤，三者已甚，遂癫疾乃作，至于作极，则其心大烦，当候之于颜以知之。乃取手太阳小肠、手阳明大肠、手太阴肺三经以刺之，候至血变而止针。】　　【张志聪曰：夫癫狂之疾，乃阴阳之气，先厥于下，后上逆于巅而为病。故通评虚实篇曰：癫疾厥狂，久逆之所生也。又曰：厥成为癫疾。夫少阴者先天之水火，太阴者后天之地天，天地水火之气，上下平交者也，厥则不平而为病矣。水之精为志，火之精为神，先不乐者神志不舒也。举视目赤者，心气上逆也。癫甚作极，已而心烦者，厥逆之气，上乘于太阴阳明，而复乘于少阴之心主也。五色篇曰：庭者，颜也。首面上于阙庭，王宫在于下极，盖谓天阙在上，王宫在下，故候之于颜者，候天之气色也。身半以上为阳，手太阴、阳明皆主之。故取手太阴、阳明以清天气之混浊，取手太阳以清君主之心烦。心主血，血变则神气清而癫疾止矣。】
　　癫疾始作，而引口啼呼喘悸者，候之手阳明、太阳，左强者攻其右，右强者攻其左，血变而止。　　【马莳曰：此又刺癫疾始作之法也。其口牵引，或啼或呼，喘急惊悸者，候之手阳明大肠、手太阳小肠二经。左强右强，凡证脉俱不病也，其不强者为病。故左强攻右，右强攻左，至血出色变而止针。】　　【张志聪曰：此论厥气上乘，致开阖不清而为癫疾也。啼悸者，太阳之气混乱也。喘呼者，阳明之气不清也。太阳主开，阳明主阖，故当候之手阳明、太阳。夫天地开阖之气，左旋而右转，故左强者攻其右，右强者攻其左。】　　【莫云从曰：手太阳者，心之表；手阳明者，肺之表。在心为啼悸，在肺为喘呼，因开阖不清而啼悸喘呼者，病在表而及于内也。】
　　癫疾始作，先反僵，因而脊痛，候之足太阳阳明太阴、手太阳，血变而止。　　【马莳曰：此又刺癫疾先作之法也。癫疾始作，先反僵仆，随即脊痛，当取足太阳膀胱经、足阳明胃经、足太阴脾经、手太阳小肠经以刺之，候至血变而止针。】　　【张志聪曰：癫疾始作，先反僵者，厥气逆于寒水之太阳也。因而脊痛者，寒气乘于地中也。脊乃坤土之高阜者，故当候之足太阳阳明太阴。按首节论厥气上乘于天及太阳君火，次节论开阖之不清，此节论厥气逆于水土之中，盖天地水火之气不清而为癫疾也。复取手太阳者，水火神志相交，足太阳之水邪上逆，必致心主之神气昏乱，故俟其血变则神气清矣。】
　　治癫疾者，常与之居，察其所当取之处，病至视之，有过者泻之，置其血于瓠壶之中，至其发时，血独动矣。不动，灸穷骨二十壮。穷骨者，骶骨也。　　【马莳曰：此言治癫疾之法也。凡欲治癫疾者，常与之居，察其病在何经，当取何穴，及病已发时，视其有病之经泻之，即以所刺之血，置之瓠壶之中，至于此病又发，其血当独动，如血不动，宜灸脊尽之骶骨长强穴二十壮。】　　【张志聪曰：此言治癫疾者，当分别天地水火之气而治之。太阳之火日也。随天气而日繞地一周，动而不息者也。地水者，静而不动者也。常与之居者，得其病情也。察其所当取之处视之，有过者泻之，谓视疾之在于手足何经而取之也。瓠壶，葫芦也。致其血于壶中，发时而血独动者，气相感召也。如厥气传于手太阴太阳，则血于壶中独动，感天气太阳之运动也。不动者，病人于地水之中，故当灸骶骨二十壮。经云：陷下则灸之。此疾陷于足太阳太阴，故当灸足太阳之骶骨。二者阴之始，十乃阴之终，地为阴而水为阴也。】　　【朱永年曰：《素问》长刺节论云：初发岁一发，不治则月一发，名曰癫疾。夫岁一发者，日一岁而一周天，日以应火也。月一发者，月一月而一周天，月以应水也。】
　　骨癫疾者，顑齿诸腧分肉皆满，而骨居汗出，烦悗，呕多沃沫，气下泄不治。 【顑，苦感切。】　　【马莳曰：此言骨癫疾之证，而决其不可治者。癫疾成于骨病，故曰骨癫疾。其颔齿中诸穴分肉邪气闭满，尪羸太甚，唯骨独居，汗出于外，烦悗于内，此或有可治者。若至于在上作呕，沃沫出多，在下气泄，则上下交病，此不可治之证也。】　　【张志聪曰：齿者骨之余，分肉属骨，是以骨癫疾者，顑齿诸分肉皆满。骨居者，骨肉不相亲也。汗者，血之液，汗出烦悗者，病在足少阴肾，而上及于手少阴心也。呕多沃沫，太阴阳明之气上脱也。肾为生气之原。气下泄，少阴之气下泄也。阴阳上下离脱，故为不治。　莫云从曰：病入骨髓，虽良医无所用其力，故不列救治之法。此下三证，病在有形之筋骨，故不言太少之阴阳。】
　　筋癫疾者，身倦挛，急大，刺项大经之大杼脉。呕多沃沫，气下泄，不治。　　【马莳曰：此言筋癫疾有可治之穴，有不可治之证也。筋癫疾者，癫病成于筋也。其身倦怠拘挛，其脉急大，当刺足太阳膀胱经之大杼穴。若在上多呕沃沫，在下泄气，此不可治之证也。】　　【张志聪曰：病在筋，故身倦挛而脉急大。足太阳主筋，故当刺膀胱经之大杼。呕多沃沫，气下泄者，病有形之脏腑，而致阴阳之气脱也。】
　　脉癫疾者，暴仆，四肢之脉皆胀而纵。脉满，尽刺之出血；不满，灸之挟项太阳，灸带脉于腰相去三寸，诸分肉本输。呕多沃沫，气下泄，不治。　　【马莳曰：此言脉癫疾有可治之穴，有不可治之证也。脉癫疾者，癫疾成于脉也。猝时僵仆，四肢之脉皆胀满而弛纵，如其脉果满，则尽刺之以出其血。如其脉不满，则灸足太阳膀胱经挟项之天柱穴，又灸足少阳胆经之带脉穴，此穴相去于腰，计三寸许，及诸经分肉之本穴，盖指四肢之脉，皆胀而纵之所也。设在上呕多沃沫，在下泄气，则不可治矣。】　　【张志聪曰：经脉者，所以濡筋骨而利关节，脉癫疾，故暴仆也。十二经脉，皆出于手足之井荥，是以四肢之脉皆胀而纵。脉满者病在脉，故当尽刺之以出其血。不满者，病气下陷也。夫心主脉而为阳中之太阳，不满者陷于足太阳也。十二脏腑之经俞，皆属于太阳，故当灸太阳于项间，以启陷下之疾。带脉起于季胁之章门，横束诸经脉于腰间，相去季胁三寸，乃太阳经俞之处也。诸分肉本俞，溪谷之俞穴也。盖使脉内之疾，仍从分肉气分而出。】
　　癫疾者，疾发如狂者，死不治。
　　【马莳曰：此言癫疾太甚如狂者，其证不可治也。】　　【张志聪曰：夫阴盛者病癫，阳盛者病狂。癫疾发如狂者，阴阳之气并伤，故死不治。夫阴阳离脱者死，阴阳两伤者亦死。】
　　狂始生，先自悲也。喜忘苦怒善恐者，得之忧饥。治之取手太阴阳明，血变而止，及取太阴阳明。　　【马莳曰：此以下六节，皆论狂疾诸证，而此一节则刺始生之得于忧饥者之法也。凡狂始生时，悲者肺之志，忘者心之病，怒者肝之志，恐者肾之志，今诸证皆见，皆得之于忧饥也。当取手太阴肺、手阳明大肠、足太阴脾、足阳明胃等经以刺之，候其血出色变而止针。】　　【张志聪曰：此以下论狂疾之所生，有虚而有实也。先自悲者，先因于肾虚也。经云：水之精为志，精不上传于志而志独悲，故泣出也。喜忘善恐者，神志皆虚也。苦怒者，肝气虚逆也。盖肝木神志，皆肾精之所生也，此得之忧饥。夫忧则伤肺，饥则谷精不生，肺伤则肾水之生源有亏，谷精不生则肾精不足矣，阴不足则阳盛而为狂。取手太阴阳明者，逆气上乘于手太阴阳明，泻出其血而逆气散矣。及取足太阴阳明者，补足太阴阳明，资谷精以助肾气也。此节首论阴虚以致阳狂，即末节之所谓短气，息短不属，动作气索。补足少阴，去血络也。盖癫狂乃在上之见证，厥逆乃在下之始因，故篇名癫狂，而后列厥逆。上工之治未病者，治其始萌也。夫癫疾多因于阴实，狂疾有因于阴虚，故越人曰，重阴者癫，重阳者狂，盖阴虚则阳盛矣。夫阴虚阳盛，则当泻阳补阴矣。然阴精生于阳明，而阳气根于阴中，阴阳互相资生之妙用，学者细心体会，大有裨于治道者矣。】
　　狂始发，少卧不饥，自高贤也，自辩智也，自尊贵也，善骂詈，日夜不休。治之取手阳明太阳太阴、舌下少阴，视之盛者皆取之，不盛释之也。　　【马莳曰：此言刺始发狂证之法也。上节言始生，而此曰始发，则病已成而发也。凡狂始发时，不欲卧，不言饥，自以为高贤辩智而尊贵，其骂詈无有止时。当取手阳明大肠、手太阳小肠、手太阴脾及舌下之廉泉穴与手少阴心等处。又必视其血脉盛者皆取之，如不盛则释之而不取也。】　　【张志聪曰：此心气之实狂也。夫阴气盛则多卧，阳气盛则少卧。食气入胃，精气归心，心气实故不饥。心乃君主之官，虚则自卑下，实则自尊高。阳明实则骂詈不休，心火盛而传乘于秋金也。肺者心之盖，火炎上则天气不清矣。故当取手太阳之腑以泻君火之实，取手阳明太阴以清乘传之邪。舌下少阴，心之血络也。此病心之神志而不在血脉，故当视之如盛者并皆取之，如不盛则释之而不取也。盖病在无形之神志，皆从腑以清脏，腑为阳而主气也。如入于血络，则取本脏之脉络矣。】
　　狂言，惊，善笑，好歌乐，妄行不休者，得之大恐，治之取手阳明太阳太阴。 【好，去声。乐，音洛。】　　【马莳曰：此言刺狂之得于大恐者之法也。其证狂言又惊，又善笑，又好歌乐，又妄行不休，此皆得之于大恐也。当取手阳明大肠、手太阳小肠、手太阴肺等经以刺之。】　　【张志聪曰：此肾病上传于心，而为心气之实狂也，得之大恐则伤肾。阴虚阳盛，故狂言而发惊。经云：心气实则善笑，虚则善悲。实则心志郁结，故好歌乐以伸舒之。神志皆病，故妄行不休也。取手太阳以清心气之实，取手阳明太阴以资肾气之伤。】
　　狂，目妄见，耳妄闻，善呼者，少气之所生也。治之取手太阳太阴阳明、足太阴、头两顑。　　【马莳曰：此言刺狂之生于少气者之法也。妄有见闻而口则善呼，乃正气衰所致也。当取手太阳小肠、手太阴肺、足太阴脾等经及头与两顑之穴以治之。】　　【张志聪曰：此因肾气少而致心气虚狂也。心肾水火之气，上下相济，肾气少则心气亦虚矣。心肾气虚，是以目妄见耳妄闻。善呼者，虚气之所发也。当取手太阳太阴阳明以清狂妄，补足太阴阳明以资谷精。盖水谷入胃，津液各走其道，肾为水脏，受藏五脏之精气生于精也。本经曰：胃气上注于肺，其悍气上冲头者，循咽上走空窍，循眼系入络脑，出顑，下客主人，循牙车，合阳明，并下人迎，此阳明之气上走空窍，出于头之两顑。不曰足阳明而曰头两顑者，盖取阳明中上二焦之气，以纳化水谷也。按此节即下文之少气身漯漯也，言吸吸也，盖始见在下之虚，即补少阴之阴，今发于上而为狂，又当用治狂之法矣。】
　　狂者，多食，善见鬼神，善笑而不发于外者，得之有所大喜。治之取足太阴太阳阳明，后取手太阴太阳阳明。　　【马莳曰：此言刺狂之得于大喜者之法也。狂有多食，善见鬼神，善笑而不发于外者，此乃得之有所大喜也。当取足太阴脾、足太阳膀胱、足阳明胃，后又取手太阴肺、手太阳小肠、手阳明大肠等经以治之。】　　【张志聪曰：此喜伤心志而为虚狂也。心气虚，故欲多食；神气虚，故善见鬼神也。因得之大喜，故善笑不发于外者，冷笑而无声也。食气入胃，浊气归心，故当先补足太阴阳明以养心精，补足太阳之津以资神气，后取手太阴太阳阳明以清其狂焉。按因于足少阴者，先取手而后取足，因于手少阴者，先取足而后取手，皆上下气交之妙用。】
　　狂而新发，未应如此者，先取曲泉左右动脉，及盛者见血，有顷已。不已，以法取之，灸骨骶二十壮。　　【马莳曰：此言刺灸狂之新发，而不使甚者之法也。上节狂证俱为太甚，然狂新发未应如此，当先取足厥阴肝左右曲泉穴以刺之。及脉之盛者，皆出其血，有顷病当自已。如不已则灸骨骶二十壮。曰，以法取之，则如前置血于瓠之中而验之也。】　　【张志聪曰：此总结以上之狂疾，如从下而上者，则当先取肝经之曲泉。应者，谓因于下而应于上也。盖言狂乃心气虚实之为病，如因于肾气之实虚，皆从水而木，木而火也。故狂而新发，未见悲惊喜怒，妄见妄闻，如此之证者，先取曲泉左右之动脉，盛者见血即已。盖病从木气清散而不及于心神矣。如不已，用灸法以取之。骶骨，乃督脉之所循，督脉与肝脉会于头项，故灸骨骶，引厥阴之脉气复从下散也。按脊骨之尽处为骶骨，乃足太阳与督脉交会之处。曰穷骨，曰骶骨，曰骨骶，盖亦有所分别也。】
　　风逆，暴四肢肿，身漯漯，唏然时寒，饥则烦，饱则善变，取手太阴表里、足少阴阳明之经，肉清取荥，骨清取井经也。　　【马莳曰：此言有风逆者，当验其证取其穴也。风由外感，厥气内逆，暴时四肢作肿，其身漯漯然而无所拘束，唏然冷笑而觉寒，未食而饥则甚烦，既食而饱则多变不宁，当取手太阴肺、手阳明大肠二经之为表里者而刺之，又取足少阴肾、足阳明胃二经以刺之。其肉冷，则取各经之荥穴；若骨冷，则取各经之井穴经穴以刺之，盖亦指上四经而言耳。】　　【张志聪曰：经云，厥成为癫疾。盖因厥气上逆而成癫疾也。夫肾为水脏，风行则水涣。风逆者，因感外淫之风，以致少阴之气上逆也。风淫末疾，故暴肿四肢，漯漯寒湿也。唏然，寒栗貌，乃风动水寒之气而见此证也。风伤肾水，则心气亦虚，故饥则烦，风木之邪，贼伤中土，故饱则善变也。取手太阴表里以清风邪，足少阴阳明之经以调逆气。肉清者，凉出于肌腠，故取荥火以温肌寒，盖土主肌肉，火能助土也。骨清者。尚在于水脏，故取井木以泻水邪也。】　　【余伯荣曰：取手太阴表里者，取汗也。如用麻黄以通毛窍，配杏子以利肺金，盖里气疏而后表气通也。】
　　厥逆为病也，足暴清，胸将若裂，肠若将以刀切之，烦而不能食，脉大小皆濇，暖取足少阴，清取足阳明，清则补之，温则泻之。　　【马莳曰：此又言刺厥逆之法也。有厥逆为病者，其足暴冷，上胸下肠，痛如裂切之状，烦闷不能进食，脉来或大或小，俱带濇滞。如身体温暖，则取足少阴肾经以泻之，如身体清冷，则取足阳明胃经以补之。】　　【张志聪曰：此足少阴之本气厥逆而为病也。少阴之大络，起于肾，下出于气街，循阴股内廉，斜入腘中，下出内踝之后，入足下。少阴之气逆于内，故足暴清也。胸将若裂，肠若将以刀切之，烦而不能食者，厥气从腹而上及于心胸也。血脉资始于肾，脉来或大或小皆濇者，肾气逆而致经脉之不通也。肾为生气之原，如身体暖者，实逆也，故当取足少阴以泻之。清者，虚逆也，故当补足阳明，以资肾脏之精气。以上二节，一因外感之厥，一因本气之厥，皆为癫疾之生，始见厥证，而先以治厥之法清之，即所以治未病也。】
　　厥逆，腹胀满，肠鸣，胸满不得息，取之下胸二胁；咳而动手者，与背腧，以手按之立快者是也。　　【马莳曰：此又言刺厥逆之法也。有厥逆者，其腹胀满，其肠则鸣，胸中满而不得息，当取其胸之下左右二胁之间，盖取足厥阴肝经之穴也。如病人咳嗽而穴应医人手者，当取背俞穴以刺之。所谓咳而动手者，若以手按之，其必立快也。】　　【张志聪曰：此言厥逆之气，上乘于太阴阳明而将成癫疾也。腹胀满者，乘于足太阴阳明也。肠鸣者，乘于手阳明也。胸满不得息者，乘于手太阴也。胸下二胁，乃手太阴中府、云门之动脉处。背腧者，肺之俞也，取之下胸二胁。咳而动手者，再以手按其背腧，而病人立快者，是厥逆之气上乘是成癫疾矣。病在气，故按之立快。盖言厥癫疾者，在气而不在经也。】
　　内闭不得溲，刺足少阴太阳与骶上以长针。　　【马莳曰：此言刺不得溲之法也。内闭不得小便，当刺足少阴肾足太阳膀胱二经，及肾脉之骶骨上。其骶骨上，宜用长针以刺之，】　　【张志聪曰：此乘上文而言厥逆之气，惟逆于下而不上乘者也。逆气在下，故内闭不得溲，当刺足少阴太阳与骶上，以泻逆气而通其溲便焉。夫足少阴先天之两仪也，手足太阴阳明，后天之地天也。先后天之气，上下相通者也。是以少阴之厥气上乘，则开阖不清而成癫疾，故当取之太阴阳明。如厥气在下，止病下之闭癃，其过只在足少阴太阳矣。】
　　气逆则取其太阴阳明厥阴，甚取少阴阳明动者之经也。　　【马莳曰：此言气逆者而有刺之之法也。有气逆者，当取足太阴脾、足阳明胃、足厥阴肝三经。如病甚则取足少阴肾之经穴复溜，足阳明胃之经穴解溪也。】　　【张志聪曰：此言逆气上乘而为狂疾者，则取其太阴阳明厥阴也。夫狂始生得之忧饥，治之取手太阴阳明，乃取足太阴阳明，盖少阴之气，上逆于太阴阳明，而始生狂疾，故取太阴阳明。然又有足少阴之逆气，上乘于心而为狂疾者，则取厥阴也。盖水气传于肝木，肝木传于心火，是以狂而新发未应如是者，先取曲泉左右之动脉也。甚者，逆气太盛也，故当取足少阴之本经以泻之。少阴之气，上与阳明相合，少阴气甚则阳明亦甚矣。阳明脉盛则骂詈不休，故并取阳明动者之经。】
　　少气，身漯漯也，言吸吸也，骨酸体重，懈惰不能动，补足少阴。　　【马莳曰：此又言刺少气之法也。有少气者，身漯漯然而无所拘束，言吸吸然而无所接续，骨酸体重懈惰不能动，当取足少阴肾经以补之。】　　【张志聪曰：此足少阴之气少而欲为虚逆也。漯漯，寒栗貌。吸吸，引伸也。盖心主言，肺主声，借肾间之动气而后发，肾气少，故言语之气不接续也。肾为生气之原而主骨，肾气少，故骨酸体重懈惰不能动，当补足少阴以治其始萌。】
　　短气，息短不属，动作气索，补足少阴，去血络也。　　【马莳曰：此言刺短气之法也。有短气者，息短而不连属，动作而气索然，当补足少阴肾经。其有血络则去之也。】　　【张志聪曰：此虚气上乘而将作虚狂也。所谓少气者，气不足于下也。短气者，气上而短，故息短而不能连属，若有动作，则气更消索矣。当补足少阴之不足，而去其上逆之血络焉。上节治其始萌，故止补其少阴，此将欲始作，故兼去其血络。按足少阴虚实之厥逆，为癫狂之原始，故首论癫狂，后论厥逆。善治者，审其上下虚实之因，分别调治，未有不中乎肯綮者矣。】
古今图书集成医部全录卷五十七

　　　热病篇第二十三
　　【马莳曰：篇内所言诸病，而论热病更多，故名篇。】
　　偏枯，身偏不用而痛，言不变，志不乱，病在分腠之间，巨针取之，益其不足，损其有余，乃可复也。　　【马莳曰：此言刺偏枯之法也。有患偏枯者，半体不能举用而疼痛，言固如常，志亦不乱。其病当不在内，而在于分肉腠理之间，宜用巨针取之。虚则补之，实则泻之，斯可复于无病也。】　　【张志聪曰：此篇论外感风寒之热，内有五脏之热，外内阴阳邪正之为病，而先论其外因焉。经曰：虚邪偏客于身半，其入深内居营卫，营卫稍衰，故真气去，邪气独留，故为偏枯。是风寒之邪，偏中于形身，则身偏不用而痛。夫心主言，肾藏志，言不变，志不乱，此病在于分腠之间，而不伤于内也。以巨针取之，益其正气之不足，损其邪气之有余，而偏伤之，正气乃可复也。按此篇与刺热论大义相同，故刺热论中亦用五十九刺之法。】
　　痱之为病也，身无痛者，四肢不收，智乱不甚，其言微知，可治；甚则不能言，不可治也。病先起于阳，后入于阴者，先取其阳，后取其阴，浮而取之。【痱，音肥。】　　【马莳曰：此言刺痱病之法也。痱者，风痱也，其病身体无痛，但四肢不收耳。上节偏枯曰痛，而此痱病曰不痛；上节身偏曰不用，而此曰四肢俱不收。此其所以为偏枯与痱病之辨也。如神智虽乱而不至于甚，人言虽不尽晓，而亦微有所知，此病尚有可治。若智乱太甚，自己全不能言，则不可治也。如病先起于阳经，而后入于阴经者，必先取其阳而后取其阴，当浮其针以取之。盖阳在表，病先起于表，故宜浮而取之。但经文不言病先起于阴，后入于阳者，先取其阴，后取其阳，沉而取之之意。须知病先起于阴者，其病终不可治，故不言之。抑亦即病先起于阳者，以反推之耶？以理详之，终为不治之证，否则经文言之悉矣，观前后篇可知也。】　　【张志聪曰：痱者，风热之为病也。身无痛者，邪入于里也。风木之邪，贼伤中土，脾藏智而外属四肢，四肢不收，智乱不甚者，邪虽内入，尚在于表里之间，脏真之气未伤也。其言微者，此伤于气，故知可治。甚则不能言者，邪入于脏，不可治也。夫外为阳，内为阴，病先起于分腠之间，而后入于里阴者，先取其阳，后取其阴，浮而取之者，使外受之邪仍从表出也。　沈亮宸曰：风之为病也，善行而数变，上节论偏客于形身，此论在于表里之间，入内而干脏则死。浮而取之，外出则愈。二节之中，有左右外内出入邪正虚实死生之别。】
　　热病三日，而气口静、人迎躁者，取之诸阳五十九刺，以泻其热而出其汗，实其阴以补其不足者。身热甚阴阳皆静者，勿刺也；其可刺者，急取之，不汗出则泄。所谓勿刺者，有死征也。　　【马莳曰：此已下二十节，皆言热病，而此一节则言热病证脉相应者，当刺之以出汗而泄邪，证脉不相应者，不必刺也。热病已三日，而气口脉静，其人迎脉躁者，乃病在六阳经也，此正证脉相应，当取之诸阳经以泻之。如前终始篇所谓人迎一盛病在足少阳，一盛而躁病在手少阳；人迎二盛病在足太阳，二盛而躁病在手太阳；人迎三盛病在足阳明，三盛而躁病在手阳明；人迎四盛且大且数者，名曰溢阳，溢阳为外格。此可见人迎脉躁者，为病在诸阳也，当取之诸阳经以泻之，如上文终始篇所谓泻足少阳等语是也。又行五十九刺之法，下文病本篇所谓五十九刺者是也，皆所以泻其实而出其汗耳。又从而实其阴经，以补其不足者，即终始篇所谓人迎一盛泻足少阳而补足厥阴，一盛而躁泻手少阳而补手厥阴；人迎二盛泻足太阳而补足少阴；二盛而躁泻手太阳而补手少阴；人迎三盛泻足阳明而补足太阴，三盛而躁泻手阳明而补手太阴者是也。若身本热而脉口固静，人迎不躁，乃阴经阳经皆静也，是谓证脉不相应，刺之无益，勿刺之可也。但如上文所谓气口静、人迎躁者，宜急取诸阳经以泻之，急取诸阴经以补之。其急取诸阳者，纵不汗出，其邪亦从此而泄矣。吾所谓身热甚而阴阳皆静，为不必刺者，以其有死征也。盖邪盛脉宜躁，今邪盛而热甚，正以正气衰而脉不能躁，不谓之死征而何？】　　【沈亮宸曰：热病三日，三阳为尽，三阴当受邪。如气口静而人迎躁者，此邪尚在阳而未传于阴也，故当取诸阳为五十九刺，以泻其热而出其汗，实其阴以补其不足，勿使邪气之入阴也。若身热甚而阴阳之脉皆静者，此邪热甚而阴阳之正气皆虚，有死征而勿刺也。其可刺者急取之。如邪在阳分即出其汗，在阴分即从下泄，此邪虽甚而正气未脱，故当急泻其邪。】　　【张开之曰：夫热病者，皆伤寒之类也。六经相传，七日来复，在三阳三阴之气分而不涉于经，故候在人迎气口。不汗则泄，即《素问》之所谓未满三日者可汗而已，其满三日者可下而已。】
　　热病七日八日，脉口动，喘而短者，急刺之，汗且自出，浅刺手大指间。　　【马莳曰：此言热病而脉口之脉证俱见者，当刺手太阴肺经也。终始篇谓脉口三盛，病在手太阴者，热病已七八日，其脉口之脉甚动，证则喘而短气，当急取手太阴肺经之少商，则汗当自出。但刺之者，宜浅刺手之大指间，即少商穴也。】　　【张志聪曰：此热病七日八日，而邪仍在表阳者，急从汗解也。表阳之邪，七日来复，八日不解，将作再经而有传阴之害矣。如脉口动，喘而短者，邪尚在于肤表，急取手太阴之少商，使之汗，则邪自共并而出矣。按《素问》有喘脉喘而短者，谓脉之喘动于寸口，而不及于尺，故知其可汗解也。】　　【余伯荣曰：此即《伤寒论》之太阳病脉浮紧，无汗发热，身疼痛，八九日不解，表证仍在，麻黄汤主之。夫麻黄汤即取手大指汗出之剂也。仲景伤寒立论，缘本于《灵》、《素》诸经，学者引伸触类，头头是道，何必守针？】
　　热病七日八日，脉微小，病者溲血，口中干，一日半而死，脉代者一日死。　　【马莳曰：此又言热病脉证不相应者为必死也。热病已七八日，其脉虽微小，其证则甚热，下为溲血，而上为口干，此邪盛而正虚也，当至一日半而死。若脉之微小中而兼代脉来见者，死促，在一日间耳。】　　【张志聪曰：此外热不解，内传少阴而为死证也。六经传遍七日来复，八日不解，又作再经矣。微细，少阴之脉也。少阴之上，君火主之。病者溲血，病足少阴之水脏也。口中干，病手少阴之君火也。一日半死者，死于一二日之间，阴阳水火之气终也。夫脉始于肾而主于心，脉代者已绝于下，故一日而死也。】　　【沈亮宸曰：巨阳者为诸阳主气，故伤寒热病本于太阳，太阳与少阴为表里，故《伤寒论》曰：伤寒一日，太阳受之，脉若静者，为不传，颇欲吐，若躁烦脉数急者为传也。此太阳之邪，传于少阴，少阴标阴而本热，故阳烦而阴躁也。本经之再经七八日，即伤寒论之初经一二日也。少阴从本从标，故《伤寒论》有急下急温之证。本经之溲血口中干，一日半死者，标本皆病也。】
　　热病已得汗出，而脉尚躁，喘，且复热，勿刺肤。喘甚者死。　　【马莳曰：此又言热病脉证不相应者为必死也。热病已得汗出，则邪宜退矣，其脉不宜躁，而今尚躁，其证不宜喘，不宜热，而今反喘，且复热。夫躁与热则邪气盛，喘则正气虚，勿刺其肤，刺之无益也。若至于喘甚，则必死矣。】　　【张志聪曰：热病已得汗，而脉尚躁者，阳热甚而不从汗解也。喘而且复热者，邪入于里，故勿刺肤。喘甚者，邪盛在里，而阴气受伤，故死。】
　　热病七日八日，脉不躁，躁不散，数，后三日中有汗，三日不汗，四日死。未曾汗者，勿腠刺之。【数，音朔。】　　【马莳曰：此又言热病脉证不相应者为必死也。热病已七八日，脉虽不躁，然亦不散，且带数，是邪尚未退，当再过三日之中，宜有汗出而愈。若不汗出，乃正气衰而不能为汗，至于四日当死也。且未曾汗出，勿刺其肤腠，刺之无益也。】　　【张志聪曰：热病七八日脉不躁者，外已解也。脉即躁而不散，数，此邪热虽末去，而正气不伤，后三日乃再经之十一日又复传于里阴，必得阴液之汗而解。故未曾汗者，勿腠刺之，当取汗于阴也。如三日不汗，乃阳热盛而阴气已绝，故至四日而死。上节论热病在外，虽得汗而不解，邪复传于里阴，此论邪入于阴，如有汗而不死，谓阳可入阴，而阴亦可出于阳也。以上论外因风寒之热，病有表里阴阳邪正虚实之死生。】
　　热病先肤痛，窒鼻，充面，取之皮，以第一针五十九。苛轸鼻，索皮于肺；不得，索之火。火者，心也。　　【马莳曰：此言热病之邪在皮者，当取之皮。如病不已，必补心以胜肺也。肺属金，其合在皮，今热病之始，肤痛鼻塞，面亦充然而浮，乃病在于皮也，当取之皮以泻之。所谓刺皮无伤肉之义也。用第一针名镵针者，以刺五十九穴之皮。且身体苛重，鼻上生疹，皆皮病也。此其求之于皮，即所以求之于肺也。如刺之而病不得退，则当求之于火，所谓火者，心也，补其心经，以致火王则金衰，肺热自可退耳。】　　【张志聪曰：此以下论内因之热，病在五脏，当取诸外合之皮肉筋骨，如不得解，当以五行胜制之法治之。热病先肤痛鼻窒者，热在肺而病气先应于皮肤鼻窍也。故当以第一之镵针取之皮，用五十九刺之法，以泻五脏之热。若皮苛鼻轸，当索皮于内合之肺。再不得解，索之于火，火者心也。当取心脏之气，以胜制其金焉。盖五脏内合五行之气，外合皮肉筋骨之形，病气先在于外合之形，故先取之形，次索之脏气，再以五行胜制之法治之，盖先标而后本也。前章论外因之热，病在六气；此论内因之热，病在五行。】
　　热病先身濇倚而热，烦悗，干唇口嗌，取之脉，以第一针五十九。肤胀口干，寒汗出，索脉于心；不得，索之水。水者，肾也。　　【马莳曰：此言热病之邪在脉者，当取之脉，如病不已，心补骨以胜心也。心属火，其合在脉，今热病之始，其身濇滞倚着而热，心则烦闷，唇口与嗌皆干，乃病在于脉也，当取之脉以泻之，所谓刺脉无伤皮也。用第一针名曰镵针者，以刺五十九穴之脉，正以肤胀口干，冷汗出，皆脉病也。此其求之于脉，即所以求之于心也。如刺之而病不得退，则当求之于水，所谓水者，肾也，补其肾经，致水王则火衰，心热自可退耳。】　　【张志聪曰：此热在心主之包络，而病见于脉也。经脉者，所以行血气而荣阴阳，病在血脉，故先身濇倚而热。烦悗者，相火盛而心不安也。唇口嗌干者，火炎上也。当取之脉，以第一针为五十九刺之法以泻其热。若肤胀者，脉盛而胀于皮肤也。仍口干而寒汗出者，热在内而蒸发其阴液也，当索脉于心。索脉于心者，刺脉而久留之，以候心气之至也。如不得解，当索之水。水者，肾也。取肾气以胜制其火也。按此节当以第三针取脉，用第一针者，以络脉之在皮肤，故曰肤胀，盖在皮肤间而取诸络，皮肤络脉之相通也。】
　　热病嗌干，多饮善惊，卧不能起，取之肤肉，以第六针五十九。目眦青，索肉于脾；不得，索之木。木者，肝也。　　【马莳曰：此言热病之邪在肉者，当取之肉，如病不已，必补肝以胜脾也。脾属土，其合在肉，今热病而嗌干，故多饮，且善惊悸，四肢懈倦，卧不能起，乃病在于肉也，当取之肤肉以泻之。所谓刺肉无伤筋也。用第六针名曰员利针者，以刺五十九穴之肉，正以目眦色青，乃木来克土，主肉病也。此其求之于肉，即所以求之于脾也。如刺之而病不得退，则当求之于木，所谓木者，肝也。补其肝木，以致木王则土衰，脾热自可退耳。】　　【张志聪曰：喉主天气，嗌主地气，嗌干多饮者，脾热上行也。脾热盛则及于胃，故善惊。脾主肌肉四肢，故卧不能起。当取之肤肉，以第六针为五十九刺之法，以泻其热。脾主约束，若目眦青者，脾病未去也，当索肉于脾。不得，索之木。木者，肝也，取肝木之气，以胜制其土。】
　　热病面青脑痛，手足躁，取之筋间，以第四针于四逆。筋躄目浸，索筋于肝；不得，索之金。金者，肺也。　　【马莳曰：此言热病之邪在筋者，当取之筋，如病不已，必补肺以胜肝也。肝属木，其合在筋，今热病而面青，肝色见也。脑痛，肝邪随督脉会于巅也。手足躁者，以脾主四肢，而肝热有余，故四肢热。又木病在四末也，乃病在筋，当取之筋以泻之，所谓刺筋无伤骨也。用第四针名曰锋针者，以刺四肢之厥逆，正以肝主筋，今筋躄足不能行；肝主目，今目浸泪出不收，皆筋病也。此其求之于筋，即所以求之于肝也。如刺之而病不已，则当求之于金。所谓金者，肺也，补其肺金，以致金王则木衰，肝邪自可退耳。】　　【张志聪曰：色主春，面青者，肝木之病，色见于面也。肝脉上额循巅下项中，故脑痛。肝主筋，诸筋皆起于四肢之指井并经而循于形身，故手足为之躁扰，当取之筋间，以第四针刺手足之四逆。肝开窍于目，筋之精为黑眼，若筋躄而目浸淫，当索筋于肝；不得，索之金。余者，肺也，取肺金之气，以胜制其肝木。】
　　热病数惊，瘈瘲而狂，取之脉，以第四针，急泻有余者。癫疾毛发去，索血于心；不得，索之水。水者，肾也。　　【马莳曰：此言热病之邪在血脉，当取之血脉，如病不已，必补水以胜心也。心属火，其合在血脉，故上文已言热病在脉，而此又言热病在血者，又当取之血也。热病数惊，心邪有余也。瘈瘲者，热极生风也。狂则邪尤甚矣。其病在脉，当用第四针曰锋针者，以急泻心脉有余之邪，正以脉病则血病，故发为狂疾，血之热也。毛发亦去，发为血余也。此其求之于血，正所以求之于心也。如刺之而病不退，则当求之于水。所谓水者，肾也，补其肾水，以致水王则火衰，心邪自可退耳。】　　【张志聪曰：心病热，故数惊。本经曰：心脉急甚为瘈瘲。心气实则狂也，当取之脉，以第四针急泻其血络之有余者。癫疾，脉癫疾也。发者，血之余。若癫疾而毛发去，当索血于心，不得，索之水。水者，肾也，取肾水之气，以胜制其心火。】
　　热病身重骨痛，耳聋而好瞑，取之骨，以第四针五十九刺。骨病不食，啮齿耳青，索骨于肾；不得，索之土。土者，脾也。　　【马莳曰：此言热病之邪在骨也，当取之骨。如病不已，必补脾以胜肾也。肾主水，其合在骨，今热病而身体重，其骨痛耳聋，肾开窍于耳也。又好瞑目，阴病则目瞑也。乃病在于骨也，当取之骨，用第四针曰锋针者，以刺五十九穴之骨。且其热病而不能食，又啮其齿，齿为骨余也。耳又青，肾窍在耳，肾衰故耳青也。此其求之于骨，正所以求之于肾也。如刺之而病不已，则当求之于土。所谓土者脾也，补其脾经，以致土王则水衰，肾邪自可退耳。】　　【张志聪曰：肾为生气之原，热伤气故身重，肾主骨，故骨痛也。肾开窍于耳，肾气逆，故耳聋，病在少阴，故欲寐也。当取之骨，以第四针为五十九刺之法以刺骨。若病而不欲食者，肾气实也。经曰：肾是动病饥不欲食。啮齿者，热盛而咬牙也，齿者骨之余，耳者肾之窍，若啮齿耳青，当索骨于肾；不得，索之土。土者脾也，取脾土之气，以胜制其水焉。夫五脏者，形脏也，五行者，五脏之气也。病气出于外合之皮肉筋骨，故先治其外，不得，故复内索于五脏五行之气焉。】
　　热病不知所痛，耳聋不能自收，口干，阳热甚，阴颇有寒者，热在髓，死不可治。　　【马莳曰：此言热病在髓者不可治也。热病而痛无定所，耳中聋不能有闻，四肢懈惰不能收持，口中干枯，此阳经热甚，而阴经颇有寒意，若迁延日久，阴经亦已热甚，遂至热在于髓，则死不可治矣。】　　【张志聪曰：本篇首章论外因之热，上章论内因之热，此以下复论外内之热，合并而交争者也。凡病皆生于风雨寒暑，阴阳喜怒，饮食居处，故有因外邪而病热者，有因内伤而病热者，有因于外而不因于内者，有因于内而不因于外者，有外内之兼病者。此章与《素问》刺热论合参，大义自明矣。热病不知所痛者，外因之热入于内也。耳聋不能自收口干者，肾脏之热乘于上也。阳热甚而阴颇有寒者，在内之热交争于外也。热在髓者，外因之热交争于内也。凡病出于外者生，深入于内者死。】
　　热病头痛，颞颥目瘈，脉痛，善衂，厥热病也，取之以第三针，视有余不足。寒热痔。　　【马莳曰：此言厥热之诸证治法也。热病头痛，其颞颥与目善瘈，而筋脉动，脉亦作痛，鼻中善衂，此乃厥气上逆而成热病也。取之以第三针曰鍉针者，以刺之，视其有余则泻，不足则补。且厥热之病，又必发之而为寒热，结之而为痔疾也。】　　【张志聪曰：此外因之热，与肝热交争也。肝脉上巅顶，热病头痛者，表邪之热交于肝脉也。颞颥目瘈者，口目振战之貌，此肝脏之热逆于上也。脉痛善衂者，表邪之热迫于经也，此厥阴肝经之热，与外热交逆而为病也。当以第三针取脉，视其外内之有余不足而治之。经云：风客淫气，精乃亡，邪伤肝也。因而饱食，筋脉横解，肠癖为痔。如外感风邪之热，内因饱食而热，外内不解，则往来寒热而为痔矣。按外交内争之热皆在气，而不涉于经，此节论热入于经，故曰厥热。谓外内之热厥，逆于厥阴之经而为病也。盖有热在气，而皆出入于气分者，有病在气，而转入于经者，经气外内之相通也。】　　【莫云从曰：在经气外内之间，故为寒热，在筋脉故为痔，筋在脉外之气分也。】
　　热病体重，肠中热，取之以第四针于其腧及下诸指间，索气于胃胳，得气也。 【胳，当作络。】　　【马莳曰：此言热病在胃者，当取之胃，所以去其邪气也。热病而身体重，以胃土主肉，故体重也。其肠中必热，当取之以第四针曰锋针者，以刺胃经之俞穴陷谷，及下诸指间，即厉兑、内庭等穴也。此其索气于胃之经络，则邪气必因之而泄矣。】　　【张志聪曰：此外因之热，与脾热交争也。热病体重者，脾热出于外也。热病肠中热者，外热入于内也。取之于第四针于其腧，腧主土也。及下诸指间，乃足太阴之隐白、阳明之厉兑也。大肠小肠属胃，索气于胃络，得手太阳阳明之气，则肠中之外邪随气而出矣。】
　　热病挟脐急痛，胸胁满，取之涌泉与阴陵泉，取以第四针，针嗌里。　　【马莳曰：此言热病在肾脾者，有诸证，有治法也。热病挟脐急痛，其胸胁皆满，乃脾肾二经之邪也，当取肾经之涌泉，脾经之阴陵泉以泻之。其所用者，乃第四针曰锋针者，针其嗌咽之里可也。】　　【张志聪曰：此外淫之热，与心热并交也。《内经》云：环脐而痛者，病名伏梁，此风根也。热病挟脐急痛者，外淫之风邪，客于心下而为伏梁也。胸胁满者，内因之心热逆于内也。取足少阴之涌泉，索水气以济心火，取足太阴之阴陵泉，补中土以散心腹之伏梁。嗌里，舌下也，取第四针针嗌里，以泻外内心下之热邪。】
　　热病而汗且出，及脉顺可汗者，取之鱼际、太渊、大都、太白，泻之则热去，补之则汗出。汗出太甚，取内踝上横脉以止之。　　【马莳曰：此言热病之汗可出则出之，可止则止之也。热病而汗且出，但未甚出也，其脉亦顺，非不可治之脉也。故法有可汗者，当取手太阴肺经之鱼际、太渊，脾经之大都、太白，泻此四穴则热自去，补此四穴则汗自出。若汗出太甚，则又取内踝上横脉曰三阴交者以泻之，则汗自止矣。】　　【张志聪曰：此外因之热，与肺热相交，可俱从汗解矣。热病而汗且出及脉顺者，外内之热皆在于肤表也。故取手太阴之鱼际、太渊，补足太阴之大都、隐白。盖泻肺经则热去，补脾土则津液生而汗出矣。内踝上横脉，即足太阴之三阴交，盖汗随气而宣发于外，取气下行则汗止矣。夫外内之热入深者，死不可治，外出者易散而愈。《金匮玉函》曰：非谓一病，百病皆然，在外者可治，入里者死。然因于内者，从内而外；因于外者，从外而内。是以上工治皮毛，其次治肌肉，其次治经脉，其次治六腑，其次治五脏。治五脏者，半死半生也。】
  </div>
  <div class="pagination">
   <a href="黄帝灵枢经_page4.html">
    上一页
   </a>
   <a href="黄帝灵枢经.html">
    1
   </a>
   <a href="黄帝灵枢经_page2.html">
    2
   </a>
   <a href="黄帝灵枢经_page3.html">
    3
   </a>
   <a href="黄帝灵枢经_page4.html">
    4
   </a>
   <span class="current-page">
    5
   </span>
   <a href="黄帝灵枢经_page6.html">
    6
   </a>
   <a href="黄帝灵枢经_page7.html">
    7
   </a>
   <a href="黄帝灵枢经_page8.html">
    8
   </a>
   <a href="黄帝灵枢经_page9.html">
    9
   </a>
   <a href="黄帝灵枢经_page10.html">
    10
   </a>
   <span>
    ...
   </span>
   <a href="黄帝灵枢经_page6.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
