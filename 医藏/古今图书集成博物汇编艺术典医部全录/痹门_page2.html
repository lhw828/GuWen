<!DOCTYPE html>
<html>
<head>
    <meta charset="UTF-8">
    <title>痹门 - 第 2 页/共 7 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>痹门 - 第 2 页/共 7 页</h1>
    <div class="content">　　　　　五痹

　　痹者，风寒暑湿之气，中于脏腑之为也。入腑则病浅易治，入脏则病深难治。而有风痹、寒痹、湿痹、热痹、气痹，又有筋骨血肉气之五痹也。大凡风寒暑湿之邪，入于心则名血痹，入于脾则名肉痹，入于肝则名筋痹，入于肺则名气痹，入于肾则名骨痹。感病则一，其治乃异。痹者闭也，五脏六腑感于邪气，乱于真气，闭而不仁，故曰痹也。又痹病或痛痒，或麻，或急，或缓而不能收持，或拳而不能舒张，或行立艰难，或言语蹇濇，或半身不遂，或四肢拳缩，或口眼偏斜，或手足欹侧，或能行步而不能言语，或能言语而不能行步，或左偏枯，或右壅滞，或上不通于下，或下不通于上，或大腑闭塞，或左右手疼痛，或得疾而即死，或感邪而未亡，或喘满而不寐，或昏昧而不醒，种种诸证，皆出于痹也。痹者，风寒暑湿之气中于人，则使之然。其于脉候、形证、治疗之法，亦各不同焉。　　气痹者，愁思喜怒过多则气结于上，久而不消则伤肺，肺伤则生气渐衰而邪气愈胜，留于上则胸腹痹而不能食，注于下则腰脚重而不能行，攻于左则左不遂，冲于右则右不仁，贯于舌则不能言，遗于肠中则不能溺，壅而不散则痛，留而不聚则麻。真经既损，难以医治；邪气不胜，易为痊愈。其脉右手寸口沉而迟濇者是也。宜节忧思以养气，慎喜怒以全真，最为良矣。　　血痹者，饮酒过多，怀热太盛，或寒折于经络，或湿犯于荣卫，因而血搏，遂成其咎。故使人血不能荣外，气不能养内，内外已失，渐渐消削。左先枯则右不能举，右先枯则左不能伸，上先枯则上不能制下，下先枯则下不能克上，中先枯则不能通疏，百证千状，皆失血也。其脉左寸口脉结而不流利，或如断绝者是也。　　肉痹者，饮食不节，膏粱肥美之所为也。脾者肉之本，脾气已失则肉不荣，肉不荣则肌肤不滑泽，肌肤不滑泽则纹理疏。凡风寒暑湿之邪易为入，故久不治则为肉痹也。肉痹之状，其先能食而不能充悦，四肢缓而不收持者是也。其右关脉按举皆无力，而往来濇者是也。宜节饮食以调其脏，常起居以安其脾，然后依经补泻以求其愈也。　　筋痹者，由怒叫无时，行步奔急，淫邪伤肝，肝失其气，因而寒热，所客久而不去，流入筋会，则使人筋急而不能行步舒缓也，故名曰筋痹。宜活血以补肝，温气以养肾，然后服饵汤丸。治得其理，合自瘳已。不然，则害人矣。其脉左关中弦急而数，浮沉而有力者是也。　　骨痹者，乃嗜欲不节，伤于肾也。肾气内消则不能关禁，不能关禁则中上俱乱，中上俱乱则三焦之气痞而不通，三焦痞则饮食不糟粕，饮食不糟粕则精气日衰，精气日衰则邪气妄入，邪气妄入则上冲心舌，上冲心舌则为不语，中犯脾胃则为不充，下流腰膝则为不遂，旁攻四肢则为不仁；寒在中则脉迟，热在中则脉数，风在中则脉浮，湿在中则脉濡，虚在中则脉滑。其证不一，要在详明。
　　　　济生方 【宋　严用和】

　　　　　五痹历节

　　风寒湿三气杂至，合而为痹。皆因体虚，腠理空疏，受风寒湿气而成痹也。痹之为病，寒多则痛，风多则行，湿多则着；在骨则重而不举，在脉则血凝而不流，在筋则屈而不伸，在肉则不仁，在皮则寒；逢寒则急，逢热则纵。此皆随所受邪气而生证也。大率痹病，总而言之，凡有五种，筋痹、脉痹、皮痹、骨痹、肌痹是也。筋痹之为病应乎肝，其状夜卧则惊，饮食多，小便数。脉痹之为病应乎心，其状血脉不流，令人痿黄，心下鼓气，卒然逆喘不通，嗌干善噫。肌痹之为病应乎脾，其状四肢懈怠，发咳呕吐。皮痹之为病应乎肺，其状皮肤无所知觉，气奔喘满。骨痹之为病应乎肾，其状骨重不可举，不遂而痛，喜胀。诊其脉大而濇为痹，来急者亦为痹，濇而紧者亦为痹。又有风血痹，阴邪入于血经故也。外有支饮，亦令人痹。当随证施治。白虎历节，由体虚之人将理失宜，受风寒湿毒之气，使筋脉凝滞，血气不流，蕴于骨节之间，或在四肢，肉色不变，其病昼轻夜剧，其痛彻骨，如虎之嚙，故名白虎也。痛如掣者为寒多，肿满如脱者为湿多，汗出者为风多。巢氏云：饮酒当风，汗出入水，遂成斯疾。久而不愈，令人骨节蹉跌为癫病者，诚有此理也。
　　　　河间六书 【金　刘完素】

　　　　　诸痹

　　身非衣寒中，非受寒气。痹者血气不行，如从水中出，不必寒伤而作也。附子丸主之。　　身寒，大衣不能热，肾脂枯涸不行，髓少筋弱冻栗，故挛急。附子汤主之。　　近衣絮肉苛，荣气虚则不仁，其证(疒帬)重，为肉苛也。以前胡散主之。　　风寒湿三气合而为痹，风气胜者为行痹，上下左右无常留，随所至而作。防风汤主之。　　寒胜者为痛痹，大宜宣通。阴寒为痛，宜通气温经而愈。茯苓汤加减主之。　　湿气胜者为着痹，湿地水气甚重，着而不去，多汗而濡者。茯苓川芎汤主之。　　周痹，《黄帝针经》云：在血脉之中，随上下，本痹不痛，今能上下周身，故以名之。大豆糵散主之。　　胞痹者，小腹膀胱之内痛，若沃以汤，濇于小便，上为清涕；太阳直行从巅入，循于脑气，下灌于鼻，时出清涕不止。肾着汤主之。　　肠痹者，虽多饮不得溲，不成大便，使糟粕不化，故气喘急而飧泄。木香丸主之。　　热痹者，阳气多，阴气少，阳热搏其阴寒故痹，脏腑热熻然而闷也。升麻汤主之。　　风寒湿三气合而为痹，当汗恶风，目瞤胁痛，或走注四肢，皮肤不仁，屈伸不便。升麻前胡汤主之。
　　　　儒门事亲 【元　张从政】

　　　　　论痹

　　夫痹之为状，麻木不仁，以风寒湿三气合而成之。故《内经》曰风气胜者为行痹。风则阳受之，故其痹行，旦剧而夜静。世俗莫知，反呼为走注疼痛虎咬之疾。寒气胜者为痛痹，寒则阴受之，故其痹痛，旦静而夜剧。世俗不知，反呼为鬼忤。湿气胜者为着痹，湿胜则筋脉皮肉受之，故其痹着而不去，肌肉削而着骨。世俗不知，反呼为偏枯。此疾之作，多在四时阴雨之时，及三月九月，太阳寒水用事之月，故草枯水寒为甚。或濒水之地，劳力之人，辛苦失度，触冒风雨，寝处津湿，痹从外入。况五方七地，寒暑殊气，刚柔异禀，饮食起居，莫不相戾。故所受之邪各有浅深，或痛或不痛，或仁或不仁，或筋屈而不能伸，或引而不缩，寒则虫行，热则缩缓，不相乱也。皮痹不已而成肉痹，肉痹不已而成脉痹，脉痹不已而成筋痹，筋痹不已而成骨痹。久而不已，内舍其合。若脏俯俱病，虽有智者，不能善图也。凡病痹之人，其脉沉濇。今人论方者见诸痹证，遽作脚气治之。岂知《内经》中本无脚气之说。或曰：诸方亦有脚气统论，又有脚气方药，若止取《素问》，则诸方皆非耶？曰：痹病以湿热为源，风寒为兼，三气合而为痹。奈何治此者不问经络、不分脏俯、不辨表里，便作寒湿脚气，乌头、附子、乳香、没药，种种燥热攻之，中脘、脐下、三里灸之，蒸熨汤炕以治之，以至便漩濇滞，前后俱闭，虚燥转甚，肌肤日削，食饮不入，邪气外侵，虽遇扁华，亦难措手。何哉？胸膈间有寒痰故也。痹病本不死，死者皆医之误。虽有用蒸之法，必先涌去其寒痰，然后诸法皆效。经曰：五脏有俞，六俯有合。循脉之本分，各有所发之源，以砭石补之，则痹病瘳。仆常用伤寒汗、下、吐三法治风痹，愈者多矣。　　大人小儿，风寒湿三气合而为痹，及手足麻木不仁者，可用郁金散吐之；吐讫，以导水丸、通经散泄之；泄讫，以辛温之剂发散。汗出，则可服当归、芍药，乳、没行经和血等药。如不愈，则便不宜服此等药。
　　　　东垣十书 【元　李杲】

　　　　　痛风论

　　气行脉外，血行脉内，昼行阳二十五度，夜行阴二十五度，此平人之造化也。得寒则行迟而不及，得热则行速而太过。内伤于七情，外伤于六气，则血气之运或迟或速而病作矣。彼痛风者，大率因血受热已自沸腾，其后或涉冷水，或立湿地，或扇取凉，或卧当风，寒凉外搏，热血得寒，污浊凝濇，所以作痛。夜则痛甚，行于阴也。治法以辛热之剂，流散寒湿，开发腠理，其血得行，与气相和，其病自安。然亦有数种治法稍异。【治法见医案中。】 或曰：此见邻人用草药研酒，饮数贴，亦有安者。如子经久取效，无乃太迂缓乎？曰：此劫病草药。石上采石丝为之君，过山龙等佐之，皆性热而燥者，不能养阴，却能燥湿。病之浅者，湿痰得燥则开，热血得热则行，亦取效。彼病深血少者，愈劫愈虚愈深也。　　臂痛有六道经络，以行本经药行其气血者，以两手伸直，其臂贴身垂下，大指居前，小指居后而定，则臂臑之前廉痛者，属阳明经，以升麻、白芷、干葛行之；后廉痛者，属太阳经，以槁本、羌活行之；外廉痛者，属少阳，以柴胡行之；内廉痛者，属厥阴，以柴胡、青皮行之；内前廉痛者，属太阴，以升麻、白芷、葱白行之；内后廉痛者，属少阴，以细辛、独活行之。仍视何经而用针灸。
　　　　丹溪心法 【元　朱震亨】

　　　　　痛风

　　痛风者，四肢百节走痛，方书谓之白虎历节风证是也。大率有痰、风热、风湿、血虚。因于风者，小续命汤；因于湿者，苍朮、白朮之类，佐以竹沥；因于痰者，二陈汤加酒炒黄芩、羌活、苍朮；因于血虚者，用芎归之类，佐以红花、桃仁。大法之方，苍朮、川芎、白芷、南星、当归、酒黄芩，在上者加羌活、威灵仙、桂枝，在下者加牛膝、防己、木通、黄蘗。若血虚宜多用川芎、当归，佐以桃仁、红花、薄桂、威灵仙。凡治痛风，取薄桂味淡者，独此能横行手臂，领南星、苍朮等药至痛处。　　遍身骨节疼痛，昼静夜剧，如虎嚙之状，名曰白虎历节风。并宜加减地仙丹，或青龙丸、乳香丸等服之。又有痛风而痛有常处，其痛处赤肿灼热，或浑身壮热，此欲成风毒，宜败毒散。　　凡治臂痛，以二陈汤加酒炒黄芩、苍朮、羌活。如肢节痛，须用羌活；去风湿亦宜用之。如肥人肢节痛，多是风湿与痰饮流注经络而痛，宜南星、半夏。如瘦人肢节痛，是血虚，宜四物加防风、羌活；如瘦人性急燥而肢节痛发热，宜四物汤加黄芩酒炒、黄蘗。如肢节肿痛脉滑者，当燥湿，宜苍朮、南星，兼行气药木香、枳壳、槟榔，在下者加防己。若肢节肿痛脉濇数者，此是瘀血，宜桃仁、红花、当归、川芎及大黄微利之。如倦怠无力而肢节痛，此是气虚，有痰饮流注，宜参、朮、星、半。　　有湿郁而周身走痛，或关节间痛，遇阴寒即发，当作湿郁治。或用白朮一味酒煎服之，其痛立愈。　　手足麻者属气虚，手足木者有湿痰死血，十指麻木是胃中有湿痰死血。
　　　　医学正传 【明　虞抟】

　　　　　痹

　　丹溪曰：因湿痰浊血流注为病，以其在下焦，道路远，非乌附气壮不能行，故用为引经。若以为主治，非惟无益而有杀人之毒。此病必行气流湿舒风，导滞血补新血，降阳升阴。治有先后，须分肿与不肿可也。不可食肉，肉属阳，大能助火。素有火气盛者，小水不能制，若食肉厚味，下有遗溺，上有痞闷，须将鱼腥面酱酒酢皆断去之。先以二陈汤加酒浸白芍药，少佐以黄连降心火。看作何应，又为区处也。　　《内经》曰：风寒湿三气合而为痹，故寒气胜者为痛痹，湿气胜者为着痹。河间曰：流着不去，四肢麻木拘挛也。经又曰：痛者寒气多也，有寒故痛也。其不痛不仁者，病久入深，荣卫之行濇，经络时疏，故不痛；皮肤不荣，故为不仁。夫所谓不仁者，或周身，或四肢，唧唧然麻木不知痛痒，如绳扎缚初解之状，古方名为麻痹者是也。丹溪曰：麻是气虚，木是湿痰死血。然则曰麻曰木者，以不仁中而分为二也。虽然亦有气血俱虚，但麻而不木者；亦有虚而感湿，麻木兼作者；又有因虚而风寒湿三气乘之，故周身掣痛，麻木并作者，古方谓之周痹，治法宜先汗而后补也。
　　　　证治要诀 【明　戴思恭】

　　　　　痛痹

　　伤湿兼风寒者，汗出身重，恶风喘满，骨节烦疼，状如历节风，脐下连脚冷痹，不能屈伸，所谓风寒湿合而成痹，宜防己黄芪汤、五痹汤。详五痹用药，于风湿最宜。若因浴未解裙衫，身上未干，忽尔熟睡，致湿干肾经，外肾肿痛，腰背挛曲。以五苓散一贴入真坯少许，下青木香丸，三服，脏腑才通，肿消腰直，其痛自止。　　筋骨疼者，俗呼为痛风；或痛而游走无定，俗呼为走注风。并宜乌药顺气散，和煎复元通气散，咽地仙丹或青龙丸。未效，用大防风汤，或五积散调乳香末。　　遍身骨节疼痛，昼静夜剧，如虎之嚙，名曰白虎历节风。并宜加减地仙丹，或青龙丸、乳香丸等。　　有于窻牖间梳洗，卒然如中风，呼为檐风。五积散加防风一钱。有痛风而痛有常处，其痛处赤肿灼热，或浑身壮热，此欲成风毒，宜败毒散。
　　　　医学纲目 【明　楼英】

　　　　　白虎飞尸历节辨

　　有附骨疽，与白虎、飞尸、历节皆相类。历节痛，则走注不定；白虎、飞尸痛浅，按之则便止；附骨疽痛深，按之亦无益。又二说：白虎、飞尸亦能作脓，着骨而生，及其腐溃，碎骨出尽方愈。如是则附骨与白虎飞户同是一病，但浅深不同耳。
　　　　　痹分阴阳

　　病在阳者命曰风。东垣云：此病在阳，因十二经各受风邪，以高言之气分也，故身半以上风之中也，用针当引而去之也。又曰：散而去之，用药以辛温发散，通因通用，又热因热用是也。　　病在阴者命曰痹。东垣云：身半已下湿之中也，命曰痹。饮食自倍，肠胃乃伤，得之劳倦，脾胃气虚而下陷，运气营气不得升浮，经营心肺也。　　阴阳俱病命曰风痹，尺肤濇者风痹也。《灵枢》云：风痹淫泺病不可已，足如履冰，时如入汤中，股胫淫泺而烦心头痛，此伤肾也；时呕时悗，眩已汗出，此伤心也；久则目眩，此伤肝也；悲以善恐，短气不乐，此伤肺也，不出三年死也。
　　　　医学入门 【明　李梴】

　　　　　痛风

　　形怯瘦者，多内因血虚有火；形肥勇者，多外因风湿生痰。以其循历遍身曰历节风，甚如虎咬曰白虎风。痛必夜甚者，血行于阴也。　　痛多痰火，肿多风湿。然痰火虽内因七情六欲，或病后亡津，血热已自沸腾，亦必略感外邪而后发动，骨节痛极，久则手足蜷挛。风湿虽外因涉冷坐湿，当风取凉，然亦必血热而后凝滞污浊，所以作痛，甚则身体块瘰。痰火风湿全者，古龙虎丹主之。　　伤寒通身节痛，乃风寒侵入肌骨；杂病周身痛，乃风痰壅滞。二陈汤加南星、羌活、苍朮、白芷、酒芩、竹沥、姜汁；挟瘀血者，再加桃仁、红花。湿痰瘀血，周身两胁走痛，控涎丹加桃仁泥为丸，或小胃丹下之。如半身不遂，及左右手足蜷挛者，乌头汤微汗之，虚者地仙丹。　　上体痛者，宜祛风热豁痰，二陈汤主之。痰热客太阳，颈项强，动则微痛者，加酒芩、羌活、红花。湿痰钻注，肢节痛者，加二朮、威灵仙、干姜、黄蘗、羌活、白芍；结阳肢肿者，倍加黄芩；湿痰横行手臂痛，加南星、苍朮、酒芩、香附、威灵仙；臂重难举者，加二朮、羌活、桂枝、威灵仙、黄芩；臂软难举者，加南星、枳实、木香、姜黄。如臂痛不能举，或连指掌肿痛者，舒经汤。肩忽痛者，小柴胡汤去半夏，加防风、当归、生地、大黄、黄连、滑石。肩背痛因食积者，单龟板为丸，姜汤下。肩腿痛者，甩龟板一两，侧柏叶、香附各五钱，白芥子、凌霄花各一钱五分为末，酒糊丸，四物汤加甘草、陈皮煎汤下。背心常一片冰冷者，导痰汤合苏子降气汤。　　下体痛者，宜流湿行气，四物汤主之。阴虚臀尖痛者，膀胱有火，加知母、黄蘗及桂少许。有痰合二陈汤加泽泻、前胡、木香为引；痛甚，加乳香没药；热者合大承气汤下之。两腿痛者，加牛膝、陈皮，吞加味三妙丸。两腿痛甚，素虚性急，或痢后血流经络作痛者，加桃仁、牛膝、陈皮、甘草、姜汁煎熟，调潜行散。如两腿间忽一二点痛入骨，不可忍者，用芫花根为末，酢调敷痛处，以帕紧扎。产后有此疾者，亦宜。两足痛，当归拈痛汤。凡痛风丸散佐使，在上加羌活、威灵仙，在下加牛膝、防己、木通、黄蘗，在手臂加桂枝引至痛处。如遍身痛者，则问所起处加之。　　痛风，百节酸痛无定处，久则变成风毒，痛入骨髓，不移其处，虎骨散、麝香丸；如赤肿灼热者，败毒散；肢节肿痛挟湿热者，麻黄赤芍汤主之。　　外因湿证肿满身痛如脱者，除湿汤；寒湿者附子六物汤、捉虎丸；湿热者，五苓散加苍朮、防风、羌活、白芷、黄蘗、竹沥、姜汁。走注者四妙散；肢节肿脉滑者，如南星、木香、槟榔、苍朮、黄蘗、防己。　　湿气背伛偻足挛成废者，用甘遂一钱为末，入猪腰内煨食之，上吐下泻。　　风证黄汗出，面微红掣痛热者，防风通圣散，或小续命汤去附子加羌活、黄芩；虚者乌药顺气散、独活寄生汤；上体，金枣丹；下体，换腿丸。　　风中肩背，太阳气郁，不可回顾，或肺气郁热，小便数而欠伸，宜通气防风汤、羌活胜湿汤。　　风湿相搏痛者，甜瓜子丸、神仙飞步丹、龙虎丹、活络丹、乳香黑虎丹、活血应痛丸。　　风湿毒生疮者，单苍耳加羌活、防风十分之二为末，蜜丸如梧子大，每百丸，酒下。或单豨莶丸一斤加四物汤料各五钱，防风、羌活各三钱，川乌一钱五分为末，蜜丸，空心茶酒任下。　　风寒湿热成痹，臂髀腰脚骨热肿痛，行步艰难者，二妙苍蘗散等分，加虎胫骨减半为末，水调服。　　暑湿相搏，面赤尿赤者，五苓散合败毒散加当归、赤芍，或复元通圣散。　　结阳肢肿，热毒流注，大便闭者，犀角汤。　　寒证肢节掣痛，小筋急痹，五积散合顺元散，加麝一厘。鹤膝痛，五积散加松节、杉节。骨髓痛，虎骨散。　　内因七情，肢节胸胁刺痛，初必眩运自汗，二陈汤加香附、枳壳、木香。如腰背气动发痛者，枳甘散、流气饮子，俱加葱白，服后卧少时。如思虑忧心痛从背起至胸胁者，人参四分、木通二分煎汤，吞当归龙荟丸。　　饮食积痛风，初必胸满呕吐，二陈汤加乌药、枳壳，或单苍耳丸。因食厚味积痰脾胃，髀枢左右发痛一点延及膝骭肿大恶寒，夜剧者，潜行散为主，如甘草梢、苍朮、犀角、川芎、陈皮、牛膝、木通、白芍，入姜汁煎服。病稍减，去犀角加牛膝、龟板、归身尾。冬月加桂，夏加黄芩。又有遍身游走痒痛，状如虫啮，遇痒而进饮食，则虫亦餍饫其间，庶不致频频啮也，宜麝香丸。　　留饮四肢历节，气短脉沉，久则令人骨节蹉跌，恐为癫癎，宜导痰汤加减。痰饮者，古半硝丸；气短倦怠者，六君子汤加南星。　　酒湿痛者，用黄蘗、威灵仙各五分，苍朮二钱，陈皮芍药各一钱，甘草三分，羌活二分，水煎服。　　血虚，四物汤加龟板、秦艽；有火者，调潜行散；有瘀血者，加大黄、桃仁、红花微利之；性急发热者，加酒芩、黄蘗；肢节肿痛脉濇者，加桃仁；历年不愈者，倍加木通，出汗或发红丹即愈；若不愈者，痛风丸、二妙苍蘗散、三妙丸。　　气虚历节痛如锤锻者，四君子汤加桂、附、白芍。　　血气俱虚挟痰火者，八物汤加羌活、防风、黄蘗、龟板。劳伤者，趁痛散、血风丸，劫劳散。除虚，虎潜丸、补阴丸。痛风因是风热风湿得者，初起与伤寒相似，宜分表里治之：表证，九味羌活汤；气虚表实骨节痛者，六一散加香附、黄芩水煎，或姜汁糊丸服。　　里证，五积交加散加大黄；痰湿热者，导水丸；病愈后大便闭，稍虚者，麻子仁丸；骤痛不可忍者，用枫寄生焙干，浸酒常服，微醉。通用史国公浸酒方、万应膏。　　属内因者，宜消瘀血，养新血，兼理痰火，则血活气和，痛无不止。又不愈者，间用升降之剂，或专养血补脾。如久病及亡血，产后病此者，俱不宜纯用风药燥血。
　　　　　痹证

　　痹者气闭塞不通流也，或痛痒，或麻痹，或手足缓弱，与痿相类。但痿属内因，血虚火盛，肺焦而成；痹属风寒湿三气侵入而成。然外邪非气血虚则不入，此所以痹久亦能成痿。又痹为中风之一，但纯乎中风，则阳受之；痹兼风寒湿三气，则阴受之，所以为病更重。观宋明医钱仲阳自患周痹偏废不能全愈可见。　　经言春为筋痹、夏为脉痹、仲夏为肌肉痹、秋为皮痹、冬为骨痹，言皮脉肌筋骨各以时而受风寒湿之邪也。大概风湿多侵乎上，肩背麻木，手腕硬痛；寒湿多侵乎下，脚腿木重；若上下俱得，身如板夹，脚如石坠。须分风寒湿多少治之。风多痛走不定；寒多掣痛，周身拘急，手足冷痹，与痛风同；湿多浮肿，重着一处不移。风多，乌药顺气散、三痹汤、越婢汤、单豨莶丸；寒多，五积散加天麻、附子，或蠲痹汤；寒湿，五积交加散；湿多，川芎茯苓汤、当归拈痛汤、防己黄芪汤、羌活胜湿汤、续断丸。冷痹身寒不热，腰脚沉冷，即寒痹之甚者，三痹汤合三五七散，或舒经汤、附子理中汤。热痹或湿生热，或风寒郁热，身上如鼠走，唇口反纵，肌肉变色，宣明升麻汤。风寒湿热痹，二妙苍蘗散等分，加虎胫骨，防风减半，水煎服。　　风寒湿三邪交侵，在皮则顽不自觉，遇寒则急，遇热则纵，应乎肺，其证气喘烦满；在脉则血滞，六脉濇而紧，面无色，应乎心，其证心烦上气，嗌干善噫；在肌肉则四肢不仁，应乎脾，其证怠惰呕吐；在筋则屈而不伸，应乎肝，其证夜卧多惊，溺濇小腹痛；在骨则重不能举，尻以代踵，脊以代头，应乎肾，其证心腹胀满。初入皮肤血脉，邪轻易治；留连筋骨，久而不痛不仁者难治。久久不愈，五痹复感三邪，渐入五脏，卧不起床，泻多食少，亦如中风入脏者，死。　　初起强硬作痛者，宜疏风豁痰；沉重者，宜流湿行气；久病须分气血虚实，痰瘀多少治之。气虚痹者，关节不充，一身如从水中出，阳虚阴盛也，四君子汤加肉桂、生附，或川附丸。血虚痹者，皮肤不仁，济生防风汤，或黄芪建中汤去饴加桂枝。挟瘀血者，四物汤加桃仁、红花、竹沥、姜汁。挟痰者，手足麻痹，多睡眩运，济生茯苓汤，或二陈汤加竹沥、姜汁。肾脂枯涸不行，髓少筋弱，冻栗挛急者，十全大补汤、地仙丹，通用五痹擦痹法。初病骤用参芪归地，则气血滞而邪郁经络不散，虚者乌头粥、行湿流气散主之。　　麻属气虚，木属痰凝，此概言耳。有因虚而风寒湿三气乘之，麻木并作者；有气血俱虚，但麻不木者。盖麻犹痹也，虽不知痛痒，尚觉气微流行。在手多兼风湿，在足多兼寒湿。木则非惟不知痛痒，气亦不觉流行。常木为血碍气，间木为湿痰，皆经络凝滞，血脉不贯，谓之不仁。或兼虚火，则肌肉瞤动，不可误作风治。　　周身掣痛麻者，谓之周痹，乃肝气不行也。宜先汗后补，黄芪汤。开目麻木暂退，闭目甚者，升阳和中汤。皮肤麻木者，补气汤。手足麻气虚者，补中益气汤去当归、陈皮，加五味子、白芍、生甘草。虚甚挟风者，补中益气汤正料，加乌药、附子、羌活、防风、天麻。十指麻木，胃有湿痰死血者，二陈汤加二朮、红花、桃仁，少加附子以行经。左手脚腿偏麻疼痛，右口角并眼牵引侧视者，表有风也，宜天麻黄芪汤。两腿麻者，导气汤。两脚麻木如火热者，三妙丸。　　凡味酸伤筋则缓，味咸伤骨则痿，令人发热变为痛痹麻木等证。慎疾者须戒鱼腥、面酱、酒酢。肉属阳助火，但可量吃；若厚味过多，下必遗溺，上必痞闷，先用二陈汤加芍药、黄连降火，然后用本证药。古今图书集成医部全录卷二百二十七

痹门

　　　　医学准绳六要 【明　张三锡】
　　　　　痛风

　　痛风，即《内经》痛痹。上古多外感，故云三气合而为痹。今人多内伤，气血亏损，湿痰阴火，流滞经络，或在四肢，或客腰背，痛不可当，一名白虎历节风是也。大抵湿多则肿，热多则痛，阴虚则脉弦数而重在夜，气虚则脉虚大而重在日。
　　　　　着痹

　　四肢肌肉不为我用，似偏枯而多痛着，与痛风相类者，痹也。分虚实标本治。　　俞子木曰：痹者闭也，五脏六腑正气，为邪气所闭，则痹而不仁。《灵枢经》曰：病人一臂不遂，时复移于一臂者痹也，非风也。《要略》曰：风病半身不遂，若但闭不遂者痹也。经曰：风寒湿三气合而为痹，风多则行，寒多则痛，湿多则着，故痹多重痛沉着。
　　　　医宗必读 【明　李中梓】

　　　　　诸痹

　　筋痹即风痹也，游行不定，上下左右，随其虚邪与血气相搏，聚于关节，或赤或肿，筋脉弛纵，古称走注，今名流火。防风汤主之，如意通圣散、桂心散、没药散、虎骨丸、十生丹、一粒金丹、乳香应痛丸。　　肌痹，即着痹、湿痹也，留而不移，汗多，四肢缓弱，皮肤不仁，精神昏塞，今名麻木。神效黄芪汤主之。
　　　　医门法律 【清　喻昌】

　　　　　痛风

　　痛风一名白虎历节风，实即痛痹也。经既言以寒气胜者为痛痹矣，又言凡伤于寒者皆为热病，则用药自有一定之权衡。观《金匮》用附子、乌头，必用于表散药中，合桂枝、麻黄等药同用，即发表不远热之义。至攻里必遵《内经》不远于寒可知矣。诸家方中不达此义，即攻里概不远热。独《千金》犀角汤一方，深有合于经意，特表之为例。　　更有内热，因血虚炽盛，始先表散药中不能用辛热者，即当取夏月治温热病之表法为例。诸家复无其方，独《本事方》中有牛蒡子散，先得我心，亦并表出。
　　　　　风痹

　　中风四证：其一曰风痹，以诸痹类风状，故名之。然虽相类，实有不同。风则阳先受之，痹则阴先受之耳。致痹之因，乃风寒湿互相杂合，匪可分属。但以风气胜者为行痹，风性善行故也；以寒气胜者为痛痹，寒主收急故也；以湿气胜者为着痹，湿主重滞故也。　　邪之所中，五浅五深，不可不察。在骨则重而不举，在经则屈而不伸，在肉则不仁，在脉则血凝而不流，在皮则寒，此五者在躯壳之间，皆不痛也。其痛者，随血脉上下，寒凝汁沫，排分肉而痛；虽另名周痹，亦隶于血脉之中也。骨痹不已，复感于邪，内合于肾；筋痹不已，复感于邪，内舍于肝；脉痹不已，复感于邪，内舍于心；肌痹不已，复感于邪，内舍于脾；皮痹不已，复感于邪，内舍于肺。此五者亦非径入五脏也，五脏各有合病，久而不去，内舍于其合也。盖风寒湿三气离合牵制，非若风之善行易入，故但类于中风也。　　经论诸痹至详，然有大阙，且无方治。《金匮》补之，一曰血痹，二曰胸痹，三曰肾着。四曰三焦痹。　　《金匮》论血痹谓尊荣人骨弱肌肤盛重，因疲劳汗出，卧不时动摇，加被微风，遂得之。但以脉自微濇，在寸口关上小紧，宜针引阳气，令脉和紧去则愈。血痹阴阳俱微，寸口关上微，尺中小紧，外证身体不仁，如风痹状，黄芪桂枝五物汤主之。经但言在脉则血凝而不流，《金匮》直发其所以不流之故，言血既痹，脉自微濇，然或寸或关或尺，其脉见小紧之处，即风入处也。故其针药所施，皆引风外出之法也。　　《金匮》论胸痹脉证并方治，绎明入胸寒痹痛条下，此不赘。　　《金匮》论肾着之病，其人身体重，腰中冷，如坐水中，形如水状，反不渴，小便自利，饮食如故，病属下焦，身劳汗出，衣里冷湿，久久得之，腰以下冷痛，腹重如带五千钱，甘姜苓朮汤主之。经但言骨痹不已，复感于邪，内舍于肾。仲景知湿邪不能伤肾脏之真，不过舍于所合，故以身重腰冷等证为言，曰饮食如故，曰病属下焦，意可知矣。然湿土之邪，贼伤寒水，恐害两肾所主生气之原，关系尤大，故特举肾着一证立方，以开其痹着。　　《金匮》复有总治三痹之法，今误编历节黄汗之下。其曰诸肢节疼痛，身体魁瘰 【一作尪羸，】脚肿如脱，头眩短气，遇湿 【一作温温】 欲吐，桂枝芍药知母汤主之是也。盖短气，中焦胸痹之候也，属连头眩，即为上焦痹矣；遇湿欲吐，中焦痹也；脚肿如脱，下焦痹也；肢节疼痛，身体魁瘰，筋骨痹也。荣卫筋骨三焦俱病，又立此法以治之。合四法以观精微之蕴，仲景真百世之师矣！
　　　　　肾着即痹

　　《内经》云：湿胜为着痹。《金匮》独以属之肾，名曰肾着，云此证乃湿阴中肾之外廓，与肾之中脏无预者也。地湿之邪着寒脏外廓，则阴气凝聚，故腰中冷，如坐水中。实非肾脏之精气冷也。若精气冷，则膀胱引之从夹脊逆于中上二焦，荣卫上下之病，不可胜言。今邪止着下焦，饮食如故，不渴，小便自利；且与肠胃之腑无与，况肾脏乎？此不过身劳汗出，衣里冷湿，久久得之，但用甘草、干姜、茯苓、白朮，甘温从阳淡渗行湿足矣，又何取暖胃壮阳为哉！　　律一条
　　凡治痹证，不明其理，以风门诸通套药施之者，医之罪也！　　痹证非不有风，然风入在阴分，与寒湿互结，扰乱其血脉，致身中之阳不通于阴，故致痹也。古方多有用麻黄、白芷者，以麻黄能通阳气，白芷能行荣卫，然已入在四君、四物等药之内，非颛发表明矣。至于攻里之法，则从无有用之者。以攻里之药皆属苦寒，用之则阳愈不通，其痹转入诸腑而成死证者多矣，可无明辨而深戒欤？
　　　　景岳全书 【明　张介宾】

　　　　　论痹证

　　风痹一证，即今人所谓痛风也。盖痹者闭也，以血气为邪所闭，不得通行而病也。如痹论曰风气胜者为行痹，盖风者善行数变，故其为痹，则走注历节，无有定所，是为行痹，此阳邪也。曰寒气胜者为痛痹，以血气受寒则凝而留聚，聚则为痛，是为痛痹，此阴邪也。曰湿气胜者为着痹，以血气受湿则濡滞，濡滞则肢体沉重而疼痛顽木，留着不移，是为着痹，亦阴邪也。凡此三者，即痹之大则也。此外如五脏六腑之痹，则虽以饮食居处皆能致之，然必重感于邪而内连脏气，则合而为痹矣。若欲辨其轻重，则在皮肤者轻，在筋骨者甚，在脏俯者更甚。若欲辨其寒热，则多热者方是阳证，无热者便是阴证。然痹本阴邪，故为寒者多而热者少，此则不可不察！　　观痹论曰风寒湿三气杂至合而为痹，而寿夭刚柔篇又曰：在阳者命曰风，在阴者命曰痹。何也？盖三气之合，乃专言痹证之所因也。曰在阳为风，在阴为痹，又分言表里之有殊也。如风之与痹，本皆由感邪所致。但外有表证之见，而见发热头疼等证，或得汗即解者，是皆有形之谓，此以阳邪在阳分，是即伤寒中风之属也，故病在阳者，命曰风。若既受寒邪而初无发热头疼，又无变证，或有汗或无汗而筋骨之痛如故，及延绵久不能愈，而外无表证之见者，是皆无形之谓。此以阴邪直走阴分，即诸痹之属也，故病在阴者命曰痹。其或既有表证而疼痛又不能愈，此即半表半里，阴阳俱病之证，故阴阳俱病者。命曰风痹。此所以风病在阳而痹病在阴也。然则诸痹者皆在阴分亦总由真阴衰弱，精血亏损，故三气得以乘之而为此诸证。经曰：邪入于阴则痹，正谓此也。是以治痹之法，最宜峻补真阴，使血气流行，则寒邪随去。若过用风湿痰滞等药，而再伤阴气，必反增其病矣。
　　　　　治法

　　痹因外邪，病本在经而深则连脏。故其在上则有喘呕有吐食，在中则为胀满为疼痛，在下则为飧泄为秘结诸病，此皆风痹之兼证也。凡见此者，当于各门权其缓急先后，而随证治之。　　痹证之风胜者，治当从散，宜败毒散、乌药顺气散之类主之。若以风胜而兼微火者，宜大秦艽汤或九味羌活汤之类主之。　　痹证之寒胜者，但察其表里俱无热证，即当从温治之，宜五积散，或小续命汤、甘草附子汤之类主之。若寒甚气虚者，宜三因附子汤之类主之。　　痹证之湿胜者，其体必重，或多寒，或多痰，或多汗，皆脾弱阴寒证也。若羌活胜湿汤乃驱风散湿之剂，五积散乃温经散湿之剂，真武汤乃温中除湿之剂，三因附子汤乃补脾燥湿之剂，调气平胃散乃行气行湿之剂，五苓散乃利水导湿之剂，二陈汤、六君子汤乃化痰去湿之剂也。大抵治湿者欲其燥，欲燥者宜从暖。盖脾土喜燥而恶湿，喜暖而恶寒，故温脾即所以治湿也。然又有湿热之为病者，必见内热之证，滑数之脉，方可治以清凉，宜二妙散及加味二妙丸、当归拈痛汤之类主之。其有热甚者，如抽薪饮之类，亦可暂用，先清其火，而后调其气血。　　风痹之证，大抵因虚者多，因寒者多。惟血气不充，故风寒得以入之；惟阴邪留滞，故经脉为之不利。此痛痹之大端也。惟三气饮及大防风汤之类方能奏效。凡治痹之法，惟此为最。其有宜酒者，即以三气饮浸酒服之，亦妙法，见本方。或用易老天麻丸亦可。
　　　　　历节风痛

　　历节风痛，以其痛无定所，即行痹之属也。《病源》云：历节风痛，是气血本虚；或因饮酒腠理开，汗出当风所致；或因劳倦调护不谨，以致三气之邪遍历关节，与气血相搏而疼痛非常。或如虎之咬，故又有白虎历节之名。《中藏经》曰：历节疼痛者，因醉犯房而得之。此其概也。大都痛痹之证，多有昼轻而夜重者，正阴邪之在阴分也。其有遇风雨阴晦而甚者，此正阴邪侮阳之证也。或得暖遇热而甚者，此湿热伤阴之火证也。有火者宜从清凉，有寒者宜从温热。若筋脉拘滞，伸缩不利者，此血虚血燥证也，非养血养气不可，凡诸治法，总宜如前。凡诸痹作痛者，俱宜用火龙膏贴之。
　　　　方

　　附子八物汤 【《医学纲目》】 　治历节风，四肢疼痛，如锤锻不可忍。　　附子炮去皮脐　干姜炮　芍药　茯苓　半夏　桂心　人参各三两　白朮四两　　右銼散，每服四钱，水二盏，煎至七分，去滓，食前服。
　　桂枝芍药知母汤 【仲景】 　治痛痹。　　桂枝　知母　防风各四两　芍药三两　甘草　附子炮　麻黄各二两　白朮　生姜各五两　　右，水七升，煮取二升，温服七合，日三服。
　　导水丸 【子和，下同】 　治湿痹。　　滑石水飞　黑牵牛另取头末，各四两　大黄　黄芩各二两　　右为细末，滴水丸梧桐子大，每服五十丸，或加至百丸，临卧温水下。
　　通经散　治湿痹。
　　陈皮去白　当归各一两　甘遂面包不令透水，煮百余滚，取出，用冷水浸过，去面焙干　　右为细末，每服三钱，温汤调下，临卧服。
　　潜行散 【丹溪】 　治痛风。
</div>
    <div class="pagination">
<a href="痹门.html">上一页</a><a href="痹门.html">1</a><span class="current-page">2</span><a href="痹门_page3.html">3</a><a href="痹门_page4.html">4</a><a href="痹门_page5.html">5</a><a href="痹门_page6.html">6</a><a href="痹门_page7.html">7</a><a href="痹门_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
