<!DOCTYPE html>
<html>
<head>
    <meta charset="UTF-8">
    <title>前阴门 - 第 14 页/共 14 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>前阴门 - 第 14 页/共 14 页</h1>
    <div class="content">　　一弱人阴茎根结一核，如大豆许，若少劳则肿痛。先以十全大补汤去桂加车前子、麦门冬、酒制黄蘗、知母，少愈；更服制甘草，渐愈；仍以四物汤加车前之类而消。
　　一人患悬痈，焮痛发热，以龙胆泻肝汤二剂，及制甘草四剂而溃，再用滋阴之剂而愈。若或脓未成，以葱炒热傅上，冷易之；隔蒜灸之，亦可。数日不消或不溃，或溃而不敛，以十全大补汤加柴胡梢为主，间服制甘草，并效。若不保守，必成漏矣。
　　一男子患悬痈焮痛，发寒热，以小柴胡汤加制甘草二剂，少退；又制甘草四剂而消。大抵此证属阴虚，故不足人多患之。寒凉之剂，不可过用，恐伤胃气。惟制甘草一药，不损气血，不动脏腑，其功甚捷，最宜用之，不可忽也。
　　一男子患悬痈肿痛，小便赤濇，以加减龙胆泻肝汤，加制甘草二剂，少愈；以参、芪、归、朮、黄蘗、知母、制甘草四剂而溃；更以四物汤加黄蘗、知母、参、芪、制甘草而痊。
　　一男子患悬痈，久而不敛，脉大而无力，以十全大补汤加五味子、麦门冬，灸以豆豉饼，月余而愈。
　　一老人患悬痈，年余不敛。诊其脉，尚有湿热，以龙胆泻肝汤二剂，与服而湿退；乃以托里药及豆豉饼灸之，愈。
　　一男子患悬痈，肿痛发热，以小柴胡汤加黄连、青皮四剂少愈，更以加减龙胆泻肝汤而消。
　　一男子患悬痈，肿痛未作脓，以加减龙胆泻肝汤二剂少愈，以四物汤加木通、知母、黄蘗而消。
　　一男子患悬痈，脓熟不溃，胀痛，小便不利，急针之，尿脓皆利；更以小柴胡汤加黄檗、白芷、金银花四剂痛止；以托里消毒散数剂而愈。常见患者多不肯用针，待其自破。殊不知紧要之地，若一有脓，宜急针之，使毒外发，不致内溃。故前人云：凡疮，若不针烙，毒结无从而解，脓瘀无从而泄。又云：宜开户以逐之。患者反谓地部紧要而不用针，何其相违之远哉？
　　一男子患悬痈，脓熟不溃，脉数无力，此气血俱虚也。欲治以滋阴养气血之剂，更针之，使脓毒外泄。彼疑而不从，仍用降火败毒药，致元气愈虚，疮势愈盛，后溃不敛，竟至不救。夫悬痈之证，原系肝肾二经阴虚，虽一于补，尤恐不治。况脓成而又克伐，不死何俟？常治初起肿痛，或小便赤濇，先以制甘草一二剂及隔蒜灸，更饮龙胆泻肝汤。若发热肿痛者，以小柴胡汤加车前、黄蘗、川芎、当归。脓已成，即针之。已溃者，用八珍汤加制甘草、柴胡梢、酒炒黄蘗、知母。小便濇而脉有力者，仍用龙胆泻肝汤加制甘草。小便濇而脉无力者，用清心莲子饮加制甘草。脓清不敛者，用大补之剂，间以豆豉饼灸之。久而不敛者，用附子饼灸之，并效。
　　尚宝鲍希传足发热，服四物、黄蘗、知母之类。年余患悬痈，唾痰作渴，饮汤其热至膝，更加黄连、二陈，热痰益甚。谓余曰：何也？余曰：此足三阴亏损，水泛为痰，寒凉之剂，伤胃而甚耳。遂朝用补中益气，夕用六味丸，间佐以当归补血汤，半载乃愈。
　　赵州守患悬痈，肿多作痛，已五月余矣。晡热口干，盗汗食少，体倦气短，脉浮数而无力，此足三阴气血俱亏损也。用补中益气汤加制甘草、五味子、麦门冬三十余剂，食进热缓；又用六味丸料五十余剂，脓溃疮敛。后因怒作痛，少食胁痛发热，仍用前药，赖其禀实，慎疾而愈。
　　一邻人年三十，有下疳疮，虽屡求洽，以其不能忌口却之。忽一日，头痛发热自汗，众作伤寒阳证治之反剧。予诊其脉，弦甚，七至，重按则濇。予曰：此证在厥阴，药与证不相应。遂作小柴胡汤加草龙胆、黄连、胡黄连带热服四剂，而病脱然。
　　庶吉士刘华甫，或茎中作痛，或窍出白津，或小便秘濇。先用小柴胡汤，加山栀、泽泻、黄连、木通、胆草、茯苓二剂，以清肝火导湿热，诸证渐愈。后因劳倦，忽然寒热，此元气复伤也，用补中益气汤而安；又用六味丸，生肝血滋肾水而全愈。
　　州守姜节甫患下疳，脓水淋漓，作渴吐痰，午前恶寒，午后发热。余曰：午前恶寒属阳气虚弱，午后发热属阴血不足。不信，反服二陈、黄蘗、知母之类，饮食益少，大便不实，又日晡热渴，小腹重坠，患处焮痛，乃用四物汤加黄蘗、知母之类，饮食亦不思。余以脾气虚而下陷，先用补中益气汤，调养脾胃以升阳气，诸证渐愈；又用六味丸滋补肾水，以生肝血而痊。
　　一小儿十五岁，患下疳，杂用消毒之药，虚证悉具，二年余矣。询之，乃禀受所致。用萆薢汤月余，诸证渐愈。又用补阴八珍、补中益气二汤而痊。
　　一儒者茎中作痒，发热倦怠，外皮浮肿，二年矣。用八珍加柴胡、山栀，及六味地黄丸而愈。有兼阴毛间生虫作痒者，用桃仁研烂涂之。
　　一儒者因劳而患下疳，焮痛，寒热，体倦头痛，小便赤濇，用补中益气汤加车前、牛膝、山栀而愈。
　　一儒者阴茎腐烂，肿痛不止，日晡热甚，口干体倦，食少欲呕，此肝脾血虚也。先用六君子加柴胡、升麻，脾胃醒而诸证退；更以补中益气加炒山栀，肝火退而肿痛痊。
　　一老人患疳，小便淋沥，脉细体倦，此气虚兼湿热也，用清心莲子饮及补中益气汤治之而愈。
　　一弱人拗中作痛，小便淋沥，此因火燥，下焦无血，气不能降，而渗泄之令不行，用四物汤加黄蘗、知母、茯苓、牛膝、木通十余贴，痛止便利。
　　先君气短，拗中苦疮，小便不通。制四物汤加参、芪，煎吞滋肾丸而愈。盖前证以虚为本，以病为末，益其本则末自去。设若不固元气，专攻其病，害滋深矣。
　　王锦衣年逾四十，素有淋患疳疮，焮痛倦怠，用小柴胡汤加黄连、黄蘗、青皮、当归而愈。
　　杜举人名京，年逾三十，阴囊湿痒，茎出白物如脓，举则急痛，此肝疝也，用龙胆泻肝汤而愈。有阴茎肿或缩或挺或痒，亦以此药治之。
　　王上舍遗精，劳苦愈甚，拗中结核，服清心莲子饮、连翘消毒散，不应。予以八珍汤加山药、山茱萸、远志十余剂，渐愈；更以茯菟丸治之，遂不复作。叶巡检患此，云诸药不应，卢丹谷与八味丸治之而愈。
　　一男子患下疳肿硬，焮痛寒热，先以人参败毒散二剂而止，更以小柴胡汤加黄连、青皮治之而愈。
　　一男子下疳溃而肿痛，小便赤濇，以加减龙胆泻肝汤加青皮、黄连二剂，少愈；以小柴胡汤加黄蘗、知母、当归、茯苓数剂而愈。
　　一男子因劳，茎窍作痒，时出白物，发热口干，以清心莲子饮治之而安。
　　一男子下疳溃而肿痛发热，日晡尤甚，以小柴胡汤加黄连、知母、当归而愈。
　　一男子下疳已愈，惟茎中一块不散，以小柴胡汤加青皮、荆、防服之；更以荆芥、防风、牛膝、何首乌、滑石、甘草各五钱煎汤熏洗，各数剂而消。
　　一男子茎肿不消；又一男子溃而肿痛发热，小便秘濇，日晡或热；又一小儿肿痛，诸药不应。各以小柴胡汤吞芦荟丸数服，并愈。
　　一男子玉茎肿痛，小便如淋，自汗甚苦，时或尿血少许，尺脉洪数，按之则濇。先用清心莲子饮加牛膝、山栀、黄蘗、知母、柴胡数剂，少愈；更以滋肾丸一剂而痊。
　　《玉机微义》云：如自汗小便少，不可以药利之。既已自汗，则津液外亡，小便自少，若利之则荣卫枯竭，无以制火，烦热愈甚。当俟热退汗止，小便自行。况此证乃阳明经，大忌利小便也。
　　一男子阴茎或肿，或作痛，或挺纵不收；一男子茎中作痛，筋急缩或作痒，白物如精，随溺而下。此筋疝也，并用龙胆泻肝汤治之皆愈。张子和曰：遗溺闭癃，阴痿脬痹，精滑白淫，皆男子之疝也，不可妄归之肾冷。若血涸不月，月罢腰膝上热，足躄，嗌干，癃闭，少腹有块，或定或移，前阴突出，后阴痔核，皆女子之疝也。但女子不谓之疝而谓之瘕。
　　一男子患便毒，肿而不溃。余谓此因阳气虚弱，用参、芪、归、朮以补托元气。用白芷、皂角刺、柴胡、甘草节以排脓清肝，数剂而溃；以八珍加柴胡补其气血，数剂而愈。
　　胡判官患便毒，脓稀脉弱，以十全大补汤加五味、麦门、白蔹三十剂稍愈，更以参芪归朮膏而平。因新婚复发，聚肿坚硬，四肢冷，脉弱皮寒，饮食少思，此虚极也，仍用前药加桂、附三剂稍可。彼欲速愈，自用连翘消毒饮，泄利不止而殁。
　　京台王文远年逾四十，素劳苦，患便毒，发寒热。先以小柴胡汤加青皮，一服表证悉退；次以补中益气汤加穿山甲二剂，肿去三四；更以托里之药五六服，脓成刺去，旬日而敛。
　　一人便毒，肿而不溃，以参、芪、归、朮、甘草节、皂角针、白芷、柴胡数剂而溃，以八珍汤加柴胡数剂愈。
　　一人便毒，溃而肿不消，且不敛，诊脉浮而濇，以豆豉灸，更以十全大补汤月余而愈。
　　一老妇便毒肿痛，脓未作，小便滞，肝脉数，以加减龙胆泻肝汤，加山栀、黄蘗四剂而消。
　　一儒者便毒肿痛便濇，用八正散二剂，清肝火、导湿热而肿痛愈。更以小柴胡加芎、归、泽泻、山栀二剂，清肝火、补脾血而小便利。
　　一男子便毒，溃而肿痛不止，此余毒未解，用活命饮一剂而痛止，再剂而肿消。
　　一男子便毒，痛甚发热，用前饮一剂痛止，再以神效(艹舌)蒌散加山栀、柴胡二剂而消。
　　一男子便毒已溃而痛不止，小便秘濇，此肝火未解也。与小柴胡汤加黄蘗、知母、芎、归，痛止便利；更以托里当归汤而疮敛。若未解而痛不止者，须用活命饮消之。
　　一人便毒，脓未成，大痛，服消毒托里内疏药，不应。脉洪大，毒尚在，以仙方活命饮一剂，痛止；又剂而消。
　　一人便毒，溃而痛不止，诸药不应。诊之脉大，按之则数，乃毒未解也。以仙方活命饮而止，又一剂而消。
　　一人便毒肿痛，日晡发热，以小柴胡加青皮、天花粉四剂痛止热退，以神效(艹舌)蒌散四剂而消。
　　沈尼文年二十，左拗患便毒，余以肝肾阴虚，先用托里药，溃而将愈。因入房，发热作渴，右边亦作痛，脓水清稀，虚证悉至，脉洪大而无力，势甚可畏。用十全大补加附子一钱，脉证顿退；再剂全退。后用大补汤三十余剂而痊。
　　一人便毒，肿痛，恶寒发热，以荆防败毒散二剂而止，以双解散二剂而消。
　　一人便毒，焮肿作痛，大小便秘，脉有力。以玉烛散二剂顿退，更以龙胆泻肝汤四剂而消。
　　一人便毒，服克伐药以求内消，致泻利少食，以二神丸先止其泻，以十全大补倍加白朮、茯苓，数剂消。
　　一妇素清苦，因郁怒患便毒，或用败毒寒凉之药，反晡热内热，自汗盗汗，月经不行，口干咽燥。余谓此郁气伤脾，因药复损，先以当归汤数剂，后兼逍遥散各五十余剂，而诸证皆愈。
　　举人凌待之年逾四十，患便毒，克伐太过，饮食少思，大便不实，遗精脉微。东垣云：精滑不禁，大便自利，腰脚沉重，下虚也。仲景曰：微弱之脉，主气血俱虚也。先以六君子汤加破故纸、肉豆蔻煎服，泻止食进；更以十全大补汤加行经药十余剂而消。
　　一男子脓熟作胀，致小便不利，令急针之，以小柴胡汤加黄蘗、白芷、金银花四剂少愈，更以托里消毒散数剂而愈。
　　一男子阴囊肿，状如水晶，时痛时痒，出水，小腹按之作水声，小便频数，脉迟缓，此醉后饮水入房，汗出遇风，寒湿毒乘聚于囊为患，名水疝也。先以导水丸二服，腹水已去，小便如常；再饮胃苓散倍用白朮、茯苓，更用气针引去聚水而瘥。
　　一弱人囊痈，肿痛未成脓，小便赤濇，以制甘草、青皮、木通、黄蘗、当归、麦门冬四剂少愈，以清心莲子饮而消。
　　一男子囊痈，焮肿痛甚，小便濇，发热脉数。以龙胆泻肝汤倍用车前子、泽泻、木通、茯苓四剂，势去半；仍以前汤，止加黄蘗、金银花四剂，又减二三，便利如常，惟一处不消，此欲成脓也。再用前汤加金银花、白芷、皂角刺六剂，微肿痛，脉滑数，乃脓已成，令针之，肿痛悉退。投滋阴托里药，及紫苏末敷之而愈。
　　一男子囊痈，病势已甚，脉洪大可畏。用前汤二剂肿少退，以仙方活命饮二剂痛少止。诊其脉滑数，乃脓已成，须针之，否则阴囊皆溃。彼疑余言，遂用他医，果大溃，睾丸挂悬。复求治，诊之脉将静，以八珍汤加黄芪、黄蘗、知母、山栀，更敷紫苏末，数日而痊。此证势虽可畏，多得保全，患者勿惧。
　　一弱人囊痈，脓熟胀痛，大小便秘急，针之，脓出三碗许，即鼾睡，觉而神思少健，但针迟，虽敷解毒药，亦溃尽矣，故用托里药三十余剂始瘥。大抵此证属阴道亏，湿热不利所至，故滋阴除湿药不可缺。常治肿痛小便秘濇者，用除湿为主，滋阴佐之。肿痛已退，便利已和者，除湿滋阴药，相兼治之。欲其成脓，用托里为主，滋阴佐之。候脓成，即针之，仍用托里滋阴药。湿毒已尽者，专用托里。如脓清或多或敛迟者，用大补之剂及豆豉饼或附子饼灸之。
　　卢武选封君年逾五十，患囊痈，疮口年余不敛，诊之，微有湿热，以龙胆泻肝汤治之，湿热悉退，乃以托里药及豆豉饼灸之而愈。次年复患湿热颇盛，仍用前汤四剂而退，又以滋阴药而消。若溃后虚而不补，少壮者成漏，老弱者不治。脓清作渴，脉大者，亦不治。
　　胡同知，陕西人，年逾五十，阴囊肿痛，得热愈盛，服蟠葱散等药不应，肝脉数，此囊痈也，乃肝经湿热所致。脓已成，急针之，进龙胆泻肝汤，脉证悉退；更以托里滋阴药，外搽杉木灰、紫苏末，月余而愈。此证虽溃盛而无害，患者审之。
　　一道官年六十余，阴囊溃痛，不可忍，睾丸露出。与龙胆泻肝汤服之，及敷麸炭、紫苏末，不应。予意此湿气炽盛，先饮槐花酒一碗，次服前汤，少愈；更服托里加滋阴药，月余而平。设以前药不应，加之峻剂，未有不损中气以致败也。
　　一人连日饮酒，阴挺并囊湿痒，服滋阴等药，不应。予谓前阴肝脉络也，阴器纵挺而出，素有湿，继以酒，为湿热合于下焦而然。经曰：下焦如渎。又云：在下者引而竭之。遂以龙胆泻肝汤及清震汤而愈。此或不应，宜补肝汤及四生散治之。
　　儒者陈时用考试不利，一夕，饮烧酒，入房，妻不纳。翌日，阴囊肿胀，焮痛，遣人求治。予以除湿热清肝火之剂。城门夜闭，不及归服。翌早报云：夜来阴囊悉腐，玉茎下面贴囊者亦腐，此肝火挟酒毒而湿热炽盛也。仍以前药加参、芪、归、朮四剂，腐肉尽脱，睾丸悬挂。用大补气血药并涂当归膏，囊茎全复而愈。
　　给事陆贞山囊痈，肿赤胀痛，小便濇滞，寒热作渴，此肝肾阴虚湿热下注也，当清肝火，除湿毒。遂用柴胡、炒龙胆、吴茱萸、炒黄连、当归、金银花、皂角刺、赤芍药、防风、木通、甘草节，一剂肿痛渐退；少加防风、木通、川芎、茯苓作饮，下滋肾丸以补阴，其热肿俱退。但内有一条筋不消，此肝经血气虚损也，当滋肾水，用六味丸料去茯苓加五味二剂，再用补中益气加茯苓作饮，送滋肾丸，筋顿消而愈。
　　京兆朱二峰阴囊胀痛，彼以为疝。予诊其脉数而滑，此囊痈也。因肝肾二经，阴虚湿热所致，脓已成矣。服活命饮一剂而溃，用补阴托里药而敛。
　　一膏粱之客，阴囊肿胀，小便不利，此中焦积热，乘虚下注，先用龙胆泻肝汤加黄蘗、知母、黄连、牛膝四剂渐愈，后用补阴八珍汤加柴胡、山栀而愈。后不守禁忌，前证复作，仍用补阴八珍汤、补中益气汤、六味丸而痊。又因劳发热，自用四物、黄蘗、知母之类，虚证悉具，疮口开大。予谓五脏气血俱虚也。朝用补中益气，夕用六君子加当归，各五十余剂，疮口渐敛；又用六味丸调补而愈。
　　一男子醉而入房，阴囊肿胀大如斗，小腹胀闷，小水淋赤，发热口干，痰涎壅甚，此膀胱阴虚，酒毒所乘也。用六味丸料加车前、牛膝作饮，下滋肾丸，诸证顿退；再加五味子、麦门冬二剂而愈；却以补中益气汤加麦门冬、五味子调理而康。若用淡渗，复损真阴，决致不起。
　　知州王汝道先晡热发热，肢体倦怠，入房则腿足酸软，足心热至腿膝，六脉洪数，两尺为甚。余以足三阴虚，欲滋补化源。彼反服苦寒降火之剂，后阴囊肿胀。用治疝之药，肿胀益甚，形气愈虚。复用温补之剂，肿痛上攻，小便不利，两尺脉洪滑，按之虚甚。余曰：此囊痈也，因气血虚而不能溃，先用补中益气汤加山药、山茱萸、车前子、柴胡、山栀，一剂肿胀顿消；随用六味丸料加车前、牛膝、柴胡、山栀，一剂小便渐通；乃用活命饮与前二药消息兼用，至二十余剂，囊裂出秽脓甚多；乃用托里消毒散六剂，脓秽清；又用托里散数剂，脓水渐少；更用补阴托里散及十全大补汤五十余剂而痊。
　　一人不慎房劳，患便毒肿痛，以双解散二服通之，其痛即止；更以补中汤数剂而脓成，针之；以八珍汤加五味、麦门冬、柴胡三十余剂而痊。
　　通府张敬之患悬痈，久不愈，日晡热甚，作渴烦喘。或用四物汤黄蘗、知母之类，前证益甚，肢体倦，少食，大便不实，小便频数。谓余曰：何也？余曰：此脾虚之证，前药复伤而然。遂用补中益气加茯苓、半夏数剂，饮食渐进，前证渐愈；更加麦冬、五味调理，乃痊。经云：脾属太阴，为阴土而主生血。故东垣先生云：脾虚元气下陷，发热烦渴，肢体倦怠等证，用补中益气汤，以升补阳气而生阴血。若误认为肾虚，辄用四物、黄檗、知母之类，反伤脾胃生气，是虚其虚矣。况黄蘗、知母乃泻阳益阴之剂，若非膀胱阳火盛而不能生阴水，以致发热者，不可用也。
　　一男子年逾五十，患悬痈，脓清，肝肾脉弱，此不慎酒色，湿热壅滞也。然脓清脉弱，老年值此，何以收敛？况谷道前为任脉发源之地，肝经宗筋之所聚，辞不可治，后果死。尝治此痈，惟涧水制甘草有效；已破者兼以十全大补汤为要法。
　　一儒者患悬痈，服坎离丸，及四物、黄蘗、知母之类，不应。脉浮洪，按之微细。余以为足三阴虚，用托里散，及补阴托里散，渐愈；又用六味丸补中益气汤调补化源，半载而痊。大凡疮疡等证，若肾经阳气亢盛，致阴水不能化生，而患阴虚发热者，宜用坎离丸，取其苦寒能泻水中之火，令阳气衰而水自生。若阳气衰弱，致阴水不能化生，而患阴虚发热者，宜用六味丸，取其酸温，能生火中之水，使阳气旺则阴自生。况此证属肾经精气亏损而患者，十有八九；属肾经阳气亢盛而患者，十无一二。然江南之人患之，多属脾经，阴血亏损，元气下陷，须用补中益气汤升补阳气，使阳生而阴长。若嗜欲过多，亏损真水者，宜用六味丸补肾经元气以生精血，仍用补中益气汤以培脾肺之生气而滋肾水。经云：阴虚者，脾虚也。但多误以为肾经火证，用黄蘗、知母之类，复伤脾肺，绝其化源，反致不起。惜哉！
　　上舍刘克新悬痈，溃后作痛，发热口干，小便赤濇，自恃知医，用清热消毒之药不应。乃延予诊，左尺洪数，余以为阳气盛而阴气虚也。先用四物汤加黄蘗、知母等诸剂，泻其阳气，使阴自生，服数剂，诸证渐愈；后用补中益气汤、六味地黄丸，补脾肺滋肾水而疮口愈。
　　一儒生悬痈，小便赤濇，劳则足软肿痛，发热口干，舌燥，食少体倦，日晡益甚，此气血虚而未能溃也。遂用八珍加麦门、山药，倍用制甘草数剂，诸证悉退，但患处肿痛，此脓内焮也；又五剂脓自涌出；又五十余剂，而疮口将完。又因劳役，且停药，寒热作渴，肿痛脓多，用补中益气汤加炒山栀二剂，少愈；又以八珍汤加麦冬、五味百余剂，肿痛悉去。喜其慎起居，节饮食，常服补剂而安。但劳则出脓一二滴，后惑于他言，内用降火，外用追蚀，必其收敛，致患处大溃，几至不起，仍补而愈。
　　《外科正宗》曰：一男子患悬痈十余日，焮肿作痛，至晚发热尤甚，小水不利。以龙胆泻肝汤二服，小水稍通，微痛不止，此欲作脓；以托里消毒散加穿山甲、皂角刺、泽泻二服而脓出；又与十全大补汤，月余而敛。
　　一男子患悬痈，肿甚胀痛，此内脓已成，即针之，出臭脓碗许，疼痛顿减。以十全大补汤十余服而饮食渐进，焮痛亦消，惟疮口原溃之甚，不易完合；间用制甘草吞蜡矾丸，外以附子饼灸之，调理三月而愈。
　　一男子拗内结肿四日，作痒微痛，以九龙丹一服利五六次，肿渐消；又以四物加花粉、黄蘗、知母而愈。
　　一男子横痃，肿痛坚硬，二便濇滞，以九龙丹一服通利，大便肿稍减；间日又用一服，二便通利而消。
　　一男子患鱼口十余日，形势已成，肿痛日甚，因公事急出，不能行走，以火针法针之，出紫血锺许，外用膏贴，拔出微脓，服托里消毒散而便可行，亦且速愈。
　　一男子鱼口，溃而口大不敛，此服泄药之过。以十全大补汤，加泽泻、丹皮十余剂，外搽玉红膏，月余而敛。
　　一男子先出疳疮，久之不愈，后发横痃，十余日始生肿痛。予欲托里溃脓以泄毒气。彼欲内消，自服槐花酒、蜈蚣、全蝎等药，肿未得消，元气已损，转致筋骨疼痛，举动艰辛，仍复请治。形体瘦弱，脉虚而数，此真元受伤，邪气从之，虽当补养，后必欲发时疮，方愈。彼不为信，自仍服败毒消风等药，元气愈虚，饮食不进，筋骨疼甚，彻夜不睡，又复请治。先用补中益气汤倍参、芪六服，元气稍醒；又以八珍汤加麦门冬、五味子、远志、酸枣仁、牡丹皮十余服，夜间方睡，惟疼痛不能大减，此内虚疮毒下陷，故难取效。朝服六味丸，午服十全大补汤，又十余服，遍身方发红点，此疮毒欲出，仍服前药，红点渐高，始成疮样。彼时疮毒一出，疼痛顿减，元气渐复，更服八珍汤加蒌仁、银花、土茯苓，服至半年，其疮方得渐渐而痊。彼悔执方治病之尤，始信因病用方之妙。
　　一男子风寒未经发散，寒中肾囊，作肿痛甚。以万灵丹一服，洗浴发汗，寒邪顿退；又以四物汤加泽泻、苍朮、山栀、天花粉，敷如意金黄散数次而全消。
　　一男子囊肿甚大，不热不疼，按之软而即起，此湿水流注，聚而不散。以铍针导去黄水碗许；以导水消肾丸，服月余而肿消；又以木香补肾丸服之，不作。
　　一男子患此十余日，肿甚胀痛，内脓已成，针之，出脓碗许，以十全大补汤加泽泻、丹皮十余剂而敛。
　　一老人素有疝气，因怒伤肝，举发疼痛，自服蟠葱散热药，肿痛益甚。视之，肾囊半边坚硬，皮损紫黑，此欲腐烂见睾丸候也。彼不为信，尚欲内消，请别医治之。内服龙胆泻肝汤，外敷四黄散寒凉等药，坚硬果腐，饮食少进，虚热不睡，痛甚昏愦，又复请治。予曰：凡病有本末，治有权宜。初以药治疝，非疝也。凡疝为患，小腹作疼，牵引肾子，多寒少热，好饮热汤。此证乃恼怒伤肝，阴虚湿热为患。其囊红肿发热，小便赤濇，内热口干，坠重作痛，此为囊痈之候。初宜清利则愈，而反用疝家热药；已成宜用补阴托里，又用泻肝凉剂。此年老气血有亏，攻补机关已悞，其疾岂有不致危亡者？即当养气血、固根本为主，而佐以安神定痛之药，接补元气，死生在进退之间，尚可转也。随以八珍汤加麦冬、五味子、远志、牡丹皮，外以甘草汤淋洗腐上，将已坏黑肉，尽行剪落，其睾丸已露；数日后，其患得于补力，前证渐退，饮食渐进，外腐已尽，肾子已突大半，搽玉红膏，外以膏盖，长肌渐收，调理半年外而始得安。
　　一男子肿痛十余日，坚硬无脓，囊头肿上，紫色作烂，此欲外腐。以蟾酥锭为末掺上，膏盖三日，腐肉脱下，搽玉红膏、太乙膏掩之，内服补阴滋肾药而安。
　　一男子素有痰火，久服降下之药，致肾囊下结肿疼痛，脉细而数，此阴虚湿热流注而成，溃后必难收敛，辞不治。后果出臭脓不禁，日渐开大，发热不止，饮食不进，强以温中健脾补托气血，终至不应而殁。
　　一男子欲后受寒，致阴囊牵引小腹作痛，恶寒发热，诊之脉紧数而无力。以五积散一服，寒热乃退，痛亦稍止；更以八珍汤加肉桂、丹皮、泽泻数服而愈。
　　一童子十五岁，患下疳，玉茎肿痛，外皮浮肿，比常粗大一倍。他医治之，皆以解毒清肝等药，愈肿愈痛。予视之，亦用泻水清热渗湿等剂，俱不见效。诊之脉细数而无力，此中气不足，脾经湿水乘虚，流注停聚不散，当行从治之法也。以四物汤合平胃散，加木香、熟附子、人参各五分，一服而肿痛顿退，又四五服而全消。
　　一男子下疳，玉茎肿痛，发寒热，以荆防败毒散二剂而退；又以龙胆泻肝汤，肿痛亦减；用四物加黄蘗、知母而消。
　　一男子年四十，色欲过度，小便濇痛，出如白浆，结冻成块，此肾伤湿热为患。朝以八味丸，午以八珍汤加山茱萸、牡丹皮、黄蘗、知母，服之月余，而濇痛亦退，小便渐清。但窍中常有滑精，不时渗出，久至腰弯脚膝无力，偶以三因胜骏丸，服至月余，前证悉愈。
　　一男子茎头腐烂，小水濇痛，外以珍珠散，内服木通汤四服，濇痛亦止；更服四物汤加黄蘗、花粉而痊。
　　一男子初婚，玉茎伤损，出血疼甚，先以葱汤浸洗良久，随用珍珠散加冰片掺之，腐皮渐干，痛亦渐止；内服四物汤加木通、山栀四服，其肿痛渐止而愈。
　　一男子皮肿光亮，发热疼甚，外敷如意金黄散，内服龙胆泻肝汤加大黄，便痛稍愈。去大黄，又服而消。
　　《寓意草》曰：养翀王太翁先生，精神内守，百凡悉处谦退，年登古稀，面貌若童子，盖得于天全而不受人损也。从来但苦脾气不旺，饮食厚自撙节。迩年少腹有疝，形如鹊卵，数发以后，其形渐大而长，从少腹坠入睾囊甚易，返位甚难，下体稍受微寒即发，发时必俟块中冷气渐转暖热，始得软溜而缩入，不然，则鼓张于隘口，不能入也。近来其块益大，发时如卧酒瓶于胯上，半在少腹，半在睾囊，其势坚紧如石，其气迸入前后，腰脐各道筋中，同时俱胀。繇是上攻入胃，大呕大吐；繇是上攻巅顶，战栗畏寒，安危止关呼吸。去冬偶见暴发光景，知为地气上攻，亟以大剂参、附、姜、桂投之，一剂而愈。以后但遇举发，悉用桂、附速效。今五月末旬，值昌他往，其证连日为累，服十全大补汤二十余剂，其效甚迟。然疑证重，不疑药轻也。值年家俞老先生督饷浙中，遥议此证，亦谓十全大补用到百剂自效，乃决意服。至中秋，其证复发。时昌仍用姜、桂、参、附取效。令郎谏议卣翁老先生，两疑而莫所从也。昌请深言其理焉。夫人阳不足则用四君，阴不足则用四物，阴阳两不足，则合四君四物而加味为十全大补，此中正和平之道也。若夫浊阴之气，结聚少腹而成有形则阴盛极矣，安得以阴虚之法治之，助邪而滋疾乎？何以言之？妇女有娠者之病伤寒，不得已而用麻、桂、硝黄等伤胎之药，但加入四物，则厉药即不能入胞而伤胎，岂欲除块中之邪，反可用四物护之乎？此一证也。凡生症瘕痞块者，驯至身羸血枯，百计除之不减，一用四物则其势立增。夫四物不能生血活血，而徒以增患，此又一征也。人身之血脉，全赖饮食为充长，四物之滞脾，原非男子所贵，既已浊阴极盛，时至横引阴筋，直冲阳络，则地气之上陵者，大有可虑，何得以半阴半阳之药，蔓而图之？四物之不当用无疑矣。即四君亦元老之官，不可以理繁治剧，必加以姜、桂、附子之猛，始克胜病。何也？阴邪为害，不发则已，其发必暴。试观天气下降则清明，地气上升则晦塞，而人身大略可睹。然人但见地气之静，而未见地气之动也；方书但言阴气之衰，而未言阴气之盛也。医者，每遇直中阴经之病，尚不知所措手，况杂证乎？请纵谭天地之道以明之。天地之道，《元会运世》一书论之精矣。至于戌亥所以混茫之理，则置之不讲，以为其时天与地混而为一，无可讲耳。殊不知天不混于地，而地则混于天也。盖地气小动，尚有山崩川沸，陵迁谷变之应，况于地气大动，其雷炮迅击之威，百千万亿，遍震虚空，横冲逆撞以上加于天，宁不至混天为一耶？必至子而天开，地气稍下，而高复之体始露也；必至丑而地辟，地气始返于地，而太空之体始廓也。其时人物尚不能生者，则以地气自天而下，未至净尽，其青黄红紫赤白碧之九气而外，更有诸多悍疾之气，从空注下者，动辄绵亘千百丈。如木石之直坠，如箭弩之横流，人物非不萌生其中，但为诸多暴气所摧残，而不能长育耳。必至寅而驳劣之气，悉返冲和，然后人物得遂其生，以渐趋于繁衍耳。阴气之惨酷暴烈，一至于此，千古无人论及。何从知之耶？《大藏经》中，佛说世界成毁至详，而无此等论说者，盖已包括于地水火风之内，不必更言也。夫地水火风有一而非阴邪也哉？群阴之邪，酿成劫运，昌之所谓地气之混于天者，非臆说矣。堪舆家尚知趋天干之吉，而辟地支之凶，奈何医之为道，遇地气上奔之证，曾不思避其凶祸耶？汉代张仲景特着《卒病论》十六卷，禄山兵火以后，遂湮没不传，后人无繇获见。昌因悟明地气混天之理，凡见阴邪上冲，孤阳扰乱之证，陡进纯阳之药急驱阴气，呱呱有声从大孔而出，以辟乾坤而揭日月，功效亦既彰彰。如太翁之证，屡用姜、附奏绩者，毋谓一时之权宜，实乃万世经常之法也。但悍烈之性，似非居恒所宜服，即举发时服之，未免有口干舌苦之过。其不敢轻用者，孰不知之，而不知不得不用也。即如兵者，毒天下之物，而善用之则民从，不善用之则民叛。今讨寇之师，监而又监，制而又制，强悍之气，化为软戾，不得不与寇为和，同至于所过之地，抢劫一空，荆棘生而凶年兆，尽驱良民而为寇矣。庙堂之上，罢兵不能，用兵无策，大略类然。昌请与医药之法互相筹酌。夫坚块远在少腹，漫无平期，而毒药从喉入胃，从胃入肠，始得下究，旧病未除，新病必起矣。于此而用治法，先以姜、桂、附子为丸，曝令坚干，然后以参、朮，厚为外廓，俾喉胃间知有参、朮，不知有姜、桂、附子，递送达于积块之所，猛烈始露，庶几坚者削，而窠囊可尽空也。今监督之旄。充满行间，壮士金钱饱他人腹，性命悬他人手，其不能办寇固也。而其大病，在以兵护监督，不以监督护兵，所以迄无成功耳。诚令我兵四面与寇相当，而令监督于附近贼界，坚壁清野，与土著之民，习且耕且战之法，以厚为我兵之外廓，则不至于絷骐骥而缚孟贲，我兵可以贾勇而前，或击其首尾，或捣其中坚，或昼息夜奋，以乱其乌合，而扩清之功自致矣。况有监督以护之于外，诸凡外入之兵，不敢越伍而哗，庶几民不化为寇，而寇可返为民耳。山泽之癯，何知当世？然聊举医法之一端，若有可通者，因并及之。或问曰：外廓一说，于理甚长，何以古法不见用耶？答曰：古法用此者颇多。如用朱砂为衣者，取义南方赤色，入通于心，可以护送诸药而达于心也。如用青黛为衣者，取义东方青色，入通于肝，可以护送诸药而达于肝也。至于攻治恶疮之药，包入葱叶之中，更嚼葱厚罨而吞入，取其不伤喉膈而直达疮所也。即煎剂亦有此法。如用大剂附桂药煎好，再投生黄连二三分，一滚即取起，俟冷服之，则熟者内行下行，而生者上行外行，岂非外廓之意耶？仲景治阴证伤寒，用整两附子煎熟，而入生猪胆汁几滴和之。可见圣神用药，悉有法度也。
　　《景岳全书》曰：余尝治一少年，因偶触秽毒，遽患下疳，始溃龟头，敷治不效，随从马口延入尿管，以渐而深，直至肛门，逐节肿痛，形如鱼骨，每过夜则脓结马口，胀不得出，润而通之，则先脓后尿，敷洗皆不能及，甚为危惧。余尝遇一山叟，传得槐花蕊方，因以治之，不十日而茎根渐愈，半月后即自内达外，退至马口而全愈。疳愈后，即见些微广疮，复与五加皮饮十余剂而全愈。向彼传方者曰：此方善治淫疮热毒，悉从小便泄去，所以能治此疳。但服此者，可免终身疮毒后患。然犹有解毒奇验，则在疮发之时，但见通身忽有云片红斑，数日而没者，即皆疮毒应发之处。疮毒已解，而疮形犹见，是其验也。予初未之信，及此人疮发之时，疮固不多，而通身红斑果见，凡两日而没。予始知疮之有奇，一至于此。
　　余尝治一强壮少年，遭酷吏之恐，病似胀非胀，似热非热，绝食而困。众谓痰火，宜清中焦。余诊之曰：此恐惧内伤，少阳气索，而病及心肾，大亏证也。遂峻加温补，兼治心脾，一月而起。愈后形气虽健如初，而阳寂不举。余告之曰：根蒂若斯，肾伤已甚，非少壮所宜之兆，速宜培养心肾，庶免他虞。彼反以恐吓为疑，全不之信，未及半载，竞复病而殁，可见恐惧之害匪小也。
</div>
    <div class="pagination">
<a href="前阴门_page13.html">上一页</a><span>...</span><a href="前阴门_page9.html">9</a><a href="前阴门_page10.html">10</a><a href="前阴门_page11.html">11</a><a href="前阴门_page12.html">12</a><a href="前阴门_page13.html">13</a><span class="current-page">14</span>
    </div>
    <div class="pagination"><a href="index.html">返回目录</a></div>
</body>
</html>
