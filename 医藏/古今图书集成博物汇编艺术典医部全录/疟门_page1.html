<!DOCTYPE html>
<html>
<head>
    <meta charset="UTF-8">
    <title>疟门 - 第 1 页/共 8 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>疟门 - 第 1 页/共 8 页</h1>
    <div class="content">古今图书集成医部全录卷二百八十八

疟门

　　　　黄帝素问

　　　　　疟论

　　黄帝问曰：夫痎疟皆生于风，其蓄作有时者，何也？　　【注　夜病者，谓之痎；昼病者，谓之疟。】　　岐伯对曰：疟之始发也，先起于毫毛，伸欠乃作，寒栗鼓颔，腰脊俱痛，寒去则内外皆热，头痛如破，渴欲冷饮。　　 【注　卫气同邪将入于阴，表气虚，故起于毫毛伸欠。】　　帝曰：何气使然？愿闻其道。岐伯曰：阴阳上下交争，虚实更作，阴阳相移也。　　 【注　邪正阴阳之气，上下出入，交争于上下，并于阴则阴实而阳虚，并于阳则阳实而阴虚。】　　阳并于阴则阴实而阳虚，阳明虚则寒栗鼓颔也，巨阳虚则腰背颈项痛。　　 【注　三阳之气同并于阴，则阴实于内而阳虚于外。阳明之气主肌肉，而经脉交于颔下，是以寒栗鼓颔。太阳之气主表，而上升于头，下循背膂，故腰背头项俱痛。】　　三阳俱虚则阴气胜，阴气胜则骨寒而痛，寒生于内，故中外皆寒。阳盛则外热，阴虚则内热，外内皆热则喘而渴，故欲冷饮也。　　【注　阳虚于外则阴胜于里，是以骨寒而痛而寒生于内也。阴气逆极则复出之阳，并于阳则阴虚而阳盛。阳盛则外热，阴虚则内热，外内皆热，是以喘渴而欲冷饮也。】　　此皆得之夏伤于暑。热气盛，藏于皮肤之内，肠胃之外，此荣气之所舍也。　　 【注　舍即经隧所历之界分。】
　　此令人汗空疏，腠理开，因得秋气，汗出遇风，及得之以浴，水气舍于皮肤之内，与卫气并居。卫气者，昼日行于阳，夜行于阴。此气得阳而外出，得阴而内薄，内外相薄，是以日作。　　 【注　留舍之暑，能令汗空疏，腠理开，风遂乘之以入。或得之沐浴，水气舍于皮肤之间，与卫气并居，得阳随卫而外出，得阴随卫而内薄，是以日作。】　　帝曰：其间日而作者，何也？岐伯曰：其气之舍深，内薄于阴，阳气独发，阴邪内着，阴与阳争不得出，是以间日而作也。　　 【注　邪气舍深，内薄于里阴之分，阳气独发于外，里阴之邪，留着于内，阴邪与阳气交争而不得皆出于外，是以间日而作也。】　　帝曰：善！其作日晏，与其日早者，何气使然？岐伯曰：邪气客于风府，循膂而下，卫气一日一夜，大会于风府，其明日日下一节，故其作也晏，此先客于脊背也。　　 【注　此邪先客于脊背，而与卫气相遇故也。】　　每至于风府，则腠理开，腠理开则邪气入，邪气入则病作，以此日作稍益晏也。其出于风府，日下一节，二十一日，下至骶骨。　　 【注　卫气每至于风府则腠理开，开则客于脊背之邪，还入风府，与卫气相遇则病作。卫气出于风府，日下一节，则上会于风府稍晏，故病作稍晏。二十一日下至骶骨，则上会于风府益晏，故病作益晏也。】　　二十二日入于脊内，注于伏膂之脉，其气上行，九日出于缺盆之中，其气日高，故作日益早也。　　 【注　卫气外循督脉而下，内循冲脉而上行，九日出缺盆，其气日高，则会于风府日早，故作日益早。】　　其间日发者，由邪气内薄于五脏，横连募原也。其道远，其气深，其行迟，不能与卫气俱行，不得皆出，故间日乃作也。　　 【注　不得与卫气皆出，故间日作也。】　　帝曰：夫子言卫气每至于风府，腠理乃发，发则邪气入，入则病作。今卫气日下一节，其气之发也，不当风府，其日作者奈何？　　 【注　邪有不从风府而入，其病亦以日作者，何也？】　　岐伯曰：此邪气客于头项，循膂而下者也，故虚实不同。邪中异所，则不得当其风府也。故邪中于头项者，气至头项而病；中于背者，气至背而病；中于腰脊者，气至腰脊而病；中于手足者，气至手足而病。　　 【注　客于头项者，客于风府也。邪入于风府，循膂而下，留其处者，有虚实之不同。若邪中异所，则无有早晏矣。卫气虚而日下，则其发日晏；卫气实而日上，则其发日早，此邪从风府而留于脊膂之间者也。若邪中异所，则不得当其风府矣。如邪中于头项、腰背、手足之间，卫气亦行至头项、腰背、手足，与所舍之邪相遇而病作。】　　卫气之所在，与邪气相合则病作，故风无常府。卫气之所发，必开其腠理，邪气之所合则其府也。　　 【注　卫气之所在，谓卫气行至邪气所在之处，相合而病作，非定客于风府也。卫气之行，至所在之处而发，必开其腠理，然后邪正相合之处，即其府也。】　　帝曰：善！夫风之与疟也，相似同类，而风独常在，疟得有时而休者，何也？　　 【注　痎疟生于风，然病风者常在其处，病疟者休作有时，故帝有此问。】　　岐伯曰：风气留其处，故常在；疟气随经络沉以内薄，故卫气应乃作。　　 【注　风则伤卫，故病风者留于肌腠筋骨间而不移。疟则舍于荣，故随经络以内薄，与卫气相应乃作】　　帝曰：疟先寒而后热者，何也？岐伯曰：夏伤于大暑，其汗大出，腠理开发，因遇夏气凄沧之水寒，藏于腠理皮肤之中，秋伤于风，则病成矣。　　【注　夏时暑热溽蒸，腠理开发，或汗湿从风，或得之于沐浴，水寒藏于腠理皮肤之中，至秋时复伤于风，风寒两感，是以寒热之病成矣。】　　夫寒者阴气也，风者阳气也。先伤于寒而后伤于风，故先寒而后热也。病以时作，名曰寒疟。　　 【注　先受之寒，先从阴而病寒；后受之风，复从阳而病热。病以时作者，应时而作，无早晏也。】　　帝曰：先热而后寒者，何也？岐伯曰：此先伤于风而后伤于寒，故先热而后寒也。亦以时作，名曰温疟。　　 【注　天之阴阳，病人之阴阳，阴阳两感，故寒热交作。】　　其但热而不寒者，阴气先绝，阳气独发，则少气烦冤，手足热而欲呕，名曰瘅疟。　　 【注　但热不寒者，邪藏于髓，而肾阴之气，先与骨气相绝，是外邪不及于里阴，而独发于阳也。热伤气，故少气。心恶热，故烦冤。手足为诸阳之本，故手足热。瘅，单也，谓单发于阳而病热也。】　　帝曰：夫经言有余者泻之，不足者补之。今热为有余，寒为不足。夫疟者之寒，汤火不能温也；及其热，冰水不能寒也。此皆有余不足之类，当此之时，良工不能止，必须其自衰乃刺之，其故何也？愿闻其说。岐伯曰：经言无刺熇熇之热，无刺浑浑之脉，无刺漉漉之汗，故其为病逆，未可刺也　　 【注　言当此之时，病邪甚而正气逆，故未可刺也。】　　夫疟之始发也，阳气并于阴。当是之时，阳虚而阴盛，外无气，故先寒栗也。阴气逆极，则复出之阳，阳与阴复并于外，则阴虚而阳实，故先热而渴。　　 【注　寒热始盛之时，乃阴阳之气交并，正气错乱未分，故未可刺。】　　夫疟气者，并于阳则阳胜，并于阴则阴胜。阴胜则寒，阳胜则热。　　 【注　阴阳未和而邪气方盛，故未可刺。】　　疟者，风寒之气不常也，病极则复至。　　 【注　如病风而为热极，则阴邪之寒气复至；病寒而为寒极，则风邪之阳热复至。】　　病之发也，如火之热，如风雨不可当也，故经言曰：方其盛时必毁，因其衰也事必大昌，此之谓也。　　 【注　此承上文言邪气方盛，不可刺也。】　　夫疟之未发也，阴未并阳，阳未并阴，因而调之，真气得安，邪气乃亡。故工不能治其已发，为其气逆也。　　 【注　邪气未发，则正气未乱，因而调之，真气得安，邪气乃去，所谓治未病也。若待其已发，虽良工弗能为，为其气逆也。】　　帝曰：善！攻之奈何？早晏何如？
　　 【注　早谓病之未发，晏谓病之已衰。】　　岐伯曰：疟之且发也，阴阳之且移也，必从四末始也。阳已伤，阴从之，故先其时坚束其处，令邪气不得入，阴气不得出。审候见之在孙络盛坚而血者，皆取之，此真往而未得并者也。　　 【注　疟之将发，阴阳之将移，必从四末始。盖三阴三阳之气，从手足之并荣而更移也。如病在阳而阳已伤，则阴经将从而受之。故当先其未发之时，坚束其四末，令邪在此经者不得入于彼经，彼经之气不得出而并于此经。审其证而候其脉，见其经络盛坚而血者，皆取而去之，此阴阳真气往来和平而未得交并者也。】　　帝曰：疟不发，其应何如？
　　 【注　疟病未发之时，其脉候证候何如而应？】　　岐伯曰：疟气者，必更盛更虚。当气之所在也，病在阳则热而脉躁，在阴则寒而脉静。　　 【注　疟有阴阳更并之盛虚，皆当气之所在，如病在阳则热而脉躁，在阴则寒而脉静。欲知脉与病之相应，但审证之寒热，脉之静躁，则知病在阴在阳。】　　极则阴阳俱衰，卫气相离，故病得休。卫气集，则复病也。　　 【注　卫气者，行阴而行阳者也，是以卫气相离，其病得休，卫气集，则复病也。】　　帝曰：时有间二日，或至数日发，或渴或不渴，其故何也？岐伯曰：其间日者，邪气与卫气客于六腑，而有时相失，不能相得，故休数日乃作也。　　【注　相失者，不与卫气相遇也。盖六腑之募原，其道更远，气有所不到，故有时相失，不能相得。其邪故或间二日或数日乃作也。】　　疟者阴阳更胜也，或甚或不甚，故或渴或不渴。　　 【注　阳热甚则渴，不甚则不渴矣。】　　帝曰：论言夏伤于暑，秋必病疟。今疟不必应者，何也？　　 【注　言有不必夏伤于暑而为病疟者也。】　　岐伯曰：此应四时者也。其病异形者，反四时也。其以秋病者寒甚，以冬病者寒不甚，以春病者恶风，以夏病者多汗。　　 【注　应四时者，随四时阴阳之气升降出入而为病也。反四时者，非留畜之邪，乃感四时之气而为病也。秋时阳气下降，天气新凉，故感秋凉之气而为病者，寒甚。冬时阳气伏藏于内，即受时行之寒，得阳气以化热，故寒不甚。春时阳气始出，天气尚寒，故恶风。夏时阳气外泄，腠理空疏，故多汗。】　　帝曰：夫病温疟与寒疟而皆安舍？舍于何脏？岐伯曰：温疟者，得之冬中于风，寒气藏于骨髓之中，至春则阳气大发，邪气不能自出，因遇大暑，脑髓烁，肌肉消，腠理发泄，或有所用力，邪气与汗皆出。此病藏于肾，其气先从内出之于外也。如是者阴虚而阳盛，阳盛则热矣；衰则气复反而入，入入：原缺，据《素问》疟论补。则阳虚，阳虚则寒矣。故先热而后寒，名曰温疟。　　【注　至春阳气大发，而邪不能自出者，邪藏于骨髓之中，而气行骨外故也。脑为精髓之海，脑髓烁者，暑气盛而精髓烁热也。肌肉消者，腠理开而肌肉消疏也。汗乃肾脏精髓之所化，或有所用力，则伤动其肾气，是以所藏之邪得与汗共并而出矣。夫骨气与肾气相合，故病气藏于肾，其气先从内出之外也。从内出外，则阴虚而阳盛，阳盛则热矣。气从内出之外，故病复反入之阴。】　　帝曰：瘅疟何如？岐伯曰：瘅疟者，肺素有热，气盛于身，厥逆上冲，中气实而不外泄，因有所用力，腠理开，风寒舍于皮肤之内、分肉之间而发，发则阳气盛，阳气盛而不衰则病矣。其气不反于阴，故但热而不寒。气内藏于心，而外舍于分肉之间，令人消烁脱肉，故命曰瘅疟。帝曰：善！　　【注　肺主周身之气，肺素有热，故气盛于身。其气厥逆上冲，故不泄于外，而但实于中，此外内皆实矣。气止实于外，则邪不能外侵，故因有所用力，腠理开而后邪舍于皮肤之内。中气实则邪不能内入，故其气单发于阳也。气内藏于心者，谓邪藏于血脉之中，而气内通于心也。内藏于血脉之里，外舍于分肉之间，阳气盛而无阴气以和之，是以阳热不衰而令人消烁脱肉也。若但热不寒者，邪气内藏于心，外舍分肉之间，令人消烁脱肉，是阴气绝而阳气独发者，名曰瘅疟。若但热不寒者，亦名瘅疟，是瘅疟之有二证也。】
　　　　　四时调神大论

　　夏三月，此为蕃秀。天地气交，万物华实，夜卧早起，无厌于日，使志无怒，使华英成秀，使气得泄，若所爱在外，此夏气之应，养长之道也。逆之则伤心，秋为痎疟。奉收者少，冬至重病。　　 【注　夏气浮长，故欲其疏泄，气泄则肤腠宣通，时气疏畅，有若好乐之在外也。春生于上，夏长于外，秋收于内，冬藏于下。今夏逆于上，秋无以收，收机有碍，则冬无所藏，阳不归原，是根气已损，至冬时寒水当令，无阳热温配，故冬时为病，甚危险也。】
　　　　　生气通天论

　　阳气者，精则养神，柔则养筋，魄汗未尽，形弱而气烁，穴俞以闭，发为风疟。　　 【注　魄汗未尽，表邪未去也。形弱，肌腠虚也。腠理空疏，则表阳邪气同陷于其间，寒邪在表，则随阳而化热，故气烁也。邪虽陷于肌腠，而表气不入于经，是以穴俞以闭。风疟，但热不寒之疟也。】　　夏伤于暑，秋为痎疟。
　　 【注　夏伤于暑，暑汗不泄，炎气伏藏，秋时阴气外出，与热相遇，发为痎疟。】
　　　　　金匮真言论

　　秋善病风疟。……长夏不病洞泄寒中，秋不病风疟。　　【注　夏时阳气在外，里气虚寒。长夏湿土主气，风入于经俞，即内薄而为洞泄，风木乘虚而胜土也。脾为阴中之至阴，不能化热而为寒中也。长夏不病洞泄寒中，秋不病风疟者，甚言其阳气之不可伤也。】
　　　　　气交变大论

　　岁火太过，炎暑流行，金肺受邪，民病疟。　　 【注　火胜则克金，故肺受邪。疟，暑热病也。】
　　　　　五常政大论

　　火太过曰赫曦。赫曦之纪，其病疟。
　　　　　六元正纪大论

　　火郁之发，民病温疟。
　　 【注　火热盛也。】

　　　　　至真要大论

　　少阳司天，火淫所胜，民病头痛发热，恶寒而疟。　　 【注　少阳之火，在天为暑，故为此诸证，淫于肺也。】　　阳明司天，燥淫所胜，民病左胠胁痛，寒清于中，感而疟。　　 【注　左胠胁痛者，燥金淫胜于上，肝木乃病也。感寒清而成疟者，秋成痎疟也。】　　太阳之胜，凝栗且至，痔疟发。
　　【注　痔疟发，乃太阳寒热之邪也。】　　帝曰：火热复，恶寒发热，有如疟状，或一日发，或间数日发，其故何也？岐伯曰：胜复之气，会遇之时有多少也。阴气多而阳气少，则其发日远；阳气多而阴气少，则其发日近。此胜复相薄盛衰之节，疟亦同法。　　 【注　火热伤气，此言病在气而不在经也。复恶寒发热，有如疟状者，此阴阳外内之相乘也。夫阳在外，阴往乘之则恶寒；阴在内，阳往乘之则发热也。或一日发，或间数日发者，此阴阳胜复之气会遇之时有多少也。如阴气多而阳气少，则火热留于阴久，故其发日远；如阳气多而阴气少，则热随阳气而常盛于外，故其发日近。此阴阳胜复之作，盛衰之有节耳。】
　　　　灵枢经

　　　　　岁露论

　　黄帝问于岐伯曰：经言夏日伤暑，秋病疟，疟之发以时，其故何也？岐伯对曰：邪客于风府，病循膂而下，卫气一日一夜常大会于风府，其明日日下一节，故其日作晏，此其先客于脊背也。故每至于风府则腠理开，腠理开则邪气入，邪气入则病作，此所以日作尚晏也。卫气之行风府，日下一节，二十一日下至尾骶，二十二日入脊，内注于伏冲之脉，其行九日，出于缺盆之中，其气上行，故其病稍益。至其内搏于五脏，横连募原，其道远，其气深，其行迟，不能日作，故次日乃畜积而作焉。黄帝曰：卫气每至于风府，腠理乃发，发则邪入焉，其卫气日下一节，则不当风府奈何？岐伯曰：风府无常，卫气之所应，必开其腠理，气之所舍，节则其府也。黄帝曰：善！夫风之与疟也，相与同类。而风常在，而疟特以时休，何也？岐伯曰：风气留其处，疟气随经络沉以内搏，故卫气应乃作也。帝曰：善！
　　　　金匮要略 【汉　张机】

　　　　　疟脉证治

　　疟病篇曰：师曰：疟脉自弦，弦数者多热，弦迟者多寒。弦小紧者下之瘥；弦迟者可温之；弦紧者可发汗针灸也；浮大者可吐之；弦数者风发也，以饮食消息止之。　　病疟以月一日发，当以十五日愈。设不差，当月尽解。如其不差，当云何？师曰：此结为症瘕，名曰疟母，急治之，宜鳖甲煎圆。　　师曰：阴气孤绝，阳气独发，则热而少气烦冤，手足热而欲呕，名曰瘅疟。若但热不寒者，邪气内藏于心，外舍分肉之间，令人消烁肌肉。　　温疟者，其脉如平，身无寒，但热，骨节疼烦时呕，白虎加桂枝汤主之。　　疟多寒者，名曰牡疟，蜀漆散主之。
　　　　　食忌

　　十月勿食被霜生菜，令人面无光，目濇，心痛腰疼，或发心疟。疟发时手足十指爪皆青，困痿。
　　　　中藏经 【汉　华佗】

　　　　　寒热论

　　人之寒热往来者，其病何也？此乃阴阳相胜也。阳不足则先寒后热，阴不足则先热后寒。又上盛则发热，下盛则发寒。皮寒而燥者，阳不足；皮热而燥者，阴不足。皮寒而寒者，阴盛也；皮热而热者，阳盛也。热发于下，则阴中之阳邪也；热发于上，则阳中之阳邪也。寒起于上，则阳中之阴邪也；寒起于下，则阴中之阴邪也。寒而颊赤多言者，阳中之阴邪也；热而面青多言者，阴中之阳邪也。寒而面青多言者，阴中之阴邪也，若不言者，不可治也。阴中之阴者，一生九死；阳中之阳者，九生一死。阴病难治，阳病易医。诊其脉候，数在上则阳中之阳也，数在下则阴中之阳也；迟在上则阳中之阴也，迟在下则阴中之阴也；数在中则中热，迟在中则中寒。用热取热以寒攻。逆顺之法，从乎天地，本乎阴阳也。天地者人之父母也，阴阳者人之根本也，未有不从天地阴阳者也。从者生，逆者死。寒之又寒，热之又热者，生。金匮大要论云：夜发寒者从，夜发热者逆；昼发热者从，昼发寒者逆。从逆之兆，亦在乎审明。　　肝之积气在胁，久不去，发咳逆，或为痎疟也。肝虚冷则胁下坚痛，目盲，臂痛，发热如疟，不欲食。
　　　　　上下不宁

　　脾病者，上下不宁，何谓也？脾，上有心母，下有肺子。心者血也，属阴；肺者气也，属阳。脾病则上母不宁，母不宁则为阴不足也，阴不足则发热。又脾病则下子不宁，子不宁则为阳不足也，阳不足则发寒。脾病则血气俱不宁，血气不宁则寒热往来，无有休息，故病如疟。谓脾者土也，心者火也，肺者金也。火生土，土生金，故曰上有心母，下有肺子，脾居其中，病则如斯。
　　　　　死候

　　病疟，腰脊强急瘈瘲者，死。

　　　　千金方 【唐　孙思邈】

　　　　　治法

　　夫疟之且发也，阴阳之且移也，必从四末始也。阳已伤，阴从之，故气未并。先其时一食顷，用细左索紧束其手足十指，令邪气不得入，阴气不得出，过时乃解。疟岁岁发至三岁，或连月发不解者，以胁下有痞也。治之不得攻其痞，但得虚其津液，先其时发其汗，服汤已，先小寒者，引衣自覆，汗出小便利，即愈。疟者病人形瘦，皮上必粟起也。
　　　　　属五脏

　　肝病为疟者，令人色苍苍然太息，其状若死者，乌梅丸主之。　　心病为疟者，令人心烦甚，欲得清水，反寒多不甚热，若其人本来心性和而忽弊急反于常，白朮酒主之。　　脾病为疟者，令人寒，腹中痛，热则肠中鸣，鸣已汗出，恒山丸主之。　　肺病为疟者，令人心寒，寒甚则热，热间善惊，如有所见者，恒山汤主之。　　肾病为疟者，令人凄凄然腰脊痛，宛转大便难，目眴眴然，身掉不定，手足寒，恒山汤主之。
　　　　河间六书 【金　刘完素】

　　　　　总论

　　经曰：夏伤于暑，秋必痎疟。盖伤之浅者近而暴，伤之重者远而缓。痎疟者，久疟也。是知夏伤于暑，湿热闭藏而不能发泄于外，故邪气内行至秋而发为疟也。初不知何经受之，随其动而取之。有中三阳者，有中三阴者。大抵经中邪气，其证各殊，同伤寒论之也。故《内经》曰：五脏皆有疟，其治各别。在太阳经者，谓之风热疟，治多汗之。此三阳经受病，皆谓之暴疟，发在夏至后、处暑前，此乃伤之浅者近而暴也。在阴经则不分三经，总谓之湿疟，当从太阴经，则不分其病发在处暑后、冬至前，此乃伤之重也。远而为痎疟者，老也，故谓之久疟。气居西方，宜毒药疗之。疟之为疾，因内积暑热之气，不能宣泄于外而为疟也。当盛夏之时，能食寒凉之物而助阴气者，纵使有暑热之气，微者自消矣。更时复以药疏利脏腑，使邪气自下。《内经》曰，春食凉、夏食寒、秋食温、冬食热，是谓春夏养阳，秋冬养阴。人能于饮食起居之间，顺四时之气而行之，邪气何由得生也？　　治法
　　疟病处暑前，头痛项强，脉浮恶风，有汗，桂枝羌活汤迎而服之，如吐者加半夏曲等分。　　若头痛项强，脉浮恶风，无汗者，麻黄羌活汤。　　若发疟如前证而夜发者，麻黄黄芩汤。盖桃仁味苦甘辛。肝者血之海，血聚则肝气燥。经所谓肝苦急，急食甘以缓之。故桃仁散血缓肝。谓邪气深远而入血，故夜发乃阴经有邪。此汤发散血中风寒之剂。　　疟病，身热目痛，热多寒少，脉长，睡卧不安，先以大柴胡汤下之，微利为度；如下过外有微邪未尽者，宜服白芷汤以尽其邪。　　疟无他证，隔日发，先寒后热，寒少热多，宜桂枝石膏汤。盖间日者，邪气所舍深也。　　疟寒热大作，不论先后，皆太阳阳明合病也，谓之大争。寒作则必战动。经曰：热胜而动也。发热则必汗泄。经曰：汗出不愈，知为热也。阳盛阴虚之证，当内实外虚，不治必传入阴经也，当用桂枝芍药汤主之。如服药寒热转大者，知太阳阳明少阳三阳合病也，宜桂枝黄芩汤和之。服药已，如外邪已罢，内邪未已，再铨下药：从卯至午时发者，宜以大柴胡承气汤主之；从午至酉发者，知邪在内也，宜大承气汤下之；从酉至子发者，或至寅时发者，知邪在血也，宜桃仁承气汤下之。　　前项大柴胡、承气等下药，微利为度，以小柴胡汤彻其微邪之气。立秋之后及处暑前发疟，渐瘦不能食者，谓之痎疟。此邪深远而中阴经，为久疟也。治久疟，不能饮食，胸中郁郁，欲吐不能者，宜吐则已，当以藜芦散、雄黄散吐之。　　秋深久疟，胃中无物，又无痰癖，腹高而食少，俗谓疟气入腹，宜苍朮汤主之，迎发而服。
　　　　儒门事亲 【元　张从政】

　　　　　疟非脾寒及鬼神辨

　　夫疟犹酷虐之虐也，以夏伤酷暑而成痎疟也。又有痎疟连岁不已，此肝经肥气之积，多在左胁之下，状如覆杯，是为(疒皆)疟，犹痎也，久而不已令人瘦。《内经》既以夏伤于暑而为疟，何后世之医者，皆以脾寒治之？世医既不知邪热畜积之深为寒战，遂为寒战所惑；又不悟邪热入而后出于表，发为躁渴，遂为交争所惑。相传以姜、附、硫黄、平胃、异攻散、交加饮子治之，百千之中，幸其一效，执以为是，至使父子弟兄相传，及其疟之甚者，则归之祟怪，岂不大可笑耶？《内经》拘于鬼神者不可与言至德，何世俗之愚而难化也！又或因夏日饮冷过常，伤食生硬瓜果梨枣之属，指为食疟，此又非也。岂知《内经》之论则不然。夏伤于暑，遇秋之风，因劳而汗，元府受风，复遇凄沧之水，风闭而不出，舍于肠胃之外，与荣卫并行，昼行于阳，夜行于阴，邪热浅则连日而作，邪热深则间日而作，并入于里则热，并入于表则寒，若此而论，了不干于脾，后世论药如此之差互也！以时言之，治平之时常疟病少，扰攘之时常疟病多。治平之时，虽用砒石、辰砂有毒之药治之，亦能取效，缘治平之时，其民夷静，故虽以热攻热，亦少后患。至于扰攘之时，其民劳苦，不可遽用大毒大热之药，若以热攻热，热甚则转为吐血、泄血、痈疽、疮疡、呕吐之疾。盖扰攘之时，政令烦乱，徭役纷冗，朝戈暮戟，略无少暇，内火与外火俱动，在侯伯官吏尤甚，岂可与夷静之人同法而治哉？余亲见泰和六年丙寅，征南师旅大举，至明年军回，是岁瘴疠杀人，莫知其数，昏瞀懊憹，十死八九，皆火之化也。次岁疟病大作，侯王官吏上下皆病，轻者旬月，甚者弥年。夫富贵之人，劳心役智，不可骤用砒石大毒之药，止宜先以白虎汤加人参、小柴胡汤、五苓散之类，顿服立解；或不愈者，可服神佑丸减用神芎等。甚者可大小承气汤下之五七行，或十余行，峻泄夏月积热暑毒之气，此药虽泄而无损于脏腑，乃所以安脏腑也。次以桂苓甘露散、石膏知母汤、大小柴胡汤、人参柴胡饮子，量虚实加减而用之，此药能治寒热往来日晡发作，与治伤寒其法颇同。更不愈者，以常山散吐之，无不愈者。余尝用张长沙汗、下、吐三法，愈疟极多。大忌错作脾寒，用暴热之药治之，纵有愈者，后必发疮疽下血之病，不死亦危。余白先世授以医方，至今五十余年矣，苟不识练，岂敢如是决也！又尝观刺疟论五十九刺，一刺则衰，再刺则去，三刺则已。会陈下有病疟二年不愈者，止服温热之剂，渐至衰羸，命予药之。余见其羸，亦不敢便投寒凉之剂，乃取《内经》刺疟论详之，曰：诸疟不已，刺十指间出血。正当发时，余刺其十指出血，血止而寒热立止，咸骇其神。余非衒术，窃见晚学之人，不考诰典，谬说鬼疾，妄求符箓，祈祷辟匿，法外旁寻，以致病人迁延危殆。疟病除岚瘴一二发必死，其余五脏六腑疟皆不死。如有死者，皆方士误杀之也。或曰：汝言疟因于暑者，春发之疟亦伤暑乎？余曰：此疟最深，何哉？暑伏于秋冬而不发，至春始发，此疟之深者。《内经》气交变大论：岁火太过，炎暑流行，金肺受邪。启元子云：火不以德，邪害于肺金也，故肺金先病，以金气不及故为病。又经曰：岁火太过，大热先发，故民病疟，少气咳喘，血溢血泄，嗌燥耳聋，中热，肩背热，上应荧惑星，见则山泽燔燎，雨乃不降，烁石销金，涸泉焦草，火星大而明见。注曰：火无德令，纵热害金，水复制心，故心火自病。荧惑见则酷法大，故疟常与酷吏之政并行。或酷政行于先而疟气应于后，或疟气行于先而酷政应于后。昔人有诗云：大暑去酷吏。此言虽不为医设，亦于医旨暗相符者也。以前人论疟者未尝及于此，故予发之，乃知圣人立疟之名，必有所谓云。　　治法
　　夫富贵膏粱之人病疟，或间日、或频日发，或作热、或作寒，或多寒少热、或多热少寒，宜以大柴胡汤下之，下过三五行；次服白虎汤、玉露散、桂苓甘露散之类。如不愈者，是积热太甚，宜以神芎丸、藏用丸、三花神佑丸、调胃承气汤等药，大作剂料下之。下讫以长流水煎五苓散服之，或服小柴胡汤数服亦可。如不愈，复以常山散吐之，后服凉膈散、白虎汤之类，必愈矣。大忌热面及羊肉鸡猪鱼兔等物，如食之疟疾复作，以至不救。　　贫贱蒭荛之人病疟，以饮食疏粝，衣服寒薄，劳力动作，不可与膏粱之人同法而治。临发日，可用野夫多效方，温脾散治之；如不愈，用辰砂丹治之则愈矣。如服药讫，宜以长流水煎白虎汤、五苓散服之；不宜食热物及燥热之药，以疟疾是伤暑伏热之故也。《内经》曰：夏伤于暑，秋必痎疟。可不信哉！忌物同前。
　　　　　呪果法

　　夫疟疾连岁不愈者，可用咒果法治之。果者谓桃、杏、枣、梨、栗是也。呪曰：吾从东方来，路逢一池水；水里一条龙，九头十八尾。问伊食甚的？只吃疟病鬼。右，念一遍，吹在果子上；念七遍，吹七遍在上。令病人于五更鸡犬不闻时，面东而立，食讫，于净室中安困。忌食瓜果荤肉热物。此法十治八九，无药处可救人。
　　　　东垣十书 【元　李杲】

　　　　　夏伤于暑秋必痎疟

　　暑者，季夏也。季夏者，湿土也。君火持权不与之子，暑湿之令不行也，湿令不行则土亏矣。所胜妄行，木气太过，少阳王也。所生者受病则肺金不足，所不胜者侮之，故水得以乘之土分。土者坤也，坤土申之分，申为相火，水入于土则水火相干而阴阳交争，故为寒热兼水气。终见三焦，是二少阳相合也。少阳在湿土之分，故为寒热。肺金不足，洒淅寒热，此皆往来未定之气也，故为痎疟，久而不愈。疟不发于夏而发于秋者，以湿热在酉之分，方得其权，故发于大暑已后也。疟之为病，以暑舍于荣卫之间，得秋之风寒所伤而后发；亦有非暑，感冒风寒而得之者。邪并于阳则发热，冰水不能凉；邪并于阴则发寒，汤火不能温。并则病作，离则病止，作止故有时。在气则发早，在血则发晏；浅则日作，深则间日。或在头项，或在背中，或在腰脊。虽上下远近之不同，在太阳一也。或在四肢者，风淫之所及，随所伤而作，不必尽当风府也。先寒而后热者，谓之寒疟；先热而后寒者，谓之温疟。二者不当治水火，当从乎中治，中治者少阳也。渴者燥胜也，不渴者湿胜也。疟虽伤暑，遇秋而发其不应也。秋病寒甚，太阳多也。冬寒不甚，阳不争也。春病则恶风，夏病则多汗。汗者皆少阳虚也。其病随四时而作异形如此。又有得之于冬而发之于暑，邪舍于肾，足少阴也；有藏之于心，内热熏于肺，手太阴也；至于少气烦冤，手足热而呕，但热而不寒，谓之瘅疟，足阳明也。治之奈何？方其盛也，勿取必毁；因其衰也，事必大昌。治法易老疟论备矣。
　　　　　治当顺时

　　夏天气上行，秋天气下行，治者当顺天道。谓如先寒后热，太阳阳明病，白虎加桂也，此天气上行宜用之。若天气下行，则不宜泻肺，宜泻命门相火则可矣。亦有内伤冷物而作者，当先调中，后定疟形，治随应见，乃得康宁。亦有久而不瘥者，当求虚实，以脉为期，虚补实溶，可使却疾，此之谓也。
　　　　　素问五脏疟

　　肝疟令人色苍，苍然太息，其状若死者，四逆汤、通脉四逆汤。胃疟令人且病，善饥而不能食，食而支满腹痛，大理中汤丸。心疟令人烦心，甚欲得清水，寒多不甚热，桂枝黄芩汤。脾疟令人寒腹中痛，热则肠中鸣，鸣已汗出，小建中汤、芍药甘草汤。肺疟令人心寒，寒甚则热，热则善惊，如有见者，桂枝加芍药汤。肾疟令人洒淅，腰脊痛，宛转大便难，目眴眴然，手足寒，桂枝加当归芍药汤。
　　　　　素问六经疟

　　足太阳疟，令人腰痛头重，寒从背起，先寒后热，熇熇暍暍然，热止汗出难已，羌活加生地黄汤、小柴胡加桂汤。足少阳疟，令人身体解(亻亦)，寒不甚，热不甚，恶见人，见人心惕惕然，热多汗出甚，小柴胡汤。足阳明疟，令人先寒洒淅，洒淅寒甚久乃热，热去汗出，喜日月光火气乃快然，桂枝二、白虎、黄芩芍药加桂汤。足太阴疟，令人不乐，好太息，不嗜食，多寒热汗出，病至则善呕，呕已乃衰，小建中汤、异功散。足少阴疟，令人呕吐甚，多寒热，热多寒少，欲闭户牖而处，其病难已，小柴胡半夏汤。足厥阴疟，令人腰痛少腹满，小便不利如癃状，非癃也，数便，意恐惧，气不足，腹中悒悒，四物、元胡苦楝附子汤。
　　　　丹溪心法 【元　朱震亨】
</div>
    <div class="pagination">
<span class="current-page">1</span><a href="疟门_page2.html">2</a><a href="疟门_page3.html">3</a><a href="疟门_page4.html">4</a><a href="疟门_page5.html">5</a><a href="疟门_page6.html">6</a><a href="疟门_page7.html">7</a><a href="疟门_page8.html">8</a><a href="疟门_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
