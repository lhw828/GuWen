<!DOCTYPE html>
<html>
 <head>
  <meta charset="utf-8"/>
  <title>
   血门 - 第 4 页/共 13 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   血门 - 第 4 页/共 13 页
  </h1>
  <div class="content">
   肠风脏毒，血自肠脏中来，少血多气，肛门旁生孔窍，射如血线。夫肛门既脱，腐血浸淫，化为虫蠹，蚀伤肠口，滴血淋沥，当以芜荑、艾叶、苦楝根等化虫，或烧鳗鲡骨熏之，内服黑玉丹。
　　　　明医杂着 【明　王纶】

　　　　　血病论

　　凡酒色过度，损伤脾肾真阴，咳嗽吐痰，衄血吐血，咳血咯血等证，误服参芪等甘温之药则病日增，服之过多则不可治。盖甘温助气，气属阳，阳旺则阴愈消。前项病证，乃阴血虚而阳火旺，宜服苦甘寒之药以生血降火，世人不识，往往服参芪以为补，予见服此而死者多矣。　　人之一身，阴常不足，阳常有余。况节欲者少，过欲者多。精血既亏，相火必旺，火旺则阴愈消，而劳瘵咳嗽咯血吐血等证作矣。故宜常补其阴，使阴与阳齐，则水能制火而水升火降，斯无病矣。故丹溪先生发明补阴之说，谓专补左尺肾水也。古方滋补药，皆兼补右尺相火。不知左尺原虚，右尺原旺，若左右平补，依旧火胜于水，只补其左制其右，庶得水火相平也。右尺相火固不可衰，若果相火衰者，方宜补火。但世之人火旺致病者，十居八九；火衰成疾者，百无二三。且少年肾水正旺，似不必补，然欲正炽，妄用太过，至于中年，欲心虽减，以少年斫丧既多，焉得复实，及至老年，天真渐绝，只有孤阳，故补阴之药，自少至老不可缺也。丹溪先生发明先圣之旨，以正千载之讹，其功盛哉！今立补阴丸方，备加减法。　　【注　按前证设若肾经阴精不足，阳无所化，虚火妄动，以致前证者，宜用六味地黄丸补之，使阴旺则阳化；若肾经阳气燥热，阴无以生，虚火内动而致前证者，宜用八味地黄丸补之，使阳旺则阴生。若脾肺虚不能生肾，阴阳俱虚而致前证者，宜用补中益气汤、六味地黄丸，培补元气，以滋肾水。若因阳络伤血，随气泛行，而患诸血证者，宜用四君子加当归，纯补脾气以摄血归经。太仆先生云：大寒而盛，热之不热，是无火也。大热而盛，寒之不寒，是无水也。又云：倏忽往来，时发时止，是无水也。昼见夜伏，夜见昼止，不时而动，是无火也。当求其属而主之。无火者，宜益火之源以消阴翳；无水者，宜壮水之主以镇阳光。不可泥用沉寒之剂。】　　男子二十前后，色欲过度，损伤精血，必生阴虚火动之病。睡中盗汗，午后发热，哈哈咳嗽，倦怠无力，饮食少进，甚则痰涎带血，咯吐出血，或咳血吐血衄血，身热，脉沉数，肌肉消瘦，此名劳瘵。最重难治。轻者必用药数十服，重者期以岁年。然必须病人爱命，坚心定志，绝房室，息妄想，戒恼怒，节饮食，以自培其根，否则虽服良药，亦无用也。此病治之于早则易，若到肌肉销铄，沉困着床，脉沉伏细数，则难为矣。又此病大忌服人参，若曾服过多者亦难治。今制一方于后，治色欲证，先见潮热盗汗，咳嗽倦怠，趁早服之。生地黄酒洗、甘草炙、干姜炮各五分，川芎、熟地、知母蜜水浸拌炒、天门冬去心皮各一钱，白芍药炒、当归、白朮各一钱三分，陈皮、黄蘗蜜水浸炙各七分，生姜三片，水煎，空心温服。　　【注　按前方治火盛阴虚之法也。大抵此证属足三阴亏损，虚热无火之证，故昼发夜止，夜发昼止，不时而作，当六味地黄丸为主，以补中益气汤调补脾胃；若脾胃先损者，以补中益气为主，以六味地黄丸温存肝肾，多有得生者。若误用黄蘗、知母之类，则复伤脾胃，饮食日少，诸脏愈虚，元气下陷，腹痞作泻，则不可救矣。夫衄血吐血之类，因虚火妄动，血随火而泛行，或阳气虚不能摄血归经而妄行，其脉弦洪，乃无根之火浮于外也。大抵此证因四五六月为火土大旺，金水衰涸之际，不行独宿淡味，保养二脏，及十一二月火气潜藏，不远帏幕，戕贼真元，故至春末夏初，患头脚软，食少体热，注夏之病。或少有老态，不耐寒暑，不胜劳役，四时迭病，皆因气血方长而劳心亏损，或精血未满而早斫丧，故其见证难以名状。若左尺脉虚弱，或细数，是左肾之真阴不足也，用六味丸。右尺脉迟软，或沉细而数欲绝，是命门之相火不足也，用八味丸。至于两尺微弱，是阴阳俱虚也，十补丸。此皆滋其化源也，仍参发热及咳嗽诸证治法用之。】　　若兼衄血咳血，出于肺也，加桑白皮一钱，黄芩、山栀各五分炒。若兼嗽血痰血，出于脾也，加桑白皮、贝母、黄连、栝蒌仁各七分。若兼呕吐血，出于胃也，加山栀、黄连、干姜、蒲黄各一钱炒、韭汁半盏、姜汁少许。若兼咯唾血，出于肾也，加桔梗、元参、侧柏叶炒各一钱。　　【注　按前方，惟上古之人，形病俱实者，宜用之。今之患者，多属形病俱虚，治者当求其属而主之。前证郁热伤肺而衄血者，用黄芪益气汤；肺气虚热，不能摄血而衄者，用四君子加芎、归、五味子；郁结伤脾而嗽吐血者，用归脾汤；胃经有热而嗽吐血者，用犀角地黄汤；胃气弱而嗽吐血者，用四君子加芎、归、升麻；肾经虚热，阴火内动而咯吐血，用六味丸、补中益气汤；怒动肝火而见血者，用加味逍遥散；肾涸肝火动而见血者，用六味丸。虽曰血得热而错经妄行，亦有卫气虚，不能统摄荣血而为妄行者，不可不察。已上诸证，皆属足三阴亏损，虚火内动所作。非外因所致，皆宜六味丸、补中益气汤，滋其化源，是治本也。其因甚多，不能枚举，治者当临证而制宜，庶无误矣。】　　若先见血证，或吐衄盛大者，宜先治血。治法：轻小者凉血止血；盛大者先消瘀血，次止血凉血。盖血来多必有瘀于胸膈，不先消化之，则止之凉之不应也。葛可久《十药神书》方可次第检用。方内惟独参汤止可用于大吐血后，昏倦脉微细气虚者。气虽虚而复有火，可加天门冬五钱。若如前所云阴虚火动，潮热盗汗，咳嗽脉数，不可用。　　【注　按刘宗厚先生云：荣者，水谷之精也，和调于五脏，洒陈于六腑，乃能入于脉也。源源而来，生化于脾，总统于心，藏受于肝，宣布于肺，施泄于肾，灌溉一身，是以出入升降濡润宣通者，由此使然也。故经云：气主嘘之，血主濡之。又云：肺朝百脉之气，肝统诸经之血，气血为人身之橐钥也。观此多因饮食起居，六淫七情失宜，亏损元气，以致诸经失职，不能司摄，法当调补脾肺之气，使血各归其源，诸病自愈矣。若潮热咳嗽而脉数者，元气虚弱，假热之脉也，尤当用甘温调补脾胃为善。】　　若病属火，大便多燥，然须节调饮食，勿令泄泻。若胃气复坏，泄泻稀溏，则前项寒凉之药难用矣。急宜调理脾胃，用白朮、茯苓、陈皮、半夏，神曲、麦芽、甘草等药，俟胃气复，然后用前本病药。收功保后，可合补阴丸常服之，及用葛可久方。　　【注　按《内经》云：肾开窍于二阴。若肾经津涸者，用六味丸；脾肺气虚者，补中益气汤；脾经郁结者，加味归脾汤；气血虚者，八珍汤。若发热作渴饮冷，用竹叶黄芪汤。若膏粱厚味积热者，加味清胃散。】　　杏仁、白茯苓、橘红、五味、桔梗、甘草为劳嗽主方。若见血者，加阿胶、当归、芍药、天门冬、知母、贝母、桑白皮，亦于前肺虚阴虚二条择用。大抵咳嗽见血，多是肺受热邪，气得热而变为火，火盛而阴血不宁，从火上升，故治宜泻火滋阴，忌用人参等甘温之药。然亦有气虚而咳血者，则宜用人参、黄芪、(艹款)冬花等药，但此等证不多耳。　　【注　按前证亦有劳伤元气，内火妄动而伤肺者；亦有劳伤肾水，阴火上炎而伤肺者；有因过服天门冬、生地寒药，损伤脾胃，不能生肺金而不愈者；有因误用黄蘗、知母之类，损伤阳气，不能生阴精而不愈者。凡此皆脾肺亏损而肾水不足，以致虚火上炎，真脏为患也。须用补中益气汤补脾土而生肺金，用六味地黄丸滋肾水而生阴精，否则不救。】
　　　　医宗必读 【明　李中梓】

　　　　　吐血

　　上盛下虚，血随气上，法当顺气，气降则血归经矣，苏子降气汤。脉来微软，精神困倦，是气虚不能摄血，人参饮子，或独参汤。脉洪有力，精神不倦，胸中满痛，或吐血块，用生地黄、赤芍药、当归、丹皮、丹参、桃仁、大黄之属，从大便导之。血以上出为逆，下出为顺，苟非大虚泄泻者，皆当行之以转逆为顺，此釜底抽薪之妙法。若吐血已多，困倦虚乏者，不可行也。吐多而急欲止之，生地黄、当归，丹皮、赤芍药煎汤，入藕汁、童便各一锺、血余灰二钱、墨灰五分，调匀热服。怒气伤肝者，丹皮、芍药、木香之属；劳心者，莲子、糯米、柏仁、远志、枣仁、茯神之属；酒伤者，干葛、茅花、侧柏、荆芥穗之属；饮食伤胃者，白朮、陈皮、甘草、谷糵、砂仁之属；吐血色黯，脉迟而寒者，理中汤；劳力者，苏子降气汤加阿胶，或以猪肺煮熟蘸白芨末食之。
　　　　　欬嗽咯血

　　涎唾中有少血散漫者，此肾虚火炎之血也，六味地黄汤加童便、阿胶。血如红缕，在痰中嗽出者，此肺血也，二冬、二母、白芨、阿胶、甘草、苡仁、紫菀、百合、桔梗。肺伤者，其人劳倦，人参救肺散。肺痿吐脓血，薏苡仁煮粥，日服半升。凡血证既久，古人多以胃药收功，四君子汤。不嗽而血从咯出，此肾血也，地黄、牛膝、牡丹皮、茯苓、当归、青黛、元参、童便。
　　　　证治准绳 【明　王肯堂】

　　　　　总论

　　血溢、血泄、诸蓄妄证，其始也，予率以桃仁、大黄行血破瘀之剂折其锐气，而后区别治之。虽往往获中，然犹不得其所以然也。后来四明遇故人苏伊举，闲论诸家之术，伊举曰：吾乡有善医者，每治失血蓄妄，必先以快药下之。或问失血复下，虚何以当？则曰：血既妄行，迷失故道，不去蓄利瘀，则以妄为常，曷以御之？且去者自去，生者自生，何虚之有？予闻之愕然曰：名言也！昔者之疑，今释然矣。　　大抵溲血、淋血、便血三者，虽以前后阴所出之窍血有不同，然于受病则一也，故治分标本亦一也。其散血止血之药，无越于数十品之间，惟引导佐使，各走其乡者少异耳。
　　　　医贯 【明　赵献可】

　　　　　论血证

　　客有问于余曰：失血一证，危急骇人，医疗鲜效。或暴来而顷刻即逝，或暂止而终亦必亡，敢问有一定之方可获万全之效否？余曰：是未可以执一论也。请备言之。凡血证先分阴阳，有阴虚，有阳虚。阳虚补阳，阴虚补阴，此直治之法，人所共知。又有真阴真阳，阳根于阴，阴根于阳。真阳虚者，从阴引阳；真阴虚者，从阳引阴。复有假阴假阳，似是而非，多以误人。此真假二字，旷世之所不讲，举世之所未闻，在杂病不可不知，在血证为尤甚也。汝知之乎？既分阴阳，又须分三因。风寒暑湿燥火，外因也；过食生冷，好啖炙煿，醉饱无度，外之因也。喜、怒、忧、思、恐，内因也；劳心好色，内之因也。跌扑闪肭，伤重瘀蓄者，不内外因也。既分三因，而必以吾身之阴阳为主，或阴虚而挟内外因也，或阳虚而挟内外因也。盖阴阳虚者，在我之正气虚也；三因者，在外之邪气有余也。邪之所凑，其气必虚。不治其虚，安问其余！　　客问曰：吐衄血者，从下炎上之火。暑热燥火，固宜有之，何得有风寒之证？曰：此六淫之气，俱能伤人。暑热者，十之一二，火燥者半，风寒者半，而火燥之后，卒又归于虚寒矣。《内经》曰：岁火太过，炎暑流行，肺金受刑，民病血溢血泄。又曰：少阳之复，火气内发，血溢血泄。是火气能使人失血也。又云：太阳司天，寒淫所胜，血变于中，民病呕血血泄，鼽衄善悲。又太阳在泉，寒淫所胜，民病血见。是寒气能使人失血也。又云太阴在泉，湿淫所胜，民病血见。是湿气使人失血也。又云：少阴司天之政，水火寒热，持于气交，热病生于上，清病生于下，寒热凌犯而争于中，民病血溢血泄。是寒热凌犯，能使人失血者也。太阴司天之政，初之气风湿相薄，民病血溢。是风湿相搏血溢也。又云：岁金太过燥气流行，民病反侧，咳逆甚而血溢。是燥气亦能使人血溢也。六气俱能使人血溢，何独火乎？况火有阴火阳火之不同，日月之火与灯烛之火不同，炉中之火与龙雷之火不同。又有五志过极之火，惊而动血者，火起于心；怒而动血者，火起于肝；忧而动血者，火起于肺；思而动血者，火起于脾；劳而动血者，火起于肾。能明乎火之一字，而于血之理思过半矣。　　刘河间以五运六气暑火立论，故端用寒凉以治火，而后人宗之。不知河间之论，但欲与仲景《伤寒论》对讲，各发其所未发之旨耳，非通论种种不同之火也。东垣论脾胃之火必须温养，始禁用寒凉。丹溪立阴虚火动之论，亦发前人所未发，可惜大补阴丸、补阴丸二丸中，俱以黄蘗、知母为君，而寒凉之弊又甚行矣。嗟乎！丹溪之书不息，岐黄之道不着。余特撰阴阳五行之论，以申明火不可以水灭，药不可以寒攻也。六淫中虽俱能病血，其中独寒气致病者居多，何也？盖寒伤荣，风伤卫，自然之理。又太阳寒水，少阴肾水，俱易以感寒，一有所感，皮毛先入，肺主皮毛，水冷金寒，肺经先受。血亦水也，故经中之水与血，一得寒气，皆凝滞而不行，咳嗽带痰而出。问其人必恶寒，切其脉必紧，视其血中间必有或紫或黑数点，此皆寒淫之验也。医者不详审其证，便以为阴虚火动，而概用滋阴降火之剂，病日深而死日迫矣。余尝用麻黄，桂枝汤而愈者数人，皆一服得微汗而愈。盖汗与血一物也。夺血者无汗，夺汗者无血。余读《兰室秘藏》而得此意，因备记以广其传。　　前人云：独有伤暑吐衄者，可用河间法。必审其人面垢口渴，喜饮干呕，腹痛或不痛，发热或不发热，其脉必虚大汗出者，黄连解毒汤主之，甚者白虎汤。愚按暑伤心，心气既虚，暑气故乘而入之；心主血，故吐衄。心既虚而不能主血，恐不宜过用寒凉以泻心，须以清暑益气汤中加丹皮，生地，兼犀角、地黄治之。盖暑伤心，亦伤气，其人必无气以动，脉必虚，以参、芪助气，使气能摄血，斯无弊也。　　《金匮》方云：心气不足，吐血衄血者，泻心汤主之。此正谓手少阴心经之阴气不足，本经之阳火亢甚无所辅，肺肝俱受其火而病作，以致阴血妄行而飞越，故用大黄泄去亢甚之火，黄芩救肺，黄连救肝，使之和平，则阴血自复而归经矣。　　客问曰：既云须分阴阳，则吐衄者，阴血受病，以四物汤补血足矣。参、芪补气，奚为用之？而复有谓阳虚补阳之说，何耶？曰：子正溺于世俗之浅见也。自王节斋制《本草集要》有云：阴虚吐血者忌人参，服之则阳愈旺而阴愈消，过服人参者死。自节斋一言而世之受病治病者，无问阳虚阴虚而并弃之若砒毒矣，冤哉！冤哉！盖天地间之理，阳统乎阴，血随乎气。故治血必先理气，血脱必先益气，古人之妙用也。　　凡内伤暴吐血不止，或劳力过度，其血妄行，出如涌泉，口鼻皆流，须臾不救即死。急用人参一两或二两为细末，入飞罗面一钱，新汲水调如稀糊，不拘时啜服，或用独参汤亦可。古方纯用补气，不入血药，何也？盖有形之血不能速生，无形之气所当急固，无形自能生有形也。若有真阴失守，虚阳泛上，亦大吐血，又须八味地黄汤固其真阴，以引火归原，正不宜用人参。及火既引之而归矣，人参又所不禁。阴阳不可不辨，而先后之分，神而明之，存乎人耳！　　凡失血之后，必大发热，名曰血虚发热。古方立当归补血汤，用黄芪一两，当归六钱，名曰补血。而以黄芪为君，阳旺能生阴血也。如丹溪于产后发热，用参、芪、归、芎、黑姜以佐之。或问曰：干姜辛热，何以用之？曰：姜味辛，能引血药入气分而生新血，神而明之。不明此理，见其大热，六脉洪大，而误用发散之剂，或以其象白虎汤证而误用白虎，立见危殆，慎之哉！　　客又问曰：阳能统阴，闻命矣。伤寒吐血，亦闻命矣。然除伤寒外，或者寒凉之药不能不少加一二以杀其火势，至于辛热之品，以火济火，恐一入口而直冲不止，奈何？宁和平守中以免谤怨，何如？若丹溪产后用干姜者，为有恶露凝留，故用之以化其瘀，未必可为典要也。余见先生治血证，不惟不用寒凉，而反尝用大辛热之药，屡以奏功，不亦霸乎！曰：子之言，不读古书、不穷至理、不图活人之命者也。试检古人已验之名言以示之。《金匮》方云：吐血不止，柏叶汤主之。柏叶、干姜各二两，艾三把，以水五升，取马通一升，合煮取一升，分温再服。凡吐血不已，则气血皆虚，虚则生寒，是故用柏叶。柏叶生而西向，乃禀兑金之气而生，可制肝木。木主升，金主降，取其升降相配，夫妇之道和，则血得以归藏于肝矣，故用是为君。干姜性热，炒黑则止而不走，用补虚寒之血；艾叶之温，能入内而不炎于上，可使阴阳之气反归于里，以补其寒，用二味为佐。取马通者，为血生于心，心属午，于是用午兽之通主降火，消停血，引领而行为使。仲景治吐血准绳，可以触      类而长之。　　《三因方》云：理中汤能止伤胃吐血，以其方最理中脘，分别阴阳，安定气血。按患人果身受寒气，口受冷物，邪入血分，血得冷而凝，不归经络而妄行者，其血必黑黯，其色必白而夭，其脉必微迟，其身必清凉，不用姜、桂而用凉血之剂，殆矣。临病之工，宜详审焉！　　客又问曰：吐血可用辛热，为扶阳抑阴，始闻命矣。然复有真阴真阳之说，可得闻乎？答曰：世之言阴阳者，气血尽之矣，岂知火为阳气之根，水为阴血之根乎？吾所谓水与火者，又非心与肾之谓。人身五行之外，另有一无形之火、无形之水，流行于五脏六腑之间。惟其无形，故人莫得而知之。试观之天，日为火之精，故气随之；月为水之精，故潮随之。如星家看五行者，必以太阳、太阴为主。然此无形之水火，又有一太极为之主宰，则又微乎微矣。此天地之正气，而人得以生者。是立命之门，谓之元神；无形之火，谓之元气；无形之水，谓之元精。俱寄于两肾中间，故曰五脏之中，惟肾为真。此真水真火，真阴真阳之说也。曰：真阴真阳，与血何干乎？曰：子但知血之为血，而不知血之为水也。人身涕唾津液，痰汗便溺，皆水也。独血之水随火而行，故其色独红。肾中之真水干，则真火炎，血亦随火而沸腾矣。肾中之真火衰，则真水盛，血亦无附而泛上矣。惟水火奠其位，而气血各顺布焉，故其真阴真阳为要也。曰：既是火之为害，正宜以水治之，而先生独曰火不可水灭，反欲用辛热，何耶？曰：子但知火之为火，而不知火有不同也。有天上之火，如暑月伤暑之病是也，方可以井水沃之，可以寒凉折之。若炉中之火，得水则灭。在人身即脾胃之火，脾胃之中无火，将以何者蒸腐水谷而分温四体耶？至于相火者，龙雷之火，水中之火也。龙雷之火得雨而益炽，惟太阳一照而龙雷自息，及秋冬阳气伏藏，而雷始收声，龙归大海矣。此火不可水灭，而用辛热之义也。当今方书，亦知龙雷之火不可水灭，不可直折，但其注皆曰：黄蘗、知母之类是也。若是，依旧是水灭直折矣。误天下苍生者，此言也。哀哉！曰：黄蘗、知母，既所禁用，治之将何如？若与前所论，理中温中无异法，何必分真阴真阳乎？曰：温中者，理中焦也，非下焦也。此系下焦两肾中先天之真气，与心肺脾胃后天有形之体毫不相干，且干姜、当归、甘草等药俱入不到肾经，惟仲景八味肾气丸斯为对证。肾中一水一火，地黄壮水之主，桂、附益火之原，水火既济之道。盖阴虚火动者，若肾中寒冷，龙宫无可安之穴宅，不得已而游行于上，故血亦随火而妄行。今用桂附二味纯阳之火，加于六味纯阴水中，使肾中温暖，如冬月一阳来复于水土之中，龙雷之火自然归就于原宅。不用寒凉而火自降，不必止血而血自安矣。若阴中水干而火炎者，去桂、附而纯用六味，以补水配火，血亦自安，亦不必去火。总之保火为主，此仲景二千余年之元秘，岂后人可能笔削一字哉？　　客又问曰：假寒假热之说何如？曰：此真病之状，惑者误以为假也。经曰：少阴司天之政，水火寒热，持于气交，热病生于上，清病生于下，寒热凌犯而争于中，民病血溢血泄。《内经》盖指人之脏腑而言。言少阴司天者，肾经也。凡肾经吐血者，俱是下塞上热，阴盛于下逼阳于上之假证，世人不识而为其所误者多矣！吾独窥其微，而以假寒治之，所谓假对假也。但此证有二：有一等少阴伤寒之证，寒气自下肾经而感，小腹痛或不痛，或呕或不呕，面赤口渴，不能饮水，胸中烦躁，此作少阴经外感伤寒看，须用仲景白通汤之法治之，一服即愈，不再作。又有一等真阴失守，命门火衰，火不归元，水盛而逼其浮游之火于上，上焦咳嗽气喘，恶热面红，呕吐，痰涎出血，此系假阳之证，须用八味地黄，引火归元。兹二方俱用大热之药，倘有方无法，则上焦烦热正甚，复以热药投之，入口即吐矣。须以水探冷，假寒骗之，下嗌之后，冷性既除，热性始发，因而呕哕皆除。此加人尿、猪胆汁于白通汤下，以通拒格之寒也。用八味汤者，亦复如是。倘一服寒凉，顷刻立死，慎之哉！曰：真假之说，至矣精矣。吾何以辨其为假而识之耶？又何以识其为伤寒与肾虚而辨之耶？曰：此未可以易言也。将欲望而知之，是但可以神遇，而不可以目遇也；将欲闻而知之，是可以气听，而不可以心符也；将欲问而知之，可以意会，而不可以言传也；将欲切而知之，得之心而应之手，巧则在其人，父不能传之子也。若必欲言之，姑妄言乎？余辨之舌耳。凡有实热者，舌胎必燥而焦，甚则黑；假热者，舌虽有白胎而必滑，口虽渴而不能饮水，饮水不过一二口，甚者少顷亦吐出，面虽赤而色必娇嫩，身作躁而欲坐卧于泥水中，此为辨也。伤寒者，寒从下受之，女人多有此证，大小便闭，一剂即愈，此暴病也。阴虚者，大小便俱利，吐痰必多，此阴虚火衰之极，不能以一二药愈，男女俱有之。纵使引得火归，又须以参、芪补阳，兼补阴，岁月调理，倘不节欲，终亦必亡而已。余所传如此，此不过糟粕耳。所望于吾子者，得意而忘言，斯得之矣。凡治血证，前后调理，须按三经用药。心主血、脾裹血、肝藏血。归脾汤一方，三经之方也。远志、枣仁补肝以生心火，茯神补心以生脾土，参芪、甘草补脾以固肺气，木香者香先入脾，总欲使血归于脾，故曰归脾。其有郁怒伤脾，思虑伤脾者，尤宜；火旺者加山栀、丹皮；火衰者加丹皮、肉桂。又有八味丸，以培先天之根，治无余法矣。　　客问曰：吐血衄血，同是上炎之火，一出于口，一出于鼻，何也？曰：东垣云，衄血出于肺，从鼻中出也。呕血出于胃，吐出，成碗成盆也。咯唾血者，出于肾，血如红缕，在痰中唾中咳咯而出也。痰涎血者，出于脾，涎唾中有少血，散漫而出也。东垣论虽如此，然肺不特衄血，亦能咳血唾血，胃不特呕血，肝亦呕血。盖肺主气，肝藏血。肝血不藏，乱气自两胁中逆而出之。然总之，是肾水随相火炎上之血也。肾主水，水化液为痰、为唾、为血，肾脉上入肺，循喉咙挟舌本，其支者从肺出，络心注胸中，故病则俱病也。但衄血出于经，衄行清道；吐血出于胃，吐行浊道。喉与咽二管不同也。盖经者走经之血，走而不守，随气而行。火气急，故随经直犯清道，而出于鼻。其不出于鼻者，则为咳咯，从肺窍而出于咽也。胃者守营之血，守而不走，存于胃中，胃气虚不能摄血，故令人呕吐，从喉而出于口也。曰：今人一见吐衄，便以犀角地黄为必用之药，然耶否耶？曰：犀角地黄，乃是衄血之的方。若阴虚火动，吐血与咳咯者，可以借用成功。若阳虚劳力，及脾胃虚者，俱不宜。盖犀，水兽也。焚犀可以分水，可以通天。鼻衄之血，从任督而至巅顶入鼻中，惟犀角能下入肾水，由肾脉而上引地黄滋阴之品，故为对证。今方书中所载云：如无犀角，以升麻代之。曰：犀角、升麻，气味形性迥不相同，何以代之？曰：此又有说焉。盖缘任冲二脉，附阳明胃经之脉，亦入鼻中，火郁于阳明而不得泄，因成衄者，故升麻可代。升麻，阳明药也。非阳明经衄者，不可代。衄亦有阴虚火衰者，其血必点滴不成流，须用益火之剂，不可概用犀角。有伤寒病五六日，但头汗出，身无汗，际颈而还，小便自利，渴饮水浆，此瘀血证也。宜犀角地黄汤、桃仁承气汤、抵当汤丸。看上下虚实，用犀角地黄汤治上，桃仁承气汤治中，抵当汤丸治下也。　　阳统乎阴，天包乎地，血随乎气，故圣人作《易》，于干则曰：大哉干元！乃统天；于坤则曰：至哉坤元，乃顺承天。古人善体《易》义，治血必先理气，血脱益气，故有补血不用四物汤之论。如血虚发热，立补血汤一方，以黄芪一两为君，当归四钱为臣，气药多而血药少，使阳生阴长。又如失血暴甚欲绝者，以独参汤一两顿煎服，纯用气药。斯时也，有形之血不能速生，几微之气所当急固。使无形生出有形，盖阴阳之妙，原根于无也。　　有怒气伤肝而成吐衄者，其人必唇青面青脉弦，须用柴胡栀子清肝散。有郁气伤脾者，须用归脾汤加丹皮、山栀。推而广之，世人因郁而致血病者多。凡郁皆肝病也。木中有火，郁甚则火不得舒，血不能藏而妄行。但郁之一字，不但怒为郁，忧为郁，怒与忧固其一也。若其人素有阴虚火证，外为风寒暑湿所感，皮毛闭塞，即为郁，郁则火不得泄，血随火而妄行，郁于经络则从鼻而出，郁于胃脘则从吐而出。凡系郁者其脉必濇，其人必恶风恶寒，不知者便以为虚而温补之，误矣！须视其面色必滞，必喜呕，或口苦、或口酸，审有如是证，必当舒散其郁为主。木郁则达之，火郁则发之是也。其方惟逍遥散为的药，外加丹皮、茱、连，随手而应。血止后，若不用六味地黄以滋其阴，翌日必发。余于五郁论中言之详矣。　　有饮酒过多，伤胃而吐血。从吐后出者，以葛花解酲汤，加丹皮倍黄连，使之上下分消，酒病愈，血亦愈矣。　　有过啖炙煿辛热等物而得者，上焦壅热，胸腹满痛，血出紫黑成块者，可用桃仁承气汤从大便导之，此釜底抽薪之法。　　已上二证，虽属内伤，犹作有余之证，可用前法。　　人之吐血，非阴虚则阳虚，余备言矣。今人一见血证，以为阴虚者血虚也，舍四物何法乎？火动者热也，非芩、连、栀、蘗何药乎？咳嗽者火也，非紫菀、百部、知母、贝母何物乎？丹溪、节斋俱有明训，岂能外之？谁知阴虚之证，大抵上热下寒者多，始而以寒凉进之，上焦非不爽快，医者病者，无不以为道在是矣。稍久则食减，又以为食不化，加神曲、山楂。再久而热愈盛，痰嗽愈多，烦躁愈甚，又以药力欠到，寒凉增进，而滑泄腹胀之证作矣，乃以枳壳、大腹皮宽中快气之品进矣。至此不毙，将待何时！是故咳嗽吐血，时时发热，未必成瘵也，服四物、黄蘗、知母之类不已，则瘵成矣。胸满膨胀，悒悒不快，未必成胀也，服山楂、神曲之药不已，则胀成矣。面浮胕肿，小便秘濇，未必成水也，服渗利之药不已，则水成矣。气滞膈塞，未必成噎也，服青皮、枳壳宽快之药不已，则噎成矣。成则不可服药。及阽于危，乃曰病犯条款，虽对证之药，无可奈何也。　　问吐血多起于咳嗽，咳嗽血者，肺病也。方家多以止嗽药治肺，兼治血而不效，何也？曰：诸书虽分咳血、嗽血出于肺，咯血、唾血出于肾。余谓咳、嗽、咯、唾皆出肾。盖肾脉入肺，循喉咙挟舌本，其支者从肺出络心，注胸中，故二脏相连，病则俱病，而其根在肾。肾中有火有水，水干火燃，-阴火刑金，故咳；水挟相火而上，化为痰入于肺，肺为清虚之府，一物不容，故嗽；中有痰唾带血而出者，肾水从相火炎上之血也。岂可以咳嗽独归之肺耶？《褚氏遗书》津润论云：天地定位，水位乎中。人肖天地，亦有水焉。在上为痰，在下为水，伏皮为血，从毛窍中出为汗。可见痰也、水也、血也，一物也。血之带痰而出者，乃肾水挟相火炎上也。又云：服寒凉百不一生，饮溲溺百不一死。童便一味，可谓治血之要。然但暴发之际，用之以为降火消瘀之急剂则可，若多服亦能损胃。褚氏特甚言寒凉之不可用耳。曰：若是则黄蘗、知母既所禁用，童便又不宜多服，治之当如何？曰：惟六味地黄独补肾水，性不寒凉，不损脾胃，久服则水升火降而愈。又须用人参救肺补胃药收功，使金能生水，盖滋其上源也。　　又有一等肾水泛上，上侵于肺，水冷金寒，故咳嗽。肺气受伤，血无所附，故亦吐血。医见嗽血者，火也。以寒折之，病者危而危者，毙矣。须用八味丸补命门火以引水归原，次用理中汤补脾胃以补肺之母，使土能克水，则肾水归源而血复其位矣。
古今图书集成医部全录卷二百七十三

血门

　　　　医门法律 【清　喻昌】

　　　　　虚劳血证

　　虚劳之证，《金匮》叙于血痹之下，可见劳则必劳其精血也。营血伤则内热起，五心常热，目中生花见火，耳内蛙聒蝉鸣，口舌糜烂，不知正味，鼻孔干燥，呼吸不利。乃至饮食不为肌肤，怠惰嗜卧，骨软足酸，营行日迟，卫行日疾，营血为卫气所迫，不能内守而脱出于外，或吐或衄，或出二阴之窍。血出既多，火热迸入，逼迫煎熬，漫无休止，营血有立尽而已。虚劳之疾，百脉空虚，非粘腻之物填之不能实也；精血枯涸，非滋湿之物濡之不能润也。宜用人参、黄芪、地黄、二冬、枸杞、五味之属，各煎膏。另用青蒿以童便煎膏，及生地汁、白莲藕汁、乳汁、薄荷汁，隔汤炼过，酌定多少，并鹿角胶、霞天膏合和成剂，每用一匙，汤化服之。如欲行瘀血，加入酢制大黄末、元明粉、桃仁泥、韭汁之属；欲止血，加入京墨之属；欲行痰，加入竹沥之属；欲降火，加入童便之属。　　凡虚劳之证，大抵心下引胁俱疼，盖滞血不消，新血无以养之，更宜用膏子加韭汁、桃仁泥。
　　　　景岳全书 【明　张介宾】

　　　　　总论

　　万物生成之道，惟阴与阳。非阳无以生，生者神其化也；非阴无以成，成者立其形也。人有阴阳，即为气血。阳主气，故气全则神王；阴主血，故血盛则形强。人生所赖，惟斯而已。然人之初生，必从精始。精之与血，若乎非类，而丹家曰，涕、唾、精、津、汗、血、液，七般灵物总属阴。由此观之，则凡属水类，无非一六所化，而血即精之属也。但精藏于肾，所蕴不多；而血富于冲，所至皆是。盖其源源而来，生化于脾，总统于心，藏受于肝，宣布于肺，施泄于肾，灌溉一身，无所不及。故凡为七窍之灵，为四肢之用，为筋骨之和柔，为肌肉之丰盛，以至滋脏腑，安神魂，润颜色，充营卫，津液得以通行，三焦得以调畅，凡形质所在，无非血之用也。是以人有此形，惟赖此血。故血衰则形萎，血败则形坏，而百骸表里之属，凡血亏之处，则必随所在，而各见其偏废之病。倘至血脱，则形何以立？气何所归？亡阴亡阳，其危一也。然血化于气而成于阴，阳虚固不能生血，所以血宜温而不宜寒；阳亢则最能伤阴，所以血宜静而不宜动。此盈虚性用之机，苟能察其精义，而得养营之道，又何血病之足虑哉！　　血本阴精，不宜动也，而动则为病。血主营气，不宜损也，而损则为病。盖动者多由于火，火盛则逼血妄行；损者多由于气，气伤则血无以存。故有以七情而动火者，有以七情而伤气者；有以劳倦色欲而动火者，有以劳倦色欲而伤气者。或外邪不解而热郁于经，或纵饮不节而火动于胃，或中气虚寒则不能收摄而注陷于下，或阴盛格阳则火不归原而泛溢于上，是皆动血之因也。故妄行于上则见于七窍，流注于下则出乎二阴，或壅瘀于经络则发为痈疽脓血，或郁结于肠脏则留为血块血症，或乘风热则为斑为疹，或滞阴寒则为痛为痹，此皆血病之证也。若七情劳倦不知节，潜消暗烁不知养，生意本亏而耗伤不觉，则为营气之羸，为形体之敝，此以真阴不足，亦无非血病也。故凡治血者，当察虚实，是固然矣。然实中有虚，则于疼痛处不宜攻击者，此似实非实也；热中有寒，则于火证中有速宜温补者，此似热非热也。夫正者正治，谁不得而知之？反者反治，则吾未见有知之者。矧反证甚多，不可置之忽略也。　　失血于口者，有咽、喉之异。盖上焦出纳之门户，惟咽、喉二窍而已。咽为胃上窍，故由于咽者，必出于胃；喉为肺上窍，故由于喉者，必出于肺。然喉连于肺，而实总五脏之清道；咽连于胃，而实总六腑之浊道。此其出于肺者，人知病在五脏，而不知出于胃者，亦多有由乎脏者也。何也？观《内经》曰：五脏者，皆禀气于胃。胃者，五脏之本也。然则五脏之气，皆禀于胃，而五脏之病，独不及于胃乎？今见吐血之证，古人云：呕血者出于胃，而岂知其亦由乎脏也？盖凡胃火盛而大吐者，此本家之病，无待言也。至若怒则气逆，甚则呕血者，亦必出于胃脘，此气逆在肝，木邪乘胃而然也。又如欲火上炎，甚则呕血者，亦必出于胃脘，此火发源泉，阴邪乘胃而然也。由此观之，则凡五志之火，皆能及胃而血出于咽者，岂止胃家之病？但咳而出者，必出于喉，出于喉者，当察五脏；呕咯而出者，必出于咽，出于咽者，则五脏六腑皆能及之。且胃以水谷之海，故为多气多血之腑，而实为冲任血海之源。故凡血枯经闭者，当求生血之源，源在胃也；而呕血吐血者，当求动血之源，源在脏也。于此不明，济者鲜矣。　　凡失血等证，身热脉大者难治，身凉脉静者易治。若喘咳急而上气逆，脉见弦紧细数，有热不得卧者，死。
　　　　　吐血证治

　　凡治血证，须知其要，而血动之由，惟火惟气耳。故察火者，但察其有火无火；察气者，但察其气虚气实。知此四者，而得其所以，则治血之法无余义矣。　　凡口鼻见血，多由阳盛阴虚，二火逼血而妄行诸窍也。悉宜以一阴煎加清降等剂为主治。盖血随气上，则有升无降，故惟补阴抑阳，则火清气降而血自静矣。此治阳盛动血之大法也。火盛逼血妄行者，或上或下，必有火脉火证可据，乃可以清火为先，火清而血自安矣。宜芩、连、知、蘗、元参、栀子、童便、犀角、天花粉、生地、芍药、龙胆草之属，择而用之。如阳明火盛者，须加石膏。三焦热极，或闭结不通者，须加大黄。如热壅于上，火不能降者，于清火药中须加泽泻、木通、栀子之属导之泄之，则火可降血可清也。然火有虚实，或宜兼补，或宜兼清，所当酌也。若以假火当真火，则害不旋踵矣。　　气逆于脏，则血随气乱而错经妄行，然必有气逆喘满，或胸胁痛胀，或尺寸弦强等证。此当以顺气为先，宜陈皮、青皮、杏仁、白芥子、泽泻之属主之。有火者，宜栀子、芍药之类，兼以平肝；无火者宜香附、乌药、干姜、郁金之属，用行阴滞。然此必气实多逆者乃堪用，此盖顺气则血自宁也。其或实中有虚不堪消耗者，则或宜暂用，或酌其佐使，不可拘也。　　凡火不盛，气不逆，而血动不止者，乃其元阴受损，营气失守，病在根本而然。经曰：起居不节，用力过度，则络脉伤。阳络伤则血外溢，血外溢则吐衄；阴络伤则血内溢，血内溢则后血。此二言者，最得损伤失血之源。故凡治损伤，无火无气而血不止者，最不宜妄用寒凉以伐生气，又不宜妄用辛燥以动阳气。盖此二者，大非真阴亏损者所宜，而治此之法，但宜纯甘至静之品，培之养之，以完固损伤，则营气自将宁谧，不待治血而自安矣。且今人以劳伤而病者，多属此证，若不救根本，终必败亡。　　吐血失血等证，凡见喘满咳嗽，及左右腔膈间有隐隐胀痛者，此病在肺也。若胸膈、膻中之间，觉有牵痛，如缕如丝，或懊憹嘈杂，有不可名状者，此病在心主包络也。若胸腹膨膨，不知饥饱，食饮无味，多涎沫者，此病在脾也。若胁肋牵痛，或躁扰喘急不宁，往来寒热者，此病在肝也。若气短似喘，声哑不出，骨蒸盗汗，咽干喉痛，动气忡忡者，此病在肾也。若大呕大吐，烦渴头痛，大热不得卧者，此病在胃也。于此而察其兼证，则病有不止一脏者，皆可参合以辨之也。其于治法，凡肺病者，宜清降，不宜升浮；心主病者，宜养营，不宜耗散；脾病者，宜温中，不宜酸寒；肝病者，或宜疏利，或宜甘缓，不宜秘滞；肾病者，宜壮水，宜滋阴，不宜香燥克伐；胃病者，或宜大泻，或宜大补，当察兼证虚实，勿谓阳明证尽可攻也。　　治血之药，凡为君为臣，或宜专用，或宜相兼。病有浅深，方有轻重，其间参合之妙，固由乎人，而性用之殊，当知其类也。血虚之治，有主者，宜熟地、当归、枸杞、鹿胶、炙甘草之属。血虚之治有佐者，宜山药、山茱萸、杜仲、枣仁、菟丝子、五味子之属。血有虚而微热者，宜凉补之，以生地、麦冬、芍药、沙参、牛膝、鸡子清、阿胶之属。血有因于气虚者，宜补其气，以人参、黄芪、白朮之属。血有因于气实者，宜行之降之，以青皮、陈皮、枳壳、乌药、沉香、木香、香附、(艹舌)蒌、杏仁、前胡、白芥子、海石之属。血有虚而滞者，宜补之活之，以当归、牛膝、川芎、熟地、醇酒之属。血有寒滞不化，及火不归原者，宜温之以肉桂、附子、干姜、姜汁之属。血有乱动不宁者，宜清之和之，以茜根、山楂、丹皮、丹参、童便、贝母、竹沥、竹茹、百合、茅根、侧柏、藕汁、荷叶蒂、柿霜、桑寄生、韭汁、萝卜汁、飞罗面、黑墨之属。血有大热者，宜寒之泻之，以黄连、黄芩、黄蘗、知母、元参、天花粉、栀子、石膏、龙胆草、苦参、桑白皮、香薷、犀角、青黛、童便、槐花之属。血有畜而结者，宜破之逐之，以桃仁、红花、苏木、延胡、三棱、蓬朮、五灵脂、大黄、芒硝之属。血有陷者，宜举之，以升麻、柴胡、川芎、白芷之属。血有燥者，宜润之，以乳酪、酥油、蜂蜜、天门冬、柏子仁、苁蓉、当归、百合、胡桃肉之属。血有滑者，宜濇之止之，以棕灰、发灰、白芨、人中白、蒲黄、松花、百草霜、百药煎、诃子、五味子、乌梅、地榆、文蛤、川续断、椿白皮之属。血有濇者，宜利之，以牛膝、车前、茯苓、泽泻、木通、瞿麦、益母草、滑石之属。血有病于风湿者，宜散之燥之，以防风、荆芥、葛根、秦艽、苍朮、白朮、半夏之属。　　治血之剂，古人多以四物汤为主，然亦有宜与不宜者。盖补血行血，无如当归。但当归之性动而滑，凡因火动血者忌之，因火而嗽，因湿而滑者，皆忌之。行血散血，无如川芎。然川芎之性升而散，凡火载血上者忌之，气虚多汗，火不归原者皆忌之。生血凉血，无如生地；敛血清血，无如芍药。然二物皆凉阳，凡虚者，非宜也；脾弱者，非宜也；脉弱身凉多呕便溏者，皆非宜也。故凡用四物以治血者，不可不察其宜否之性。　　吐血病当知轻重，凡偶有所伤而根本未摇者，轻。但随其所伤而宜清则清，宜养则养，随药可愈也。惟积劳积损，致元气大虚，真阴不守，乃为危证。此惟不慎所以致病，倘病已及身而犹不知慎，则未有能善其终者。非加意慎重，而徒恃药力，以求免者，难矣。　　吐血咯血，因劳损而气虚脉静，或微弦无力，既非火证，又非气逆而血妄行，此真阴内损络脉受伤也。惟用甘醇补阴，培养脉络，使营气渐固，而血自安。宜一阴煎、左归饮、六味地黄汤、小营煎之类，酌宜用之。若虚在气分者，宜五福饮、或大补元煎为最佳。此等证候，最忌寒凉，亦忌行散，以其非虚损所宜也。　　吐血咯血，凡兼口渴咽痛，躁烦喜冷，脉滑便实，小水赤热等证，此水不济火，阴虚阳盛而然。治当滋阴壮水，微佐清凉，宜二阴煎、四阴煎，或加减一阴煎、生地黄饮子、天门冬丸之类，察其脏气，随宜用之。若热不甚者，惟一阴煎、左归饮，或六味地黄汤之类为宜。此证大忌辛温，如芎、归、芪、朮、杜仲、破故纸、香附、砂仁、姜、桂之属，皆所当避。　　吐血全由火盛而逼血上行者，宜察火之微甚。火微者，宜《局方》犀角地黄汤，或清化饮主之；火暴甚而根本无伤者，宜抽薪饮、徙薪饮、或黄连解毒汤、三黄丸之类主之。若胃火热甚，而烦热作渴，头痛脉滑，气壅而吐血不止者，宜白虎汤、或抽薪饮。若胃火炽盛而兼阴虚水亏者，宜玉女煎。若阳明实热甚而兼便结腹胀气壅不降者，宜《拔萃》犀角地黄汤，或凉膈散，或桃仁承气汤之类主之。然此证不多见，必审的确乃可用之，勿孟浪也！又凡属火证，皆宜童便。　　饮酒过多而吐血者，宜徙薪饮、清化饮，或葛花解酲汤、加黄连、丹皮主之。　　怒气伤肝，动肝火则火载血，上动肝气则气逆血奔，所以皆能呕血。凡肝火盛者，必有烦热脉证，宜芍药、生地黄、丹皮、栀子、泽泻、芩、连之属，降其火而血自清。若肝气逆者，必有胸胁痛满等证，宜芍药、生地黄、青皮、陈皮、枳壳、贝母、泽泻之属，行其气而血自清。若火因气逆者，惟化肝煎为宜。其有病虽因怒而或逆，气已散者，不得再加行散以伤真气；或肝火已平，勿得过用苦寒，再损元阳。且凡肝气为邪，每多侮土，故当致脾胃受伤及营血失守等证。若察其无胀无火，脉虚神困而血有妄行者，此其病伤在脾，治当专理中气，宜五阴煎、五福饮之类主之。或兼火不生土，则理中汤、理阴煎之属皆不可少。勿谓始因怒气而专意伐肝也。　　忧思过度，损伤心脾，以致吐血咯血者，其病多非火证。或常见气短气怯，形色憔悴，或胸怀郁结，食饮无味，或腹虽觉饥而不欲食，或神魂惊困而卧不安，是皆中气亏损，不能收摄所致，速宜救本，不得治标，惟五福饮、五阴煎之类为宜。其或气陷而稍滞者，宜归脾汤；若阳分不足者，宜理中汤，或理阴煎之类主之；若素多劳倦思虑，或善呕吐，或善泻泄而忽致吐血下血者，此脾虚不能摄血，非火证也，宜六味回阳饮大加白朮主之，切不可用清寒等药。　　暑毒伤人，多令人吐衄失血。盖暑气通心，火毒刑肺也。然暑既伤心，热又伤气，其人必脉虚气怯，体倦息微。若但知为热而过用寒凉，则气必愈伤，害斯甚矣。此惟生脉散、人参汤之属为宜。若气虚之甚者，当以人参、黄芪并加用之。若火甚而热渴烦闷者，宜人参白虎汤、或竹叶石膏汤。若气不甚虚者，宜《局方》犀角地黄汤，或枇杷叶散。　　格阳失血之证，多因色欲劳伤过度，以致真阳失守于阴分，则无根虚火浮泛于上，多见上热下寒，或头红面赤，或喘促躁烦，而大吐大衄，失血不止。但其六脉细微，四肢厥逆，或小便清利，大便不实者，此格阳虚火证也。速宜引火归原，用镇阴煎或八味地黄汤之类，则火自降而血自安矣。若用寒凉，阳绝则死。　　所吐之血色黑而黯，必停积失位之血，非由火逼而动也。或面白息微，脉见缓弱，身体清凉，此必脾胃气虚，不能摄血而然，皆非火证，若用凉血之剂，必致殆矣。《三因方》云：理中汤能止伤胃吐血，以其温中大能分理阴阳，安和胃气，故当用也。若察其虚在阴分，则又惟理阴煎为最宜。　　暴吐暴衄，失血如涌，多致血脱气亦脱，危在顷刻者。此其内伤败剧而然，当此之际，速宜补气为主。盖有形之血不能即生，无形之气所当急固。但使气不尽脱，则命犹可保，血渐可生，宜急用人参一二两为细末，加飞罗面一钱许，或温水或井华冷水，随其所好，调成稀糊，徐徐服之；或浓煎独参汤徐服亦可。此正血脱益气，阳生阴长之大法也。　　凡血逆上焦，紫黑成块，或痛或闷，结聚不散者，惟宜行散，或吐出方好。大都治血之法，多忌辛散，恐其能动血也。惟此留滞之血，则不妨用之。如四物汤加香附、肉桂、苏木、红花之属，无不可也。或服韭汁，亦善行瘀血。　　若火郁不散，致血有留滞者，惟于四物汤加炒山栀，大能清胃脘之血。　　吐血不能止者，惟饮童便最效；或捣侧柏叶，以童便二分，酒一分和而温饮之，大能止血。　　《褚氏遗书》曰：喉有窍，咳血杀人；肠有窍，便血杀人。便血犹可治，咳血不可医。饮溲溺者，百不一死；服寒凉者，百不一生。血虽阴类，运之者其阳和乎？愚谓褚氏阳和之说，真元理之法言，不可不知也。若溲溺之用，则但于邪热上炎者，借以降火，是诚善矣。其如伤在脾胃，或阳虚阴胜等证，则大非所宜，勿谓百不一死可概用也。
　　　　　咳咯唾血证治

　　凡咳血嗽血者，诸家皆言其出于肺；咯血唾血者，皆言其出于肾。是岂足以尽之？而不知欬、嗽、咯、唾等血，无不有关于肾也。何也？盖肾脉从肾上贯肝膈入肺中，循喉咙，挟舌本，其支者从肺出心络，注胸中，此肺肾相联，而病则俱病矣。且血本精类，而肾主五液，故凡病血者，虽有五脏之辨，然无不由于水亏，水亏则火盛，火盛则刑金，金病则肺燥，肺燥则络伤而嗽血，液涸而成痰，此其病标固在肺，而病本则在肾也。苟欲舍肾而治血，终非治之善者。但肾中自有水火，水虚本不能滋养，火虚尤不能化生，有善窥水火之微者，则洞垣之目无过是矣。　　咳血嗽血，皆从肺窍中出，虽若同类而实有不同也。盖咳血者少痰，其出较难；嗽血者多痰，其出较易。欬而少痰者，水竭于下，液涸于上也，亦名干嗽；嗽而多痰者，水泛于上，血化为痰也，亦谓之白血。此二者之治，虽皆宜壮水补阴，凡一阴煎、四阴煎、六味地黄汤、麦门冬汤、天门冬丸，贝母丸之类，皆必用之药也。然干咳者宜加滋润为佐，如天冬、麦冬、百合、柏子仁、茜根之属，或当归亦可酌用；多痰者宜加清降为佐，如贝母、海石、竹沥、阿胶之属，而当归则非所宜也。　　王节斋曰：大抵咳嗽见血，多是肺受热，邪气得热而变为火，火盛而阴血不宁，从火上升，故治宜泻火滋阴，忌用人参等甘温之药。然亦有气虚而咳血者，则宜人参、黄芪、(艹款)冬花等药，但此等证不多耳。愚按王氏之说，乃多以火证为言。故凡治血因火动而为咳嗽者，则不得不于滋阴药中加清火等剂，如黄芩、桑皮、清肺火，黄连、清心火，石膏清胃火，栀子、龙胆草清肝火，黄蘗、知母清肾火，贝母、(艹舌)蒌、竹叶、枇杷叶润肺化痰。此等治法，非不可用，然惟火之偶盛而根本未亏者，则但去其火，自无不愈。若用此法，概治劳损，总不过暂解燃眉，终非救本之道。盖凡阴虚生火等证，多以真阴受伤，水亏而然，此其所重在阴，不当在火。若治火太过，则未免脾肾俱败，必致不救，此所以虚火宜补也。且常有过服天冬、生地之类，致伤胃气不能生金而不愈者，又有妄用黄蘗、知母之属，愈损真阴，遏绝生气而不复者，此又伤而复伤，则尤为脾胃肾三阴亏损之害。故凡欲壮水补阴者，无如一阴煎、左归饮，或五阴煎、五福饮、大补元煎、六味地黄丸等方为最妥。其有火本无根，化元失守，或误用寒凉而病及脾肺，故有寒在上焦而为呕恶短气眩运者，有寒在中焦而为膨满痰涎饮食不运者，有寒在下焦而为溏泄腹痛，小水不化，足寒膝冷等证，则理中汤、理阴煎，或右归饮、右归丸、八味地黄丸之类，皆当随证随脏，择而用之。勿谓见血者多是肺受热邪而但知滋阴降火，则害人多矣。　　咯血唾血，古皆云出于肾；痰涎之血，云出于脾。此亦未必然也。凡咯血者，于喉中微咯即出，非若咳血嗽血之费力而甚也。大都咳嗽而出者出于脏，出于脏者其来远；一咯而出者出于喉，出于喉者其来近。其来远者内伤已甚，其来近者不过在经络之间。所以凡见咯血、唾血及痰涎中带血者，多无咳嗽发热气喘骨蒸等证，此其轻重为可知矣。治此之法，凡因火者，亦不过微清脾肺之火；或因劳倦而致者，但为养营补阴，则自无不愈。　　劳损之渐者，必初因酒色过度，以致痰中或见血丝，此则本于肝脾肾经，当于未咳未嗽之先，速为调理，宜生地、熟地、天冬、麦冬、枣仁、茯神、茜根、贝母、甘草之属主之。或有火者，宜加黄蘗、知母。仍须加意谨慎，庶无后患，否则必渐甚也。　　清晨初起时，每于痰中有淡紫凝血，或块或片，常见数口者，此多以操心动火，或多思郁，或由过饮，但无咳嗽发热等证，即不足虑，此不过致动络血而然，惟天王补心丹、或二阴煎之类最宜。
　　　　　衄血证治

　　衄血证诸家但谓其出于肺，盖以鼻为肺之窍也。不知鼻为手足阳明之正经，而手足太阳亦皆至鼻。故仲景曰：太阳病脉浮紧，发热身无汗，自衄者愈，此太阳之衄也。《原病式》曰：阳热怫郁于足阳明而上热，则血妄行为鼻衄，此阳明之衄也。若以愚见言之，则凡鼻衄之血，必自山根以上，睛明之穴而来，而睛明一穴，乃手足太阳，足阳明、阴阳蹺五脉之会，此诸经皆能为衄也。然行于脊背者，无如足太阳为最；行于胸腹者，无如足阳明为最。而尤有其最者，则又惟冲脉为十二经之血海，冲之上俞出足太阳之大杼，冲之下俞会足阳明之气街，故太阳、阳明之至而冲脉无不至矣，冲脉之至则十二经无不至矣。所以衄之微者，不过一经之近；而衄之甚者，则甚至数升或至斗许，并通身形色尽脱，又岂特手太阴一经而病至如是耶？临证者不可不察！　　衄血之由内热者，多在阳明经，治当以清降为主。微热者宜生地、芍药、天冬、麦冬、元参、丹参，或《局方》犀角地黄汤、生地黄饮子、麦门冬散之类主之。热甚者宜芩、连，栀、蘗，或茜根散、抽薪饮、加减一阴煎；若兼头痛口渴者，宜玉女煎、白虎汤之类主之。或阳明热极下不通而火壅于上者，宜《拔萃》犀角地黄汤之类，通其下而上自愈。　　衄血之由外感者，多在足太阳经。观仲景曰：伤寒脉浮紧，不发汗，因致衄者，麻黄汤主之。曰：伤寒不大便，其小便清者，知不在里，仍在表也，当须发汗；若头痛者，必衄，宜桂枝汤。成无己曰：伤寒衄者，为邪气不得发散，壅盛于经，逼迫于血，因致衄也。麻黄汤、桂枝汤。治衄者，非治衄也，即是发散经中邪气耳。按此论是以凡伤寒因衄而邪得解者，即所以代汗也，不必治之。若虽见衄而脉仍浮紧，热仍不退，是必衄有未透，而表邪之犹未解耳，故仍宜麻黄、桂枝等汤。然此二汤，乃仲景正伤寒之治法，倘病由温热而有未宜于此者，则但于伤寒门择散剂之宜者用之，或于余新方中诸柴胡饮随宜酌用，亦无不可。　　衄血虽多由火，而惟于阴虚者为尤多。正以劳损伤阴，则水不制火，最能动冲任阴分之血。但察其脉之滑实有力，及素无伤损者，当作火治如前。若脉来洪大无力，或弦或芤，或细数无神，而素多酒色内伤者，此皆阴虚之证，当专以补阴为主。若有微火者，自当兼而清之，以治其标。若虽见虚热而无真确阳证，则但当以甘平之剂温养真阴，务令阴气完固，乃可拔本塞源，永无后患。如一阴煎、二阴煎、三阴煎、左归饮、六味地黄汤之类，皆必用之剂。如兼气虚者，则五福饮、五阴煎之属，皆当随宜用之。　　凡衄血甚多不能止者，用蒜一头，捣如泥，作饼如钱大，厚一分许，贴脚心，左衄贴右，右衄贴左，两俱出者，左右俱贴，即止。又止衄歌及龙骨吹鼻止衄方、湿纸熨蒸法、黑神散，俱可择用。
　　　　　齿衄证治

　　血从齿缝牙龈中出者，名为齿衄。此手足阳明二经及足少阴肾家之病。盖手阳明入下齿中，足阳明入上齿中；又肾主骨，齿者骨之所终也。此虽皆能为齿病，然血出于经，则惟阳明为最。故凡阳明火盛，则为口臭而牙根腐烂肿痛，或血出如涌而齿不动摇，必其人素好肥甘辛热之物，或善饮胃强者，多有阳明实热之证。宜内服抽薪饮、清胃饮、清胃散等剂，外以冰玉散敷之。阳明实热之甚，大便闭结不通，而齿衄不止者，宜调胃承气汤下之。肾水不足，口不臭，牙不痛，但齿摇不坚，或微痛不甚，而牙缝时多出血者，此肾阴不固，虚火偶动而然，但宜壮肾，以六味地黄丸、左归丸之类主之。其或阳虚于下而虚火上浮者，宜八味丸、小安肾丸之类主之。阴虚有火而病为齿衄者，其证或多躁渴，或见消瘦，或神气困倦，或小水短濇而热，或六脉浮大而豁，此虽阳明有余而亦少阴不足，宜玉女煎主之。凡属阴虚有火者，则惟此煎为最妙。然必大便多实者，乃可用之。若大便滑泄，或脉细恶寒，下元无火等证，则亦有格阳而然者，当以前吐血条中格阳法治之。
　　　　　舌衄证治

　　舌上无故出血如缕者，以心、脾、肾之脉皆及于舌，若此诸经有火，则皆能令舌出血。用蒲黄炒焦为末敷之，或炒槐花为末掺之，或冰玉散敷之，亦可。若火之甚者，仍须用汤饮等剂，以清三阴之火。
　　　　　溺血证洽

　　凡溺血证，其所出之由有三：盖从溺孔出者二，从精孔出者一也。溺孔之血，其来近者，出自膀胱，其证溺时必孔道濇痛，小水红赤不利，此多以酒色欲念，致动下焦之火而然。常见相火妄动，逆而不通者，微则淋浊，甚则见血。经曰：胞移热于膀胱则癃而溺血，即此证也。治宜清利膀胱之火，以生地、芍药、牛膝、山栀，黄蘗、知母、龙胆草、瞿麦、木通、泽泻等剂，或七正散、大分清饮、五淋散之属，皆所宜也。溺孔之血，其来远者，出自小肠，其证则溺孔不痛，而血随溺出，或痛隐于脐腹，或热见于脏腑，盖小肠与心为表里，此丙火气化之源，清浊所由以分也。故无论焦心劳力，或厚味酒浆，而上中二焦，五志口腹之火，凡从清道以降者，必皆由小肠以达膀胱也。治须随证察因，以清脏腑致火之源，宜于寒阵中择方用之。若精道之血，必自精宫血海而出于命门。盖肾者主水，受五脏六腑之精而藏之，故凡劳伤五脏，或五志之火，致令冲任动血者，多从精道而出。然何以辨之？但病在小肠者，必从溺出；病在命门者，必从精出。凡于小腹下精泄处，觉有酸痛而出者，即是命门之病。而治之之法，亦与水道者不同。盖水道之血宜利，精道之血不宜利；濇痛不通者亦宜利，血滑不痛者不宜利也。若果三焦火盛者，惟宜清火凉血为主，以生地、芍药、丹皮、地骨、茜根、栀子、槐花、及芩、连、知、蘗之类主之，或约阴丸、约营煎俱可用。若肾阴不足而精血不固者，宜养阴养血为主，以左归饮或人参固本丸之类主之。若肾虚不禁，或病久精血滑泄者，宜固濇为主，以秘元煎、苓朮菟丝丸、金樱膏、玉锁丹、金锁思仙丹之类主之；或续断、乌梅之属，亦所宜用。　　若心气不定，精神外驰，以致水火相残，精血失守者，宜养心安神为主，以人参丸、天王补心丹、王荆公妙香散之类主之。　　若脾肺气虚下陷，不能摄血而下者，宜归脾汤、人参养营汤、补中益气汤、举元煎之类主之。　　血出精道痛者，是即血淋之属，多因房劳以致阴虚火动，营血妄行而然。凡血出命门而濇痛者为血淋，不痛者多为溺血。好色者必属虚也。
　　　　　便血证治

　　便血之与肠澼，本非同类。盖便血者，大便多实，而血自下也。肠澼者，因泻痢而见脓血，即痢疾也。观《内经》曰：食饮不节，起居不时者阴受之。阴受之则入五脏，入五脏则(月真)满闭塞，下为飧泄，久为肠澼。此可见肠澼之因飧泄，自与便血不同，而治亦有异。且便血有夙疾，而肠澼惟新邪，尤为易辨。今诸书以此类言者，皆误也。兹列便血证治于此，而肠澼之义则在痢疾门。故凡临此证者，必须详察大便之燥泄何如，庶不致疑似误认之谬。然多酒之人必多溏泄，亦多便血，是又不可因泄而作肠澼也。　　大便下血，多由肠胃之火，盖大肠小肠皆属于胃也。但血在便前者，其来近，近者或在广肠，或在肛门；血在便后者，其来远，远者或在小肠，或在于胃。虽血之妄行，由火者多，然未必尽由于火也。故于火证之外，则其脾胃阳虚而不能统血者，有气陷而血亦陷者，有病久滑泄而血因以动者，有风邪结于阴分而为便血者。大都有火者多因血热，无火者多因虚滑。故治血者，但当知虚实之要。　　下血因火者，宜清热为主，惟约营煎最佳，次以地榆散、槐花散、黄连丸、槐角丸之类主之。若热在脾胃小肠之间，而火之甚者，宜抽薪饮、黄连解毒汤之类主之。若素以肠脏多火，而远年近日，脏毒下血，久不能愈者，宜脏连丸、猪脏丸主之。若大肠风热而血不止者，宜防风黄苓丸主之。　　酒毒湿热，结畜大肠下血者，宜约营煎、聚金丸、或槐角丸之类主之。若但以寒湿而无火下血者，宜二朮煎、或四君子汤主之；或葛花解酲汤亦佳。　　脾胃气虚而大便下血者，其血不甚鲜红，或紫色，或黑色。此阳败而然，故多无热证，而或见恶心呕吐。盖脾统血，脾气虚则不能收摄；脾化血，脾气虚则不能运化。是皆血无所主，因而脱陷妄行，速宜温补脾胃，以寿脾煎、理中汤、养中煎、归脾汤或十全大补汤之类主之。　　气陷不举而血不止者，宜补中益气汤，或寿脾煎、归脾汤主之。若微陷而兼火者，宜东垣加减四物汤主之。若气大虚而大陷者，宜举元煎则主之。　　血滑不止者，或因病久而滑，或因年衰而滑，或因气虚而滑，或因误用攻击以致气陷而滑。凡动血之初多由于火，及火邪既衰而仍有不能止者，非虚即滑也。凡此之类，皆当以固濇为主，宜胜金丸、香梅丸之类主之。然血滑不止者，多由气虚，宜以人参汤送之尤妙，或以补中益气汤、归脾汤、举元煎、理中汤，加乌梅、文蛤、五味子之类主之。若滑甚不能止者，惟玉关丸最佳。　　结阴便血者，以风寒之邪，结于阴分而然，此非伤寒之比。盖邪在五脏留而不去，是谓之结阴。邪内结不得外行。则病归血分，故为便血。经曰：结阴者便血一升，再结二升，三结三升，正此之谓。此宜外灸中脘、气海、三里以散风邪，内以平胃地榆汤温散之剂主之。怒气伤肝，血因气逆而下者，宜化肝煎、枳壳汤之类主之。若逆气散而微有火者，宜黄芩芍药汤主之。若肝邪乘胃以致脾虚失血者，自无烦热气逆等证，宜从前脾胃气虚证治，不得平肝以再伤脾气也。　　凡因劳倦七情，内伤不足，而致大便动血者，非伤心脾，即伤肝肾。此其中气受伤，故有为呕恶痞满者，有为疼痛泄泻者，有为寒热往来，饮食不进者。时医不能察本，但见此证，非云气滞，即云痰火，而肆用寒凉，妄加攻击，伤而又伤，必致延绵日困，及其既甚，则多有大便下紫黑败血者。此胃气大损，脾元脱竭，血无所统，故注泄下行；阳败于阴，故色为灰黑，此危剧证也。即速用回阳等剂，犹恐不及。而若辈犹云，今既见血，安可再用温药，必致其毙。吁！受害者殊为可悯，害人者殊为可憾！
　　　　石室秘箓 【清　陈士铎】

　　　　　治血必须理气

　　气，无形也；血，有形也。人知治血，必须理气，使无形生有形；不知治气，必须理血，使有形生无形也。但无形生有形，每在于仓皇危急之日；而有形生无形，要在于平常安适之时。人见用气分之药速于见功，用血分之药难以奏效，遂信无形能生有形而疑有形不能生无形。不知气血原迭相生长，但止有缓急之殊耳。故吐血之时，不能速生血也，当亟补其气；吐血之后，不可纯补气也，当缓补其血。气生血而血无奔轶之忧，血生气而气无轻躁之害，此气血之两相须而相得也。
　　　　　妄溢

　　失血之证，有从口鼻出者，有从九窍出者，有从手足皮毛之孔而出者，证似各异，吾有一方可统治之，名收血汤。熟地二两，生地、黄芪、当归各一两，荆芥一钱，三七根末三钱，水煎服。此方补血而不端补血，妙在兼补气也；止血而不端止血，妙在能引经也。血既归经，气又生血，自然火不沸腾，相安无事，何至有上中下之乱行哉？故无论各证用之而皆效也。　　血治法者，乃血病不肯归经，或上或下，或四肢皮毛各处出血者是也。血循经络，外行于皮毛，中行于脏腑，内行于筋骨，上行于头目、两手，下行于二便、两足、一脐，是周身无非血路，一不归经，自然各处妄行，有孔则钻，有洞则泄，甚则呕吐，标出于毛孔，流出于齿缝，渗出于脐腹，而不止大小便之出也。然则血宜顺其性而不宜拂，方用当归、麦冬、白芍各三钱，生地、熟地各五钱，川芎、荆芥末、茜草根、甘草各一钱，水煎服。此方即四物汤加减，妙在用茜草根、荆芥引血归经，不拂乱其性则血自归经，各不相犯矣。倘用止血之剂，未尝无效，然而如石压草，一时虽止，而性思冲突，必得空隙仍复飞越沸腾，何如此方，顺其性而引之？譬如与强横之人同行，少拂其意，便怀愠怒，愠怒未已，必致鬬殴，皮碎血流，是其常也。若赞扬称颂，顺其性而与之饮食，则同群相得，转得其气力以助我匮乏，同舟无敌国之形，一室无操戈之事，久且为我绸缪，彻我桑土，不特血不妄行，亦将润筋生色，永断复辙之患，又何必绝之太甚，以自取争斗哉？此治血之法，尤当留意。　　寒治者，乃火盛而正折之也，如人病目痛，口舌生疮、鼻中出血、口中吐血是也。此等之证，乃火气郁勃于上焦，不能分散，故重则上冲而为吐血、衄血，轻则目痛而口舌生疮。法当用寒凉之品，以清其火热燎原之势，并泻其炎上巅顶之威。方用生地、当归各一两，川芎、元参各五钱，黄芩、三七根末各三钱，甘草、荆芥炒各一钱，水煎服。此方妙在不纯用寒凉以逐火，而反用微寒之药以滋阴，盖阴气生则阳气自然下降。尤妙在荆芥引血归经，用三七末以上截其新来之路，又加黄芩以少清其奔腾之势，诚恐过于寒凉，恐冷热相战，又加甘草以和之。此治热之最巧最妙法也。若竟用寒凉折之，非不取快一时，然火降而水不足，则火无可归，仍然焰生风起，必较前更胜，而始以清补之药救之，则胃气已虚，何能胜任？予所以乘其初起即用之为妙也。　　人有足上忽毛孔标血如一线者，流而不止，即死。急以米酢三升，煮滚热，以两足浸之即止血；后用人参一两，当归三两，煎参归汤，以穿山甲炙一钱为末，调之而饮，即不再发。此证乃酒色不禁，恣意纵欲所致，世上人多有之，方书不载。今立此奇方，凡有皮毛中出血者，俱以此方救之，无不神效。　　人有七孔流血者，亦肾虚热也。用六味地黄汤加麦冬三两、五味子一钱、骨碎补一钱治之。
　　　　　吐血治法

　　凡人感伤暑气，忽然吐血倾盆，人皆谓是阴虚，不知阴虚吐血与阳虚吐血不同。阴虚吐血者，人必安静，不似阳虚之躁动不宁也；阳虚必大热作渴，欲饮凉水，舌必有刺，不若阴证之口不渴而舌胎滑也。法当清胃火，不必止其血。方用青蒿五钱，荆芥一钱，石膏、香薷、当归、人参各三钱，水煎服。此方乃正阳证吐血之神剂也。方中虽有解暑之味，然而补正多于解暑，去香薷一味实可通治诸阳证之血也。但此方上用一二剂，却宜改用六味地黄汤以滋其阴水，水足则阳火自消耳。　　吐血之证，或倾盆，或盈碗，若不急以收敛，则吐将安底？然而一味酸收寒遏，则血热更狂，愈足以恣其崩腾之势，不若从其性而少加以收敛之品，则火寝息而血归经。方用人参、当归各一两，酸枣仁、三七根末各三钱，水煎调服。此方之妙，不去止血而惟固其气，盖血脱益气实有奇功。血乃有形之物，既已倾盆盈碗，尽情吐出，则一身之中无血以养可知，自当急用生血补血之品，犹以为迟，奈何反用补气之味，得无迂而寡效乎？谁知血乃有形之物，气为无形之化，有形不能速生而无形实能先得。况有形之物必从无形中生之，气无形始能生血，有形之物。补气正所以补血，生气正所以生血也。况血既尽情吐出，止存几希一线之气，若不急为补之，一旦气绝又何以生气而补血哉？经云：有形之血不能速生，无形之气所当急固，真治血之妙法也。　　人有大怒而吐血者，或倾盆而出，或冲口而来，一时昏运，亦生死顷刻也。倘以止血药治之，则气闷而不能安，倘以补血药治之，则胸痛而不可受，往往有变证蜂起而毙者，不可不治之得法也。方用解血平气汤，白芍、当归各二两，荆芥炒黑、栀子炒各三钱，柴胡八分，红花二钱，甘草一钱，水煎服。一剂而气舒，二剂而血止，三剂而病全愈。盖怒气伤肝，不能平其气，故致一时吐血。不先去舒气而遽去止血，愈激动肝木之气，气愈旺而血愈吐矣。方中芍药多用之妙，竟去平肝，又能舒气，荆芥、柴胡，皆引血归经之味，又适是开郁宽胁之剂，所以奏功甚速，而止血实神，全非用当归补血之故，当归不过佐芍药以成功耳。　　燥极口吐白血者，不治之证也。夫血未有不红者也，如何吐白？不知久病之人，吐痰皆白沫者，皆白血也。吐白沫何以云白血？以其状如蟹涎，绝无有败痰存乎其中，实血而非痰也。世人不信，取所吐白沫露于星光之下一夜，必变红矣。此沫出于肾，而肾火挟之，沸腾于咽喉，不得不吐者也。虽是白沫，而实肾中之精，岂特血而已哉？苟不速治，则白沫变成绿痰，无可如何矣。方用六味地黄汤，熟地、麦冬各一两，山茱萸、山药、茯苓各五钱，丹皮、泽泻各二钱，北五味一钱，水煎服。日日服之，自然白沫止而化为精矣，沫化为精则生矣。
　　　　　脐齿出血治法

　　脐中出血，亦是奇证。然法不同，用六味汤加骨碎补一钱饮之即愈。如齿中出血，亦以此方投治。盖脐齿亦俱是肾经之位，而出血皆是肾火之外越也。六味汤滋其水，则火自息焰矣。骨碎补端能止窍，补骨中之漏者也，故加相宜耳。
　　　　　舌衄治法

　　如人舌出血如泉者，乃心火旺极不藏经也。当用六味地黄汤加槐花三钱，饮之立愈。
　　　　　溺血便血治法

　　分治者，证犯艰难，不可作一证治之，乃用分治之法。如人溺血，又便血腰痛，病既纷出，药难一般，不得不分之以相治也，正未可以混同一例。然而得其道则分中可合，不得其道则合处仍分。如便血与溺血，不可同论也。然总之血出于下，用生地一两，地榆三钱治之，则二证自愈。盖大小便虽各有经络，而其源同因膀胱之热而来也。生地清膀胱之火，地榆亦能清膀胱，一方而两用之，分之中又有合也。　　下血之证，多因好酒成病，用解酒之品，可以成功，而殊不尽然也。世医所用解酒之品，无过干葛、桑白皮而已。然而干葛不可多服，而桑白皮又气味轻清，不可专任，此二味所以解酒而酒病终难去也。况中酒之病，其来已素非一朝一夕之故，岂是轻清不可久服之药可能治者乎？余故皆弃而不取。方用人参二钱，当归一两，生地五钱，三七根末、地榆各三钱，水煎服。此方之妙，全在不去治酒病，亦不去治血病，全以生地、当归活其血，血活则新血生而旧血止，况又佐以地榆之寒以去大肠之火，又佐以三七之末以杜塞大肠之窍，自然血止而病愈。此敛治之法也。　　下血之证，其人之血虚，不言可知，似乎宜补其血矣。然而血之下也，乃非无故，非湿热之相侵，即酒毒之深结。若不逐去其湿热酒毒，而徒尚止濇之味，吾未见其下血之能止也。方用熟地一两，地榆、白芍、当归、黄连各三钱，甘草、葛根各一钱，柞树枝五钱，水煎服，一剂必下血更多，二剂略少，三剂全愈。此通因通用之法也。妙在用熟地、当归、芍药以生新血，新血生则旧血必去。又妙在用地榆以凉大肠，用柞木以去酒毒，所以相济而成功也。　　燥证，舌干肿大，溺血，大便又便血不止，亦是死证。盖夏感暑热之毒，至秋而燥极，肺金清肃之令不行，大小便热极而齐便血也。论理见血宜治血矣，然而治血，血偏不止，反至燥添而不可救。吾不治血，专治燥。方用兼润丸，元参、麦冬、沙参各二两，地榆三钱，生地、车前子各五钱，当归、白芍、熟地各一两，水煎服。一剂轻，二剂血止，便有生机也。此方纯是补血妙品，惟用地榆以清火，车前子以利水，火清水利，不必治血，血自止矣。古今图书集成医部全录卷二百七十四

血门

　　　　方

　　坚中汤 【《千金方》，下同】 　治虚劳内伤，寒热，呕逆，吐血。　　糖三斤　芍药　半夏　生姜　甘草各三两　桂心二两　大枣五十枚　　右七味(口父)咀，以水二斗，煮取七升，分七服，日五夜二。《千金翼》有生地黄，无甘草、桂心。　　又方　治呕，止唾血。
　　石膏四两　厚朴三两　麻黄　生姜　五味子　半夏　杏仁各二两　小麦一升　　右八味(口父)咀，以水一斗，煮麻黄去沫，澄取七升，内药煮取二升半，分再服。　　又方　治吐血，胷中塞痛。
　　芍药　干姜　茯苓　当归　大黄　芒硝　桂心各三两　阿胶　甘草　人参　麻黄各一两　干地黄四两　大枣二十枚　桃仁一百枚　蝱虫　水蛭各八十枚　　右十六味(口父)咀，以水一斗七升，煮取四升，分五服，日三夜二。　　又方　治吐血内崩，上气，面色如土。　　干姜　阿胶　柏叶各二两　艾一把
　　右四味(口父)咀，以水五升，煮取一升，内马通汁一升，煮取一升，顿服。仲景名柏叶汤，不用阿胶。《小品》不用柏叶，《肘后》同。　　又方　治吐血，酒客，温疫，中热毒，干呕心烦。　　蒲黄　犀角　(艹舌)蒌根　甘草各二两　葛根　桑寄生各三两　　右六味(口父)咀，以水七升，煮取三升，分三服。　　又方　治忽吐血一两口，或是心衄，或是内崩。　　蛴螬五枚　牡丹皮 王不留行　麦门冬　牛膝各二两　萆薢　芍药　干地黄各四两　续断　阿胶各三两　　右十味(口父)咀，以生地黄汁五升，赤马通汁三升，煮取三升，分三服。不瘥，更合数剂，取瘥止。　　又方　治五脏热结，吐血衄血。
　　伏龙肝如鸡子，一枚　竹茹一升　芍药　当归　黄芩　芎穷　甘草各二两　生地黄一斤　　右八味(口父)咀，以水一斗三升煮竹茹，减三升下药，取二升，分三服。《千金翼》有桂心。
　　当归汤　治吐血衄血。
　　当归　干姜　芍药　阿胶各二两　黄芩三两　　右五味(口父)咀，以水六升，煮取二升，分三服。　　又方　治上焦热膈伤，吐血衄血，或下血连日不止，欲死，并主之。　　艾叶　竹茹各一升　阿胶如手掌大　干姜二两　　右四味(口父)咀，以水三升，煮取一升，去滓，内马通汁半升，煮取一升，顿服。又方取新马屎与少水和，绞取汁。一方不用竹茹，加干姜作七两。　　又方　治虚劳崩中，吐血下血，上气、短气欲绝，面黑如漆。　　黄芪　芍药　芎穷　甘草各四两　生姜一斤　　右五味(口父)咀，以酒五升浸一宿，明旦更以水五升，煮取四升，分四服，日三夜一。下阴中毒，如汤沃雪。凡夏月不得宿浸药。酒客劳热，发痔下血，其谷道热者，去生姜，用生地黄代之，凡进三两剂。
　　竹茹汤　治吐血，汗血，大小便下血。　　竹茹二升　甘草　芎藭　黄芩　当归各六分　芍药　白朮　人参　桂心各一两　　右九味(口父)咀，以水一斗，煮取三升，分四服，日三夜一。
　　麦门冬饮子东垣，　治吐血久不愈，以三棱针于气街出血立愈，再服此。　　黄芪炙一钱　麦门冬　当归身　生地黄　人参各五分　五味子十个　　右为粗末，都作一服，水二盏，煎至一盏，去柤热服，不拘时。
　　劳嗽吐血方 【丹溪，下同】
　　人参　白朮　茯苓　百合　红花　细辛　五味　官桂　阿胶　黄芪　半夏　杏仁　甘草　白芍　天门冬　　右剉，水煎。若热去桂、芪，用桑白皮、麻黄不去节、杏仁不去皮，同煎。
　　嗽血方
　　红花　杏仁去皮尖　枇杷叶去毛　紫菀茸　鹿茸炙　木通　桑白皮　　右为末，炼蜜丸，噙化。
　　又方　治见血后，脾胃弱，精神少，血不止者。　　人参一钱　黄芪三钱　五味十三粒　芍药　甘草　当归　麦门冬各五分　　右(口父)咀，水煎服。加郁金研入亦可。
　　咯血方
　　桑皮一钱五分　半夏炒　知母　贝母　茯苓　陈皮　生地各一钱　桔梗　山栀炒，各七分　阿胶炒　甘草　杏仁炒，各五分　柳桂二分　　右以水煎，生姜三片。
  </div>
  <div class="pagination">
   <a href="血门_page3.html">
    上一页
   </a>
   <a href="血门.html">
    1
   </a>
   <a href="血门_page2.html">
    2
   </a>
   <a href="血门_page3.html">
    3
   </a>
   <span class="current-page">
    4
   </span>
   <a href="血门_page5.html">
    5
   </a>
   <a href="血门_page6.html">
    6
   </a>
   <a href="血门_page7.html">
    7
   </a>
   <a href="血门_page8.html">
    8
   </a>
   <a href="血门_page9.html">
    9
   </a>
   <span>
    ...
   </span>
   <a href="血门_page5.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
