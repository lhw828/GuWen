<!DOCTYPE html>
<html>
 <head>
  <meta charset="utf-8"/>
  <title>
   运气门 - 第 3 页/共 11 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   运气门 - 第 3 页/共 11 页
  </h1>
  <div class="content">
   太阳寒水加
　　厥阴风木加
　　初之气
　　厥阴风
　　木主气
　　二之气
　　少阴君
　　火主气
　　三之气
　　少阳相
　　火主气
　　司天之厥阴，加临于三气之上，以主岁半之前。　　
　　
　　少阴君火加
　　太阴湿土加
　　少阳相火加
　　四之气
　　太阴湿
　　土主气
　　五之气
　　阳明燥
　　金主气
　　终之气
　　太阳寒
　　水主气
　　在泉之少阳，加临于六气之上，以主岁半之后。六气准此。　　
　　

　　少阳之上，火气治之，中见厥阴；阳明之上，燥气治之，中见太阴；太阳之上，寒气治之，中见少阴；厥阴之上，风气治之，中见少阳；少阴之上，热气治之，中见太阳；太阴之上，湿气治之，中见阳明。所谓本也。本之下，中之见也；见之下，气之标也。　　【注　此言三阴三阳，有六气之化，有上下之本标，有中见之标本也。风寒暑湿燥火，天之阴阳也。三阴三阳上奉之，故以天气为本而在上，以三阴三阳之气标见于下也。】　　本标不同，气应异象。
　　 【注　此言三阴三阳之六气，虽上下相应，而各有不同也。少阴标阴而本热，太阳标阳而本寒，是本标之不同也。少阴太阳，从本从标。太阴少阳从本。阳明厥阴不从标本，从乎中也。故有从本而得者，从标而得者，有从标本而得者，有从中见而得者。是气应之异象也。】　　帝曰：其有至而至，有至而不至，有至而太过，何也？岐伯曰：至而至者和；至而不至，来气不及也；未至而至，来气有余也。　　 【注　此论三阴三阳之主岁，而各有太过不及也。至而至者，此平气之年，无太过不及，四时之气应期而至，气之和平也。如春应温而尚寒，夏应热而尚温，此应至而不至，来气之不及也。如未至春而先温，未至夏而先热，此未应至而先至，来气之有余也。按天元正纪大论曰：凡此阳明、太阴、厥阴司天之政，气化运行后天；太阳、少阳、少阴司天之政，气化运行先天。盖不及之岁，则司天之气，后天时而至；有余之岁，则司天之气，先天时而至。又阳年主实，阴年主虚，其天符岁会之年是为平气，无太过不及者也。】　　帝曰：至而不至，未至而至何如？岐伯曰：应则顺，否则逆。逆则变生，变生则病。　　 【注　不及之岁，应至而不至；有余之岁，应未至而至，是为应则顺。如不及之岁，反未至而至；有余之岁，反至而不至，是为否则逆。逆则变生，变生则为民之灾病矣。】　　帝曰：善！请言其应！岐伯曰：物生其应也，气脉其应也。　　 【注　请言其应者，谓应太过不及之气也。物生其应者：如厥阴司天，毛虫静，羽虫育；少阳司天，草木早荣；太阴司天，万物以荣。凡此生物之类，皆所以应司天之候也。气脉其应者：如太阳司天，寒临太虚，阳气不令；阳明司天，阳专其令，炎暑大行；太阴司天，阴专其政，阳气退避。又厥阴之至，其脉弦；少阴之至，其脉钩；太阴之至，其脉沉；少阳之至，大而浮；阳明之至，短而濇；太阳之至，大而长。凡此皆气脉其应也。】　　帝曰：善！愿闻地理之应六节气位何如？岐伯曰：显明之右，君火之位也。君火之右，退行一步，相火治之：复行一步，土气治之；复行一步，金气治之；复行一步，水气治之；复行一步，木气治之；复行一步，君火治之。　　【注　此论六节应地而主时也。气位，六气所主之步位也。显明者，寅正立春节候，乃初之气也。显明之右，乃少阴君火之位，主二之气也。退行一步者，从右而退转一位也。君火之右，乃少阳相火之位，主三之气也。复行一步者，复行一位也。复行一位，乃太阴湿土，主四之气也；复行一位，乃阳明燥金，主五之气也；复行一位，乃太阳寒水，主六之气也；复行一位，乃厥阴风木，主初之气也；复行一位，乃少阴君火之所，主周而复始也。】　　相火之下，水气治之；水位之下，土气承之；土位之下，风气承之；风位之下，金气承之；金位之下，火气承之；君火之下，阴精承之。帝曰：何也？岐伯曰：亢则害，承乃制，制则生化。外列盛衰，害则败乱，生化大病。　　【注　上论六气相生以主时，此论六气承制而生化。盖五行之中有生化、制克，如无承制而亢极则为害，有制克则生化矣。治，主也，谓六气定位，而各有所主也。承者，谓承奉其上而制之也。阴精者，天一所生之精水也。如木位之下，乃阳明燥金、太阳寒水，母子之气以承之，母气制之，则子气生化其木矣。如金位之下，乃君相二火、太阴湿土，母子之气承之，母气制之，则子气生化其金矣。土位之下，乃厥阴风木、君相二火，母子之气以承之，木制其土，则火气生化矣。余三气相同。是为制则生化也。如火亢而无水以承之，则火炎铄金，而水之生原绝矣，无水以制火，则火愈亢矣。如水亢而无土以承之，则水滥火灭，而土之母气绝矣，无土以制水，则水愈亢矣。是以亢则为五行之贼害，害则生化承制之气皆为败乱，而生化大病矣。外列盛衰者，谓外列主岁之气，有盛有衰。如主岁之气与主时之气，交相亢极，则为害更甚。故曰，害则败乱，生化大病。】　　帝曰：盛衰如何？岐伯曰：非其位则邪，当其位则正。邪则变甚，正则微。　　 【注　此承上文而言太过不及之岁，有盛衰之气也。非其位者，谓气来有余，则制己所胜而侮所不胜，此岁气之盛也。气来不及，则己所不胜侮而乘之，己所胜轻而侮之，此岁气之衰也。此皆不守本位，交相乘侮，则邪僻内生矣。当其位者，乃平气之年，无太过不及之乘侮，而各当其本位，此气之正也。邪则变甚，正则变微。】　　帝曰：何谓当位？岐伯曰：木运临卯，火运临午，土运临四季，金运临酉，水运临子。所谓岁会，气之平也。帝曰：非其位何如？岐伯曰：岁不与会也！　　 【注　此言平气之岁，而无盛衰也。木运临卯，丁卯岁也；火运临午，戊午岁也；土运临四季，甲辰、甲戌、己丑、己未岁也；金运临酉，乙酉岁也；水运临子，丙子岁也。以天干之化运与地支之主岁相合，故为岁会，此平气之年也。如非岁会之年，则有太过不及之相承，是为不当其位矣。】　　帝曰：土运之岁，上见太阴；火运之岁，上见少阳、少阴；金运之岁，上见阳明；木运之岁，上见厥阴；水运之岁，上见太阳。奈何？岐伯曰：天与之会也。故《天元册》曰天符。　　 【注　上见者，谓司天之气，见于岁运之上也。土运之岁，上见太阴，己丑、己未岁也。火运之岁，上见少阳，戊寅、戊申岁也；上见少阴，戊子、戊午岁也。金运之岁，上见阳明，乙卯、乙酉岁也。木运之岁，上见厥阴，丁巳、丁亥岁也。水运之岁，上见太阳，丙辰、丙戌岁也。司天之气，与五运之气相合，故名曰天符。】　　帝曰：天符岁会如何？岐伯曰：太乙天符之会也。　　 【注　如天符与岁会相合，是名太乙。天符乃戊午、己丑、己未、乙酉四岁，此乃司天之气、五运之气、主岁之气三者相合，故又名曰三合。】　　帝曰：其贵贱何如？岐伯曰：天符为执法，岁会为行令，太乙天符为贵人。　　 【注　王冰曰：执法犹相辅，行令犹方伯，贵人犹君主。】　　帝曰：邪之中也，奈何？岐伯曰：中执法者，其病速而危；中行令者，其病徐而持；中贵人者，其病暴而死。　　 【注　王冰曰：执法官人之准绳，自为邪僻，故病速而危。方伯无执法之权，故无速害，而病能自持。贵人义无凌犯，故病则暴而死。】　　帝曰：位之易也，何如？岐伯曰：君位臣则顺，臣位君则逆。逆则其病近，其害速；顺则其病远，其害微。所谓二火也。　　 【注　地理之应六节，乃主时之六气，不易之位也。然又有加临之六气，随司天在泉六期环转，故曰位之易也。如少阴君火，加临于少阳相火之上，是为君位臣则顺；如少阳相火，加临于少阴君火之上，是为臣位君则逆。所谓二火之顺逆也。】　　帝曰：善！愿闻其步何如？岐伯曰：所谓步者，六十度而有奇。故二十四步，积盈百刻而成日也。　　 【注　此论加临之六气也。以一气各主六十日零八十七刻半，故为六十度而有奇。四岁之中，共计二十四步，每步气盈八十七刻半，共积盈二千一百刻。以二千刻，分为四岁之气盈五日，尚积盈一百刻，而成有余之一日也。】　　帝曰：六气应五行之变何如？岐伯曰：位有终始，气有初中上下不同，求之亦异也。　　 【注　此论加临之六气与主时之气相应，而各有不同也。五行谓厥阴风木主初气，君相二火主二气、三气，太阴湿土主四气，阳明燥金主五气，太阳寒水主六气。此主时之五行守定位而不移者。如加临之六气，应主时之五行，则更变不同矣。位有终始，谓主时之六位，始于厥阴，终于太阳，有一定之本位也。气有初中，谓加临之六气，始于地之初气，而终于天之中气也。上下不同，谓客气加于上，主气主于下，应各不同，是以求之亦异也。】　　帝曰：求之奈何？岐伯曰：天气始于甲，地气始于子。子甲相合，命曰岁立。谨候其时，气可与期。　　 【注　天干之气始于甲，地支之气始于子，子甲相合而岁立矣。先立其岁以候其时，则加临之六气，可与之相期而定矣。】　　帝曰：愿闻其岁六气，始终早晏何如？　　 【注　其岁者，谓其一岁之中有加临之六气也。始终者，始于一刻，终于八十七刻半也。早晏者，如卯子辰岁，天气始于一刻，气之早也。如寅未亥岁，天气始于七十六刻，气之晏也。】　　岐伯曰：明乎哉，问也！甲子之岁，初之气，天数始于水下一刻，终于八十七刻半；二之气，始于八十七刻六分，终于七十五刻；三之气，始于七十六刻，终于六十二刻半；四之气，始于六十二刻六分，终于五十刻；五之气，始于五十一刻，终于三十七刻半；六之气，始于三十七刻六分，终于二十五刻。所谓初六，天之数也。　　【注　天数者，以一岁之日数，应周天三百六十五度四分度之一也。初之气始于寅正朔日，子初之水下一刻，终于六十日零八十七刻半。六气共计三百六十日零五百二十五刻，是三百六十五日零二十五刻，此初之六气应天之数也。】　　乙丑岁，初之气，天数始于二十六刻，终于一十二刻半；二之气，始于一十二刻六分，终于水下百刻；三之气，始于一刻，终于八十七刻半；四之气，始于八十七刻六分，终于七十五刻；五之气，始于七十六刻，终于六十二刻半；六之气，始于六十二刻六分，终于五十刻。所谓六二，天之数也。　　【注　乙丑岁初之气，始于甲子岁，三百六十六日之二十六刻，终于六十一日之一十二刻半，计六十日零八十一刻半，六气共计三百六十五日零二十五刻。所谓六气之二，以应天之气数也。】　　丙寅岁，初之气，天数始于五十一刻，终于三十七刻半；二之气，始于三十七刻六分，终于二十五刻；三之气，始于二十六刻，终于一十二刻半；四之气，始于一十二刻六分，终于水下百刻；五之气，始于一刻，终于八十七刻半；六之气，始于八十七刻六分，终于七十五刻。所谓六三，天之数也。【注　丙寅岁，初之气，始于前二岁，七百三十一日之五十一刻；终之气，终于一千九十六日之七十五刻，计三百六十五日零二十五刻。所谓三岁之六气也。】　　丁卯岁，初之气，天数始于七十六刻，终于六十二刻半；二之气，始于六十二刻六分，终于五十刻；三之气，始于五十一刻，终于三十七刻半；四之气，始于三十七刻六分，终于二十五刻；五之气，始于二十六刻，终于一十二刻半；六之气，始于一十二刻六分，终于水下百刻。所谓六四，天之数也。次戊辰岁，初之气复始于一刻。常如是无已，周而复始。　　【注　丁卯岁，初之气，始于一千九十六日之七十五刻，终于一千四百六十一日之水下百刻。是每年各三百六十五日零二十五刻。四年共计一千四百六十日，又积盈百刻而成一日也。每年计朔虚六日，气盈五日零二十五刻。二十岁中之气盈朔虚共积余二百二十五日。是些三岁一闺，五岁再闺，十有九岁七闺，而除三日之有奇也。】　　帝曰：愿闻其岁候何如！岐伯曰：悉乎哉，问也！日行一周，天气始于一刻；日行再周，天气始于二十六刻；日行三周，天气始于五十一刻；日行四周，天气始于七十六刻；日行五周，天气复始于一刻。所谓一纪也。　　【注　上节论六气之纪步，此论一岁之气，以应周天之数也。周天三百六十五度四分度之一日，一日繞地一周天而过一度。每岁计三百六十五日零二十五刻。是日一岁行一周天，而复行于再周也。四岁共积盈百刻，而为一纪。】　　是故寅午戌岁气会同，卯未亥岁气会同，辰申子岁气会同，巳酉丑岁气会同，终而复始。　　 【注　此言天数之与地支会同，是以四岁而为一纪。寅午戌岁，皆主日行三周天，气始于五十一刻。卯未亥岁，皆主日行四周天，气始于七十六刻。辰申子岁，皆主日行一周天，气始于一刻。巳酉丑岁，皆主日行二周天，数始二十六刻。四会而地支已周，终而复始。】　　帝曰：愿闻其用也！岐伯曰：言天者，求之本；言地者，求之位；言人者，求之气交。　　 【注　用者，阴阳升降之为用也。本者，天以风寒暑湿燥火之六气为本。位者，三阴三阳之步位也。气交者，天地阴阳之气，上下出入之相交也。】　　帝曰：何谓气交？岐伯曰：上下之位，气交之中，人之居也。故曰，天枢之上，天气主之；天枢之下，地气主之；气交之分，人气从之，万物由之。此之谓也。　　 【注　上下之位，天地定位也。天枢之上下者，言天包乎地，地居天之中也。人与万物，生于天地气交之中，人气从之而生长壮老已，万物由之而生长化收藏。】　　帝曰：何谓初中？岐伯曰：初凡三十度而有奇，中气同法。帝曰：初中何也？岐伯曰：所以分天地也。帝曰：愿卒闻之！岐伯曰：初者，地气也。中者，天气也。　　 【注　此明天地阴阳之气交也。夫岁半之前，天气主之，而司天之初气，又始于地之左。岁半之后，地气主之，而在泉之初气，又始于天之右，是上下之相交也。而一气之内，又有初中之分有奇者，各主三十日零四十三刻七分五厘。地主初气，天主中气，是一气之中，而又有天地阴阳之交会，故曰阴中有阳，阳中有阴。】　　帝曰：其升降何如？岐伯曰：气之升降，天地之更用也。帝曰：愿闻其用何如？岐伯曰：升已而降，降者谓天；降已而升，升者谓地。天气下降，气流于地；地气上升，气腾于天。故高下相召，升降相因，而变作矣。　　 【注　天气主降，然由升而降，是所降之气，从地之升。地气主升，然由降而升，是所升之气，从天之降。此天地更用之妙也。天气流于地，地气腾于天，高天下地之气，交相感召，因升而降，因降而升，升降相因，而变化作矣。】　　帝曰：善！寒湿相遘，燥热相临，风火相值，其有间乎？岐伯曰：气有胜复，胜复之作，有德有化，有用有变，变则邪气居之。　　 【注　此论六气临御于天地上下，有胜复、德化、灾眚之异，人亦因阴阳出入之变化，而为之终始也。遘谓六气之遇合，临谓六气之加临，值谓六气之直岁。胜复，淫胜郁复也。德化者气之祥，用者体之动，变者复之纪，邪者变易之气也。】　　帝曰：何谓邪乎？岐伯曰：夫物之生从于化，物之极由乎变。变化之相薄，成败之所由也。　　 【注　五常政大论曰：气始而生化，气终而象变。是以生长收藏，物之成也；灾眚变易，物之败也。故人与万物，生长于阴阳变化之内，而成败倚伏于中。】　　故气有往复，用有迟速，四者之有，而化而变，风之来也。　　 【注　气有往复，谓天地之气，有升有降也。用有迟速，谓阴阳出入，有迟有速也。风者天地之动气，能生长万物，而亦能害万物者也。】　　帝曰：迟速往复，风所由生。而化而变，故因盛衰之变耳！成败倚伏游乎中，何也？岐伯曰：成败倚伏生乎动，动而不已，则变作矣。　　 【注　动者，升降出入之不息也。万物之成败，由阴阳之变化，是以成败之机，倚伏于变化之中。】　　帝曰：有期乎？岐伯曰：不生不化，静之期也。　　 【注　如不生不化，静而后已。盖言天地之气，动而不息者也。】　　帝曰：不生化乎？
　　 【注　言有不生不化之期乎？】
　　岐伯曰：出入废则神机化灭，升降息则气立孤危。　　 【注　此复申明天地开辟，而未有不运动生化者也。出入，阖辟也。机，枢机也。神机，阴阳不测之变化也。夫阖辟犹户扇，枢即转枢，盖舍枢则不能阖辟，舍阖辟则无从转枢，是以出入废则神机化灭矣。升降，寒暑往来也。夫阴阳升降，皆出乎地，天包乎地之外，是以升降息，在外之气孤危，孤则不生矣。《下经》曰：根于外者，命曰气立，气止则化绝；根于中者，命曰神机，神去则机息。】　　故非出入则无以生长壮老已，非升降则无以生长化收藏，是以升降出入，无器不有。　　 【注　已，死也。生长壮老已，指动物而言；生长化收藏，指植物而言。凡有形者谓之器，言人与万物，生于天地气交之中，有生长壮老已，皆由乎升降出入之气化，是以无器不有此升降出入。】　　故器者，生化之宇，器散则分之，生化息矣。故无不出入，无不升降。　　 【注　凡有形之物，无不感此天地四方之气而生而化，故器者，乃生化之宇。器散，则阳归于天。阴归于地，而生化息矣。故万物无不有此升降出入，亦由成败而后已。】　　化有大小，期有近远。
　　【注　此言天地之气化、动静，有大小远近之分。如朝菌不知晦朔，蟪蛄不知春秋，此化之小者；蓂灵大椿以千百岁为春；千百岁为秋，此化之大者。夫天地之气，阳动阴静，昼动夜静，此期之近者。天开于子，地辟于丑，天地开辟动而不息，至戌亥而复天地浑元，静而不动，此期之远者也。】　　四者之有，而贵常守，反常则灾害至矣。故曰无形无患，此之谓也。　　 【注　人生于天地之间，有此升降出入之气，而贵常守，此形常怀忧患，如反常，则灾害并至。故曰无形无患，谓能出于天地之间，脱履形骸之外，而后能无患。】　　帝曰：善！有不生不化乎？岐伯曰：悉乎哉，问也！与道合同，惟真人也！帝曰：善！　　 【注　言生于天地之间，而不为造化之所囿者，其惟真人乎！真人者，提挈天地，把握阴阳，寿敝天地之外，而无有终时，是不与天地同动静者也。】古今图书集成医部全录卷一百十二

运气门

　　　　黄帝素问

　　　　　气交变大论

　　黄帝问曰：五运更治，上应天期。阴阳往复，寒暑迎随。真邪相薄，内外分离。六经波荡，五气倾移。太过不及，专胜兼并。愿言其始，而有常名。可得闻乎？　　【注　五运更治者，五运相袭，而更治也。上应天期者，每运主三百六十五日，应天度也。阴阳往复者，有余而往，不足随之；不足而往，有余随之也。真邪相薄者，有德化之祥，变易之气也。六经，三阴三阳之六经，五气，五脏之气也。专胜兼并者，太过不及之岁；所胜之气，专胜有胜复之气兼并也。始者，天气始于甲，地气始于子，子甲相合，而岁运立矣。】　　岐伯稽首再拜，对曰：昭乎哉，问也！是明道也。此上帝所贵，先师传之。臣虽不敏，往闻其旨。　　 【注　言道由师傅，不假自得。】　　帝曰：余闻得其人不教，是谓失道；传非其人，慢泄天宝。余诚菲德，未足以受至道。然而众子哀其不终，愿夫子保于无穷，流于无极。余司其事，则而行之，奈何？　　 【注　《易》曰：苟非其人，道不虚行。垂教后世，以保子孙黎民于无穷。事，阴阳通变之事。】　　岐伯曰：请遂言之也。《上经》曰：夫道者，上知天文，下知地理，中知人事，可以常久。此之谓也。　　 【注　《上经》谓上世先师，所传之经，能知天地人三才之道，可通于无穷，究于无极也。】　　帝曰：何谓也？岐伯曰：本，气位也。位天者，天文也。位地者，地理也。通于人气之变化者，人事也。故太过者先天，不及者后天。所谓治化而人应之也。　　 【注　气位者，五运六气，各有司天、纪地，主岁、主时之定位也。位天者，在天之呈象也。位地者，地理之应六节也。人居天地气交之中，随四时阴阳之变化者，人事也。故运气之太过者，四时之气，先天时而至；岁运之不及者，四时之气，后天时而至。此岁运之变化，而人应之也。】　　帝曰：五运之化，太过何如？岐伯曰：岁木太过，风气流行，脾土受邪，民病飧泄、食减、体重烦冤、肠鸣、腹支满。上应岁星。　　 【注　岁木太过，则制胜其土气，故民应之，而为脾病也。飧泄、食减、肠鸣、腹满，皆脾土之病。脾主肌肉四肢，故体重烦冤者，土伤而不能制水，水气上乘于心也。上应岁星，光芒倍大。岁星，木星也。木运太过，诸壬岁也。】　　甚则忽忽善怒，眩冒巅疾。
　　 【注　此言淫胜太甚，则反自伤也。善怒，肝志之病也。厥阴与督脉，会于巅，故眩冒巅疾。】　　化气不政，生气独治，云物飞动，草木不宁，甚而摇落，反胁痛而吐甚，冲阳绝者，死不治。上应太白星。　　【注　化气，土气也。风木太过，是以化气不能章其政令。生气，木气也。风胜则动，是以在上之云物飞动，在下之草木不宁。反胁痛而吐甚者，淫极而反招损也。食气入胃，散精于肝，肝气虚逆，故吐甚也。冲阳，胃脉也。木淫而土气已绝，故为不治之死证。上应太白星，明太白金星也。盖岁运太过，畏星失色，而兼其母。岁木太过则镇星失色，而火之荧惑亦无光矣。荧惑失明，故太白得见，而复胜其木。此交相承制，自然之理也。】　　岁火太过，炎暑流行，金肺受邪，民病疟、少气、咳喘、血溢、血泄、注下，嗌燥、耳聋、中热、肩背热。上应荧惑星。　　 【注　火胜则克金，故金肺受邪。痎疟，暑热病也。壮火食气，故少气。肺受火热，故喘咳也。肺朝百脉，阳脉伤则血溢于上；阴脉伤则血泄于下也。肺乃水之生源，嗌燥者，火热烁金也。肾开窍于耳，水源已竭，则肾虚而耳聋矣。中热者，热淫于内也。肩背者，肺之俞也。荧惑，火星也。火气胜，故上应荧惑，光芒倍大。火运太过，诸戊运也。】　　甚则胸中痛，胁支满，胁痛，膺背肩胛间痛，两臂内痛，身热骨痛，而为浸淫。　　 【注　此亢极而心火自伤也。膺胸之内，心主之宫城也。背为阳，心为阳中之太阳，故胸中、膺背、肩胛间痛。手少阴心脉出胁下，循臑内，下肘中，循臂内后廉，是以胁支满痛，两臂内痛，身热骨痛者，火亢而水亦伤也。浸淫，火热疮也。脏气法时论曰：心病者，胸中痛，胁支满，胁下痛，鹰背、肩胛间痛，两臂内痛。《金匮要略》曰：譬如浸淫疮，从口流向四肢者，可治；从四肢流来入口者，不可治。】　　收气不行，长气独明，雨水霜寒。上应辰星。　　 【注　此金气郁而水气复也。收气，金气也。长气，火气也。雨水霜寒，寒水之气复也。上应辰星当明，辰星，水星也。】　　上临少阴少阳，火燔焫，水泉涸，物焦槁。　　 【注　上临者，司天之气，上临岁运，所谓天符之岁也。戊子、戊午岁，上临少阴；戊寅、戊申岁，上临少阳。司天与岁运相合，火气更甚，故水泉涸而物焦枯也。按诸阳年主太过，故止有戊子、戊午、戊寅、戊申及丙辰、丙戌有司天上临与岁运相合，其余木金土岁无上临也。】　　病反，谵妄狂越，咳喘息鸣，下甚血溢泄不已。太渊绝者，死不治。上应荧惑星。　　 【注　病反者，火亢极而反自伤也。谵妄狂越，热极之变证也。咳喘息鸣者，火上炎而铄金也。心主血脉，下甚则迫血下泄而不已也。太渊，肺金之俞穴也。火亢极而金气已绝，故为不治之死证。上应荧惑，光芒倍大。荧惑，火星也。】　　岁土太过，雨湿流行，肾水受邪，民病腹痛、清厥、意不乐、体重烦冤。上应镇星。　　 【注　在地为土，在天为湿；故岁土太过，雨湿流行。六元正纪论曰：太阴所至为云雨。盖湿土之气上升。而为云为雨也。腹痛谓大腹小腹作痛，乃肾脏之病，士胜而水伤也。脏气法时论曰：肾病者身重，肾虚者大腹小腹痛。肾为生气之原，肾气受邪，故手足厥冷也。肾脏志，志不舒，故意不乐也。人之行动，借气呴而血濡。肾乃血气之生原，故体重烦冤者，水不能济火也。岁土太过，故上应镇星增明。镇星，土星也。土运太过，诸甲岁也。】　　甚则肌肉萎，足萎不收，行善瘈，脚下痛，饮发，中满，食减，四肢不举，变生得位。　　 【注　肌肉四肢，脾土之所主也。饮者，脾气不能转输，而为痰饮、水饮也。中满食减，士虚而不能主化也。此淫胜太甚，则反虚其本位而自伤也。故于四季月之十八日，土气得位之时，而反变生此病。】　　藏气伏，化气独治之。泉涌河衍，涸泽生鱼。风雨大至，土崩溃，鳞见于陆。病腹满、溏泄、肠鸣，反下甚而太溪绝者，死不治。上应岁星。　　 【注　藏气，水气也。化气，土气也。土胜则制水，是以藏气伏也。泉涌河衍，涸泽生鱼，湿淫太过也。风雨大至，木气来复也。土崩溃，鳞见于陆，土败而水泛也。腹满、溏泄、肠鸣，脾土之虚证也。太溪，肾脉也。反下甚而太溪绝者，土败而水反下甚也，水泛甚则肾气绝矣。上应岁星倍明，木反胜也。】　　岁金太过，燥气流行，肝木受邪。民病两胁下少腹痛、目赤痛、眦疡、耳无所闻。肃杀而甚，则体重烦冤，胸痛引背，两胁满且痛引少腹。上应太白星。　　 【注　岁金太过，燥气流行，则肝木受病矣。两胁下少腹痛，肝病也。肝开窍于目，故目痛眦疡，肝虚则耳无所闻也。体重者，肃杀而甚，无生动之气也。烦冤者，肝气逆而不舒也。本经曰：肾虚、脾虚、肝虚，皆令人体重烦冤。玉机真脏论曰：肝脉不及，则令人胸痛引背，下则两胁支满。太白，金星也。金气胜，故上应太白增光。金运太过，诸庚岁也。】　　甚则喘咳逆气，肩背痛，鸠阴股膝髀腨胻足皆病。上应荧惑星。　　 【注　肃杀太甚，则金气自虚而火气来复也。喘咳逆气，肺病也。肺俞在肩背，故肩背痛。鸠阴股膝髀胻皆病者，金气虚而下及于所生之水脏也。夫金淫太过，则反虚其本位，金虚不能生水，则火无所畏而得以复之矣。故上应荧惑增光。】　　收气峻，生气下，草木敛，苍干雕陨。病反暴痛，胠胁不可反侧，欬逆甚而血溢。太冲绝者死不治。上应太白星。　　 【注　收气，金气也。生气，木气也。收气峻利而生气下伏，是以草木敛而苍干雕落矣。暴痛胠胁不可反侧者，肝胆病也。肝脉贯肺中，故咳逆甚；肝主藏血，故血溢也。太冲，肝之俞脉也。金气强甚，上应太白增光。】　　岁水太过，寒气流行，邪害心火，民病身热、烦心、躁悸、阴厥、上下中寒、谵妄、心痛，寒气早至。上应辰星。　　 【注　水运太过，寒气流行。故邪害心火，寒气上乘，迫其火气外炎，故身热心烦。心悸者，水气凌心也。躁者，火气不交于阴也。阴气寒甚，故厥逆于上。上下中寒者，三焦之火衰也。心神不宁，故谵妄也。寒主冬令，此岁气流行，故寒气早至。辰星，水星也。水气太甚，故上应辰星倍明。岁水太过，诸丙岁也。】　　甚则腹大胫肿，喘咳，寝汗出，憎风，大雨至，埃雾朦郁。上应镇星。　　 【注　此水淫甚而自伤也。脏气法时论曰：肾病者，腹大胫肿，喘咳，寝汗出，憎风。盖水邪泛溢，土不能制则腹大胫肿，水气上逆则喘咳也。太阳之气，生于水中而主于肤表，水泛则源竭，太阳之气无从资生。表阳虚，故汗出憎风也。大雨至，埃雾朦郁，水淫而土气复也。六元正纪论曰：太阴所至为湿生，终为注雨。埃雾朦郁者，土之湿气上蒸也。土气复，故上应镇星倍明。】　　上临太阳，雨冰雪霜不时降，湿气变物。病反腹满、肠鸣、溏泄、食不化、渴而妄冒。神门绝者，死不治。上应荧惑、辰星。　　 【注　上临太阳者，寒水司天之气，加临于上，乃丙辰丙戌二岁，即天符岁也。寒水交盛，是以雨冰雪霜不时降。冰者，寒水之变易也。雨水下降，则土湿而物变。民病腹满、肠鸣、溏泄、食不化者，皆水泛土败之证也。脾土不能转输其津液，故渴。湿气冒明，故妄冒也。神门，心脉也。水气甚强，上应荧惑失色，辰星倍明。】　　帝曰：善！其不及，何如？岐伯曰：悉乎哉，问也！岁木不及，燥乃大行，生气失应，草木晚荣，肃杀而甚，则刚木辟着，柔萎苍干。上应太白星。　　 【注　岁气不及，则己所不胜，侮而乘之，故主岁之木运，不及则金之燥气大行，木之生气失时而应，故草木晚荣。肃杀之气太甚，故虽坚刚之木，亦受其刑伤，而柔萎者，则苍干矣。金气反胜，故上应太白增光。木运不及，六丁岁也。】　　民病中清，胠胁痛，少腹痛，肠鸣溏泄，凉雨时至。上应太白星。其谷苍。　　 【注　中清者，清凉之气乘于中，而中气冷也。胁痛少腹痛，肝木病也。食气入胃，散精于肝，行气于筋，肝气虚逆而更兼中清，故肠鸣溏泄也。金气清凉，故凉雨时至，金能生水也。金气胜，故上应太白，光芒倍大。夫五谷受在地五行之气，而生长化收藏者也。木受金制，故其谷色苍。】　　上临阳明，生气失政，草木再荣，化气乃急。上应太白、镇星。其主苍早。　　 【注　阳明燥金，临于司天之上，乃丁卯丁酉二岁，所谓天刑岁也。岁木不及，又上临金气，是以木之生气失政。草木受金刑而再荣，木不及则不能制土，故化气乃急，金土之气胜，上应太白，镇星光明。木受金制，故主苍色早见，即制则生化之义。按诸阴年，主不及，故止有丁卯、丁酉及己巳、己亥、辛丑、辛未岁，其诸癸诸乙岁，无司天之合胜也。】　　复则炎暑流火，湿性燥柔脆，草木焦槁。下体再生，华实齐化。病寒热、疮疡、痱胗、痈痤。上应荧惑太白。其谷白坚。　　 【注　复者，母郁子复也。流火，大火流下也。夏秋之交，大火西流，暑热铄金矣。长夏湿土主气，因暑热而湿性反燥，故万物柔脆，草木焦槁。火主长气，故下体再生。夫夏主华，而秋土成实，火制其金，是以华实齐化。寒热疮疡痈胗，皆暑热病也。上应荧惑增光，太白减耀。其谷白坚。盖秋主收成，因火制之，故早实也。】　　白露早降，收杀气行。寒雨害物，虫食甘黄。脾土受邪，赤气后化，心气晚治。上胜肺金，白气乃屈，其谷不成。欬而鼽。上应荧惑、太白星。　　【注　此论上临阳明之岁，金气用事，故至夏秋之交，白露早降，收杀气行而火复在后也。盖不及之岁，所胜之气妄行，而反自虚其位，故复气得以胜之。今上临阳明，金气原盛。金气盛，则金之子气亦能胜，火木之子欲复之，而金之子能胜之，是以赤气后化也。寒雨，寒水之气，金之子也。长气后发，而收藏之令早行，故万物为之贼害，而其谷不成也。虫感雨湿之气而生，夏秋之交土气用事，而反为寒雨所胜，是以虫食甘黄。而脾土受邪，肺窍鼻，故咳而鼻流清涕也。上应荧惑复耀，太白减明。】　　岁火不及，寒乃大行，长政不用。物荣而下，凝惨而甚，则阳气不化乃折荣美。上应辰星。　　 【注　岁火不及，水反胜之，故寒乃大行，而长政不用也。夫万物得长气而荣美，夏长之气被寒折于上，故物荣而下。凝惨，阴寒之气也。太阳之气生于寒水之中，如凝惨太甚，则阳气不生化矣。万物得阳气而荣，阳气不化，而荣美乃折矣。上句言寒胜于上，则长气不能上荣；下句言寒凝于下，则阳气不能施化于上。水气胜当上应辰星增耀。岁火不及，六癸岁也。】　　民病胸中痛，胁支满，两胁痛，膺背、肩胛间及两臂内痛，郁冒朦昧，心痛暴喑，胸腹大，胁下与腰背相引而痛，甚则屈不能伸，髋髀如别。上应荧惑、辰星。其谷丹。　　【注　火运不及，寒乃胜之，则阳气不能施化，故为此诸痛。所谓寒胜为痛痹也。郁冒朦昧，寒湿之气冒明也。水寒乘心，故心痛。心主言，故暴瘖也。夫太阳主诸阳之气，生于寒水之中，寒淫太甚，则生阳自虚。屈不能伸者，其病在筋，太阳主筋，阳气虚，不能养筋故也。太阳气之为病，腰似折，髀不可以曲，腘如结，踹如裂，是为踝厥。上应荧惑失色，辰星倍明。火受其制，故其谷丹。】　　复则埃郁，大雨且至，黑气乃辱。病鹜溏腹满，食饮不下，寒中，肠鸣，泄注，腹痛，暴挛，痿痹，足不任身。上应镇星、辰星。元谷不成。　　 【注　此水淫甚，而土气复也，埃土郁蒸也。湿土之气，郁蒸于上，故大雨且至。所谓地气升，而为云为雨也。六元正纪论曰：太阴所至为湿生，终为注雨。黑气。水气也。辱，下也，土气复而水气乃伏也。鹜溏腹满，足不任身，皆寒湿之证。盖水寒太甚，而又湿土复之，故为此诸病也。上应镇星增明，辰星减耀。寒湿相胜，而无燥热之化，是以元谷不成。】　　岁土不及，风乃大行，化气不令，草木茂荣，飘扬而甚，秀而不实。上应岁星。　　 【注　土运不及，木反胜之，故风乃大行，而土之化气，不能章其政令也。风主生物，士主成物，故草木虽茂荣，而多不成实也。上应岁星增光。土运不及，六己岁也。】　　民病飱泄，霍乱，体重，腹痛，筋骨繇复，肌肉瞤酸，善怒，藏气举事，蛰虫早附，咸病寒中。上应岁星、镇星。其谷黅。　　 【注　飧泄、霍乱、体重、腹痛、肌肉瞤酸，皆风木伤土之病。筋骨摇动，乃厥阴少阳之病，风木太过，故筋骨复摇而善怒也。土气不及，则木无所制，故藏气举事，而蛰虫早归附也。咸病寒中者，水寒上乘，而火土衰也。上应岁星增光，镇星失色。土受其制，故其谷黅。】　　复则收政严峻，名木苍雕，胸胁暴痛，下引少腹，善太息。虫食甘，黄气客于脾，黅谷乃减，民食少失味，苍谷乃损。上应太白、岁星。　　【注　土弱木亢，金乃复之，故收政严峻，而名木苍雕。病胸胁暴痛，下引少腹，肝木之病也。《灵枢经》曰：胆病者，善太息。盖木郁则胆气不舒，故太息以伸出之。虫感寒湿之气而生，虫食甘黄气客于脾，水侵土也。盖土运不及，而藏气举事，故金虽复之，而子亦随之。金气复，则苍谷乃损。水气胜，则黅谷乃减，民食少失味矣。上应太白增光。】　　上临厥阴，流水不冰，蛰虫来见。藏气不用，白乃不复。上应岁星，民乃康。　　 【注　上临厥阴，己巳、己亥岁也。厥阴在上，则少阳在下，故流水不冰，蛰虫不藏。而藏气不用，谓岁半以下，得少阳之火，而冬令不寒也。岁运之木，虽不务其德，而乘侮其土，然值厥阴司天，木气不虚，故白乃不复。上应岁星增光。按胜气在于岁半以前，复气在于岁半以后，秋冬之时，木气已平，金气不复，故民乃得康矣。当知胜气妄行，反自虚其本位，而子母皆虚，故复气得以复之。如本气不虚，则子气亦实，复气亦畏其子，而不敢复矣。】　　岁金不及，炎火乃行，生气乃用，长气专胜，庶物以茂，燥烁以行。上应荧惑星。　　 【注　金运不及，则所胜之火气乃行。金不能制木，故木之生气乃用。火之长气专胜，生长之气盛，故庶物以茂，火气尃胜，故燥烁以行。上应荧惑，光芒倍大。岁金不及，六乙岁也。】　　民病肩背瞀重鼽嚏，血便注下，收气乃后。上应太白星。其谷坚芒。　　 【注　肺俞在肩背，故民病肩背。低目腑首曰瞀。经脉篇曰：肺是动则病缺盆中痛，甚则交两手而瞀。鼽嚏，肺病也。血便注下，火迫血液下注也。金受其制，是以收气至秋深而后乃行。上应太白失色。收气乃后，故其谷后成坚芒成实也。】　　复则寒雨暴至，乃零冰雹霜雪杀物，阴厥且格，阳反上行，头脑户痛，延及脑顶发热。上应辰星。丹谷不成。民病口疮，甚则心痛。　　 【注　金弱火亢，水乃复之，故寒雨暴至。继以冰雹杀物，乃寒水之变也。秋冬之时，阳气应收藏于阴脏，因寒气厥逆，且格阳于外，致阳反上行，而头脑户痛，延及脑顶发热。上应辰星倍明。水胜其长气，是以丹谷不成。水寒之气上乘，迫其心火外炎，故民病口疮，甚则心痛。】　　岁水不及，湿乃大行，长气反用，其化乃速，暑雨数至。上应镇星。　　 【注　水运不及，土乃胜之，故湿气大行。水弱而不能制火，故长气反用。火土合化，故土之化气乃速，而暑雨数至。六元正纪论曰：太阴所至，为化为云雨。上应镇星倍明。水运不及，六辛岁也。】　　民病腹满，身重，濡泄，寒疡，流水，腰股痛发，腘腨股膝不便，烦冤，足痿，清厥，足下痛，甚则跗肿。藏气不政，肾气不衡。上应辰星。其谷秬。　　 【注　湿土太过，伤及肾阴，故为此诸病。《灵枢经》曰：阳气有余，荣气不行，乃发为痈。阴阳不通，两热相搏，乃化为脓。又曰：寒邪客于经络之中，不得复反，则为痈肿。此寒毒而无热化，故发为寒疡，流水而无脓也。寒气上凌，故烦冤也。水之藏气，不能章其政令，水脏之肾气，不得平衡。上应辰星失色。秬，黑黍也，土制其水，故秬谷得成。】　　上临太阴，则大寒数举，蛰虫早藏，地积坚冰，阳光不治，民病寒疾于下，甚则腹满，浮肿。上应镇星。其主黅谷。　　 【注　司天之气，上临太阴，乃辛丑辛未岁也。太阴湿土司天，则太阳寒水在泉，是以大寒数举，而蛰虫早藏也。寒气数举，故阳光不治于上，寒水在泉，故民病寒疾于下，甚则腹满浮肿者，湿淫太过，而脾土受伤也。上应镇星增耀，下主黅谷有成。】　　复则大风暴发，草偃木零，生长不鲜，面色时变，筋骨并辟，肉瞤瘛，目视(目巟)(目巟)，物疏璺，肌肉胗发。气并鬲中，痛于心腹，黄气乃损，其谷不登。上应岁星。　　【注　水弱土胜，木后复之，故大风暴发，草偃木落，而生长不鲜泽也。阳明属土，所主在面，故面色时变。阳明主润宗筋，诸筋皆属于骨，阳明之中，土气伤，是以筋骨并辟也。瞤瘛，动掣也。(目巟)(目巟)者，眼目不明，因风胜而伤血也。物裂曰璺，物因风而破裂也。胗，疹也。风气入膈中，在上则痛于心，在下则痛于腹也。土主成物，土气伤，故其谷不登。上应岁星，光芒倍大。】　　帝曰：善！愿闻其时也！
　　 【注　谓四时亦有五运之胜复也。至真要论曰：初气至三气，天气主之，胜之常也；四气至终气，地气主之，复之常也。盖五运主岁，所胜之气在岁半以前，所复之气在岁半以后。若四时之胜复，随所主之时以胜之，亦随所主之时以复之，与岁运不同。】　　岐伯曰：悉乎哉，问也！木不及，春有鸣条律畅之化，则秋有雾露清凉之政；春有惨凄残贼之胜，则夏有炎暑燔烁之复。其眚东，其脏肝，其病内舍胠胁，外在关节。　　 【注　木不及，则金当胜之，如春有鸣条律畅之化，则秋有雾露清凉之政。此各守四时本位，无胜，无复，气之和者也。如春有惨凄残贼之胜，则夏有炎暑燔烁之复。其灾眚当主于东方，其脏在肝，其病内舍胠胁，肝之分也。外在关节，肝主筋也。余四时同义。】　　火不及，夏有炳明光显之化，则冬有严肃霜寒之政；夏有惨凄凝冽之胜，则不时有埃昏大雨之复。其眚南，其脏心，其病内舍膺胁，外在经络。　　 【注　水不胜火，则火有明显之德化，无胜则无复，冬得以章其寒肃之政令矣。不时，四时也。埃昏大雨之复，士复水也。其灾眚当主在南方，其脏为心。其病内舍膺胁，膺胸之内心之分也。外在经络，心主血脉也。】　　土不及，四维有埃云润泽之化，则春有鸣条鼓坼之政；四维发振拉飘腾之变，则秋有肃杀霖霪之复。其眚四维，其脏脾，其病内舍心腹，外在肌肉四肢。　　 【注　埃云润泽，土之德化也，鸣条鼓坼，木之政令也。此气之和平，无胜复也。振拉飘腾，木淫而胜土也。肃杀霖霪，秋金之复也。土王四时，故曰四维，曰不时。心者，胃脘之分；腹者，脾土之郛郭也。】　　金不及，夏有光显郁蒸之令，则冬有严凝整肃之应；夏有炎烁燔燎之变，则秋有冰雹霜雪之复。其眚西，其脏肺，其病内舍膺胁肩背，外在皮毛。　　 【注　光显郁蒸，火之化也。六元正纪论曰：少阳所至为火，生为蒸溽。此德化之常也。膺胸之内，肺之分也。胁内，乃云门、天府之分，肺脉之所出；肩背，肺俞之分。皮毛，肺所主也。】　　水不及，四维有湍润埃云之化，则不时有和风生发之应；四维发埃昏骤注之变，则不时有飘荡振拉之复。其眚北，其脏肾，其病内舍腰脊骨髓，外在豁谷踹膝。　　 【注　水不及，则土胜之。湍润埃云，土之德化也。和风生发，水之和气也。埃昏骤注，土之淫胜也。飘荡振拉，风木之复也。腰脊者，肾之腑；骨髓者，肾所主；溪谷者，肾所属；踹膝者，肾脉之所循也。】　　夫五运之政，犹权衡也。高者抑之，下者举之，化者应之，变者复之。此生长化成收藏之理，气之常也。失常，则天地四塞矣。　　 【注　五运阴阳之政令，犹权衡之平。高而亢者，必有所抑，因太过也；卑而下者，必有所举，因不及也。德化者，四时应之。变易者，随时复之，此生长化收藏之理，四时之常气也。失常则天地四时之气皆闭塞矣。】　　故曰：天地之动静，神明为之纪；阴阳之往复，寒暑彰其兆。此之谓也。　　 【注　应天之气动而不息，应地之气静而守位。神明者，九星悬朗，七曜周旋也。此承上文而言盛衰。胜复，即天地之动静。生长化收藏，即阴阳之往复。动静不可见，有神明之纪可察；阴阳不可测，有寒暑之兆可知。此天地阴阳之道也。】　　帝曰：夫子之言，五气之变，四时之应，可谓悉矣！夫气之动乱，触遇而作，发无常会，卒然灾合，何以期之？岐伯曰：天地之动变，固不常在，而德化政令灾变不同其候也。帝曰：何谓也？岐伯曰：东方生风，风生木。其德敷和，其化生荣，其政舒启，其令风，其变振发，其灾散落。南方生热，热生火。其德彰显，其化蕃茂，其政明曜，其令热，其变销烁，其灾燔焫。中央生湿，湿生土。其德溽蒸，其化丰备，其政安静，其令湿，其变骤注，其灾霖溃。西方生燥，燥生金，其德清洁，其化紧敛，其政劲切，其令燥，其变肃杀，其灾苍陨。北方生寒，寒生水。其德凄沧，其化清谧，其政凝肃，其令寒，其变漂冽，其灾冰雹霜雪。是以察其动也。有德、有化、有政、有令、有变、有灾，而物由之，而人应之也。　　【注　此论五运四时之气，有德化、政令、灾眚之异，必察其动，而后知之。夫太过之岁，有淫胜，不及之岁有胜复，此岁运之常，可与之期者也。然五运之气生于五方，五方之气合于四时，在岁运虽有淫胜、郁复之变，在四时又有德化政令之和，与岁运不同其侯也。故必察其气之动也，是德、是化、是政、是令、是灾、是变，万物由之而或成或败，人应之而或病或康。此气运之有岁、有时、有常、有变，又不能于先期而必者也。】　　帝曰：夫子之言岁候，其太过不及，而上应五星。今夫德化、政令、灾眚、变易，非常而有也，卒然而动，其亦为之变乎？　　【注　此承上文而言岁运之太过不及，必上应五星。今云德化、政令、灾眚、变易，又非一定常有之气，如卒然而为德化、政令，卒然而为灾眚、变易，其于五星亦为之变乎？】　　岐伯曰：承天而行之，故无妄动，无不应也。卒然而动者，气之交变也，其不应焉。故曰：应常不应卒，此之谓也。　　 【注　言五星之应岁运，而不应时气之卒变也。承天者，谓五运之气，上承天干之化运。承天运而行之，故无妄动，无不上应于五星也。卒然而动者，乃四时气交之变也，其不上应于五星焉。故曰：应常不应卒，此之谓也。常者，谓五运主岁，有太过不及之气，有淫胜郁复之常。卒者，谓五方四时之气，卒然而为德化、政令，卒然而为灾眚、变易也。】　　帝曰：其应奈何？岐伯曰：各从其气化也。　　 【注　气化者，五运之化气也。甲己运化土，乙庚运化金，丙辛运化水，丁壬运化木，戊癸运化火。五阳年主太过，五阴年主不及，而各上应乎天之五行。】　　帝曰：其行之徐疾逆顺何如？
　　 【注　谓五星之行徐、行疾、顺行、逆行也。】　　岐伯曰：以道留久，逆守而小，是谓省下。　　 【注　道，五星所行之道路也。留久，稽留而延久也。逆守，逆而不进，守其度也。小者，光芒不露也。省下，谓察其分野之下，君民之有德有过也。】　　以道而去，去而速来，曲而过之，是谓省遗过也。　　 【注　谓既去而复速来，委曲逡巡，而过其度也。省遗过，谓省察有未尽，而复省其所遗之过失也。】　　久留而环，或离或附，是谓议灾与其德也。　　 【注　久留者，守其位而不去也。环，回环旋转也。或离或附，欲去不去也。议灾与德者，谓君民之有过者议降之以灾，有德者议降之以福也。】　　应近则小，应远则大。
　　 【注　应谓祸福之应，远近谓分野之远近也。】　　芒而大倍常之一，其化甚；大常之二，其眚即也。小常之一，其化减；小常之二，是谓临视。省下之过与其德也。德者福之，过者伐之。　　 【注　芒，五星之光芒也。化，谓淫胜郁复之气化也。如胜复之气盛，则上应之星光芒倍常而大；胜复之气减，则上应之星光芒借常而小。若光芒之大，倍于平常之二，其灾眚即至也。若小于平常之二倍，是谓临视，谓临上而视下，省察其君民之有德者降之以福，有过者伐之以灾。】　　是以象之见也，高而远则小，下而近则大。故大则喜怒迩，小则祸福远。　　 【注　星高而远，则星之象小；星下而近，则星之象大。喜怒者，星象之有喜有怒也。君民有德，星象喜之；君民有过，星象怒之。光芒倍大，其眚即也。留守而小，欲君民之省过也。首言星象之大小，应分野之远近；次言星象之大小，因胜复之甚减；末言星象之大小，应祸福之疾迟。】　　岁运太过，则运星北越。
　　 【注　运星北越，谓十二年天符之岁运，气之更盛者也。运星，主岁之星。北越，谓越出本度，而近北也。北乃太乙所居之宫，北越与天枢相合，故又名曰太乙天符。】　　运气相得，则各行其道。
　　 【注　运气相得者，谓木运临卯，火运临午，土运临四季，金运临酉，水运临子。此运气与岁气相得，乃平气之年，故运星各行其本度，而无侵凌之盛强。】　　故岁运太过，畏星失色，而兼其母。不及，则色兼其所不胜。　　 【注　此承上文而言，如岁运太过，则主岁之星不守其度，而侵侮其所不胜，是以畏星失色。如岁木太过，则岁星乘所不胜之土，而镇星失色。如岁土太过，则镇星乘所不胜之水，而辰星失色。兼其母者，谓畏星之母，亦兼失其色。盖畏星之母，即胜星之子，谓亢则害，而不能生化其子气也。如不及之岁，则所不胜之星，亦兼见其色。如岁木不及，则所胜之太白增光，而所不胜之土气无畏，其镇星亦兼见其色矣。五运相同。】　　肖者瞿瞿，莫知其妙，闵闵之当，孰者为良？　　 【注　肖，取法也。瞿瞿，却顾貌。谓取法星象之吉凶，莫能知其微妙。闵闵，多忧也。忧瞻星象喜怒燥泽之当，当以孰法为良，盖甚言其星象之不易占也。】　　妄行无征，示畏侯王。
　　 【注　不求良法，而妄言占象，则所言之吉凶，皆无征验矣，反以祸福之说，而示畏于侯王。此言天官家之不学无术。】　　帝曰：其灾应何如？岐伯曰：亦各从其化也。故时至有盛衰，凌犯有逆顺，留守有多少，形见有善恶，宿属有胜负，征应有吉凶矣。　　 【注　灾应谓五星之变，下应民物之灾眚，各从五运之气化也。五星之应时而至，有盛有衰，彼此凌犯，有顺有逆；留守之日，有多有少；所见之象，有喜润之善，有忧怒之恶；五宿之属，有胜星之胜，有畏星之负；下应于君民，有福德之吉，有灾病之凶。】　　帝曰：其善恶，何谓也？岐伯曰：有喜有怒，有忧有丧，有泽有燥。此象之常也，必谨察之。　　 【注　王冰曰：五星之见也，从夜深见之。人见之喜，星之喜也；见之畏，星之怒也。光色微曜，乍明乍暗，星之忧也；光色迥然，不彰不莹，不与众同，星之丧也；光色圆明，不盈不缩，怡然莹然，星之喜也；光色勃然临人，芒彩满溢，其象凛然，星之怒也。】　　帝曰：六者高下异乎？岐伯曰：象见高下，其应一也。故人亦应之。　　 【注　此言喜、怒、忧、丧、泽、燥六者之象，虽高远而小，下近而大，其应一也，故人应之而为吉凶、祸福，亦无有分别也。】　　帝曰：善！其德化、政令之动静，损益皆何如？岐伯曰：夫德化、政令，灾变不能相加也。　　 【注　王冰曰：天地动静，阴阳往复，以德报德，以化报化。政令灾眚及动复亦然。故曰：不能相加也。】　　胜复盛衰，不能相多也。
　　 【注　王冰曰：胜盛复盛，胜微复微。故曰，不能相多也。】　　往来小大，不能相过也。
　　【注　太过为大年，不及为小年。有余而往，不足随之；不足而往，有余从之。故曰，不能相过也。】　　用之升降，不能相无也。
　　 【注　用，谓阴阳气之为用也。天地阴阳之气，升已而降，降已而升；寒往则暑来，暑往则寒来。故曰，不能相无也。】　　各从其动而复之耳。
　　 【注　谓胜复之往来，阴阳之升降，各从其气之动而复之。六微旨论曰：成败倚伏生乎动。动而不已，则变作矣！】　　帝曰：其病生，何如？岐伯曰：气化者德之祥，政令者气之章，变易者复之纪，灾眚者伤之始。　　 【注　此言病生于变易也。岁气之有德有化，乃气之和祥也；有政有令，乃气之章着也。变易者，报复之纪；灾眚者，乃民病所伤之始。】　　气相胜者和，不相胜者病。重感于邪则甚也。　　 【注　气谓变易之气。按六节脏象论曰：变至则病，所胜则微，所不胜则病，因而重感于邪则死矣。故非其时则微；当其时则甚也。盖谓春时变长夏之气，长夏变冬气，冬变夏热之气，夏变秋气，秋变春气。所谓得五行时之胜，乃时气相胜变气，故为和平。如岁木不及，岁金太过，春时反变为肃杀。如岁火不及，岁水太过，夏时应热，而反寒气流行，是时气与变气不相胜则病矣。故非其所胜之时则微，当其所胜之时则甚也。重感于邪者，谓四时不正之邪也。】　　帝曰：善！所谓精光之论，大圣之业，宣明大道，通于无穷，究于无极也。余闻之，善言天者，必应于人；善言古者，必验于今；善言气者，必彰于物；善言应者，同天地之化。善言化、言变者，通神明之理。非夫子孰能言至道欤？　　 【注　精光之论，论神明之理也。大圣之业，通于无穷者，上以治民，下以治身，德泽下流，传之后世，无有终时也。《易》曰：知变化之道者，其知神之所为乎？】　　乃择良兆而藏之灵室，每旦读之，命曰气交变。非斋戒不敢发，慎传也。　　 【注　灵室，灵兰秘室。盖天地阴阳之道，上帝之所贵也，非斋戒不敢发，敬谨之至，恐传非其人，慢泄天宝也。】
　　　　　五常政大论 【上】

　　黄帝问曰：太虚寥廓，五运迥薄，盛衰不同，损益相从。愿闻平气何如而名，何如而纪也？　　 【注　太虚，谓空冥之境。回薄，旋转也。盛衰，太过不及也。有盛衰，则损益相从矣。平气岁会之纪，气之平者也。】　　岐伯对曰：昭乎哉问也！木曰敷和，火曰升明，土曰备化，金曰审平，水曰静顺。　　 【注　言五运之平气，而各有纪名也。东方生风，风生木，木得其平，则敷布阳和之气，以生万物。火性炎上，其德显明。土主化物，而周备于四方。金主肃杀，得其和平，不妄刑也。水体清静，性柔而顺。】　　帝曰：其不及奈何？岐伯曰：木曰委和，火曰伏明，土曰卑监，金曰从革，水曰涸流。　　 【注　言五运不及，而各有纪名也。木气不及，则不能敷布阳和而委弱矣。火气不及，则光明之令不升而下伏矣。土气不及，则卑下监守而不能周备于四方矣。金性本刚，不及则从火化而变革矣。水气不及，则源流干涸矣。】　　帝曰：太过何谓？岐伯曰：木曰发生，火曰赫曦，土曰敦阜，金曰坚成，水曰流衍。　　 【注　五运太过，亦各有纪名也。木气有余，发生盛也。赫曦光明，显盛之象。敦厚，阜高也。金体坚刚，用能成物。流衍，满而溢也。】　　帝曰：三气之纪，愿闻其候。岐伯曰：悉乎哉问也！敷和之纪，木德周行，阳舒阴布，五化宣平，其气端，其性随，其用曲直，其化生荣，其类草木，其政发散，其候温和，其令风，其脏肝。肝，其畏清，其主目，其谷麻，其果李，其实核，其应春，其虫毛，其畜犬，其色苍，其养筋，其病里急支满，其味酸，其音角，其物中坚，其数八。　　【注　三气谓平气与太过、不及也。木之平运，是为敷和。木德周行，则阳气舒，而阴气布，盖生长化收藏之五气，先由生气之宣布，生气和则五气皆平矣。端，正直也。随，柔顺也。曲直，木之体用也。生荣，木之生化也。类，物类也。发生散蔓，木布之政也。温和，春之候也。在天之风，木之号令也。其在脏则为肝，畏清者，木畏金也。在窍为目。在谷为麻，麻体象木，其色苍也。在果为季，色青而味酸也。核内有仁，仁分两片，木之生原也。毛虫，如草木之森丛，而生于草木者也。犬性勇往直前，感春生怒发之气也。肝主筋，故其养在筋。里急支满，肝之病也。角，木音也。木生于水，为坚多心，故其物主中坚。八者，木之成数也。】　　升明之纪，正阳而治，德施周普，五化均衡。其气高，其性速，其用燔灼，其化蕃茂，其类火，其政明曜，其候炎暑，其令热，其脏心。心，其畏寒，其主舌，其谷麦，其果杏，其实络，其应夏，其虫羽，其畜马，其色赤，其养血，其病瞤瘛，其味苦，其音征，其物脉，其数七。　　【注　火位南方，故正阳而治。火主阳气，故德施周普。阳和之气四布，五化俱以均平，皆感火之化也。火气炎上，故气高；火性动急，故性速也。烧炙曰燔灼，火之用也。万物蕃茂，夏长之化也。凡在地之火，皆与之同类。明曜，火布之政也。炎暑，夏之候也。在天为热，火之令也。在脏为心，心，其畏寒，火畏水也。心开窍于舌。麦乃夏成之谷。杏色赤，其味苦。络者，果实之脉络。羽虫，飞翔而上，感火气而生。马属午，火之畜。心主血脉，故其养在血。瞤瘛，经脉感火气而缩急也。征，火之音。苦，火之味。脉，物之脉络。七，火之成数也。】　　备化之纪，气协天休，德流四政，五化齐修。其气平，其性顺，其用高下，其化丰满，其类土，其政安静，其候溽蒸，其令湿，其脏脾。脾，其畏风，其主口，其谷稷，其果枣，其实肉，其应长夏，其虫倮，其畜牛，其色黄，其养肉，其病否，其味甘，其音宫，其物肤，其数五。　　【注　天主生，地主成。土气和平，合天之休美，而化生万物也。土德流于四方，而五化齐修矣。平夷，土之气；柔顺，土之性；高下，土之体。或高或下，咸备其化，土之用也。丰厚满溢，湿土之化也。五方五土，与之同类。安静而化，土之政也。溽蒸，长夏之候也。在天为湿，土之令也。其在脏主脾。畏风者，木乃土之胜也。脾开窍于口。稷，黅谷也。枣色黄而味甘。肉，果实之肉也。倮虫，肉体之虫。牛，土之畜也。脾主肌肉，故其养在肉。否者，脾病于中，而上下之气不交也。宫音，中土之音。肤，物之肤肉也。五乃土之生数。六元正纪论曰：土常以生也。】　　审平之纪，收而不争，杀而无犯，五化宣明。其气洁，其性刚，其用散落，其化坚敛，其类金，其政劲肃，其候清切，其令燥，其脏肺。肺，其畏热，其主鼻，其谷稻，其果桃，其实壳，其应秋，其虫介，其畜鸡，其色白，其养皮毛，其病咳，其味辛，其音商，其物外坚，其数九。　　【注　金，兵象，金气和平，故收而不争。天地之气，春生秋杀；杀而无犯，不残害于物也。金气清肃，故五化得之，咸有宣明。洁白，金之气也。刚坚，金之性也。万物散落，金之用也。其气收敛，秋之化也。五金之类，与之同类。坚劲肃清，金之政也。清切，秋之候也。在天为燥，金之令也。其脏为肺，肺畏热者，金畏火也。肺开窍在鼻。稻乃秋成之谷也。桃色白，而有毛，肺之果也。坚壳之实，介甲之虫，皆感坚刚之气而生也。鸡性善鬬，感肃杀之气也。肺主皮毛，故其养在皮毛。欬者，肺之病也。商主西方之音。辛乃金之味也。其于万物咸如实壳、介虫之外坚。九乃金之成数也。】　　静顺之纪，藏而勿害，治而善下，五化咸整。其气明，其性下，其用沃衍，其化凝坚，其类水，其政流演，其候凝肃，其令寒，其脏肾。肾，其畏湿，其主二阴，其谷豆，其果栗，其实濡，其应冬，其虫鳞，其畜彘，其色黑，其养骨髓，其病厥，其味咸，其音羽，其物濡，其数六。　　【注　水之平运，是谓静顺。夫万物得生长之气而茂盛，水运和平，故虽主藏而不害于物也。水平治而善下，故五气感之，而咸整也。天一生水，故其气高明。水性就下，故性下也。万物凝坚，藏气之化也。大地之水，与之同类，流演不竭，水之政也。凝肃，冬之候也。在天为寒水之令也。在脏为肾，肾其畏湿，水畏土也。肾开窍于二阴，故主之。豆乃水之谷也。栗色黑味咸，肾之果也。濡乃实中之有津液者。鳞虫水中之所生。肾主骨髓，故其养在骨髓。肾为生气之原，故病则手足厥冷。羽音属水。六乃水之成数也。】　　故生而勿杀，长而勿罚，化而勿制，收而勿害，藏而勿抑，是谓平气。　　 【注　是以木运之岁，得生气而无金气之肃杀。火运之岁，得长气而无水气之克罚。土运之岁，得化气而无木气之制胜。金运之岁，得收气而无火气之贼害。水运之岁，得藏气而无土气之遏抑。是谓平气之岁也。】　　委和之纪，是谓胜生。生气不政，化气乃扬。长气自平，收令乃早。凉雨时降，风云并兴。草木晚荣，苍干雕落。物秀而实，肤肉内充。其气敛，其用聚，其动软戾拘缓，其发惊骇，其脏肝，其果枣李，其实核壳，其谷稷稻，其味酸辛，其色白苍，其畜犬鸡，其虫毛介，其主雾露凄沧，其声角商，其病摇动注恐，从金化也。少角与判商同；上角与正角同；上商与正商同。其病肢废、痈肿、疮疡，其甘虫，邪伤肝也。上官与正宫同。萧飋肃杀，则炎赫沸腾，眚于三。所谓复也，其主飞蠧蛆雉，乃为雷霆。　　【注　木运不及，是谓委和，则所胜之气，胜其生气。金气胜，则木之生气，不能章其政令矣。木政不章，则土气无畏，而化气乃扬。木衰，则火气不盛，故长气自平。金气盛，故收令乃早也。凉为金化，风为木化，云雨为土化，此以木运不及，故兼有金土之化也。生气不政，故草木晚荣。收令乃早，故苍干刑落。化气与秋成之气专令，是以物秀而实，肤肉内充。收敛，金之气也。生聚，木之用也。动者，病机动于内；发者，证发于外也；緛，短缩也；戾，了戾也；拘，拘急也；缓，不收也；皆筋之为病。金匮真言曰：东方肝木，其病发惊骇。其脏主肝。其果之枣李、实之核壳、谷之稷稻、味之酸辛、色之苍白、畜之犬鸡、虫之毛介、声之角商，因木运不及，故兼从金土之化也。其主雾露凄沧，金之胜也；其病摇动注恐，肝之病也，此从金化故也。判，半也。少角与判商同者，总谓六丁年，木运不及之岁也。角乃木音，木运不及，故主少角。金兼用事，故半与商金同其化也。上角与正角同者，乃丁巳、丁亥二岁，上见厥阴司天，岁木不及而得司天之助，故与敷和之正角同也。上商与正商同者，乃丁卯、丁酉二岁，上临阳明司天，故曰上商。木运不及，半商同化，而又值阳明司天，则金全用事，与审平之正商相同也。故其病肢废、痈肿、疮疡，其甘虫，皆金气盛而邪伤肝也。上宫与正宫同者，乃丁丑、丁未二岁，上临太阴司天，故曰上宫，岁木不及，化气乃扬，而又得司天之助，是土得以自专，与备化之纪相同，故上宫与正宫同也。萧飋肃杀，金淫甚也。炎赫沸腾，火来复也。其灾眚，当主于东方之震位。所谓复也，蠧生于木，飞乃火象，言主复者，乃木中所生之火也。蛆乃蝇之子，蛆入灰中，脱化为蝇，蝇喜暖恶寒，昼飞夜伏；雉为离禽，皆火复之气化也。雷之迅者，曰霆，木郁极而火繞之，其气则为雷霆，故《易》曰震为雷。】　　伏明之纪，是谓胜长。长气不宣，藏气反布。收气自政，化令乃衡。寒清数举，暑令乃薄。承化物生，生而不长。成实而稚，遇化已老。阳气屈伏，蛰虫早藏。其气郁，其用暴，其动彰伏变易，其发痛，其脏心，其果栗桃，其实络濡，其谷豆稻，其味苦咸，其色元丹，其畜马彘，其虫羽鳞，其主冰雪霜寒，其声征羽，其病昏惑悲忘，从水化也。少征与少羽同；上商与正商同。邪伤心也。凝惨栗冽，则暴雨霖霪，眚于九。其主骤注，雷霆震惊，沉霒淫雨。　　【注　火运不及则水胜其长，故火之长气不宣，而水之藏气反布。火气伏明，则金无所畏，故收气得自主其政。火不及，则所生之土气不盛，是以化令平衡。寒清数举，暑令乃薄，水胜火也。承土之化气平衡，故物得以生长。气不宣则生而不长，故稚小即已成实，遇长夏之化气，即老矣。寒清数举，故阳气屈伏。藏气用事，故蛰虫早藏。其气郁，水制其火也。其用暴，火性欲发也。彰者，火之政令也。彰伏则变易而为寒矣，故其发为痛，盖寒胜则痛也。其脏主心，其果之栗桃、实之络濡、谷之豆稻、味之苦咸、色之元丹、畜之马彘、虫之羽鳞、声之征羽，皆火运不及，故兼从金水之化也。冰雪霜寒，水之变易也。昏惑悲忘，心神不足，因从水化，而心火受亏也。少征与少羽同者，总谓六癸岁也。征为火音，火运不及，故曰少征。少兼用事，故少征与少羽同其化也。上商与正商同者，乃癸卯、癸酉二岁，上临阳明司天，故曰上商。金无所畏，而又得司天之助，是火运之纪，而行审平之政，故上商之岁与正商之气同也。金水兼胜，邪伤心也。凝惨栗冽，寒之淫甚。暴雨霖霪，土之来复。灾眚当在离位之南方。沉黅，阴云蔽日也。骤注、淫雨，土之变也。雷霆震惊，火郁发也。】　　卑监之纪，是谓减化。化气不令，生政独彰。长气整，雨乃愆。收气平，风寒并兴。草木荣美，秀而不实，成而秕也。其气散，其用静定，其动疡涌分溃痈肿，其发濡滞，其脏脾，其果李栗，其实濡核，其谷豆麻，其味酸甘，其色苍黄，其畜牛犬，其虫倮毛，其主飘怒振发，其声宫角，其病留满否塞，从木化也。少宫与少角同；上宫与正宫同；上角与正角同。其病飧泄，邪伤脾也。振拉飘扬，则苍干散落，其眚四维。其主败折虎狼，清气乃用，生政乃辱。　　【注　土运不及，则化气乃减，木反胜之，是以化气不能施其令，而生政独彰也。木火相生，故长气整。化气不令，故雨乃愆期。土气不及，故收气自平。木水专令，故风寒并兴。生气彰而长气整，故草木荣美。化气不令，故虽秀而不实、成而秕也。发散，木之气。静定，土之用也。疡痈诸证，逆于肉理，乃生痈肿也。濡滞，水乘土病也。其脏在脾，其果李栗，其实濡核，其谷豆麻，其味酸甘，其色苍黄，其畜牛犬，其虫倮毛，其声宫角，因土运不及，故兼从水木之化也。飘怒振发，木气胜也。留满否塞，脾气伤也。少宫与少角同者，总谓六己岁也。宫为土音，土运不及，是谓少宫。木兼用事，故少宫与少角同其化也。上宫与正宫同者，乃已丑、已未二岁，上临太阴湿土司天，故曰上宫。土运不及而得司天之助，是少宫之纪，行备化之气，故与正宫相同也。上角与正角同者，谓己巳、己亥二岁，上临厥阴司天，故曰上角。少宫少角之纪，而角得司天之助，木反独专，故与正角之岁相同也。其病飧泄，邪伤脾也。振拉飘扬，木淫甚也。苍干雕落，金复木也。其灾眚当在四维，乃乾坤艮巽之方也。败折，金之用也。虎狼，西方之兽也。辱，屈也，金气复，而生政始辱。】　　从革之纪，是谓折收。收气乃后，生气乃扬。长化合德，火政乃宣，庶物以蕃。其气扬，其用躁切，其动铿禁、瞀厥，其发咳喘，其脏肺，其果李杏，其实壳络，其谷麻麦，其味苦辛，其色白丹，其畜鸡羊，其虫介羽，宜主明曜炎烁，其声商征，其病嚏咳鼽衄，从火化也。少商与少征同；上商与正商同；上角与正角同。邪伤肺也。炎光赫烈，则冰雪霜雹，眚于七。其主鳞伏彘鼠，藏气早至，乃生大寒。　　【注　金运不及，则收政乃折。收气在后，则木无所畏，而生气乃扬，长化合德，故庶物以蕃升扬火之气也。躁切，金之用也。金主声，铿禁者，声不出也。瞀，肺是动病也。厥，气上逆也。欬喘，火刑肺也。其脏主肺。其果之李杏、实之壳络、谷之麻麦、味之苦辛、色之白丹、畜之鸡羊、虫之介羽、声之商征，皆金运不及，而兼木火之化也。明曜炎烁，火之胜也。嚏欬鼽衄，金之病也。少商与少征同者，总谓六乙岁也。商主金音，金运不及，故为少商。火兼用事，故少征同其化也。上商与正商同者，乃乙卯、乙酉二岁，上临阳明司天，故曰上商。金运不及，而得司天之助，则金气平，而不为火胜与审平之气相同，故上商与正商同也。上角与正角同者，乃乙巳、乙亥二岁，上临厥阴司天，故曰上角。生气乃扬，而又得司天之助，故与正角之岁相同也。水火相胜，故邪伤肺也。炎光赫烈，火淫甚也。冰雪霜雹，水来复也。其灾眚是兑之西方。其主鳞伏彘鼠，皆水之虫兽也。藏气早至，故乃生大寒。】　　涸流之纪，是谓反阳。藏令不举，化气乃昌。长气宣布，蛰虫不藏。土润水泉减，草木条茂，荣秀满盛。其气滞，其用渗泄，其动坚止，其发燥槁，其脏肾，其果枣杏，其实濡肉，其谷黍稷，其味甘咸，其色黅元，其畜彘牛，其虫鳞倮，其主埃郁昏翳，其声羽宫，其病痿厥坚下，从土化也。少羽与少宫同；上宫与正宫同。其病癃闭，邪伤肾也。埃昏骤雨，则振拉摧拔，眚于一。其主毛显狐狢，变化不藏。　　【注　水寒不及，阳反胜之，水之藏令不举，土之化令乃昌。水令不举，则火无所畏，故长气得以宣布。阳热反盛，是以蛰虫不藏。土润水泉减，土胜水也。草木条茂，荣秀满盈，得长化之气也。濡滞，土之气；渗泄，水之用也。其动坚止，土制水，而成积也。其发燥槁，阴液虚也。其脏为肾。其果之枣杏、实之濡肉、谷之黍稷、味之甘咸、色之黅元、畜之彘牛、虫之鳞倮、声之羽宫，因水运不及，故兼从火土之化也。埃郁昏翳，土之胜也。痿厥坚下，肾之病也。此水运不及，而反从土化也。少羽与少宫同者，总谓六辛岁也。羽为水音，水运不及，故曰少羽。土兼用事，故与少宫同化也。上宫与正宫同者，谓辛丑、辛未二岁，上临太阴司天，故曰上宫。土兼用事，而又得司天之助，故少羽之纪，反与正宫之岁相同也。癃闭，邪伤肾，而肾气不化也。埃昏骤雨，士淫甚也。振拉摧拔，木气复也。其灾眚，当在坎之北方。毛乃丛聚之象，感春森之气而生，狐狢以毛显而为裘，故其主狐狢。】　　故乘危而行，不速而至。暴虐无德，灾反及之。微者复微，甚者复甚，气之常也。　　 【注　此总结上文，而言五运不及，则所胜之气，乘危而行，不速而至，惟淫胜而无和祥之德，以致子来复雠，灾反及之。胜微则复微，胜甚则复甚，此胜复之常气也。】　　发生之纪，是谓启陈。土疏泄，苍气达。阳和布化，阴气乃随。生气淳化，万物以荣。其化生，其气美，其政散，其令条舒，其动掉眩巅疾，其德鸣靡启坼，其变振拉摧拔，其谷麻稻，其畜鸡犬，其果李桃，其色青黄白，其味酸甘辛，其象春，其经足厥阴少阳，其脏肝脾，其虫毛介，其物中坚外坚，其病怒，太角与上商同。上征则其气逆，其病吐利。不务其德，则收气复，秋气劲切，甚则肃杀，清气大至，草木雕零，邪乃伤肝。　　【注　岁木太过，是谓发生万物之象。土得其制化，故主疏泄。苍气，木气也。厥阴之上，风木治之，是以阳和布化于上，而阴气乃随于下也。生气有余，故万物感之而荣茂芳美。发散，木之政也。条舒，阳和之令也。掉眩巅疾，风气淫于上也。鸣，风木声也。启坼即发陈之义，应春之气也。振拉摧拔，风之变易也。其谷之麻稻、畜之鸡犬、果之李桃、色之青黄白、味之酸甘辛、虫之毛介、物之中坚外坚，因木气太盛，彼此交相承制而生化也。其象应春，其经合于足厥阴肝、足少阳胆，其脏应于肝脾。其病怒，肝气盛也。太角与上商同者，谓气之太过，自有承制，有承制则有生化。如太角之岁木运太过，则金气承之，而所生之谷为稻麻，所生之果为李桃，其畜鸡犬，其虫毛介，皆感木金之气而生化与上商之岁相同也。盖诸壬岁无阳明之上临，故曰太角与上商同。如有阳明司天，则当云上商与正角同，言虽无司天之上临，而有自然之承制也。上征者，谓司天上临，少阴君火，少阳相火，乃壬子、壬午、壬寅、壬申四岁，木运有余，而上临火气，子居母上，则其气逆，逆于上则吐，逆于下则利也。木淫太过则金气来复，秋气劲切甚则肃杀，草木雕零，邪乃伤肝。】　　赫曦之纪，是谓蕃茂。阴气内化，阳气外荣。炎暑施化，物得以昌。其化长，其气高，其政动，其令明显，其动炎灼妄扰，其德暄暑郁蒸，其变炎烈沸腾，其谷麦豆，其畜羊彘，其果杏栗，其色赤白元，其味苦辛咸，其象夏，其经手少阴太阳、手厥阴少阳，其脏心肺，其虫羽鳞，其物脉濡，其病笑疟、疮疡血流、狂妄目赤。上羽与正征同。其收齐，其病痓。上征而收，气后也。暴烈其政，藏气乃复，时见凝惨，甚则雨水霜雹切寒，邪伤心也。　　【注　岁火太过，是谓赫曦。长气盛，故草木蕃茂。少阴之上，君火主之，故阴气内化。阳气外荣，炎暑施化，司夏令也。物得以昌，受长气也。夏主长，故其化长；火气升，故其气高；火性动，故其政动；火光明，故其令明。炎灼妄扰，手足躁扰也。暄暑郁蒸，气之和祥也。炎烈沸腾，极则变易也。其谷之麦豆、畜之羊彘、果之杏栗、虫之羽鳞、物之脉濡、色之赤白元、味之苦辛咸，交相承制，而生化也。其象应夏，其经合于手少阴心、手太阳小肠、手厥阴心包络、手少阳三焦四经。其脏心者，火脏也。合于肺者，即五脏生成篇之所谓肺之合皮也，其荣毛也，其主心也之义。五脏皆然。《灵枢经》曰：心气实，则笑不休。本经曰：夏伤于暑，秋必痎疟。疮疡血流，狂妄目赤，皆火热之为病也。上羽者。上临太阳寒水司天，乃戊辰、戊戌二岁。火运太过，得水制之，则火气已平，故与升明正征之相同也。火气平而金气不受伤，故其收气得与生长化气之相平也。上羽之岁乃太阳司天。痓者，太阳之为病也。上征者，上临君相二火，乃戊子、戊午、戊寅、戊申四岁，火热更甚，故收气乃后，暴列其政，火淫甚也。水气复之，故时见凝惨，甚则雨水冰雹，而心乃受伤也。】　　敦阜之纪，是谓广化。厚德清静，顺长以盈。至阴内实，物化充成。烟埃朦郁，见于厚土。大雨时行，湿气乃用，燥政乃辟。其化圆，其气丰，其政静，其令周备，其动濡积并稸，其德柔润重淖，其变震惊飘骤崩溃，其谷稷麻，其畜牛犬，其果枣李，其色黅元苍，其味甘咸酸，其象长夏，其经足太阴阳明，其脏脾肾，其虫倮毛，其物肌核，其病腹满、四肢不举，大风迅至，邪伤脾也。　　【注　土运太过，是谓敦阜。土气盛而化气布于四方，故为广化。厚德清静土之体，顺长以盈，火土合化也。太阴之上，湿土主之，故至阴内实，物化充成。盖太阴为阴中之至阴，阴气内实，而后化成万物于外。烟埃朦郁，土之气也。厚土者，见于山陵之间也。大雨时行，湿气上蒸，终为注雨也。辟，避也。夏秋之交，湿土主令，湿气盛，是以秋之燥气乃辟。静者土之政，周备土之令。稸，聚也，湿则濡滞而成积聚也。柔润重淖，土之德。震惊飘骤崩溃，气之变也。其谷之稷麻、畜之牛犬、虫之倮毛、果之枣李、色之黅元苍、味之甘咸酸，皆交相承制而生化也。其经合于足太阴脾、足阳明胃，其脏合于脾肾。其腹满、四肢不举，水湿之为病也。土气太过，风乃复之，则脾反受伤矣。】　　坚成之纪，是谓收引。天气洁，地气明。阳气随，阴治化。燥行其政，物以司成。收气繁布，化洽不终。其化成，其气削，其政肃，其令锐切，其动暴折疡疰，其德雾露萧飋，其变肃杀雕零，其谷稻黍，其畜鸡马，其果桃杏，其色白青丹，其味辛酸苦，其象秋，其经手太阴阳明，其脏肺肝，其虫介羽，其物壳络，其病喘喝胸凭仰息。上征与正商同。其生齐，其病咳。政暴变则名木不荣，柔脆焦首，长气斯救，大火流，炎铄且至，蔓将槁，邪伤肺也。　　【注　岁金太过，名曰坚成。秋令主收，是谓收引。天气洁，地气明，金气清也。阳明之上，燥气主之，故阴金治化于上，而阳明之气在下随之。秋主收成，故燥行其政，物以司成，秋主收而长夏主化，收气早布，是以化洽不终。成者秋之化，削者金之气也。肃者金之政，锐切金之令也。暴折筋受其伤，疡疰皮肤之疾也。雾露萧飋，气之祥也。肃杀雕零，气之变也。其谷之稻黍、畜之鸡马、果之桃杏、虫之介羽、物之壳络、色之白青丹、味之辛酸苦，交相乘制而生化也。其象应秋，其经合于手太阴肺、手阳明大肠，其脏合于肺肝。其病喘喝、胸凭仰息，金气太盛而肺气实也。上征者，上临少阴少阳二火，乃庚子，庚午、庚寅、庚申四岁。金气太过，得火制之，金气已平，故与审平之正商相同也。金气平，故木之生气不屈，得与四气齐等。其病咳，火伤肺也。肃杀太甚。则草木受伤，长气来复以救之，是以大火西流，而肺反受伤也。】　　流衍之纪，是谓封藏。寒司物化，天气严凝。藏政以布，长令不扬。其化凛，其气坚，其政谧，其令流注，其动漂泄沃涌，其德凝惨寒氛，其变冰雪霜雹，其谷豆稷，其畜彘牛，其果栗枣，其色黑丹黅，其味咸苦甘，其象冬，其经足少阴太阳，其脏肾心，其虫鳞倮，其物濡满，其病胀，上羽而长气不化也。政过则化气大举，而埃昏气交，大雨时降，邪伤肾也。　　【注　水运太过，是谓流衍。冬主闭藏，是谓封藏。寒气司化，故天气严凝。水政以布，故火令不扬。凛冽寒之化，坚凝寒之气，流注水之性。漂泄沃涌，水注之为病也。凝惨寒氛，寒气之和者。冰雪霜雹，寒极而变易也。其谷之豆稷、畜之彘牛、果之栗枣、虫之鳞倮，物之濡满、色之黑丹黅、味之咸苦甘，皆交相承制而生化也。其象应冬，其经合于足少阴肾、足太阳膀胱，其脏合于肾心。其病胀者，水盛而乘土也。上羽者，谓上临太阳，寒水司天，乃丙辰、丙戌二岁。水气太盛，故火气不能施化也。水政太过，则土来复之。埃昏，湿气上蒸也。气交者，湿气上升而为云，天气下降而为雨也。大雨时行，肾反受邪。】　　故曰：不恒其德则所胜来复，政恒其理则所胜同化。此之谓也。　　 【注　此总结五运之气，如恃强而不恒其德，则所胜之气来复，所谓侮反受邪，寡于畏也。如政令和平，各守其理，则所胜之气同化矣。同化者，即春有鸣条律畅之化，则秋有雾露清凉之政是也。】　　帝曰：天不足西北，左寒而右凉；地不满东南，右热而左温。其故何也？　　 【注　夫天有阴阳，地有阴阳，故论天之五运，而复论地之四方。左寒右凉，右热左温者，从后天之卦象也。盖后天之卦，离南坎北，震东兑西，以天地开辟，而后有四方也。】　　岐伯曰：阴阳之气，高下之理，太少之异也。　　 【注　阴阳之气者，谓四方有寒热之气。高下之形者，谓地土有高下之形。太少者，四象也，因四方之气象，而各有异也。】　　东南方，阳也。阳者其精降于下，故右热而左温。西北方，阴也。阴者其精奉于上，故左寒而右凉。是以地有高下，气有温凉；高者气寒，下者气热。　　 【注　精者，即天一所生之精水也。天气包乎下，精气通乎天。故阴阳应象论曰，天有精，地有形。盖天为阳而精为阴，阴阳上下之环转也。故精降于下，则阳气升于上，是以右热而左温。阴精奉于上，则阳气藏于下，故左寒而右凉。西北势高，东南地陷，故高者气寒，下者气热。】　　故适寒凉者胀之，温热者疮。下之则胀已，汗之则疮已。此腠理开闭之常，太少之异耳。　　 【注　此论精气之从中而上下升降者也。适生于寒凉之方，阴气上奉，则阳气下藏，故多胀，所谓脏寒生满病也。往处于温热之方，阴气下降，则阳气上升，故多疮，所谓痛痒疮疡，皆属于火也。故下之则阴气降，而阳气自升，故胀者已。汗乃阴液，汗之则阴液升，而阳气自降，故疮者愈。此精气出入于肌腠之间，上下升降，一阖一开，乃自然之常理。人生于天地气交之中，有四方寒热之异，当从其气而调之，自然苛疾不起。】　　帝曰：其于寿夭何如？岐伯曰：阴精所奉其人寿，阳精所降其人夭。　　 【注　阴精所奉之处，则元气固藏，故多寿；阳精所降之方，则元阳外泄，故多夭。曰阴精，曰阳精，当知地有精而天有精，盖在地为阴，在天则为阳也。】　　帝曰：善！其病也，治之奈何？岐伯曰：西北之气，散而寒之；东南之气，收而温之。所谓同病异治也。　　 【注　西北气寒，寒固于外则热郁于内，故宜散其外寒，凉其内热。东南气热，则阳气外泄里气虚寒，故宜收其元阳，温其中冷。所谓为病虽同，而治法则异也。】　　故曰：气寒气凉，治以寒凉，行水渍之。气温气热，治以温热，强其内守。必同其气，可使平也。假者反之。　　 【注　西北之气寒凉，则人之阳热遏郁于内，故当治以寒凉。行水渍之者，用汤液浸渍以取汗，开其腠理以使阳气通畅。东南之气温热，则人之腠理开，而阳气外弛，故当治以温热，强其元阳，固守于内。是闭者开之，开者闭之。气之升长者，收而藏之；气之收藏者，升而散之。必使其气之和同而始平也。如西北之人，病寒邪而假热者，又当治以温热；如东南之人，病热邪而假寒者，又当治以寒凉。所谓假者反之。】　　帝曰：善！一州之气，生化寿夭不同，其故何也？岐伯曰：高下之理，地势使然也。崇高则阴气治之，污下则阳气治之。阳胜者先天，阴胜者后天。此地理之常，生化之道也。　　 【注　此复论一方之气，而有阴阳寒热之不同也。如山林高阜之地，则多阴寒，污下卑湿之地，则多阳热。阳胜者，四时之气，先天时而至；阴胜者，四时之气，后天时而至。盖寒暑往来，皆从地之出也。此地理高下厚薄之分，阴阳出入之常也。生化之道者，谓生长化收藏之气。阳气治之，气多生长；阴气治之，气多收藏。】　　帝曰：其有寿夭乎？岐伯曰：高者其气寿，下者其气夭。地之小大异也。小者小异，大者大异。　　 【注　高者其气收藏，故多寿；下者其气发越，故多夭。一州之气有大小之异也。高下之小者小异，大者大异。异谓寿夭之异。】　　故治病者，必明天道地理，阴阳更胜，气之先后，人之寿夭，生化之期，乃可以知人之形气矣。帝曰：善！　　【注　天道者，天之化运也。地理者，地之四方也。阴阳更胜者，五运六气之有太过不及，有淫胜郁复也。气之先后者，太过者先天，不及者后天。污下者先天，高厚者后天也。明人之寿天，气之生化，乃可以知人之形气矣。《灵枢经》曰：形与气相任则寿，不相任则夭。皮与肉相果则寿，不相果则夭。血气经络胜形则寿，不胜形则夭。形充而皮肤缓者则寿，形充而皮肤急者则夭。平人而气胜形者寿，病而形肉脱，气胜形者死。形胜气者危矣。】
古今图书集成医部全录卷一百十三

运气门

　　　　黄帝素问

　　　　　五常政大论 【下】

　　帝曰：其岁有不病，而脏气不应不用者，何也？岐伯曰：天气制之，气有所从也。　　【注　此下三节，论天有五运，地有五方，而又有司天在泉之六气，交相承制者也。岁有不病者，不因天之五运，地之五方而为病也。脏气者，五脏之气，应合五运五行。不应不用者，不应五运之用也。此因司天之气制之，而人之脏气从之也。】　　帝曰：愿卒闻之！岐伯曰：少阳司天，火气下临，肺气上从，白起金用，草木眚，火见燔焫，革金且耗，大暑以行，咳嚏鼽衂鼻窒，口疡寒热胕肿。　　【注　按金平之纪，其脏肺，其色白，其类金，皆五运五行之用也。上从者，因司天之气下临，畏其胜制而从之也。盖五运之气，根于中而运于外；司天之气，位于上而临于下。肺气上从，白起金用，皆上从司天之气，而不为五运之所用。金用于上，则草木眚于下。金从火化，则变革且耗。咳嚏鼽衂鼻窒，皆肺病也，口疡寒热胕肿，火热证也。此金之运气，而反从火化者也。此论运气，上从天化，与天刑岁运少有分别。】　　风行于地，尘沙飞扬，心痛、胃脘痛、厥逆、鬲不通，其主暴速。　　 【注　少阳司天，则厥阴在泉，故风行于地。风胜则动，故尘沙飞扬。《灵枢经》曰：厥阴心包络所生病者，心痛、烦心、胃脘痛者，木克上也。土位中央，中鬲不通，则上下厥逆也。风气迅速，故其主暴速。】　　阳明司天，燥气下临，肝气上从，苍起木用而立，土乃眚，凄沧数至，木伐草萎，胁痛目赤，掉振鼓栗，筋痿不能久立。　　 【注　立者木之体也，盖言五行之体在地，而其用上从于天。木从天化，故下为土眚。金气下临，故木伐草萎。胁痛、目赤、掉振筋萎，皆肝木之病也。】　　暴热至，土乃暑，阳气郁发，小便变，寒热如疟，甚则心痛，火行于槁，流水不冰，蛰虫乃见。　　 【注　阳明司天，则少阴君火在泉，故暴热至，而土乃暑也。阳热甚，故小便变而寒热如疟，所谓夏伤于暑，秋必痎疟也。心痛者，火淫于内也。槁，草木枯槁也，谓火行于草木枯槁之时，故流水不冰，而蛰虫不藏也。】　　太阳司天，寒气下临，心气上从，而火且明[火且明　《素问》五常政大论新校正云：详「火且明」三字当作「火用」二字。]丹起，金乃眚，寒清时举，胜则水冰，火气高明，心热烦，嗌干善渴，鼽嚏喜悲，数欠，热气妄行。寒乃复，霜不时降，善忘，甚则心痛。　　【注　明者，火之用也。寒气下临，心气上从，火性炎上，水性润下，是以火性高明于上，而水寒水凝于下也。夫在地为水，在天为寒，火气妄行于上，故霜寒以复之。心热烦，嗌干善渴，火炎于上也。肺者，心之盖。鼽嚏善悲，火热烁金也。火为阳，水为阴，数欠者，阳引而上，阴引而下也。善忘者，寒复而神气伤也。】　　土乃润，水丰衍，寒客至，沉阴化，湿气变物，水饮内稸，中满不食，皮(疒帬)肉苛，筋脉不利，甚则胕肿，身后痈。　　 【注　太阳司天，则太阴湿土在泉，故土乃润。水丰衍者，士能制水也。按辰戌之岁，太阳司天，则寒水之客气，加临于三之气，湿土之主气，主于四之气，故曰寒客至。沉阴化，谓长夏之交，水湿相合，无火土之长化，是以湿气变物也。水饮中满，皮(疒帬)肉苛，皆水湿之为病也。身后痈者，痈发于背也。本经曰：诸痈肿者，寒气之变也。太阳寒水主气，而经脉循于背，故为身后肿。】　　厥阴司天，风气下临，脾气上从，而土且隆黄起，水乃眚，土用革，体重肌肉萎，食减口爽，风行太虚，云物摇动，目转耳鸣。　　【注　土平之纪，其类土，其脏脾，其色黄，土且隆者，土体丰厚于下也。黄起者，土用上从于天也。土从木化，则受其胜制，故土用变革，而为体重食减之脾病也。目转耳鸣，风淫于上也。】　　火纵其暴，地乃暑，大热[热　原作「暑」，据《素问》五常政大论改。]消铄，赤沃下，蛰虫数见，流水不冰，其发机速。　　 【注　厥阴风木司天，则少阳相火在泉，木火相生，故火纵其暴。地乃暑者，太阴湿土亦暑热也。赤沃下者，虽沃若之木叶，亦焦赤而下落矣。至冬令严藏之时，而蛰虫不见，流水不冰，火性速，而少阳主枢，故其发机速。】　　少阴司天，热气下临，肺气上从，白起金用，草木眚，喘呕寒热，嚏鼽衂鼻窒，大暑流行，甚则疮疡燔灼，金烁石流。　　 【注　草木眚，大暑流行，热甚于春夏也。金烁石流，热淫于秋冬也。意言司天之气，虽主岁半以前，而又统司一岁。在泉之气，止司岁半以后。故曰风行于地，曰土乃暑，曰湿气变物，皆从长夏而起运也。】　　地乃燥，凄沧数至，胁痛，善太息。肃杀行，草木变。　　 【注　少阴司天，则阳明燥金在泉，故地乃燥，凄沧数至，清肃之气也。胁痛，善太息，肝胆之病也。肃杀行，则草木变。】　　太阴司天，湿气下临，肾气上从，黑起水变，埃冒云雨，胸中不利，阴痿，气大衰，而不起不用，当其时，反腰脽痛，动转不便也，厥逆。　　 【注　黑起水变，用行而体变也。埃冒云雨，湿土之气化也。胸中不利，水气上乘也。阴痿者，肾气衰于下也。夫阳气生于肾阴，而运用于肤表，肾气大衰，故阳气不起不用，而手足为之厥逆也。当其冬令之时，肾脏主气，而反腰脽痛，动转不便，因肾气上从，而大衰于下也。】　　地乃藏阴，大寒且至，蛰虫早附，心下否痛，地裂冰坚，少腹痛，时害于食，乘金则止，水增味乃咸，行水减也。　　 【注　太阴司天，则太阳寒水在泉，故地乃藏阴，而蛰虫早附也。心下否者，上下水火之气不交也。地裂冰坚者，寒水之变易也。少腹痛者，肾病于下也。时害于食者，水上乘土也。夫肾为本，肺为末，皆积水也。乘金则止者，水气上乘于肺则止耳。夫心气通于舌，心和则知五味。水增味乃咸者，水盛而上乘于心也。此水气太过之为病，故行水，则病减也。以上论五运之气，因天气制之；而五脏五行之气，反从之而上，同天化也。】　　帝曰：岁有胎运不育，治之不全，何气使然？岐伯曰：六气五类，有相胜制也。同者盛之，异者衰之。此天地之道，生化之常也。　　 【注　此论司天在泉之六气，主胎育虫类，而五运有相胜制，是以所主之不全也。五类者，五运之气，与五行生物之同类也。如五运六气之相同者，则所主之生物蕃盛；如五运六气之相异者，则所主之生物衰微。此天地之道，生化之常也。】　　故厥阴司天，毛虫静，羽虫育，介虫不成。　　 【注　厥阴司天，则少阳在泉，故主毛虫静，而羽虫育。静谓安静，而能长成；介虫不成，谓癸巳、癸亥岁，受火运之胜制，而金类之虫不成也。】　　在泉，毛虫育，倮虫耗，羽虫不育。　　 【注　厥阴在泉，故主毛虫育。木胜土，故主倮虫耗。下文曰：地气制己胜是也。羽虫不育，谓丙寅、丙申岁，受水运之胜制，故火类之虫不育。】　　少阴司天，羽虫静，介虫育，毛虫不成。　　 【注　少阴司天，则阳明在泉，故主羽虫静，而介虫育。毛虫不成，谓庚子、庚午岁，受金运之胜制，是以木类之虫不成。】　　在泉，羽虫育，介虫耗，不育。
　　 【注　少阴在泉，故主羽虫育。地气制己胜，故主介虫耗。少阴在泉，乃阳明司天之岁，如癸卯、癸酉岁，受火运之胜制，当至介虫不育，故曰介虫耗不育。盖谓耗则所胜微，不育则胜制甚。】　　太阴司天，倮虫静，鳞虫育，羽虫不成。　　 【注　太阴司天，则太阳在泉，故主倮虫静，鳞虫育。如辛丑、辛未岁，受水运之胜制，则火类之虫不成。】　　在泉，倮虫育，鳞虫不成。
　　 【注　太阴在泉，故主倮虫育；制己所胜，当主鳞虫耗。如甲辰、甲戌岁，受土运之胜制，当主鳞虫不成。】　　少阳司天，羽虫静，毛虫育，倮虫不成。　　 【注　少阳司天，则厥阴在泉，故主羽虫静，而毛虫育。倮虫不成者，谓壬寅、壬申岁，受木运之胜制，而土类之虫不成也。】　　在泉，羽虫育，介虫耗，毛虫不育。　　 【注　少阳在泉，故主羽虫育；制己所胜，故主介虫耗。如乙巳、乙亥岁，受金运之胜制，则木类之虫不育。】　　阳明司天，介虫静，羽虫育，介虫不成。　　 【注　阳明司天，则少阴在泉，故主介虫静，而羽虫育。如癸卯、癸酉岁，受火运之胜制，则金类之虫不成。】　　在泉，介虫育，毛虫耗，羽虫不成。　　 【注　阳明在泉，故主介虫育，制己所胜，故主毛虫耗，如丙子、丙午岁，受水运之胜制，则火类之虫不成。】　　太阳司天，鳞虫静，倮虫育。
　　 【注　太阳司天，则太阴在泉，故主鳞虫静，倮虫育。】　　在泉，鳞虫耗，倮虫不育。
　　 【注　太阳寒水在泉，太阴湿土司天，水湿合化，则土不能制水。鳞虫耗者，土崩溃而鳞见于陆也。如丁丑、丁未岁，受木运之胜制，则土类之虫不成。】　　诸乘所不成之运，则甚也。
　　 【注　此总结上文而言，诸乘所不成之运气，则胜制之甚也。】　　故气主有所制，岁立有所生。
　　 【注　气主者，五运为五气之主。岁立者，岁半以前，天气主之；岁半以后，地气主之。司天在泉之六气以立岁，六气有所生，而五运有所制，故有不育不成。】　　地气制己胜，天气制胜己。天制色，地制形。五类衰盛，各随其气之所宜也。故有胎孕不育，治之不全，此气之常也。　　【注　地气制己胜者，如厥阴在泉，倮虫耗；少阴在泉，介虫耗。制己所胜之虫类，故曰地制形。六元正纪论曰：天气不足，地气随之；地气不足，天气随之。运居于中，而常先也。是五运之气，运化于天地之中，而常先，胜于司天在泉之气者也。上曰：少阳司天，火气下临，白起金用。阳明司天，燥气下临，苍起白用。是司天之气，又能制胜己之运气，而使白起、丹起、苍起、黄起，故曰天制色。此皆五运六气之各有制胜，各有生成，五类衰盛，各随其气之所宜，故有胎孕不育，治之不全，此胜制之常也。】　　所谓中根也，根于外者亦五，故生化之别，有五气、五味、五色、五类、五宜也。　　 【注　此言五运之气根于中，而生化气味色类之于外也。夫苍、黅、丹、素、元之气，经于五方之分，化生五行，以应生长化收藏之五气，故所谓中根也，犹根本之于枝叶，根于中，而生发于外也。根于外者，谓天地阴阳之气，以生育草木昆虫，皆有五者之气味色类，仍本于五行之所生。故曰：生化之别，有五气、五味也。五类五宜者，谓五类之虫。各有五行，气之所宜也。】　　帝曰：何谓也？岐伯曰：根于中者，命曰神机，神去则机息。根于外者，命曰气立，气止则化绝。故各有制，各有胜，各有生，各有成。故曰，不知年之所加，气之同异，不足以言生化。此之谓也。　　【注　此复明五运之气，运化于天地之中，司天在泉之气，循行于天地之外，各有制胜，有生成，交相承制也。神者，阴阳不测之谓；机者，五运之旋机也。神在天为风，在地为木；在天为热，在地为火；在天为湿，在地为土；在天为燥，在地为金；在天为寒，在地为水。出入天地之间，而为生物之生长壮老已。故曰根于中者，名曰神机，神去则机息矣。气立者，谓天地阴阳之气上下升降，为万物之生长化收藏。故曰根于外者，名曰气立，气止则化绝矣。此天地五行之气，升降出入，动而不息，各有胜制，各有生成，万物由之，人气从之，故不知五运六气之临御，太过不及之异同，不足以言生化矣。】　　帝曰：气始而生化，气散而有形，气布而蕃育，气终而象变，其致一也。然而五味所资，生化有薄厚，成熟有多少，终始不同，其故何也？岐伯曰：地气制之也，非天不生、地不长也。　　【注　此论五运之气，主生化万物，而受在泉之气以制之，非天地之不生长也。气谓五运之化气，气始而生化者，得生气也；气散而有形者，得长气也；气布而蕃育者，得化气也；气终而象变者，感收藏之气，物极而变成也。此五运之气，主生长化收藏。自始至终，其致一也。夫化生五味。五味所资者，以五运所化之味，而反资助其地气也。盖五运之气，主生化，而因地气以制之，是以生化有厚薄，成熟有多少也。】　　帝曰：愿闻其道！岐伯曰：寒热燥湿，不同其化也。故少阳在泉寒毒不生，其味辛，其治苦酸，其谷苍丹。　　【注　寒热燥湿，乃司天在泉之六气，与五运不同其化，故五运所主之生化蕃育，因地气以制之，致有厚薄多少也。毒，独也，谓独寒独热之物类，则有偏胜之毒气矣。少阳相火在泉，故寒毒之类不生，寒热不同其化矣。如辛巳、辛亥岁，寒水化运，值少阳在泉，地气制之，以致寒毒不生，乃地气制胜其化运也。夫五色、五味，五运之所主也。如少阳司天，则白起金用，是色从天制，所谓天制色也。少阳在泉，其味辛，是味从地制，所谓地制形也。此化运之色味，因司天在泉之胜制，畏而从之，故曰五味所资，谓化运之五味，反资助其地气也。少阳在泉，则厥阴司天，故所主之苦酸、其谷主苍丹者成熟，从天地之气，而不从运化也。按审平之纪，其色白，其味辛，如值少阳司天，则白色反从天化。少阳在泉，则辛味反资地气，是天地之气，胜制其运气也。如厥阴司天，介虫不成，厥阴在泉，羽虫不育，是五运之气，胜制其司天在泉也。故曰各有制，各有胜，各有生，各有成，谓五运六气，各有生成，如逢胜制，则不生不成矣。】　　阳明在泉，湿毒不生，其味酸，其气湿，其治辛苦甘，其谷丹素。　　 【注　阳明燥金在泉，是以湿毒之物类不生。酸，木味也。敷和之纪，其色苍，其味酸，如值壬子、壬午之岁，阳明在泉，地气制之，而木运之味，反从地化，故其味主酸。夫阳明不从标本，从中见太阴湿土之化，故其气主湿，所主之味辛苦甘，亦兼从土化也。其谷主丹素者成熟，从司天在泉之气化，下篇所谓岁谷是也。】　　太阳在泉，热毒不生，其味苦，其治淡咸，其谷黅秬。　　 【注　太阳寒水在泉，故热毒之类不生，寒热不同其化也。如癸丑、癸未岁，火主化运，火畏水制，而火味反资从其地气，故其味苦淡，附于甘，故所生之味淡咸，其谷主黄元者成熟。】　　厥阴在泉，清毒不生，其味甘，其治酸苦，其谷苍赤，其气专，其味正。　　【注　厥阴在泉，则清毒不生。土畏木制，故其味甘。其所主之味酸苦，其谷主苍赤者成熟。厥阴不从标本，从中见少阳之火化，而在泉之气味，又从中见所主之苦热，故其气专，其味正。】　　少阴在泉，寒毒不生，其味辛，其治辛苦甘，其谷白丹。　　 【注　少阴君火在泉。则寒毒不生。金畏火制，故其味辛。少阴在下，则阳明在上。阳明之上，燥气治之，中见太阴阳明，从中见湿土之化，故所主之味辛苦甘，兼从中见之土味也。其谷主白丹者成熟。】　　太阴在泉，燥毒不生，其味咸，其气热，其治甘咸，其谷黅秬。　　 【注　太阴湿土在泉，故燥毒之物类不生。水畏土制，故其味咸。太阴在下，则太阳在上，故其气热，谓太阳之从本从标，味从地化，而气从天化也。其所主之味甘咸，其谷主黅秬者成熟。】　　化淳则咸守，气专则辛化而俱治。
　　 【注　此复明五味所资其化气者，因胜制而从之也。化淳者，谓阳明从中见湿土之化，燥湿相合，故其化淳一。金从土化，故味之咸者，守而勿敢泛溢，畏太阴之制也。气专者，厥阴从中见少阳之主气，故味辛者，与甘酸苦味俱主之。盖辛受火制，制则从火化也。夫寒热燥湿，在泉之六气也。酸苦甘辛咸，五运之五味也。以燥湿之化淳则咸守，相火之气专则辛化，盖因地气制之，而味归气化也。】　　故曰：补上下者从之，治上下者逆之，以所在寒热盛衰而调之。故曰，上取下取，内取外取，以求其过。能毒者以厚药，不胜毒者以薄药。此之谓也。　　【注　上下谓司天在泉之气，如少阳在泉，则厥阴司天，用苦酸之味以补之，盖助其上下之气也。如司天之气，风淫所胜，平以辛凉；热淫所胜，平以咸寒。如诸气在泉，寒淫于内，治以甘热；火淫于内，治以咸冷。谓淫胜之气，又当反逆以平之。故以所在之寒热盛衰而调之，谓盛则治之，衰则补之，则上下之气和调矣。夫司天在泉之气，升降于上下，五运之气，出入于外内，各求其有过者，取而治之，能胜其毒者，治以厚药，不能胜毒者、治以薄药。此治岁运之法也。】　　气反者，病在上取之下，病在下取之上，病在中旁取之。　　 【注　气反者，谓上下外内之病气相反也。如下胜而上反，病者当取之下；上胜而下反，病者当取之上；外胜而内反，病者当取之外旁。】　　治热以寒，温而行之。治寒以热，凉而行之。治温以清，冷而行之。治清以温，热而行之。故消之削之，吐之下之，补之泻之，久新同法。　　【注　治热以寒，温而行之者，盖寒性与热气不合，故当温而行之。所谓寒因热用，热因寒用，其始同而终则异。可使破积，可使溃坚，可使气和，可使必已，此反治法也。治温以清，冷而行之；治清以温，热而行之，此正治法也。盖以清冷治温热，以温热治清冷，所谓逆者，正治是也。消之削之，内取外取也；吐之下之，上取下取也；补之泻之，补上补下，治上治下也。久者，谓伏气之病；新者，感而即发也。】　　帝曰：病在中而不实不坚，而聚且散，奈何？岐伯曰：悉乎哉问也！无积者求其脏，虚则补之，药以袪之，食以随之，行水渍之，和其中外，可使毕已。　　 【注　此论五运之气为病，而有治之之法也。病在中者，根于中也。不实不坚，且聚且散者，神机之出入于外内也。如敷和之纪，其脏肝，其病里急支满；备化之纪，其脏脾，其病否。盖五运之气，内合五脏，故无积者，当求其脏也。脏气虚则补之，先用药以袪其邪，随用食以养其正，行水渍之以取汗，和其中外，使邪从外去，可使毕已矣。】　　帝曰：有毒无毒，服有约乎？岐伯曰：病有久新，方有大小。有毒无毒，固宜常制矣。大毒治病，十去其六；常毒治病，十去其七；小毒治病，十去其八；无毒治病，十去其九。谷肉果菜，食养尽之，无使过之，伤其正也。不尽，行复如法。　　【注　病有久新，谓病之能毒，不能胜毒也。方有大小者，谓有可以厚药，止可以薄药也。毒者有大寒大热，乃燥湿偏胜之毒气，故止可攻疾，中病即止，过则伤正矣。是以大毒之药治病，病去其六，即止后服。常毒治病，病去其七，即止之。小毒治病，病去其八，即止之。即无毒之药，亦不可太过，所谓久而增气，物化之常也。气增而久，夭之由也。脏气法时论曰：毒药攻邪，五谷为养，五果为助，五畜为益，五菜为充，气味合而服之，以补精益气。故以药石治病，谷肉食养，使病尽去之，又无使过之，伤其正也。如病不尽，复以药石治养如前法。】　　必先岁气，无伐天和。无盛盛，无虚虚，而遗人夭殃；无致邪，无失正，绝人长命。　　 【注　必先知岁运之盛衰，衰则补之，盛则泻之，补则从之，泻则逆之，无伐天运之中和。无盛盛，无虚虚，而遗人夭殃；邪则袪之，正则养之，无绝人长命。】　　帝曰：其久病者。有气从不康，病丢而瘠，奈何？岐伯曰：昭乎哉，圣人之问也！化不可代，时不可违。夫经络以通，血气以从。复其不足，与众齐同。养之和之，静以待时。谨守其气，无使倾移，其形乃彰，生气以长，命曰圣王。故大要曰，无代化，无违时，必养必和，待其来复，此之谓也。帝曰：善！　　【注　此论人形体，亦由气运之所资养者也。夫神去则机息，气止则化绝，神气之不可不调养也。然而神气犹主人，形骸若器宇，形与神俱，而后可终其天年，是形之不可不调养也。气从者，谓神气已调。不康而瘠，谓身不康，而形尚瘦也。化谓五运之化气，时谓六气之主时。如敷和之纪，其脏肝，其养筋；升明之纪，其脏心，其养血；备化之纪，其脏脾，其养肉；审平之纪，其脏肺，其养皮毛；静顺之纪，其脏肾，其养骨髓。是形之皮肉筋骨，皆由化运之所资养，不可更代者也。又如春气养筋，夏气养血脉，长夏气养肌肉，秋气养皮毛，冬气养骨髓，是形之皮肉筋骨，皆由四时气之所养，而时不可违也。脉络者，所以行气血而荣阴阳。血者，神气也，如经络以通血气，以从复其神气之不足，而与无病者之相同，是神气已复，但身不康健，而形尚瘦瘠，故当存养其神，和调其气，静以待时，谨守其气，无使倾移，其形得时化之养，渐乃彰着矣。此气运养身之大要也。盖养之和之，皆治世语，欲世人顺天地之和，法四时之宜，以养此身之形神气，自能寿敝天地，而无有终时也。】
　　　　　天元纪大论

　　黄帝问曰：天有五行御五位，以生寒暑燥湿风。　　 【注　天有五行者，丹黅苍素元之五气也。五位，五方之位，地之五行也。寒暑燥湿风，天之六气也。盖言天之五气，经于十干之分；十干之气，以化地之五行；地之五行，以生天之六气。】　　人有五脏化五气，以生喜怒忧思恐。　　【注　五脏，五行之所生也。五气，五行之气，风热燥湿寒也。喜怒忧思恐，五脏之神志也。夫在天为气，在地成形，形气相感而万物化生。人本乎地之五行，而成此形，以有形之五帜，化五气，生五志，而复通乎天气。】　　论言五运相袭，而皆治之，终期之日，周而复始，余已知之矣。愿闻其与三阴三阳之候，奈何合之？　　 【注论谓六节脏象诸论也。五运者，甲己岁为土运，乙庚岁为金运，丙辛岁为水运，丁壬岁为木运，戊癸岁为火运。三阴三阳者，子午之岁，少阴主之；丑未之岁，太阴主之；寅申之岁，少阳主之；卯酉之岁，阳明主之；辰戌之岁，太阳主之；巳亥之岁，厥阴主之。帝言五运之气，递相沿袭，而一岁皆为之主治。终期年之三百六十五日，周而复始。其与三阴三阳之主岁相合，何以候之？】　　鬼臾区稽首再拜，对曰：昭乎哉问也！夫五运阴阳者，天地之道也，万物之纲纪，变化之父母，生杀之本始，神明之府也。可不通乎？　　 【注　天之十干，运化地之五行；地之五行，上呈三阴三阳之六气。故曰五运阴阳者，天地之道也。王冰曰：道，谓化生之道。纲纪，谓生长化收藏之纲纪。父母，谓万物形之先也。本始，谓生杀皆因而有之也。夫有形禀气，而不为五运阴阳之所摄者，未之有也。所以造化不极，为万物生化之元始者，何哉？以其是神明之府故也。然合散不测，生化无穷，非神明运为无能尔也！】　　故物生谓之化，物极谓之变。阴阳不测谓之神，神用无方谓之圣。　　 【注　六微旨论曰：物之生从于化，物之极由乎变。变化之相薄，成败之所由也。五常政大论曰：气始而生化，气散而有形，气布而蕃育，气终而象变。阴阳者，天地之道也。阴中有阳，阳中有阴，莫可穷测。用施于四时，变化乎万物，无可矩量者也。】　　夫变化之为用也：
　　 【注　阴阳不测之变化，在天地之间，生成万物，功用最大。】　　在天为元，
　　 【注　元，幽远也。天道幽远，变化无穷。】　　在人为道，
　　 【注　道，犹路也。凡日用事物之间，莫不有天地自然之道。】　　在地为化，
　　 【注　化，生化也。化育万物，皆由地之生成。】　　化生五味。
　　 【注　五味，五行之所生也。万物之有情有性者，莫不具五行之气味。】　　道生智，
　　 【注　心之灵明曰智，言能循天理之自然，则是非邪正，自然分别，而用无不周也。】　　元生神。
　　 【注　神之为周，触遇元通，因物化成，无不应也。】　　神在天为风，在地为木；在天为热，在地为火；在天为湿，在地为土。在天为燥，在地为金；在天为寒，在地为水。故在天为气，在地成形，形气相感，而化生万物矣。　　 【注　风寒热燥湿，天之阴阳也。木火土金水，地之阴阳也。故在天为气，在地成形，形气相感，而万物化生。】　　然天地者，万物之上下也，
　　 【注　天复地载，万物化生于其间。】　　左右者，阴阳之道路也，
　　 【注　阴阳之气，左右旋转之不息，盖左右者，即间气也。】　　水火者，阴阳之征兆也，
　　 【注　天一生水，地二生火。火为阳，水为阴。言阴阳不可见，而水火为阴阳之征验。】　　金木者，生成之终始也。
　　 【注　木主春令，其气生长，而生万物。金主秋令，其气收敛，而成万物，故为生成之终始。】　　气有多少，形有盛衰，上下相召，而损益彰矣。　　【注　在天为气，而气有多少。在地成形，而形有盛衰。上下相感，而太过不及之气，昭然彰着矣。】　　帝曰：愿闻五运之主时也，何如？
　　 【注　木运主春，火运主夏，土运主长夏，金运主秋，水运主冬。】　　鬼臾区曰：五气运行，各终期日，非独主时也。　　 【注　言五运之气，各终期年之三百六十五日。终而复始，非独主于时也。夫五运主时，乃四时寒热温凉之气，主岁者，五行太过不及之年。】　　帝曰：请闻其所谓也！鬼臾区曰：臣积考《太始天元册》文曰，太虚寥廓，肇基化元。　　 【注　《天元册》乃太古之文，所以纪天真元气运行之书也。太虚谓空元之境，大气之所充，神明之宫府也。寥廓，空大无际之谓。化原，造化之本原也。】　　万物资始，五运终天。
　　 【注　五运，木火土金水运也。终天者，日日行一度，五运各主一岁，终周天之三百六十五度四分度之一也。万物藉化元而始生五行，终天运而无已。】　　布气真灵，总统坤元。
　　 【注　真灵者，人与万物也。总统坤元者，地居天之中，天包乎地之外也。】　　九星悬朗，七曜周旋。
　　 【注　九星者，天蓬、天芮、天冲、天辅、天禽、天心、天任、天柱、天英九星，悬朗于天，应九州之分野。七曜者，日月五星。周谓周天之度。旋谓左旋，循天度而行。】　　曰阴曰阳，曰柔曰刚。
　　 【注　《易》曰：立天之道，曰阴与阳。立地之道，曰柔与刚。】　　幽显既位，寒暑弛张。
　　【注　阳主昼，阴主夜。幽显既位者，阴阳定位也。寒暑弛张者，寒暑往来也。】　　生生化化，品物咸章。
　　 【注　《易》曰：天地絪缊，万物化醇，此所以生生不息，化化无穷，而品物咸章矣。】　　臣斯十世，此之谓也。
　　 【注　十世，言自祖传习至今，于兹十世矣。所谓积考《太始天元册》文者，此之谓也。】　　帝曰：善！何谓气有多少，形有盛衰？鬼臾区曰：阴阳之气，各有多少，故曰三阴三阳也。形有盛衰，谓五行之治，各有太过不及也。　　 【注　太阳、少阳、少阴，运行先天而主有余；阳明、太阴、厥阴，运行后天而主不足。此三阴三阳之气有多少也。形谓五行之有形。五形之治，各有太过不及者，谓五运之主岁，如诸壬年之木运太过，则诸丁年之木运不及矣；诸戊年之火运太过，诸癸年之火运不及矣；诸甲年之土运太过，诸己年之土运不及矣；诸庚年之金运太过，诸乙年之金运不及矣；诸丙年之水运太过，诸辛年之水运不及矣。】　　故其始也，有余而往，不足随之；不足而往，有余从之。知迎知随，气可与期。　　 【注　始者，谓天干始于甲，地支始于子。如甲年之土运太过，则乙年之金运不足随之；子年之少阴有余，则丑年之太阴不足随之。所谓有余而往，不足随之也。如乙年之金运不及，则丙年之水运有余从之；丑年之太阴不足，则寅年之少阳有余从之。所谓不足而往，有余从之也。知岁运之往来，则太过不及之气，可与之相期而定矣。】　　应天为天符，承岁为岁直，三合为治。　　 【注　此承上文，言六十岁之中，又有天符岁会，三合主岁，此为平气之年，无太过不及者也。所谓天符者，土运之岁，上见太阴；火运之岁，上见少阳少阴，金运之岁，上见阳明；木运之岁，上见厥阴；水运之岁，上见太阳。乃五运之气，与司天之气相合，故为天符。木运临卯，火运临午，土运临四季，金运临西，水运临子，乃地支之主岁，与五运之主岁，五行之气，正值会合，故曰岁合。三合者，谓司天之气、五运之气、主岁之气，三者相合，又名太乙天符。此皆平气之年，无太过不及者也。】　　帝曰：上下相召奈何？鬼臾区曰：寒暑燥湿风火，天之阴阳也，三阴三阳上奉之。木火土金水火，地之阴阳也，生长化收藏下应之。　　【注　寒暑燥湿风火，天之六气也。太阳之上，寒气主之；少阴之上，热气主之；阳明之上，燥气主之；太阴之上，湿气主之；厥阴之上，风气主之；少阳之上，火气主之。是三阴三阳，上奉天之六气也。木火土金水火，地之五行也。在春主木而主生，在夏主火而主长，长夏主土而主化，在秋主金而主收，在冬主水而主藏。故生长化收藏下应之。盖天之五气，运化地之五行；地之五行，上呈天之六气。是以上下相感召，而三阴三阳之气，天地之所共有。故下文曰：天有阴阳，地亦有阴阳。】　　天以阳生阴长，地以阳杀阴藏。
　　 【注　岁半以上，天气主之，是春夏天之阴阳也，故天以阳生阴长。岁半以下，地气主之，是秋冬地之阴阳也，故地以阳杀阴藏。】　　天有阴阳，地亦有阴阳。木火土金水火，地之阴阳也，生长化收藏，故阳中有阴，阴中有阳。　　 【注　此明地亦有三阴三阳之气也。风寒暑湿燥火，三阴三阳上奉之，是天有阴阳也。木火土金水火，生长化收藏下应之，是地有阴阳也。夫天为阳，而天有三阴三阳之气，是阳中有阴也；地为阴，地有三阴三阳之气，是阴中有阳也。】　　所以欲知天地之阴阳者，应天之气动而不息，故五岁而右迁；应地之气静而守位，故六期而环会。　　 【注　应天之气者，丹黅苍素元之气也。动而不息，五岁而右迁者，自甲而乙、乙而丙、丙而丁、丁而戊，五运之气已终，而复起五运也。应地之气者，木火土金水火之气也。静而守位，六期而环会者，自子而丑、丑而寅，六岁已周，至午岁而复起少阴也。】　　动静相召，上下相临，阴阳相错，而变由生也。　　 【注　动静相召者，天地之气相感也。上下相临者，天之五气，下御地之五行；地之木火土金水火，上临天之六气。是以天五地六，天六地五，阴阳交错，而变生三十年之一纪，六十岁之一周也。】　　帝曰：上下周纪，其有数乎？鬼臾区曰：天以六为节，地以五为制。周天气者，六期为一备；终地纪者，五岁为一周。君火以明，相火以位。　　 【注　上下周纪者，天干地支，五六相合，凡三十岁为一纪，六十岁为一周也。天以六为节者，以三阴三阳为节度也。地以五为制者，以五行之位为制度也。周天气者，子属少阴君火司天，丑属太阴湿土司天，寅属少阳相火司天，卯属阳明燥金司天，辰属太阳寒水司天，巳属厥阴风木司天，六期为三阴三阳之一备。终地纪者，甲主土运，乙主金运，丙主水运，丁主木运，戊主火运，五岁为五运之一周。是以君火以明而在天，相火以位而在下，盖言地以一火而成五行，天以二火而成六气也。】　　五六相合，而七百二十气为一纪。凡三十岁，千四百四十气。凡六十岁，而为一周。不及太过，斯皆见矣。　　 【注　十五日为一气，五运六气相合而主岁。一岁凡二十四气，计七百二十气为一纪。纪，小会也。盖以五六为三十，六五亦为三十，故以三十岁为一会。自甲子而终于癸亥，凡六十岁为一周。其太过不及之气，于此皆可见矣。】　　帝曰：夫子之言，上终天气，下毕地纪，可谓悉矣。余愿闻而藏之。上以治民，下以治身，使百姓昭著，上下和亲，德泽下流，子孙无忧，传之后世，无有终时。可得闻乎？　　 【注　此以下，复申明五运六气之主岁，周而复始，循环无端，使天下万世，子孙黎民，如天地阴阳之数，不罹灾眚之患。此皆圣人忧民之心，德泽下流之不穷也。】　　鬼臾区曰：至数之机，迫迮以微。其来可见，其往可追。敬之者昌，慢之者亡。无道行私，必得天殃。谨奉天道，请言真要！　　 【注　至数者，太过不及之定数。机者，先期而动也。气机之动甚微，能追思已往之气，则其来者可知。如敬畏者，则灾眚可避；忽慢者，必罹天殃。无道，谓不修养生之道。行私，谓放纵嗜欲也。真要，至真之要道也。】　　帝曰：善。言始者必会于终，善言近者必知其远。是则至数极而道不惑，所谓明矣。愿夫子推而次之，令有条理，简而不匮，久而不绝，易用难忘，为之纲纪。至数之要，愿尽闻之！　　 【注　此言阴阳之道，自始至终，由近至远，简而明，易而难，有条有理，有纪有纲。】　　鬼臾区曰：昭乎哉问！明乎哉道！如鼓之应桴，响之应声也。　　 【注　言阴阳之道昭明也，能明乎斯道，如桴鼓声响，未有不相应者矣。】　　臣闻之：甲己之岁，士运统之；乙庚之岁，金运统之；丙辛之岁，水运统之；丁壬之岁，木运统之；戊癸之岁，火运统之。　　【注　甲己合化土，乙庚合化金，丙辛合化水，丁壬合化木，戊癸合化火。统者，五运相袭而皆治之也。】　　帝曰：其于三阴三阳，合之奈何？鬼臾区曰：子午之岁，上见少阴；丑未之岁，上见太阴；寅申之岁，上见少阳；卯酉之岁，上见阳明；辰戌之岁，上见太阳；巳亥之岁，上见厥阴。少阴，所谓标也；厥阴，所谓终也。　　【注　合者，以五运而合六气，以天干而合地支也。子午为少阴君火。君为尊，故以少阴为始，而标见于上。厥阴为阴之尽，故以厥阴为终，阴极而一阳之子又复矣。】　　厥阴之上，风气主之；少阴之上，热气主之；太阴之上，湿气主之；少阳之上，相火主之；阳明之上，燥气主之；太阳之上，寒气主之。所谓本也，是谓六元。　　 【注　六元者，谓天有此三阴三阳之六气，地亦有此三阴三阳之六气。天地浑元，上下相召，是以六气司天，而六气在泉也。】　　帝曰：光乎哉道！明乎哉论！请着之玉版，藏之金匮，署曰天元纪。　　 【注　着之玉版，藏之金匮，垂永久示贵重也。】古今图书集成医部全录卷一百十四

运气门

　　　　黄帝素问

　　　　　六元正纪大论 【上】
  </div>
  <div class="pagination">
   <a href="运气门_page2.html">
    上一页
   </a>
   <a href="运气门.html">
    1
   </a>
   <a href="运气门_page2.html">
    2
   </a>
   <span class="current-page">
    3
   </span>
   <a href="运气门_page4.html">
    4
   </a>
   <a href="运气门_page5.html">
    5
   </a>
   <a href="运气门_page6.html">
    6
   </a>
   <a href="运气门_page7.html">
    7
   </a>
   <a href="运气门_page8.html">
    8
   </a>
   <span>
    ...
   </span>
   <a href="运气门_page4.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
