<!DOCTYPE html>
<html>
<head>
    <meta charset="UTF-8">
    <title>痘疹门 - 第 11 页/共 55 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>痘疹门 - 第 11 页/共 55 页</h1>
    <div class="content">　　痘癞者，热毒拂郁，气血虚弱，肌肉败坏。经云：热胜则肉腐者是也。《正理论》曰：脉浮而大，浮为风虚，大为气强，风气相搏，必成瘾疹，身体为痒。痒者名为泄风，久久为大癞。凡气血充实者，外无虚风，内无强邪，必无是病。惟气血素虚者，不能荣卫于身，易感天地肃杀之气，皮肉之内，虚风居之，兼以痘疹疫疠，恶气击搏燔灼，流散四布，随空而出。所以疮本稠密，身无完肤，搔痒难任，肌肉溃烂，而痘癞成矣。急用大补气血清热解毒之法，庶可求全，若待败面堕鼻，唇崩目盲，肢体残伤，不致陨命，亦为废人矣。　　凡疮破成癞者，用十全大补汤、苦参丸合而服之，外用灭瘢救苦散涂之。
　　　　　痒塌

　　诀云：虚则痒，实则痛。此大概言之。痘疮之痒，其候不同。有方出而身痒者，初见红点，遍身作痒，此邪气欲出，皮肤闭密，其火游移往来，故痒也，与伤寒太阳经病身痒者同论，可发之，使皮肤纵缓，腠理开通，邪气得泄，疮出而痒去，所谓火郁则发之者是已。有将收较而痒者，其脓已成，其疮将回，邪气散而正气复，荣卫和畅，故痒也，与痈疖将痊而痒者同论，不须服药，但谨护之，勿令挦掐，以致肿灌，所谓美疢者是已。有起壮泡浆而痒者，当血已化水，水未成脓之时，其毒未化，浑身搔痒，爬搔不宁，此恶候也，与伤寒阳明经病皮中如虫行者同论，所谓虚风外搏，邪气内强，痒而不止为泄风者是已。此视疮之干湿，以风药佐之，必令痒去方为佳兆。若痒甚不休，疮坏皮脱，其毒复陷，谓之痒塌，必不能治矣。大抵出形而皮肉红艳，起发而皮嫩多水者，其后常致痒塌也。　　如初出身痒者，可发之，桂枝葛根汤加制麻黄、牛蒡子主之。　　如起发养浆而痒者，通用十全大补汤加防风、牛蒡子主之。　　如疮干而痒者，宜养血润燥，以四物汤合消风化毒汤、夺命丹主之，外用茵陈熏法。　　如疮湿而痒者，宜养血去湿，以四君子汤合消风化毒汤、夺命丹主之，外用茵陈熏法。　　如疮将收而作痒，误犯破损，不肯干较者，用白龙散贴敷。　　如疮痒溃烂粘衣被席难任者，以十全大补汤加防风合夺命丹主之，外用败草散。
　　　　　陷伏

　　伏者，毒蓄于里而不出也；陷者，毒出而复陷入也。此皆恶候。伏惟一证，陷有数种。伏候于见形之时，其人疮出，热不少减，烦渴闷燥，此皆伏毒未得尽出也。陷则见形之后，其血渐干而变黑者，谓之黑陷；浆水未成，破损痒塌者，谓之倒陷；脓成复化为水，不肯结痂者，谓之倒靥，亦陷类也；其疮黑色，皆谓之黑陷。凡斑疹黑色，皆不治之，以肾为水，其黑色乃肾之真脏色见也。粗工不知变黑归肾之理，妄谓肾不可实，欲泻肾而使之虚，不知人之一身，大言阴与阳，小言心与肾，即方家所谓真水真火也。疮疹之火发于中，赖此一点真水以制其亢，苟欲泻之，则火无所制，本先拨矣，岂治之要哉？然谓归肾者，以肾主骨髓，又主闭藏也。盖疮疹秽毒，由骨髓而达于筋肉皮毛之间，乃自内而外，其毒得泄，今既陷伏则自外而复入于骨髓，谓之归肾也。又初出形之时，春气发生之令也，出形而黑，是春行冬令矣。起壮之时，夏气长养之令也；起发而黑，是夏行冬令矣。养浆之时，秋气成实之令也；脓干而黑，是秋行冬令矣，故皆谓之逆。结痂之时，冬气闭藏之令也，此肾之正候；若不着痂，脓水浸润，此冬行春夏之令，亦谓之逆。惟知造化之机，可以语归肾之说。其色黑者，火化也。观物之干者其色黑，出于火者色亦黑，岂可谓之水乎？经曰：火发而熏昧，知此可以语黑陷矣。　　凡疮伏而不出者，双解散主之。
　　如倒陷者，看其六腑何如，大小便秘，四顺清凉饮合夺命丹主之。　　泄利气弱者，十全大补汤合夺命丹主之，外以胡荽酒、水杨汤并用之。　　如将起发，疮亦有水，但色黑黯者，以十全大补汤调无价散主之；或以快斑汤、夺命丹合而用之。　　如倒靥者，亦视其大便何如，大便秘，宜利之，三黄丸、四顺清凉饮。泄利者宜补之，轻则十全大补汤，甚则陈氏木香散，并外用败草散主之。
　　　　　壅肿

　　经曰：热胜则肿。大抵毒之盛者必肿，毒微者不肿。凡疮出尽，应期起发，头面以渐浮肿者，此毒火发越，聚于三阳之分，欲作脓血，故宜皮肉焮肿也。设当起发之时，头面不肿者，必疮本磊落，毒气轻浅，虽尔作脓，根不占处，所以不肿，不须治之。如疮本模糊，起发不肿者，此毒伏于内，不即发泄，不可以毒轻论也。如起发肿大，皮肉如常，疮尖而圆，粒粒分明者，此佳兆也。若皮色鲜红，疮本成串，粘聚平塌者；若疮色灰白，成饼如锡面者；若疮焦紫无水者，皆凶兆也。有先起发头面预肿者，此兼疫毒之气，名大头瘟者是也。腮颔预肿者，此名虾(虫麻)瘟也，须兼疫气而治，多凶少吉。大凡疮肿者，直至干浆结痂之时，毒化而肿消矣。故应肿不肿，应消不消者，谨堤防之。　　凡疮肿胀面浮目闭者，急与解毒，护目救咽喉相兼治之，内用消毒化斑汤，外用神应膏护目。　　凡疮肿胀，切防搔痒。正面之中，不可少有破损者，苟生痒破，沙崩之势，渐不可为，邪气内伤，真气外泄，肿消而死矣。但得破者复灌，消者复肿，饮食如常，大小便自调者，变凶为吉，用十全大补汤、苦参丸合而治之。　　如疮色灰白，面肿如锡饼者，但看其人脏腑何如：若能食，大便调，小便长，无他苦者多吉；若不能食，吐利并作，或生搔痒者多凶。　　如头面预肿，或腮颊预肿者，此时行疫毒也，并用羌活救苦汤主之。
　　　　　溃烂

　　痘疮所贵者，坚实不破，圆净成痂也。其有溃烂者，火胜也。经曰：热胜则肉腐。火之为用，猛虐峻暴，近之则燥痒不宁，迫之则焦痛难忍，灼之则糜烂成疮，故败物者，莫如火也。火生于空，非虚不燃，乘之以风，其焰益烈。痘疮溃烂，由肌肉素虚，邪风侵袭，风者善行数变，行诸脉俞，散于荣卫之间，一旦毒发于里，风应于表，风火相扇，肌肉坟填，皮肤决裂而疮坏矣。如脓成而溃，则毒已化，但粘衣渍席不能干较，古方以败草散主之，诚良法也。脓浆未成，其毒未化，痒破溃烂者，则卫气暴泄，津液不荣，譬诸草木，剥削其皮，枯萎而死矣。经云：根于中者命曰神机，神去则机息；根于外者命曰气立气，止则化绝。此之谓也。
　　　　　厥逆

　　逆者，四肢逆而不温也。厥者，冷也，又甚于逆。四肢者，诸阳之本，常宜和暖。如指头微寒者，阳气衰也。阳气起于十指之端。足心冷者，阴气盛也。　　阴脉集于足下，而趋于足心。
　　如疮本焦黑，烦渴烦闷，喘促而厥逆者，此阳毒内陷，热气逆伏，手足为之冷，所谓热深厥亦深，火极似水者。如疮本灰白，泄利而厥逆者，此元气虚惫，阴阳不相顺接，而手足为之冷也。疮疹之候，头常欲凉，足常欲温，故头温足冷者不治。厥逆乃疮家恶证也。　　如因热深而厥者，大便不通，三乙承气汤主之。疮黑者，百祥丸、牛李膏主之。　　如因泄利气虚而厥者，陈氏木香散、异功散主之。　　但十指头微寒者，四君子汤、理中汤并加桂主之。　　如疮始出，手足便冷者，其人先有吐利，四肢者皆禀气于胃脾，胃气虚弱，不得至经，理中汤加桂主之。
　　　　　寒战咬牙

　　战者，森然若寒，振振然动摇也。咬牙者，上下片牙相磨而鸣也。经曰：诸风振掉，皆属肝木。寒战而振振摇动，风之象也；火气冲物亦然。钱氏曰：肝主风，虚则咬牙多欠。又曰：上窜咬牙，心热也。然则寒战咬牙，心肝二脏主之。或以寒战为气虚，咬牙为血虚；或以咬牙为齿槁，谓津液不足者，皆不知此意。痘疮所恶者，寒战咬牙，或单见一证，或二证并见，若疮已坏，加之喘促闷乱者，死无日矣。　　如疮初出寒战者，此邪气将出，外与正争，故振振摇动，火之象也，疮出乃定，柴胡桂枝汤主之。　　如疮本稠密，焮发肿痛，经脉动摇，时时振动者，不可谓之寒战，待脓成痛去而解。　　有筋惕肉瞤者，经络之血，为疮所耗，不能荣养肌肉，主持筋脉，故惕惕然而手足自跳，瞤瞤然而肤肉自动也，不可谓之寒战，但养其气血，十全大补汤主之。咬牙呵欠者，肝热也，肝属木，临官于寅，寅为相火，火盗木之气，故肝热证形焉。阳引而上，阴引而下，则开而欠也。阳上极而下，阴下极而上，则合而啮也。十全大补汤主之。　　上窜咬牙者，心热也。诸疮皆属心火，上窜者，火炎上之象也。咬牙者，火气动摇之象也。导赤散加酒炒黄连、牛蒡子主之。　　如疮本溃烂，寒战咬牙者，此手少阴心火也。经曰：热胜则肉腐。寒战咬牙，火气动摇之象也。　　如寒战咬牙并作者，则少阴专主之，观其疮本：如疮本焦黑，寒战咬牙者，此足少阴肾水也。肾色黑，为主蛰封藏之本。干黑者，真脏色见也。肾气寒，在变动为栗。寒战者，肾本病也。肾主骨，牙为骨之余，寒战则鼓颔而两矛相轧。咬牙者，肾寒所发也。此二证者，在心热则清之，在肾寒则温之。其病已坏，治之何益？
　　　　　暴哑失声

　　痘疮最要语声清朗，若有猝失音者，凶兆也。先哲有言曰：疮已出而声不变者，形病也；疮未出而声变者，气病也；疮出而声不出者，形气俱病也。其候有三要须识得。　　有心火刑肺而失音者。肺属金主声，中有二十四空。凡发诸语言者，皆其空中之气鼓动也。五行金空则鸣，实则哑。疮疹之火起于心，上熏于肺，肺气胀郁，故窍塞而无声也。以导赤散合甘桔汤加炒牛蒡子主之，或加天花粉、苏叶主之。　　有心虚而语声低小不出者。叔和心脏歌云：声言爽气清，盖心主血，痘疮稠密，其疮都要贯串得到，血为亏损故也。血去舍空，故声不扬，以导赤散加人参、麦门冬、石菖蒲主之。　　有毒归肾而失声者。经曰：足之少阴，上系于舌，络于横骨，终于会厌。会厌者，音声之户也。舌者，音声之机也。横骨者，神气所使，主发舌者也。疮黑陷伏则毒入肾，邪气上客于厌则厌不能发，发不能出，开合不利，故猝哑也。　　有喉舌溃烂而失声者。咽喉者，所以司呼吸，纳饮食，发音声，犹管钥也。毒火上熏，咽喉先受，贲门会厌舌腭之位，皆疮所聚，初出之时，失于调治，以致咽喉肿塞，管钥窄狭，舌本强硬，呼吸不能，饮食不入，音声不由矣。此上二证，治之则难。
　　　　　呛水吐食

　　《难经》云：会厌为喉门，胃为贲门。病痘之人，毒火上熏于肺，灼于胃，肺与胃之上口皆有疮而伤矣。水入则呛者，贲门伤则水不得入；溢入会厌，会厌掩而不纳，故气逆喷出而呛也。食入则吐者，贲门伤则门户隘塞，食物不能直奔于胃，缓则汨汨而下，急则阻而吐出矣。此其恶候，鲜有生者。其或舌上有疮，烂破如蜂窠之状，舌痛强硬，不能为用，延纳水谷，亦使水入则呛，食入则吐，待舌疮平则安矣。
　　　　　验头面

　　论曰：轻者头面稀，少用胡荽酒洗，不欲喷头面。以诸阳之会在于头，心之华在于面，痘为阳毒而心主之，故痘疮头面稠密者重，头面预肿者凶，头面疮破烂腥臭者凶。故占疮之轻重吉凶，莫如头面也。　　人之一身，内则心为君主，外则头为元首。病有真心痛，真头痛，以见不可轻犯也。经曰：头者精明之府，头倾视深，精神弃矣。故占人之生死者，亦莫如头。凡疮初出，从他处先见，渐登于头，起发收靥皆然，他处皆有疮而头独稀，此佳兆也。若于头额之间，先出先戴浆，先干收，先破损，其疮稠密无缝，肉下浮肿，皮上溅起粗肤者，皆凶。惟疮遍身俱收，而头上不收，或熟自破，或脓出结聚堆积者，不须怪。盖天地之化，孤阳不生，孤阴不长，阳变阴合，彼此相成，头者诸阳之会，无阴相济，所以难收也。又病闭目摇头者死，此阳脉不治，谓之心绝也。　　经曰：十二经脉，三百六十五络，其气血皆上走于面而走空窍。又肝开窍于目，肺开窍于鼻，脾开窍于口，心肾开窍于耳。又修真家云：面有七窍，内应乎心。又相术但观人之面以知祸福，可见面不可败也。凡疮稠密，七窍闭塞败面者凶，以脏腑经络之气皆病也。又诸阳皆聚于面，痘为阳毒初出之时，必先于面。然面有部位，其候不同：额属心，离火之位，火性急烈，不可轻犯，凡疮出现，泡浆干收，先从额上起者凶。左颊属肝，震木之位，右颊属肺，兑金之位，二处不论先后，但疮欲磊落坚厚，若模糊成块，浮嫩易破，溃烂灌肿者凶。盖肝藏魂肺藏魄，肝肺俱败，魂魄以离，故凡病痘两腮冷或木硬者死。颏属肾，坎水之位，此处先出先壮先靥者吉。盖疮疹出于肾则吉，入于肾则凶也。鼻属脾，坤土之位，亦不论先后，但不欲模糊早干收也。若未成浆，鼻头先干黄者凶，此脾土将败，真脏色见也。　　人中为阴阳之分，故《南村辍耕录》以泰卦象之。人中而上，分为三部；人中而下，亦分为三部。发际之上，阳之上也；两眉之间，阳之中也；山根之下，阳之下也。自口至两乳间，阴之上也；自心蔽骨至阴毛际，阴之中也；自阴而下，阴之下也。凡疮之出现起发收靥，自人中而分，上下循序，阴阳和畅，虽多且密，亦可言吉。若或舛错，虽是稀少，亦可言凶，此有伏也。　　发热之时，面色明莹者吉。面赤若涂朱者重。此邪气拂郁于阳明及胃与大肠也。阳明之经，上循于面，故面赤也，宜以清凉解毒之药少通利之。面垢惨黯者凶。疮疹之火，发自少阳，面垢者，少阳候见也。　《针经》云：少阳病甚则面微尘。宜表里双解，盖少阳从中治也。
　　　　　验耳目鼻

　　经曰：肾通窍于耳。耳者，肾之外候也。肾之为脏水脏也，天一生水，受气之初，先生两肾而一阴藏焉，又有相火存乎命门之中。疮疹发热，耳独凉者，疮疹为火，肾不受邪，存水之主以制阳光也。如耳反热，则水不胜火，将有归肾之变。痘疹之候，先观耳后有红缕者，盖手少阳三焦之脉，从膻中上出缺盆，系耳后，直上出耳角，红者火色也，此疮疹之火，发自少阳，自见于其经也。凡疮自耳先出，未及成浆，耳轮先靥者，渐萌归肾之势矣。　　目者，心之使也，神所寓焉。发热之初，观其两目神倦不欲开者痘也，目中汪汪若水者疹也。诸疮皆发于心，故候见于目也。目赤者热甚也。心恶热，急解之。经曰：肝开窍于目。疮疹发热目连札者，肝有风也。风入于目，上下左右如风吹，不轻不重，儿不能任，故目连札也。目直视者，肝有热也。热入于目，牵其筋脉，两皆俱紧，不能转盼，故直视也。得心热则搐者，风火相搏也。痘疹发搐，此其常候。但泻心肝之火，搐止则吉，搐不止则凶。《针经》曰：五脏六腑之气，皆上注于目而为之精，精之窠为眼，骨之精为瞳子，筋之精为黑睛，血之精为络，气之精为白睛，肉之精为钩束裹撷。痘疮之毒，发于五脏六腑，毒之甚者，眼必受之，古人留护眼之法，其意深矣。凡疮出太甚，两眼常出泪者，肝热也。此时眼中无疮，但内服泻肝火之药。盖眼中之痘，常在收靥不齐之后有之，如疮入目成肤翳者，切不可用点药，损睛破瞳，成废人矣。痘疮收后，目不可开者，肝热则目濇不敢开，明暗皆然。心热见明则合，暗处则开，谓之羞明，此有余热在心肝也。如疮未成脓，肿去目闭者，疮已过期。收靥不齐，目闭不开者，疮坏欲变。目上窜者，心绝也。直视不转者，肾绝也。非泣而泪自出者，肝绝也。微瞑者，气脱也。血贯瞳子者，火胜水竭，皆死候也。　　经曰：肺通窍于鼻。疮疹发热之初喷嚏者，火邪上干于肺，外应于鼻，则痒而嚏。鼻干黑燥者，火刑于金，金体本燥，得火反甚，急宜清金泻火以解其毒。鼻衄者，血得热而妄行，故衄出于鼻，急与凉血泻火以解其毒。鼻流清涕者疹也，疹发于心，心肺相连，以火炼金，热极而反化为水也。疮出之后，鼻塞不通者，热也。火主(月真)胀，疮已成浆收靥之时，鼻塞不得息者，此鼻内有疮，脓涕粘结，可用金银小簪子以通之。如疮未成浆，鼻端先干者凶。经曰：藏真高于肺，以行荣卫阴阳也。邪火刑肺，肺败不能输精于皮毛，故皮毛焦枯，先见于鼻，荣卫不行，阴阳不续，以渐遍身，皆干枯而死矣。凡疮变坏，鼻中血出者，涕自流出者，鼻孔开张喘急者，肺绝之候，皆死证也。
　　　　　验唇口牙齿

　　脾之窍通于口，其华在唇四白。《脉诀》云：应唇通口气。痘疮初发热，口中气和，唇色红润者吉。如口燥唇裂，其毒必甚，急解之。疮出稠密，唇口疮子相粘，诸疮未发，此疮先已戴浆，诸疮未收，此疮先已焦黑者凶。面疮肿灌唇上疮裂成块干溅者重。如疮出太密，口中臭气者，脏腑败坏，故臭出于口也。疮欲变坏，唇上缩者，脾绝也。唇下自呷者，鱼口也。口中涎如胶粘者，脾津竭也。皆不可治。疹家唇口生疮声哑者，狐惑证也，不急治之，杀人。　　上片牙?于坤土，乃足阳明胃脉之贯络也；下片牙?于干金，乃手阳明大肠脉之贯络也。疮疹发热之初，口开前板齿燥者，里热也，宜以清凉之剂微解之。咬牙者，牙乃骨之余，肾主骨，寒颤咬牙，毒归于肾，必死。如发热咬牙者，有欠则为肝热，有上窜则为心热，此欲作搐也。疮已收靥，牙龈溃烂者，此内疮未得平复也，勿作走马疮疳治之。疹后牙龈溃烂，血出肉黑气臭者，此乃是走马疳也。
　　　　　验喉舌

　　咽者胃之系，主内而不出，所以司饮食也；喉者肺之系，主出而不内，所以司呼吸也。人之咽喉，乃紧要橐钥门户也。经曰：一阴一阳结谓之喉痹。一阴者，手少阴君火心主之脉气也；一阳者，手少阳相火三焦之脉气也，二脉并络于喉。疮疹之毒，君相二火主之，其火上蒸，咽喉最为先受，故发热与出形之初，必问其咽喉痛与不痛，先与发散解利之，令毒得出，不留连于咽喉间也。若不知此义，以解利于先，则咽喉肿塞，饮食不入，呼吸不能，死在旦夕矣。如疮出太甚，审察咽喉：若内无疮，又不痛者，此毒已尽出，不须虑之；如内多疮，又加痛苦者，切防收靥之时，呛水吐食失声之变；如病益甚，喉中气响，汨汨如水声者死。　　舌者，心之候。《脉诀》曰：外应舌将荣。又脾之脉络于舌。舌之在人，延纳饮食，主持声音，其用亦大矣。疮疹发热，其舌红润者吉。舌燥如芒刺者，里热甚也，急解之。《针经》曰：热病口干舌黑者死。吐舌者，脾有热也。脾脏微热则舌络微紧，时时舒舌，勿用冷药及下之。或饮水者，医疑为热而下之误也。饮水者，脾胃虚津液少故耳。疮出之后，舌上稠密，出如堆栗，破如蜂窠者危。更加饮水则呛，食物则哕，声哑不出者，必死之证。疮出太甚，弄舌者凶。
　　　　　验颈项

　　经曰：东风生于春，病在肝，俞在颈项。颈项者，生气之本也。又曰：天气通于肺，地气通于嗌。天食人以五气，喉者气之所由也，故喉主天气。地食人以五味，咽者味之所由也，故咽主地气。颈项者，咽喉之管束也。又三阳之脉自颈而上，三阴之脉自颈而还，颈项者阴阳之道路也。痘疹之候，颈项欲疏，若缠项而出，稠密太甚者，谓之锁项。废其管束，阻其道路，上不得降，下不得升，内者不出，外者不入。经曰：出入废则神机化灭，升降息则气立孤危。此死之征也。凡病深项软者死，骨败也，不治。
　　　　　验胸腹

　　经曰：凡刺胸腹者，必避五脏。胸腹者，脏腑之郭也。又曰：膈肓之上，中有父母。盖言心肺也。故痘疮轻者胸前无，胸腹出太甚者必重也。其中于脏，各有期日。凡病深喘急，胸骨扇动者，肺焦胀也，左乳下动脉突出者，宗脉绝也，皆不可治。疮疹腹痛者，毒未尽也，更宜详审。
　　　　　验手足

　　四肢者，诸阳之本。疮出欲疏，其发欲透，其靥欲齐。如应出不出，应发不发，应收不收，此脾胃气虚，不能旁达四肢也。发热手寻衣领，乱捻物者，肝热也。手掐眉目鼻口者，肺热也。手足搐搦者，心肝风火相搏也。各随其脏而泻之。足凉者，此常候也。疮疹肾不受邪，肾主足，故足宜凉。手足冷者，脾脏怯也。四肢皆禀气于胃，而不得至经，必因于脾，乃得禀也。脾怯不能为胃行其津液，故冷耳，宜温之。疮已出现，手足多水泡者，此肝胜脾衰，为鬼贼，宜急治之，不久便生痒塌也。如遍身皆发，手足不透，是空壳者，此脾胃虚弱，津液耗竭，荣卫凝冱，故其毒亦郁而不发也。不能食者死，能食必发痈疽。疮势太甚手足冷者，不治。疮未成浆，手足皮脱者，必死。疮已正靥，惟足不收者，足为纯阴，无阳相济，所以收迟。《玉函经》：孤阳寡阴即不中，譬诸鳏夫及寡妇。如疮始成浆，他处未收，手足心先靥者，其后必生怪疾也。疮靥之后，手足关节肿痛者，必发痈也。疮痒手足搔乱者凶。
　　　　　验寝卧

　　夫卫气者，昼则行阳，夜则行阴，行阳则寤，行阴则寐，人之常也。疮疹发热，便昏睡者，心主热，脾主困，心受气于脾，故发热昏睡，此常候也。起卧不时者，内有热也，必多陷伏之变。合面卧者，里热也。大抵疮疹始终安寝者吉。盖气血强盛，荣卫流行，邪气出于表而不在里则神安，神安则志定，是以得安寝也。若气血衰弱，荣卫滞濇，邪在于里而热，心恶热则神不安，神不安则志不宁，是以烦躁闷乱谵妄而不得眠也。亦有毒伏于中，神丧气脱，僵卧如尸，呼之不应，饮食不知者，不可以嗜卧论，乃死证也。
　　　　　验饮食

　　经曰：人以水谷为本，故人绝水谷则死。仲景曰：水入于经，其血乃成，谷入于胃，脉道乃行。可见水谷之悍气为卫，精气为荣，水去则荣败，谷消则卫亡矣。凡痘疮能食者虽重亦吉，不能食者虽轻亦危也。然有不能食而生，能食而死者，何也？盖不能饮食者，脏腑内实，大便不行，有平日之谷气以为之主，疮成之后，自消谷气而思食矣。其能饮食者，邪气杀谷，即叔和所谓口干饶饮水，多食亦饥虚者是也，将不久而变生焉。惟疹家多不能食，以口中不和，不思食也。
　　　　　治疮要略

　　夫治痘者，必先视其人之勇怯，次审其邪之盛衰，又参以时之寒燠，逐日浅深，临时消息而施方治，自无不效。世俗治痘者，偏执首尾不可汗下之说，喜补而畏攻，取温而舍凉，不知形之盛衰，邪之表里，时之寒燠，而妄施治，习以成俗，莫之救正也久矣。经曰：诸痛痒疮，皆属心火。又曰：少阳所至为疡疹。则痘为火毒昭昭矣。苟皮肤闭密，应出不出，非用汗剂以微发之，则疮子何以得出耶？火郁则发之，是汗剂亦可用也。毒伏于里，焚灼肠胃，六脏闭结，大小便不通，非用泄剂以微利之，则毒气何以得解耶？是下剂亦可用也。
　　　　　攻补利害

　　经曰：毒药攻邪。谓之攻者，发汗吐下三法也。又曰：虚则补之，实则泻之。谓之虚者，正气虚也。谓之实者，邪气实也。泻即攻之谓也。痘疮轻疏，更无他苦，不须服药，攻补皆勿用也。设若邪气方盛，正气未衰，不知攻邪为急而反补之，贻祸非浅。试以攻补利害言之：如发热之时，烦渴惊妄，目赤唇焦，大便秘，小便不利，不以轻剂发其表，凉剂攻其里，而反用参朮之类以补之，则增闷乱昏愦，毒伏于内而不出矣。如疮出太甚，焮肿红艳，烦渴不止，大小便秘结，不以凉剂解其表，寒剂攻其里而反补之，则增溃烂痈肿目病之变。凡若此者，医害之耳。世俗补者，喜用四君子汤，不知白朮燥津液，茯苓渗津液，疮子干燥者，宁不为害耶？惟内虚吐泻，疮色灰白者，则补为利而攻则有害。内实能食，疮色紫赤者，则攻为利而补之害不小矣。治痘疹之法，必欲发表攻里，使之尽出，然后补而调之。如元气素弱者，当未出之先，补之可也。
　　　　　杂证宜攻

　　或谓病痘之人，脏腑动摇，血气亏损，如有杂证，戒其峻治。殊不知痘之为病，贵于荣卫流通，血气充养也。调护保爱，常恐有杂证以介乎其间，人之血气，只有些许，苟添一证则亏一分，亏一分则于痘上增一分病矣。谓之杂证者，不过内外伤而已。故天地之气感则害人皮毛，谓之外伤，外伤则表病，表病则或出不快，或发不透，或靥不齐，是因外伤而贻患于疮也，须从外伤之证攻之，但发散中兼救表解毒之药。水谷之气感则伤人肠胃，谓之内伤，内伤则里病，里病则或吐或利，或腹痛或喘满，以致为伏为陷，是因内伤而贻患于疮也，须从内伤之证攻之，但消导中兼补中托里之法。亦有不因内外伤而生异证者，此则毒之所为，专从痘证论之，亦须急治，勿使毒气滋蔓，以成大戾也。
　　　　　坏证不治

　　治痘之法，常须识证。苟有杂病，迎而夺之，勿使滋蔓，致成坏病也。病至于坏，治之无及。如发热吐利并作者，此毒火内攻，令其上下得出也，勿骤止之。疮出而吐利不止，宜急止之，恐其内虚毒伏而不出也。自此以后，吐利不止者，坏病也。发热惊妄者，内热也，急止之；疮出之后，反加谵妄者，坏病也。发热腹痛者，毒也，急攻之；攻之不止，其疮乍见乍隐者，坏病也。疮出模糊者，急攻之，颗粒不成，但加虚肿者，坏病也。疮出皮红者，急解之；红艳不退，疮皮嫩薄者，坏病也。疮出焦黑者，毒深也，急攻之；红润不回，反见干没者，坏病也。疮出带水者，肝病也，急解之；若生搔痒者，坏病也。疮痒破损，急治之；破者不灌，空中无痘，坏病也。疮败成痈，急救之；痂皮不结，深溃出血者，坏病也。头面预肿，疫毒也，急解之；其肿忽消者，坏病也。又如喘急而闷乱不宁者，肺绝也；直视摇头，心绝也；泄利水谷不化，脾绝也；手足搐搦，肝绝也；溲便遗矢，肾绝也。寒颤咬牙，手足厥冷，咽哑失声，皆坏病也。
　　　　　饮食所禁

　　经曰：饮食自倍，肠胃乃伤。言平人也。病痘之人，肠胃先困，饮食可不谨欤？故五味之人，各有所宜，各有所禁。如芳草之气、美酒气盛面慓悍，肥者令人内热，甘者令人中满，鱼者使人热中，食毒负毒者其毒必发，乘气伏气者其气必灵。以至偏热偏寒，动风动火，一切辛酸炙煿油腻之物，不知禁口，若贪食之，则肠胃仅存冲和之气，不但为之伤，而乖戾之渣滓，又能助毒为虐矣。所可食者，糜粥淡菜，间以豮猪精肉饲之，使肠胃常实，血气常充，以助痘之成就，仍无太饱、无太饥，热无灼灼，寒无沧沧，以致伤脾胃也。吾见痘中喜饮酒者多目疾，喜饮甘者多齿疾，喜酸咸者多喘咳之疾，贻祸终身。诗曰：爽口物多终致疾。邵子岂欺我哉？
　　　　　起发不透

　　痘疮所喜者，起发成浆，斯无留毒也。疮出疏者亦易起发，疮若稠密则难起发矣。然应起发而不起发者，气虚也。应作脓而不作脓者，血虚也。曾未起发作脓，一向空虚者，谓之伏。将欲起发作脓而忽平塌者，谓之陷。遍身起发手足独迟者，脾胃不足也。起发将半，不能充顶者，元气素弱也。此皆留毒于内，日后必有余毒也。惟背疮平塌，不须责之。
　　　　　收靥不齐

　　痘疮脓成之后，应结痂而不结痂者，气虚也。盖气主外，虚则不能约束皮毛，收敛津液也。或因内实便秘，不能成痂者；或因内虚便泄，不能成痂者；或因饮水太过，湿伤脾胃不能成痂者；或因盖覆不谨，冲冒寒热，不能成痂者，或因寻掐反复，溃烂不能成痂者，其候各不同也。惟头足收靥独后，此常证也。盖天地之化，生于阳者成于阴，生于阴者成于阳。头为诸阳之会，自额已上，阳之阳也。阴气不达于诸阴，皆集于足，自膝而下，阴之阴也。阳气不盛，所以收迟。如遍身收靥不齐，不能成痂者，此倒靥也，日后必有余毒。手足不能成痂，彼此串连成泡，此脓已化，毒已解，外泡未破，内肤已生，用针破之无妨也。间有不能收较，反增溃烂，脓水不干者，此疳蚀疮也。久而不愈，必成陷瘘，烂见筋骨而死。如正面灌烂，脓血痂皮，结成一片，焦裂溅起者，能食则吉，不能食则凶。
　　　　　差后余证

　　痘疮已靥，其痂不脱，此脾胃弱也。其人少食，血气不充，不能填满肌肉，滋益皮毛，令痂不得脱也。如痂已落，发热作渴者，阴阳俱虚也。盖阳虚则外热，阴虚则内热。由疮出太甚，气耗血亏，津液枯涸，故热而渴也。微热不可妄治，甚者以补药求痊，亦不可多用凉药也。痘疮差后，脏腑未实，血气未平，疮瘢未老，肌肉尚嫩，腠理尚疏，风寒易感，若出风太早，或因澡洗，则风寒乘虚而入，为寒热，为喘嗽，为肿，于补药中微发之可也。如内伤饮食，肠胃新虚，不胜水谷，谷气留薄，则成内伤，或饱闷，或烦躁，或吐或利，或腹中痛，于补药中消导之可也。戒勿因循酿成坏病，此大虚之后不任病者也。
　　　　　痘后余毒

　　凡疮不分疏密，但要其出必尽而无留伏，其发以渐而透，其收以期而净。若出不能尽，发不能透，收不能齐，未免有余毒也。出之尽者，作三四次出，大小不一，等至成浆收靥之时，于疮空中犹出未已。若只始出一层，后无补空之痘，此有伏也。发之透者，谨于手足候之，充拓饱满，可以谓之透。盖手足位远，若只平塌不能成脓，此毒虽出，不能旁达四肢，必复陷而入也。收之齐者，自面而下，痂皮洁净，中无溃烂，可以谓之收齐。若收太急，或不成痂，此必有陷伏之证者，火逼之也。凡若此者皆有余毒，须看部位，分经络，别脏腑，补之利之解之，以平为期。治之不已，此坏病也，不须再攻。　　如毒留于肝则为目病，或目肿痛，或麸翳内障，或羞明瘾濇难开。　　如毒留于心，则为惊搐癫癎，为斑瘤，为诸血证。　　如毒留于脾，则为痈肿，出于手足骨节之间。　　如毒留于肺，则为喘为咳。
　　如毒留于肾，则为败疮而死。
　　如毒留于肠胃，则为利脓血。

古今图书集成医部全录卷四百六十八

痘疹门

　　　　家传痘疹心法【明?万全】

　　　　　治痘歌括引

　　治痘节要，诸家论之已详。大抵临病应变，因时制宜，其用归于使人正气不损，邪气得释而已。后世不知古人制方，一以中和为贵，曲学偏见，滞于一隅，喜行温补者，既昧乎解毒之巧，专用凉泻者，又失其中和之旨，妄投汤饵，侥幸成功，设遇脉证乖常，时势差异，惟束手待毙而已。况虚虚实实，令人夭折者，又纷然乎其间哉？予因此惧，乃搜辑往哲诊治之法，及先君经验之方，汇成歌括，序次成书，庶临病之工，阅而取之，参详审谛，斟酌施治，以收十全之功，幸无得鱼而忘筌也。
　　　　　治痘总歌括

　　痘疹原因胎毒成，发生须是待天行。如逢疫疠将行候，须解汤丸最可凭。　　痘疹之病，皆由父母胎毒，蓄于命门之中。命门者，右肾相火也，为人身生化之本，故毒藏焉。如遇冬令温和，阳气暴泄，人则感之，触动相火，至春夏生长之时，其毒乃发，传染相似，是谓天行疫疠也。未出痘疹者，但觉冬温或天时不正，乡邑痘疮盛发，即当预防，宜服解毒之药，如辰砂散、消毒保婴丹、代天宣化丸，皆可用也。频频与之，使疮疹之毒轻减，自然易出易收，无陷伏郁遏留连之患。其辰砂散、消毒保婴丹、代天宣化丸，以解时行疫疠之毒则可，或因父母精血不足者，或其人素有他疾者，或发热之时，别脏形证发见者，并宜兼而治之，不可徒使解毒而竟忘其本也。如脾胃素弱者，宜以养脾为重，解毒次之，养脾丸服三之二，解毒三之一。如因父母奉养过厚，精血蓄毒，素多胎病者，宜二毒并解，以溯源解毒汤、代天宣化丸相间服之。　　未病先知是上工，能言轻重吉和凶。不离气色分清浊，脏腑精微阿堵中。　　经云：上工治未病者，或望而知之，或闻而知之，或问而知之，或切脉而知之，是谓神圣功巧。疮疹之毒，发于五脏而心主之，故曰诸痛痒疮皆属于心。心之华在面，吉凶轻重，可望见其气色之清浊而知之。如青气见者，此肝之色，肝木生心火，为实邪，宜先泻肝，羌活汤主之。如赤气见者，此心本经之色为正邪，宜泻心导赤散主之。如黄红气见，口唇燥者，此脾之形色，心火生脾土，为虚邪，宜先泻脾，泻黄散主之；弄舌者亦脾热，以导赤散、泻黄散合治之。如白色见带燥，鼻中干或清涕出者，此肺之色，心火克肺金，宜泻肺中之火邪，泻白散加黄芩、山栀仁、天花粉、桔梗主之。如黑气色见者，此肾之真脏色见，水克火为贼邪，不治。　　预知疮疹吉凶机，气色都于面部推。年上山根尤紧要，红光可喜黯青疑。　　五脏皆属于面，左颊为肝，右颊为肺，额上为心，颏下为肾，鼻为脾。又目为肝之窍，鼻为肺之窍，口为脾之窍，耳为肾之窍，舌为心之苗。若未出疮疹之先，面部诸位明润者吉，暗燥者凶。又相书分山根为命宫，年上管疾厄。若二宫黄红光晶者吉，青黑昏暗者凶，故二处尤紧要也。凡天行痘疹之时，传染流布，男女大小，有未出痘疹者，视其形色情性，可以预言轻重吉凶也。此吾家传秘诀，贤于命卜远矣。盖五脏精华皆见于面，而脏独气盛者，色亦应之。故肝气盛者色青，心气盛者色赤，脾气盛者色黄，肺气盛者色白，肾气盛者色黑，但欲明润，不欲枯槁，吉凶之兆，于此决矣。一观其色：红白明润，与平日同，无改变者吉。如红赤而太娇，晃白而无彩，顿然改变，异于平时者凶。又如额有青纹，目有赤脉，口有黑气，耳有尘痕者，大凶之兆也。二观其形：精神爽畅，动止便利，言语清亮者，无病也，吉。如精神衰弱，动止迟留，言语低微，异如平时者，凶。又原具寿相者，吉。如有夭相，头破颅解，项小不能任元，脚细不能任身，目无精彩，或精露神，啼声断续，笑语无情，聪慧太早，肉浮骨软者，凶之兆也。三观其情性：未发热时，忽生喜心，若与父母爱恋不忍舍者，及闻见怪异言语妄诞者，凶之兆也。　　发散为阳收敛阴，始终一气自流形。试观春夏多蕃秀，才到秋冬少发荣。　　尝论痘疹之证，乃人身中一阳之气，始于发生，终于收敛，流行递变，以致于尽。辟诸草木，春生夏长，秋实冬藏，皆此一阳之气，自为始终者也。故治痘者，先要识得此气，其来不可御，其序不可紊，尽其裁成辅相之道，以左右民，然后谓之良医也。所谓道者，明于阴阳，和于术数也。盖天食人以五气，寒热温凉平也。地食人以五味，辛甘酸苦咸也。天有阴阳，故温热为阳而寒凉为阴。地有阴阳，故辛甘为阳而酸苦咸为阴。一物之中，亦有阴阳，故气薄者阳中之阳，厚者阳中之阴，味薄者阴中之阳，厚者阴中之阴。清阳升浮，发腠理而实四肢；浊阴降沉，走五脏而归六腑。所谓明于阴阳者此也。至于立方之旨，如辛甘发散为阳，则用辛凉甘寒之剂，味虽阳而气则阴也。酸苦泻泄为阴，则用酸热苦温之剂，味虽阴而气则阳也。气味相和，阴阳相济，必使阳毒之气，顺其流行之势，而不失其递变之序，始于春夏，终于秋冬。所谓和于术数者此也。今之医痘者，辛甘温热之群聚，偏于阳而不知济之以阴；酸苦温凉之合同，偏于阴而不知济之以阳。使痘毒之气，有春无秋，有冬无夏，是皆昧于阴阳之理，不知术数之奥，以夭人命，医云乎哉！　　首尾汗下为不宜，寻常执着岂通医。若分虚实能权变，可夺乾坤造化机。　　首尾不可汗下，古人必有所为而发。今徒拘执不可汗下之言，设遇外感寒邪，腠理闭密者，其出不快，其发不透，不与辛甘发散之剂，宁无壅遏之患乎？又如大小便秘结者，不与苦寒泄利之剂，宁无胀满烦躁乎？但察其虚实，与时权变，可汗即汗，可下即下，中病则已，勿过其制，然后谓之通医。　　痘疮无病勿服药，实实虚虚不可错。几多狂瞽昧经文，壁上安鼠翻成恶。　　痘疮一科，自始至终，如无病者，不可服药。古人云：无病服药，如壁中安鼠，诚确论也。盖治病之工，只有补泻一法。果虚则补之可也，若元气素厚，谷气数强者而复补之，则有实实之变；果实而泻之可也，若元气素薄，谷气素弱者而复泻之，则有虚虚之变。如此之类，岂不为壁中安鼠者乎？今之业医者，但思医不用药，何以为功而取利也？不论虚实，妄投药饵，幸而中病则大言以彰其功，一有误焉则掩饰其过而推托于命矣。　　痘疹伤寒疑似间，古人分证可相参。莫将汗剂先轻试，发散惟令表里安。　　疮疹发热，与伤寒相似，但伤寒只见一经形证，若痘疮则五脏之证皆见：如呵欠烦闷，肝证也；乍凉乍热，手足梢冷，多睡，脾证也；面燥腮赤，咳嗽喷嚏，肺证也；惊悸，心证也；骩凉耳凉，肾之平证也。如初发热疑似之时，不可遽用发汗之剂，如麻黄、桂枝汤类，盖痘疹表里俱热，苟轻发汗，则腠理开张，表气益虚，脏腑阳盛，其热转增；但以升麻葛根汤、人参败毒散、羌活汤、参苏饮之属解之，使表里气和。凡疮疹五脏见证，要察何脏之证为甚，即主其脏之毒多，如肝证毒多者，必发水疱，生搔痒，成目疾，宜预解肝之毒，羌活汤加青皮、柴胡；肺证毒多者，必增喘咳，烦渴不止，手掏肩目鼻面，宜预解肺之毒，泻白散合甘桔汤加牛蒡子、天花粉；心证毒多者，必伏不起，谵妄饮水，烦哭咬牙，宜预解心之毒，导赤散加黄连、辰砂；脾证毒多者，必成灰白色痒塌吐利，宜预保养脾胃以解其毒，四君子汤、调元汤加白芍药、防风、连翘。肾不见平证，耳骩俱热者，死候也。痘疮主治解表和中解毒三法也：解表兼发散之义，使邪气尽出于外，不使留伏于中，如防风、白芷、荆芥穗、升麻、葛根、柴胡、桂枝之属；和中专主脾胃，兼助血气，使里气常实，血气不亏，助养痘疮以待其成，不致痒塌倒陷，如黄芪、人参、白芍药、当归、木香、陈皮之属；解毒泻火凉血清气，使毒邪有制不为正害，如山豆根、大力子、紫草、连翘、黄连、栀子之属。　　痘疮发热疑似时，伤寒伤食莫辨之。试将解法真良剂，入口能令解却疑。　　痘疮发热，与伤寒伤食相似，疑似之间，可以解发之药服之。若是痘证则痘子即出，不是痘证则热退而解矣。如证似伤寒者面赤，柴葛败毒散主之。证似伤食者面黄，香苏败毒散主之。　　始终清便自调佳，便溺阻艰事可嗟。腹胀喘烦多壅遏，急施疏导解留邪。　　痘疮始终要小便长而清，大便疏而润，谓之里气和。若有阻艰，即毒邪留伏于里，肠胃壅遏，不得运化，但见少有阻濇，须微利之。小便濇者，导赤散、五苓散、连翘汤。大便鞕二三日不更衣者，柴胡饮子、胆导法良。大小便俱不通者，八正散，得利即止。如逡巡隐忍，不能早治，以致腹胀喘气烦躁者，治无及矣。宜大利之，三乙承气汤，此救急之剂。　　疮疹为阳待热成，微微发热始和平。假如大热身犹火，解毒常教小便清。　　疮疹属阳，非热不能成就。故治不可尽除其热，但微发热，不渴，大小便自调，此肌表疮本之热，非里热也，谓之表里无邪，不可妄治。若身热如火，疮势稠密，其毒必盛，宜解毒兼利小便，连翘升麻汤、连翘汤主之。　　始终能食最为良，平日其人脾胃强。食少却防中气弱，淹留引日变疮疡。　　痘疮始终以脾胃为主。故人能饮食者，气血充实，自然易壮易靥；食少者，起发收靥不能快易。治痘之工，于食少者，必须详审。若平日能食，今因痘出而食顿减，或咽痛饥欲食而不能，宜解利咽喉，甘桔汤加牛蒡子。或咽痛或咽不痛，不饥不欲食，又看大便何如，大便鞕，此赖平日谷气以为主，虽数日不便无妨，不可妄补以增内热，亦不可妄解毒以损脾胃。大便一日一行，则内之谷气有限，而气血益衰，须用和中，四君子汤加炙黄芪、木香、青皮。不可解毒者，脾胃虚也。大便泻则里虚，宜急止其泻，四君子汤、黄芪建中汤、理中汤，并加诃子肉合肉豆蔻丸，或钱氏异功散、益黄散，甚则用陈氏木香散、异功散，此二药太峻，非内虚泻甚不可轻用也。若向能食，一旦食减，不咽痛，但腹中满或痛，此必伤食，以养脾丸、木香大安丸消导之；甚则以丁香脾积丸，原物汤下，以微利之；复食以四君子汤合匀气散或养脾丸调养之。　　最宜安静号和平，表里无邪志自宁。忽然烦扰宜详审，外怕神亡转闷昏。　　痘疮以安静为贵，饮食坐卧如常，此表里无邪，号曰和平。忽然烦扰不安多哭，宜审视疮势形色：如疮起发光壮，不渴，大小便调，此疮正发，毒邪散布，气血弸急而痛，谓之痛烦，不须施治，待脓成毒化，痛止而烦去矣。如疮正色，间之不痛，但觉心烦不安，此内热也。心恶热谓之热烦，以导赤散加栀子仁、麦门冬；或以牛黄清心丸，灯心汤下。如疮红紫干燥壮热，口渴狂乱，昏闷谵语，如见鬼状者，退火回生丹。如疮搔痒，此欲陷也，疮乍见乍隐，此有伏也。目闭言妄，谓之神丧，不治。　　痒塌方将倒陷时，急凭妙剂强扶持。空中痘出无番次，损去多脓功可施。　　痘疮喜厚实坚牢，尖圆饱满。若顶平皮薄色淡，忽然瘙痒损塌者，此脾胃弱，肌肉虚，欲变倒陷也，宜十全大补汤加防风、荆芥穗服之，外用茵陈熏法。如痘空中原无痘处复出，大小不一等，作三四番出，其破损处，复加肿灌成脓，能食大便调者，可治。若痒不止，皮脱疮干，或利，或大便秘闷乱者，此已陷也，不可再治。　　陷伏须分实与虚，莫于临证更踌躇。死生倏忽如翻掌，幽谷春回庆有余。　　凡痘疹内者不出谓之伏，外者复入谓之陷。陷伏之证，有实有虚。如大热渴，大小便不通，烦躁谵语，妄有见闻，狂乱腹胀者，此实也。实者邪气壅遏，侵蚀正气，宜内服百祥丸、牛李膏或宣风散、枣变百祥丸，外用水杨汤浴之，得利疮出者佳；更以宣圣散、加味四圣散，并加烧人屎调之。如因吐泻不止，渴喜饮水，腹胀手足冷，或寒颤咬牙者，此虚也。虚者正气虚弱，不能制伏邪气，令得反复，宜内服快斑汤合匀气散、夺命丹，甚则陈氏木香散、异功散，外用水杨汤浴之，泄止疮出者佳；更以十全大补汤加烧人屎调之。此上二证，并用神应夺命丹，如法施治。疮不出反加烦躁，昏不知人者，死证也。大抵看痘之法，其出欲尽，出不尽者伏也；其发欲透，发不透反平塌者倒陷也；其收欲净脓溃皮破，收不干净者倒靥也。陷伏之证，谓之逆证，非冲击猛峻之剂，安能成起死回生之功哉？轻者夺命丹，甚者神应夺命丹。如倒靥之证，气实者解毒内托散，气虚者调元汤加白芷、桂、防风、当归主之。服药之后，有三验法：原疮先平后肿以成脓者，一验也；原疮已干，别于空中复出一层，起发养脓，但如正痘收靥者，二验也；不肿不出，只变自利下脓血者，三验也。有此三验者吉，无者凶。　　四时分洽候须明，暑湿风寒不可轻。异气莫教相触犯，致令翻变乱其真。　　疮疹发热之时，其初发表解肌，四时各有主方：春用羌活汤，夏用五苓散，秋用参苏饮，冬用五积散，四时通用人参败毒散。又如春肝旺，风木主事，调养之法，宜四物汤加防风、黄芩、木香、青皮、羌活，以折风木之胜；又以四君子汤加白芍药、桂心以补脾之受制，相间服之。夏心旺，热火主事，宜黄连解毒汤合天水散以清热火之胜；又以调元汤加麦门冬、五味子以补肺之不足。秋肺旺，燥金主事，宜泻白散合甘桔汤加牛蒡子、马兜铃以散肺中之邪；又以四物汤去川芎加天麦门冬、天花粉以润其燥。冬肾旺，寒水主事，宜五积散以散表之寒，理中汤加炙黄芪、木香、丁香以胜里之寒。此四时之治法也。如天有暴风，连日不止，恐有风邪，桂枝葛根汤。夏月盛暑，或非时之热，人参白虎汤。冬月严寒，或非时之寒，四君子汤加桂枝、生姜。久雨湿盛，五苓散加苍朮。此四候者，必疮变色，有异证，可依其法治之。苟无他候，不可妄治也。惟常服蝉蜕膏，盖此方能御风邪，辟恶气，透肌快斑疹也。　　治痘皆言要补脾，补中有害少人知。一朝阳盛阴先绝，到此临危悔却迟。　　痘疮虽以脾胃为主，若果吐利饮食少者，四君子汤圣药也。苟能食大便鞕，此里本实，复以四君子与之，则为实实，阳胜阴亏，不久而生变矣。况白朮燥津液，茯苓渗津液，气盛血枯者，其遗害岂小小哉？　　痘疮脉候贵和平，胃气悠长最要清。弦数浮洪为实候，微沉迟濇是虚因。　　痘疮之脉，中和安平为贵，不可燥疾微小，故曰脉静身凉者生，脉躁身热者死。若阳病得阴脉者死。夫四时以胃气为本，胃气者，弦不弦，石不石也。故弦数浮洪为太过，为实，实者邪气实也；沉迟微濇为不及，为虚，虚者正气虚也，皆死候之脉。所以人无胃气则死也。　　痘逆证逆色脉逆，此候未闻人救得。但观色脉有可为，对病置药须详悉。　　治痘之法，色脉为本，病证为标。若痘逆如陷伏之类；证逆如烦躁闷乱，腹胀足冷之类；色逆如气色昏黯，皮肉黧黑之类；脉逆如躁疾鼓搏谓之阳盛阴虚，沉微濡弱谓之阴盛阳虚。四逆俱全，标本同病，表里皆伤，不可治也。若只痘逆证逆，六脉调匀，五色明润者，此标病本不病也，急治其标以救其本。对病之药，良工得之。
　　　　　怪痘辨生死诀

　　怪痘者，乃逆痘之中最甚者也，形证不一，宜辨之。　　痘子初出时，面胸手足已见红点，却不起发，不成脓水，随即收敛，若加闷乱气喘者即死，此内陷证也。若无喘烦之证，名曰试痘。过五七日复发热出痘者，其痘必重。　　痘子出现，三两成丛，根脚坚硬成块者，此名痘母，不治，六七日死。　　痘子将出，身上有红肿结硬处，似瘤非瘤，似痈非痈，亦名痘母，不治，三五日死。　　痘子初出，便成血泡或水泡，随即破坏，此名烂痘，不治，二三日死。　　痘子出后，遍身都是空壳，不作脓水者，此名空痘，不治，八九日死。不死者，亦发痈毒，难调。　　痘子出现，起发之时。中陷干黑者，此名鬼痘，宜用胭脂水涂，勿使蔓延。若不急治，当靥不靥，塌，多作番次而出，绵连日久而死。　　痘子出现，起发时中间有痛如刀割者。叫哭不止，此名痘疔，不治，五六日死。　　痘子起发时，枯燥不润，塌伏不起，皮肤皱揭者，此名干痘，不治，五六日加烦满喘急而死。　　痘子起发时，皮嫩易破，摸之湿手者，此名湿痘，不治，六七日痒塌而死。　　痘子起发时，疮色娇艳，皮肉绯红者，此名嫩痘，八九日后，不能成痂痒塌死。　　痘子起发养浆之时，疮头有孔浆水漏出者，此名漏疮，五六日后痒塌死。　　痘子脓水将成之时，其疮自破，有孔而深，此名倒陷，不治。　　痘子将靥时，不能成痂，皮脱肉黑，此名倒靥，不治。　　痘子将靥之初，不能成痂，皮肉溃烂，脓水淋漓者，此名痘癞，能食生，不能食死。
　　　　　发热证治歌括
</div>
    <div class="pagination">
<a href="痘疹门_page10.html">上一页</a><span>...</span><a href="痘疹门_page6.html">6</a><a href="痘疹门_page7.html">7</a><a href="痘疹门_page8.html">8</a><a href="痘疹门_page9.html">9</a><a href="痘疹门_page10.html">10</a><span class="current-page">11</span><a href="痘疹门_page12.html">12</a><a href="痘疹门_page13.html">13</a><a href="痘疹门_page14.html">14</a><a href="痘疹门_page15.html">15</a><a href="痘疹门_page16.html">16</a><span>...</span><a href="痘疹门_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
