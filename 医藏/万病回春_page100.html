<!DOCTYPE html>
<html>
<head>
    <meta charset="UTF-8">
    <title>万病回春 - 第 100 页/共 144 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>万病回春 - 第 100 页/共 144 页</h1>
    <div class="content">　　一妇人，为哭母吐血咳嗽、发热盗汗、经水不行，此悲伤肺、思伤脾。朝服补中益气加桔梗、贝母、知母，夕服归脾汤（方见健忘），送下六味丸而愈。

　　一女子，怀抱素郁，胸满食少，吐血面赤。用六味丸及归脾加山栀、贝母、芍药而愈。

　　一妇人，素勤苦，冬初咳嗽、发热、吐血、盗汗、遍身作痛，或寒热往来。用化痰降火之药，口噤筋挛，此血本虚而药复损之耳。予用八味丸为主，佐以补中益气、麦门、五味、山药，年余而愈。

　　一妇人患劳嗽，不时发热；或时寒热。或用清热之剂，其热益甚，盗汗口干，两足如炙，遍身皆热，昏愦如醉，良久，热止方苏，或晡热至旦方止，此阴血虚而阳气弱也。余朝用六味丸一料，夕用十全大补汤，月余，诸症稍愈，更兼以补中益气，两月余而痊愈。（以上方俱见补益。）

　　卷之六

　　求嗣

　　脉：求嗣之脉，专责于尺，右尺偏旺，火动好色；左尺偏旺，阴虚非福。唯沉滑匀，易为生息。微涩精清，兼迟冷极。若见微涩，入房无力。女不好生，亦尺脉涩。

　　一气既分两仪，肇判万物之中，而唯人最灵。通天地之幽微，达圣贤之蕴奥，审神仙之法术，穷造化之根源，无所不知矣。自盘古及今，逮羲农之为帝，分阴阳运会之源流，有夫妇人伦之道理，故普天率土之姓，贵贱穷达之人，无子复宗，绝嗣者宁不恻然而痛哉！则夫男女之生，本阴阳自然之奥理。若非智术，勉强之为也。

　　但世情早立嗣者，以为常；未立嗣者，以为变。滔渎鬼神，斋僧布施，以求获嗣，其愚甚矣。其实，万户之候，无能以继百亩之田，无后孰能与守是诚，可悲也。无嗣有不动心求者寡矣。故孟子曰：不孝有三，无后为大，诚哉是言也。求嗣者，不若求之于己，其理甚明，人所易晓。愚窃闻黄帝之论，验百家之仙方秘诀，虽乃不经之言，是或一种之道。唯取其生育立昭之理，胎月合配之妙，虚阴老阳之说，其道专生乎男，其诀不生乎疮疹，其子且寿而弗夭，胎连生女而转男。乏嗣者效之，每每经验，百无二谬。好事者，潜心于此，不唯得嗣子，凡兴阳采战、固精取药、养身之术，无不在其中矣，岂指专论事而已哉？人间大道，乃我众仙师之秘诀，诚不可轻泄而易露也。珍之！重之！轩辕曰：妇人有彻老不生男女者，何也？多因房事损动脏腑，或天癸不通、子宫挟寒，或男子事狂，阳弱精少，清寒不能射，又不能济而相胜，此所以不生长故也。或有正生产当年，便断六七年，数岁不生，何也？亦由女人上有数疾，劳损身体，以致经脉不调，虽有亦微弱，亦难以容纳阳精。如主请客而无备，客来多而不管待，此宾主不能相欢，客何以久留，此又难以生长也。须要阳事举、经脉匀、子宫暖、精纯熟，且壮射而相济，然后可成。故足月生者中道，不足月生者贫薄，过月生者，其子贵重决矣。

　　交合月日时刻佳期论：凡女人生长十三岁为始，至四十九岁为终。五十岁生者，四十九岁受胎来也。每年十二月，有生男生女之月不同。按妇岁数有三十七图交合，可拣生男之月，以待妇人经水来时，有两日半净者、三日净者，亦有女人血旺气盛六七日净者，不可拘定。但观宝田，看经水之颜色何如耳。乃以洁白之物，或绵或帛，夹之于户口取而目之。金色者，乃佳期也，鲜红者未净，不及也；浅淡者，太过也。唯以败血去净、新血生如金者为佳期。

　　此时交合，无不成矣。若先期而交者，纵便施精，则金水太盛，子宫淤塞，且无受精之处，胎亦难成；后期而交者，则子宫已闭，施精亦无门而入，胎岂有成也哉？所谓败血已净，子宫空虚，新血复生，正等阳时，乃是干道之日。以此时施精，如炉炼金，如浆点腐，立胎个个成矣。又云：经水净后，单日下种则成男，双日下种则成女，四日以后不成矣。施精亦要在子时后方可也。盖子时后夜气清明，一阳发生。古语云：一阳动处外兴工是也。此时施精，顺则成人也；此时修炼，逆则成丹也；此时再遇天晴月朗、风日清和，又是成定吉日，又逢天月二德，合日行房，不唯成子，而子且贵，神气清秀、聪明必过人矣。或拣生女月交合却生男、拣生男月交合却生女何也？盖阴阳运会之差，以致胎气之错。如女胎当以男名唤，男胎当以女名唤，易名呼唤，可保长生矣。

　　结胎交合妙诀：美子要摘金丹，先要点穴动情。结胎若要都成，须明交合之道。要兴阳、要动情、要耐战、要采药、要顿挫、要斟酌、要谨慎、要用功，然后胎可成。未交之先，要种子，先将红印纸剪切烧灰，用无根水调，女人面东服之，然后交接。使夫妇各饮微醺，乃有兴趣，或以言语引戏、手足抚摩，挑挽皮面相猥，女人面赤，用手抱搂，可见欲动矣。如男子阳事未举，却取月华秀气以意运下兴阳，再战蟠桃，煨炉铸剑，走马抚琴，以招凤至。然后交合，望凤而进龟。第一要藏神，只可体交，不可神交。令鼎气端睡正卧，甚勿偏斜。如泄精，却用五字之诀：FS 、FS 、FS 、FS 、FS ，以使神于利害怒恶之地进退交合。以待女人乐生，果见：目瞑、身颤、两颊赤热、鼻口凉气、两手若紧抱，美子亦开弓，鼻口接吸女人真气，却用神交，着力深入，直撞凤凰灵台，女人肢体不收，滑精流溢，此则女子快美之极，子宫正开之际，男子亦泄精。阳先至裹阴定生女，阴先降包阳定生男，此所谓阴阳固济相盛，一种一子，百种百男，胎皆成也。切记泄精之时，猛咬女人上唇，令其自惊，仍用男呼女吸，如忍大小便之状，则精始混融而成胎矣。殊不知子宫有一穴，男在左穴，女在右穴。入炉偏于左，施精亦在于左。交合毕，令女人稳睡，勿动，屈左足而左侧卧者，男胎多成；若屈右足而右侧卧，而女胎多成。顿饮时节，不可动身。如交之时，令鼎器先去小便，交后不可小解，此胎定成无错矣。且若不用壮阳败阴之手段，假若阴盛之妇而遇衰老之夫，将何以使阴精之先至而必于生男哉？胎成禁忌秘诀：胎既成矣，则阴阳之精且纯，浑融一气，已无杂气。脉精血蕊嫩而未老，动之易克而易化，第恐风邪感入，损伤胎气。切忌复后连交、挟持重物、过险超壑，深怒、大笑、大惊、高语是何也？盖以胎婴之结，一月如白露，二月如桃花，三月之后男女分，可当静以守之，逸以待之，故曰“静而有常”故也。且如连交一次，则胎息反被动摇，感受风邪入于子宫。譬如果木开花，若遇风寒雾露，花定不能结果，纵有结成，必定生虫风落。

　　结胎后，若要连交，亦不能以成子耳。纵有一成，亦不能以结实完真，非小产则脐风，非生虫落而何将产？若连交，则胎受毒秽，产后满头生疮之必然也。慎之！忌之！未及三月转女成男妙诀；东南桃枝作斧柄，亲夫张目自作成。

　　孕妇床下刀向上，无人见之男孕成。

　　若置抱鸡巢下安，满巢尽是鸡之雄也。

　　雄黄一块坠骑当，真阳朝上产仙郎。

　　宜男萱草发左簪，此花 带产儿童。

　　弓弦系腰百日间，转女成男有万千。

　　夫发手足指甲剪，身铺席下男即转。

　　雄鸡长尾扯二茎，插安床下男即定。

　　轩辕野云传至今，此诀种种皆曾应。

　　人伦大道是真诀，不遇明传莫与命。

　　画八卦算生男女诀：父母之年上下举，坐胎之月为中主；干坎艮震定是男，巽离坤兑决是女。

　　算男却生女，三六九岁死；算女却生男，终久鬼来缠。

　　若是正胎者，寿考不须言。

　　妇人之道，始于求子。求子之法，莫先调经。每见妇人无子者，其经必或前或后、或多或少、或将行作痛、或行后作痛、或紫或黑、或淡或凝而不调。不调则血气乖争不能成矣。

　　妇人无子，多因血气俱虚，不能摄养精神故也。

　　肥人痰多，躯脂满溢，闭塞子宫，治消痰养血顺气，四物汤加白术、茯苓、陈皮、枳实、半夏、砂仁、香附、甘草、竹沥；瘦人火多，子宫干燥无血，治宜清热补血，四物汤加人参、茯苓、黄芩、山栀、香附、生地、甘草、陈皮。

　　调经种玉汤

　　 （调经种子，百发百中。）

　　当归（酒洗） 川芎（各四钱） 熟地黄（六钱） 香附（炒，六钱） 白芍（酒炒，三钱） 白茯苓（去皮，三钱） 陈皮（三钱） 吴茱萸（炒，四钱） 牡丹皮 玄胡索（各三钱） 若过期而经水色淡者，乃血虚有寒也，加官桂、炒干姜、熟艾各二钱；若先期三五日色紫者，加条芩三钱。

　　上锉作四剂，每一剂用生姜三片、水一碗半，煎至一碗，空心温服。渣再煎，临卧服。待经至之日服起，一日一服，药尽经止，则当交媾，即成孕矣。纵未成孕，经当对期，候经来再服四剂，必孕无疑矣。

　　种子济阴丹

　　 （常服，顺气养血、调经脉、益子宫、疗腹痛、除带下、种子屡验。）

　　香附米（四两，四制：一两醋、一两酒、一两米泔、一两童便，各浸三日，焙干为末） 益母草（二两）

　　当归（酒洗，一两半） 川芎（一两） 白芍（盐、酒炒，一两三钱） 熟地黄（二两，姜汁炒） 陈皮（去白，一两） 半夏（姜汁浸，香油炒，一两） 白术（去芦，土炒，一两半） 阿胶（蛤粉炒成珠，一两）

　　艾叶（醋煮，一钱） 条芩（酒炒，一两） 麦门冬（去心，一两） 没药（五钱） 牡丹皮（酒洗，一两）

　　川续断（酒洗，一两） 小茴（盐、酒炒，五钱） 玄胡索（四钱） 吴茱萸（炮炒，五钱） 炙甘草（二钱）

　　白茯苓（去皮，一两）

　　上为细末，酒糊为丸，如梧桐子大。每服百丸，空心米汤下。

　　螽斯胜宝丸

　　 治妇人经水不调、脐腹冷痛、赤白带下，一切虚寒之疾，久无子嗣，服之即孕，屡用屡验。

　　黄 （蜜炙） 人参（去芦） 白术（去芦） 白茯苓（去皮） 当归（酒洗） 川芎 白芍（酒炒）

　　肉桂 大附子（面裹，火煨，去皮） 干姜（炒） 胡椒 小茴香（盐、酒炒） 破故纸（酒炒） 艾叶（醋炒）

　　乌药（炒，以上各二两） 吴茱萸（三两，盐水炒） 香附（六两，醋炒） 苍术（四两，米泔浸炒） 甘草（炙，一两）

　　上锉作片，用白毛乌骨鸡一只，重一斤半或二斤者，吊死，水泡去毛。肠屎，并头、脚、翼尖不用；将鸡放砂锅里，将前药片盖上，入好酒煮烂为度；取去骨，同药在锅焙干为末，将煮鸡酒汁打稀米糊为丸，如梧桐子大。每服五十丸，空心好酒吞下。

　　女金丹

　　当归（酒洗） 川芎 白芍（酒炒） 人参（去芦） 白术（去芦） 白茯苓（去皮） 桂心 本 白薇 白芷 牡丹皮 赤石脂（另研） 玄胡索 没药（另研） 甘草（各等分）

　　上各等分，除石脂、没药另研，其余皆以醇酒浸三日，烘干，晒亦可，为末，足秤十五两。外用香附米去皮毛，以水、醋浸三日，略炒为末，足秤十五两。上共十二味，和合重罗筛过，炼蜜为丸，如弹子大，瓷器收封。每取七丸，空心，鸡未鸣时服一丸。先以薄荷汤或茶灌漱咽喉，后细嚼，以温酒或白汤送下。咸物干果压之。

　　服至四十九丸为一剂，以癸水调平受孕为度。孕中三日一丸，产后二日一丸。百日上尽人事，而不孕焉天矣。

</div>
    <div class="pagination">
<a href="万病回春_page99.html">上一页</a><span>...</span><a href="万病回春_page95.html">95</a><a href="万病回春_page96.html">96</a><a href="万病回春_page97.html">97</a><a href="万病回春_page98.html">98</a><a href="万病回春_page99.html">99</a><span class="current-page">100</span><a href="万病回春_page101.html">101</a><a href="万病回春_page102.html">102</a><a href="万病回春_page103.html">103</a><a href="万病回春_page104.html">104</a><a href="万病回春_page105.html">105</a><span>...</span><a href="万病回春_page101.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
