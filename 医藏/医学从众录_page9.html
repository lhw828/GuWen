<!DOCTYPE html>
<html>
<head>
    <meta charset="UTF-8">
    <title>医学从众录 - 第 9 页/共 34 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医学从众录 - 第 9 页/共 34 页</h1>
    <div class="content">　　不论浮沉迟数虚实大小，最忌促结代数。

　　卷二　惊悸

　　方药

　　桂枝加桂汤 茯苓桂枝甘草大枣汤王晋三曰：肾气奔豚，治宜泄之制之。茯苓、桂枝通阳渗泄，保心气以御水凌。甘草、大枣补土以制水泛，甘澜水缓中而不留，入肾而不着，不助水邪，则奔豚脐悸之势缓。是汤即茯苓甘草汤。恶生姜性升而去之。其义深切矣。

　　小半夏加茯苓汤（方见《金匮》）

　　真武汤（方见《伤寒》）

　　都气丸即六味丸加五味子一两。（见《实在易》。）

　　归脾加栀子丹皮汤（方见《时方》。）

　　即归脾汤加山栀、丹皮（各一钱）。

　　卷二

　　血症

　　朱丹溪云：血随火而升降。凡治血症，以治火为先，然实火、虚火，灯烛之火，龙雷之火，不可不辨。

　　何谓实火？外受风寒，郁而不解，酝酿成热，以致大吐大衄，脉浮而洪，或带紧，宜用苏子降气汤，加荆芥、茜草根、降真香、玉竹之类以解散之。如风寒郁而不解，以成内热，或阳脏之人，素有内火，及酒客蕴热、大吐大衄、脉洪而实、或沉而有力，宜犀角地黄汤、黄连解毒汤以凉泻之。四生丸虽是止血通套药，然止血之中，兼有去瘀生新之妙，所以可用。今人于此症，不敢用大苦大寒之品，而只以止血套药，如黑栀子、白芨末、百草霜、三才汤加藕节之类。似若小心，其实姑息容奸，酿成大祸。（止血而不去瘀，则瘀血停滞，而为发热咳嗽皮肉甲错，成干血劳症。仲景所以有 虫、水蛭、虻虫、大黄之治法。）盖此症火势燎原，车薪之火，非一杯之水所可救。芩、连、栀、柏及大黄之类，补偏救弊，正在此时。俟火势一平，即以平补温补之药维之，所谓有胆由于有识也。凡此之类，俱宜釜下抽薪，而釜中之水，无沸腾之患矣。

　　四生丸苏子降气汤何谓虚火？劳役饥饱过度。东垣谓之内伤，以补中益气汤主之。思虑伤脾，倦怠少食，肌肉瘦削，怔忡不寐，薛立斋以归脾汤主之。东垣云：火与元气不两立。元气进一分，则火退一分，所谓参、 、甘草为泻火之良药是也。此症吐血咳血，必积渐而来，以至盈盆盈斗，脉必洪大，而重按指下全空，必以前汤及当归补血汤，峻补其虚，虚回而血始止。况血脱益气，古训昭然。脱血盈盆盈斗，若用柔润之药，凝滞经络，鲜克有济。必以气分大补之品，始可引其归经，此余屡试屡验之法也。又有脉细小而手足寒冷，腹痛便滑，此虚寒之症，《仁斋直指》所谓阳虚阴必走是也，以理中汤加木香、当归主之。若泥于诸血属火之说，而用凉血止血套药，止而复来，必致不起，可不慎哉。

　　补中益气汤归脾汤次男元犀按：白芍易木香，是高鼓峰法，以建中汤得来，妙不可言。或加五味五分，麦冬二钱，血不止，加栀子、茜草各一钱。

　　当归补血汤以上三方，宜因症加减。如血不止，外以白芨三钱、藕节三钱。研末，以药汁送下三钱即止。盖凡药必由胃而传化诸经，而此散能直入肺窍而止血也。或另用童便送下四钱亦妙。

　　何谓灯烛之火？人身阴阳，曰水曰火，水火之宅，俱在两肾之中。如先天不足，肾水素虚，又兼色欲过度，以竭其精，水衰则火亢，必为咳嗽、吐血、咳血等症。其脉浮虚而数、或涩而芤。外症干咳骨蒸，口舌生疮，小便赤短。如灯烛之火，油尽而自焚。治之之法，忌用辛热，固不待言。即苦寒之品，亦须切戒。盖以肾居至阴之地，若用寒凉，则孤阴不生。而过苦之味，久而化火，俱非阴虚症所宜也。须用甘润至静之品，补阴配阳。赵养葵云：灯烛之火，杂一滴水则灭。（指苦寒之物。）惟以六味丸养之以膏油。余每于水虚火亢之重症，用大补阴丸，多收奇效。

　　大补阴丸（方各见《时方》）

　　此方滋阴降火，能治六味丸所不能治之症。勿以知柏之苦寒而疑之也，余向亦不能无疑，后读《名医方论》，极有发挥，遂信用之。

　　何谓龙雷之火？肾中相火不安其位，以致烦热不宁，舌燥口渴，为吐血、咳血、衄血等症。其脉两寸洪大，过于两关。两关洪大，过于两尺，浮按洪大，重按濡弱如无。宜用景岳镇阴煎、冯氏全真一气汤、七味丸、八味丸主之。盖龙雷之火，得雨而愈炽，惟桂附辛热之药，可以引之归原，所谓同气相求是也。

　　镇阴煎（《景岳》）

　　治阴虚于下，格阳于上，则真阳失守，血随而溢，以致大吐大衄，六脉细脱，手足厥冷，危在顷刻。

　　熟地（一二两） 牛膝 泽泻（各二钱） 附子 肉桂 炙草（各一钱）

　　水煎，温服。如热甚喉痹，以水浸冷服。此方使孤阳有归，则血自安。

　　八味丸（方见《时方》）

　　去附子名七味丸。

　　全真一气汤（冯氏）

　　滋阴降火之神方。

　　熟地（一两） 冬白术（人乳拌，蒸晒，二三钱） 麦冬（三钱） 附子（一钱） 牛膝（二钱） 五味（八分） 人参（二、三钱或七八钱，用开水别炖调入）

　　水煎服。

　　咳血、唾血、吐血，方书分别肺胃等症，何庸陋之甚也。凡吐血、衄血、下血，一切血症，俱不必琐分。惟认其大纲，则操纵自如。

　　下血之方甚多。火盛者，以苦参子九粒，或十四粒，去壳取仁、勿破，以龙眼肉包好，开水送下甚效。又于血症诸方中，择其应用者，再加槐花、地榆各三钱、黄芩一钱为使。

　　下血症属火固多，而虚寒亦复不少。宜以景岳寿脾煎，或圣术煎加黑姜服之。又常服黑地黄丸甚妙。

　　仲景以先便后血为远血，用黄土汤。先血后便为近血，用赤小豆当归散，神验。

　　黄土汤治下血，并治吐血衄血如神。

　　赤小豆散（方各见《金匮》）

　　治下血，先血后便为近血。

　　又妇人血崩方，不外惜红煎加减。如未效，即宜大温大补，黄 、白术可用二、三两，附子可用至三五钱，方效。（惜红煎见妇人门。）

　　又男妇尿血，（不痛为尿血，痛为血淋。）以六味汤加血余灰一两，煎好，入生藕汁服。亦有气虚者，当归补血汤为主。挟热者，加竹叶、栀子主之。挟寒者，加附子主之。

　　卷二　血症

　　脉息

　　失血脉芤，或兼涩象。转紧转危，渐缓渐愈。虚微细小，元气不支。数大浮洪，真阴不足。双弦紧疾，死期可决。

　　卷二　血症

　　喻嘉言龙雷之火论

　　龙雷之火，潜伏阴中，方其未动，不知为火也。及其一发，暴不可御，以故载血而上溢。盖龙雷之性，必阴云四合，然后遂其升腾之势。若天清日朗，则退藏不动矣。故凡凉血清火之药，皆以水制火之常法，施之于阴火，未有不转助其虐者也。吾为大开其局，则以健脾中之阳气为一义。健脾之阳，一举有三善也：一者，脾中之阳气旺，如天清日朗，而龙雷潜伏也。一者，脾中之阳气旺，而胸中窒塞之阴气，则如太空不留纤翳也。一者，脾中之阳气旺，而饮食运化精微，复生其已竭之血也。况乎地气必先蒸土为湿，然后上升为云。若土燥而不湿，地气于中隔绝矣，天气不常清乎。古方治龙雷之火，每用桂附引火归元之法。然施之于暴血之症，可暂不可常。盖已亏之血，不能制其悍，而未生之血，恐不可滋之扰耳。

　　究而论之，龙雷之火，全以收藏为主，以秋冬则龙雷潜伏也。用收藏药不效，略用燥烈为响导，以示同气相求之义则可。既已收藏，岂敢漫用燥烈乎？夫大病须用大药，大药者，天地春夏，而吾心寂然秋冬是也。昔人逃禅二字甚妙，夫禅而名之曰逃，其心境为何如哉。学人若此症，必以崇土为先，土浓则浊阴不升，而血患自息，万物以土为根，元气以土为宅，不可不亟讲矣。

　　荸荠酒饮治大便下血。

　　荸荠捣汁半盅，将好酒半盅冲入，空心温服。

　　旱莲丸治大便下血虚弱者。

　　旱莲草阴干为末，以槐花煎汤，调炒米粉糊丸如桐子大，每日服五钱，以人参五分煎汤下，二服即愈。

</div>
    <div class="pagination">
<a href="医学从众录_page8.html">上一页</a><span>...</span><a href="医学从众录_page4.html">4</a><a href="医学从众录_page5.html">5</a><a href="医学从众录_page6.html">6</a><a href="医学从众录_page7.html">7</a><a href="医学从众录_page8.html">8</a><span class="current-page">9</span><a href="医学从众录_page10.html">10</a><a href="医学从众录_page11.html">11</a><a href="医学从众录_page12.html">12</a><a href="医学从众录_page13.html">13</a><a href="医学从众录_page14.html">14</a><span>...</span><a href="医学从众录_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
