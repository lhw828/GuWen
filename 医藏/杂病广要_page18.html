<!DOCTYPE html>
<html>
 <head>
  <meta charset="utf-8"/>
  <title>
   杂病广要 - 第 18 页/共 33 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   杂病广要 - 第 18 页/共 33 页
  </h1>
  <div class="content">
   荡积泻热诸方
　　深师疗宿寒，脾胃中冷，心腹胀满，食不消化，温脾丸方。大黄（二两）麦曲（熬）干姜（各三两）浓朴（炙）附子（炮）当归甘草（炙）桂心人参枳实（炙各一两）上十味捣下筛，蜜和服如梧子十五丸，日三，增至二十丸亦得，食已服之。（《外台》）《范汪方》治久寒，不欲饮食数十岁方。茱萸（八合）生姜（一斤切）硝石（一升）凡三物，清酒一斗，水一斗，煮令得四升，绞去滓，温饮二升，病即下去，勿复服也。（《医心》）开胃进食，丁香汤。藿香（半两）巴豆（二十粒去壳取肉）丁香（四十九粒）粟米（一合）上先将粟米、巴豆肉同炒，令赤色，去巴豆不用，只使粟米与丁香、藿香，同研为末，每服二钱，米饮调下。（《本事续集》）消食快气，尊贵食药。陈米（半升年深者为妙）大麦（一两）陈皮（半两去瓤）青皮（半两去瓤）缩砂仁（一两）丁香皮（半两）甘草（一两炙）香附子（二两去黑皮生者）巴豆（三七粒和陈米炒七分熟不可焦取出去巴豆不用）上八味为细末，水糊为丸，如绿豆大，每服三十丸至五十丸，熟水吞下，嚼碎亦得，小儿量力加减，空心淡姜汤下。（《选奇后集》）三黄枳术丸，治伤肉食湿面辛辣浓味之物，填塞闷乱不快。黄芩（二两）黄连（酒洗）大黄（湿纸裹煨）神曲（炒）橘皮白术（以上各一两）枳实（麸炒五钱）上为细末，汤浸蒸饼为丸，如绿豆大一倍，每服五十丸，白汤送下，量所伤服之。（《辨惑论》）治脾气实，其人口中淡，甘卧愦愦，痛无常处，及呕吐反胃方。大黄（六两）上一味切，以水六升，煮取一升，分再服。又主食即吐，并大便不通者，加甘草二两，煮取二升半，分三服。（《千金翼》）治脾脏热，唇焦口气，引饮不止，红芍药散方。红芍药（一两）川大黄（半两）甘草（半两）地黄（一两干者）上件药四味，捣罗为散，每服二钱，水一中盏，煎至六分，温服食后临卧。（《简要济众》）
　　润补诸方
　　清膈散，治脾家疸热，令人口甘。麦门冬（去心）沙参人参（去芦）金钗石斛（各一两去根）草龙胆柴胡（去梗）陈皮（去白）黄连（去须）木通（各半两）上为末，每服二钱，水一盏，煎至七分，去滓食前温服，日进二服。（《魏氏》）戊申有一贫士，七月中病脾胃虚弱，气促憔悴，因与人参芍药汤。麦门冬（二分）当归身人参（以上各三分）炙甘草白芍药黄（以上各一钱）五味子（五个）上件咀，分作二服，每服用水二盏，煎至一盏，去渣稍热服。（《脾胃论》）
　　调摄法
　　调理之法，以和为贵。和之法不一，在饮食宜频而少，使饥饱不失时。脾主信，以准节为功。脾喜温而恶寒，禁用生冷之物。脾喜通而恶滞，宜用虚糁易消之物，凡坚硬难化者忌之。脾喜燥而恶湿，凡油腻、茶汤、冰水，不可多用。脾喜香而恶臭，不妨兼食炒炙辛香以开胃。人之脾胃有浓薄，有虚实，有寒热，生成性体不同。若欲治病，必先审明胃气如何。脾胃若健，不惟病易愈，即所服之药亦易见功也。（《证治百问》）病久人虚，饮食无味，倘其所欲，勿过拘忌，但量与之，以助脾胃，药乃作效。亦尝有脾虚气滞，食之不能，不可强与，恐病转增。（《医读》）
　　脏腑类
　　伤食
　　前门及以下八门，皆须互意参看，读者请知之。
　　脉候
　　脉来滑者，为病食也。（《脉经》）（按：此上曰寸口之中。）脉弦上寸口者，宿食。降者，头痛。（同上）浮而滑者，宿食。浮滑而疾者，食不消，脾不磨。（同上）寸口脉盛而紧者，伤于食。脉缓大而实者，伤于食也。（《病源论》）经曰气口紧而伤于食，心胸满而口无味，与气口同。气口者，乃脾之外候，故脾胃伤则气口紧盛。（《保命集》）（按：原便就气口分轻重，举在次款。）两手脉皆模糊不清，此宿食结滞，胃气不行，急下夺之。伤食脉有滑涩之异，脾虚不鼓运，胃虚不能熟腐，故其脉不滑而涩，涩甚则模糊不清矣。（《医通》）
　　证治诸说
　　宿食不消，由脏气虚弱，寒气在于脾胃之间，故使谷不化也。宿谷未消，新谷又入，脾气既弱，故不能磨之，则经宿而不消也。令人腹胀气急，噫气醋臭，时复憎寒壮热是也。或头痛如疟之状。（《病源论》）夫食过于饱，则脾不能磨消，令气急烦闷，睡卧不安。（同上）卒食病似伤寒候，此由脾胃有伏热，因食不消，所以发热，状似伤寒，但言身不疼痛为异也。（同上）胃中有食冷物，即痛不能食，有热物即欲食。大腹有宿食，寒栗发热，如疟状。宿食在小腹者，当暮发热，明旦即止。（《千金》）夫饪之邪，从口入者，宿食也。盖五味入口，所以滋养五脏，得之则生，不得则死，伤之则反为生害，所以宿食为杂病之先。若五脏不平，食不输化，血凝气滞，群证蜂起，皆宿食所为也。治之当量其脏腑虚实浅深为治，其病头痛，恶风憎寒，心腹胀满，下利不欲食，吞酸噫宿腐气，皆胃实热，食反留滞，其脉数而滑，宜下之愈。若脾虚，其脉浮大，按之反涩，尺中亦微涩，宜温药消。（《三因》）（按：陈氏附有如神木香丸、感应丸，盖所谓温药也。木香丸用木香、砂、莪、棱、姜、附等十二味。）善摄生者，谨于和调，使一饮一食，入于胃中，随消随化，则无滞留之患。若禀受怯弱，饥饱失时，或过餐五味鱼腥乳酪，强食生冷果菜，停留胃脘，遂成宿滞，轻则吞酸呕恶，胸满噫噎，或泄或利（按：《集成》此下曰：其臭如抱坏鸡子），或米谷不化，久则积聚，结为瘕，面黄羸瘦，此皆宿滞不消而生病焉。（《济生》）治之须究其原，又须量人气体虚实，病证浅深，投以药饵。病之浅者，则消化之。甚者必须推利，而后调补脾胃。或有因挟寒暑之气而泄者，又当以脉证辨而料量之。（《大成》）伤食必恶食。（《丹溪》）夫伤者，有多少，有轻重。如气口一盛，脉得六至，则伤于厥阴，乃伤之轻也，槟榔丸主之。气口二盛，脉得七至，则伤于少阴，乃伤之重也，煮黄丸（用雄黄、巴豆）、浓朴丸（用浓朴、黄连、巴豆等二十五味，云与局方温白丸同）主之。气口三盛，脉得八至，则伤于太阴，塞闷乱，甚则心胃大痛，兀兀欲吐，得吐则已，俗呼食迷风是也。经曰上部有脉，下部无脉，其人当吐，不吐则死。宜吐之以瓜蒂散，如不能则无治也。经曰高者因而越之，下者引而竭之是也。（《保命集》）食伤太阴、厥阴，寸口大于人迎两倍、三倍者，或呕吐，或痞满，或下痢肠，当分寒热轻重而治之。轻则内消，重则除下。如伤寒物者，半夏、神曲、干姜、三棱、广术、巴豆之类主之。如伤热物者，枳实、白术、青皮、陈皮、麦、黄连、大黄之类主之。亦有宜吐者，《阴阳应象论》云在上者因而越之，瓜蒂散之属主之。然而不可过剂，过剂则反伤肠胃。盖先因饮食自伤，又加之以药过，故肠胃复伤，而气不能化，食愈难消矣，渐至羸困。故《五常政大论》云：大毒治病，十去其六；小毒治病，十去其七。凡毒治病，不可过之，此圣人之深戒也。（《兰室》）夫膏粱之人，起居闲逸，奉养过度，酒食所伤，以致中脘留饮胀闷，痞膈醋心，可服木香导饮丸（按：子和书无所考）以治之。夫荛之人，饮食粗，衣服寒薄，劳役动作，一切酒食所伤，以致心腹满闷，时呕酸水，可用进食丸（用牵牛、巴豆）治之。（《治病百法》）初因食一物过伤，得病后再食之，旧病复作，一味红丸子常服。伤食兼感风寒，其证与前同（按：前文用巢氏说），但添身疼一证，俗谓之夹食伤寒，宜生料五积散，或养胃汤、香苏散、和解散（见《和剂》）选用。若不瘥而病入里者，宜下之。（《要诀》）凡治饮食暂伤者，亦当辨虚实。若停滞中焦，或胀或痛者，此实证也，当先去其食，宜大和中饮主之（用陈、枳、砂，楂、朴、麦芽、泽泻）。然去食莫先于理气，又惟排气饮为主（用陈、藿、枳、泽、朴、乌药、香附、木香）。若所停犹在上焦，莫若用吐为捷法，或用吐剂亦可。若食停下焦，痛极兼胀者，须下而去之，宜神丸或备急丸。（《景岳》）饮食伤脾而吐泻已甚者，但察其无中满，无腹痛，而惟呕恶不能止，此其食物必已尽去，而以中气受伤，大虚而然。或其人困倦不宁，少气多汗，六脉豁大无神者，宜理中汤之类主之。凡大吐大泻之后，多为腹胀，若但外胀而内不觉胀，或恶闻食气，不欲饮食者，皆脾胃大虚之候，速宜用温补诸法调治之。（同上）病后胃口不开，饮食不进者，有二证：盖一以浊气未净，或余火未清，但宜以小和中饮（用陈、楂、茯、朴、甘、扁豆）加减主之。一以脾胃受伤，病邪虽去而中气未复，故或有数日不能食，或旬日不能开，或胸喉中若有所哽如梅核气者，此中本无停积，但以阳气未舒，阴翳作滞，胃气太虚，不能运化而然，轻则温胃饮（系理中加归、陈、扁豆）甚则必加人参、附子，但使阳气得行，则胃口自开也。（同上）饥饱伤者，胃寒积亏，补之则气自复。饮食伤者，中有停积，胃气不行，若非攻克，病何由除。然有寒伤、有热伤，有暂病、有久病，有虚证、有实证。寒者非热不行，热者得寒乃解。新食而实者，在上则吐之，在中则消之；其虚者，必补益与消导兼行，如洁古枳术丸之类是也。久伤而实者，在中则和之，在下则减之；其虚者必纯与甘温怏脾壮气，如理中汤、养胃汤之类是也。（《汇论》）食滞心下，初起不可骤用苦寒，必兼辛散，二陈、平胃消导之，及枳实、白术、青皮、陈皮、山楂、曲、之类，以食得寒则凝，得热则腐也。日久成积发热者，加姜汁炒川连、连翘之属清利之。若已成糟粕，日久生热，燥结不行，方可用承气辈攻下之。如冷物停滞作吐，二陈加炮姜、白豆蔻、苍术、浓朴、神曲、藿香之类，甚则广术、巴豆之属。若冷食停蓄，心腹暴痛作胀，当用红丸子、备急丸温下之。痰饮结聚，谷不得入，冷痰宿食在上脘者，用白散涌吐之。痰食已消，中焦未和，不思饮食，或吐或泻，倦怠面黄，按之心下软，脾胃受伤也，六君子加木香、砂仁；燥渴，用七味白术散。老人虚人易于伤食，或膨胀痞闷，或腹满作泻，当消补兼施，宜九味资生丸（系四君子加橘红、楂肉、神曲、黄连、白蔻）常常服之。若口淡思食，而见食不甘，食过则厌，兼恶心胸膈不快，胃虚挟痰饮也，六君子加枳实、香、砂。若不思饮食，食不克化，食后反饱，脾虚不能健运也，枳实理中丸。病后饮食不调，中脘隐隐作痛，有时得食则已，有时得食转加，此胃中火燎作痛，得食以压其势，故痛少安，若饮食稍过，气不能运转其食，其痛转加，连理汤加沉香。（《医通》）伤食，忌润湿、苦寒，宜健脾、消导、甘温、辛香。（《本草经疏》）鹤年曰：伤食与停食宜分两项：伤食者，饮食自倍，肠胃乃伤，病在不及消化；停食不论食之多少，或当食而怒，或当食而病，在气结而不能化也。治伤食，宜偏重于食，或吐或下或消；若停食，则偏重在气，惟理气而兼之以消，吐下之法不可用也。大都伤食当分上中下三焦，而停食则专在胃脘也。（《金匮翼》）
　　病当审虚实
　　饮食伤，尤当于不足之中，分其有余不足也。何也？盖饥饿不饮食，与饮食太过，虽皆是失节，然必明其有两者之分，方尽其理。节也者何？无不及、无太过之中道也。夫饥饿不饮食者，胃气空虚，此为不足，固失节也；饮食自倍而停滞者，胃气受伤，此不足之中兼有余，亦失节也。以受伤言则不足，以停滞言则有余矣。惟其不足故补益，惟其有余故消导。亦有物滞气伤，必补益消导兼行者。亦有物暂滞而气不甚伤，宜消导独行，不须补益者。亦有既停滞不复自化，不须消导，但当补益，或亦不须补益者。洁古枳术丸、东垣橘皮枳术丸、木香枳术丸之类，虽曰消导，固有补益之意存乎其间。其他如木香分气丸、导气枳实丸、大枳壳丸之类，虽无补益，然施之于物暂滞、气不甚伤者，岂不可哉，但不宜视为通行之药耳。且所滞之物，非枳术丸之力所能去者，亦安可泥于消导而不知变乎。故备急丸、煮黄丸、感应丸、瓜蒂散等之推逐者，洁古，东垣亦未尝委之而弗用也。故善将兵者，攻亦当，守亦当，不善者，则宜攻而守，宜守而攻，其败也非兵之罪，用兵者之罪耳。观乎此，则知消导、补益、推逐之理矣。（《溯洄集》）内伤之证，又有虚实之分。如饮食失饥，劳役所伤，发热自汗，倦怠乏力，乃虚中之虚，宜补益中和之剂调治，毋施解表。若饮食过饱，乃虚中之实，为其所伤饮食积滞不消，以致心胸痞闷，仍发寒热，恶心恶食，须用化导之剂，俟其消克，心胸舒泰，仍用益脾之药，使无重虚元气。有宿食不消，日晡潮热，气实者，下之亦要详审，毋妄通利。（《原病集》）
　　伤食伤饮之别
　　《痹论》云：阴气者静则神藏，躁则消亡，饮食自倍，肠胃乃伤。此混言之也，分之为二，饮也，食也。又经云：因而大饮则气逆，因而饱食，筋脉横解，则肠为痔。饮者无形之气，伤之则宜发汗利小便，使上下分消其湿，解酲汤、五苓散之类主之。食者有形之物，伤之则宜损其谷，其次莫若消导，丁香烂饭丸（用丁、木、莪、棱、香附、砂仁、甘松等十味）、枳术丸之类主之。稍重则攻伐，三棱消积丸（用莪、棱、炒曲、青皮、巴豆、茴香等）、木香见丸（用木香、香附、神曲、三棱、草蔻、巴霜等）之类主之。尤重者，则或吐或下，瓜蒂散、备急丸之类主之。以平为期。盖脾已伤，又以药伤，使营运之气减，则食愈难消。（《辨惑论》）（按：此与前款《兰室》文相类，宜互参。）
　　伤饮脉症
　　饮即茶汤酒水之类，或脾虚不运而结滞，或暴渴多饮而停留，或豪兴狂饮而沉醉，或僧家清客以茶茗自供，往往至后面黄肌瘦，脾泄中满，烦渴肿胀，若遇利疾，危者不少，六脉濡微细滑，举按无力。（《百问》）
　　药各有对
　　人之腑脏，皆因触冒以成疾病，而脾胃最易受触。盖日用饮食，稍或过多，则停积难化，冷热不调，则吐呕泄痢，膏粱者为尤甚，盖口腹纵恣，不能慎节。近用消化药，或论饮食既伤于前，难以毒药反攻其后，不复使巴豆、砂等药，止用曲、之类。殊不知古人立方用药，各有主对。曲止能消化米谷。如肉食有伤，则非砂、阿魏等药不能治也。至于鱼蟹过伤，则须用橘皮、紫苏、生姜。果菜有伤，则须用丁香、桂心。水饮伤，则须用牵牛、芫花。固不可以一概论也。必审其所伤之因，对用其药，则无不愈。其间轻重，则随患人气血以增减之而已。（《鸡峰》）
　　克伐可否
　　（宜与前虚实条相参）《养生方》戒不得用巴豆，令服青木香丸。如有食癖，非巴豆不克，所谓扰乎可扰，扰亦无扰。木香丸用牵牛，牵牛最泻人肾，不徒不消食积，而又害于元精，识者知之。（《三因》）大率才有停滞，当量人虚实，速宜克化之，不可后时，养成沉也。（《济生》）（按：严氏有黑丸子、如意丸、阿魏丸三方，然俱不出感应丸之范围，仍不采入。）凡饮食伤脾之证，有寒伤，有热伤，有暂病，有久病，有虚证，有实证。但热者暂者实者，人皆易知，而寒者久者虚者，人多不识。如今人以生冷瓜果致伤胃气，而为泻为痢为痛之类者，人犹以为火证而治以寒凉者，是不识寒证也。有偶因停滞而为胀为痛者，人皆知其实也。然脾胃强壮者，即滞亦易化。惟其不能化者，则最有中虚之证。故或以不食亦知饥，小食即作胀，或以无饥无饱，全然不思饮食，或以胃虚兼呕而腹满膨膨，或以火不生土而时食时吐。或中气不化，则胸喉若有所哽，而本非饮食之滞者。或因病致伤胃气，则久不思食，而本非中满之病者。且胃病于暂者多实，脾病于久者多虚。时医于此，无论邪正久暂，鲜有不用开胃消导等剂，是不知虚证也。盖脾胃之职，原以化食为能。今既不能化食，乃其所能者病，而尚可专意克化以害其能乎。且凡欲治病，必须先借胃气以为行药之主。若胃气实者，攻之则去而疾常易愈，此以胃气强而药力易行也。胃气虚者，攻亦不去，此非药不去病也，以胃虚本弱，攻之则益弱，而药力愈不能行也。若久攻之，非惟药不能行，必致元气愈伤，病必愈甚，尽去其能，必于死矣。矧体质贵贱尤有不同，凡藜藿壮夫及新暴之病，自宜消伐，惟速去为善；若以弱质弱病，而罔顾虚实，概施欲速攻治之法，则无不危矣。（《景岳》）
　　治察素禀嗜好
　　素喜冷食者，内必多热；素喜热食者，内必多寒。故内寒者不喜寒，内热者不喜热。然热者嗜寒，多生中寒，寒者嗜热，多生内热，此《内经》所谓久而增气，物化之常也。气增而久，夭之由也。故凡治病养生者，又当于素禀中，察其嗜好偏胜之弊。（《景岳》）
　　治察何因受伤
　　饮食致病，凡伤于热者，多为火证而停滞者少；伤于寒者，多为停滞而全非火证。大都饮食之伤，必因寒物者居多，而温平者次之，热者又次之。故治此者，不可不察其所因。（《景岳》）或有伤于食者，必先问其人，或因喜食而多食之耶，或因饥饿而急食之耶，或因人所勉强劝而强食之耶，或因病后宜禁之物而误食之耶。如因喜食得之，当先益其胃气，胃气素强，损谷自愈，消导耗气之药，不必服也。如因饥饿得之，当先益其胃气，胃气复，所伤之物自消导矣。如因勉强劝而得之，宜行消导之剂。若因病后得之，当以保养为主。（《保元》）
　　谷劳
　　谷劳候：脾胃虚弱，不能传消谷食，使腑脏气痞塞，其状令人食已则卧，肢体烦而嗜眠是也。（《病源论》）胃受水谷，其气虚弱，不能转化，则令人怠惰嗜卧，肢体烦重，腹满善饥而不能食，食已则发，谷气不行使然也，故谓之谷气。（《圣济》）
　　食厥
　　饮食过伤，变为异常急暴之证，人多不识。尝有一壮年人，忽得暴疾，如中风，口不能言，目不识人，四肢不举，急投苏合香丸不效。予偶过闻之，因询其由。曰：适方陪客饮食后，忽得此证。遂教以煎生姜淡盐汤，多饮探吐之，吐出饮食数碗，实时病愈。又一妇人，先伤饮食损胃，后夜饭早卧，因事复起，少穿衣服，觉虚冷，少顷忽得厥逆，昏迷不省。予曰：此必有食也。令煎姜盐汤吐之，吐出夜饭，遂醒，后服白术陈皮半夏麦芽汤，调理而愈。大抵此等证，多因饮食醉饱之后，或感风寒，或着气恼而得，饮食填塞，胃气不行，内伤特重（按：《统旨》作以致填塞胸中，胃气有所不行，阴阳痞膈，升降不通，此内伤至重者）。如误作中风、中气证，而用驱风解表行气散气之药，则胃气重伤，死在旦夕。尝见人有卒暴病，多作中风、中气用药，须臾不救，莫知其由。《内经》虽有暴病暴死之证，但恐多有因于食者，前辈不曾明言，故人不识耳。今后遇有此等急证，须要审问明白，若方饮食醉饱，或累伤饮食，重复受伤，但觉胸膈有食滞者，只作食治之。（《杂着》）中食，忽然厥逆昏迷，口不能言，肢不能举，状似中风（《医通》曰：此名食厥）。先煎姜盐汤，探吐其食（《医碥》曰：挟痰者瓜蒂散主之）。仍视其风寒仍在者，以藿香正气散解之。气滞不行者，以八味顺气散调之。吐后别无他症，只以平胃散加白术、茯苓、半夏、曲、之类调理。（《统旨》）
　　半身不遂
　　有饮食不节所伤，以致半身不遂，状如中风，不可作风治。盖人之饮食，下咽而入肝，由肝而入脾，由脾而入胃。因食所伤，肝气不理，故痰涎壅塞，若中风然。亦有半身不遂者，肝主筋也。治以风药则误矣，宜用消食之剂，其中如木瓜散（类方缺），却不可妄下之。食毒物非时物，多病此，不伤脾不伤胃而伤肝，病不在下，故不可妄下。（《要诀》）（按：先教谕曰：《经脉别论》食气入胃，散精于肝，淫气于筋。复庵之论，岂原于此乎。《续医说》、《证治准绳》并有说，宜并考。）
　　怒气侵脾证治
　　怒气伤肝，则肝木之气，必侵脾土而胃气受伤，致妨饮食。此虽以肝气之逆，然肝气无不渐散，而脾气之伤，则受其困矣，此所以不必重肝，而重当在脾也。故凡遇此证，但当察其逆滞之有无，如无胁痛胀满等证，则不必疏气，单宜以养脾益气为主，如五味异功散、归脾汤之属是也。或于补养药中，少加乌药、青皮、白豆蔻以佐之亦可。（《景岳》）
　　食时遭惊证
　　黄师文治一妇人，卧病三年，状如劳瘵。诸医以虚损治，不效。黄诊之曰：此因食物时，或遭惊也。询之，妇方省悟曰：曩者食米团时，忽人报其夫坠水，由此惊病，延至今不愈。黄以青木香丸，兼以利药一帖与之。须臾下一块，乃痰裹一米团耳，时被惊怏怏在心而不自觉也，自后无恙。（《易简方论》）
　　挟疝死证
　　石顽诊叶新宇，停食感冒，而两寸关皆涩数模糊，两尺皆沉弦而按之益坚。虽其人尚能行走，而脉少冲和，此必向有陈气在少腹。询之，果患寒疝数年。因婉辞不便用药，是夜即腹暴满而逝。门人问曰：叶子偶抱小恙，何以知其必死而辞之？曰：凡人胃满则肠虚，肠满则胃虚，更实更虚，其气乃居。今胸有瘕而腹有积，上下俱困，能保其不交攻为患乎。当知厥疝入腹、香港脚冲心等疾，皆是阴邪搏结，郁积既久，则挟阴火之势而上升。若胸中阳气有权，则阴邪仍归阴位而止。今胸中先为宿食填塞，腹中陈气，不逆则已，逆则上下俱满，正气无容身之地，往往有暴绝之虞。所以不便用药，实未知其即死也。故凡诊六部中病脉有不相应处，即当察其有无宿病，不可轻忽以招诽谤也。（《医通》）
　　治诸病当审饮食伤积
　　凡治诸病，时常审察有无饮食伤积，但见胸膈饱闷，或噫气咽酸，腹痛肠泄，恶食少食，便问曾何饮食。审知伤积，即先调脾胃，消导饮食，然后用本病之药，或于本病药内，加入消导饮食药。若不知审此，则药虽对病而不效。盖人以脾胃为主，胃气自伤，则不能运化药味以成功也。亦有食后即药，或药后即睡，或服药太多者，谓之伤药，要须识此。（《杂着》）
　　非食疑食之谬
　　偶病之人，多有非食而疑食者，曰某日曾食某物或某肉某面，其日即病。医者不论虚实，但闻此言，且见胃口不开，必先治食。夫未病之人，谁有不食，岂必预为停食而待病至者，斯可信其无食乎。及其病也，则或因劳倦，或因风寒，或因七情，病发不测，而且无胀无滞，与食何干。药不对病而妄行剥削，必反增病，此斯道中之莫斯有也。由此推之，则凡无据无证而妄指胡猜者，皆其类也，良可慨矣。（《景岳》）
　　消导方法
　　（附疏气方）《肘后》疗饱食讫便卧，得病令人四肢烦重，嘿嘿欲卧方。大麦（一升熬）干姜（二两）上二味捣为末，服方寸匕，日三良。（《外台》）治酒面食积停滞，胸膈胁肋作痛，诸药不效者。糖球子（一两）陈橘皮紫苏茎叶甘草（各一钱）上作二服，水二大盏，生姜七片，煎至一盏，去滓稍热服，不拘时候，滓再煎，以大便利为效。（《经验秘方》）红丸子，磨化宿食，止腹痛。（《得效》）（方见《积聚》中）快膈消食丸，消食积。缩砂仁橘皮京三棱莪术神曲麦芽（各半两）香附子（一两略炒）上为末，面糊丸如麻子大，食后白汤下，随大小加减。（《直指•小儿附遗》）内消散，治过食寒硬之物，食伤太阴，或呕吐痞满胀痛。陈皮半夏茯苓枳实山楂肉神曲砂仁香附三棱莪术干生姜上剂水煎温服。（《回春》）香连平胃散，治食积发热，腹痛作泻。平胃散，加姜汁炒川连二两，木香一两。（《医通》）饮食停滞中脘，虽借药力为之消磨，然所以营运药力者，胃气也，故有屡经消食行气，而食不下者。余即于前所用药内（按：即红丸子等消导之剂），加人参三钱治之如神，学人不可不知。（《金匮翼》）藿香正气散。大腹皮茯苓（去皮）白芷紫苏（去土各一两）陈橘皮（去白）苦梗白术浓朴（去粗皮姜汁制）半夏曲甘草（炙各一两）藿香（去土三两）上为细末，每服二钱，水一盏，姜钱三片，枣一枚，同煎至七分，热服。如要出汗，衣被盖，再煎并服。（《和剂》）香苏散，治宿食留饮，聚积中脘，噫臭腐气，心腹疼痛，或脏腑飧泄，每服四钱，生姜、葱白、乌梅煎。（《得效》）（方见《伤寒》中）
　　涌吐方法
　　停于上脘，气壅痰盛者，宜吐。如伤冷食，腹胀气逆，噫气吞酸恶心，欲吐不吐，宜平胃散入盐少许，探吐。如伤热物或酒面，发热心口刺痛，停痰停饮伏火，宜二陈汤加黄连、枳实，探吐。伤重填塞胸中，下部无脉，体实年壮者，方敢瓜蒂散吐之。寻常饮食过饱在膈，以手探吐为好。（《入门》）《集验方》治凡所食不消方。取其余类，烧作末，酒服方寸匕，便吐去宿食即瘥。陆光录说：有人食桃有不消作病，时已晚，无复桃，就树间得桃子，烧服之，登（按：《千金》此有时字）吐出，病即瘥。（《短剧方》同之）（《医心》）（按：桃子，即桃奴。《千金方衍义》曰：取余食烧末以治所伤，同气所感，灰能化滞也。纪昀《姑妄听之》曰：里媪遇饭食凝滞者，即以其物烧灰存性，调水服之。余初斥其妄，然亦往往验，审思其故，此皆油腻凝滞者也。盖油腻先凝，稍过多则遇之必滞。凡药物入胃，必凑其同气，故某物之灰，能自到某物凝滞处。凡油腻得灰即解散，故灰到其处，滞者自行，犹之以灰浣垢而已。又《正传》名溯源散，曰：一人伤寒阳明病，用大承气汤而愈。十日后因食鸭肉太多，致复热。虞教用鸭肉烧灰存性，生韭汁调下六七钱，下黑粪一碗许而安。据此此方不必吐药，盖亦有内消而愈者。）单用烧盐，熟水调饮，以指探吐，名烧盐探吐法。治伤食痛连胸膈，痞闷不通，手足逆冷，尺脉全无。（此即中食之症，名曰食厥。）（《集解》）若觉饮食过多，填塞胀满，头痛发热，噫败卵气，恶食欲呕，即宜用陈皮一斤，盐四两，煎浓汤而探吐之，吐畅自舒。仍须忍耐戒饮食一、二日，渐进稀粥，以姜之类啖之，使中气调和，则无遗患。若骤进饮食，或又不戒浓味，则余滞留连，适足为患。（《易简方论》）
　　疏荡方法
　　治脾胃气不和，宿食不消，食已腹痛，呕哕恶心，胸膈痞闷，大便秘利不定，磨滞丸方。木香青橘皮（汤浸去白焙）桂（去粗皮各一两）吴茱萸（汤洗焙干炒三两）砂（醋熬成霜研末一钱匕）巴豆霜（炒半钱匕）上六味，捣罗四味为末，与砂巴豆霜拌匀，醋煮面糊和丸，如绿豆大，每服三丸，加至五丸，早晚食后临寝服。大便溏利，即减丸数。（《圣济》）卢氏感应丸，健脾进食，消化宿滞，酒食饱后宜服。（《得效》）（方见《积聚》中）治食物过饱不消，遂成痞膈将死方。马牙硝（一两碎之如无以朴硝代之）吴茱萸（半斤陈者）上煎茱萸取浓汁，投硝承热服之。久未转，更进一服立愈。唐窦群，尝话在常州时，食不通，痞结闷甚，诸药悉不转，腹坚气绝。医徐彦庄处得此方，服乃瘥。窦云：微此殆绝。（《神巧》）（按：此二味散用，治脚气，见《千金月令》，宜参彼门。）槟榔丸，治饮食不化，心腹膨闷。槟榔（一钱半）陈皮（去白一两）木香（二钱半）牵牛（头末半两）上为细末，醋糊为丸，如桐子大，每服十五丸至二十丸，米饮下，生姜汤亦可。（《保命集》）经验神芎丸，消酒食，明目，暖水脏，二十日目明为度。大黄（二两）附子（炮）青皮陈皮（各五钱）牵牛头末（四两）上为细末，硝糊丸，梧子大，每服四、五十丸，食后温水送下。（《经验秘方》）枳实大黄汤，治胸腹有食积，大便不通者。枳实浓朴大黄甘草槟榔腹痛甚加木香上剂水煎，空心温服，以利为度，不可再服。（《回春》）石顽治幼科汪五符，夏月伤食，呕吐发热，颅胀，自利黄水，遍体肌肉扪之如刺，六脉模糊，指下寻之似有如无，足胫不温。自认阴寒，而服五积散一服，其热愈炽，昏卧不省，第三日自利不止，而时常谵语，至夜尤甚。乃舅叶阳生，以为伤暑而与香薷饮，遂头面汗出如蒸，喘促不宁，足冷下逆。歙医程郊倩以其证大热，而脉息模糊，按之殊不可得，以为阳欲脱亡之候，欲猛进人参、附子。云间沈明生，以为阴证断无汗出如蒸之理，脉虽虚而证大热，当用人参白虎。争持未决，取证于石顽。诊其六脉，虽皆涩弱模糊，而心下按之大痛，舌上灰刺如芒，乃食填中宫，不能鼓运，其脉往往多此，当与凉膈散下之。诸医正欲借此脱手，听余用药。一下而神思大清，脉息顿起。当知伤食之脉，虽当气口滑盛；若屡伤不已，每致涩数模糊，乃脾不消运之兆也。此证设非下夺，而与参、附助其壮热，顷刻立毙，可不详慎而妄为施治乎。（《医通》）
　　食伤各治诸方
　　（此类方药，详列在先教谕撰《救急选方》中，兹仅摘数款，余不具载。）崔禹锡食经宿食鱼中毒方。犀角二两细切，以水四升，煮取二升，极冷顿服。（《医心》）厨家索粉与掉粉，不得近杏仁，近之则烂。顷有一兵官食粉多成积，师以积气丸、杏仁相伴细研为丸，熟水下五丸，数服愈。有伤子成积，用曲末加少木香为散，盐汤调，数日口中闻酒香，其积遂散。（《医说》引《医余》）治食面毒，不消化膨胀。川乌梅肉，捣烂为丸，如桐子大，每服三四十丸，用白汤送下，加减服之。（《澹轩方》）鱼蟹积，香苏散，多加生姜、陈皮煎。果菜积，平胃散，加丁香、麝香为末，热盐汤调服。粉片、索粉积，紫苏浓煎汁，加杏泥服，即散。面积，阿魏丸（方见《积聚》中），浓煎萝卜子汤下。（《得效》）（宜与药各有对条参。）伤诸肉食，用草果、山楂。挟外感风寒，山楂须用姜汁炒黑，则不酸寒收敛，兼能破血和伤，消导食积更速。伤面食，炒莱菔子。伤面筋、子等物，诸药不能消化，俱用本物拌绿矾烧灰，砂糖酒下，二、三服效。伤糯米粉食，炒酒药或酒曲，砂糖调淡姜汤服。伤索粉，用杏仁炒黑，研如脂，砂糖拌姜汤服。伤生冷菜果，宜木香、砂仁、炮姜、肉桂。伤蟹腹痛者，丁香、紫苏、生姜（按：《要诀》曰：食蟹太过致伤，一味丁香，足以治之）。伤蛋满闷，姜汁、蒜泥。伤肉、生鱼，必用生姜、草果、炮黑山楂。（《医通》）
　　脏腑类
　　伤酒
　　
　　脉候
　　短疾而滑，酒病。（《脉经》）
　　证状
　　凡饮酒过多，酒毒渍于肠胃，流溢经络，使血脉充满，令人烦毒乱，呕吐无度，乃至累日不醒，往往有腹背穿穴者，是酒热毒瓦斯所为，故须摇其身以消散也。（《病源论》）夫酒性宣通而不停聚，故醉而复醒，随血脉流散故也。今人有荣卫痞涩，痰水停积者，因复饮酒，不至大醉大吐，故酒与痰相搏，不能消散，故令腹满不消。（同上）酒者，水谷之精也，其气悍而有大毒，入于胃则酒胀气逆，上逆于胸，内熏于肝胆，故令肝浮胆横，而狂悖变怒，失于常性，故云恶酒也。（同上）（按：此取《灵枢•论勇篇》，改酒悖作恶酒。）酒性有毒而复大热，饮之过多，故热毒瓦斯，渗溢经络，浸渍腑脏而生诸病也。或烦毒壮热而似伤寒，或洒淅恶寒有同温疟，或吐利不安，或呕逆烦闷，随脏气虚实而生病焉。病候非一，故云诸病。（同上）酒者，熟谷之液也，其性悍急疾，后食而入，先食而出，能通关节而走肤腠。上古作汤液醪醴，为而不用。后世嗜之无节，或饮过度，停积不散，蕴滞于胃，散流诸脉，熏蒸腑脏，令人志乱，乃至不醒，有连日而无所觉知者，甚则中毒，而为酒疸诸热之病也。（《圣济》）轻者头痛眩晕，呕吐痰逆，神昏烦乱，胸满恶心，饮食减少，小便不利。甚者大醉之后，忽然战栗，手足厥冷，不省人事，名曰酒厥。（《汇补》）（按：酒厥见《琐碎录》，引在后，又宜与《厥》门相参。）好酒之人，湿热内积，生痰动火，往往发为口眼歪斜，舌强肢废，混似风中血脉，宜解酒除湿，消痰清火，不可以风药误治。（同上）
　　酒随人为患
　　少年纵酒者，多成劳损。夫酒本狂药，大损真阴，惟少饮之未必无益，多饮之难免无伤，而耽饮之则受其害者十之八九矣。且凡人之禀赋，藏有阴阳，而酒之性质，亦有阴阳。盖酒成于酿，其性则热；汁化于水，其质则寒。若以阴虚者纵饮之，则质不足以滋阴，而性偏助火，故热者愈热，而病为吐血衄血，便血尿血，喘嗽，躁烦狂悖等证，此酒性伤阴而然也。若阳虚者纵饮之，则性不足以扶阳，而质留为水，故寒者愈寒，而病为臌胀泄泻，腹痛吞酸，少食，亡阳暴脱等证，此酒质伤阳而然也。故纵酒者，既能伤阴，尤能伤阳，害有如此，人果知否。矧酒能乱性，每致因酒妄为，则凡伤精竭力，动气失机，及遇病不胜等事，无所不至，而阴受其损，多罔觉也。夫纵酒之时，固不虑其害之若此；及病至沉危，犹不知为酒困之若此。故余详明于此，以为纵酒者之先觉云。（《景岳》）（按：酒性伤阴，本出东垣；气热质湿，亦出《六要》。并引在治例中。）酒中有热有湿，均足为患，因其本气而患之。本气虚寒者，原不患热，惟患其湿，其湿日积，阳神日衰，一旦协水而动，阴邪横发，闭痛呕逆，上下交剧，法当急驱其阴，以回其阳。真阳素旺者，不患其湿，而患其热，热遗后阴，便血生痔，热遗前阴，茎生诸疳，法宜分解其热，而清其毒。（《舒氏伤寒论集注》）
　　酒入脏腑
　　以酒为浆，《素问》是戒；怯士酒悖，《灵枢》有讥。丹溪以醇酒冷冻饮料立论，而载葛花解酲汤，为酒客之良药。若日久病深，变症一起，又难以穷其源矣。呜呼！能舍是而不商哉。人之嗜酒，其始也必专入一脏。予以酒后之态推之，入于肺者则多言多嚏，入于心者则多笑多忘，入于肝者则善怒，入于脾者则思睡，入于肾者则思淫。多言伤肺，其后则变咳嗽消渴；多笑伤心，其后则变怔忡不寐；多睡伤脾，其后则变痞满疸臌；善怒伤肝，其后则变胁痛吐血；思淫伤肾，其后则变腰疼脊软。既变之后，固不可专治乎酒，然亦不可竟忘乎酒。盖酒之伤人，湿而且热，湿热之毒，永久不变，非若他症之有六淫七情、经络传变之不齐也。故治之者，必于本脏药中，而兼去湿热之品。至于葛花解酲，惟为酒客初病者设，因酒必先入胃，故用消食理滞、上下分消之药。若以之概治变后之症，固非丹溪意也。然予所商五入，亦大略耳。外有酒后多汗强饮则胃受之，酒后面青则胆受之，酒后多尿则小肠膀胱受之，酒后积痢则大肠受之，鲜不为病。惟胃与小肠、膀胱受者，汗则从表而散，尿则从便而除，虽多饮亦能终其天年，古之所谓酒中仙者，其以此乎。谚云酒有别肠，误言也。（《医意商》）
　　治例
　　夫酒者，大热有毒，气味俱阳，乃无形之物也。若伤之，止当发散汗出则愈矣，其次莫如利小便，二者乃上下分消其湿。今之酒病者，往往服酒丸大热之药下之，又有用牵牛、大黄下之者，是无形元气受病，反下有形阴血，乖误甚矣。酒性大热以伤元气，而复重泻之，况亦损肾水，真阴及有形阴血俱为不足。如是则阴血愈虚，真水愈弱，阳毒之热大旺，反增其阴火，是以元气消耗，折人长命，不然则虚损之病成矣。酒疸下之，久久为黑疸，慎不可犯（《辨惑》此下曰：不若令上下分消其湿），以葛花解酲汤主之。（《脾胃论》）（按：《微义》于此说稍有辨评，然语意不了，仍不录。）按酒之为物，气热而质湿。饮之而昏醉易狂者，热也，宜以汗去之；既醒则热去而湿留止，宜利小便则已。二者宜酌而用之，大抵葛花解酲汤备矣。（《六要》）伤酒，恶心呕逆，吐出宿酒，昏冒眩晕，头痛如破，宜冲和汤（即参苏饮加木香）、半夏茯苓汤或理中汤，加干葛七分，或用附子理中汤和缩脾饮。酒渴，缩脾汤，或煎干葛汤调五苓散。久困于酒，遂成酒积，腹痛泄泻，或暴饮有灰酒，亦能致然，并宜酒煮黄连丸。多饮结成酒癖，腹中有块，随气上下，冲和汤加蓬术半钱。酒停胸膈为痰饮者，枳实半夏汤（用枳实、半夏二味）加神曲、麦各半钱，冲和汤加半夏一钱，茯苓七分。（《要诀》）中酒属胃弱，忌闭气、升、甘温、燥热、收涩，宜养胃、酸、辛散、淡渗。（《本草经疏》）
　　解毒清利诸方
　　（宜与《积聚》门酒积诸方互参。）饮醉头痛方。刮生竹皮五两，水八升，煮取五升去滓，然后合纳鸡子五枚，搅调更煮再沸，二、三升服尽。（《肘后》）解酒毒，或醉昏闷烦渴，要易醒宜服此方。柑子皮（二两洗焙干）上捣细罗为散，遇酒醉不醒，抄三钱，以水一中盏，煎三、五沸，或入少盐花，如茶旋呷，未效更服。（《圣惠》）。治饮酒中毒方。上煮黑豆汁，温服一小盏，三服瘥。（同上）饮酒中毒，经日不省者，用黑豆一升，煮取汁，温服一小盏，不过三服即愈，今人谓之中酒是也。（《医说》）又方。上酒渍干椹子，每服一小盏，三服即瘥。（《圣惠》）治饮酒大醉中毒方。枳子树子（三两锉）上每服一两，以水一大盏，煎至五分，去滓温服。（同上）又方。上用干葛花半两为末，煎作汤，细呷之。（同上）（按：《救急选方》载有数方，宜互参。）千钟酒解酒毒。蜜曲陆（二两，又名鸡横子，研为膏，入白附子末一两，研和作饼，悬于风处，阴干干曲。）缩砂仁白姜（炮各一两）上为细末，稀粥糊为丸，如梧桐子大，每服三十丸，热盐汤下，少顷便苏醒。（《魏氏》）（按：先教谕曰：蜜曲陆，即枳子，《本草》又名屈律，又名鸡距子。）《医级》枳子丸，治酒积成热，状似消中。枳子三两，麝香当门子二钱，为末，酒曲糊作丸，每服一钱，茶送下。（按：此方本出《苏沈》，宜参《消渴》。）治饮酒过多，大醉不醒，石膏汤方。石膏（五两）葛根生姜（细切各三两）上三味锉如麻豆大，每服五钱匕，水二盏，煎至一盏，去滓温服，不拘时候。（《圣济》）又治酒毒，积在肠胃，或呕吐不食，渴多引饮，橘皮汤，于本方去生姜，加陈橘皮、甘草。葛花解酲汤，治饮酒太过，呕吐痰逆，心神烦乱，胸膈痞塞，手足战摇，饮食减少，小便不利。莲花青皮（去瓤三分）木香（五分）橘皮（去白）人参（去芦）猪苓（去黑皮）白茯苓（各钱五分）神曲（炒黄）泽泻干生姜白术（各二钱）白豆蔻仁葛花砂仁（各五钱）上为极细末，秤和匀，每服三钱匕，白汤调下，但得微汗，酒病去矣。（《脾胃论》）连葛解酲汤，治酒积，腹痛泄泻。黄连（酒炒）葛根滑石山栀（炒）神曲青皮木香加茵陈、泽泻、猪苓、肉桂，分利湿热，尤妙。（《大还》）《韦谷溪手集》治好饮之人，酒毒发作，头痛目眩，或咽喉闭闷，或下利清水，日数十行，形神委顿。（庸工误作阴寒自利，妄用温燥热药者多有之。）用松花一两焙，陈皮五钱，川黄连三钱，甘草二钱，俱微炒，磨为末，与松花和匀，每早晚各服二钱，白汤调服，二日即愈。（《汇言》）神妙列仙散，治饮酒所伤，以致遍身疼痛，腰脚强跛，手足顽麻，胃脘疼痛，胸膈满闷，肚腹膨胀，呕吐泻利，及酒食停久，成一切积聚，黄胆热鼓，并皆治之。木香沉香（各一钱）茴香（微炒）槟榔（各一钱）蓄（二钱）大黄（一两微焙炒）麦（一两半）瞿麦（五钱）上为末，每服三钱或五钱，五更热酒调下，能饮者多饮二三杯不妨，仰面卧，手叉胸前，至天明，取下大便如鱼脑，小便如血为效。忌生冷硬物及荤腥，止啖米粥。（《丹溪附余》）
　　温散诸方
　　治饮酒大醉，心闷腹胀，吐逆喘急，宜服此方。草豆蔻（三分去壳）丁香（半两）小豆（半两）人参（半两去芦头）木香（半两）高良姜（半两锉）槟榔（半两）陈橘皮（半两）上件药捣筛为散，每服三钱，以水一中盏，入生姜半分，煎至六分去滓，不计时候温服。（《圣惠》）治酒厥忽晕倒，以生姜汁灌之，即苏。（《琐碎录》）
　　杂证治方
　　烧酒醉死，《濒湖集简方》急以新汲水浸其发，外以故帛浸湿贴其胸膈，仍细细灌之，至苏乃已。心头热者，用热豆腐细切片，遍身贴，冷即换之，苏省乃止。（《本草纲目》）（宜参救急选方。）一人饮酒大醉后，口中气仰头往外出不尽，有出气，无收气，此乃气不归元，死在须臾，诸医罔效。用韭菜根捶损，入旧酽醋，炒热，绢包熨脐下，此一包冷了，又易一包，熨至脐下温暖，气渐降而归元矣。（《济世全书》）一人形实，好热酒，急目盲脉涩，此热酒所伤，胃气污浊，血死其中而然也。以苏木作汤，调人参末服。次日鼻及两掌，皆紫黑。予曰：滞血行矣。以四物加苏木、桃仁、红花、陈皮煎，调人参服，数日而愈。（《丹溪》）
　　调摄法
　　酒虽可以陶情性，通血脉，然招风败肾，烂肠腐胁，莫过于此，饱食之后，尤宜戒之。饮酒不宜粗及速，恐伤破肺，肺为五脏之华盖，尤不可伤。当酒未醒大渴之际，不可吃水及啜茶，多被酒引入肾脏，为停毒之水，遂令腰脚重坠，膀胱冷痛，兼水肿消渴挛之疾。（《仙活人心》）
　　脏腑类
　　呕吐
　　
　　名义
　　尝读成无己《伤寒明理论》有曰：呕者有声者也，俗谓之，吐者吐出其物也，故有干呕而无干吐。夫呕者，东垣所谓声物兼出者也。吐者，东垣所谓物出而无声者也（按：东垣言出《试效方》）。至若干呕与哕，皆声出而无物也。夫仲景以声物兼出而名为呕，以物出而名为吐，以声独出而名为干呕。惟其呕兼声物，故无物而声空鸣者，乃谓之干，干犹空也。至于吐则是必有物矣，其可谓之干乎。仲景于呕字上加一干字，所以别夫呕为声物兼出者耳。成氏乃以呕为独有声而同乎干呕，得不有失仲景措辞之本意欤云云。夫与哕，盖字异而音义俱同者也。（《溯洄集》）近世呕吐二字皆通用，然却无甚利害，理亦自不妨。（《要诀》）
　　病由脾胃虚弱
　　呕吐者，皆由脾胃虚弱，受于风邪所为也。若风邪在胃则呕。膈间有停饮，胃内有久寒，则呕而吐。其状长太息，心里澹澹然，或烦满而大便难，或溏泄，并其候。（《病源论》）呕吐者，胃气上而不下也。譬之通瓶小口，顿溉不入，乃升气所碍。人病呕吐，其理如此。盖脾胃气弱，风冷干动，使留饮停积，饮食不化，胃气虚胀，心下澹澹，其气上逆，故令呕吐也。（《圣济》）
　　所因不一
　　人之阴阳升降，三焦调顺，脾胃和匀，乃能腐熟水谷，变化糟粕，传泻行导，下走肠间。若脾胃虚冷，水谷不化，则阴阳痞隔，三焦不调，浊阴之气不能下行，奔冲于上，故发为呕吐。然吐逆之病，有得之于膈实者，有生于中满者，有发于下焦者。种种虽不同，悉本胃气，逆则呕吐。（《圣济》）呕吐虽本于胃，然所因亦多端，故有寒热饮食血气之不同，皆使人呕吐。据论云：寒气在上，忧气在下，二气并争，但出不入。此亦一涂，未为尽论。且如气属内因，则有七种不同，寒涉外因，则六淫分异，皆作逆，但郁于胃则致呕，岂拘于忧气而已。况有宿食不消，中满溢出，五饮聚结，随气翻吐，痼冷积热，及瘀血凝闭。更有三焦漏气走哺，吐利泄血，皆有此证，不可不详辨也。（《三因》）夫人受天地之中以生，莫不以胃为主。盖胃受水谷，脾主运化，生血生气，以充四体者也。若脾胃无所伤，则无呕吐之患。其或饮食失节，温凉不调，或喜餐腥脍乳酪，或贪食生冷肥腻，露卧湿处，当风取凉，动扰于胃。胃既病矣，则脾家停滞，清浊不分，中焦为之痞塞，遂成呕吐之患焉。然此特论饮食过伤，风凉冷湿之所由致者。又如忧思伤感，宿寒在胃，中脘伏痰，胃受邪热，瘀血停蓄，亦能令人呕吐。（《济生》）呕吐出于胃气之不和，人所共知也。然有胃寒，有胃热，有痰水，有宿食，有脓血，有气攻，又有所谓风邪入胃。凡是数者，可不究其所自来哉。（《直指》）人身以胃为主，赖之以容受五谷。但有所伤，非不能食，且有呕吐之患。胃虚之人，或为寒气所中，或为暑气所干，或为饮食所伤，或气结而痰聚，皆能令人呕吐。又有瘀血停积胃口，呕吐之间，杂以涎血。当辨其脉证，施以治法。（《大成》）
　　冷热二因
　　许仁则疗呕吐病有两种，一者积热在胃，呕逆不下食；一者积冷在胃，亦呕逆不下食。二事正反，须细察之。必其食饮寝处将息伤热，又素无冷病，年壮力强，肤肉充满，此则是积热在胃，致此呕逆。如将息食饮寝处不热，又素有冷病，年衰力弱，肤肉瘦悴，此则积冷在胃，生此呕逆。若是积冷呕逆经久，急须救之，不尔甚成反胃病。（《外台》）
　　虚实二因
　　呕吐一证，最当详辨虚实。实者有邪，去其邪则愈。虚者无邪，则全由胃气之虚也。所谓邪者，或暴伤寒凉，或暴伤饮食，或因胃火上冲，或因肝气内逆，或以痰饮水气聚于胸中，或以表邪传里，聚于少阳阳明之间，皆有呕证，此皆呕之实邪也。所谓虚者，或其本无内伤，又无外感，而常为呕吐者，此既无邪，必胃虚也。或遇微寒，或遇微劳，或遇饮食少有不调，或肝气微逆，即为呕吐者，总胃虚也。凡呕家虚实，皆以胃气为言。使果胃强脾健，则凡遇饮食，必皆运化，何至呕吐。故虽以寒热饥饱大有所伤，亦不能动，而兹略有所触，便不能胜，使非胃气虚弱，何以若此。此虚实之原，所当先察，庶不致误治之害。（《景岳》）胃本属土，非火不生，非暖不化。是土寒者即土虚也。土虚者即火虚也。故曰脾喜暖而恶寒，土恶湿而喜燥。所以东垣《脾胃论》特着温补之法，盖特为胃气而设也，庸可忽哉。第在河间，则言呕因胃火，是火多实也。兹余言呕因胃寒，是寒多虚也。一热一寒，皆失中和之论。不知呕因火者，余非言其必无，但因火而呕者少，因寒而呕者多耳；因胃实而呕者少，因胃虚而呕者多耳。故不得不有此辨。（同上）
　　脉候
　　寸口脉数，即为吐，以有热在胃管，熏胸中，宜服药吐之，及针胃管，服除热汤。关脉滑，胃中有热，滑为热实，以气满故不欲食，食即吐逆，宜服紫菀汤下之，大平胃丸，针胃管泻之。（《脉经》）关上脉浮而大，风在胃中，张口肩息，心下澹澹，食欲呕。（同上）紧而滑者，吐逆。（同上）趺阳脉浮者，胃气虚，寒气在上，忧气在下，二气并争，但出不入，其人即呕而不得食，恐怖而死，宽缓即瘥。阳紧阴数，其人食已即吐，阳浮而数亦为吐。寸紧尺涩，其人胸满不能食而吐，吐止者为下之，故不能食。设言未止者，此为胃反，故尺为之微涩也。寸口脉紧而芤，紧则为寒，芤则为虚，虚寒相搏，脉为阴结而迟，其人则噎。关上脉数，其人则吐。趺阳脉微而涩，微则下利，涩则吐逆，谷不得入也。夫吐家，脉来形状如新卧起。（同上）
　　诊决难易
　　滑数为呕，代者霍乱，微滑者生，涩数凶断。（《崔氏脉诀》）呕吐反胃，浮滑者昌，弦数紧涩，结肠者亡。（《四言举要》）（按：《续焰》曰：呕吐有声有物，反出于胃，上焦之病也。上焦则脉应浮，有物则脉应滑，浮滑为阳，饮食之能纳能运而不反者，阳之力也，故云浮滑者昌。若得弦数紧涩之脉则逆矣。《必读》曰：呕吐反胃，脾虚有痰也。浮为虚，滑为痰，是其正象，可以受补，故曰昌也。若弦数紧涩，则血液枯，遂致粪如羊屎，必死不治矣。《金鉴》取《必读》，作若沉数细数，则为气少液枯。）其脉实大者难治，虚细者易愈。（《大成》）（按：《如宜方》亦曰：大抵脉宜虚细，不宜实大。）脉得虚缓易治，紧涩者难治。（《原病集》）脉宜浮缓而滑，最忌涩脉。（《粹言》）
　　尺脉不至
　　奉常梁公（讳克从，鄢陵人）素精岐黄术，任吏部时，暮夜逆予，云夫人病危。至诊脉两寸洪大，关尺全无。视其床前有吐迹。公曰：人脉之有尺，如木之有根，水之有源。今尺绝矣，似难救矣。予曰：从吐后得乎？曰：然。曰：然则可治。问：何以故？予曰：凡人大吐则气上行，是以脉亦上行而不下，下部何由有脉也。所以尺部无脉，在他证言凶，此则无害。用藿香、陈皮、浓朴、枳实、黄连、半夏、茯苓，加姜煎，连进二剂全愈。（《星海》）（按：何不引《十四难》为征。）又有呕吐太甚，胸中气不能降，而尺脉不至者。（《汇补》）
　　证治总说
　　盖胃者水谷之海，三焦者水谷之道路。胃气宣通，则上焦如雾，中焦如沤，下焦如渎，命曰平人。胃既虚弱，水谷停滞，致三焦格拒，升降不匀，其气虚满，得食则呕。而又有朝食暮吐、暮食朝吐者，有食已即吐者，有呕吐谷不得前者，有但呕而无所出者，有先呕却渴者，有先渴却呕者，有呕家本渴而反不渴者，其本其治，各各不同。假令内格呕逆，食不得入，是有火也；病呕而吐，食久反出，是无火也。举此二者，乃知呕吐之名则一，治疗之法各异。虽治法有冷热虚实之别，要当以安其胃气为本，使阴阳升降平匀，呕逆之病顺而愈矣。（《圣济》）夫呕吐之疾，非特脾胃虚冷而呕吐也，亦有胃热而呕者，亦有胃中冷、胃口热而吐者，亦有痰盛而呕者，亦有血弱而呕者，经云无阴则呕是也。不可以一概用药。（《妇人良方》）呕吐出于胃气之不和，人所共知也。然有胃寒，有胃热，有痰水，有宿食，有脓血，有气攻，又有所谓风邪入胃，凡是数者，可不究其所自来哉。寒而呕吐，则喜热恶寒，四肢凄清，法当以刚壮温之。热而呕吐，则喜冷恶热，烦躁中干，法当以温凉解之。痰水证者，唾沫怔忪，先渴后呕，与之消痰逐水辈。宿食证者，胸腹胀满，醋闷吞酸，与之消食去积辈。腥气燥气，熏炙恶心，此脓血之聚，经所谓呕家有痈脓，不须治，脓尽自愈是尔。七情内郁，关隔不平，此气攻之证，经所谓诸郁于胃则呕吐是尔。若夫风邪入胃，人多不审，率用参、术助之，拦住寒邪，于此尤关利害。其或恶闻食臭，汤水不下，粥药不纳，此则翻胃之垂绝者也。辨之不早，其何以为对治乎。（《直指》）中寒则脉沉紧，四肢厥冷，饮食不下，当以温暖之药调之。挟暑则脉弦数，烦躁而渴，又当清凉之。停食则消化之。痰聚则顺气温胃。停积者，多由忧思过度，损伤经络。呕吐之证，名状不一。至若香港脚内攻，妇人怀妊，中毒困酒，俱有呕吐，又须各从其类以求之。（《大成》）呕有声长声短之辨，吐有见痰见食之分，参之以脉证，合之以颜色，问之以从来，始为无失。毋但曰呕吐小疾而忽之，常见肝实之证，令人呕吐不已而死者。（《方考》）食积吐，噫酸气秽。寒积吐，清浊混出，不作腥臭，吐汁久澄，清浮浊底。血积吐，汁出色黑，口苦气腥，吐汁久澄，浊浮清底。（《会解》）
　　病分三焦
　　吐有三，气、积、寒也，皆从三焦论之。上焦在胃口，上通于天气，主纳而不出。中焦在中脘，上通天气，下通地气，主腐熟水谷。下焦在脐下，下通地气，主出而不纳。是故上焦吐者，皆从于气，气者天之阳也，其脉浮而洪，其证食已即吐，渴欲饮水，大便燥结，气上冲而胸发痛，其治也当降气和中。中焦吐者，皆从于积，有阴有阳，食与气相假为积而痛，其脉浮而弱，其证或先痛而后吐，或先吐而后痛，治法当以毒药去其积，槟榔木香行其气。下焦吐者，皆从于寒，地道也，其脉沉而迟，其证朝食暮吐，暮食朝吐，小便清利，大便秘而不通，治法当以毒药通其闭塞，温其寒气，大便渐通，复以中焦药和之，不令大便秘结而自愈也。（《保命集》）
　　病分新久
　　无病之人，卒然而呕吐，定是邪客胃府。在长夏暑邪所干，在秋冬风寒所犯。干暑者，六和汤、五苓散之类。犯寒者，藿香正气散、理中汤、五积散之类。久病而吐者，胃虚不纳谷也，六君子汤加丁香、豆蔻之类。常常恶心，呕吐清水，有热而有痰也，宜用二陈汤加苍术、浓朴、黄连、生姜之类是也。（《医统》）
　　虚呕
　　凡胃虚作呕者，其证不一，当知所辨。若胃脘不胀者，非实邪也。胸膈不痛者，非气逆也。内无热躁者，非火证也。外无寒热者，非表邪也。无食无火而忽为呕吐者，胃虚也。呕吐无常而时作时止者，胃虚也。食无所停而闻食则呕者，胃虚也。气无所逆，闻气则呕者，胃虚也。或身背，或食饮，微寒即呕者，胃虚也。或吞酸，或嗳腐，时苦恶心，兀兀然，泛泛然，冷咽靡宁者，胃虚也。或因病误治，妄用克伐寒凉，木无呕而致呕者，胃虚也。或朝食暮吐，暮食朝吐，食入中焦而不化者，胃虚也。食入下焦而不化者，土母无阳，命门虚也。凡此虚证，必皆宜补。（《景岳》）凡胃气本虚而或停滞不行者，是又虚中有实，不得不暂从清理，然后可以培补。又或虽有停滞而中气虚困不支者，是又所急在虚，不得不先顾元气而略兼清理。此中本末先后，自有确然之理，所以贵知权也。（同上）胃虚呕吐，宜分寒热，忌宜俱同胃虚。（《本草经疏》）脉细弱或虚大，倦于言动，日久不食而吐者，属胃虚，宜六君子汤加姜汁。久病或服攻伐药，吐涎不止，脉大无力，属脾虚不能摄涎而涎泛上，六君子加姜、桂凉服，睡觉即止。（《六要》）
　　实呕
  </div>
  <div class="pagination">
   <a href="杂病广要_page17.html">
    上一页
   </a>
   <span>
    ...
   </span>
   <a href="杂病广要_page13.html">
    13
   </a>
   <a href="杂病广要_page14.html">
    14
   </a>
   <a href="杂病广要_page15.html">
    15
   </a>
   <a href="杂病广要_page16.html">
    16
   </a>
   <a href="杂病广要_page17.html">
    17
   </a>
   <span class="current-page">
    18
   </span>
   <a href="杂病广要_page19.html">
    19
   </a>
   <a href="杂病广要_page20.html">
    20
   </a>
   <a href="杂病广要_page21.html">
    21
   </a>
   <a href="杂病广要_page22.html">
    22
   </a>
   <a href="杂病广要_page23.html">
    23
   </a>
   <span>
    ...
   </span>
   <a href="杂病广要_page19.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
