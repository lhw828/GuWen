<!DOCTYPE html>
<html>
<head>
    <meta charset="UTF-8">
    <title>张卿子伤寒论 - 第 26 页/共 59 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>张卿子伤寒论 - 第 26 页/共 59 页</h1>
    <div class="content">　　王三阳云。血家汗家。俱指本人平时旧病言之也。

　　病患有寒。复发汗。胃中冷。必吐蛔。

　　病患有寒。则当温散。反发汗。损阳气。胃中冷。必吐蛔也。

　　王三阳云。温散者。理中汤之类是也。

　　活人云。先服理中丸。次服乌梅丸。

　　本发汗而复下之。此为逆也。若先后汗。治不为逆。本先下之。而反汗之。为逆。

　　若先下之。治不为逆。

　　病在表者。汗之为宜。下之为逆。病在里者。下之为宜。汗之为逆。经曰。阳盛阴虚。汗之则死。下之则愈。阳虚阴盛。汗之则愈。下之则死。

　　娄氏云。阳盛。则阳并于阴。故宜下。阴盛。则阴并于阳。故宜汗。阳并于阴。沉而实也。阴并于阳。浮而实也。

　　又云。阳盛阴虚。是病在里。阳虚阴盛。是病在表。

　　伤寒。医下之。续得下利。清谷不止。身疼痛者。急当救里。后身疼痛。清便自调者。急当数表。数里。宜四逆汤。救表。宜桂枝汤。

　　伤寒。下之。续得下利。清谷不止。身疼痛者。急当数里者。以里气不足。必先救之。

　　急与四逆汤。得清便自调。知里气已和。然后急与桂枝汤。以救表。身疼者。表邪也。内经曰。病发而不足。标而本之。先治其标。后治其本。此以寒为本也。

　　王三阳云。此证当照顾协热利。须审其利之色何如。与势之急缓。不可轻投四逆桂枝也。

　　沈亮宸云。此大关键。不可不知。若两感者。亦可类推矣。

　　病、发热头痛。脉反沉。若不瘥。身体疼痛。当救其里。宜四逆汤。

　　阳病见阴脉。里虚甚矣。若不瘥三字紧甚。言此时当急投四逆救里不可缓也。缓则无及矣。

　　发热头痛。表病也。脉反沉者。里脉也。经曰。表有病者。脉当浮大。今脉反沉迟故知愈也。见表病而得里脉。则当瘥。若不瘥。为内虚寒甚也。与四逆汤救其里。

　　王宇泰云。此为阳病得阴脉。若以发热体痛。证在太阳。迟投四逆。则病生他变矣。

　　太阳病。先下之而不愈。因复发汗。以此表里俱虚。其人因致冒。冒家汗出自愈。所以然者。汗出表和故也。得里未和。然后复下之。

　　冒者、郁也。下之则里虚而亡血。汗之则表虚而亡阳。表里俱虚。寒气怫郁。其人因致冒。金匮要略曰。亡血复汗。寒多。故令郁冒。汗出则怫郁之邪得解。则冒愈。金匮要略曰。冒家欲解。必大汗出。汗出表和。而里未和者。然后复下之。

　　太阳病未解。脉阴阳俱停。必先振栗。汗出而解。但阳脉微者。先汗出而解。但阴脉微者。下之而解。若欲下之。宜调胃承气汤主之。

　　细观经文言阴阳俱利。则自然汗出而解。此振栗作汗。不必发汗明矣。但阳脉微则先自汗而解。阴脉微尚须下之而解。先汗出与下之自有分别。

　　脉阴阳俱停。无偏胜者。阴阳气和也。经曰。寸口、关上、尺中。三处大小浮沉迟数同等。此脉阴阳为和平。虽剧当愈。今阴阳既和。必先振栗。汗出而解。但阳脉微者。

　　阳不足而阴有余也。经曰。阳虚阴盛。汗之则愈。阴脉微者。阴不足而阳有余也。经曰。

　　阳盛阴虚。下之则愈。

　　王三阳云。阴阳俱停者。三部相等。皆微脉也。既见微脉。不必更用汗下法。彼必自汗出。自便利而愈。不必如成先生阳盛阴虚之说也。盖观经文用调胃与若字可知矣。非必当下之下也。

　　太阳病。发热。汗出者。此为荣弱卫强。故使汗出。欲救邪风者。宜桂枝汤。

　　太阳中风。风并于卫。则卫实而荣虚。荣者、阴也。卫者、阳也。发热汗出阴弱阳强也。内经曰。阴虚者。阳必凑之。故少气。时热而汗出。与桂枝汤。解散风邪。调和荣卫。

　　伤寒。中风五六日。往来寒热。胸胁苦满。默默不欲饮食。心烦喜呕。或胸中烦而不呕。或渴。或腹中痛。或胁下痞硬。或心下悸。小便不利。或不渴。身有微热或咳者。

　　与小柴胡汤主之。

　　病有在表者。有在里者。有在表里之间者。此邪气在表里之间。谓之半表半里证。

　　五六日。邪气自表传里之时。中风者。或伤寒。至五六日也。玉函曰。中风五六日。伤寒。往来寒热。即是。或中风。或伤寒。非是伤寒再中风。中风复伤寒也。经云。伤寒、中风有柴胡证。但见一证便是。不必悉具者。正是谓或中风或伤寒也。邪在表则寒。邪在里则热。今邪在半表半里之间。未有定处。是以寒热往来也。邪在表。则心腹不满。

　　邪在里。则心腹胀满。今止言胸胁苦满。知邪气在表里之间。未至于心腹满。言胸胁苦满。

　　知邪气在表里也。默默、静也。邪在表。则呻吟不安。邪在里。则烦闷乱。内经曰。阳入之阴则静。默默者。邪方自表之里。在表里之间也。邪在表则能食。邪在里则不能食。不欲食者。邪在表里之间。未至于必不能食也。邪在表。则不烦不呕。邪在里。则烦满而呕烦。喜呕者。邪在表方传里也。邪初入里。未有定处。则所传不一。故有或为之证。

　　有柴胡证。但见一证便是。即是此或为之证。

　　卷三　辨太阳病脉证并治第六

　　小柴胡汤方第三十八

　　柴胡（半斤味苦微寒） 黄芩（三两味苦寒） 人参（三两味甘温） 甘草（三两味甘平） 半夏（半升洗味辛温） 生姜（三两切味辛温） 大枣（十三擘味甘平）

　　上七味。以水一斗二升。煮取六升。去滓。再煎。取三升。温服一升。日三服。

　　内经曰。热淫于内。以苦发之。柴胡黄芩之苦。以后传邪之热。里不足者。以甘缓之。人麦甘草之甘。以缓中和之气。邪半入里。则里气逆。辛以散之。半夏以除烦呕。邪半在表。则荣卫争之。辛甘解之。姜枣以和荣卫。

　　成氏云。伤寒邪气在表者。必渍形以为汗。邪气在里者。必荡涤以取利。其于不外不内。半表半里。是当和解则可也。小柴胡。和解表里之剂。

　　王三阳云。此证在半表半里。或中风。或伤寒。三四日得之也。或有传经而得。或直中此经。始终不传者。医人但见一证。而以脉合之。盒饭照此方治药。不可汗下。亦不可求诸证悉具也。

　　后加减法若胸中烦而不呕。去半夏人参。加栝蒌实一枚。

　　胸中烦而不呕。热聚而气不逆也。甘者令人中满。方热聚。无用人参之补。辛散逆气。既不呕。无用半夏之辛。温热宜寒。疗聚宜苦。栝蒌实苦寒。以泄胸中蕴热。若渴者。去半夏。加人参。合前成四两半。栝蒌根四两。

　　半夏燥津液。非渴者所宜。人参甘而润。栝蒌根苦而凉。彻热生津。二物为当。

　　若腹中痛者。去黄芩。加芍药三两。

　　去黄芩。恶寒中。加芍药。以通壅。

　　若胁下痞硬。去大枣。加牡蛎四两。

　　甘令人中满。痞者。去大枣之甘。咸以软之。痞硬者。加牡蛎之咸。

</div>
    <div class="pagination">
<a href="张卿子伤寒论_page25.html">上一页</a><span>...</span><a href="张卿子伤寒论_page21.html">21</a><a href="张卿子伤寒论_page22.html">22</a><a href="张卿子伤寒论_page23.html">23</a><a href="张卿子伤寒论_page24.html">24</a><a href="张卿子伤寒论_page25.html">25</a><span class="current-page">26</span><a href="张卿子伤寒论_page27.html">27</a><a href="张卿子伤寒论_page28.html">28</a><a href="张卿子伤寒论_page29.html">29</a><a href="张卿子伤寒论_page30.html">30</a><a href="张卿子伤寒论_page31.html">31</a><span>...</span><a href="张卿子伤寒论_page27.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
