<!DOCTYPE html>
<html>
<head>
    <meta charset="UTF-8">
    <title>普济本事方 - 第 12 页/共 39 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>普济本事方 - 第 12 页/共 39 页</h1>
    <div class="content">　　卷第三　风痰停饮痰癖咳嗽

　　干姜丸

　　治酒癖停饮吐酸水。（《圣惠方》）

　　干姜（炮） 葛根 枳壳（去穣，锉，麸炒） 橘红 前胡（去苗，净洗，各半两） 白术半夏曲（各一两） 甘草（炙） 吴茱萸（汤泡七次，焙，各一分）

　　上为细末，炼蜜丸如梧子大。每服三十丸，用饮下。甲寅年服上二方有验。

　　卷第三　风痰停饮痰癖咳嗽

　　芫花丸

　　治积聚停饮，痰水生虫，久则成反胃，及变为胃痈，其说在《灵枢》及《巢氏病源》。

　　芫花（醋制干，秤，一两） 干漆（炒令烟尽） 野狼牙根 桔梗（炒黄） 藜芦（炒） 槟榔（各半两） 巴豆（十个，炒微黑黄）

　　上为细末，醋糊丸如赤豆大。每服二三丸，加至五七丸，食前姜汤下。

　　第六卷《病能论》云：黄帝问曰：人病胃脘痈者，诊当何如？岐伯对曰：诊此者当得胃脉，其脉当沉细。沉细气逆，逆者人迎甚盛，甚盛则热。人迎者，胃脉也。逆而盛则热聚于胃口而不行，故胃脘为痈也。

　　此方常服化痰消坚杀虫。予患饮癖三十年，暮年多嘈杂，痰饮来潮即吐，有时急饮半杯即止，盖合此证也。因读《巢氏病源论》酒瘕云：饮酒多而食谷少，积久渐瘦，其病常思酒，不得酒则吐，多睡不复能食。是胃中有虫使然，名为酒瘕。此药治之，要之须禁酒即易治，不禁无益也。

　　《巢氏病源论》第十九卷论积聚 瘕中载：人之积聚 瘕，皆由饮食不节，脏腑虚弱而生，久则成形云。

　　昔曾有人共奴俱患鳖瘕，奴死后腹中得一白鳖，有人乘白马来看此鳖，白马遗尿，随鳖上，鳖即缩头及脚，寻以马尿灌之，即化为水。其主曰：吾将瘥矣。即服之，果得瘥。

　　予生平有二疾，一则脏腑下血，二则膈中停饮，下血有时而止，停饮则无时。始因年少时夜坐为文，左向伏几案，是以饮食多坠向左边，中夜以后稍困乏，必饮两三杯，既卧就枕，又向左边侧睡，气壮盛时，殊不觉。三五年后，觉酒止从左边下，漉漉有声，胁痛，饮食殊减，十数日必呕数升酸苦水，暑月只是右边身有汗， 常润，左边病处绝燥，遍访名医及海上方服之，少有验。间或中病，只得月余复作，其补则如天雄附子矾石，其利则如牵牛甘遂大戟，备尝之矣。予后揣度之，已成癖囊，如潦水之有科臼，不盈科不行，水盈科而行也，清者可行，浊者依然停 ，盖下无路以决之也，是以积之五七日必呕而去，稍宽数日复作。脾，土也，恶湿，而水则流湿，莫若燥脾以胜湿，崇土以填科臼，则疾当去矣。于是悉屏诸药，一味服苍术，三月而疾除。自此一向服数年，不吐不呕，胸膈宽，饮啖如故，暑月汗周身而身凉，饮亦当中下，前此饮渍其肝，目亦多昏眩，其后灯下能书细字，皆苍术之力也。其法苍术一斤，去皮切末之，用生油麻半两，水二盏，研滤取汁，大枣十五枚，烂煮去皮核研，以麻汁匀研成稀膏，搜和入臼熟杵，丸梧子大，干之。每日空腹用盐汤吞下五十丸，增至一百丸，二百丸，忌桃李雀鸽。初服时必膈微燥，且以茅术制之，觉燥甚，进山栀散一服，久之不燥矣。予服半年以后，只用燥烈味极辛者，削去皮不浸极有力，亦自然不燥也。山栀散用山栀子一味，干之为末，沸汤点服。故知久坐不可伏向一边，时或运动，亦消息之法。

　　卷第三　风痰停饮痰癖咳嗽

　　紫苏散

　　治肺感风寒作嗽。

　　紫苏叶 桑白皮（洗净，蜜涂，炙黄） 青皮（去白） 五味子（拣） 杏仁（去皮尖，炒） 麻黄（去节） 甘草（炙，各等分）

　　上细末。每服二钱，水一盏，煎至七分，温服。

　　卷第三　风痰停饮痰癖咳嗽

　　诃子饮

　　利膈去涎，思食止嗽。

　　诃子（煨去核） 青皮（去白） 麦门冬（水 去心，各半两） 槟榔（四个） 半夏（三分，汤浸七次） 甘草（一分，炙）

　　上为粗末。每服四钱，水二盏，生姜七片，同煎至七分，去滓温服，日二三服。

　　卷第三　风痰停饮痰癖咳嗽

　　贝母汤

　　治诸嗽久不瘥。

　　贝母（一两，去心，姜制半日，焙） 黄芩（生去皮） 干姜（生，各一两） 陈皮（去白）

　　五味子（各一两，拣） 桑白皮（洗净，蜜炙黄） 半夏（汤浸七次） 柴胡（去苗，净洗）

　　桂心（不见火，各半两） 木香（一分） 甘草（一分，炙）

　　上为粗末。每服五钱，水一盏半，杏仁七个，去皮尖碎之，生姜七片，同煎至七分，去滓热服。黄师文云：戊申冬有姓蒋者，其妻积年嗽，制此方授之，一服瘥。以此治诸嗽，悉皆愈。

　　卷第三

　　积聚凝滞五噎膈气

　　大抵治积，或以所恶者攻之，以所喜者诱之，则易愈。如 砂、水银治肉积；神曲麦 治酒积；水蛭、虻虫治血积；木香、槟榔治气积；牵牛、甘遂治水积；雄黄、腻粉治涎积；礞石、巴豆治食积，各从其类也。若用群队之药，分其势则难取效。许嗣宗所谓譬犹猎不知兔，广络原野，冀一人获之，术亦疏矣。须是认得分明，是何积聚，然后增加用药。

　　不尔，反有所损，嗣宗自谓不着书，在临时变通也。

　　卷第三　积聚凝滞五噎膈气

　　缠金丹

　　治五种积气及五噎，胸膈不快，停痰宿饮。

　　木香 丁香 沉香 槟榔 官桂（去粗皮，不见火） 胡椒 砂（研） 白丁香（各一钱）

　　去沙石，日干）

　　上为细末，入二味研药和匀，生姜汁煮糊丸如梧子大。每服三丸，生姜汤下，或干嚼萝卜下。

　　卷第三　积聚凝滞五噎膈气

　　枳壳散

　　治心下蓄积痞闷，或作痛，多噫，败卵气。

　　枳壳（去穣，锉，麸炒） 白术（各半两） 香附子（一两，麸炒，舂去皮） 槟榔（三钱）

　　上为细末，每服二钱，米饮调下，日三服，不拘时候。（庞老方）

　　卷第三　积聚凝滞五噎膈气

　　诃子丸

　　治伏积注气，发则喘闷。

</div>
    <div class="pagination">
<a href="普济本事方_page11.html">上一页</a><span>...</span><a href="普济本事方_page7.html">7</a><a href="普济本事方_page8.html">8</a><a href="普济本事方_page9.html">9</a><a href="普济本事方_page10.html">10</a><a href="普济本事方_page11.html">11</a><span class="current-page">12</span><a href="普济本事方_page13.html">13</a><a href="普济本事方_page14.html">14</a><a href="普济本事方_page15.html">15</a><a href="普济本事方_page16.html">16</a><a href="普济本事方_page17.html">17</a><span>...</span><a href="普济本事方_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
