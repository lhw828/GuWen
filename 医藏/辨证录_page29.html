<!DOCTYPE html>
<html>
<head>
    <meta charset="UTF-8">
    <title>辨证录 - 第 29 页/共 92 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>辨证录 - 第 29 页/共 92 页</h1>
    <div class="content">　　水煎服。二剂愈。

　　人有气恼之后，肝又血燥，肺又气热，一时呃逆而不止，人以为火动之故也，谁知亦是气逆而不舒乎。盖肝性最急，一拂其意，则气必下克脾土，而脾土气闭，则腰脐之间不通，气乃上奔于咽喉，而作呃逆矣。倘亦用降火降气之药，则呃逆更甚，必须用散郁之剂，而佐以消痰润肺之药，始为得之。方用解呃丹：茯神（三钱） 白芍（三钱） 当归（二钱） 白术（五钱） 苏叶（五分） 麦冬（五钱） 白芥子（三钱） 柴胡（一钱）

　　水煎服。一剂而呃逆即止。

　　此方为散郁之神方，不特治呃逆已也。用白术以利腰脐之气，用柴、芍、当归以舒肝胆之气，用苏叶、麦冬以润肺金之气，用茯神以通心与膀胱之气，用白芥子以宣膜膈之气，是一身上下之气尽行流通，又何虞下焦之气不上升于咽喉乎!故一剂而收功也。

　　此症亦可用平顺散：柴胡 甘草 乌药（各一钱） 白芍（三钱） 香附 白芥子 川芎（各二钱） 砂仁（一粒）

　　水煎服。二剂即止。

　　人有呃逆时作时止者，乃气虚而非气滞也。夫气旺则顺，气衰则逆，五行之道也，凡逆之至者，皆衰之极耳。惟是气衰而呃逆者，不比痰呃与火呃也，补其气之虚，而呃逆自止。

　　倘不知补气，而惟从事于消痰降火，则轻必变重，而重必入死矣。况痰火之呃，亦虚而致，不惟寒呃之成于虚也。方用六君子汤加减治之。

　　人参（三钱） 白术（一两） 茯苓（三钱） 陈皮（一钱） 甘草（三分） 半夏（二钱） 柿蒂（三枚）

　　水煎服。连服三剂而呃逆自除。

　　此方乃治胃之圣剂，胃气弱而诸气皆弱，胃气旺而诸气皆旺，故补胃气正所以补诸气也，气既旺矣。加以柿蒂之能转呃，自然气转于须臾，而呃逆顿止矣。且胃又多气之腑也，诸气之逆皆从胃始，然则诸气之顺，何独不由胃始哉。

　　此症亦可用加味术苓汤：人参 白术（各五钱） 茯苓（三钱） 半夏（二钱） 竹沥（一合） 附子（三分）

　　水煎服。二剂愈。

　　卷之五

　　关格门（五则）

　　人有病关格者，食至胃而吐，欲大小便而不能出，眼睛红赤，目珠暴露，两胁胀满，气逆拂抑，求一通气而不可得，世以为胃气之太盛，而不知乃肝气之过郁耳。夫关格之症，宜分上下，一上格而不得下，一下关而不得出也。今上既不得入，而下又不得出，是真正关格，死生危急之症也。治之原有吐法，上吐则下气可通。今不必用吐药而先已自吐，是用吐药无益矣。若用下导之法，则上既无饮食下胃，而大肠空虚，即用导药，止可出大肠之糟粕硬屎，而不能通小肠膀胱之气，是导之亦无益也。必须仍用煎药和解为宜，但不可遽然多服，须渐渐饮之，初不受而后自受矣。方用开门散：白芍（五钱） 白术（五钱） 茯苓（三钱） 陈皮（一钱） 当归（五钱） 柴胡（三钱） 苏叶（一钱）

　　牛膝（三钱） 车前子（三钱） 炒栀子（三钱） 天花粉（三钱） 水煎一碗，缓缓呷之，一剂而受矣。一受而上关开，再剂而下格亦通。

　　此方直走肝经以解郁，郁解而关格自痊，所谓扼要争奇也。倘用香燥之药，以耗胃气，适足以坚其关门而动其格据矣。

　　此症用通关散亦效。

　　白芍（五钱） 茯苓（三钱） 甘草 枳壳 神曲（各三分） 白豆蔻（一枚） 川芎（二钱） 生姜汁（半合） 柴胡（一钱） 水煎服。一剂即开，二剂愈。愈后须用补肾之剂。

　　人有无故而忽然上不能食、下不能出者，胸中胀急，烦闷不安，大小便窘迫之极，人以为关格之症也，谁知是少阳之气不通乎。夫少阳胆也，胆属木，木气最喜舒泄，因寒气所袭，则木不能条达，而气乃闭矣。于是上克胃而下克脾，脾胃畏木之刑，不敢去生肺气，而并生大肠之气矣。肺金因脾胃之气不生，失其清肃之令，而膀胱、小肠无所凛遵，故一齐气闭矣。此症原可用吐法，一吐而少阳之气升腾可愈。其次则用和解之法，和其半表半里之间，而胆木之郁结自通。二法相较，和胜于吐，吐必伤五脏之气，而和则无损五脏之气也。方用和解汤：柴胡（一钱） 白芍（三钱） 甘草（一钱） 枳壳（五分） 薄荷（一钱） 茯神（三钱） 丹皮（二钱）

　　当归（三钱）

　　水煎服。缓缓服之，三剂则可以开关矣。上关一开，而下格自愈。

　　此方乃逍遥散之变方也。逍遥散有白术、陈皮，未尝不可开关。余改用薄荷、枳壳、丹皮者，直入肝经之药，取其尤易于开郁也。此方全不开关，而关自开者，正以其善于解郁也。

　　此症用宽缓汤亦妙。

　　柴胡 茯苓（各二钱） 当归（三钱） 白芍（五钱） 甘草 苏叶 黄芩（各一钱） 竹叶（三十片）

　　水煎服。二剂愈。

　　人有吐逆不得饮食，又不得大小便，此五志厥阳之火太盛，不能营于阴，遏抑于心胞之内，头上有汗，乃心之液外亡，自焚于中也。存亡之机，间不容发，此关格最危之症，人以为气之不通也，欲用麝香、片脑之类，以劫开其门，必至耗散真气，反致归阴矣。法宜调其营卫，不偏阴偏阳，一味冲和，毋犯胃气，使其脏腑自为敷布，不必问其关从何开，格从何启，一惟求之中焦握枢而运，以渐透于上下之间，自能营气前通，卫气不闭，因其势而利导之，庶无 格耳。方用和中启关散：麦冬（五钱） 人参（五分） 甘草（五分） 柏子仁（三钱） 滑石（敲碎，一钱） 黄连（一钱）

　　白芍（五钱） 桂枝（三分） 天花粉（一钱五分） 水煎服。一剂而上吐止，再剂而下闭通矣。

　　此方解散中焦之火，更能舒肝以平木，木气既平，而火热自减。内中最妙者，用黄连与桂枝也。一安心以交于肾，一和肾而交于心，心肾两交，则营卫阴阳之气，无不各相和好，阴阳既和，而上下二焦安能坚闭乎，此和解之善于开关也。

　　此症用黄连启心汤亦效。

　　人参（一钱） 白术 丹皮（各三钱） 黄连 玄参（各二钱） 甘草（一钱） 桂枝（三分）

　　半夏（五分） 柴胡（三分） 水煎服。二剂愈。

　　人有上吐下结，气逆不顺，饮食不得入，溲溺不得出，腹中作疼，手按之少可，人以为此寒极而阴阳易位，其脉必涩而伏也。法当吐，不吐则死。然而不必吐也，夫上部无脉下部有脉，吐之宜也，以食填塞于太阴耳。今脉涩而伏，非无脉之比，况所食之物，已经吐出，是非食填太阴也。吐之不重伤脾胃之气，以坚其闭塞乎。

　　夫胃气之所以不开，与大小肠、膀胱之所以闭结者，由于肾气之衰也。胃为肾之关门，肾之气不上，则胃之关必不开。肾主大小便、膀胱之气化，亦肾气化之也。肾气不通于三经，则便溲何从而出然则上下开阖之权衡全在乎肾也。治法必须大补其肾中之水火。肾中之水火足，而关格不治而自愈矣。方用水火两补汤：熟地（一两） 山茱（四钱） 茯神（五钱） 车前子（三钱） 人参（二钱） 麦冬（一两） 五味子（五分）

　　肉桂（一钱） 白术（五钱） 牛膝（三钱） 水煎服。连服二剂，上吐止而下结亦开矣，再服四剂全愈。

　　此方补肾中之水火，而又能通肾中之气。气足而上自达于胃，下自达于膀胱、大小肠矣。倘用香燥之药以救胃，则胃气愈伤；倘用攻利之药以救膀胱、大小肠，则膀胱、大小肠愈损，何日是开关解格之日哉。

　　此症用化肾汤亦神效。

　　熟地（二两） 肉桂（二钱） 水煎服。一剂即通，二剂全愈。

　　人有一时关格，大小便闭结不通，渴饮凉水，少顷即吐，又饮之又吐，面赤唇焦，粒米不能下胃，饮一杯吐出杯半，脉亦沉伏，人以为脉绝也，谁知是格阳不宣，肾经寒邪太盛之故乎。夫肾属少阴，喜温而不喜寒也。寒邪入肾则阳无所附，阳欲杜阴而不能，阴且格阳而愈胜，于是阳不敢居于下焦，而尽逆冲于上焦咽喉之间，难于容物而作吐矣。夫阳宜阴折，热宜寒折，似乎阳热在上，宜用阴寒之药以治之。

　　然而阳热在上，而下正阴寒也，用阴寒以折阴寒，正投其所恶也，不特无功，而反有大害。盖上假热而下真寒，非用真热假寒之法从治之，断不能顺其性而开其关也。

　　方用白通汤治之。

　　方中原是大热之味，得人尿、猪胆以乱之，则下咽觉寒，而入腹正热，阳可重回，而阴可立散，自然脉通而关启矣。然后以大剂八味汤投之，永不至关再闭而吐再发也。

　　此症用加味术桂汤亦神效。

　　白术（一两） 肉桂（一钱） 甘草（一分） 人参（二钱） 丁香（一钱） 水煎，加人尿半碗，探冷服之，一剂即安。

　　卷之五

　　中满门（四则）

　　人有饮食之后，胸中倒饱，人以为多食而不能消，用香砂枳实等丸消导之，似觉少快，已而又饱，又用前药，久久不已，遂成中满之症。腹渐高硕，脐渐突出，肢体渐浮胀，又以为臌胀，用牵牛、甘遂之药，以逐其水。内原无水湿之邪，水未见出，而正气益虚，胀满更急，又疑前药不胜，复加大黄、巴豆之类下之。仍然未愈，又疑为风邪固结于经络，用龙胆、茵陈、防风、荆芥之类，纷然杂投，不至于死不已。犹然开鬼门、泄净府，持论纷纭，各执己见，皆操刀下石之徒也。谁知中满之症，实由于脾土之衰，而脾气之衰，又由于肾火之寒也。倘用温补之药，早健其脾气，何至如此之极哉。方用温土汤：人参（一钱） 白术（三钱） 茯苓（三钱） 萝卜子（一钱） 薏仁（三钱） 芡实（五钱）

　　山药（五钱） 肉桂（三分） 谷芽（三钱） 水煎服。一剂而觉少饱，二剂而觉少宽矣，数剂之后，中满自除。

　　此方但去补脾，绝不消导以耗其气。盖中满之病，未有不因气虚而成者。不补脾胃之气，则胀从何消？况方中加入萝卜子最妙，助参、术以消胀，不辅参、术以添邪；又有茯苓、薏仁、芡实、山药之类，益阴以利水，水流而正气不耗，自然下泽疏通，而上游无阻滞之虞矣。第恐水寒冰冻，则溪涧断流，又益以肉桂，于水中生火，则土气温和，雪消冰泮，尤无壅塞之苦也。奈何惟事于消导，遂成不可救药之病哉。

</div>
    <div class="pagination">
<a href="辨证录_page28.html">上一页</a><span>...</span><a href="辨证录_page24.html">24</a><a href="辨证录_page25.html">25</a><a href="辨证录_page26.html">26</a><a href="辨证录_page27.html">27</a><a href="辨证录_page28.html">28</a><span class="current-page">29</span><a href="辨证录_page30.html">30</a><a href="辨证录_page31.html">31</a><a href="辨证录_page32.html">32</a><a href="辨证录_page33.html">33</a><a href="辨证录_page34.html">34</a><span>...</span><a href="辨证录_page30.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
