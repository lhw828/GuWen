<!DOCTYPE html>
<html>
<head>
    <meta charset="UTF-8">
    <title>本草品汇精要 - 第 114 页/共 249 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>本草品汇精要 - 第 114 页/共 249 页</h1>
    <div class="content">天灵盖
天灵盖主传尸尸疰鬼气伏连久瘴劳疟寒热无时者此死人顶骨十字解者烧令黑细研白饮和
服亦合诸药为散用之方家婉其名尔（名医所录）【味】咸【性】平软【气】气之薄者阳中之
阴【治】〔疗〕〔陈藏器云〕弥腐烂者入用有一片如三指阔此骨是天生天赐盖甲一身之骨未合
即未有只有囟门取得后用 灰火罨一夜待腥秽气出尽却用童儿溺于瓷锅子中煮一伏时满漉出
于屋下掘一坑深一尺置天灵盖于中一伏时其药魂归神效阳人使阴阴人使阳〔日华子云〕治肺
痿乏力羸瘦骨蒸劳及盗汗等入药酥炙用〔别录云〕治犬咬众治不瘥毒攻人烦乱唤已作犬声者
烧灰为末以水服方寸匕诸犬咬疮不瘥吐白沫者为毒入心叫唤似犬声以髑髅骨烧灰研以东流水
调方寸匕按天灵盖神农本经人部惟发 一物外余皆出后世医家或禁术之流奇怪之论殊非仁人
之用心世称孙真人有大功于世以杀命治命尚有阴责何况于是乎近数见医家用以治传尸病未有
一效者信本经不用未为害也残忍伤神又不急于取效苟有可见仁者宜尽心焉苟不以是说为然决
为庸人之所惑乱设云非此不可是不得已则宜以年深尘泥所渍朽者为良以其绝尸气也
卷之二十二人部
人髭
人髭唐李 尝疾医诊之云得须灰服之方止○太宗遂自剪髭烧灰赐服之复令敷痈疮立愈故
白乐天云剪须烧药赐功臣○仁宗皇帝赐吕夷简古人有语髭可治疾今朕剪髭与之合药表朕意
卷之二十二
一十种陈藏器余
人血主羸病患皮肉干枯身上麸片起又狂犬咬寒热欲发者并刺热血饮之○人肉治瘵疾○人
胞主血气羸瘦妇人劳损面皮 黑腹内诸病渐瘦悴者以五味和之如 （音饼甲也）法与食之
勿
令知妇人胞衣变成水味辛无毒主小儿丹毒诸热毒发寒热不歇狂言妄语头上无辜发竖虚痞等此
人产后时衣埋地下七八年化为水清澄如真水南方人以甘草升麻和诸药罐盛埋之三五年后拨去
取为药主天行热病立效○梅师方（治草蛊其状入咽刺痛欲死者取胞衣一具切曝干为末热水调
一钱匕最疗蛇蛊蜣螂草毒等）○妇人 裆主阴易病当阴上割取烧末服方寸匕童女 益佳若女
患阴易即须男子 也阴易病者人患时行病起后合阴阳便即相着甚于本病其候小便赤涩寒热甚
者是服此便通利不尔炙阴二七壮又妇人 主胞衣不出覆井口立下取本妇人者为佳○人胆主鬼
气尸疰伏连○男子阴毛主蛇咬口含二十条咽其汁蛇毒不入腹内也○死人枕及席患疣拭之二七
遍令烂去疣尝有妪人患滞冷积年不瘥徐嗣伯为诊曰此尸疰也当以死人枕煮服之乃愈于是往古
冢中取枕枕已一边腐缺妪服之即瘥张景年十五岁患腹胀面黄众药不能治以问徐嗣伯嗣伯曰此
石蝤耳极难疗当取死人枕煮服之得大蝤虫头坚如石者五六升病即瘥沈僧翼患眼痛又多见鬼物
嗣伯曰邪气入肝可觅死人枕煮服之竟可埋枕于故处如其言又愈王宴问曰三病不同皆用死人枕
而俱瘥何也答曰尸疰者鬼气也伏而未起故令人沉滞得死人枕治之魂气飞越不复附体故尸疰自
瘥石疣者医疗既癖蝤虫转坚世间药不能遣所以须鬼物驰之然后乃散故令煮死人枕服之夫邪气
入肝故使眼痛而见魍魉须邪物以钩之故用死人枕之气因而去之故令埋于冢间也○夫衣带主难
产临时取五寸烧为末酒下 带最佳○孙真人云（治金疮未愈而交接血出不止取与交妇人衣带
二寸烧研末水服之）○衣中故绵絮主卒下血及惊疮出血不止取一握煮汁温服之新绵一两烧为
黑末酒下主五野鸡病○新生小儿脐中屎主恶疮食息肉除面印字尽候初生取胎中屎也初生脐带
主疟烧为灰饮下之
卷之二十三兽部上品
鳞虫
无毒白龙骨齿角吉吊紫稍花等附
龙骨（出神农本经）主心腹鬼疰精物老魅咳逆泄痢脓血女子漏下症瘕坚结小儿热气惊痫
○
齿主小儿大人惊痫癫疾狂走心下结气不能喘息诸痉杀精物○角久服轻身通神明延年（以上朱
字神农本经）骨疗心腹烦满四肢痿枯汗出夜卧自惊恚怒伏气在心下不得喘息肠痈内疽阴蚀止
汗缩小便溺血养精神定魂魄安五脏○白龙骨疗梦寐泄精○齿小儿五惊十二痫身热不可近大人
骨间寒热又杀蛊毒○角主惊痫螈（尺曳切） （子用切）身热如火腹中坚及热泄（以上黑字
名医
所录）【地】〔图经曰〕出晋地川谷及泰山岩水岩土穴中死龙处今河东州郡梁邑间蜀中多有之
其齿小强犹有齿形角强而实及骨并脑须白地锦文舐之粘舌而具五色者为佳黄白色者次之黑色
及生硬或经络不净处者不堪用其文细而广者是雌文粗而狭者是雄皆出龙蜕实非死龙也然其色
有五与五脏相应如五芝五石英五石脂辈之义惜乎本经而未分耳若无文如朽骨者谓之土龙骨药
不甚须海人云龙每生二卵一为吉吊多与鹿游或于水边遗沥值流槎则粘着木枝如蒲槌状其色微
青黄复似灰色号为紫稍花坐汤多用之李肇国史补云春水时至鱼登龙门蜕其骨人采之亦有五色
者况龙门又属晋地恐今所谓龙骨乃此鱼之骨乎〔衍义曰〕诸家之说纷然不一既不能指定终是
臆度西京 阳县民家崖坏忽得龙骨一副肢体头角悉具不知其蜕也其毙也若谓蜕毙则是有形之
物而又生不可得见死方可见谓其化也则其形独不能化盖万物所禀各异造化不可尽知莫可得而
详矣【时】〔生〕无时〔采〕无时【用】舐之粘舌者良【色】锦文【味】甘【性】平微寒【气】
气之薄者阳中之阴【臭】朽【主】涩精固气【助】得人参牛黄良【反】畏石膏 畏干漆蜀椒
理石【制】〔雷公云〕凡使先以香草煎汤浴过两度捣研如粉用绢袋子盛粉末子以燕子一只擘
破腹去肠安骨末袋于燕腹内悬于井面上一宿至明取骨末重研万下用之【治】〔疗〕〔图经曰〕
齿角兼用治心○烂龙角除心热风痫〔药性论云〕骨逐邪气安心神止冷痢女子崩中带下及夜梦
鬼交虚而多梦纷纭○齿镇心安魂魄○齿角主小儿热〔日华子云〕骨健脾涩肠胃止泻痢渴疾怀
孕漏胎肠风下血鼻洪吐血止汗【合治】骨合虎骨远志为末酒服治好忘聪明益智○合韭子为末
酒服止失精暂睡即泄
卷之二十三兽部上品
毛虫
无毒 胎生
麝香（出神农本经）主辟恶气杀鬼精物温疟蛊毒痫痉去三虫久服除邪不梦寤魇寐（以
上朱
字神农本经）疗诸凶邪鬼气中恶心腹暴痛胀急痞满风毒妇人产难堕胎去面 （音晕）目中肤
翳
通神仙（以上黑字名医所录）【名】麝父【地】〔图经曰〕出中台山谷及益州雍州山中今陕西
益利河东诸路山中皆有之而泰州文州诸蛮中尤多形似獐而小常食柏叶其香正在阴前皮内别有
膜裹之春分取其生者益良蛮人采得以一子香刮取皮膜杂内余物裹以四足膝皮共作五子而土人
买得又复分揉一为二三其伪可知惟生得之乃为真尔商汝山多群麝所遗粪常就一处虽远近逐食
必还走其地不敢遗迹他所虑为人获人反以是求得必掩群而取之盖麝绝爱其脐每为人所逐势急
即投岩举爪剔裂其香就絷而死犹拱四足保其脐李商隐云投岩麝退香许浑云寻麝采生香正此谓
也蕲光山中或时亦有然其香绝小一子才若弹丸往往是真香盖彼人不甚能作伪尔一说香有三种
第一生香麝子夏食蛇虫多至寒则香满入春脐内急痛自以爪剔出之落处远近草木皆焦黄此极难
得今人带真香过园中瓜果皆不实此其验也其次脐香乃捕得杀取者又其次心结香麝被大兽捕逐
惊畏失心狂走巅坠岩谷而毙人得之破心见血流出作块者是也此香干燥不可用又有一种水麝其
香更奇好脐中皆水沥一滴于斗水中用濯衣其衣至敝而香不歇唐天宝虞人尝获一水麝诏养于囿
中每取以针刺其脐捻真雄黄涂之复合其香气倍于肉麝近岁不复闻有之【时】〔生〕无时〔采〕
春分取【收】以瓷器收贮【色】黑【味】辛【性】温散【气】气之浓者阳也【臭】香【主】
辟邪秽通关窍【制】〔雷公云〕凡使麝香并用子日开之不用苦细研筛用之也【治】〔疗〕〔陶
隐居云〕祛蛇毒辟恶梦及尸疰鬼气〔药性论云〕除百邪魅鬼疰心腹痛小儿惊痫客忤镇心安神
止小便利蚀一切痈疮脓〔日华子云〕催生杀脏腑虫制蛇蚕咬沙虱溪瘴毒吐风痰纳子宫暖水脏
止冷带疾〔别录云〕除百病一切恶气【合治】合乳汁调服疗中水气已服药未平除○合墨研书
额上去邪魇治疟有效○合醋研服治中恶客忤垂死瘥【禁】妊娠不可服【忌】大蒜【解】蛇毒
卷之二十三兽部上品
毛虫
无毒附胆脑髓掌肉血 胎生
熊脂（出神农本经）主风痹不仁筋急五脏腹中积聚寒热羸瘦头疡白秃面 久服强志
不饥
轻身长年（以上朱字神农本经）食饮呕吐（以上黑字名医所录）【地】〔图经曰〕出雍州山谷
今
雍洛河东及怀卫山中皆有之其形类大豕而性轻捷好攀缘上高木见人则颠倒自投地而下冬则入
穴藏蛰至春而出其脂谓之熊白也十一月取之须其背上者寒月则有夏月则无其腹中肪及他处脂
</div>
    <div class="pagination">
<a href="本草品汇精要_page113.html">上一页</a><span>...</span><a href="本草品汇精要_page109.html">109</a><a href="本草品汇精要_page110.html">110</a><a href="本草品汇精要_page111.html">111</a><a href="本草品汇精要_page112.html">112</a><a href="本草品汇精要_page113.html">113</a><span class="current-page">114</span><a href="本草品汇精要_page115.html">115</a><a href="本草品汇精要_page116.html">116</a><a href="本草品汇精要_page117.html">117</a><a href="本草品汇精要_page118.html">118</a><a href="本草品汇精要_page119.html">119</a><span>...</span><a href="本草品汇精要_page115.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
