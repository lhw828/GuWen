<!DOCTYPE html>
<html>
<head>
    <meta charset="UTF-8">
    <title>罗氏会约医镜 - 第 62 页/共 164 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>罗氏会约医镜 - 第 62 页/共 164 页</h1>
    <div class="content">　　（新）　此平补脾胃之药也，与上方每日同用。上方早夜服，此方中时服。服此者，一则不畏上方阴药以滞胃，二则脾健而饮食亦加。有是病者，可无虑也。若服之而顺，可照分量加至十倍八倍，研细末，中时加白糖、开水调服，服后须睡一刻。
　　
　　淮山药（炒，一钱八分）　白茯苓（一钱二分）　白朮（制，一钱，或再加）　薏苡仁（炒研，二钱）
　　
　　芡实（炒研，二钱）　白扁豆（炒研，二钱）　桔梗（八分）　元砂仁（去皮，炒研，五分）　甘草（炙，八分）
　　
　　神曲（炒，四分）　白莲肉（炒研，二钱）　秫米（炒研，一钱）　红枣（去核，二枚）
　　
　　水煎服。若气满者，加陈皮（去白）一钱，或再加真苏子（炒研）五分；或用广香磨汁合服。若有冷涎及胃口寒者，加干姜（炒黄）三五分；即加肉桂亦妙。
　　
　　加味地黄丸
　　
　　（新）　治阴虚失血，胸背痛，小便赤，遗精潮热，咳嗽气喘等症。此平补肝肾，养肺清热之方。凡一切虚弱之人，每年夏季制服一单，可以扶体，免阴虚火炎之病；但须日中间服上温脾汤，更妙。
　　
　　怀庆元支地黄（八两。加元砂仁微炒三钱研末，与米酒同蒸同晒九次，勿少）
　　
　　淮山药（四两）　枣皮（三两。去核酒蒸。若精滑者，可加至四、五两）　白茯苓（去皮，四两）
　　
　　粉丹皮（一两七钱。若血虚有热者，可加至二两四、五钱）　建泽泻（淡盐水浸晒，一两三、四钱。小便短者，用一两八钱。）　甘枸杞（去梗，三两，酒蒸）　菟丝子（淘净泥砂，三两酒浸，蒸，晒干）　真阿胶（蛤粉炒成珠，三两）　麦冬（去心，酒蒸，二两）　杜仲（淡盐水炒断丝，三两）　北五味（微炒，七、八钱）
　　
　　先将地黄、枣皮、枸杞、麦冬于石臼内捣成膏，然后将余药磨成细末，合前膏加炼蜜捣匀为丸。每晨用淡盐水服七、八钱，忌铁与三白。
　　
　　归脾汤
　　
　　凡治血症，须按三经用药，以心主血，脾统血，肝藏血，此方三经之主也。远志、（味辛，多用亦能走血。）枣仁，补肝以生心火；茯神、龙眼，补心以生脾土；参、、朮、草，补脾以固肺气。土患燥，当归以润之；土患滞，广香以疏之，总欲使血归于脾也。彼郁怒、思虑、伤脾者尤宜。火旺者，加山栀、丹皮。火衰者，加丹皮、肉桂。晨服八味丸，以培先天之根，治无余法矣。（方见痰饮。）
　　
　　清宁膏
　　
　　润肺不伤脾，补脾不碍肺。凡劳嗽吐血，常服极效。
　　
　　麦冬（去心）　生地（酒炒。各五两）　广橘红（两半）　龙眼肉（四两）　枯梗　甘草（各一两）
　　
　　煎成膏，加苡仁、（炒，四两，研末）　川贝母（糯米拌炒，米熟去米。一两，研末）　再煎退火，下真苏州薄荷净叶（研末，三钱），于内，搅匀，时时置口中含化。
　　
　　凡虚损咳嗽，五脏皆有所病，然专主则在肺肾。盖肺之所畏者，火也；肺之受邪者，燥也。燥则必痒，痒则必咳，正以肾水不能制火，所以克金；阴精不能化气，所以病燥，故为咳嗽喘促、咽痛声哑等症。凡治此者，只宜甘凉之剂，如六味地黄丸料煎服，缓则服丸。甚者加麦冬、元参、天冬、生地之类，滋养金水，使肺肾相生，则真阴生而咳可渐愈矣。
　　
　　凡阴虚于下，阳格于上，六脉无神，而大吐大衄者，此火不归源，而真阳失守者，宜八味地黄丸料重加桂附大剂，煎出冰冷与服。或用熟地一两五钱，当归三钱，附子三钱，肉桂二钱，煎出冷服。若六脉细脱，手足厥冷，危在顷刻，用：
　　
　　镇阴煎
　　
　　熟地（一二两）　淮牛膝（二钱）　炙甘草（一钱）　肉桂（钱半）　附子（二钱或三钱）
　　
　　如呕恶者，加干姜（炒黄）一钱三分。如气脱无神，宜速速多加人参，水煎冷服。此际用一味凉药即死。
　　
　　论脉
　　脉芤者为血虚。沉迟而小者为气脱。大而无力者为阳虚。数而无力者为阴虚。大而芤者为血脱。左尺软，为血虚。右尺微，为火衰。右关沉细，或鼓燥，为胃虚。然无论浮、沉、大、小，但久按而渐缓者为吉。若平者，病亦平。急进者，病益进。若弦细而兼紧数者不治。
　　
　　凡五劳者，五脏之劳，皆因用力过度也。如忧、愁、思、虑则心伤，不眠恍惚，血不养心，神不能藏也。暴怒持重则肝伤，筋急、酸痛、水亏、木燥，肝失所资也。饮食劳倦，或意外过虑则脾伤，吐痰呕水，此水泛为痰，脾虚不能制水也。受风饮冷则肺伤，喘急咳嗽，肺气不得清肃也。宜因脉以验症。若外因而暂病者，脉实邪盛，宜从标治，病去即止。脉虚体弱，宜从本治，不得概视。至于酷欲，则精血耗损，心肾自伤。盖心主血，肾主精；心本热，虚则寒；肾本寒，虚则热。故水亏者，以重浊补阴，勿使火上炎也。精亏而元阳亦衰，故议补阴以阳为主。温则可以发扬肾气，则阴阳交蒸而精生。彼四物知柏，秋杀之物，其何以舒和而发生乎？虽然贵审其阳虚阴虚，其轻重若何而济之，以配水配火，权其轻重，救其偏而使之平，则无弊矣。但药能治病补虚，不能移情易性；而且虚阳火燥，常欲交接；草木之补，不偿真精之丧。有是病者，宜别居一室，日无所见，夜无所触，房欲绝而元神固。且又节饮食，戒恼怒，远忧虑，而能自为调理，庶医药有功也。若声哑咽痛，泄泻肉脱，多吐痰沫，汗出食少，一边难睡，脉细而弦数，或浮洪而大，难为力矣。张三锡曰：「劳伤于肺者难治。」盖肺中药饵难及，滋阴清肺，在肺难见其功，于脾易增其病耳。 
　　
　　凡精气久已衰微，欲使水中之火，温胃而滋化源，惟有缓以图之。不宜于助阳，亦不宜于抑阳。盖助阳必至亡阴，抑阳必至纯阴。纯阴之剂，与胃不相宜；而助阳之药，能扶胃气，食加神旺，未有不喜，但久之阳愈盛，而阴愈燥。故于阴虚者，助阳、抑阳，酌剂而得其平，斯为上工。
　　
　　凡相火附于命门，男以藏精，女以系胞。因嗜欲竭之，火无所归，厥逆上炎，故一切假热之症悉形于外。脉洪大无伦，按之微弱者，急用八味丸料半斤加肉桂一两，附子七钱，水煎五、六碗，冰冷与饮，诸症自退。来日必畏寒，脱脉，真候自现矣，宜十全大补汤吞八味丸，或照前服亦可。若在产后及大失血后，必大发热，亦系阴虚。此正气血之虚，若以凉药正治，立毙。惟速补无形之气，以生有形之血，则阳生阴长之妙用也。须用参一两煎汤服之。参少无力，改用当归补血汤（当归三钱，黄　一两，重蜜炙黄。）煎服，亦或有效。
　　
　　若用四物汤，则纯阴不可为治也。
　　
　　凡气虚血虚，何以辨之？盖阴虚者，面必赤，口渴而畏冷水，左尺脉虚数，是无根之火，载于上也。若是阳虚，火入于内，面必不赤，口即渴而舌必滑，脉虽数而尺无力，此为辨耳。
　　
　　若曾服凉药，脉反有力而数者，是火郁于中，逼阳于外，假有力也，宜升宜补，投以寒凉必死。毫厘之差，枉人性命，慎哉！凡人但知气有余即是火，不知火之余即是气。或为喘满，或为烦闷。有余者，病气也。
　　
　　病气之有余，正气之不足出。
　　
　　凡滋阴即所以降火，非滋阴之外又降火也。盖二尺水火，互相生化。左尺脉虚弱而细数者，是左肾真阴不足，用六味丸。右尺脉迟软，或沉细而数欲绝，或浮大而空虚无神者，是命门相火不足，用八味丸。至于两尺微弱，是阴阳俱虚，用十补丸。此皆滋其先天之本源，实万世无穷之利。乃世之补阴者，率用四物、知柏，反收戕脾胃，多致不起，能无遗憾于世哉！
　　
　　固本十补丸
　　
　　治肾元不足，脾胃虚弱，水火俱衰之证。
　　
　　熟地（八两）　枣皮（五两，酒蒸，晒干，炒）　淮山药（五两，炒）　白茯苓（四两，人乳拌，晒干，炒）　淮牛膝（三两，酒拌，晒干，炒，精滑者不用）　北五味（一两二钱，打扁蜜酒拌蒸，晒炒）　附子（制，一两五钱，或加至二两）　上肉桂（一两五钱，去粗皮，不见火，或多用）
　　
　　鹿茸（一具，切小片，酥拌，炒黄）　浓杜仲（三两，盐水拌透，晒干，炒）
　　
　　共为细末，用熟地捣烂入药，加炼蜜杵好为丸，每早淡盐水服五、六钱。
　　
　　凡虚损，两颧赤，或唇红者，阴虚于下，逼阳于上也。
　　○虚而多渴者，肾水不足，引水自救也。
　　○声出于喉，而根于肾，其喑唾而声不出者，此肾虚也。
　　○喉干咽痛者，水亏而相火上浮也。
　　○喘急者，阴虚肺格，气无所归也。
　　○烦躁者，阳中无阴也。
　　○多怒而筋急者，水亏木燥，肝失所资也。
　　○饮食不甘，肌肉渐消者，脾虚而败也。
　　○心跳而怔忡者，气不归精也。经曰：「胃之大格，名曰虚里，出于左乳下，共动应衣，宗气泄也。」○盗汗者，有火则阴不能守，无火则阳不能固也。
　　○多痰多沫，吐清水者，此水泛为痰，脾虚不能制火也。
　　○肾主骨，骨痛者，真阴竭也；腰胁痛者，肝肾虚也。
　　○膝以下冷者，命火衰，不归源也。
　　○小水黄涩淋沥者，真阴亏竭，气不化水也。
　　○足心热甚者，虚火烁阴，涌泉涸也。
　　○以上诸症，劳瘵常有，逐一指出，以便探本而治，弗至误认。
　　
　　凡阴虚者多热，以水不济火也，治宜甘凉，大忌辛温。如干姜、桂、附、故纸、白朮、半夏之类，不可轻用；即如参、　、枸杞、当归、杜仲之属，皆阴中有阳，亦当酌宜用之。盖恐阳旺则阴愈消，热增则水益涸耳。然又忌寒凉之药，不能资补也。彼有火之盛者，固不得不从清凉，亦当兼壮水之剂。相机间用，可止则止，以防其败。
　　
　　清热保金汤
　　
　　（新）　治阴虚火炎，咳嗽吐衄，烦渴多热，脉与症俱有火。
　　
　　生地（二钱）　熟地（三钱）　麦冬（钱半）　白芍（钱半）　百合（二钱）　元参（二钱）
　　
　　桔梗（一钱）　茯苓（一钱五分）　甘草（一钱）　沙参（二钱）
　　
　　水煎服。如盗汗，加地骨皮一二钱。血来，加阿胶二钱，童便一杯。血虚热盛，加青蒿二钱。多汗不宁，加枣仁钱半。干咳便燥，加天冬二钱。如火载血上行者，去甘草，加炒栀子钱半。此方不宜多服，适可而止。
</div>
    <div class="pagination">
<a href="罗氏会约医镜_page61.html">上一页</a><span>...</span><a href="罗氏会约医镜_page57.html">57</a><a href="罗氏会约医镜_page58.html">58</a><a href="罗氏会约医镜_page59.html">59</a><a href="罗氏会约医镜_page60.html">60</a><a href="罗氏会约医镜_page61.html">61</a><span class="current-page">62</span><a href="罗氏会约医镜_page63.html">63</a><a href="罗氏会约医镜_page64.html">64</a><a href="罗氏会约医镜_page65.html">65</a><a href="罗氏会约医镜_page66.html">66</a><a href="罗氏会约医镜_page67.html">67</a><span>...</span><a href="罗氏会约医镜_page63.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
