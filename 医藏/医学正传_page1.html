<!DOCTYPE html>
<html>
<head>
    <meta charset="UTF-8">
    <title>医学正传 - 第 1 页/共 145 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医学正传 - 第 1 页/共 145 页</h1>
    <div class="content">

　　医学正传 明 虞传

　　序

　　夫医之为道，民命死生所系，其责不为不重。籍或不经儒术，业擅偏门，懵然不知，正道不反，几于操刃以杀人乎！粤自神农尝百药，制本草，轩岐着《素问》，越人作《难经》，皆所以发明天地人身阴阳五行之理，卓为万世医家祖，不可尚已。厥后名医代作，蹑圣门而探玄微者，未易悉举。又若汉·张仲景、唐·孙思邈、金之刘守真、张子和、李东垣辈，诸贤继作，皆有着述，而神巧之运用，有非常人所可及也。其所以辨内外、异攻补而互相发明者，一皆祖述《素》、《难》而引伸触类之耳。其授受相承，悉自正学中来也。吾邑丹溪朱彦修先生，初游许文懿公之门，得考亭之余绪。爱自母病，刻志于医，求师于武林罗太无，而得刘、张、李三家之秘，故其学有源委，术造精微。所着《格致余论》、《局方发挥》等编，皆所以折衷前哲，尤足以救偏门之弊，伟然百世之宗师也。东阳卢和氏类集丹溪之书为《纂要》，俾医者出入卷舒之便，其用心亦勤矣，以愚观之，犹未足以尽丹溪之余绪。然丹溪之书，不过发前人所未发，补前人所未备耳，若不参以诸贤所着，而互合为一，岂医道之大成哉。愚承祖父之家学，私淑丹溪之遗风，其于《素》、《难》，靡不苦志钻研，然义理玄微，若坐丰 ，迨阅历四纪于兹，始知蹊径。今年七旬有八矣，桑榆景迫，精力日衰，每憾世医，多蹈偏门，而民命之夭于医者不少矣。是以不揣荒拙，锐意编集，以成全书，一皆根据乎《素》、《难》，综横乎诸说，傍通己意，而不凿以孟浪之空言，总不离乎正学范围之中，非敢自以为是，而附会以误人也，目之曰：医学正传，将使后学知所适从，而不蹈偏门以杀人，盖亦端本澄源之意耳。高明之士，幸毋诮焉。

　　时正德乙亥正月之望，花溪恒德老人虞抟序。

　　凡例

　　一、凡诸病总论，皆采摭《内经》要旨，以为提纲。继之以历代名医可法之语，间或附以己意，以成篇段，谨僭列各病之首。

　　一、凡脉法，皆采摭王叔和《脉经》要语。本经缺者，则于历代名医诸书，采其可法之语，以附录之。

　　一、凡方法，备载于脉法之后。其伤寒一宗张仲景，内伤一宗李东垣，小儿科多本于钱仲阳，其余诸病悉以丹溪要语及所着诸方冠于其首。次以刘、张、李三家之方，选其精粹者继之于后。外有诸家名医有理妙方，又采附于其末，以备参考。

　　一、凡祖父口传心授，及自己历年经验方法，不敢私匿，悉皆附于诸条之末，与众共施。本病无者，则缺之。

　　一、凡自己积年历试四方之病，或用心以变法取巧而治愈者，悉附于各条之末，俾后人或有可采择焉。无者缺之。

　　一、凡集录诸贤成方，盖为后学设绳墨耳，学人不可固执古方以售今病，故又以丹溪活套，备录于各条之后，欲使后学执中之有权耳。

　　一、凡丹溪诸方法，见诸卢氏《纂要》者，悉录之无遗，但有增而无减耳。惟丹溪医按不录，非为厌繁，将欲采历代名医治验总成一书，名为《古今诸贤医按》，有志未暇，姑俟诸岁月云。

　　一、凡古方分两，重数太多，难凭修合，今悉改为小剂，且如一料十帖之数，原方用药一两，一帖止该一钱，从其轻重，以十取一，惟效东垣都作一服之义，庶使后学根据方修合之便云。

　　一、凡古方云 咀者，今悉改为细切，庶使后学之易晓也。

　　一、凡修制药石，不别立篇目，就于各条药下细注，虽若繁琐，庶免卤莽者忽略以误人也。

　　一、凡云用水一盏，即今之白茶盏也，约计半斤之数，余仿此。

　　一、凡医学或问五十一条，皆愚意设辞以申明先哲言不尽意之义，是用书于卷首，与贤者共议耳，非敢自以为是，烦贤者斥正之，勿诮愚之狂妄也，幸甚。

　　卷之一

　　医学或问

　　（凡五十一条）

　　或问：医学源流，自轩岐以来，以医术鸣世，与夫着书立言，俾后人之可法者，几何人哉？请明以告我。曰：予尝阅故学士宋公景濂之文而得其说矣，请陈如下：夫《黄帝内经》，虽疑先秦之士根据仿而作之，其言深而要，其旨邃以弘，其考辩信而有征，是当为医家之宗。下此则秦越人、和、缓，和、缓无书可传，越人所着《八十一难经》，则皆举《内经》之要而推明者也。又下此则淳于意、华佗，佗之熊经鸱顾，固亦导引家之一术，至于刳腹背、湔肠胃而去疾，则涉于神怪矣。意之医状，司马迁备志之，其所谓迥风、沓风者，今人绝不知为何病也，况复求其治疗之深旨乎。又下此则张机之《金匮玉函经》及《伤寒》诸论，诚千古不刊之妙典，第详于六气所伤，而于嗜欲食饮罢劳之所致者略而不议，兼之文本错简，亦未易以序次求之也。又下此则王叔和，叔和纂岐伯、华佗等书为《脉经》，叙阴阳内外，辨三部九候，分人迎气口，条陈十二经络，洎夫三焦五脏六腑之病，最为着明，惜乎为高阳生括以肤陋之脉歌，遂使其本书不盛行于世也。

　　又下此则巢元方，其《病源候》编，似不为无所见者，但言风寒二气而不着湿热之文，乃其失也。又下此则王冰，冰推五运六气之变，撰为《天元玉册》，周详切密，亦人之所难，苟泥之，则局滞而不通矣。又下此则王焘、孙思邈，思邈以绝人之识，操慈仁恻隐之心，其叙《千金方》、《翼》，及粗工害人之祸，至为愤切，后人稍闯其藩垣，亦足以其术鸣，但不制伤寒之书，或不能无遗憾也。焘虽阐明《外台秘要》，所言方证符禁灼灸之详，颇有所祖述，然谓针能杀生人而不能起死人者，则一偏之见也。又下此则钱乙、庞安常、许叔微，叔微在准绳尺寸之中，而无所发明，安常虽能出奇应变，而终未离于范围，二人皆得张机之粗者也。惟乙深造机之阃奥而撷其精华，建为五脏之方，各随所宜，谓肝有相火，则有泻而无补，肾为真水，则有补而无泻，皆启《内经》之秘，尤知者之所取法也，世 以婴孺医目之，何其知乙之浅哉。

　　其遗书散亡，出于阎孝忠所集者，多孝忠之意，初非乙之本真也。又下此则上谷张元素、河间刘元素、睢水张从政，元素之与完素，虽设为奇梦异人以神其授受，实闻乙之风而兴起者焉。若从政，则又宗乎完素者也。元素以古方今病决不能相值，治病一切不以方，故其书亦不传，其有存于今者，皆后来之所附会，其学则东垣李杲深得之。杲推明内外二伤，而多注意于补脾土之说，盖以土为一身之主，土平则诸脏平矣。从政以吐、汗、下三法，风、寒、暑、湿、燥、火六门，为医之关键，其治多攻利，不善学人杀人。完素论风火之病，以《内经》病机气宜一十九条着为《原病式》，阃奥粹微，有非大观官局诸医所可仿佛，究其设施，则亦不越攻补二者之间也。近代名医若吴中罗益、沧洲吕复，皆承东垣之余绪，武林罗知悌、丹溪朱彦修，各挹完素之流风。又若台之朱佐，越之滑寿，咸有着述，未易枚举。嗟呼！自有《内经》以来，医书之藏有司者，一百七十九家，二百有九部，一千二百五十九卷，亦不为不多矣。若夫历代名医，今但举其最者言之耳，岂能悉具于斯乎。

　　或问：医学授受之原，既得闻命矣，未审吾子之学，何所适从？传曰：医不三世，不服其药。或谓祖父相承，谓之三世。或谓善读三世之书，则为三世之医。子读三世之书欤？为祖父相承之家学欤？请明言其故可乎？曰：草莽之学，其可云乎。然医不止于三世，而其书又奚止于三代哉，当取其可法者言之耳。予同邑丹溪朱彦修先生，上承刘、张、李三家之学，而得罗太无为之根据归，以医道大鸣于当世，遐迩咸取法焉。予故曾叔祖诚斋府君，幸与丹溪生同世、居同乡，于是获沾亲炙之化，亦以其术鸣世，故予祖父相承家传之学有所自来，予惟愧夫才疏质钝，而不能奉扬箕裘之业为憾耳，奚足道哉。

　　或问：亢则害承乃制之义何如？曰：王安道论之详矣，其间犹有未悉之旨，请陈其略如下：黄帝曰：愿闻地理之应六节气位何如？岐伯曰：显明之右，君火之位也。君火之右，退行一步，相火治之；复行一步，土气治之；复行一步，金气治之；复行一步，水气治之；复行一步，木气治之；复行一步，君火治之。相火之下，水气承之；水位之下，土气承之；土位之下，风气承之；风位之下，金气承之；金位之下，火气承之；君火之下，阴精承之。亢则害，承乃制也。

　　制则生化，外列盛衰。害则败乱，生化大病。夫五行之木土金水各一，惟火有二，曰君火，曰相火，在地理分布六方，在岁时分为六气。初气自丑至卯，始于大寒而终于春分，厥阴风木主之；二气自卯至巳，始于春分而终于小满少阴君火主之；三气自巳至未，始于小满而终于大暑，少阳相火主之；四气自未至酉，始于大暑而终于秋分，太阴湿土主之；五气自酉至亥，始于秋分而终于小雪，阳明燥金主之；终气自亥至丑，始于小雪而终于大寒，太阳寒水主之。夫所谓显明者，指方位而言，日出于卯之地也。少阳君火始于此而右迁，故曰显明之右。盖天地左旋，六气右旋，故曰退行。六位之下，各有己所不胜者承之于下，王氏曰承犹随也，而又有妨之之义，以下奉上故曰承。其五行之道，不亢则随之而已，一有所亢，则起而克胜之也。或曰：制者，制何事也？害者，害何物也？制者，制其气之太过也；害者，害承者之元气也。夫所谓元气者，总而言之，谓之一元；分而言之，谓之六元。一元者，天一生水，水生木，木生火，火生土，土生金，金复生水，循环无端，生生不息。六元者，水为木之化元，木为火之化元，火为土之化元，土为金之化元，金为水之化元，亦运化而无穷也。假如火不亢，则所承之水，随之而已；一有亢极，则其水起以平之，盖恐害吾金元之气，子来救母之意也。六气皆然。此五行胜复之理，不期然而然者矣。制则生化者，言有制之常，如亢则制，而生化不息，何害之有。外列盛衰者，言所承者力衰，而所亢者极盛，制之不尽耳，在天地则为六淫，在人身则为六疾。害则败乱者，言无制之变也，所承者衰甚而无气，故所亢者其势纵横而不可遏也，在天地则大块绝灭，在人身则病真而死矣。大略如斯，未尽详也，学人宜参考安道之论斯备矣。

　　或问：丹溪先生《格致余论》云：阳常有余，阴常不足。气常有余，血常不足。然先生所着诸方，每云有气虚，有血虚，有阳虚，有阴虚，其所以自相矛盾有如是者，其义何欤？曰：其所谓阴阳气血之虚实，而以天地日月对待之优劣论之，其理蕴奥难明，非贤者莫能悟其旨也，请陈其大略如下：夫阳常有余、阴常不足者，在天地则该乎万物而言，在人身则该乎一体而论，非直指气为阳而血为阴也。经曰阳中有阴，阴中亦有阳，正所谓独阳不生、独阴不长是也。姑以治法兼证论之，曰气虚者，气中之阴虚也，治法用四君子汤以补气中之阴。曰血虚者，血中之阴虚也，治法用四物汤以补血中之阴。曰阳虚者，心经之元阳虚也，其病多恶寒，责其无火，治法以补气药中加乌附等药，甚者三建汤、正阳散之类。曰阴虚者，肾经之真阴虚也，其病多壮热，责其无水，治法以补血药中加知母、黄柏等药，或大补阴丸、滋阴大补丸之类。经曰：诸寒之而热者取之阴，热之而寒者取之阳，所谓求其属也。王注曰：此言益火之源，以消阴翳，壮水之主，以制阳光也。夫真水衰极之候，切不可服乌附等补阳之药，恐反助火邪而烁真阴。元阳虚甚之躯，亦不可投芎苓等辛散淡渗之剂，恐反开腠理而泄真气。昧者谓气虚即阳虚，止可用四君子，断不可用芎莘之属；血虚即阴虚，止可用四物，决不可用参 之类。殊不知东垣有曰：阳旺则能生阴血（此阴阳二字直指气血言）。又曰：血脱益气，古圣人之法也。血虚者须以参 补之，阳生阴长之理也。惟真阴虚者将为劳极，参 固不可用，恐其不能抵当而反益其病耳，非血虚者之所忌也。如王汝言之通达，亦未明此理，其所着明医杂着谓：近世治病，但见虚证，便用参 ，属气虚者固宜，若是血虚，岂不助气而反耗阴血邪。是谓血病治气，则血愈虚耗。又曰：血虚误服参 等甘温之药，则病日增，服之过多，则死不治。盖甘温助气属阳，阳旺则阴愈消。又曰：妇人产后阴血虚，阳无所根据而浮散于外，故多发热，止可用四物汤补阴血，而以炙干姜之苦温从治，而收其浮散，使归根据于阴。亦戒勿用参 也。丹溪曰：产后当以大补气血为主。

　　既曰阳无所根据而浮散于外，非参 等药，何以收救其散失之气乎。噫！汝言之论，何其与东垣丹溪俱不合耶。世之胶柱调瑟者比比皆是，予不容不辩也。

　　或问：古有四诊之法，何谓也？曰：形、声、色、脉四者而已，今人惟效脉法，但知其一而遗其三焉，请陈其理如下：夫形诊者，观其形以知其病也。经曰：形气不足，病气有余，是邪胜也，当泻不当补。形气有余，病气不足，当补不当泻。形气不足，病气不足，此阴阳皆不足也，当急补之，不可刺，刺之重不足，重不足则阴阳俱竭，血气皆尽，五脏空虚，筋骨髓枯，老者绝灭，壮者不复矣。形气有余，病气有余，此阴阳皆有余也，急泻其邪，调其虚实。故曰有余者泻之，不足者补之，此之谓也。又曰：形肉既脱，九候虽调者死。又曰：头者精明之府，头倾视深，精神将夺矣。背者胸中之府，背曲肩垂，腑将坏矣。腰者肾之府，转摇不能，肾将惫矣。骨者髓之府，不能久立，行则振掉，骨将惫矣。

　　凡此之类，皆形诊之谓也。夫声诊者，听其声以验其病也。经曰：声如从室中言，是中气之湿也。言而微，终日乃复言者，此夺气也。衣被不敛，言语善恶，不避亲疏者，此神明之乱也。叔和云：久病，声嘶者，死。小儿病，忽作鸦声者，死。东垣曰：言语先轻后重，高厉有力，是为外感有余之证；言语先重后轻，沈困无力，是为内伤不足之证。凡此之类，皆声诊之谓也。色诊者，视其面之五色，以察其病也。经曰：赤欲如帛裹朱，不欲如赭。白欲如鹅羽，不欲如盐。青欲如苍璧之泽，不欲如蓝。黄欲如罗裹雄黄，不欲如黄土。黑欲如重漆色，不欲如地苍。又曰：青如草滋者死，黄如枳实者死，黑如 者死，赤如 血者死，白如枯骨者死，此五色之见死也。青如翠羽者生，黄如蟹腹者生，赤如鸡冠者生，白如豕膏者生，黑如乌羽者生，此五色之见生也。生于心，如缟裹朱。生于肺，如缟裹红。生于肝，如缟裹绀，生于脾，如缟裹栝蒌实。生于肾，如缟裹紫。此五脏所生之外荣也。欲观五脏之五邪，当辩四时之令色。经曰：从前来者为实邪，子能令母实也。从后来者为虚邪，母能令子虚也。从所胜来者为微邪，妻乘夫位也。从所不胜来者为贼邪，鬼贼为害也。

　　自病者为正邪，本经自伤也。假如春令木旺，病者其色青而带赤，是为实邪，虽病易治，法曰实者泻其子。其色青而带黑，是为虚邪，病亦易治，法曰虚者补其母。其色青而带黄，是为微邪，尤为易治，法曰微者逆之，谓正治也。其色青而带白，是为贼邪，难治故多死，法曰甚者从之，谓反治也。若但青如苍璧之泽，乃是正邪，本经自病，勿药而愈。四时皆仿此而推。又四时皆带红黄为吉，青黑为凶。若此之类，皆色诊之要诀，学人其可忽乎。

　　或问：伤寒之邪中人固无定体，然手足各有六经，何故只传足之六经，而不及于手之六经乎？刘草窗谓：足六经属水土木，盖水得寒则冰，土得寒则坼，木得寒则叶落枝枯；手之六经惟属金与火，盖火胜水而能敌寒，金得寒而愈坚刚。

　　其理甚明，将何以议之乎？曰：言似近理而实不然者也，请陈一得如下：盖人之有身，顶天履地，身半以上，天气主之，身半以下，地气主之，是以上体多受风热，下体多感寒湿。其为六节之气，前三气时值春夏，其气升浮，万物生长，故人之身半以上应之；后三气时值秋冬，其气降沉，故人之身半以下应之。自十月小雪之后，为六气之终，太阳寒水用事，房劳辛苦之人，其太阳寒水之气，乘虚而客入于足太阳膀胱之经，同气相求故也。又曰热先于首而寒先于足，其义亦通。寒邪郁积既久，次第而传于阳明少阳，以及三阴之经，皆从足经传始，而渐及于手之六经而已矣，此人身配合天地之理，不期然而然也，何疑之有哉。

　　或问：三焦为腑，有以心胞络为脏者，有以命门为脏者。脉诀云：三焦无状空有名。或谓三焦与心胞络，皆有名无实之腑脏，而其位俱在胸膈之中。或谓心胞络乃胸中之脂膜。又或谓之裹心之肉。凡此议论不一，其孰非而孰是欤？请明以告我。曰：其理蕴奥，甚矣难言。虽然，若夫天人之理不明，其可谓之医乎，请略陈其梗 如下：凡万物之有形质着乎地者，必有象以应乎天也。且以五行之理论之，如在地有木火土金水之五行，在天则有风热湿燥寒火之六气，盖人肖天地，其五脏六腑之具于身者，与天地造化生成之理若合符节。是故在天为风，在地为木，在人脏腑为肝为胆。在天为热，在地为火，在人脏腑为心为小肠。在天为湿，在地为土，在人脏腑为脾为胃。在天为燥，在地为金，在人脏腑为肺为大肠。在天为寒，在地为水，在人脏腑为肾为膀胱。五者之外，又有相火游行于天地上下气交之中，故合为五运六气；人身之相火，亦游行于腔子之内，上下肓膜之间，命名三焦，亦合于五脏六腑。丹溪曰：天非此火，不能生物；人非此火，不能有生。夫《内经》以心胞络为脏，配合三焦而为六脏六腑，总为十二经也，其两肾本为一脏，初无左右之分。越人始分之，亦未尝言其为相火之脏。玉叔和始立说，以三焦合命门为表里，亦有深意寓焉。盖命门虽为水脏，实为相火所寓之地。其意盖谓左属阴，右属阳，左属血，右属气，左属水，右属火，静守常而主乎水，动处变而化为火者也。然而相火固无定体，在上则寄于肝胆胞络之间，发则如龙火飞跃于霄汉而为雷霆也；在下则寓于两肾之内，发则如龙火鼓舞于湖海而为波涛也。或曰：尝闻人身之有腑者，若府库然，能盛贮诸物之名也。若大小肠、胃、膀胱、胆五腑，皆有攸受而盛之者，未审三焦为腑，何所盛乎？曰：三焦者，指腔子而言，包函乎肠胃之总司也。胸中肓膜之上，曰上焦；肓膜之下，脐之上，曰中焦；脐之下，曰下焦，总名曰三焦，其可谓之无攸受乎。其体有脂膜在腔子之内，包罗乎六脏五腑之外也。其心胞络实乃裹心之膜，包于心外，故曰心胞络，其系与三焦之系连属。故指相火之脏腑皆寄于胸中，此知始而未知终也。其余诸说，皆辗转传讹之语耳。管见如斯， 俟知者再论。

　　或问：东垣用药，多以升阳益胃目之，而悉以升麻柴胡之类佐之，何欤？曰：夫天地四时之令，春夏之气，温而升浮，则万物发生；秋冬之气，寒而降沉，则万物肃杀。人肖天地，常欲使胃气温而升浮，而行春夏生发之令；不欲使胃气寒而降沉，而行秋冬肃杀之令耳。又升麻能令清气从右而上达，柴胡能令清气从左而上达。经曰：清气在下，则生飧泄；浊气在上，则生 胀。是以清气一升，则浊气随降，而无以上等证。又参 等补剂，皆味浓而气滞者，若不以升柴等药提之，何以得行于经络肌表而滋补哉。或曰：东垣生于北方，天倾西北，阳气下陷，此法固宜，恐东南方土不宜也。

　　曰：地不满东南，土气下陷，故脾胃之气不升。脾胃之气不升，则上脘不通，谷气不行，而内伤之病作矣。是以此法，尤利于东南方也，学人不可不知此意。

　　或问：内伤发热之证，其为有痰有食胸中迷闷者，固不敢骤用补气之剂；其有察脉审证，明白知是虚损内伤之候，而投以东垣补中益气汤等，遂致胸中满闷难当，医者其技穷矣。若此者，又将何法以治之乎？曰：此盖浊气在上而清气不能上升，故浊气与药气相拒故耳。宜以升柴二物用酒制炒，更加附子一片，以行参 之气，及引升柴直抵下焦，引清气上升而浊气下降，则服参 等补药不致满闷矣。学人其可不知此乎。

　　或问：六淫之邪，当从《内经》六气之太过为是也。昔医和对晋平公之文，不曰风寒暑湿燥火，而曰阴阳风雨晦明，何也？曰：辞虽异而理实同焉。彼谓阴淫寒疾者，即太阳寒水之令太过而为寒疾也。阳淫热疾者，即少阳相火之令太过而为热疾也。风淫末疾者，即厥阴风木之令太过而为末疾也。雨淫腹疾者，即太阴湿土之令太过而为腹疾也。晦淫惑疾者，即阳明燥金之令太过而为疫疾也。明淫心疾者，即少阴君火之令太过而为心疾也。或曰：阴阳风雨即为寒热风湿之疾，彼此固 合矣；所谓晦淫惑疾与明淫心疾二者，似不相符，请明以告我。曰：岁金太过，燥令大行，久晴不雨，黄埃蔽空，日月冒明，当为疫疠之疾，山岚瘴气是也。惑当作疫，传写之误耳。君火太过，热令早行，火为离明之象，故曰明淫，如《内经》所谓天明则日月不明是也。少阴君火司令，故曰心疾，春分至小满时太热也。有释明为昼明，晦为夜晦，惑为蛊惑心志，皆非也。夫昼明夜晦，天道自然之理，何淫之有。其蛊惑心志者，亦非天地之淫邪也。学人宜再思之。

　　或问：饮食同入于胃，而水谷二者何如而分乎？且如膀胱止有下口而无上口，其水固可出，不知从何而入乎？又何其如是之清乎？曰：经曰：饮食入胃，游溢精气，上输于脾。脾气散精，上归于肺，通调水道，下输膀胱。水精四布，五经并行，合于四时五行阴阳，揆度以为常也。夫胃为仓廪之官，无物不受全借脾土转输而运化焉。盖水谷入胃，其浊者为渣滓，下出幽门，达大小肠而为粪，以出于谷道。其清者，倏焉而化为气，根据脾气而上升于肺。其至清而至精者，由肺而灌溉乎四体，而为汗液津唾，助血脉，益气力，而为生生不息之运也。其清中之浊者，下入膀胱而为溺，以出乎小便耳。其未入而在膀胱之外者，尚为浊气；既入而在膀胱之内者，即化为水。是故东垣有曰：饮者无形之气。正谓此也。盖肺属金而复乎脾胃之上，即如天之复于地之上也。经曰：清阳为天，浊阴为地。地气上而为云，天气下而为雨。

　　水入于胃，辄化气而上升，亦犹天降霖雨于地，倏焉化气上腾而为云，又复化为霖雨而下降也。或曰：老人与壮年者，饮水无异多寡，壮年小便甚少，而老者小便甚多，何也？曰：壮者如春夏之气，升者多而降者少；老人如秋冬之气，降者多而升者少耳。或曰：降多即小便多，升多者未见其为何物而出于上窍焉。曰：经曰：清阳出上窍，浊阴出下窍；清阳发腠理，浊阴走五脏；清阳实四肢，浊阴归六腑。各从其化也。夫大块之为器，不可论其涵容之量，人之气化亦犹是也，贤者宜再思之。

　　或问：人之寿夭不齐何欤？曰：元气盛衰不同耳。夫人有生之初，先生二肾，号曰命门，元气之所司，性命之所系焉。是故肾元盛则寿延，肾元衰则寿夭，此一定之理也。或曰：今见肥白之人多寿夭，元气反衰乎？瘦黑之人多寿延，元气反盛乎？曰：丹溪谓白者肺气弱，黑者肾气足。又曰肥不如瘦，白不如黑。或曰：四方之人皆同乎？曰：不同也。

　　《内经》五常政大论云：阴精所奉其人寿，阳精所降其人夭。又曰：东南方阳也，阳者其精降于下，故右热而左温。西北方阴也，阴者其精奉于上，故左寒而右凉。王注曰：阴精所奉，高之地也。阳精所降，下之地也。阴方之地，阳不妄泄，寒气外持，邪不数中而正气坚守，故寿延。阳方之地，阳气耗散，发泄无度，风湿数中，真气倾竭，故夭折。或曰：常闻天人之理，同一揆也。今见于天地之四方者，既得闻命矣；而具于人之五脏者，未之闻也，请申明其说可乎？曰：西北二方，在人为肾水肺金所居之地，二脏常恐其不足；东南二方在人为肝木心火所处之位，二脏常恐其有余。《难经》曰东方实、西方虚、泻南方、补北方等语，即此之义也。夫肾水既实，则阴精时上，奉于心肺，故东方之木气不实，而西方之金气不虚，此子能令母实，使金得以平木也，是故水日以盛而火日以亏，此阴精所奉于上而令人寿延也。若夫肾水虚弱，则无以制南方之心火，故东方实而西方虚，其命门与胞络之相火，皆挟心火之势而来，侮所不胜之水，使水日亏而火日盛，此阳精所降于下，故令人夭折也。大抵王冰主天地之四方言，越人主人身之五脏论，皆不失《内经》之旨，同归于一理也，学人详之。

　　或问：经谓清气在下，则生飧泄；浊气在上，则生 胀。夫病在上者，法当用木香、槟榔等药以降之，病在下者，法当用升麻、柴胡等药以提之，理宜然也。其或泄痢，脱肛后重，大孔痛不可忍，是为气下陷也，法当举之以升麻、柴胡，和之以木香、槟榔。若夫四药同剂，不无升降混淆，奚有归一治病之功邪？曰：天生药石，治病各逞其能。如张仲景制大柴胡汤，用柴胡、大黄同剂，以治伤寒表里俱见之证。然柴胡升而散外邪，大黄降而泄内实，使病者热退气和而愈。今用升麻、柴胡，自能升清气而上行；木香、槟榔，自能逐邪气而下降。故使脱肛举而后重除，故可同剂而成功矣，何疑之有哉。欲用药者，宜仿此而扩充之可也。

　　或问：人身之两肾，犹车之有两轮，其形同，色亦无异，不知王叔和何所见而独谓左肾属水而右肾属火，又指右肾为命门以配三焦之经？尝闻有生之初，胚胎未成之际，先生二肾，即造化天一生水之义，今以水火岐之，冰炭相反何欤？曰：予尝私淑丹溪而得其说矣。按《内经》以心胞络为三焦相火之配而并行于经也，其两肾本为一脏，初未尝有左右之分。而越人始分之，亦不言其为相火之脏。叔和立说，以三焦合命门为表里，亦有深意存焉。盖谓肾属阴而本主乎静，静则阳孕于其中阳既孕矣，其能纯乎静而无生气之动欤。若经所谓肾属水，受五脏六腑之精而藏之，是阳归之阴而成孕者也。又谓肾为作强之官，伎巧出焉，阳出之阴而化生者也。是故肾为一脏配五行而言者，则属之水矣。以其两肾之形有二象而言者，亦得以左右分阴阳刚柔而命为五脏之根元也。以左为阴，右为阳，阴为水，阳为火，水为血，火为气，于是左肾之阴水生肝木，肝木生心火，右肾之阳火生脾土，脾土生肺金，其四脏之于肾，犹枝叶之出于根也。虽然，但不可独指右肾为命门耳。经曰：太冲之地，名曰少阴，少阴之上，名曰太阳，太阳根起于至阴，结于命门。按王注：《灵枢经》云：命门者目也。抑考《明堂》、《铜人》等经，命门一穴在脊中行第十四椎下陷中两肾之间。夫两肾固为真元之根本，性命之所关，虽为水脏，而实有相火寓乎其中，象水中之龙火，因其动而发也。愚意当以两肾总号为命门，其命门穴正象门中之枨 ，司开阖之象也。惟其静而阖，涵养乎一阴之真水；动而开，鼓舞乎龙雷之相火。夫水者常也，火者变也。若独指乎右肾为相火，以为三焦之配，尚恐立言之未精也，未知识者以为何如？或问：《内经》所谓壮火之气衰，少火之气壮，壮火食气，气食少火，壮火散气，少火生气，何谓也？曰：王太仆已有注文，但未甚详耳，请陈一得如下：夫壮火之气衰、少火之气壮者，言造化胜复之理，少而壮，壮而衰，衰而复生，循环无端，生生不息。经虽不言衰而复生，其理实在其中矣。壮火食气者，言元气见食于壮火也。气食少火者，言元气见助于少火也。壮火散气谓耗散元气，少火生气谓滋生元气，此二句申明上文二句之言耳。盖火不可无，亦可少而不可壮也，少则滋助乎真阴，壮则烧烁乎元气。阴阳造化之理，无往不复，夫火壮而亢极，则兼水化以制之。经曰亢则害，承乃制也。又曰制则生化。故壮火衰而少火复生，是以阴阳调和，万物生旺，四时生长化收藏之道，即此理也。以人论之，胚胎未成之初，先生二肾以涵养真阴，是故名为元气，天一生水之义焉，然后肝心脾肺以及五腑相继而生。五脏五腑之外，又有胞络相火，游行于三焦之间，故以三焦为配，二者皆有名无实之腑脏，盖相火无定位故也。抑考先哲有曰：天非此火，不能生物；人非此火，不能有生。言其不可无也，此非少火生气之意乎。又曰：火与元气不两立，一胜则一负。言其不可亢也，又非壮火散气之谓乎。管见如斯，未知是否？或问：越人《难经》第一难中所谓：十二经皆有动脉，独取寸口以决五脏六腑死生吉凶之法。又曰：寸口者，脉之大会，手太阴之脉动也。夫寸口一脉，何以能决脏腑死生吉凶乎？鳌峰熊氏注为右寸，谓右寸之属肺也。四明张氏注为两寸，谓脉会太渊穴也。二说不同，其孰非而孰是欤？请明以告我。曰：古圣立法，以三部九候决人死生，以六脏六腑分发于六部之中，故可以验人脏腑之吉凶也，殊不知《内经》言寸口者颇多，悉兼关尺而言也，大 古人以寸口为六脉之总名耳。不然，《内经》何以言寸口之脉中手短者曰头痛，寸口脉中手长者曰足胫痛，寸口脉中手促上击者肩背痛，若此之类，莫能尽述。先哲注谓中手为医者之中指也，然则非病者之关脉乎。夫越人之《难经》，因《内经》而作，故有是语。今之注者，皆以己意妄释，故与经旨不合。学人宜再思之。

　　或问：《难经》第八难曰：寸口脉平而死者，何谓也？然。诸十二经脉者，皆系于生气之源。所谓生气之源者，十二经之根本也，谓肾间动气也，此五脏六腑之本，十二经之根，呼吸之门，三焦之源，一名守邪之神。故气者，人之根本也，根绝则茎吐枯矣。寸口脉平而死者，生气独绝于内也。夫所谓肾间动气者，释者皆指为两尺。两尺既绝，何谓寸口脉平？何不言尺中肾脉，而言肾间动气？请明辩以释吾疑，幸甚。曰：此言寸口脉平而死者，亦兼关尺而论也。肾间动气者，脐下气海丹田之地也。或曰：脐下中行，乃任脉所属，与肾何相干哉？曰：各开寸半为第二行，皆属足少阴肾经。其脐与背后命门穴对，各开寸半，肾 穴也。故丹田气海与肾脉相通，为肾之根也。又若有生之初，先生二肾，胞系在脐，故气海丹田实为生气之源，十二经之根本也。或曰：寸口既平，奚疑其死乎？曰：此为病剧形脱者论耳。《内经》曰：形肉已脱，九候虽调者死。凡见人之病剧者，人形羸瘦，大肉已脱，虽六脉平和，犹当诊候足阳明之冲阳与足少阴之太溪。二脉或绝，更候脐下肾间之动气。其或动气未绝，犹有可生之理；动气如绝，虽三部平和，其死无疑矣。医者其可不详察乎。

　　或问：《内经》有曰：阳明病甚，则弃衣而走，登高而歌，或不食数日，而逾垣上屋，所上之处，皆非素所能也。素非所能，因病而不食，反能登非常之处，岂有是哉？曰：《难经》有云：重阳者狂，重阴者颠。又曰：颠多喜而狂多怒。

　　所谓重阳者，三部阴阳脉皆洪盛而牢，故病强健而有力，故名曰狂。谓重阴者，三部阴阳脉皆沉伏而细，故病疲倦而无力，故名曰颠。尝见东阳楼氏一少年病狂，一日天风大作，忽飞上于邑东之塔巅，且歌且哭，其塔实无容步之 ，众皆以为怪。予思龙乃纯阳之物，伏 于海内，其身止有鳞甲，且无羽翼，遇阳气升腾之日，则借风云之势而能飞腾，即此义也，奚足为怪哉。

　　或问：《难经》五十三难曰：经言七传者死，间脏者生。然。七传者，传其所胜也。间脏者，传其子也。何以言之？假令心病传肺，肺病传肝，肝病传脾，脾病传肾，肾病传心，一脏不再伤，故言七传者死也。间脏者，传其所生也。假令心传脾，脾传肺，肺传肾，肾传肝，肝传心，是子母相传，周而复始，如环无端，故言生也。夫经文所谓七传者，据其数止六传而已。谓一脏不再伤，按其数乃有四脏不再受伤。且其间脏之理，未闻有发明之旨，释者止是随文解义而已，请明辩以释吾疑可乎？曰：夫此条，言虚劳之证也。其所谓七传者，心病上必脱肾病传心一句。其一脏不再伤，当作三脏不再伤。皆传写之误耳。盖虚劳之证，必始于肾经，五脏从相克而逆传，已尽又复传于肾与心，则水绝灭而火大旺，故死而不复再传彼之三脏矣。其有从相生而顺传者，盖肾水欲传心火，却被肝木乘间而遂传肝木，然后传心火，次第由顺行而及于彼之三脏，而有生生不息之义，故曰间脏者生。学人其再思之。

　　或问：医家以水烹煮药石，本草著名类多而未详其用。曰长流水，曰急流水，曰顺流水，曰逆流水，曰千里水，曰半天河水，曰春雨水，曰秋露水，曰雪花水，曰井花水，曰新汲水，曰无根水，曰菊英水，曰潦水，曰甘澜水，曰月窟水，夫何一水之用而有许多之名，必其能各有所长，请逐一明言其故无吝。曰：谓长流水者，即千里水也，但当取其流长而来远耳，不可泥于千里者，以其性远而通达，历科坎已多，故取以煎煮手足四末之病，道路远之药，及通利大小便之用也。曰急流水者，湍上峻急之流水也，以其性速急而达下，故特取以煎熬通利二便及足胫以下之风药也。曰顺流水者，其性顺而下流，故亦取以治下焦腰膝之证，及通利二便之用也。曰逆流水者，漫流洄澜之水也，以其性逆而倒流，故取以调和发吐痰饮之剂也。曰半天河水者，即长桑君授扁鹊饮以上池之水，乃竹篱藩头管内之积水耳，取其清洁自天而降，未受下流污浊之气，故可以为炼还丹、调仙药之用也。曰春雨水者，立春日空中以器盛接之水也，其性始得春升生发之气，故可以煮中气不足、清气不升之药也。……曰秋露水者，其性禀收敛肃杀之气，故可取以烹煎杀祟之药，及调敷杀癞虫疥癣诸虫之剂也。曰井花水者，清晨井中第一汲者，其天一真精之气浮结于水面，故可取以烹煎补阴之剂，及修炼还丹之用。今好清之士，每日取以烹春茗，而谓清利头目最佳，其性味同于雪水也。曰菊英水者，蜀中有长寿源，其源多菊花，而流水四季皆菊花香，居人饮其水者，寿皆二三百岁，故陶靖节之流好植菊花，日采其花英浸水烹茶，期延寿也。日新汲水者，井中新汲水未入缸瓮者，取其清洁无混杂之剂，故用以烹煮药剂也。日甘澜水者，器盛水，以物扬跃，使水珠沫液盈于水面，其水与月窟水性同，取其味甘温而性柔，故可以烹伤寒阴证等药也。曰潦水者，又名无根水，山谷中无人迹去处，新土科凹中之水也，取其性不动摇而有土气内存，故可以煎熬调脾进食以补益中气之剂也。夫本草虽有诸水之名，而未详言其用，今故述之，以为后学之矜式云。

</div>
    <div class="pagination">
<span class="current-page">1</span><a href="医学正传_page2.html">2</a><a href="医学正传_page3.html">3</a><a href="医学正传_page4.html">4</a><a href="医学正传_page5.html">5</a><a href="医学正传_page6.html">6</a><span>...</span><a href="医学正传_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
