<!DOCTYPE html>
<html>
<head>
    <meta charset="UTF-8">
    <title>证治准绳 - 第 11 页/共 348 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>证治准绳 - 第 11 页/共 348 页</h1>
    <div class="content">　　唇
　　唇属足太隂脾经【素问曰脾者仓廪之本营之居也其华在唇灵枢曰脾者主为卫使之迎粮视唇舌好恶以知吉凶故唇上下好者脾端正唇偏举者脾偏倾揭唇者脾髙唇下纵者脾下唇坚者脾坚唇大而不坚者脾脆脾病者唇黄脾絶者唇四面肿又曰唇舌者肌肉之本也足太隂气絶则脉不荣肌肉脉不荣则肌肉輭肌肉輭则舌萎人中满人中满则唇反唇反者肉先死甲笃乙死木胜土也】又属足阳明胃经【灵枢曰足阳明所生病者口防唇胗注所生病者血也胗古疹字唇疡也又曰阳明气至则齧唇中藏曰胃中热则唇黒】又属手少隂心经【珠曰上下唇皆赤者心热也上唇赤下唇白者肾虚而心火不降也】又属手太隂肺经【钱仲阳曰肺主唇白白而泽者吉白如枯骨者死唇白当补脾肺葢脾者肺之母也母子皆虚不能相营其名曰怯故当补若深红色则当散肺虚热】侠口统属冲任二脉【灵枢曰冲任二脉皆起于胞中上循背里为经络之海其浮而外者循腹右上行会于咽喉别而络唇口故气血盛则充肤热肉血独盛则澹渗皮肤而生毫毛妇人数脱血足气有余血不足冲任之脉不营唇口所以无须也】上唇侠口属手阳明大肠经下唇侠口属足阳明胃经　燥则干热则裂风则瞤寒则揭若唇肿起白皮皱裂如蚕茧名曰茧唇有唇肿重出如茧者有本细末大如茧如瘤者或因七情动火伤血或因心火授脾经或因厚味积热伤脾大要审本证察兼证补脾气生脾血则燥自润火自除风自息肿自消若患者忽畧治者不察妄用消毒之药或用药线结去反为翻花败证矣　肾虚唇茧时出血水内热口干吐痰体痩宜济隂地黄丸　肝经怒火风热脾唇肿裂或患茧唇宜柴胡清肝散　胃火血燥唇裂为茧或牙龂溃烂作痛宜清胃散或加芍芎柴胡可治脾胃肝胆经热　风热脾唇口瞤皱或头目或四肢浮肿如风状宜用羌活散　风热客于脾经唇燥烈无色宜泻黄饮子　中气伤损唇口生疮恶寒发热肢体倦怠宜补中益气汤　思虑伤脾血耗唇皱宜归脾汤　意思过度蕴热于脾沈裂无色唇燥口干生疮年久不愈内服五福化毒丹外用橄防烧灰末猪脂调涂或用核中仁细研傅之又硫黄白矾灰朱砂水银麝香黄蘗为末和水银磁器中猎月猪脂和如泥光净拭唇却以膏涂之又八月蓝叶绞汁洗不过二日瘥又诃子肉五倍子等分为末干贴又黄连一分干姜半分炮为细末傅之又大铜钱四文石上磨以猪脂磨取汁涂又蛇蜕灰晚蚕蛾末油调敷又以甑上滴下汗傅之白荷花瓣贴之皆神効　唇白灯散或皂角末少许水调涂　风湿入脾唇口瞷动揭头目痛结核浮肿用薏苡仁炒防己赤小荳炒甘草炙等分姜煎圣恵独活散加白敛黄茋枳殻或升麻饮外用松脂半两大黄白敛赤小荳胡粉各二钱半为细末鸡子清调涂　脾热唇焦枯无润泽宜生地黄煎　冬月唇干拆血出方桃仁捣烂猪脂调涂　唇舌肌者肉之本也唇反者肉先死
　　舌
　　舌属手少隂心经【素问曰心在窍为舌畏寒内经曰心气通于舌心和则舌能知五味矣病则舌卷短颧赤其脉坚而长乔岳曰心絶则舌不能収及不能语】又属足太隂脾经【李东垣曰舌者心也复能知味是舌中有脾也灵枢曰足太隂之正贯舌中素问曰中央黄色入通于脾故病在舌本灵枢又曰足太隂是动则病舌本强所生病者舌本痛又曰刺舌下中脉太过血出不止为瘖注舌下脉脾脉也瘖不能言也　孙景思曰舌者心气之所主脾脉之所通二藏不和风邪中之则舌强不能言壅热攻之则舌肿不能转更有重舌木舌舌肿出血等证皆由心脾二经风热所乘而然也】又兼属足阳眀胃经【张鸡峯曰脾胃主四肢其脉连舌本而络于唇口胃为水谷之海脾气磨而消之由是水谷之精化为营卫以养四肢若起居失节饮食不时则致脾胃之气不足而营卫之养不周风邪乗虚而干之则四肢与唇口俱痹语言蹇涩久久不治变为痿疾经云治痿独取阳明谓足阳明也治法宜多用脾胃药少服去风药则可安矣】又属足少阴肾经【灵枢曰足少隂之正直者系舌本舌纵涎下烦悗取足少隂珠曰舌之下窍肾之津液所朝也注下窍亷泉穴也一名舌本在颔下结喉上素问曰刺足少阴脉重虚出血为舌难以言】又属足厥隂肝经【灵枢曰肝者筋之合也筋者聚于隂器而脉络于舌本】　舌主尝五味以荣养于身资于脾以分布津液于五藏故心之本脉系于舌根脾之络脉系于舌旁肝脉循阴器络于舌本心脾虚风热乗之则为病　风寒湿所中则舌卷缩而不能言宜小续命汤挟热升麻汤加桔梗漱之碧雪傅之　七情所郁则舌肿满不得息宜本事方乌星姜末贴手足心　心热则裂而疮木舌重舌宜三黄丸真蒲黄掺之三因龙石散三黄丸末水调贴脚心升麻汤加桔梗参黄芩又白矾大黄朴硝擦漱又醋调五灵脂末乌贼骨真蒲黄末涂之服散肝经实热之药　脾热则滑而胎脾闭则白胎如雪宜薄荷汁白蜜姜片揩之肝壅则血上涌宜蒲黄或槐花末掺之服清肝之药　薛新甫云如口舌肿痛或状如无皮或发热作渴为中气虚热宜清热补气汤　若眼如烟触体倦少食或午后益甚为隂血虚热宜清热补血汤若咽痛舌疮口干足热日晡益甚为肾经虚火宜六
　　味丸　若四肢逆冷恶寒饮食或痰甚眼赤为命门火衰宜八味丸　若发热作渴饮冷便闭为肠胃实火宜凉膈散　若发热恶寒口干喜汤食少体倦为脾经虚热宜加味归脾汤　若舌本作强顋颊肿痛为心脾壅热宜参升麻汤　若痰盛作渴口舌肿痛为上焦有热宜清热化痰汤　若思虑过度口舌生疮咽喉不利为脾经血伤火动宜加味归脾汤　若恚怒过度寒热口苦而舌肿痛为肝经血伤火动宜小柴胡汤加丹皮山栀血虚者用八珍加参术柴胡山栀丹皮虚甚须加炮姜　舌肿痛舌根肿胀为重舌舌肿而不柔和者为木舌风寒伤于心脾令人憎寒壮热齿浮舌肿痛宜金沸草散漱口吐一半吃一半　治舌肿黄药汤或乱髪烧灰水调下外用釜底煤研细醋调傅舌上下脱去更傅能先决去血竟傅之尤佳一方用盐等分井花水调傅　硼砂细末切生姜蘸药揩舌肿处即退　萆麻取油蘸纸撚烧烟熏之愈　好胆矾研细傅之　舌上肿硬出血海螵蛸蒲黄各等分研细井花水调傅　木舌肿胀马牙硝丸牛黄散参散飞矾散防虫散百草霜散　重舌用一味真蒲黄末掺之又用皂角刺煅朴硝少许研匀先以手蘸水擦口内并舌上下将药掺之涎出自消又用五灵脂一两去砂石研末米醋一大碗煎逐旋噙漱口又用皂角不蛀者四五挺去皮炙令干荆芥穗少许研细末以米醋调涂肿处又以蛇蜕烧灰研细少许傅之　乌犀膏　牛黄散　黄药汤　亦可以铍刀刺之出血愈　三因云凡舌肿下必有噤虫状如蝼蛄卧蚕有头尾其头小白可烧铁烙烙头上即消不急治能杀人　东垣云亷泉一穴一名舌本在颔下结喉上治舌下肿难言舌纵涎出口噤舌根急缩下食难刺疟论云舌下两脉者防泉也刺禁论云刺舌下脉太过血不止为瘖刺节真邪论云取防泉穴血变而止以明宜出血禁用针或问取防泉穴二説不同一説取颔下结喉上一説取舌下两脉何者为当荅曰舌本者乃舌根蒂也若取舌下两脉是取舌稍也舌标也此法误也当取颔下者为当此舌根也况足阳明之脉根于厉兑结于防泉颔下乃足阳明之所行也若取舌下两脉非足阳眀经也戊与癸合防泉足少隂也治涎下解云胃中热上溢亷泉开故涎下当出血泻胃中热又知非舌下两脉也颔下结喉上者为准矣胀论曰防泉玉英者津液之道路也　张戴人治南隣朱老翁年六十余嵗身热数日不已舌根肿起和舌尖亦肿肿至满口比原舌大三倍一外科以燔针刺其舌两旁下亷泉穴病势转凶将至颠嶻戴人曰血实者宜决之以防针磨令锋极尖轻砭之日砭八九次出血约一二盏如此者三次渐觉血少痛减肿消夫舌者心之外候也心主血故血出则愈又诸痛痒疮疡皆属心火燔针艾火皆失此义也　薛新甫云凡舌肿胀甚宜先刺舌尖或舌上或边傍出血泄毒以救其急惟舌下亷泉穴此属肾经虽宜出血亦当禁针慎之　舌强三因矾石散治风寒湿舌强不能语　牛黄散治舌肿强又用蛇蜕烧存性全蝎等分为细末傅之　舌卷经云邪客手少阳之络令人喉痹舌卷口干心烦臂外防痛手不及头刺手中指次指爪甲上去端如韭叶各一痏又云手阳明之筋其病支痛转筋舌卷治在燔针刼刺以知为数以痛为输又云厥阴络者甚则舌卷卵上缩又云肝者筋之合也肝脉弗荣则筋急筋急则引舌与卵故唇青舌卷卵缩则筋先死庚笃辛死　舌疮风热口中干燥舌裂生疮宜甘露饮括蒌根散甘露丸外傅芦荟散参散緑云散并以白矾末化汤洗足　曽有舌上病疮久蚀成穴累服凉剂不効后有教服黑锡丹遂得渐愈此亦下虚故上盛也　又有舌无故常自痹者不可作风治由心血不足理中汤加当归服之　舌出不收心经热甚及伤寒热毒攻心及伤寒后不能调摄往往有之宜用珍珠末氷片等分傅之即収或用巴荳一枚去油取霜用纸撚卷之内入鼻中舌自收【此治伤寒后不能调摄者】　治一妇人产子舌出不能收令以朱砂末傅其舌乃令作产子状以二女掖之乃于壁外潜累盆盎置危处堕地作声声闻而舌卷矣　舌纵涎下多唾　素问口问篇黄帝曰人之涎下者何气使然岐伯曰饮食者皆入于胃胃中有热则虫动虫动则胃缓胃缓则防泉开防泉开故涎下补足少隂　萧炳治口角流涎不止口自防邪手足痿輭用神滋隂丸通天愈风汤清心道痰丸清心牛黄丸　娄全善治宣文炳口流涎不止喜笑舌瘖脉洪大用连芩蘗栀白术苍术半夏竹沥姜汁服之五日涎止笑息【流涎者自然流出也】　仲景云大病瘥喜出唾久不了了者胃上有寒当以丸药温之宜理中丸东垣云多唾或唾白沫者胃口上停寒也药中加益智仁　自齧舌灵枢经黄帝曰人之自齧舌者何气使然岐伯曰此
　　厥逆走上脉气皆至也少隂气至则齧舌少阳气至则齧颊阳明气至则齧唇矣视主病者则补之
　　证治准绳卷十七
<子部,医家类,证治准绳>
　　钦定四库全书
　　证治准绳卷十八
　　明　王肯堂　撰
　　准绳
　　七窍门
　　面
　　面统属诸阳【灵枢曰诸阳之会皆在于面】又属足阳明胃经【素问曰五七阳明脉衰面始焦髪始堕六八衰竭面焦髪鬓颁白灵枢曰邪中于面则下阳明中藏曰胃热则面赤如醉人素问又曰己食如饥者胃疽面肿曰风注胃阳明之脉行于面故耳】又属足太阴膀胱经【灵枢曰足太阳之上血多气少则面多少理血少气多则面多肥肉而不泽血气和则美色俱有余则肥泽俱不足则痩而无泽】又统属手少隂心经【素问曰心者生之本神之变也其华在面又曰心之合脉也其荣色也】又以五色候五藏故面青属肝【素问曰生于肝如以缟裹绀故青欲如苍璧之泽不欲如蓝注缟缯之精白者绀深青扬赤色又曰青如翠羽者生如草兹者死注兹滋也如草初生之色也】赤属心【素问曰生于心如以缟裹朱故赤欲如白裹朱不欲如赭注赭赤土也又曰赤如鸡冠者生如衃血者死注衃血凝血也】黄属脾【素问曰生于脾如以缟裹括蒌实故黄欲如罗裹雄黄不欲如黄土又曰黄如蟹腹者生如枳实者死】白属肺【素问曰生于肺如以缟裹红故白欲如鵞羽不欲如盐又曰白如豕膏者生如枯骨者死】黑属肾【素问曰生于肾如以缟裹紫故黒欲如重漆色不欲如地苍又曰黒如乌羽者生如炲者死注炲煤也　又曰五藏六府固尽有部视其五色黄赤为热白为寒青黒为痛】　灵枢邪气藏府病形篇黄帝曰首面与身形也属骨连筋同血合于气耳天寒则裂地淩水其卒寒或手足懈惰然而其面不裂何也岐伯答曰十二经脉三百六十五络其血气皆上于面而走空窍其精阳气上走于目而为睛其别气走于耳而为聴其宗气上出于鼻而为臭其浊气出于胃走唇舌而为味其气之津液皆上熏于面而皮又厚其肉坚故天热甚寒不能胜之也　叶氏曰手足六阳之经皆上至于头而唯阳明胃脉起鼻交頞中入上齿中侠口环唇循颊车上耳前过客主人故人之面部阳明之所属也其或胃中有热则面热升麻汤加黄连胃中有寒则面寒升麻汤加附子若风热内甚而上攻令人面目浮肿或面鼻紫色或风刺疹随其证而治之　李氏云风邪入皮肤痰饮渍府藏则面防脾应见于面肺应皮毛二经风湿搏而为热湿故面生疮　面肿为风宜用羌活防风升麻白芷牛蒡子之属外杵杏仁如膏傅之余见水肿门　面寒面热丹溪云面热火气因郁热面寒属胃虚东垣云饮食不节则胃病胃病则气短精神少而生大热有时而火上行独燎其面针经云面热者足阳明病欬逆停息不得卧面热如醉此为胃热上冲熏其面
　　茯苓桂枝五味子甘草汤加大黄以利之　罗谦甫疗杨郎中之内五十一嵗身体肥盛患头目昏闷面赤热多服清上药不効诊其脉洪大有力内经云面热者足阳明病脉经云阳明经气盛有余则身已前皆热况其人素膏粱积热于胃阳明多血多气木实则风热上行诸阳皆会于头目故面热之病生矣先以调胃承气汤防钱加黄连三钱犀角一钱踈下一两行彻其本热次以升麻加黄连汤去经络中风热上行如此则标本之邪俱退矣　又治尼长老六十一嵗身体痩弱十月间病头面不耐寒气弱不敢当风行诸治不効诊之其脉皆细而防其人年髙素食茶果而已阳明之经本虚脉经云气不足则身以前皆寒栗又加看诵损气由此胃气虚经络之气亦虚不能上荣头面故恶风寒先以附子理中汤温其中气次以升麻汤加附子主之　或曰升麻加黄连汤治面热升麻加附子汤治面寒有何依据答曰出自仲景云岐子注伤寒论中辨葛根汤云尺寸脉俱长者阳明受病也当二三日发以其脉夹鼻络目故身热目疼鼻干不得卧此阳明经受病也始于鼻交頞中从头至足行身之前为表之里阳明经标热本实从标脉浮而长从本脉沉而实阳明为病主蒸蒸而热不恶寒身热为标病阳明本实者胃中燥鼻干目疼为本病阳明为肌肉之本禁不可发汗在本者不禁下发之则变黄证太阳主表荣卫是也荣卫之下肌肉属阳明二阳并病葛根汤主之卫者桂枝荣者麻黄荣卫之中桂枝麻黄汤各半主之荣卫之下肌肉之分者葛根汤主之又名解肌汤故阳明为肌肉之本非专于发汗止汗之治桂枝麻黄两方互并为一方加葛根者便作葛根汤故荣卫肌肉之次也桂枝芍药生姜甘草大枣止汗麻黄桂枝生姜甘草发汗葛根味薄独加一味者非发汗止汗也从葛根以解肌故名葛根汤钱仲阳制升麻汤治伤寒瘟疫风热壮热头痛肢体痛疮疹已发未发用葛根为君升麻为佐甘草芍药安其中气朱奉议作活人书将升麻汤列作阳明经解药予诊杨氏妇阳明经标本俱实先攻其里后泻经络中风热故用升麻汤加黄连以寒治热也尼长老阳明经标本俱虚先实其里次行经络故用升麻汤加附子以热治寒也仲景乃羣方之祖信哉　面青难经云肝外证面青善洁善怒　面尘运气面尘有二一曰燥金制肝经云阳明司天燥淫所胜民病嗌干面尘又云阳明在泉燥淫所胜病嗌干面尘又云金鬰之发嗌干面尘宜治以湿剂是也二曰火经云少阳之复厥气上行面如浮尘目乃瞤瘈治以寒剂是也　针灸面尘皆取肝胆二经经云肝足厥隂之脉是动病甚则嗌干面尘脱色又云胆足少阳之脉是动病甚则面微有尘皆视盛虚热寒陷下取之也　面赤难经云心外证面赤口干善笑东垣云面赤为邪气怫鬰在经宜表不宜下　仲景云下利脉沉而迟其人面赤身有微热下利清谷者以郁冐汗出而解此面赤亦表而解也　运气面赤皆冐寒经云太阳司天寒淫所胜民病面赤目黄治以热剂是也　针灸面赤皆取心主经云心主手厥隂之脉是动则病面赤目黄视盛虚热寒陷下取之也　治面赤用好蘗剉碎肆两人乳浸拌匀以日晒干再浸拌匀如此六七次为妙然后为细末临卧清茶或汤调下二钱有竒効　面黄难经云脾外证面黄善噫善思善味　素问云阳明经终者口目动作善惊妄言色黄　治法见黄疸门　面白难经云肺外证面白善嚏悲愁不乐欲哭　血脱者色白天然不泽其脉空虚　肺病面白不悦则为脱气脱血脱津脱液脱精脱神巴防丸主之脉者寒也或面白善或面色恶皆寒也以羌活防风甘草藁本四味泻足太阳少加附子以通其脉面色恶悲恐者更加桂附　太阳终者戴眼反折瘛疭其色白絶汗出　少阳终者耳聋百节皆纵目睘絶系其色青白　面黒难经云肾外证面黒善恐欠　罗谦甫治一妇人年几三十忧思不已饮食失节脾胃有伤面色黧黑不泽环唇尤甚心悬如饥状又不欲食气短而促大抵心肺在上行荣卫而光泽于外宜显而藏肝肾在下养筋骨而强于内当隠而不见脾胃在中主传化精微以灌四旁冲和而不息其气一伤则四藏失所忧思不已气结而不行饮食失节气耗而不足使隂气上溢于阳中故黑色见于面又经云脾气通于口其华在唇今水反来侮土故黑色见于唇此阴阳相反病之逆也上古天真论云阳明脉衰于上面始焦故知阳明之气不足非助阳明生发之剂无以复其色故以冲和顺气汤主之内经曰上气不足推而之以升麻苦平葛根甘温自地升天通行阳明之气为君人之气以天地之风名之气留而不行者以辛散之防风辛温白芷甘辛温以散滞气为臣苍术苦辛蠲除阳明经之寒白药之温酸安太隂经之怯弱十剂云补可去弱人参羊肉之属人参黄茋甘草甘温补益正气为臣至真要大论云辛甘发散为阳生姜辛热大枣甘温和荣卫开腠理致津液以复其阳气故以为使每服早饭后午饭前取阳升之时使人之阳气易达故也数服而愈　孙兆治一人满面黑色相者断其死孙诊之曰非病也乃因登溷感非常臭气而得去至臭无如至香令用沉檀碎劈焚于炉中安帐内以熏之明日面色渐变旬日如故盖肾臭腐属水脾臭香属土今夫厠臭者腐臭也故闻之则入肾而面黒沉香者香臭也故熏之则脾土胜肾水而色还也　浙全夫人忽日面上生黑斑数防日久满面俱黒徧求医治不効忽遇一草泽医人云夫人中食毒治之一月平复后校其方止用生姜汁服之问其故云食斑鸠盖此物常食半夏苗中毒故以姜解之　针灸面黑有二法其一取胃经云胃足阳明之脉是动则病洒洒振寒顔黒其二取肾经云足少隂之脉是动则病饥不欲食面如漆柴视盛虚热寒陷下取之也　少隂终者面黒齿长而垢腹胀闭　太隂终者腹胀闭不得息善噫呕逆则面赤不逆则面黒皮毛黒　洗面药七白散白敛白术白牵牛白附子白芷白药白僵蚕面上细疮常出黄水桃花阴干加当归或杏花作末
　　洗面　面上热毒恶疮檗连散涂　面上五色疮用盐汤绵浸塌疮上日五六度易瘥　面上黄水疮并目生疮三月三日桃花隂干为末食后熟水下方寸七日三良　面上豆痕或斑防黡蜜陀僧细末夜以人乳汁调傅有効　面上粉刺用不语唾涂之或捣兎丝子汁涂之或以白矾末少许酒调涂之　斗门方治黑防令人面色好白僵蚕黑牵牛北细辛麤末作澡豆去小儿胎秽　面里皮痛何首乌末姜汁调成膏傅之帛盖以火炙鞋底热熨之　面赤酒生附子川椒野葛少许剉醋浸一宿取出用猪脂同煎以附子黄为度去滓时时涂之又硫黄半两蜗牛殻自死枯干小者为上木香各半两虢丹半两俱为末杏仁半两去皮研膏入腊月猪脂调成膏夜卧时用浆水先洗面令干以药涂患处平明洗去湿癣以米泔水洗却上前药指破面用生姜自然汁调轻粉傅破处更无瘢瑕
　　颊顋
　　防【頄也俗呼颧骨】属手足少阳三焦胆手太阳小肠经之防又属手少阴心经【灵枢曰心病者颧赤乔岳曰心絶则虚阳上发面赤如脂○按如脂者如女人以粉傅面以丹傅颧也夫白者肺之候丹者心之候发明谓之火克金是从所不胜来者为贼邪其病不治故脉诀云面赤如妆不久居也】又属足少阴肾经【灵枢曰肾病者颧与顔黒】　颊【面旁也】属手足少阳三焦胆手太阳小肠足阳明胃经之会【素问曰少阳之脉色荣颊前热病也注足少阳部在颊色赤色也前当依甲乙经作筋灵枢曰邪气中于颊则下少阳又曰少阳气至则齧颊素问又曰少阳之厥则暴聋颊肿而热○又曰上部地两颊之动脉注在鼻孔下两旁近于巨髎穴之分动应于手足阳明脉气之所行也巨髎直两目瞳子】又属足厥阴肝经【素问曰肝病气逆则颊肿】其在小儿面部左颊属足厥阴肝经【素问曰肝热病者左颊先赤】右颊属手太隂肺经【素问曰肺热病者右颊先赤】颊侧【蕃也】属足少阳胆阳明胃经之会　頥【本作臣中也】属足阳明胃经【素问曰阳明虚则寒栗鼓颔终则口耳动作注曰耳动作谓目睒睒而鼓颔也】又属足少阴肾经【素问曰肾热病者颐先赤】侠颐属足阳明胃经【素问曰病上冲喉者治其渐渐者上侠颐也注阳明之脉渐上頥而环唇故名侠頥为渐即大迎穴也在曲颔下一寸三分骨陷中动脉】内经取治面颊肿痛有三法　其一取手阳明经云顑痛刺足阳明曲周动脉见血立已不已按人迎于经立已又云厥胸满面肿唇漯漯然暴言难甚则不能言取足阳明又云厥头痛面若肿起而烦心取之足阳明太阴为烦心也又云顑痛刺手阳明与顑之盛脉出血是也　其二取手太阳经云手太阳之脉是动则颔肿不可以顾所生病者目黄颊痛视盛虚热寒陷下取之也其三取手足太阳经云三焦手少阳之脉所生病者
　　颊痛又云胆足少阳之脉所生病者颔肿视盛虚热寒陷下取之也又云肝气逆则头痛耳聋颊痛取血者葢取足少阳之血也　丹溪治朱奶两顋热肿隔壅之病也用干葛桔梗一钱半升麻一钱苏叶一钱半甘草炙七分薄荷一钱姜一片水煎服　东垣云咽痛颔肿脉洪大面赤者羌活胜湿汤加黄芩桔梗甘草各半钱治之如耳鸣目黄颊颔肿颈肩臑肘臂外后廉痛面赤脉洪大者以羌活防风甘草藁本通其经血加黄芩黄连消其肿以人参黄茋益其元气而泻其火邪　两顋肿以细辛草乌等分为末入蚌粉以猪脂调傅肿处或用醋调赤小荳末傅之亦妙口含白梅置腮边良久肿退出涎患消矣消时肿必先向下　痄腮用栢叶车前草栢子仁杵碎热傅患处或用鸡子清调赤小荳末【详见科】平江陈氏因惊惧后常用手指甲拄掐两颊遂两颊
　　破损心中懊憹不安脉数而实诸药不愈用活幼口议牛黄清心凉膈丸数服如失　三因方凡伸欠颊车蹉但开不能合以酒饮之令大醉睡中吹皂角末搐其鼻嚏透即自止
　　咽喉
　　咽【在喉之前所以咽物杨上善谓喉咙之后属咽者非】属手太阳小肠少阴心足太隂脾厥隂肝经之会【素问曰咽主地气地气通于嗌足太隂脉布胃中络于嗌故病则腹满而嗌干　灵枢曰足太阴之正上结于咽】又属足少阴肾经【灵枢曰足少隂所生病者口热舌干咽肿上气嗌干及痛素问曰邪客于足少隂之络令人嗌痛不可内食无故善怒气上走贲上注贲鬲也贲上贲门也难经胃为贲门旧注气奔而上者非朱丹溪曰手足隂阳合生见证曰咽肿足少隂厥隂】又属足阳明胃经【灵枢曰阳明之脉上通于心上循咽出于口】又属足厥阴肝少阳胆经【素问曰肝者中之将也取决于胆咽为之使　灵枢曰足少阳之正上挟咽出颐颔　素问又曰一阴一阳代絶此阴气至心上下无常出入不知喉咽干燥病在脾土注一隂厥阴脉一阳少阳脉并木之气也木克土故咽喉病虽在脾土实由肝胆之所为也】侠咽属手少隂心足太隂脾经之会　喉【在咽之后所以候气】属手太阴肺足阳明胃少阴肾厥隂肝经任脉之会【灵枢曰手太隂之正出缺盆循喉咙素问曰喉主天气天气通于肺谓之肺系】又属手少阴心少阳三焦经【灵枢曰手少隂之正上走喉咙出于面素问曰心咳之状咳则心痛喉中介介如哽状甚则咽肿喉痹　张洁古曰三焦通喉喉和则声鸣利不和则暴瘖热闭素问又曰邪客于手少阳之络令人喉痹舌卷口干心烦又曰运气少阳所至为喉痹耳鸣呕涌　又曰一隂一阳结谓之喉痹注一隂手少隂心也一阳手少阳三焦也二脉并络于喉气热内结故为喉痹】又属手足阳明大肠胃手少阳三焦经之合【灵枢曰手阳明之正上循喉咙出缺盆又曰喉痹不能言取足阳明能言取手阳明素问曰手阳明少阳厥逆发喉痹嗌肿痓注痓谓骨强而不随也朱丹溪曰手足隂阳经合生见证曰喉痹手足阳明手少阳】又属足太阴脾经【千金方曰喉咙者脾胃之也】喉咙后属足厥阴心包经结喉两旁应手大动脉【名人迎脉一名五会】属足阳明胃经【内经曰颈侧侠喉之动脉人迎人迎足阳明胃脉也阳明者常动注动谓动于结喉旁也素问曰其脉之动常左小而右大左小常以藏右大常以候府　按此动字与上文不同谓左右手二脉之动也】人迎后属手阳明大肠经　经云咽喉者水谷之道也喉咙者气之所以上下者也会厌者音声之戸也悬雍者音声之闗也咽与喉会厌与舌此四者同在一门而其用各异喉
　　以纳气故喉气通于天咽以纳食故咽气通于地防厌管乎其上以司开阖掩其厌则食下不掩其喉必错必舌抵上腭则会厌能闭其喉矣四者交相为用阙一则饮食废而死矣　或问咽喉有痹有肿二者之外又有纒喉风乳蛾生疮诸病何邪致之何经病之与治法大畧愿闻其説曰十二经脉皆上循咽喉尽得以病之然统其所属者乃在君相二火何则经曰喉主天气咽主地气又曰诸逆冲上皆属于火是也盖肺主气天也脾主食地也于是喉纳气咽纳食纳气者从金化纳食者从土化金性燥土性湿至于病也金化变动为燥燥则涩涩则闭塞而不仁故在喉谓之痹土化变动为湿湿则泥泥则塞胀而不通故在咽谓之肿痹肿之病虽少异然一时火郁于上焦致痰涎气血聚结于咽喉也自其咽肿形状分之则有纒喉风乳蛾之名纒喉风者其肿透达于外且麻且痒且痛乳蛾者肿于咽两旁名双乳蛾一边肿者名单乳蛾喉痹之暴发暴死者名走马喉痹内经又有嗌塞咽喉干者亦皆因诸经所致中间虽有经气之寒热不等其为火证一也大抵治法视火微甚微则正治甚则反治撩痰出血三者随宜而施或更于手大指少商出血行气若肿达于外者又必外傅以药予尝治是证毎用鹅翎蘸米醋缴喉中摘去其痰盖醋味酸能収其痰随翎而出又能消积血若乳蛾甚而不散上以小刀就蛾上刺血用马牙硝吹防咽喉以退火邪服射于青黛甘桔栀芩矾石恶实大黄之类随其攸利为方以散上焦之热外所傅药如生地龙韭根伏龙肝之类皆可用若夫生疮或白或赤其白者多涎赤者多血大率与口疮同例如蔷薇根皮黄檗青黛煎噙细咽亦佳　凡经云喉痹者谓喉中呼吸不通言语不出而天气闭塞也云咽痛云嗌痛者谓咽喉不能纳唾与食而地气闭塞也云喉痹咽嗌痛者谓咽喉俱病天地之气并闭塞也盖病喉痹者必兼咽嗌痛病咽嗌痛者未必兼喉痹也　喉痹作痛或有疮或无疮初起通用甘桔汤不効加荆芥壹钱半重名如圣汤或如圣汤中更加连翘黍粘子各壹分防风竹茹半分或甘露饮　喉痹恶寒及寸脉小弱于闗尺者皆为表证宜甘桔汤半夏桂枝甘草汤详寒热发散之若水浆不得入口者用解毒雄黄丸四五粒以极酸醋磨化灌入口内吐出浓痰却服之间以生姜自然汁一蚬殻噙下之神効　娄全善云喉痹恶寒者皆是寒折热寒闭于外热郁于内姜汁散其外寒则内热得伸而愈矣切忌胆矾酸寒等剂防喉反使其阳郁结不伸又忌硝黄等寒剂下之反使其阳下陷入里则祸不旋踵矣韩祗和云寸脉弱小于关者宜消隂助阳东垣云两寸脉不足乃阳气不足故用表药提其气升以助阳也或三部俱小弱亦用其法也　喉痹乡村病皆相似者属天行运气之邪治必先表散之亦大忌酸药防之寒药下之郁其邪于内不得出也其病有二　其一属火经云少阳所至为喉痹又云少阳司天之政三之气炎暑至民病喉痹治宜仲景桔梗汤或面赤斑者属阳毒宜阳毒诸方汗之　其二属湿经云太隂之胜火气内郁喉痹又云太隂在泉湿淫所胜病嗌肿喉痹治宜活人半夏桂枝甘草汤或面青黒者属阴毒宜阴毒诸方汗之　娄全善云洪武戊辰春乡村病喉痹者甚众盖前年终之气及当年初之气二火之邪也予累用甘桔汤加黄连半夏僵蚕黍粘子根等剂发之挟虚者加参茋归辈水浆不入者先用解毒雄黄丸醋磨化之灌喉痰出便用生姜汁灌之却用上项药无不神验若用胆矾等酸寒防过者皆不治盖邪郁不出故也　三因方治卒喉痹不得语小续命汤加杏仁七个煎甚妙活人半夏桂枝甘草汤治暴寒中人咽痛此外感风寒作喉痹者之治法也喉痹不恶寒者及寸脉大滑实于闗尺者皆属下证
　　宜硝石青黛等寒药降之或白矾等酸剂收之也韩祗和云寸脉大于闗尺者宜消阳助隂东垣云两寸脉实为隂盛阳虚下之则愈故予每用此法治急喉痹如鼓应桴或三部俱实亦可用其法也　外台疗喉痹神验朴硝壹两细细含咽汁立愈或含黄檗片或咽莱腹汁或吹蠡鱼胆或噙李实根及玉钥匙玉屑无忧散清心利膈汤碧玉散防风散追风散皆寒降之剂也　白矾末或用乌鸡子清调灌或枯而吹之用灯盏底油脚灌下或同马屁勃等分为细末以鹅翎吹入喉中或用一握金烧灰拌炒青色为度吹入患处或用牙皂和霜梅为末噙之或用鸭觜胆矾末以筯蘸药防患处及开闗散七寳散皆酸收之剂也　丹溪治风热痰喉痹先以千缗汤次以四物汤加黄檗知母养隂则火降矣　七情郁结气塞不通宜五香散　血壅而为痹宜取红蓝花汁服之无鲜者则浓煎绞汁亦得或用茜草壹两煎服或用杜牛膝捣自然汁和醋服或用马鞭草捣自然汁服或用射干切壹片含咽汁皆破血之剂也　喉闭者先取痰蒂散解毒雄黄丸乌犀膏或用鹅翎蘸桐油探吐之或用射干逆流水吐之或用逺志去心为末每半钱水小半盏调服口含竹管或用皂角揉水灌下或用返魂草根【即紫苑】一茎净洗入喉中取寒痰出更以马牙硝津咽之或用土乌药【即矮樟根】醋煎先噙后咽　牙闗闭者搐鼻取之备急如圣散一字散或用巴荳油染纸作撚子防火吹灭以烟熏入鼻中即时口鼻涎流牙闗开矣　经云寒气客于会厌卒然如哑宜玉粉丸陈藏器每治臓寒咽闭吞吐不利用附子去皮脐炮裂以蜜涂炙令蜜入内含之勿咽　急喉痹有声如鼾有如痰在喉响者此为肺絶之候速宜参膏救之用姜汁竹沥放开服如未得参膏或先煎独参汤救之服早者十全七八次则十全四五迟则十不全一也　治喉痹逡巡不救方皂荚去皮子生半两为末以筯头防少许在肿痛处更以醋糊调药末厚涂项上须防便破血出瘥　针法治喉闭刺少商出血立愈孙兆治文潞公喉肿刺之呕出脓血升余而愈娄全善治一男子喉痹于太溪穴刺出黒血半盏而愈由是言之喉痹以恶血不散故也凡治此病暴者必先发散发散不愈次取痰取痰不愈次去汚血也　咽嗌痛咽唾与食则痛者是也经云形苦志苦病生于咽嗌治之以百药又云肝者
　　中之将也取决于胆咽为之使　丹溪云咽痛必用荆芥阴虚火炎上者必用参气虚人参加竹沥血虚四物加竹沥　阴气大虚阳气飞越痰结在上遂成咽痛脉必浮大重取必濇去死为近宜补阴敛阳人参一味浓煎汤细细饮之【此证皆是劳嗽日久者有之如用实喉痹条下诸方无益有害】　咽疮多虚火游行无制客于咽喉宜用人参蜜炙黄檗荆芥治之　实热咽痛三黄丸或用黄连荆芥薄荷为末蜜姜汁调噙或山豆根噙之及用黄檗黄连大黄水调涂足心与患处及龙麝聚圣丹祛毒牛黄丸咽喉备急丹　浮热表散之増损如圣汤利膈汤桔梗汤　散之不已则收之或单用硼砂或和胆矾白僵蚕白霜梅和噙或用百药煎去黒皮硼砂甘草生白矾等分为细末每服一钱食后米饮调细细咽下　戴云热壅咽痛或嗽中带血者宜金沸草散佐以辰砂化痰丸　咽喉痛用诸冷药不効者宜枳南汤　有咽痛服冷剂反甚者宜用姜汁详见嗽门然生疮损了者戒勿用用之辣痛又能散不收　若热壅上焦咽喉疼痛而吞咽干物不若常时之润睡觉口舌全无津液者如圣汤加人参半钱参七分或佐以碧云散鸡苏丸有上证兼心头烦躁辰砂五苓散　咽痛妨闷咽物则微痛不宜寒药过泄之用括蒌一个白僵蚕微炒半两桔梗七钱半甘草炒二钱为细末每用少许干掺咽喉中若肿痛左右有红或只一壁红紫长大水米难下用此散一钱朴硝一钱和匀掺喉中咽津如喉中生赤肿或有小白头疮用前散一钱七白矾细研半钱干掺　内经运气咽嗌痛皆属寒云太阳在泉寒淫所胜民病嗌痛颔肿是也三因方蜜附子治感寒咽门闭不能咽大附子一枚生去皮脐切作大片蜜涂炙令黄噙咽津甘味尽更以附子片涂蜜炙用之　咽痛用诸药不効者此非咽痛乃是鼻中生一条红线如髪悬一黑泡大如樱珠垂挂到咽门而止口中饮食不入须用深取牛膝根直而独条者洗净入好醋三五滴同研细就鼻孔滴二三防入去则丝断珠破其病立安　乳蛾一名悬痈罗青散粉香散参散射干丸烧盐散马牙硝散射干散硼砂散启闗散　咽喉生疮黄茋散桃红散琥珀犀角膏救命散牛蒡子丸硼砂散　咽喉如有物噎塞经云胆病者善太息口苦呕宿汁嗌中介介然数唾取阳陵泉又云心咳之状喉中介介如梗状取心之俞【太陵】仲景云妇人咽中如有炙脔半夏厚朴汤主之　射干散含化龙脑丸木香散络石汤四味汤杏仁煎丸　有人患纒喉风食不能下大麦麫作稀糊咽之　咽喉塞鼻中疮出及干呕头痛食不下生鸡子一个开头取白去黄着米醋拌煨溏火顿沸起擎下沸定须频三度就热饮醋尽不过一二次瘥　王医师法冬月于临卧时食生莱菔三五片无咽喉之疾
　　诸物梗喉　三因方煮薤白令半熟以线定手执线头少嚼薤白咽之度薤白至哽处便牵引梗即出矣秘方用倾银炉上倒挂灰尘砂糖和丸咽之自下　骨梗槿树叶油马屁勃砂糖三味熬膏为丸噙化　苎麻根杵烂丸如弹子大将所梗物煎汤化下　以犬吊一足取其涎徐徐咽之　剪刀草如野茨菰生于篱堑间其根白研之则如胶用顺水吞下即吐出骨不过两三口効　研萱草根顺水下亦佳　朴硝研对入鸡苏丸如弹子大含化不过三四丸　南硼砂井花水洗涤含化最輭骨　贯众浓煎一盏半分叄服连进片时一咯骨自出　鱼骨哽以皂角少许吹入鼻中得哽出细茶五倍子等分为末吹入咽喉立愈　食橄防即下或用其核为末顺流水下　鱼骨在肚中刺痛煎茱茰汁一盏饮之骨輭而出　鸡骨骾用水帘草捣汁饮之骨自消　野苎根洗净捣烂如泥每用龙眼大如被鸡骨所伤鸡羮化下鱼骨所伤鱼汤化下　稻芒糠谷哽喉将鹅吊一足取涎徐徐咽下即消或取荐头草嚼亦妙　吞钉铁金银铜钱等物但多食肥肉自随大便而下　吞钱及铁物在喉不得下南烛根烧细末汤调一钱下之　吞铁或针用饧糖半斤浓煎艾汁调和服或用磁石磨如核大钻眼以线穿令吞喉间针自引出磁石须隂阳家用验者　张子和治一小儿误吞钱在喉中不下以净白表纸卷实如筯以刀纵横乱割其端作鬅鬙之状又别取一筯针钩于其端令不可脱先下咽中轻提轻抑探之觉钩入于钱窍然后以纸卷纳之咽中与钩尖相抵觉钩尖入纸卷之端不碍肌肉提之而出　吞钱烧炭末白汤调服数匙即出　或服蜜升许　或食荸荠茨菰其钱自化　或用艾一把水五升煎至一升顿服即下　或用百部根四两酒一升渍一宿温服一升日再　吞钗取薤白曝令萎黄煮使熟勿切食一大枣即出　吞钱钗及镮饴糖一片渐渐食之　吞髪绕喉不出取自乱髪作灰白汤调服一钱陈无择云凡治哽之法皆以类推如鸬鷀治鱼鲠磁石治针哽髪灰治髪哽狸虎治骨哽亦各从其类也
　　四肢
　　阳主四肢经云四肢者诸阳之本也又云阳受气于四肢是也阳实则肢肿经云结阳肿四肢是也阳虚则肢满经云冬气满在四肢是也　脾主四肢经云四肢皆禀气于胃而不得至经必因于脾乃得禀者是也　脾实则四肢不举经云脾脉太过为病在外则令人四肢不举者是也　脾虚则四肢不用经云脾藏肉形不足则四肢不用又云四肢懈惰此脾精之不行是也治见痿及中风　五藏有邪留在支节经云肺心有邪其气留于两肘肝有邪其气留于两股脾有邪其气留于两髀肾有邪其气留于两膝是也治见痛痹　运气四肢不举皆属湿经云土太过曰敦阜敦阜之纪其病腹满四肢不举是也
　　筋【转筋】
　　灵枢经筋篇云足太阳之筋起于足小指上结于踝邪上结于膝其下循足外侧结于踵上循跟结于腘其别者结于踹外上腘中内亷与腘中并上结于臀上挟脊上项其支者别入结于舌本其直者结于枕骨上头下顔结于鼻其支者为目上网下结于頄【音求】其支者从腋后外防结于肩髃其支者入腋下上出缺盆上结于完骨其支者出缺盆邪上出于頄其病小指支跟肿痛腘挛脊反折项筋急肩不举腋支缺盆中纽痛不可左右揺治在燔针刼刺以知为数以痛为输名曰仲春痹足少阳之筋起于小指次指上结外踝上循胫外防结于膝外防其支者别起外辅骨上走髀前者结于伏兔之上后者结于尻其直者上乘防季脇上走腋前防系于膺乳结于缺盆直者上出腋贯缺盆出太阳之前循耳后上额角交巅上下走颔上结于頄支者结于目眦为外维其病小指次指支转筋引膝外转筋膝不可屈伸腘筋急前引髀后引凥即上乗防季脇痛上引缺盆膺乳颈维筋急从左之右右目不开上过右角并蹻脉而行左络于右故伤左角右足不用命曰维筋相交治在燔针刼刺以知为数以痛为输名曰孟春痹也　足阳明之筋起于中三指结于跗上邪外上加于辅骨上结于膝外亷直上结于髀枢上循脇属脊其直者上循髀结于膝其肢者结于外辅骨合少阳其直者上循伏兎上结于髀聚于隂器上腹而布置缺盆而结上颈上挟口合于頄下结于鼻上合于太阳太阳为目上网阳明为目下网其支者从颊结于耳前其病足中指支胫转筋脚跳坚伏兎转筋髀前肿防疝腹筋急引缺盆及颊卒口僻急者目不合热则筋纵目不开颊筋有寒则急引颊移口有热则筋弛纵缓不胜收故僻治之以马膏膏其急者以白酒和桂涂之其缓者以桑钩钩之即以生桑灰置之坎中髙下以坐等以膏熨急颊且饮美酒噉美炙肉不饮酒者自强也为之三附而已治在燔针刼刺以知为数以痛为输名曰季春痹也　足太隂之筋起于大指之端内侧上结于内踝其直者络于膝内辅骨上循阴股结于髀聚于阴器上腹结于脐循腹里结于肋散于胸中其内者着于脊其病足大指支内踝痛转筋痛膝内辅骨痛阴股引髀而痛阴器纽痛下引脐两脇痛引膺中脊内痛治在燔针刼刺以知为数以痛为输名曰孟秋痹也　足少阴之筋起于小指之下并足太隂之筋邪走内踝之下结于踵与太阳之筋合而上结于内辅之下并太阳之筋而上循阴股结于阴器循脊内夹膂上至项结于枕骨与足太阳之筋合其病足下转筋及所过而结者皆痛及转筋病在此者主癎瘛及痉在外者不能俛在内者不能仰故阳病者腰反折不能俛阴病者不能仰治在燔针刼刺以知为数以痛为输在内者熨引饮药此筋折纽纽发数甚者死不治名曰仲秋痹也　足厥阴之筋起于大指之上上结于内踝之前上循胫上结内辅之下上循阴股结于阴器络诸筋其病足大指支内踝之前痛内辅痛阴股痛转筋阴器不用伤于内则不起伤于寒则隂缩入伤于热则纵挺不收治在行水清阴气其病转筋者治在燔针刼刺以知为数以痛为输名曰季秋痹也　手太阳之筋起于小指之上结于腕上循臂内防结于肘内鋭骨之后弹之应小指之上入结于腋下其支者后走腋后防上绕肩胛循颈出走太阳之前结于耳后完骨其支者入耳中直者出耳上下结于颔上属目外眦其病小指肢肘内鋭骨后防痛循臂阴入腋下腋下痛腋后亷痛绕肩胛引颈而痛应耳中鸣痛引颔目瞑良久乃得视颈筋急则为筋瘘颈肿寒热在颈者治在燔针刼刺之以知为数以痛为输其为肿者复而鋭之本支者上曲牙循耳前属目外眦上颔结于角其痛当所过者支转筋治在燔针刼刺以知为数以痛为输名曰仲夏痹也　手少阳之筋起于小指次指之端结于腕上循臂结于肘上绕臑外防上肩走颈合手太阳其支者当曲颊入系舌本其支者上曲牙循耳前属目外眦上乘颔结于角其病当所过者即支转筋舌卷治在燔针刼刺以知为数以痛为输名曰季夏痹也　手阳眀之筋起于大指次指之端结于腕上循臂上结于肘外上臑结于髃其支者绕肩胛挟脊直者从肩髃上颈其支者上颊结于頄直者上出手太阳之前上左角络头下右颔其病当所过者支痛及转筋肩不举颈不可左右视治在燔针刼刺以知为数以痛为输名曰孟夏痹也　手太阴之筋起于大指之上循指上行结于鱼后行寸口外侧上循臂结肘中上臑内防入腋下出缺盆结肩前髃上结缺盆下结胸里散贯贲合贲下抵季脇其病当所过者支转筋痛甚成息贲脇急吐血治在燔针刼刺以知为数以痛为输名曰仲冬痹也　手心主之筋起于中指与太隂之筋并行结于肘内廉上臂隂结腋下下散前后挟脇其支者入腋散胸中结于臂其病当所过者支转筋前及胸痛息贲治在燔针刼刺以知为数以痛为输名曰孟冬痹也　手少隂之筋起于小指之内侧结于鋭骨上结肘内廉上入腋交太阴挟乳里结于胸中循臂下系于脐其病内急心承伏梁下为肘网其病当所过者支转筋筋痛治在燔针刼刺以知为数以痛为输其成伏梁唾血脓者死不治经筋之病寒则反折筋急热则筋弛纵不收隂痿不用阳急则反折隂急则俛不伸焠刺者刺寒急也热则筋纵不收无用燔针名曰季冬痹也　足之阳明手之太阳筋急则口目为噼眦急不能卒视治皆如右方也　形乐志苦病生于筋治之以熨引　诸筋病皆属于节经云诸筋者皆属于节又云手屈而不伸者病在筋是也　肝主诸筋经云肝主筋又云在藏为肝在体为筋又云酸生肝肝生筋筋生心是也　筋病忌风忌食酸辛忌久行经云风伤筋燥胜风酸伤筋辛胜酸又云酸走筋筋病无多食酸又云多食辛则筋急而爪枯又云久行伤筋是也　转筋　经云足太阳之下血气皆少则善转筋踵下痛　丹溪云转筋皆属血热四物汤黄芩红花苍术南星有筋转于足大指转上至大腿近腰结了乃因奉养厚饮食感寒而作加酒芩苍术红花南星姜煎服　仲景云转筋之为病其臂脚直脉上下行微转筋入腹者鸡矢白散主之用鸡矢白一味为散取方寸匕以水六合和温服　圣惠方治肝虚转筋用赤蓼荳叶切作三合水一盏酒三合煎至四合去查温分二服孙尚药治脚转筋疼痛挛急松节贰两细剉如米粒
　　乳香壹钱右件药用银石器内慢火炒令焦只留壹分性出火毒研细每服壹钱至贰钱热木酒调下同是筋病皆治之　外台治转筋取故绵以酽醋浸甑中蒸及热用绵裹病人脚令更易勿停瘥止　丹溪云转筋徧身入肚不忍者作极咸盐汤于槽中暖浸之　灵枢四时气篇转筋于阳治其阳转筋于阴治其阴皆焠刺之娄全善云此则经所谓以痛为输之法盖用火烧燔针刼刺转筋之时当察转筋之痛在何处在阳刺阳在阴刺阴随其所痛之处刺之故曰以痛为输也若以一针未知则再刺之以知觉应効为度故曰以知为数也窦太师云转筋而疼炙承山而可治　霍乱转筋已
　　见霍乱门此谓不霍乱而筋自转
　　骨
　　肾主骨在体为骨在藏为肾又云肾之合骨也其荣发也　又云少阴者冬脉也伏行而濡骨髓也　骨病忌食甘苦久立经云多食甘则骨痛而髪落又云苦走骨骨病无多食苦又云久立伤骨是也　骨病不屈经云手屈而不伸者病在筋伸而不屈者病在骨在骨守骨在筋守筋是也　骨度详灵枢骨度篇骨空详素问骨空篇
　　肉
　　脾主肉经云脾主肉在体为肉在藏为脾又云邪在脾胃则病肌肉痛是也　脾病在谿经云北方黒色入通于肾故病在谿谿者肉之小会也　素问气穴论帝曰愿闻谿谷之会也岐伯曰肉之大会为谷肉之小会为谿肉分之间谿谷之会以行荣卫以会大气邪溢气壅脉热肉败荣卫不行必将为脓肉消骨髓外破大腘留于节凑必将为败积寒留舍荣卫不居卷肉缩筋肋肘不得伸内为骨痹外为不仁命曰不足大寒留于谿谷也谿谷三百六十五穴会亦应一嵗其小痹淫溢循脉往来微针所及与法相同　形乐志乐病生于肉治之以针石　湿伤肉甘伤肉经云湿伤肉风胜湿甘伤肉酸胜甘又云甘走肉肉病无多食甘又云多食酸则肉胝防而唇揭是也　坐乐伤肉经云久坐伤肉又云形乐志乐病生于肉治之以针石是也
　　皮肤
　　素问皮部篇黄帝问曰余闻皮有分部脉有经纪筋有结络骨有度量其所生病各异别其分部左右上下阴阳所在病之始终愿闻其道岐伯对曰欲知皮部以经脉为纪者诸经皆然阳明之阳名曰害蜚上下同法视其部中有浮络者皆阳明之络也其色多青则痛多黒则痹黄赤则热多白则寒五色皆见则寒热也络盛则入客于经阳主外阴主内少阳之阳名曰枢持上下同法视其部中有浮络者皆少阳之络也络盛则入客于经故在阳者主内在阴者主出以渗于内诸经皆然太阳之阳名曰闗枢上下同法视其部中有浮络者皆太阳之络也络盛则入客于经少阴之阴名曰枢儒【一作檽】上下同法视其部中有浮络者皆少隂之络也络盛则入客于经其入经也从阳部注于经其出者从隂内注于骨心主之隂名曰害肩上下同法视其部中有浮络者皆心主之络也络盛则入客于经太阴之阴名曰闗蛰上下同法视其部中有浮络者皆太阴之络也络盛则入客于经凡十二经络脉者皮之部也是故百病之始生也必先于皮毛邪中之则腠理开开则入客于络脉留而不去传入于经留而不去传入于府廪于肠胃邪之始入于皮也泝然起毫毛开腠理其入于络也则络脉盛色变其入客于经也则感虚乃陷下其留于筋骨之间寒多则筋挛骨痛热多则筋弛骨消肉烁防破毛直而败帝曰夫子言皮之十二部其生病皆何如岐伯曰皮者脉之部也邪客于皮则腠理开开则邪入客于络脉络脉满则注于经脉经脉满则入舍于府藏也故皮者有分部不与而生大病也帝曰善　皮肤属肺经云肺之合皮也其荣毛也又云肺主皮毛在藏为肺在体为皮毛是也　毛折爪枯为手太阴絶经云手太阴者行气温于皮毛者也气不荣则皮毛焦皮毛焦则津液去皮絶者津液既去则爪枯毛折毛折者毛先死矣
　　皮肤痛　属心实经云夏脉者心也夏脉太过则病身热肤痛为浸淫　运气皮肤痛皆属火邪伤肺经云少隂在泉热淫所胜病寒热皮肤痛又云少隂司天火淫所胜热上皮肤痛又云少隂之复咳皮肤痛治以诸寒是也　针灸皮肤痛取肺经云邪在肺则病皮肤痛寒热上气喘汗出咳动肩背取之膺中外腧背三节五椎之傍以手疾按之快然乃刺之取之缺盆中以越之是也【升麻汤】
　　皮肤索泽　即仲景所谓皮肤甲错盖皮肤涩而不滑泽者是也　三阳为病发寒热其传为索泽王注云索尽也精血枯涸故皮肤润泽之气皆尽也　运气皮肤索泽属燥伤胆气经云阳明在泉燥淫所胜病体无膏泽治以苦寒是也　仲景云五劳虚极羸瘦腹满不能饮食食伤忧伤饮伤房室伤饥伤劳伤经络荣卫伤内有干血肌肤甲错两目黯黑缓中补虚大黄防虫丸主之　咳有微热烦满胸中甲错是为肺痈苇茎汤主之尺肤麤如枯鱼之鳞者水泆饮也　针灸皮肤索泽
　　取足少阳经云足少阳之脉是动则病体无膏泽视盛虚热寒陷下取之也
　　髭发
　　内经云肾者主蛰封藏之本精之处也其华在髪　肾之合骨也其荣髪也多食甘则骨痛而髪落【王注云甘益脾胜于肾肾不胜故骨痛而髪落】　女子一七嵗肾气实齿更髪长五七阳明脉衰面始焦髪始堕丈夫八嵗肾气实髪长齿更五八肾气衰髪堕齿槁　巢氏病源云足少阳胆之经其荣在须足少隂肾之经其华在髪冲任之脉为十二经之海谓之血海其别络上唇口若血盛则荣于头髪故须髪美若血气衰弱经脉虚竭不能荣润故须髪脱落帝曰妇人无须者无气血乎岐伯曰冲脉任脉皆起
　　于胞中上循胸里为经络之海其浮而外者循腹上行防于咽喉别络唇口今妇人之生有余于气不足于血以其数脱血也【女人月月而经通故曰数脱血】冲任之脉不荣口唇故须不生焉又曰人有伤于隂之气絶而不起隂不用然其须不去宦者独去其故何也岐伯曰宦者去其宗筋伤其冲脉血泻不复皮肤内结唇口不荣故须不生有人未尝有所伤不脱于血其须不生何也曰此天之所不足也禀冲任不盛宗筋不成有气无血唇口不荣故须不生　髭须黄赤者多热多气白者少血少气黑色者多血少气美眉者太阳多血通髯极须者少隂多血美须者阳明多血此其时然也
　　髪黄白　张天师草还丹　七寳美髯丹　单用自己髪不足则父子一气者又不足则无病童男女髪与胎髪用皂角水洗净无油气为度入新锅内上用小锅盖之盐泥固口勿令泄气桑柴慢火煆三炷香冷定取出研为细末每用壹贰分空心酒调下　揩齿变白髪方酸石榴皮一个泥裹烧令通赤候冷去泥用茄子根与槐枝同烧令烟絶急以器葢之候冷用槐枝马齿苋墙上生者好不令人见采薄荷石膏五倍子烧熟用升麻各壹两为末揩牙不但变白为黒亦且坚牙甚妙　东垣青丝散　西岳石碑方　防白生黒良日正月四日二月八日三月十三四月十六五月二十六月二十七月二十八八月十九九月二十五十月一日十一月十一日十二月十日早起防之永不白又正月五日十三日二月八日十八日三月三日四月十三二十五五月五日十五日六月十四二十四七月十八二十八八月九日十日九月八日十八日十月十三二十三十一月十日十二月十六日已上月日并用午时前防之凡防时先以水于石上磨丁香汁候拔了急手傅于毛孔中即生黒者　李卿换白髪方云刮老生姜皮壹大升于铛中以文武火煎之不得令过沸其铛唯得多油腻者尤佳更不须洗刮便以姜皮置铛中密封固济勿令通气令一精细人守之地色未分时便须煎之缓缓不得令火急如其人稍疲即换人看火一伏时即成置磁鉢中研极细李方虽曰一伏时若火候匀至日西即药成也使时以小簪脚蘸取如麻子大先于白髪下防药讫然后防之再防以手指熟撚之令入肉第四日当有黑者生神效
　　发落不生　东垣云脉气弱皮毛枯稿髪脱落黄茋建中汤主之髪脱落及脐下痛四君子汤加熟地黄丹溪治胡氏子年十七八嵗髪脱不留一茎饮食起居如常脉微而濇轻重皆同此厚味成热湿痰在膈间又日多吃梅酸味収湿热之痰随主升之气至于头熏蒸髪根之血渐成枯槁遂一时尽脱遂以补血升散之药用防风通圣散去芒硝唯大黄三度酒炒兼以四物汤酒制合和作小剂煎以灰汤入水频与之两月余后诊其脉湿热渐解停药淡味调飬又二年髪长如初而愈　甜叶治人无髪捣汁涂之即生　滋荣散　三圣散　治髪落不生令长麻子壹升熬令黒压油以傅头髪上千金云麻叶桑叶二味以泔煮沐髪七次可长六尺　眉毛堕落生半夏羊矢烧焦等分为末姜汁调涂　又用七月乌麻花隂干为末生乌麻油浸每夜傅之乌麻即秋麻是也
　　腋
　　腋　谓臂下脇上际也属手厥阴心包络经【丹溪云手足阴阳合生见证曰腋肿手厥隂足少阳】又属足厥隂肝经【灵枢曰肝有邪其气留于两腋】　腋前属手太隂肺经　腋后属少隂心经　腋下属足厥阴肝经　下六寸属足太阴脾之大络【灵枢曰脾之大络名曰大包出渊腋下三寸布胸脇注大包渊腋并穴名穴各有二渊腋在腋下三寸宛宛中举臂取之】
　　腋肿　内经针灸腋肿有二法　其一取胆经云胆足少阳之脉所生病者缺盆中肿痛腋下肿是也　其二取心经云心主手厥隂脉是动则痛手心热腋肿皆视虚实寒热陷下施补泻疾留灸也
　　腋气　亦曰狐臭有窍诸药鲜能除根止堪塞窍耳用铜青好者不拘多少米醋调成膏先用皂角煎汤洗净腋下以轻粉掺过却使上件涂之立効
　　蛊毒
　　凡蛊毒有数种曰蛇毒蜥蜴毒虾蟆毒蜣蜋草毒等皆是变乱元气人有故造作之者即谓之蛊也多因饮食内行之与人祸患祸患于他则蛊主吉利所以人畜事之中其毒者心腹绞痛如有物囓或吐下血皆如烂肉或好卧闇室不欲光明或心性反常乍嗔乍喜或四肢沉重百节痠疼或乍寒乍热身体习习而痹胸中满闷或头目痛或吐逆不定或面目青黄甚者十指俱黒诊其脉缓大而散皆其候也然其毒有缓有急急者仓卒或数日便死缓者延引歳月逰走肠内蚀五藏尽则死凡入蛊乡见人家门限屋梁絶无尘埃洁净者其家
　　必畜蛊当用心防之如不得已吃其饮食即潜地于初下筯时收藏一片在手尽吃不妨少顷却将手蔵之物埋于人行十字路下则蛊反于本家作閙蛊主必反来求或食时让主人先动筯或明问主人云莫有蛊麽以筯筑卓而后食如是则蛊皆不能为害　南方有蛊毒之乡于他家饮食即以犀角搅之白沫起即为有毒无沫者即无毒也　欲知蛊主姓名者以败鼓皮烧作末令病人饮服方寸匕须防自呼蛊家姓名可语之令呼唤将去则愈治之亦有方　验蛊法令病人唾于水内沉者是蛊浮者即非或令含黑荳验之若荳胀皮脱者是蛊荳不胀皮不脱即非又初虞世方云嚼黒荳不腥嚼白矾味甜皆中毒之候也　凡初中蛊在膈上者用归魂散吐之已下膈者雄朱丸下之　吐利后犹觉前后心刺痛拘急咽中如茅刺者此是取利后气之候也更不须再服吐利药但服桔梗散自然平复　西溪丛话云泉州一僧能治金蚕蛊毒如中毒者先以白矾末令尝不涩次食黒荳不腥乃中毒也即浓煎石榴皮汁饮之即吐出有虫皆活无不愈者李晦之云凡中毒以白矾茶芽捣为末冷水服　广南挑生杀人以鱼肉延客对之行厌胜法鱼肉能反生于人腹中而人以死相传谓人死阴役于其家昔雷州推官符昌言于乾道五年亲勘一公事买肉置之盘中俾囚作法以验其术有顷肉果生毛何物淫鬼乃能尔也然解之亦甚易但觉有物在胸膈则急服升麻以吐之觉在腹中急服郁金以下之雷州镂板印行者葢得之于囚也　夷坚志云陈可大知肇庆府肋下忽肿起如痈状顷之大如盌识者云此中挑生毒也俟五更以菉荳嚼试若香甘则是已而果然使捣川升麻取冷熟水调贰大盏服之遂洞下泻出生葱数茎根茎皆具肿即消续煎平胃散调补且食白粥经旬复常　雷州康财妻为蛮巫用鸡挑生值商人杨一者善医与药服之食顷吐积肉壹块剖开筋膜中有生肉鸡形已具康诉于州捕巫寘狱而呼杨令具疾证及所用药畧云凡吃鱼肉果汤茶皆可挑初中毒觉胸腹稍痛明日渐加搅刺满十日则内物能动腾上则胸痛沉下则腹痛积而痩悴其候也在上鬲则取之法用热茶一瓯投胆矾半钱于中候矾化尽通口呷服良久以鸡翎探喉中即吐出毒物在下鬲则泻之以米饮下郁金末叄钱毒即泻下乃以人参白术各半两为末同无灰酒半升纳瓶内慢火熬半日许度酒熟取出温服之日壹杯五日乃止　佛説解蛊毒神呪凡在旅中饮食先黙念七遍其毒不行呪曰　姑苏琢磨耶琢　吾知蛊毒生四角　父是穹隆穷　母是
　　耶舍女　眷属百千万　吾今悉知汝　摩诃萨摩诃凡见饮食上有蛛丝便莫吃　又法每遇所到处念
　　药王万福七遍亦騐　灸蛊毒法当足小指尖灸三炷即有物出酒上得者酒出肉果上得者肉果上出飰上得者飰出余如方
　　诊　脉诀云凡脉尺寸数形又似钗直吐转増此患蛊毒急须救脉逢数輭病延生　经云脉浮濇而疾者生微细者死洪大而速者生
　　虫
　　虫由湿热郁蒸而生观之日中有雨则禾节生虫其理明矣善乎张戴人推言之也曰水火属春夏湿土属季夏水从土化故多虫焉人患虫积多由饥饱调燮失宜或过餐鱼鲙白酒或多食牛羊或误啖鼈苋中脘气虚湿热失运故生寸白诸虫或如蚯蚓或似鼈小儿最多大人间有其候心嘈腹痛呕吐涎沫面色痿黄眼眶鼻下青黒以致饮食少进肌肉不生沉沉黙黙欲眠微有寒热如不早治相生不已古人云虫长一尺则能害人虫若贯串杀人甚急治法追虫取积以剪红丸尊神丸遇仙丹　夫人腹中有尸虫此物与人俱生而为人大害尸虫之形状似大马尾或如薄筋依脾而居乃有头尾皆长三寸又有九虫一曰伏虫长四分二曰蚘虫长一尺三曰白虫长一寸四曰肉虫状如烂杏五曰肺虫状如蚕六曰胃虫状如虾蟆七曰弱虫状如瓣八曰赤虫状如生肉九曰蛲虫至细防形如菜虫状伏虫则羣虫之主也蚘虫贯心杀人白虫相生子孙转多其母转大长至四五丈亦能杀人肉虫令人烦满肺虫令人咳嗽胃虫令人呕吐胃逆喜哕弱虫又名膈虫令人多唾赤虫令人肠鸣蛲虫居胴肠之间多则为痔剧则为因生疮痍即生诸痈疽癣瘘瘑疥龋虫无所不为人亦不必尽有有亦不必尽多或偏有或偏无类妇人常多其虫凶恶人之极患也常以白筵草沐浴佳根叶皆可用既是香草且是尸虫所畏也　凡欲服补药及治诸病皆须去诸虫并痰饮宿澼醒除尽方可服补药不尔必不得药力　凡得伤寒及天行热病腹中有热又人食少肠胃空虚三虫行作求食蚀人五藏及下部若齿龂无色舌上尽白甚者唇里有疮四肢沉重忽忽喜眠当数看其上唇内有疮唾血唇内如粟疮者心内懊憹痛闷此虫在上蚀也九虫皆由藏府不实脾胃皆虚杂食生冷甘肥油腻醎藏等物节宣不时腐败停滞所以发动又有神志不舒精魄失守及五藏劳热又病余毒气血积郁而生或食果与畜兽内藏遗留诸虫子类而生虫之为候呕恶吐涎口出清沫痛有去来乍作乍止寸白虫色白形损人精气力乏腰痛蛲虫细如菜虫能为痔漏疮疥癣痈疽等患寸白蛲蚘是三者皆九虫数中之一物也外此又有儿童疳虫昏睡烦燥鼻烂汁臭齿龂生疮下利黒血虫食下部为狐下唇有疮虫食其藏为惑上唇有疮　三虫者谓长虫赤虫蛲虫也乃有九种而蛲虫及寸白人多病之寸白从食牛肉饮白酒所成相连一尺则杀人服药下之须结里溃然出尽乃佳若断者相生未已更宜速治之蛲虫多是小儿患之大人亦有其病令人心痛清朝口吐汁烦躁则是也其余各种种不利人人胃无不消者宜服九虫丸以除之　蛔虫者是九虫之一也长一尺亦有长五六寸或因藏府虚弱而动或因食甘肥而动其发动则腹中痛发作种聚行来上下痛有休息亦攻心痛腹中热口中喜涎及吐清水贯伤心者则死诊其脉腹中痛其脉法当沉弱今反洪而大则蛔虫也　蚘虫九虫之数人腹中皆有之小儿失乳而哺早或食甜过多胃虚虫动令人腹痛恶心口吐清水腹上有青筋火煨史君子与食以殻煎汤送下甚妙然世人多于临卧服之又无日分多不验唯是于月初四五间五更服之至日午前虫尽下可以和胃温平药一两日调理之不可多也九虫在人腹中月上旬头向上中旬横之下旬头向下故中下旬用药即不入虫口所以不验也牛马之生子上旬生者行在母前中旬生者并肩而行下旬生者后随之猫之食鼠亦然上旬食上段中旬中段下旬下段自然之理物皆由之而莫知之　客座新闻云青阳夏戚宗杨家素业医任江隂训科有儒生之父患腹胀求其诊视乃曰脉洪而大湿热生虫之象况饮食如常非水肿蛊胀之证以石榴皮椿树各东行根加防榔三味各五钱用长流水煎空心顿服之少顷腹作大痛泻下长虫一丈许遂愈　本事方云肺虫如蚕能杀人居肺叶之内蚀人肺系故成瘵疾由是欬嗽咯血声嘶药所不到治之为难道藏经中载诸虫头皆向下唯自初一至初五以前虫头向上故用药多取効者此也又姚寛西溪丛话云五臓虫皆上行唯有肺虫下行最难治用獭爪为末调药于初四初六日治之此日肺虫上行也二説小异姑两存之以备防考　泊宅编永州通判防军员毛景得竒疾每语喉中必有物作声相应有道人教令诵本草药名至蓝而黙然遂取蓝捩汁而饮之少顷吐出肉块长一寸余人形悉具自后无声　陈正敏遯斋闲覧载杨勔中年得异疾每发言应答腹中有小声效之数年间其声浸大有道人见而惊曰此应声虫也久不治延及妻子宜读本草遇虫不应者当取服之勔如言读至雷丸虫无声乃顿服之遂愈正敏后至长沙遇一丐者亦有是疾还而观之甚众教使服雷丸丐者亦愈　丁志记齐州上曹席进孺招所亲张彬秀才为馆舍彬嗜酒每夜必置数升于牀隅一夕忘设至夜半大渴求之不可得忿闷呼躁俄顷呕吐一物于地旦起视之见牀下肉块如肝而黄上如蜂窠犹微动取酒沃之唧唧有声始悟平生酒病根本亟投诸火中后遂不饮　庚志记赵子山字景髙寓居邵武军天王寺苦寸白虫为挠医者戒云是疾当止酒而以素所躭嗜欲罢不能一夕醉于外舍归已夜半口干咽燥仓卒无汤饮适廊庑下有瓮水月色下照莹然可掬即酌而饮之其甘如饴连饮数酌乃就寝迨晓虫出盈席觉心腹顿寛宿疾遂愈一家皆惊异验其所由葢寺仆日织草履浸红藤根水也　吴少师在闗外尝得疾数月间肌肉消瘦每日饮食下咽少时腹如万虫攒攻且痒且痛皆以为劳瘵也张鋭是时在成都吴遣驿骑招致鋭到兴元既切脉戒云明日早且忍饥勿啖一物俟鋭来为之计旦而往天方剧暑白请选一健卒趋往十里外取行路黄土一银盂而令厨人旋治麫将午乃得食才放筯取土至于是温酒一升投土搅其内出药百粒进于吴饮之觉肠胃掣郁几不堪忍急登溷鋭密使别坎一穴便掖吴以行须臾暴下如倾秽恶斗许有马蝗千余宛转盘结其半已困死吴亦惫甚扶憇竹榻上移时方餐粥一器三日而平始信去年正以夏夜出师中涂躁渴命候兵持马盂挹涧水甫入口似有物焉未暇吐之则径入喉矣自此遂得病鋭曰虫入人肝脾里势须滋生常日遇食时则聚丹田间吮咂精血饱则散处四肢苟惟知杀之而不能扫尽故无益也鋭是以请公枵腹以诱之此虫喜酒又久不得土味乘饥毕集故一药能洗空之耳吴大喜厚赂以金帛送之归【泻出后宜以四物汤加黄耆煎服生血调理】蔡定大戡之子康积苦寸白为孽医者使之碾防榔细末取石榴东引根煎汤调服之先炙肥猪肉一大脔寘口中嚼咀其津膏而勿食云此虫惟月三日以前其头向上可用药攻打余日即头向下纵有药皆无益虫闻肉香咂啖之意故空羣争赴之觉胸中如万箭攻攒是其候也然后饮前药蔡悉如其戒不两刻腹中雷鸣急登厠虫下如倾命仆以杖挑拨皆聨绵成串几长数丈尚蠕蠕能动举而抛于溪流宿患顿愈













　　证治准绳卷十八
<子部,医家类,证治准绳>
　　钦定四库全书
　　证治凖绳卷十九
　　明　王肯堂　撰
　　类方
　　诸中门
　　卒中防厥
　　苏合香丸　疗传尸骨蒸殗殜肺痿疰忤鬼气卒心痛霍乱吐利时气鬼魅瘴疟赤白防痢瘀血月闭痃癖丁肿惊癎鬼忤中人小儿吐乳大人狐狸等病白术　青木香　乌犀角【屑】香附子【炒去毛】朱砂【研水飞】诃梨勒【煨取皮】白檀香　安息香【另末无灰酒一升熬膏】沉香　麝香【研】丁香　荜拨【各二两】龙脑【研】苏合香油【入安息香膏内各一两】薰陆香【别研一两】
　　右为细末入研药匀用安息香膏并炼白蜜和剂每服旋丸如梧桐子大早朝取井华水温泠任意化服四丸老人小儿化服一丸温酒化服亦得并空心服之用蜡纸裹一丸如弹子大绯绢袋当心带之一切邪神不敢近
　　易简三生饮　治卒中昏不知人事口眼防斜半身不遂咽喉作声痰气上壅无问外感风寒内伤喜怒或六脉沉伏或指下浮盛并宜服之兼治痰厥饮厥及气虚晕悉有神效但口开手散眼合遗尿声如鼾鼻者难治
　　南星【一两】川乌【去皮】生附子【各半两】木香【二钱半】
　　右防咀毎服半两水二盏姜十片煎至六分去查温服或口噤不省人事者用细辛皂角各少许为细末以芦管吹入鼻中候喷嚏其人少苏然后进药痰涎壅盛者每服加全蝎四枚仍用养正丹镇坠之一方气盛人止用南星【半两】木香【一钱】加生姜七片名星香散一方气虚人用生附子并木香如前数煎名附香饮亦有天雄代附子者并治卒中始作无不尅效　因气中以净汤化苏合香丸乘热灌服仍用前药汁浓磨沉香一呷许再煎一沸服之候服前药已定审的是风方用醒风汤小续命汤之类　中寒则用附子理中汤姜附之类　中湿则白术酒术附汤之类皆可用　中暑不録于此痰饮厥逆气虚晕止守本方
　　胜金丸【本事】治中风忽然昏倒若醉形体昏闷四肢不收风涎潮于上膈气闭不通
　　生薄荷【半两】猪牙皂角【二两捶碎水一升二味一处浸取汁研成膏】苽蔕【末一两】梨芦【二两】硃砂【半两研】
　　右将朱砂末二分与二味末研匀用膏子搜和丸如龙眼大以朱砂为衣温酒化下一丸甚者二丸以吐为度得吐即醒不醒者不可治必用方论中风无吐法引金虎碧霞为戒且如辛防涎生声如引锯牙闗急气闭不行汤药不能入命在须臾者执以无吐法可乎但不当用银粉药恐损脾坏人四肢尔【罗谦甫方有粉霜铅粉无梨芦治注同】
　　治急中风口闭涎上欲垂死者一服即瘥
　　江子【二粒去皮膜】白矾【如拇指大一块为末】
　　右将二味在于新瓦上煆令江子焦赤为度炼蜜丸如芡实大每服一丸用绵裹放患人口中近喉处良久吐痰立愈【更防中风门口禁条】
　　附还魂汤【千金】治卒感忤鬼击飞尸诸奄忽气絶无复觉或已死绞口口噤不开去齿下汤汤入口不下者分病人发左右捉踏肩引之药下复增取尽一升须臾立苏
　　麻黄【三两】桂心【二两】甘草【一两】杏仁【七十粒】
　　右防咀水八升煑取三升分三服【肘后方云张仲景方无桂心只三味】中风
　　小续命汤【千金】通治八风五痹痿厥等疾以一嵗为总六经为别春夏加石膏知母黄芩秋冬加官桂附子药又于六经别药内随证细分加减自古名医不能越此
　　麻黄【去节】人参【去芦】黄芩【去腐】药　甘草【炙】川芎　杏仁【去皮尖炒】防己　官桂【各一两】防风【一两半】附子【炮去皮脐半两】
　　右除附子杏仁外为粗末后入二味和匀每服五钱水一盏半生姜五片煎至一盏去滓稍热服食前附云岐子加减法　如精神恍忽加茯苓逺志　心烦多惊者加犀角屑【半两】　骨节间烦痛有热者去附子倍药　骨间冷痛倍用桂枝附子　燥闷小便涩者去附子倍药入竹一合煎　脏寒下痢者去防己黄芩倍附子白术【一两热痢不可用附子】　脚弱加牛膝石斛【各一两】　身疼痛加秦芄【一两】　腰痛加桃仁杜仲【各半两】　失音加杏仁【一两】　如或歌笑语无所不及者用麻黄【三两】人参桂枝白术【各二两】无附子防风生姜有当归【一两】　自汗者去麻黄杏仁加白术　春加麻黄【一两】　夏加黄芩【七钱】　秋加当归【四两】　冬加附子【半两】
　　疎风汤【洁古】治表中风邪半身不遂麻木语言微涩季春初夏宜服
　　麻黄【三两去节】杏仁【炒去皮】益智仁【各一两】炙甘草　升麻【各半两】
　　右防咀每服五钱水一小碗煎至六分去查温服脚蹬热水葫芦候大汗出去葫芦冬月忌服
</div>
    <div class="pagination">
<a href="证治准绳_page10.html">上一页</a><span>...</span><a href="证治准绳_page6.html">6</a><a href="证治准绳_page7.html">7</a><a href="证治准绳_page8.html">8</a><a href="证治准绳_page9.html">9</a><a href="证治准绳_page10.html">10</a><span class="current-page">11</span><a href="证治准绳_page12.html">12</a><a href="证治准绳_page13.html">13</a><a href="证治准绳_page14.html">14</a><a href="证治准绳_page15.html">15</a><a href="证治准绳_page16.html">16</a><span>...</span><a href="证治准绳_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
