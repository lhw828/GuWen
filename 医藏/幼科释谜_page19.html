<!DOCTYPE html>
<html>
<head>
    <meta charset="UTF-8">
    <title>幼科释谜 - 第 19 页/共 34 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>幼科释谜 - 第 19 页/共 34 页</h1>
    <div class="content">　　尿白

　　薛己曰。小便如泔。或良久变白。亦有脾虚食积。湿热下注者。先用茯苓散五七服。次用四味肥儿丸。

　　王肯堂曰。小便初出微赤。良久白浊者。乃热疳之邪也。初出黄白。久白浊者。乃冷疳之候也。冷者益黄散。热者牛黄丸。冷热兼者芦荟丸。纯下白浊者。浓朴丸。

　　卷四　大小二便

　　阴肿疝

　　巢元方曰。诸筋会于阴器。邪客于厥阴、少阴之经。与冷气相搏。则阴囊肿痛而引缩。经中虽分四症。曰肠 、气 、水 、卵 。然小儿患此。若治之不早。则成痼疾。如腰曲腹痛。冷汗自出。

　　而阴囊二子吊缩入腹。痛止方出。名曰内吊。用匀气散及金铃散。

　　曾氏曰。有阴茎全缩不见。有阴囊光肿不痛。此因肝肾气虚也。宜金铃散、匀气散。盖筋遇寒则引缩。遇热则弛张。故三因用法。以宽小肠气疏风为治。然小儿此症。多因坐阴冷之处。及感风湿而得。用当归散加槟榔、苍术。水姜煎服。有外肾无故而肤囊肿大。不燥不痛。光亮如吹。此气虚所致。宜三因家韭子丸、匀气散。一症外肾肤囊赤肿通明。及女儿阴户肿胀。乃心热之所传。皆以木通散、导赤散为治。间有啼叫怒气闭系于下。结聚不散。加以水窦不行。以致阴肿核肿者。宜桃仁丸。小儿狐疝。气偏有大小。时时上下者。此名偏坠。以蜘蛛十四个炒焦。桂枝五钱。共为末。每服八分。日再。酒调下。蜜丸亦可。外敷黑散。

　　卷四　大小二便

　　尿血

　　钱乙曰。溺血者盖心主血。与小肠相合。血之流行。周遍经络。循环脏腑。若热聚膀胱。血渗入脬。故小便血出也。

　　薛己曰。热入大肠。则大便下血。热入小肠。则小便出血。小儿多因胎中变热。或乳母六淫七情。浓味积热。或儿自食甘肥积热。或六淫外侵而成。小便出血者。实热。清心莲子饮。虚热。六味地黄丸。

　　卷四

　　脱肛肛痒

　　肺为华盖。表里大肠。大肠有户。肛门是张。肛即肠头。本属五内。其气通流。来往输将。肺如实热。肠结非常。肺如虚寒。肠出而长。虚寒实热。此其大纲。致脱之故。还宜细详。风木克土。脾胃是伤。暑湿风热。俱聚其方。清浊既混。洞泄莫当。久则肠虚。传送力 。风冷所袭。肛脱为殃。

　　他如久痢。努力是妨。禀赋怯弱。神气 。皆能致脱。病非孔臧。又有肛痒。甘肥过尝。致生湿热。壅滞非良。湿热成毒。虫生蚀肛。其肛作痒。肠吊心忙。便血发热。神志凄惶。肌体骨立。遍身生疮。清胃涤热。扶脾是襄。内外兼治。乃其要方。蚀肛透内。此子必殇。

　　卷四　脱肛肛痒

　　肛病原由症治

　　巢元方曰。肺与大肠为表里。肛者。大肠之门。肺实热。则闭结不通。肺虚寒。则肠头出露。有因痢久里急后重。努力肛开。为外风所吹。或伏暑作泻。肠滑不禁。或禀气怯弱。易于感冷。亦致大肠虚脱。凡小儿所患泻痢。皆因暑湿风热。乘脾胃虚而得。治法宜补脾温胃。使金得受母之益而气实。宜藿香饮。次则内投固肠之剂。健脾饮、养脏汤。外以伏龙肝散敷之。令其自收。

　　陈藏器曰。小儿肛痒。或嗜甘肥。大肠湿热壅滞。或湿毒生虫而蚀肛门。若因湿热壅滞。宜四味肥儿丸。大便秘者。清凉饮。虫蚀肛门。先用化 丸。后用四味肥儿丸。外以雄黄散纳肛门。若因病不食。虫无所养。而食脏食肛者。其齿龈无色。舌上尽白。四肢倦怠。其上唇内有疮。吐血如粟。心中懊 。此虫在上食脏。若下唇有疮。此虫在下食肛。若食肛透内者不治。

　　卷四

　　丹毒

　　丹毒多般。病原则一。总由心火。风毒搏击。主血者心。血为火逼。阴滞于阳。血热郁逆。内而熏蒸。先蕴胸膈。外达皮肤。热而色赤。赤若丹涂。热若火炙。凡热有毒。毒则痛极。渐至坏烂。水流肌裂。入肾入腹。斯至于厄。亦有在胎。胎毒久积。迨至生后。感热发泄。亦有乳母。七情内迫。

　　酒醴燔炮。恣情而食。毒从乳流。与儿相贼。亦有食多。脾弱难克。热蕴于中。肌表红色。亦有孕时。母受惊吓。惊邪伤胎。递相传袭。形发于外。向夜啼泣。眼胞微肿。面带青黑。种种诸丹。不能尽悉。治法大要。清火涤热。顷刻丹消。肌肤一抹。

　　卷四　丹毒

　　胎毒发丹

　　史演山曰。胎毒发丹者。因胎毒内伏。或频浴热汤。或着烘衣。或乳母饮食。七情内热。助邪为患。发于头面四肢。延及胸腹。色赤。游走不定。古人云。从四肢起入腹囊者。皆不治。当急令人随患处遍吮。毒血各聚一处。砭出之。急服活命饮。惟百日内忌砭。以其肌肉难任也。若发散太过。表虚热而赤不退者。用补中益气汤。加防风、白芷。寒凉过剂。胃气受伤。而热赤不退者。异功散加升、柴。或兼发搐等症。用四君加升、归、钩藤。若复用攻毒。必致不起。头额间患者。当砭之。

　　卷四　丹毒

　　一切丹原由症治

　　巢元方曰。火丹候。往来如伤寒。赤着身而日渐大者是也。又云丹火候状。发赤。如火烧。须臾浆起。是也。

　　圣惠方曰。凡小儿一切丹。皆由风毒在于腠理。热毒搏于血。蒸发于外。其皮上热而赤。如丹涂状。故谓之丹。若又不歇。则肌肉坏烂。若毒瓦斯入腹。则杀人。合以一方同疗之。故号一切丹也。

　　用升麻散。赤丹者。由风毒之重。故使赤也。初发肿起。大如连钱。小者如麻豆。肉上生粟如鸡冠。故亦谓之茱萸丹也。宜升麻膏。又云。有天火丹者。肉中有如丹赤色者。大者如手。剧者遍身赤痒。故名天火丹也。又云。天火丹。从背起赤点。用桑白皮末羊脂调涂。千金治天火丹病。初从髀间起。小儿未满百日。犯行路灶君。若热流阴头。赤肿血出。方用伏龙肝末鸡子清调涂。又有鬼火丹者。发两臂。赤起如李子。戎盐散。有野火丹者。丹发赤斑。斑如梅子。满背腹。千金遍身皆赤者。名野火丹。雄黄戎盐各五钱为未。鸡子白调。频涂。以瘥为度。有家火丹者。初发着两颊两膀上。两腋下。古方治家火丹攻喉入腹。用硝石、凝水石。铜器内熬干。研服方寸匕。有殃火丹者。初发两胁。及腋下腿上。用朴硝研末。每服五分。竹沥调下。更量儿大小加减。有神火丹者。丹发两膀。不过一日。便赤黑。醋调栀子仁末涂。有荧火丹者。丹发如灼。在胁下。正赤。初从额起。或从耳起。而多痛。赤小豆一合。硝石五钱。寒水石一分。为末。冷水调五分。日三服。量儿大小加减。

　　冷水调涂。亦可。有朱田火丹者。先发于背。遍身一日一夜而成疮。蓝靛涂之。或未成疮。鸡子清调赤小豆末敷。已成疮。赤豆末掺之。有天灶火丹者。发两膀里。尻间正赤。流至阴头。赤肿血出者是也。用赤豆、伏龙肝等分为末。鸡子白调涂。车前子末水调涂亦可。有废灶火丹者。从足趺起。正赤者是也。赤小豆一两。牛角二两。烧灰共末。鸡子白调涂。有尿灶火丹者。丹发膝上。从两股起。及脐间。走入阴头者是也。李树根半斤烧灰。取田中流水调涂。有赤流者。小儿身上。或一片片赤色如胭脂。及渐引。此名丹毒。俗谓之流火。若因热而得者赤色。因风而得者白色。皆肿而壮热也。先砭其恶血。内服升麻汤。毒未入腹者。可疗也。有蛇缠丹者。此丹匝腰则死。捣莴苣烂涂。或研莴苣子涂之。有蜘蛛丹者。满身病。用白矾、皂荚烧灰、猪糟下泥和涂之。有赤白游肿者。

　　小儿肌肉虚。为风毒热气所乘。热毒搏于血气。则皮肤赤而肿起。其风随气行游不定。故名也。又云。游肿之状。为青黄赤白。无复定色。游走于皮肤之间。肉上微光是也。犀角散。凡丹入腹。生麻油涂之。服婴孺方。丹痛。捣竹茹汁及一升作一服。只一二服效。丹痒。捣韭菜汁入些盐与香油以手摩热。于丹上揩之。立愈。

　　曾氏曰。赤火丹瘤。皆心火内热而发。赤如丹砂。心主血而火性热。血热相搏。阴滞于阳。即发丹毒。心虚寒则痒。心实热则痛。自腹生出四肢者易治。自四肢生入腹者难疗。先用百解散表之。次以当归散。加连翘、荆芥水煎。与宣热拔毒。其次赤葛散。或初用化丹汤亦好。有身上发时。亦如前症。不甚燥痒。但见出浮遍体。神昏不悦。名阴湿毒症。婴孩生后。百日之内。半岁以上。忽两眼胞红晕微起。面青黯色。向夜烦啼。或脸如胭脂。此伏热在内。亦有脸不红者。始因居胎之时。母受重惊。惊邪伤胎。递相传袭。形发于外。初发时。散生满面。状如水豆。脚微红而不壮。出没休息无定。次到颈项。亦如朱砂。名曰惊丹。用四圣散。先洗其目。次百解散加五和汤同煎。与解惊热丹毒。当归散、牛蒡汤亦可。如惊丹发至胸乳间。微有痰喘作搐。急宜宣热拔毒。免至内流。为害不浅。五和汤加升麻、生地、灯心、生姜。则自消除。仍用前数药调治。不生他症。

　　吴绶曰。小儿丹毒。乃热毒之气极。与血相搏而风乘之。故赤肿。及游走遍身者。又名赤游风。入腹入肾。则杀人也。大抵丹毒。虽有多种。病源则一。有赤丹毒遍身痒者。或女子十五六而脉未通者。多发丹疹。皆由血有风毒乘之。宜防己散。

　　卷四　丹毒

　　五色丹

　　圣惠方曰。夫小儿五色丹者。由丹发而改变无常。或青黄赤黑白。皆风毒之热。有盛有衰。或冷或热。故发为五色丹也。宜用小柴胡汤。如法煎服。以渣敷丹上良。

　　卷四　丹毒

　　辨小儿欲发丹毒候

　　王肯堂曰。初生儿蓄伏胎热。欲发丹者。必先见于外。如在襁褓中。无故眼生浓眵。此丹毒欲发也。更微喘急。毒瓦斯已甚。上乘于肺也。才觉有此。急以水调龙脑饮子。或蓝根、犀角等。潜消其毒。如浑身已有赤处。即更以芸苔等外挫其锋。消息而次第治之。

　　凡儿病诸丹肿。其势虽盛。切不可遽用大黄、芒硝辈大下之。恐毒乘虚入里也。但用性平解毒托里药。小儿丹发。若预度其势。必展引至咽颈腹心阴尻诸虚处。可先涂药以护之。仍砭其引头所向。微出恶血以泄其毒。丹毒。宜食海蜇鲫鱼。然不可过。

　　卷五

　　诸病应用方

　　导赤散生地 木通 甘草 等分。加竹叶。一方不用甘草。用黄芩。

　　此方泻内小肠火。

　　钱氏生犀散犀角（二钱） 地骨皮 赤芍 柴胡根 葛根（各一两） 炙草（五钱） 每末一钱。煎服。

　　此方治心经虚热。

　　四圣散灯心 黄连 秦皮 木贼 枣子（各半两） 每 咀二钱。煎服。

</div>
    <div class="pagination">
<a href="幼科释谜_page18.html">上一页</a><span>...</span><a href="幼科释谜_page14.html">14</a><a href="幼科释谜_page15.html">15</a><a href="幼科释谜_page16.html">16</a><a href="幼科释谜_page17.html">17</a><a href="幼科释谜_page18.html">18</a><span class="current-page">19</span><a href="幼科释谜_page20.html">20</a><a href="幼科释谜_page21.html">21</a><a href="幼科释谜_page22.html">22</a><a href="幼科释谜_page23.html">23</a><a href="幼科释谜_page24.html">24</a><span>...</span><a href="幼科释谜_page20.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
