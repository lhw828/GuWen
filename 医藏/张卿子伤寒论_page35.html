<!DOCTYPE html>
<html>
<head>
    <meta charset="UTF-8">
    <title>张卿子伤寒论 - 第 35 页/共 59 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>张卿子伤寒论 - 第 35 页/共 59 页</h1>
    <div class="content">　　卷四　辨太阳脉证并治下第七

　　桂枝人参汤方第六十四

　　桂枝（四两去皮味辛热） 甘草（四两炙味甘平） 白术（三两味甘平） 人参（三两味甘温） 干姜（三两味辛热）

　　上五味。以水九升。先煮四味。取五升。内桂。更煮。取三升。温服一升。日再。夜一服。

　　表未解者。辛以散之。里不足者。甘以缓之。此以里气大虚。表里不解。故加桂枝甘草于理中汤也。

　　张兼善云。大柴胡汤。泻也。桂枝人参汤。补也。皆治下利。心下痞硬。若伤寒发热。汗出不解。心下痞硬。呕吐而下利者。表和而里病也。以心中痞硬。故为实。当以大柴胡汤下之。二者心下痞硬虽同。而虚实之症有异。故用药有攻补之别也。

　　伤寒大下后。复发汗。心下痞。恶寒者。表未解也。不可攻痞。当先解表。表解乃可攻痞。解表宜桂枝汤。攻痞宜大黄黄连泻心汤。

　　大下后复发汗。则表里之邪当悉已。此心下痞而恶寒者。表里之邪。俱不解也。因表不解而下之。为心下痞。先与桂枝汤解表。表解。乃与大黄黄连泻心汤攻痞。内经曰。

　　从外之内。而盛于内者先治其外而后调其内。

　　活人云。大抵结胸与痞。皆应下。然表未解者。不可攻也。

　　伤寒发热。汗出不解。心中痞硬。呕吐而下利者。大柴胡汤主之。

　　伤寒发热。寒已成热也。汗出不解。表和而里病也。吐利心腹濡软。为里虚。呕吐而下利。心腹痞硬者。是里实也。与大柴胡汤。以下里热。

　　病如挂枝证。头不痛。项不强。寸脉微浮。胸中痞硬。气上冲咽喉。不得息者。此为胸有寒也。当吐之。宜瓜蒂散。

　　病如桂枝证。为发热。汗出。恶风。言邪在表也。头痛项强。为桂枝汤证具。若头不痛。项不强。则邪不在表而传里也。浮为在表。沉为在里。今寸脉微浮。则邪不在表。

　　亦不在里。而在胸中也。胸中与表相应。故知邪在胸中者。犹如桂枝证。而寸脉微浮也。

　　以胸中痞硬。上冲咽喉。不得息。知寒邪客于胸中。而不在表也。千金曰。气浮上部。填塞心胸。胸中满者。吐之则愈。与瓜蒂散。以吐胸中之邪。

　　卷四　辨太阳脉证并治下第七

　　瓜蒂散方第六十五

　　瓜蒂（一分熬黄味苦寒） 赤小豆（一分味酸温）

　　上二味。各别捣筛为散。已合治之。取一钱匕。以香豉一合。用热汤七合。煮作稀糜。去滓。取汁和散。温顿服之。不吐者。少少加。得快吐乃止。诸亡血虚家。不可与瓜蒂散。

　　其高者越之。越以瓜蒂豆豉之苦。在上者涌之。涌以赤小豆之酸。内经曰。酸苦涌泄为阴。

　　病胁下素有痞。连在脐旁。痛引少腹。入阴筋者。此名脏结。死。

　　素有宿昔之积。结于胁下为痞。今因伤寒。邪气入里。与宿积相助。使脏之真气。

　　结而不通。致连在脐旁。痛引少腹。入阴筋而死。

　　伤寒病。若吐。若下后。七八日不解。热结在里。表里俱热。时时恶风。大渴。舌上干燥而烦。欲饮水数升者。白虎加人参汤主之。

　　若吐若下后。七八日。则当解。复不解而热结在里。表热者身热也。里热者内热也。本因吐下后。邪气乘虚内陷。为结热。若无表热。而纯为里热。则邪热结而为实。

　　此以表热未罢。时时恶风。若邪气纯在表。则恶风无时。若邪气纯在里。则更不恶风。

　　以时时恶风。知表里俱有热也。邪热结而为实者。则无大渴。邪热散漫则渴。今虽热结在里。表里俱热。未为结实。邪气散漫。熏蒸焦隔。故大渴。舌上干燥而烦。欲饮水数升。与白虎加人参汤。散热生津。

　　伤寒无大热。口燥渴。心烦。背微恶寒者。白虎加人参汤主之。

　　无大热者。为身无大热也。口燥渴心烦者。当作阳明病。然以背微恶寒。为表未全罢。所以属太阳也。背为阳。背恶寒。口中和者。少阴病也。当与附子汤。今口燥而渴。

　　背虽恶寒此里也。则恶寒亦不至甚。故云微恶寒。与白虎汤。和表散热。加人参。止渴生津。

　　吴氏云。石膏辛寒。解足阳明经本热。蒸蒸发热。潮热。表里皆热。舌燥烦渴之圣药也。且时时者。时或恶风而不常也。背上恶者。但觉微恶而不甚也。所有盛热燥渴而用。则无疑矣。若夫表证恶寒。常在背上。恶寒而不燥渴者。切不可用。

　　伤寒脉浮。发热无汗。其表不解者。不可与白虎汤。渴欲饮水。无表证者。白虎加人参汤主之。

　　伤寒脉浮。发热无汗。其表不解。不渴者。宜麻黄汤。渴者宜五苓散。非白虎所宜。

　　大渴欲水。无表证者。乃可与白虎加人参汤。以散里热。临病之工。大宜精别。

　　太阳少阳并病。心下硬。颈项强而眩者。当刺大椎肺俞。慎勿下之。

　　心下硬而眩者。少阳也。颈项强者。太阳也。刺大椎肺俞。以泻太阳之邪。而以太阳脉。下项挟脊故尔。肝俞以泻少阳之邪。以胆为肝之腑故尔。太阳为在表。少阳为在里。明是半表半里证。前第八证云不可发汗。发汗则谵语。是发汗攻太阳之邪。少阳之邪。益甚于胃。以发谵语。此云慎勿下之。攻少阳之邪。太阳之邪。乘虚入里。必作结胸。经曰。太阳少阳并病。而反下之。成结胸。

　　太阳与少阳合病。自下利者。与黄芩汤。若呕者。黄芩加半夏生姜汤主之。

　　太阳阳明合病。自下利。为在表。当与葛根汤发汗。阳明少阳合病。自下利。为在里。可与承气汤下之。此太阳少阳合病。自下利。为在半表半里。非汗下所宜。故与黄芩汤。以和解半表半里之邪。呕者。胃气逆也。故加半夏生姜以散逆气。

　　卷四　辨太阳脉证并治下第七

　　黄芩汤方第六十六

　　黄芩（三两味苦寒） 甘草（二两炙味甘平） 芍药（二两味酸平） 大枣（二十枚擘味甘温）

　　上四味。以水一斗。煮取三升。去滓、温服一升。日再。夜一服。若呕者。加半夏半升。生姜三两。

　　虚而不实者。苦以坚之。酸以收之。黄芩芍药之苦酸。以坚敛肠胃之气。弱而不足者。甘以补之。甘草大枣之甘。以补固肠胃之弱。

　　卷四　辨太阳脉证并治下第七

　　黄芩加半夏生姜汤方第六十七

　　于黄芩汤方内。加半夏半升。生姜一两半。余根据黄芩汤法服。

　　伤寒胸中有热。胃中有邪气。腹中痛。欲呕吐者。黄连汤主之。

　　湿家下后。舌上如苔者。以丹田有热。胸中有寒。是邪气入里。而为下热上寒也。

　　此伤寒邪气传里。而为下寒上热也。胃中有邪气。使阴阳不交。阴不得升。而独治于下。为下寒。腹中痛。阳不得降。而独治于上。为胸中热。欲呕吐。与黄连汤。升降阴阳之气。

</div>
    <div class="pagination">
<a href="张卿子伤寒论_page34.html">上一页</a><span>...</span><a href="张卿子伤寒论_page30.html">30</a><a href="张卿子伤寒论_page31.html">31</a><a href="张卿子伤寒论_page32.html">32</a><a href="张卿子伤寒论_page33.html">33</a><a href="张卿子伤寒论_page34.html">34</a><span class="current-page">35</span><a href="张卿子伤寒论_page36.html">36</a><a href="张卿子伤寒论_page37.html">37</a><a href="张卿子伤寒论_page38.html">38</a><a href="张卿子伤寒论_page39.html">39</a><a href="张卿子伤寒论_page40.html">40</a><span>...</span><a href="张卿子伤寒论_page36.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
