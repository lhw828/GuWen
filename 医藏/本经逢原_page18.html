<!DOCTYPE html>
<html>
<head>
    <meta charset="UTF-8">
    <title>本经逢原 - 第 18 页/共 86 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>本经逢原 - 第 18 页/共 86 页</h1>
    <div class="content">　　卷二芳草部

　　藿香

　　辛微温，无毒。广产者良，但叶甚少。土人每以排草叶伪充，最难辨别。须于茎上择取色绿，未经霉坏者方效。

　　发明

　　藿香入手足太阴。芳香之气助脾醒胃，故能止呕逆，开胃进食。温中快气，去瘴气，止霍乱，治心腹痛。凡时行疫疠，山岚瘴疟，用此醒脾健胃，则邪气自无容而愈矣。但阴虚火旺，胃虚作呕，内无留滞者不可用。恐反伤正气，引邪内入。江浙土产者伐胃消食，其茎能耗气，用者审之。

　　卷二芳草部

　　薰香

　　即零陵香甘平，无毒。广产者良。云阳产者气浊，不堪入药。

　　发明

　　薰香辛散上达，故心痛恶气，齿痛、鼻塞皆用之。单用治鼻中息肉、鼻 ，香以养鼻也。多服作喘，为能耗散真气也。

　　卷二芳草部

　　兰香

　　辛温，无毒。菜部移此。濒湖《纲目》芳草部有兰草，菜部有兰香，名曰罗勒，种类不同，因考正之。按：兰有三种：一种曰兰草，其气浓浊，即今之有头草也。一种曰兰香，植之庭砌，二十步内即闻香，俗名香草，以子能去目翳，故又名翳子草。一种名罗勒，茎叶较兰香稍粗大，形虽极类，而气荤浊，以嫩时可食，仅入菜部，不堪入药。

　　《本经》利水道，杀虫毒，辟不祥。久服益气，轻身不老，通神明。

　　发明

　　兰气芳香，能辟疫毒恶气。楚人以之为佩。又能辟汗湿之气，故又名辟汗香。入手足太阴、阳明，力能调中消食，去恶气，治 呕。脾瘅口中时时溢出甜水者，非此不除。

　　按：兰性芳香辛温，专走气道，故能利水调肝和脾，其功倍于藿香。善调呕逆，散积久陈郁之气。《素问》云：五味入口藏于胃，以行其津气，津液在脾，令人口甘，此肥美所发也。

　　其气上溢，转为消渴，治之以兰除陈气也。东垣治消渴生津，饮用兰叶，盖本于此。又治牙痛、口臭，有神功丸亦用兰香。云：如无，以藿香代之。近世误认以幽兰为兰香者，大可喷饭。观《本经》利水，杀虫毒，辟不祥之治，岂幽兰能之乎。古方治疠风，兰香散取其散肺胃中之湿热、虫毒也。《普济方》治反胃，兰香和甘蔗汁服之。钱氏治小儿鼻疳、赤烂，兰叶烧灰二钱、铜绿半钱、轻粉二钱，为末，日敷三次即愈。子治目翳及尘物入目，以三五颗内目中，少顷其子湿胀与物俱出。又主暴得赤眼，后生翳膜，用兰香子一粒入 内，闭目少顷连膜俱出。盖此子得湿即胀，故能染惹眵泪浮膜尔，然目中不可着一尘，而此可内三五颗亦不妨碍。又小儿食肥甘口臭齿黑，名曰崩砂。渐至龈烂，名曰溃槽。又或出血，名曰息露。重则齿落名曰腐根。用兰香子末、轻粉各一钱，密陀僧 赤，醋淬，研末，半两和匀，每以少许敷齿及龈上，内服甘露饮立效。时珍曰：兰香须三月枣叶生时种之乃生，否则不生。

　　常以鱼腥水、泥沟水、冷泥水浇之则香而茂，不宜粪水，着粪则萎。其子大如蚤而褐色不光，七月收之，种时妨蚁，湿则有脂浮胀，须以桴炭末掩之。

　　卷二芳草部

　　泽兰

　　苦甘微温，无毒。取叶，酒洗之。

　　《本经》主金疮痈肿疮脓。

　　发明

　　泽兰入足太阴、厥阴血分，专治产后血败流于腰股，拘挛疼痛，破宿血，消症瘕，除水肿、身面四肢浮肿。《本经》主金疮、痈肿，疮脓，皆取散血之功，为产科要药也。更以芎、归、童便佐之，功效胜于益母。

　　卷二芳草部

　　马兰

　　辛平，无毒。赤茎者良。

　　发明

　　马兰入阳明血分，与泽兰功用相近。故能破宿生新。丹方治妇人淋浊、痔漏有效。喉痹肿痛以马兰根叶捣汁，入米醋滴鼻孔或灌喉中，取痰自开。绞肠痧腹痛，以马兰细嚼，咽汁立安。水肿溺涩，马兰一握，黑豆、小麦各一撮，酒水煎服效。蛇伤擂汁和醋搽之。

　　皆取散血解毒也。

　　卷二芳草部

　　香薷

　　辛微温，无毒。江西白花者良。

　　发明

　　香薷辛温，先升后降，故热服能发散暑邪，冷冻饮料则解热利小便，治水甚捷。世医治暑病以香薷饮为首药。然暑有乘凉饮冷，致阳气为阴邪所遏，遂病发热恶寒，头痛烦躁，口渴或吐或泻或霍乱者，宜用此发越阳气，散水和脾。若饮食不节，劳役力作之人，伤暑发热，大渴烦渴，喘促者，乃劳倦内伤之证，必用清暑益气。如大热大渴，又宜人参白虎之类，以泻火益元。更有汗出如雨，吐泻脱元，四肢清冷，脉微欲脱者，又须大顺浆水散等方救之。若用香薷饮，是重虚其表，顷刻脱亡矣。今人不知，概用沉冷代茶，若元气虚人服之，往往致病。盖香薷乃夏月解表之药，如冬月之用麻黄，气虚者岂可漫用。《深师》香薷丸治通身水肿，以香薷熬膏，丸白术末，日三夜一服，米饮下之，效。

　　卷二芳草部

　　爵床

　　俗名赤眼老母草咸寒，无毒。

　　《本经》主腰脊痛不得着床，俯仰艰难。除热可作汤浴。

　　发明

　　爵床善通血脉。苏恭言，疗血胀下气，杖疮，捣汁涂之立瘥。观《本经》诸品，不出活血舒筋之用也。

　　卷二芳草部

　　荆芥

　　又名假苏辛微温，无毒。产后止血，童便制黑用。凡食河豚及一切无鳞鱼与驴肉俱忌之；食黄 鱼后服之，令人吐血，惟地浆可解。与蟹同食动风。

　　《本经》主寒热鼠痿，瘰 生疮，破结聚气，下瘀血，除湿疽。

　　发明

　　荆芥穗入手太阴、足厥阴气分，其功长于祛经络中之风热。观《本经》所主，皆是搜经中风热痰血之病。又能清头目，去瘀血，破结气，消疮毒。故风病、血病、疮病、产后为要药。治风兼治血者，以其入风木之脏，即是藏血之地，故并主之。华元化治产后中风、口噤发痉，及血晕不醒，荆芥末三钱，豆淋酒调服神效。产后血晕，热童便调服。而表虚自汗，阴虚面赤者禁用。今人但遇风证，概用荆芥，此流气饮之相沿耳。

　　卷二芳草部

　　紫苏

</div>
    <div class="pagination">
<a href="本经逢原_page17.html">上一页</a><span>...</span><a href="本经逢原_page13.html">13</a><a href="本经逢原_page14.html">14</a><a href="本经逢原_page15.html">15</a><a href="本经逢原_page16.html">16</a><a href="本经逢原_page17.html">17</a><span class="current-page">18</span><a href="本经逢原_page19.html">19</a><a href="本经逢原_page20.html">20</a><a href="本经逢原_page21.html">21</a><a href="本经逢原_page22.html">22</a><a href="本经逢原_page23.html">23</a><span>...</span><a href="本经逢原_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
