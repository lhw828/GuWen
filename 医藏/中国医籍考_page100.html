<!DOCTYPE html>
<html>
<head>
    <meta charset="UTF-8">
    <title>中国医籍考 - 第 100 页/共 122 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>中国医籍考 - 第 100 页/共 122 页</h1>
    <div class="content">　　〔李氏（延 ）医学口诀〕未见按上见于曝书亭集高士李君塔铭。

　　〔年氏（希尧）集验良方〕六卷 存自序曰。予素不喜医。而性好览方书。凡河间东垣诸名家著作。无不取而遍观之。而尤嗜集良方。耳目所睹记。友朋所传说。悉一一举而录之。私之箧衍。中间或遇病者。则出以疗之。亦无不随试辄效。由是愈益嗜之。

　　如是者三十年矣。癸卯春。宦游五岭。土地卑湿。山川郁蒸。居斯土者。往往以疾 是虑。廷尉梁君适观察是邦。

　　因惠予集验良方三卷。予取而读之。见其论病则抉夫源。用药则归于正。凡病皆有方。方皆已验。是诚萃河间东垣之精英。而非世之承陋传讹者可比。心甚善之。意欲广刷千百本。流布人间。越半岁。梁君晋秩廷评。琴鹤北上。板亦随之度岭。此愿竟未酬也。甲辰长夏。检集丛残。得旧录方书一本。其为梁君所刻者什之三。未刻者什之七。恐其久而零落也。因合梁君之书。并而梓之。以酬向日之愿。刻既成。将识其缘起。因思大涅 经新医旧医之说。而深有感焉。夫旧医新医之所用者。皆乳药也，当王之初病也。新医禁旧医之乳药。国中欲服者。当斩其首。而王病愈。及王之复病也。新医占王病。仍应服旧医之乳药。而王病亦愈。夫旧医之治病也。不辨风热寒温。悉令服乳。新医之厉禁之宜也。迨王之热病作也。非乳不起。而新医之所以除病者。即所禁旧医之乳药而已。

　　今所刻诸方。旧医之乳药也。用者能神而明之。则在在皆为新医之乳药矣。若舍旧医之乳药。而欲别求新医之乳药。虽谒大自在天而求之。岂可得耶。因识其语于简端。并以贻梁君。以为何如也，雍正二年夏五。广宁年希尧书于五羊官署。

　　〔程氏（国彭）医学心悟 五卷〕存自序曰。古人有言。病卧于床。委之庸医。比于不慈不孝。是以为人父子者。不可以不知医。虽然。医岂易知乎哉。知其浅。而不知其深。犹未知也。知其偏。而不知其全。犹未知也。以卑鄙管窥之见。而自称神良。其差误殆有甚焉。予少多病。每遘疾。则缠绵难愈。因尔酷嗜医学。潜心玩索者有年。而四方求治者日益繁。四方从游者日益众。然此衷常栗栗危惧，凡书理有未贯彻者。则昼夜追思。恍然有悟。即援笔而识之。历今三十载。殊觉此道精微。思贵专一。不容浅尝者问津。学贵沉潜。不容浮躁者涉猎。

　　盖以上奉君亲。中及僚友。下逮卑幼。性命攸关。其操术不可不工。其处心不可不慈。其读书明理。不至于豁然大悟不止。爰作是书，以教吾徒。而名之曰医学心悟。盖警之也。然心悟者上达之机。言传者下学之要。二三子读是书。而更加博览群言。沉思力索。以造诣于精微之域。则心如明镜。笔发春花。于以拯救苍生。而药无虚发。

　　方必有功。仰体天帝好生之德。修证菩提普救之念。俾闾阎昌炽。比户安和。永杜夭札之伤，咸登仁寿之域。岂非业医者所深快乎。况为父者知此。可以言慈。为子者知此，可以言孝。以之保身而裕如。以之利人而各足。存之心则为仁术。见之事则为慈祥。尤吾道中所当景慕也。二三子识之。予日望之。时雍正十年孟春月吉旦。天都普明子程国彭钟龄自序。

　　〔王氏（子接）绛雪园古方选注〕三卷 存自序曰。尝读周礼。疾医掌养万民之疾病。以五味五谷五药养其病。以五声五气五色。 其生死。岁终则各书其所以。入于医师。盖至慎也。顾通其学室难。苟师心自用。而不准乎古人之成法。患在不学。泥一成之法。

　　而欲强人之病。以就其说，患在胶执，二者交谈。其于医道。日以 矣。余制举之余。从事于医。力学人二十余年。燃松继晷。研寻古训。所撰脉色本草伤寒杂病一书。自谓有得。迨年逾五十。始窥古圣贤 奥。乃知从前急于着书。尚觉卤莽。深自愧悔。尽付之火。然立言明道之心。至老未能或忘。溯上古神农辨药性。轩岐着灵素。

　　伊芳尹巫咸作汤液。扁鹊解八十一难。皆医中上圣。莫或俪焉。至东汉张仲景。着书一十六卷。其伤寒论。申明六经治病。采择祖方。化成百十三方。三百九十七法。处方则一成而不易。用法则万变而不滞。上绍轩黄。下开来哲。犹马迁之于文。子美之于诗。平原之于书。可谓兼先圣之长。其医学之集大成者乎。

　　厥后唐王冰始有注释。宋钱仲阳发议论。造成无己有方解。吴鹤皋有方考。柯韵伯有名贤方论。国朝汪 庵则集众说而成注。递相祖述。辅翼前人。厥功伟矣。独于方之有矩。法之有规。犹鲜有旁推交通之者。夫用药之道。

　　等于用兵。废孙吴之法。而曰我善为阵。我善为战。乌合之众。其不足为节制之师也。明矣。然车战之制。房用之。而卒以致败。则神明变化之用。终有未尽也。余不敏。窃选古方之合于三方四制十剂者。为之显微阐幽。

　　申明其方之中矩。法之中规。刚柔有变。约制有道。治三焦则分大小之剂。处铢两则分多寡之数。其间辨五行之生化。察天时之温严。审人事之阴阳虚实。与夫药性之君臣佐使。无不调而剂焉。所谓运用之妙。存于一心。皆古人未发之蕴。而犹不敢参以臆说也。盖医之精义。皆具于书。顾世人习焉而不察耳。因厘为三卷。上卷独明仲景一百一十三方。三百九十七法。中下二卷。发明内科女科疡科幼科眼科。及各科之方。未附杂方药性。名曰古方选注。虽不敢谓有当立言之业。然古人之书。本可以不朽。而余得疏通推阐于后。则质之古人。或不至以余言为。而于周礼疾医之旨。殆亦有合也夫。遂书之以为序。雍正十年九月望后六日。古吴王子接晋三序。

　　四库全书提要曰。绛雪园古方选注三卷。国朝王子接撰。子接字晋三。长洲人。自古集经方者。不过注某丸某散。主治某证而已。其兼论病源脉候者。已不多见。至于制方之意，则未有发明之者。近始有医方集解。然所见较浅。亦未尽窥运用之本旨。是书所选之方。虽非秘异。而其中加减之道。铢两之宜。君臣佐使之义。皆推阐其所以然。前有自序。称厘为三卷。上卷独明仲景一百一十三方。三百九十七法。中下二卷。发明内科女科外科幼科眼科。及各科之方。未附杂方药性。以书按之。则和寒温汗吐下六剂。及内科以下诸科。上中下三品本草。俱各自为帙。不题卷数。盖其门人叶桂吴蒙等所分。非子接之旧也。今仍定为三卷。以还其旧。而得宜本草。则附于末焉。

　　〔陶氏（承熹）惠直堂经验方〕四卷 存自序曰。昔仓公挟方术。周行天下。历久而术益工。方益多。是知治病不可无方。而方尤不可不蓄之富也。

　　予髫年。先大夫之任蠡吾。适民苦疫病。先大夫出箧中所藏辑效方三帙。命从兄慕庄。接方制药。详病施治。无不应手而愈。丐药者如趋市。民赖存活。不可数计。予益信医之不可无方也如是夫。越数年归里。复得外祖大来李公生平所集验方若干卷。一见欣然。如获奇珍。厥后每于见闻之余。偶得一方。辄录而藏焉。人或秘不与。

　　亦必多方购求。务期必得。如是者几二十年。而方略备。往往集同志者。修合施舍以为快。岁甲寅。客东粤。以所携膏丹药济人。屡获奇效。王子殷玉见是书。即欲梓之以公世。予因择其药味和平。用有成验者。九百余方。

　　分为四十七门。名之曰经验方。又取怪证急救救荒三门。附于卷末。以备采用。名之曰备急方。共四卷。计方一千有奇。参究考订。凡五越月。书始成。而王子已仙逝矣。其友孙子聚五好义乐施。笃于交情。慨然欲竟其志。

　　因为捐资。以付剞劂焉。吁。是书也。先外祖暨先大夫。集之数十年之前。而予复搜罗博采。历举而试之。至数十年之久。时时以有志未逮为忧。今孙子乃能相与有成。俾阅是书者。遇病了然。不啻取怀。而予宁非予与孙子之所大快耶。虽然。病有虚实阴阳。方有温凉补泻。

　　故病不一方。方必对病。古人因病立方。今人以方凑病。苟不详审病情。揣摩方旨。而用之倘有弗验。必咎立方之未善。是有方反不若无方矣。岂予集方之心。并孙子镌之心哉。所望于用方之君子。为之神明变化于其间也可。

　　雍正十二年。岁次甲寅冬至日。会稽青山学士陶承熹。

　　〔尤氏（怡）医学读书记〕三卷 存自序曰。夫治病犹治国也。治国者。必审往古理乱之事迹。与正治之得失。而后斟之以时。酌之以势。而后从而因革之。治病者。必知前哲察病之机宜。与治疗之方法。而后合之气体。辨之方土。而从而损益之。盖未有事不师古。而有济于今者。亦未有言之无文。而能行之远者。于自弱冠。即喜博涉医学。自轩岐以迄近代诸书。

　　搜览之下。凡有所得。或言或疑。辄笔诸简。虽所见未广。而日月既多。卷帙遂成。昔真西山修读书记。谓门人曰。此人君为治之门。如有用我者。执此以往。予之是集。即西山读书记之意也。执此以往。亦可以应变无穷矣。

　　饮鹤山人尤怡识。

　　徐大椿序曰。文中子云。医者意也。药者瀹也。谓先通其意。而后用药物以疏瀹之也。善哉言乎。医理在是矣。而意之通实难。泥一成之见。而欲强人之病。以就吾说。其患在固执。好作聪明。而不穷究乎古人之成书。

　　是犹兵家之废阵图。法吏之废律令也。其患在不学。由前之说。在不能用意。由后之说。在误于用意。夫然。以不学之人。与不通之识。而又炽以忮同列竞名利之心。以此用药。其不致抱薪而救火。持水而投石者。几何哉。语云。学书纸费。学医人费。盖为此也。尤君在泾。读书好古士也，而肆其力于医。于轩岐以下诸书。靡昕夕寒暑。穿穴几遍。而以己意条贯之。其间凡有所得。笔之于书。日月既多。卷帙略定。辨五行之生克。察四气之温严。审人事之阴阳虚实。与夫药性之君臣佐使，凡成书之沿误者。厘而正之。古人纷纭聚讼者。折而衷之。夫惟多读古人之书。斯能善用古人之书。不误于用意。亦不泥于用意，于长沙氏之旨。庶几得之。可谓通其意者矣。抑吾观太史公之传扁鹊也。云。长桑君以禁方尽与之。忽然不见。后遂能生死人。其说近于鬼物。其人不可再得。而其传淳于意也。

　　谓得禁方于公乘阳庆。传黄帝扁鹊脉书。五色诊病。是多读书。而通于意者。扁鹊吾不得而见之矣。得见如淳于意者。斯可矣。尤君之学。不知于古人何如。然多读书。而通以意。是闻古人之风。而兴起者。由此书以治病。

　　尚不贻讥于人费也夫。乾隆四年己未春三月。松陵徐大椿灵胎叙。

　　〔医学续记〕一卷 存〔静香楼医案〕一 卷存

　　卷六十六

　　方论（四十四）

　　〔高宗御定医宗金鉴〕九十卷 存四库全书提要曰。乾隆十四年奉敕撰。首为订正伤寒论注十七卷。次为订正金匮要略注八卷。盖医书之最古者。无过素问。次则八十一难经。然皆有论无方。（案素问有半夏等汤一二方。然偶然及之。非其通例也。）

　　其有论有方者。自张机始。讲伤寒及杂证者。亦以机此二书为宗。然伤寒论。为诸医所乱。几如争大学之错简。

　　改本愈多。而义愈晦。病其说之太杂。金匮要略。虽不甚聚讼。然注者罕所发明。又病其说之不详。是以首订二书。纠讹补漏。以标证治之正轨。次为删补名医方论八卷。辑医方者。往往仅题某丸某散治某病。不知病状相似者。病本多殊。古人论消息君臣佐使有其宜。攻补缓急有其序。或以相辅为用。或以相制为功。甚或以相反相激。

　　巧投而取效。必明制方之意。而后能详审病源。以进退加减。故方论并载也。次为四脉举诀一卷。取崔紫虚脉诀。

　　参以内经。阐虚实表里之要。紫虚者。宋道士崔嘉彦之号也。其书简括而精密。李时珍濒湖脉学。尝录以弁首。

　　故兹亦取以为准。次运气要诀一卷。阐素问五运六气之理。盖运气虽不可拘泥。亦不可竟废。故次于诊法。次为诸科心法要诀五十四卷。以尽杂证之变。次为正骨心法要旨五卷。则古有是术。而自薛己正体类要以外。无专门之书。故补其遗。

　　皆有图有说。有歌诀。俾学人既易考求。又便诵习也。自古以来。惟宋代最重医学。然林亿高保衡等。校刊古书而已。不能有所发明。其官撰医书。如圣济总录。太平惠民和剂局方等。或博而寡要。或偏而失中。均不能实俾于治疗。故圣济总录。惟行节本。而局方尤为朱震亨所攻。此编仰体圣主仁育之心。根据古义。而能通其变。参酌时宜。而必求其征验寒热不执成见。攻补无所偏施。于以拯济生民。同登寿域。涵濡培养之泽。真无微之不至矣。

　　〔沈氏（懋官）医学要则〕三卷 存自序略曰。医者。理也。意也。实难言也。天地之道虽大。无非一理。医之治病。惟能意会。何所不通。然理之玄奥难明。而意会之微妙莫测。是非易言也。古之轩辕，幼而聪慧。长而神明。怀圣人之资。抱经纬之才。

　　忱黎庶之疾苦。乃与岐伯等更相问难。闸发玄微。而作灵素一十八卷。垂万世不朽之弘慈。开亿兆生民之寿域。

　　第其道理渊深。文辞雅奥。非熟谙研求。鲜有得其解者。后有汤之伊芳尹秦越人。汉之仓公张仲景。魏之华佗。晋之王叔和。隋之巢元方。唐有孙思邈王启玄。宋有钱乙庞安常。金有成无己刘完素。元有李东垣朱丹溪等。诸贤踵起。着述不可胜计。未有不阐发经旨玄机。而敢自创也。惟高阳生自负高达。以大小肠之经络与心肺。相连配于寸口。以肺同诊。三焦列于左尺。以命门列于右尺。而手厥阴膻中置之度外。大乖经旨。为后世之鄙矣。愚心愤切。故不揣鄙陋。择集内经最要者。立为二十四要则。为后学之规范。并不敢背旨妄言。希图表异也。幸高明者正之。

　　〔何氏（梦瑶）医碥〕七卷 存自序曰。文以载道。医虽小道。亦道也。则医书亦载道之车也，顾其文繁而义晦。读者卒未易得其指归。初学苦之。瑶少多病失学。于圣贤大道无所得。雅不欲为浮靡之辞。以贻虚车诮。因念道之大者以治心。其次以治身。庄子曰。人莫大于心死。而身死次之。医所以治身也。身死则心无所寄。固小道中之大者。爰取少日所诵岐黄家言。芟其繁芜，疏其湮郁。参以己见。泐为一书。用以阶梯初学。非敢谓是载道之车。欲使升车者。藉此以登。如履碥石云耳。故以碥名编。或曰。方今景于昆冈。子作焦头烂额客炯矣。人咸谓子非医病。实医医。是书出。其时医之药石欤。碥当作砭。予笑而不敢言。乾隆十六年岁次幸未季春望日。南海何梦瑶书于乐只堂。

　　赵林临序曰。予友何君西池年三十八。始成进士。其成晚。故得博通诸艺。能医。尤其笃嗜而专精者也。然自其为诸生时。即文名藉甚。学士惠公称为南海明珠。于是西池之见知于人者。独着于诗文。余技遂为所掩。己酉选拔。策询水利。西池以医喻。娓娓且千古。学士顾公亟赏之。拔置第一。予亦与选。得读其文。然后知西池之旁通于医。而犹未悉其妙也。西池联捷后。寻观政西粤。历宰义宁阳朔岑溪思恩诸邑。迁牧辽阳。则又但以善政闻。然其在思恩也。疠疫流行。西池广施方药。饮者辄起。制府策公。下其方于郡邑。存活甚众。辽阳民王洪病风年余。狂易多力。投人秫火中。焦烂无完肤。敷以药数日愈。于是西池坐厅事。呼伍伯缚王洪庭柱间。洪且骂且歌。州人聚观如堵。西池先威以刑。令怖 。旋予汤液。两人持耳灌之。有顷暴吐下。其病遽失。人咸惊为神。嗣是西池之医。遂稍稍着矣。庚午夏。

　　予内子病。两月不少间。诸医皆束手。已治木矣。适西池请告归里。亟延诊。先后处大承气白虎小柴胡数十剂。

　　效在桴鼓。予谓西池。诸医皆言阳虚宜扶阳。非参附勿用。子独反之。何也。曰。此非粗工所知。且此辈妄引易义。动言扶阳抑阴。夫易阳君子阴小人。故当扶抑。医言阴阳。但气耳。气非正则邪。正虚无论阴阳。均当扶。

　　邪胜无论寒热。均当抑。何得牵合惑人耶。又曰。温补之说。借口春夏。不识归根复命。四时皆生之理。苟明亢害承制。以克为生。则大黄朴硝。即回阳之上品。故药之补泻。初无定名。惟视病之寒热。以为去取。今不问何证。概从温补。何异惩溺而群趋火坑。不亦惑乎。又曰。医有庸有黠。庸医不知温补之能杀人也。以为平稳而用之。黠医知温补之能杀人。而人不怨。以为可以藏拙而用之。于是景岳之徒遍天下。而河间丹溪之学绝矣。距邪闲正。吾能已乎。西池之言若此。然则西池之医之着于天下也。所系固不少矣。西池所辑医书凡数种。向欲梓以问世。而不名一钱。此编乃朋好所醵刻。先行者工竣。命予弁其端。予惟西池自序。简括精妙。无可复益。聊缀拾其言论集验之未着于篇者。告诸世。使知西池之所长。不独在文章政事间而象着之以嘉惠天下也。是为序。赐进士出身截选知县年眷同学弟赵林临序。

　　四库全书提要曰。何梦瑶。字报之。南海人。雍正庚戌进士。（赓和录注）

　　〔叶氏（桂）临证指南医案〕十卷 存华岫云序略曰。吴阊叶氏晚年日记医案。辞简理明。悟超象外。其审证则卓识绝伦。处方则简洁明净。案中评证。方中气味。于理吻合。能运古法。而仍周以中规。化新奇而仍折以中矩。察其学识。盖先生固幼禀颖绝之才。众所素稔。然徒恃资敏。若不具沉潜力学。恐亦未易臻此神化也。惜其医案所得无多。不过二三年间之遗帙。

　　每细参玩。只觉灵机满纸。其于轩岐之学。一如程朱之于孔孟。深得夫道统之真传者。以此垂训后人。是即先生不朽之立言也。故亟付剞劂。以公诸世。至其一世之遗稿。自有倍蓰于此。个中义理。必更有不可思议者。自必存在诸及门处。什袭珍藏。尚未轻以示人也。然吾知卞氏之玉。丰城之剑。其精英瑞气。断不至于泯没。自必终显于世。只在先后之间耳。倘有见余是刻。能悉将先生遗稿。急续刻行世。此岂非医林中之大快事。抑亦病家之大幸事也。谅亦必有同志者。余将翘企而望之。因以为序。

</div>
    <div class="pagination">
<a href="中国医籍考_page99.html">上一页</a><span>...</span><a href="中国医籍考_page95.html">95</a><a href="中国医籍考_page96.html">96</a><a href="中国医籍考_page97.html">97</a><a href="中国医籍考_page98.html">98</a><a href="中国医籍考_page99.html">99</a><span class="current-page">100</span><a href="中国医籍考_page101.html">101</a><a href="中国医籍考_page102.html">102</a><a href="中国医籍考_page103.html">103</a><a href="中国医籍考_page104.html">104</a><a href="中国医籍考_page105.html">105</a><span>...</span><a href="中国医籍考_page101.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
