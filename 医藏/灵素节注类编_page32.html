<!DOCTYPE html>
<html>
<head>
    <meta charset="UTF-8">
    <title>灵素节注类编 - 第 32 页/共 59 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>灵素节注类编 - 第 32 页/共 59 页</h1>
    <div class="content">　　帝曰：疟先寒而后热者，何也？岐伯曰：夏伤于大暑，其汗大出，腠理开发，因遇夏气凄沧之水寒，藏于腠理皮肤之中，秋伤于风，则病成矣。夫寒者，阴气也，风者，阳气也，先伤于寒，而后伤于风，故先寒而后热也，病以时作，名曰寒疟。帝曰：先热而后寒者，何也？岐伯曰：此先伤于风，而后伤于寒，故先热而后寒也，亦以时作，名曰温疟。其但热而不寒者，阴气先绝，阳气独发，则少气烦冤，手足热而欲呕，名曰瘅疟。

　　此明疟邪之由，各有不同，以暑热、水寒、风邪交混而成疟，其邪所伤有先后多寡不同，故发病亦异。如夏伤暑热，汗出腠开，又遇水寒藏于腠理皮肤中，至秋又伤于风，则成疟。水寒为阴，风邪为阳，先伤水寒，后伤风邪，故病发则先寒后热，名曰寒疟；如先伤风邪，后伤寒邪，故病发则先热后寒，名曰温疟；其有素来阴虚阳盛之人，所伤之邪化热，而阴寒之气先绝，则阳邪独发，乃少气力而烦冤，手足皆热而欲呕，以火性炎上故也，名曰瘅疟。由是观之，发于秋后者，多挟暑邪；发于春后者，必由风寒而无暑。或有挟湿者，其湿有外感、内生之不同，脾虚则水液不化，而湿自内生；卫虚则表阳不固，而湿从外受。肝血少，风自内生；肾水亏，热从内发。凡此诸义，皆当知者也。

　　卷六　诸疟证

　　论治法

　　帝曰：经言有余者泻之，不足者补之。今热为有余，寒为不足。夫疟者之寒，汤火不能温也，及其热，冰水不能寒也，此皆有余不足之类。当此之时，良工不能止，必须其自衰，乃刺之，其故何也？岐伯曰：经言无刺 之热，无刺浑浑之脉，无刺漉漉之汗，故为其病逆，未可治也。夫疟之始发也，阳气并于阴，当是之时，阳虚而阴盛，外无气，故先寒 也；阴气逆极，则复出之阳，阳与阴并复于外，则阴虚而阳实，故先热而渴。夫疟气者，并于阳则阳胜，并于阴则阴胜，阴胜则寒，阳胜则热。疟者，风寒之气不常也，病极则复。

　　至病之发也，如火之热，如风雨之不可当也。故经曰方其盛时必毁，因其衰也，事必大昌，此之谓也。夫疟之未发也，阴未并阳，阳未并阴，因而调之，真气得安，邪气乃止，故工不能治其已发，为其气逆也。

　　古经言有余泻之，不足补之，以调其平，为一定之法也。若疟之大寒大热，亦有余不足之类，而良工不能即用补泻之法以治之。必须其气自衰，乃刺之者，盖经亦有言：无刺 之热、浑浑之脉、漉漉之汗。 、浑浑、漉漉者，邪正相争，阴阳相并，气血腾沸，无论不可刺，药亦不可服，服之遏其势，或致元气闷绝而死者有之，此不可不知也。故疟病者，阴阳之气相角相并，互相胜负，阳并于阴，则阴胜而寒，阴并于阳，则阳胜而热。当其发也，如火性风雨之急骤不可当，故经言方其盛时而治之，必毁其元气，因其病气衰而调之，事必大昌。调之得时，真气安而邪气乃止，故良工不能治其已发之时，为其气逆不可犯也。

　　帝曰：攻之奈何？早晏何如？岐伯曰：疟之且发也，阴阳之且移也，必从四末始也。阳已伤，阴从之，故先其时坚束其处，令邪气不得入，阴气不得出，审候见之，在孙络盛坚而血者，皆取之，此真往而未得并者也。

　　当其发时不可治，则治之必有其时矣。盖疟邪混于血气之中，随经络流行，以致营卫阴阳不和，邪与卫气相遇，则邪正互争而病发。夫十二经阴阳之气流行，交接于四肢之末，其邪将发，必使阴阳移易而扰乱，故疟发时，从四末阴阳交接之处起，而指尖先冷。阳气既伤，阴必从之而伤，故当先其发时，邪气未动，坚束四末指尖，使阴阳气不移易，而邪气止于一处，不得出入阴阳以扰血气。然后审其孙络之脉盛而且坚，有血色现者，邪气之所在也，用针取之以去邪，则真气往归本位，而未得与邪相并，则病不发也。

　　帝曰：疟不发，其应何如？岐伯曰：疟气者，必更盛更虚，当气之所在也，病在阳，则热而脉躁；在阴，则寒而脉静。极则阴阳俱衰，卫气相离，故病乃休；卫气集，则复病也。

　　人身阴阳二气，本来交通而和平，疟邪居之，使有偏亢，邪在阳，则阳盛阴衰，则热而脉躁；邪在阴，则阴盛阳衰，则寒而脉静。邪气出入阴阳，使阴阳互争互并，扰乱之极，则邪正之气俱衰，卫气与邪相离，其病乃休；卫气集，则病复作也。

　　卷六　诸疟证

　　三阴疟

　　帝曰：时有间二日，或至数日发，或渴或不渴，其故何也？岐伯曰：其间日者，邪气与卫气客于六腑，而有时相失，不能相得，故休数日乃作也。疟者，阴阳更胜也，或甚或不甚，故或渴或不渴。

　　疟邪在阴则静，遇阳则动。腑居身中阴分，邪客于腑，与卫阳有时相失而不遇，故间二日或数日一发，名为三阴疟也。盖卫气行于阳，其气旺，行于阴，其气衰，不能冲动邪气，邪气蓄积数日，与元气俱旺，则病发。故邪在阳分则浅而从汗泄，为易愈；邪在阴分则深，为难愈也。邪乘阳则热，热甚则渴，不甚亦不渴；邪乘阴，不热而不渴；或乘阳而挟湿邪，虽热亦多不渴，或口燥而不欲饮者，湿遏阳气，津液不升也。

　　卷六　诸疟证

　　四时疟

　　帝曰：论言夏伤于暑，秋必病疟。今疟不必应者，何也？岐伯曰：此应四时者也。其病异形者，反四时也。

　　其以秋病者寒甚，以冬病者寒不甚，以春病者恶风，以夏病者多汗。

　　疟有不必定发于秋，与论言不相应者，盖四时之气，皆能成疟也。如春风、夏暑、秋凉、冬寒，四时之气也。其病有异形者，与四时之气相反也。如秋应凉而反热，春应温而反大寒，此其气异，而病亦异，乃变成疟也。然春为风木主令，其发疟也，则必恶风；夏令阳气发泄，其病疟也，则必多汗。此其病形虽异，而气之升降浮沉，仍有次序可验。以疟者由伏邪所发，夏令发泄，感邪不觉，至秋外寒骤加，而内邪不容，则必病发，故论言之也。其三时之气不反，则感邪即病，少有成疟者，故论独举夏伤暑，秋病疟也。其三时之气不反而有伏邪者，如冬伤于寒，春必病温等，已另有明文矣。

　　卷六　诸疟证

　　又论温疟

　　帝曰：夫病温疟与寒疟，而皆安舍？舍于何脏？岐伯曰：温疟得之冬中于风寒，气藏于骨髓之中，至春则阳气大发，邪气不能自出，因遇大暑，脑髓烁，肌肉消，腠理发泄，或有所用力，邪气与汗皆出。此病藏于肾，其气先从内出之于外也。如是者，阴虚而阳盛，阳盛则热矣，衰则气复反入，入则阳虚，阳虚则寒矣，故先热而后寒，名曰温疟。

　　《生气通天论》、《阴阳应象大论》皆曰：冬伤于寒，春必温病，是伏邪发于少阴经络也。故仲景论伏气温病，必先喉痛，以少阴经脉循喉系舌本故也，然肾司冬令而主骨，此其邪入深，而云藏于骨髓，故至春阳气虽大发，而邪气不能自出，因又遇大暑，其邪久伏，郁极而成热，烁髓消肌，腠理发泄，或有所用力以动阳，其邪始与汗皆出。此因先藏于肾，从内出外，故其阴已虚，而阳邪盛，阳盛则热矣；盛极必衰，衰则邪气复反入阴，入阴则阴盛阳虚，阳虚则寒矣。故先热而后寒，以其邪本温热，因入于阴而身寒，故名温疟，非寒邪也。

　　其寒疟之由，已详上文矣。

　　卷六　诸疟证

　　又论瘅疟

　　帝曰：瘅疟何如？岐伯曰：瘅疟者，肺素有热，气盛于身，厥逆上冲，中气实而不外泄，因有所用力，腠理开，风寒舍于皮肤之内、分肉之间而发，发则阳气盛，阳气盛而不衰，则病矣。其气不及于阴，故但热而不寒，气内藏于心，而外舍于分肉之间，令人消烁肌肉，故命曰瘅疟。

　　肺素有热者，以其阳盛于身也，阳盛则升气多而厥逆上冲，中气实而不外泄，所以肺热也。因有所用力而腠理开，风寒乘虚客于皮肤分肉之间，以其阳盛，邪即化热，心为君火，同气相召，故藏于心，而外舍于分肉之间，则消烁肌肉。其邪不及于阴，故但热而不寒，命曰瘅疟也。大抵疟之发寒热者，以邪气出入阴阳，阴阳之气互争互并故也。然邪必随身中之气变化，故阳盛之人，邪即化热，阳虚之人，邪易入阴，入阴则阴盛多寒，客阳则阳盛多热。瘅疟之邪，不及于阴，故但热而不寒也。

　　又有湿闭热伏之病，亦由阳气不振，或见其内热而投寒药，则湿邪愈闭而阳陷，乃至危殆矣。此阴阳强弱，邪之浅深，不可不辨也。

　　卷六　诸疟证

　　足太阳疟

　　《素问·刺疟篇》曰：足太阳之疟，令人腰痛头重，寒从背起，先寒后热， 然，热止汗出，难已，刺 中出血。

　　此下皆明足六经所行之现证也。足太阳经脉自足由背上头，故腰痛、头重、寒从背起，然风寒在太阳必头痛，今不痛而但重者，正因湿邪所闭，阳郁不伸，故先背寒；其邪本在阳经，阳郁极则发热而 者，遏闷不达也，故虽热止汗出，而病难已，为阴湿所闭也。郗中，太阳经穴，刺之以泄其邪。

　　卷六　诸疟证

　　足少阳疟

　　足少阳之疟，令人身体解 ，寒不甚，热不甚，恶见人，见人心惕惕然，热多汗出甚，刺足少阳。

　　足少阳胆经之脉也，内通肝经，肝主筋，邪热侵之，筋脉弛纵而解 也；邪入近阴分，故发寒热而皆不甚；其邪伤胆则胆怯，故恶见人，见人而心惕然也；人身之阳，初由少阳而升，及其阳升邪发，则热多而汗出甚也。刺法同上。

　　卷六　诸疟证

　　足阳明疟

　　足阳明之疟，令人先寒洒淅，洒淅寒甚，久乃热，热去汗出，喜见日月火光气，乃快然，刺足阳明跗上。

　　足阳明胃经之脉也，胃为脏腑之海而主肌肉，阳明行气于三阳，邪客之，三阳之气皆不伸，故先寒而洒淅寒甚，久始发热；然后气行腠开，热去汗出，以邪未净则阳不能伸，故喜见日月火光为快也。

　　卷六　诸疟证

　　足太阴疟

　　足太阴之疟，令人不乐，好太息，不嗜食，多寒热汗出，病至则善呕，呕已乃衰。

　　足太阴脾经之脉也，与心气相通，邪闭气不舒，故心不乐而好太息；脾困不运，故不嗜食；与阳明为表里，其邪出入阴阳，表里相格，故多发寒热；而胃中水谷之气外泄，则汗出也；病至邪气冲胃，则善呕，呕已，邪气乃衰也。

　　卷六　诸疟证

　　足少阴疟

　　足少阴之疟，令人呕吐甚，多寒热，热多寒少，欲闭户牖而处，其病难已。

　　足少阴肾经之脉也，肾者，胃之关也，邪阻关门，浊壅于胃，不得降而上逆，故呕吐甚；少阴为至阴之地，邪伏深而难达，故发寒热皆多时；其阳胜，则热尤多于寒也；气闭，心抑闷而不爽，故欲闭户独处，以肾邪心火受制故也；邪在至阴，故病难已。

</div>
    <div class="pagination">
<a href="灵素节注类编_page31.html">上一页</a><span>...</span><a href="灵素节注类编_page27.html">27</a><a href="灵素节注类编_page28.html">28</a><a href="灵素节注类编_page29.html">29</a><a href="灵素节注类编_page30.html">30</a><a href="灵素节注类编_page31.html">31</a><span class="current-page">32</span><a href="灵素节注类编_page33.html">33</a><a href="灵素节注类编_page34.html">34</a><a href="灵素节注类编_page35.html">35</a><a href="灵素节注类编_page36.html">36</a><a href="灵素节注类编_page37.html">37</a><span>...</span><a href="灵素节注类编_page33.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
