<!DOCTYPE html>
<html>
<head>
    <meta charset="UTF-8">
    <title>素问识 - 第 7 页/共 85 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>素问识 - 第 7 页/共 85 页</h1>
    <div class="content">　　雌雄 张云。即牝牡之谓。吴云。五行皆有雌雄。如甲为雄。乙为雌。肝为雌。胆为雄也。志云。雌雄。脏腑也。

　　相输应也 吴云。转输传送。而相应也。志云。输应。交相授受也。

　　收受 吴云。五方之色。入通五脏。谓之收。五脏各藏其精。谓之受。张云。言同气相求。各有所归也。

　　东方青色入通于肝 白虎通云。肝。木之精也。东方者。阳也。万物始生。故肝象木色青而有枝叶。

　　开窍于目 白虎通云。肝。目之为候。何。目能出泪。而不能纳物。木亦能出枝叶。不能有所内也。

　　五行大义云。肝者。木脏也。木是东方显明之地。眼目亦光显照了。故通乎目。

　　其病发惊骇 新校正。疑为衍文。是。据下文例。当云故病在头。

　　其味酸 洪范。木曰曲直。曲直作酸。郑注。木实之性。正义云。木生子实。其味多酸。五果之味虽殊。其为酸一也。是木实之性然也。月令。春云其味酸。是也。

　　其畜鸡 五行大义云。郑玄云。鸡属木。此取其将旦而鸣近寅木。故又振羽翼。有阳性也。贾谊新书云。鸡。东方之牲也。

　　其谷麦 月令郑注云。麦实有孚甲。属木。

　　上为岁星 五行大义云。岁星。木之精。其位东方。主春。以其主岁。故名岁星。简按上。上声。

　　是以春气在头也 坊本。气。误作风。简按据文例。当云知病之在筋。

　　其音角 月令正义云。角。是扣木之声。汉律历志云。角者。触也。阳气蠢动。万物触地而生也。

　　其数八 月令郑注云。数者。五行佐天地生物成物之次也。易曰。天一地二。天三地四。天五地六。

　　天七地八。天九地十。而五行自水始。火次之。木次之。金次之。土为后。木生数三。成数八。但言八者。举其成数。正义云。按尚书洪范云。一曰水。二曰火。三曰木。四曰金。五曰土。故其次如是也。郑注易系辞云。

　　天一生水于北。地二生火于南。天三生木于东。地四生金于西。天五生土于中。（按原文此语再见。其一。此下有以益五行生之本句。）阳无耦。阴无配。未得相成。地六成水于北。与天一并。天七成火于南。与地二并。

　　地八成木于东。与天三并。天九成金于西。与地四并。地十成土于中。与天五并也。是郑氏之意。但言八者。

　　举其成数者。金木水火。以成数为功。

　　是以知病之在筋也 推余方之例。此八字系于错出。当在上为岁星之后。

　　其臭臊 马云。礼月令。其臭膻。膻。与臊同。简按月令正义云。通于鼻者谓之臭。在口者谓之味。

　　臭则气也。说文。臊。豕膏臭也。膻。羊气也。五行大义云。春物气与羊相类。

　　南方赤色入通于心 白虎通云。心。火之精。南方尊阳在上。卑阴在下。礼有尊卑。故心象火。色赤而锐也。

　　开窍于耳 汪昂云。耳为肾窍。然舌无窍。故心亦寄窍于耳。是以夜卧闻声。而心知也。简按此似曲说。而亦有理。

　　其味苦 洪范。火曰炎上。炎上作苦。月令。夏云其臭焦。其味苦。郑注。焦气之味。正义云。火性炎上。焚物则焦。焦是苦气。

　　其畜羊 月令。春食麦与羊。郑注。羊。火畜也。时尚寒。食之以安性也。简按王云。言其未。非。

　　其谷黍 志云。黍。糯小米也。性温而赤色。故为心之谷。简按五行大义云。黍。色赤性热。又云。

　　黍。舒散属火。

　　上为荧惑星 五行大义云。荧惑。火之精。其位南方。主夏。以其出入无常。故名荧惑。

　　是以知病之在脉也 张云。心主血脉也。

　　其音征 汉律历志云。征者。祉也。万物大盛蕃祉也。

　　中央黄色入通于脾 张云。土王四季。位居中央。脾为属土之义。其气相通。简按白虎通云。脾。土之精。故脾象土色黄也。

　　故病在舌本 志云。灵枢曰。脾者。主为卫。使之迎粮。视唇舌好恶。以知吉凶。是脾气之通于舌也。

　　高云。灵枢经脉篇云。脾是动则病舌本强。故病在舌本。简按前文例。当云病在脊。

　　其味甘 洪范。土爰稼穑。稼穑作甘。郑注。甘味生于百谷。正义谷。谷是土之所生。故甘为土之味也。月令云。其味甘。其臭香。是也。

　　其畜牛 月令中央郑注。牛。土畜也。正义云。易。坤为牛。是牛属土也。简按王注牵强。

　　其谷稷 张云。稷。小米也。粳者为稷。糯者为黍。为五谷之长。色黄属土。简按月令中央。食稷与牛。郑注。稷。

　　五谷之长。

　　上是镇星 五行大义云。镇星。土之精。其位中央。主四季。以其镇宿不移。故名镇星。汉天文志。

　　填星中央。季夏土。

　　其音宫 汉律历志云。宫者。中也。居中央。畅四方。唱始施生。为四声之经。

　　其数五 志云。五。土之生数也。土居五位之中。故独主于生数。简按沈括笔谈云。洪范五行。数自一至五。先儒谓之。此五行生数。各益以土数。以为成数。以谓五行非土不成。故水生一而成六。火生二而成七。木生三而成八。金生四而成九。土生五而成十。（简按此皇氏之说。见月令正义。云。此非郑义。今所不取。）唯黄帝素问。土生数五。成数亦五。盖水火木金。皆待土而成。土更无所待。故止一五而已。画而为图。其理可见。为之图者。设木于东。设金于西。火居南。水居北。土居中央。四方自为生数。各并中央之土。

　　以为成数。土自居其位。更无所并。自然止有五数。盖土不须更待土而成也。合五行之数为五十。则大衍之数也。此亦有理。今考土举生数。而水火金木举成数者。不特本经已。礼月令亦然。沈氏何不及此。

　　其臭香 五行大义云。元命苞曰。香者土之乡气。香为主也。许慎云。土得其中和之气。故香。

　　西方白色入通于肺 白虎通云。肺。金之精。西方亦金成万物也。故象金色白。

　　开窍于鼻 白虎通云。鼻出入气。高而有窍。山亦有金石累积。亦有孔穴。出云布雨。以润天下。

　　雨则云消。鼻能出纳气也。

　　故病在背 吴云。上言秋气者。病在背。

　　其味辛 洪范。金曰从革。从革作辛。郑注。金之气。正义云。金之在火。别有腥气。非苦非酸。其味近辛。故辛为金之气味。月令。秋云其味辛。其臭腥。是也。

　　其畜马 周礼六牲。马其一也。穆天子传。有献食马之文。郭璞注云。可以供厨膳者。

　　其谷稻 志云。稻色白而秋成。故为肺之谷。（详出汤液醪醴。）

</div>
    <div class="pagination">
<a href="素问识_page6.html">上一页</a><span>...</span><a href="素问识_page2.html">2</a><a href="素问识_page3.html">3</a><a href="素问识_page4.html">4</a><a href="素问识_page5.html">5</a><a href="素问识_page6.html">6</a><span class="current-page">7</span><a href="素问识_page8.html">8</a><a href="素问识_page9.html">9</a><a href="素问识_page10.html">10</a><a href="素问识_page11.html">11</a><a href="素问识_page12.html">12</a><span>...</span><a href="素问识_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
