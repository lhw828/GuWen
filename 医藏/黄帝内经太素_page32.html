<!DOCTYPE html>
<html>
<head>
    <meta charset="UTF-8">
    <title>黄帝内经太素 - 第 32 页/共 37 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>黄帝内经太素 - 第 32 页/共 37 页</h1>
    <div class="content">　　平按：此篇见《灵枢》卷五第二十六《杂病》篇，又见《甲乙经》卷十二第七。

　　衄而不 ，血流，取足太阳； ，取手太阳，不已，刺腕骨下，不已，刺 中出血。

　　（血，凝血也。 ，普杯反。血不凝，热甚也。足太阳起鼻，手太阳至目内 ，皆因鼻，故衄血取之。腕骨，手腕前起骨名完骨，非腕也。平按：足太阳下《甲乙》有大衄二字。

　　取手太阳《灵枢》、《甲乙》作衄血取手太阳。）

　　卷第三十·杂病

　　喜怒

　　平按：此篇见《灵枢》卷五第二十六《杂病》篇，又见《甲乙经》卷九第五。

　　喜怒而不欲食，言益少，刺足太阴；怒而多言，刺足少阳。（怒，肝木也。食，脾土也。今木克土，故怒不欲食，宜补足太阴。肝足厥阴，怒也。足少阳，多言也。故泻少阳也。平按：足少阳《甲乙》作少阴，注云：《太素》作少阳。）

　　卷第三十·杂病

　　疹筋

　　平按：此篇见《素问》卷十三第四十七《奇病论》篇，又见《甲乙经》卷四第二上编。

　　黄帝曰：人有尺数甚，筋急而见，此为何病？岐伯曰：此所谓疹筋者，是腹必急，白色、黑色则病甚。（尺脉数，筋急见出者，此为疹筋。疹筋筋急腹急，此必金水乘肝，故色白黑即甚也。有本为尺瘦也。平按：《素问》尺下有脉字。《甲乙》尺数甚作尺肤缓甚，注云：一作瘦甚。疹筋《甲乙》作“狐筋，狐筋者”，注云：“狐《素问》作疹。”《素问》、《甲乙》腹上有人字，黑色下有见字。）

　　卷第三十·杂病

　　血枯

　　平按：此篇自篇首至末，见《素问》卷十一第四十《腹中论》篇，又见《甲乙经》卷十一第七。

　　黄帝曰：有病胸胁支满者，妨于食，病至则先闻腥臊臭，出清液，先唾血，四肢清，目眩，时时前后血，病名为何？何以得之？岐伯曰：病名曰血枯，此得之少时有所大脱血，若醉以入房中气竭肝伤，故使月事衰少不来也。（血枯病形有八：一，胸胁支满；二，妨于食；三，病将发，先闻腥臊臭气；四，流出清液；五，病先唾血；六，四肢冷；七，目眩；八，大小便时复出血。有此八状，名曰血枯之病。此得由于少年之时有大脱血，若醉入房中，气竭绝伤肝，遂使月经衰少，或不复来，以成此血枯之病也。平按：《甲乙》支满作 满，清液作清涕。）黄帝曰：治之奈何？以何术？答曰：四乌贼鱼骨，一茹，二物并令三合，丸以雀卵，大如小豆，以五丸为后饭，鲍鱼汁，利胁中及伤肝。

　　（四，四分。一，一分。捣以雀卵为丸，食后服之，饮鲍鱼汁，通利胁及补肝伤也。平按：《素问》以何术作复以何术，贼作 ， 作 ，新校正云：“《太素》 作 。”并令三合作并合之。《甲乙》乌上无四字，骨下无一字。并令三合作并合。《素问》《甲乙》鲍鱼上有饮以二字，胁中作肠中。）

　　卷第三十·杂病

　　热烦

　　平按：此篇见《素问》卷九第三十四《逆调论》篇，又见《甲乙经》卷七第一上编。

　　问曰：人身非常温也，非常热也，为之热而烦满者何也？曰：阴气少而阳气胜，故热而烦满也。（身体发热，而苦热而烦，是为阳胜故也。平按：《甲乙》无为之热三字，《素问》新校正云：《甲乙》无此三字。）

　　卷第三十·杂病

　　身寒

　　平按：此篇见《素问》卷九第三十四《逆调论》篇，又见《甲乙经》卷十第一下编。

　　问曰：人身非衣寒也，中非有寒也，寒从中出者何也？曰：是人多痹气，而阳气少，而阴气多，故身寒如从水中出焉。（外衣不单，内不觉寒，而身冷如从水中出，内多寒气故也。平按：《素问》、《甲乙》中非有寒也作中非有寒气也，出者作生者。）

　　卷第三十·杂病

　　肉烁

　　平按：此篇见《素问》卷九第三十四《逆调论》篇，又见《甲乙经》卷七第一上编。

　　问曰：人有四肢热，逢风寒如灸于火者何也？（平按：于火《素问》、《甲乙》作如火，《素问》新校正云：“全元起本无如火二字，《太素》云如灸于火，当从《太素》之文。”）答曰：此人者阴气虚，阳气盛，四肢者阳也，两阳相得也，阴气虚少，水不能减盛火而阳独治，独治者不能生长也，独胜而止耳，逢风如灸火者，是人当肉烁。

　　（人有四肢先热，若逢风寒，更如火灸。是人阴虚阳盛，以其四肢是阳，阳气更盛四肢，二阳合而独盛，消烁肌肉，不能生长，故曰肉烁。平按：《素问》、《甲乙》少下重一少字，减作灭，如灸火作如灸如火，《素问》新校正云：当从《太素》作如灸于火。）

　　卷第三十·杂病

　　卧息喘逆

　　平按：此篇自篇首至则不得偃卧，见《素问》卷十三第四十六《病能论》篇。自问曰人有逆气至末，见《素问》卷九第三十四《逆调论》篇。又自篇首至末，见《甲乙经》卷十二第三。

　　黄帝问于岐伯曰：人有卧而有所不安者何也？岐伯曰：脏有所伤，及精有所乏，倚则不安，故人不能注悬其病。（人之病有卧不安者，五脏内伤，入房太甚，泄精过多，有所不足，故倚卧不安，不能悬定病处，数起动也。平按：及精所有乏倚则不安，别本乏作之，《素问》作及精有所之寄则安，《甲乙》作及情有所倚则卧不安，《素问》新校正云：“《太素》作精所有倚则不安。”均无乏字。本书原抄作及精有所乏倚则不安，与杨注“泄精过多，有所不足，故倚卧不安”正合。袁刻无乏字。《素问》、《甲乙》悬上无注字。注太甚袁刻作太盛。）

　　黄帝曰：人之不得偃卧者何也？岐伯曰：肺者脏之盖也，肺气盛则脉大，大则不得偃卧。

　　（肺居五脏之上主气，气之有余，则手太阳脉盛，故不得偃卧也。）问曰：人有逆气不得卧而息无音者，有起居如故而息有音者，有得卧行而喘者，有不得卧、不能行而喘者，有不能得卧、卧而喘者，皆何脏使然？愿闻其故。（此五皆是人之起居，卧之与喘，不安之病，皆由脏内不和，故请示也。）答曰：不得卧而息有音者，是阳明之逆也，足三阳者下行，今逆而上行，故息有音。（阳明为三阳之长，故气下行，顺而息调，失和上行，逆而有音，此解息有音也。）阳明者胃脉也，胃者六腑之海也，其气亦下行，阳明逆，不得从其道，故不得卧，上经曰，胃不和则卧不安，此之谓也。（阳明循道逆行，息便有音，今不根据其道逆行，故不得卧。上经，前所说经也。平按：上经《素问》、《甲乙》作下经，王注：《下经》，上古经也。）夫起居如故息有音者，此脾之络脉逆，络脉不得随经上下，故留经而不行，络脉之病患也微，故起居如故而息有音。（夫络脉循脉经上下而行，络脉受邪，注留于经，病患也甚，故起居不安，息亦有声。今络脉气逆，不循于经，其病也微，所以起居如故，息有音也。平按：脾之络脉《素问》、《甲乙》作肺之络脉。）夫不得卧，卧则喘者，是水气之客也，夫水者循津液而流者也，肾者水脏，主津液，津液主卧与喘。（肾为水脏，主于胃中津液。今有水气客于津液，循之而流，津液主卧主喘，故津液受邪，不能得卧，卧即喘也。平按：《甲乙》而流作而留。《素问》、《甲乙》津液二字不重。）

　　卷第三十·杂病

　　少气

　　平按：此篇见《灵枢》卷五第二十二《癫狂》篇，又见《甲乙》卷十一第七。

　　少气，身漯漯也，言吸吸也，骨 体重，解不能动，补少阴。（漯漯、吸吸，皆虚乏状也。骨 体重，皆肾虚耳。故补肾足少阴脉，于所发之穴补也。平按：《灵枢》、《甲乙》解作懈惰，少阴作足少阴。）短气，息短不属，动作气索，补少阴，取血络。

　　（属，连也。索，取气也。亦是肾气虚，故补足少阴正经，泻去少阴络血也。平按：短气袁刻作少气。《灵枢》、《甲乙》少阴上有足字，取作去。）

　　卷第三十·杂病

　　气逆满

　　平按：此篇自篇首至动脉，见《灵枢》卷五第二十六《杂病》篇，又见《甲乙》卷九第四。自气满至气下乃止，见《灵枢》卷五第二十三《热病》篇。

　　气逆上，刺膺中陷者与下胸动脉。（胸下动脉，中府等量取也。平按：下胸《甲乙》作胁下。注胸下动脉袁刻作胸膺气下动脉，原抄无膺气二字。）气满胸中息喘，取足太阴大趾之端，去端如韭叶，寒则留之，热则疾之，气下乃止。（足太阴脉，起足大趾端隐白穴也。平按：《灵枢》韭作薤。）

　　卷第三十·杂病

　　疗哕

　　平按：此篇见《灵枢》卷五第二十六《杂病》篇，又见《甲乙经》卷十二第一。

　　哕，以草刺鼻嚏而已；无息而疾迎引之，立已；大惊之，亦可。（疾迎引之者，以草刺无息，可疾迎更刺引大惊令□哕愈。平按：《灵枢》、《甲乙》亦可下有已字。注令下原缺一字，原抄于左方注有动字，谨拟作动，袁刻空三格，不合。）

　　卷第三十·杂病

</div>
    <div class="pagination">
<a href="黄帝内经太素_page31.html">上一页</a><span>...</span><a href="黄帝内经太素_page27.html">27</a><a href="黄帝内经太素_page28.html">28</a><a href="黄帝内经太素_page29.html">29</a><a href="黄帝内经太素_page30.html">30</a><a href="黄帝内经太素_page31.html">31</a><span class="current-page">32</span><a href="黄帝内经太素_page33.html">33</a><a href="黄帝内经太素_page34.html">34</a><a href="黄帝内经太素_page35.html">35</a><a href="黄帝内经太素_page36.html">36</a><a href="黄帝内经太素_page37.html">37</a><a href="黄帝内经太素_page33.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
