<!DOCTYPE html>
<html>
<head>
    <meta charset="UTF-8">
    <title>外台秘要方 - 第 26 页/共 226 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>外台秘要方 - 第 26 页/共 226 页</h1>
    <div class="content"><子部,医家类,外台秘要方>
　　钦定四库全书
　　外台秘要方卷四
　　唐　王焘　撰
　　温病论病源二首
　　病源经言春气温和夏气暑热秋气清凉冬气氷寒此则四时正气之序也冬时严寒万类深藏君子固宻则不伤于寒触冒之者乃为伤寒耳其伤于四时之气皆能为病以伤寒为毒者以其最为杀厉之气中而即病者名为伤寒不即病者其寒毒藏于肌肤中至春变为温病至夏变为暑病暑病者热极又重于温也是以辛苦之人春夏多温热病者皆由冬时触冒寒气之所致【以上与伤寒论同】
　　凡病伤寒而成温病者先夏至日者为病温后夏至日者为病暑故曰冬三月早卧晚起必待日光使志若伏若匿若有私意若已有得去寒就温无泄皮肤使气亟夺又因于寒欲如运枢故冬伤于寒春必病温也又有冬时伤非节之暖名为冬温之毒与伤寒大异也有病温者乃天行之病耳其冬月温暖之时人感乖之气未遂发病至春或被积寒所折毒气不得泄至天气暄热温毒始发则肌肉斑烂也经曰虚邪贼风避之有时恬淡虗无真气従之精神内守病安従来故曰人清净则肉腠闭拒虽有大风苛毒弗之能害又云四时隂阳者万物之根本也是以圣人春夏养阳秋冬养隂以従其根也従隂阳则生逆之则死故曰精者身之本藏于精者春不病温也有病温汗出辄复热而脉躁疾不为汗衰狂言不能食病名为何曰病名隂阳交交者死人所以汗出者皆生于谷谷生于精今邪气交争于骨肉之间而得汗者是邪却而精胜也精胜则当能食而不复热热者邪气也汗者精气也今汗出而辄复热者是邪胜也不能食者精无禆也病而留者其寿可立而倾也汗出而脉尚躁盛者死今脉不与汗相应此不胜其病也其死明矣狂言者是失志失志者死今见三死不见一生虽愈必死凡肤热其脉盛躁者病温也其脉盛而滑者汗且出也凡温病人三二日身躯热脉疾头痛食饮如故脉直疾八日死四五日头痛脉疾喜吐脉来细十二日死此病不疗八九日脉不疾身不痛目不赤色不变而反利脉来牒牒按不弹手指时大心下硬十七日死病三四日以下不得汗脉大疾者生脉细小难得者死不治也下利腹中痛者死不治
　　辟温方二十首
　　肘后屠苏酒辟疫气令人不染温病及伤寒歳旦饮之方
　　大黄　桂心【各五十铢】白术【十铢】桔梗【十铢】　菝葜蜀椒【十铢汗】防风　乌头【各陆铢】
　　右八味切綘袋盛以十二月晦日中悬沉井中令至泥正月朔旦平晓出药至酒中煎数沸于东向户中饮之屠苏之饮先従小起多少自在一人饮一家无疫一家饮一里无疫饮药酒待三朝还滓置井中能仍歳饮可世无病当家内外有井皆悉着药辟温气也
　　又太乙流金散辟温气
　　雄黄【三两】雌黄【六两】石【一两半】鬼箭羽【一两半】羚羊角【烧二两】
　　右五味治下筛三角綘袋盛一两带心前并挂门户上若逢大疫之年以月旦青布褁一刀圭中庭烧之温病人亦烧熏之
　　又雄黄散辟温气方
　　雄黄【五两】朱砂【一作赤木】菖蒲　鬼臼【各二两】
　　右四味捣筛末以涂五心额上鼻人中及耳门
　　又断温疫转相染着至灭门延及外人无收视者方赤小豆　鬼箭羽　鬼臼　雄黄【各三两】
　　右四味捣末以蜜和丸如小豆大服一丸可与病人同床
　　又辟温粉
　　川芎　苍术　白芷　藁本　零陵香【各等分】
　　右五味捣筛为散和米粉粉身若欲多时加药增粉用之【出第十卷中】
　　千金辟温虎头杀鬼丸方
　　虎头骨【五两炙】朱砂【一两半研】鬼臼【一两】雄黄【一两半研】皂荚【一两炙】雌黄【一两半研】芜荑【一两】
　　右七味捣筛以腊蜜和如弹丸大綘嚢盛系臂男左女右家中置屋四角月朔望夜半中庭烧一丸忌生血物【肘后同】
　　又治瘴气竹茹汤方
　　青竹茹【二升】
　　右一味以水四升煮取三升分三服
　　又辟温病粉身散方
　　芎防　白芷　藁本
　　右三味等分捣下筛内米粉中以粉涂身【延年同】
　　又断温疫朱蜜丸方
　　白蜜和上等朱砂粉一两常以太岁日平旦大小勿食向东方立人吞三七丸如麻子大勿令齿近之并吞赤小豆七枚投井泉水中终身勿忘此法
　　又治温病不相染方
　　正旦吞麻子赤小豆各二七枚又以二七枚投井中【肘后延年同】
　　又方
　　新布盛大豆一升内井中一宿出服七枚【肘后用小豆】
　　又方
　　切松叶如粟米酒服方寸匕日三服辟五年温
　　又方
　　常以七月七日合家含赤小豆向日吞二七枚
　　又方
　　常以七月七日男吞大豆七枚女吞小豆七枚
　　又方
　　神仙教人立春后有庚子日温芜菁葅汁合家大小并服不限多少
　　又疗温气蒜豉汤方
　　蒜五十子并皮研之豉心一升
　　右二味以三歳小儿小便二升合煮五六沸顿服【并出第九卷中】
　　千金翼老君神明白散方
　　白术【二两】桔梗【一两】细辛【一两】附子【二两炮】乌头【四两去黒皮】
　　右五味捣筛綘嚢盛带之所居闾里皆无病若有得疫疠者温酒服一方寸匕覆取汗得吐则差若经三四日者以三方寸匕内五升水中煮令大沸分三服
　　又度瘴散方
　　麻黄【去莭】升麻　附子【炮】白术【各一两】细辛　防已干姜　桂心　防风　乌头【炮】蜀椒【出汗去目】桔梗
　　【各二分】
　　右十二味捣筛为末蜜封贮之山中所在有瘴气之处旦空腹服一钱匕覆取汗病重稍加之【并出第十卷中】
　　古今録騐许季山所撰干敷散主辟温疫疾恶令不相染着气方【肘后作敷干抱朴子作敷干】
　　附子【一枚炮】细辛【一分】干姜【一分】麻子【一分研】栢实【一分】
　　右五味捣筛为散正旦举家以井华水各服方寸匕服药一日十年不病二日二十年不病三日三十年不病受师法但应三日服歳多病三日一服之【肘后胡洽延年范汪删繁同出第二卷中】
　　又杀鬼丸去恶毒方
　　雄黄【五两研】朱砂【五两研】鬼臼【五两】鬼督邮【五两】雌黄【五两研】马兠铃【五两】皂荚【五两炙】虎骨【五两炙】阿魏【五两】甲香【一两】羚羊角【一枚屑】桃白皮【五两】白胶香【一两】菖蒲【五两】羖羊角【一枚屑】腊蜜【八斤錬】石硫黄【五两研】
　　右十七味捣筛十六味腊蜜和之丸如杏子将徃辟温处烧之杀鬼去恶毒气若大疫家可烧并带行【与胡洽方七味不同出第三卷中】
　　延年秘録辟温方
　　正旦取东行桑根大如指长七寸以丹涂之悬着门戸上又令人带之【出第十卷中】
　　辟温不相染方二首
　　病源此病皆因岁时不和温凉失节人感乖之气而生病则病气转相染易乃至灭门延及外人故须预服药及为法术以防之【出第十卷中】
　　千金断温疫主温病转相染着乃至灭门延及外人无收视者赤小豆丸方
　　赤小豆【二两】鬼臼【二两】鬼箭【二两】丹砂【二两研】雄黄【二两研】
　　右五味末之以蜜和如小豆大服一丸可与病人同床传衣也【出第九卷中】
　　延年主辟温疫疾恶气令不相染易防汤方
　　豆豉【一升】伏龙肝【三两研】小儿小便【三升】
　　右三味用小便煎取一升五合去滓平旦服之令人不着瘴疫天行有瘴之处宜朝朝服【出第十卷中】温病哕方四首
　　病源伏热在胃令人胸满胸满则气逆气逆则哕若大下后胃中虗冷亦令致哕也【并出第十卷中】
　　小品茅根汤疗温病有热饮水暴冷哕者方
　　茅根　葛根【各切半升】
　　右二味以水四升煮取二升稍温饮之啘止则停
　　又疗温病热未除重被暴寒寒毒入胃热蕴结不散变啘者方
　　单煮梓皮稍稍饮之佳温病积饮冷冷结胃中热入肾中变壮热大啘者服梓皮温啘得止也夫肾中有热者病差后足心皮喜剥脱去头髪秃落是其证也
　　又茅根橘皮汤疗春夏天行伤寒温病干胃冷变啘方白茅根【切一升】橘皮【三两】桂心【二两】葛根【二两】
　　右四味切以水六升煮取三升分温服三合数连服之尽复合啘止乃停耳微有热减桂一两【文仲古今録騐同出第六卷中】
　　古今録騐疗温病有热饮水暴冷啘枇杷叶饮子方
　　枇杷叶【拭去毛】茅根【各半升】
　　右二味切以水四升煮取二升稍稍饮之啘止则停【出第三卷中】
　　温病渴方二首
　　病源热气入肾藏肾藏恶燥热气盛则肾燥肾燥则渴引饮也【出第十卷中】
　　深师疗温毒病及吐下后有余热渴芍药汤神方芍药【五分】黄连【四分】甘草【二分炙】黄芩【二两】桂心【二两】栝楼【二分】
　　右六味切以水五升煮取三升分三服一日令尽【出第十四卷中】
　　古今録验知母解肌汤疗温热病头痛骨肉烦疼口燥心闷者或是夏月天行毒外寒内热者或已下之余热未尽者或热病自得痢有虗热烦渇者方
　　麻黄【二两去节】知母【三两】葛根【三两】石膏【三两】甘草【二两炙】
　　右五味切以水七升煮取三升分为三服若巳下及自得下虗热未歇者除麻黄加知母葛根病热未除因梦泄者可除麻黄加白薇人参各二两则止【小品同出第二卷中】
　　温病发斑方七首
　　病源夫人冬月触冒寒毒者至春始发病病初在表或巳发汗吐下而表证未罢毒气不散故发斑疮又冬月天时温暖人感乖之气未即发病至春又被积寒所折毒气不得泄至夏遇热其春寒解冬温毒始发出于肌肤斑烂隐如锦文也【出第十卷中】
　　肘后疗温毒发斑大疫难救黒膏方
　　生地黄【半斤】好防【一升】
　　右二味以猪膏二斤合露之煎五六沸令三分减一绞去滓末雄黄麝香如大豆者内中搅和尽服之毒便従皮中出则愈忌芜荑【出第二卷中】
　　小品葛根橘皮汤疗冬温未即病至春被积寒所折不得发至夏得热其春寒解冬温毒始发出肌中斑烂隐如锦文壮热而欬心闷呕但吐清汁宜服此汤则静方【大効】
　　葛根【二两】橘皮【二两】杏仁【二两去尖皮】麻黄【二两去节】知母【二两】黄芩【二两】甘草【二两炙】
　　右七味切以水七升煮取三升分温三服呕闷吐当先定便且消息【古今録验同出第六卷中】
　　删繁疗肺腑藏热暴气斑防香豉汤方
　　香豉【一升绵褁】葱须【切四两】石膏【八两】栀子仁【三两】生姜【八两】大青【二两】升麻【三两】芒硝【三两】
　　右八味切以水六升煮七味取二升五合去滓然后下芒硝分三服【出第十卷中】
</div>
    <div class="pagination">
<a href="外台秘要方_page25.html">上一页</a><span>...</span><a href="外台秘要方_page21.html">21</a><a href="外台秘要方_page22.html">22</a><a href="外台秘要方_page23.html">23</a><a href="外台秘要方_page24.html">24</a><a href="外台秘要方_page25.html">25</a><span class="current-page">26</span><a href="外台秘要方_page27.html">27</a><a href="外台秘要方_page28.html">28</a><a href="外台秘要方_page29.html">29</a><a href="外台秘要方_page30.html">30</a><a href="外台秘要方_page31.html">31</a><span>...</span><a href="外台秘要方_page27.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
