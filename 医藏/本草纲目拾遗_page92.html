<!DOCTYPE html>
<html>
<head>
    <meta charset="UTF-8">
    <title>本草纲目拾遗 - 第 92 页/共 93 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>本草纲目拾遗 - 第 92 页/共 93 页</h1>
    <div class="content">　　治腰脚无力，与山蚂蚁子并入壮药用。百草镜云：外用可绝疟，叩头虫一个，安眉心，虫头向上，膏药盖住，过时自愈。

　　大力丸 汇集：此冯嘉宝方，蒺藜酒洗炒去刺，白茯苓、白芍、苁蓉酒洗、杜仲酥油炒、菟丝子酒煮、续断、当归、覆盆子、威灵仙、破故纸、薏苡仁各一两五钱；牛膝酒洗、无名异、自然铜醋 七次各一两，乳香、没药、朱砂飞过、血竭、青盐各五钱，天雄二两童便浸五日，象鳖一个去头足翅（如无，用土鳖代之），跳百丈十个去足，虎骨二两酥油炙，上药俱为细末，炼蜜丸，二钱半重，早晚盐汤或黄酒送下。少时用力行功，散于四肢。

　　卷十　虫部

　　沙鸡母

　　物理小识：土鳖是象房屎中所生，或以旋土成窝者充之，不知旋土窝者乃沙鸡母，非土鳖也。

　　同金墨磨，涂口疮。

　　卷十　虫部

　　禾虫

　　闽广浙沿海滨多有之，形如蚯蚓。闽人以蒸蛋食，或作膏食，饷客为馐，云食之补脾健胃。

　　广志：夏暑雨禾中蒸郁而生虫，或稻根腐而生虫，稻根色黄，虫乃稻根所化，故色亦黄。

　　大者如箸许，长至丈，节节有口，生青熟红黄，霜降前禾熟则虫亦熟；以初一、二及十五、六乘大潮断节而出，浮游田上，网取之。得醋则白浆自出，以白米泔滤过，蒸为膏，甘美益人，得稻之精华者也。其腌为脯作醢酱，则贫者之食。 吴震方岭南杂记：禾虫绝类蚂蝗，青黄色，状绝可恶厌。潮所淹没淡水田禾根内出，数尺长至丈余，寸寸断皆活，能游泳，午后即败不可食。滴盐醋一小杯，裂出白浆，蒸鸡鸭蛋，牛乳最鲜。 粤录：禾虫状如蚕，长一、二寸，无种类。夏秋间早、晚稻将熟，禾虫自稻根出，潮长浸田，因乘潮入海，日浮夜沉，浮则水百皆紫。采者以巨口狭尾之网系于 ，逆流迎之，网尻有囊，重则倾泻于舟。

　　补脾胃，生血利湿，行小便；疮疡勿食，能作脓。

　　卷十　虫部

　　茄稞虫

　　此虫生茄稞内，梗上有蛀眼，内即有虫。其虫带绿色黑嘴者是。

　　治男女童痨 刘羽仪经验方云：男女童痨，其症不必如大人咳嗽吐血泄精，只是身体瘦弱，皮毛焦枯，肌肤微热，急宜早治。用野茄稞内虫，取数十条，私和在食物之内，与病者吃，数次即愈。

　　卷十　虫部

　　棕虫

　　滇南各甸土司记：棕虫产腾越州外各土司中，穴居棕榈木中，食其根脂汁，状如海参，粗如臂，色黑。土人以为珍馔，土司饷贵客，必向各峒丁索取此虫作供，连棕木数尺解送，剖木取之，作羹味绝鲜美，肉亦坚韧而腴，绝似辽东海参。云食之增髓益血，尤治带下。彼土妇人无患带者，以食此虫也。

　　治赤白带，肠红血痢。其行血而又能补血，功同当归。

　　卷十　虫部

　　蔗蛄

　　漳泉种蔗田中，出一种虫如蚕，食蔗根，名蔗蛄。土人食之，味甚甘美。

　　发痘行浆，托痈清毒，化痰醒酒，和中利小便。

　　卷十　虫部

　　桃丝竹虱

　　此桃丝竹上所生竹虱。李氏草秘云：罨疔疮痘疔最妙。

　　卷十　虫部

　　牙皂树虫

　　救生苦海云：此树大如钱，粗者方得有虫；但取之有法，以利刀速砍其树，迟则虫即下行入根，不可得。其虫子时下行，过午则上行，须午后伐取。

　　治一切肿毒初起。其虫有大小，大者用一条，小者用二条；证轻者用一条，证重者用二条或脓者不治。

　　卷十　虫部

　　黄麻梗虫

　　须秋时先收取，以葱管藏之。 百草镜：麻虫生麻梗近根上一节中，二月化为飞虫，穿穴去。山左人每于刈麻时，将虫连麻梗寸断，布袋装盛，带至南方，货与养禽鸟家，饲画眉、百翎之用。云其虫性暖，去风行血，鸟食之可以御寒。虫形如小蚕，细长明净。入药须连麻梗蒸焙用；如用生者，须以葱藏。

　　治疔 程林即得方：用黄麻梗内虫，以葱叶包贮，挂风头令干，将疔疮挑破，以麻虫少许，入于所挑之处，疮即化为水而愈。 陶节庵治疔蜣螂膏：用蜣螂三个（肚白者佳），黄麻虫十个，二味捣匀，拨破患处贴之；如患在手足，有红丝上臂，丝尽处，将针挑断出血，仍用前药。毒重者更服败毒药。 叶氏方：用黄麻梗中虫一条，焙干为末，酒调服下，疔化为水。

　　卷十　虫部

　　芝麻虫

　　生芝麻梗中，三更辄从下而上，至顶食露，五更辄下，取之以夜。性热助阳，入帏箔用。

　　去痔管 用芝麻虫，如蚕绿色，取焙干为末，开水送下，每日一钱。服七日，其管自出。

　　卷十　虫部

　　桐蛀

　　李氏草秘：生桐油树中，即木蠹也。最治恶肿毒，取七根焙末冲酒服，即愈。

　　卷十　虫部

　　牛膝蛀

　　李氏草秘：虫生牛膝草节中，香油浸制。

　　治指头毒，昼夜痛不可忍者，敷上即愈。

　　卷十　虫部

　　山蚂蚁窠子

　　朱乐只云：山草中有之，系草树之叶结成，大者如斗，冬月取之，蚁在土而不在窠矣。

　　救生苦海：山蚁窠深山内大树根中有之，十一月或正月草枯时寻取。有二种，一种大如升斗，色黄柔软，形如干黄烂叶，又若柔皮纸，窠皮上层层有刷纹成晕，若虎头，俗呼虎头蚂蚁窠，不知何物所造，惟内中多筋，其筋系松毛草茎之类也，抽去内中筋及泥土用之。一种色白，系是泥土所为，其形有类松皮，研用入药。

</div>
    <div class="pagination">
<a href="本草纲目拾遗_page91.html">上一页</a><span>...</span><a href="本草纲目拾遗_page87.html">87</a><a href="本草纲目拾遗_page88.html">88</a><a href="本草纲目拾遗_page89.html">89</a><a href="本草纲目拾遗_page90.html">90</a><a href="本草纲目拾遗_page91.html">91</a><span class="current-page">92</span><a href="本草纲目拾遗_page93.html">93</a><a href="本草纲目拾遗_page93.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
