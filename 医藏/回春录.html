<!DOCTYPE html>
<html>
<head>
    <meta charset="UTF-8">
    <title>回春录 - 第 1 页/共 20 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>回春录 - 第 1 页/共 20 页</h1>
    <div class="content">

　　回春录 王士维

　　序

　　余友王君孟英，少年失怙，其尊人弥留之际，执孟英手而嘱曰：人生天地之间，必期有用于世，汝识斯言，吾无憾矣。孟英泣拜而铭诸心腹。然自顾家贫性介，不能为利达之人，将何以为世用耶？闻先哲有“不为良相，则为良医”之语，因自颜其室曰“潜斋”。而锐志于轩岐之学，潜心研究，遂抉其微。年未冠，游长山，即纳交于余，每见其治病之奇，若有天授，而视疾之暇，恒手一编不辍也。继瞻其斋头一联云：“读书明理，好学虚心”。可见志苦力学，蕴之胸中者，渊深莫测，乃能穷理书性。出之指下者，神妙难言。二十年来，活人无错，岂非以用世之才，运其济世之术，而可垂诸后世者哉？今就余耳目所及之妙法，仿丁长孺刻仲淳案之例，录而付梓，名曰《回春录》。然见闻有限，遗美极多，世之君子，必有如庄敛之，华岫云其人者，更为之远搜博采，以广其传，而余糠秕在前，有荣施矣。

　　道光二十三年癸卯冬十二月愚弟周 拜题

　　一、内科

　　感冒

　　一何叟，年近八旬，冬月伤风，有面赤气逆、烦躁不安之象。孟英曰：此喻氏所谓“伤风亦有戴阳证也”。不可藐视。以：东洋人参 细辛 炙甘草 熟附片 白术 白芍 茯苓 干姜 五味 胡桃肉 细茶 葱白，一剂而瘳。

　　孟英曰：此真阳素扰，痰饮内动，卫阳不固，风邪外入，有根蒂欲拔之虞。误投表散，一汗亡阳。故以真武、四逆诸法，回阳镇饮，攘外安内以为剂也，不可轻试于人，致干操刃之辜，慎之慎之！江小香，病势危笃，浼人迎孟英诊之，脉虚弦而小数，头痛偏于左，后子夜热躁，肢冷欲呕，口干不欲饮，不饥不欲食，舌謇言涩，溺黄而频，曰：体属素虚，此由患感时邪，过投温散，阴津阳气皆伤，后来进补而势反日剧者，滋腻妨其中运，刚烈动其内风，以致医者佥云：表之不应，补亦无功，竟成无药可治之证。虽然、不过难治耳，未可遽弃也。与秋石水拌制高丽参苁蓉 首乌 生白芍 牡蛎 楝实盐水炒 橘红 桑椹 石斛 蒺藜 茯苓，煎（汤），吞饭丸肉桂心五分，一剂躁平呕止，各恙皆减，连投数服，粥食渐安；乃去首乌、楝实，加砂仁末拌炒熟地、菊花、枸杞，半月而瘳。

　　周子朝，患恶寒、头痛、发热，酷似伤寒，而兼心下痛胀。孟英脉之，右部沉滑，苔黄不渴，溲如苏木汁。先以葱豉汤加（山）栀、（黄）连、杏（仁）、贝（母）、蒌（仁）、橘（皮）为方，服后微汗，而不恶寒反恶热。虽汤饮略温，即气逆欲死。孟英曰：客邪解矣，清其痰热可也。予：知母 花粉 杏（仁） 贝（母） 旋（复） 滑（石） （石）斛 橘（皮）

　　枇杷（叶） 茅根 芦根 地栗 海 等药，果吐胶痰甚多，而纳食渐复。惟动则欲喘。于“肃上”之中，佐以“滋下”为善后而瘥。

　　《寓意草》谓：“伤风亦有戴阳证”。此为高年而言。然有似是而非者。黄鼎如母，年登大耋，季冬感冒，痰嗽气逆，额汗颧红，胸痞不饥，神情躁扰。孟英诊脉，左弦疾而促，右滑数而溢，苔色满布。系冬温挟痰阻肺，治节不伸，肝阳鼓舞直升。昔罗谦甫有“治痰火类孤阳”之案，与此颇相似也。以小陷胸汤加薤白、旋复、赭石、花粉、海 、凫茈、竹沥，为大剂投之，痰活便通，数日而瘥。

　　继有陈舜廷之父，年逾花甲，患痰嗽气逆。惟饮姜汤则胸次舒畅，医者以为真属虚寒矣。连投温补之剂，驯致咽痛不食，苔色灰刺，便秘无溺。求孟英诊之，脉至双弦，按之索然，略有胃气。曰：渴喜姜汤者，不过为痰阻清阳之证据耳，岂可妄指为寒，而迭投刚烈之剂哉？胃阴已竭，药不能为矣。

　　丙申春，蜀人石符生将赴邓云崖司马之招，经杭抱病，侨于张柳吟之旧馆，亦为寓侧陈六顺治困。居仃之主人知之，即告以柳吟仆病之事，石闻之悚然，亟遣人延孟英诊焉，脉沉而涩滞，模糊不分至数，肢凉畏冷，涎沫上涌，二便涩少，神气不爽。曰：此途次感风湿之邪，失于解散，已从热化。加以温补，致气机愈形窒塞，邪热漫无出路，必致烁液成痰，逆行而上。但与舒展气机，则痰行热降，诸恙自瘳矣。以：黄连 黄芩枳实 橘皮 栀子 淡豉 桔梗 杏仁 贝母 郁金 通草 紫菀 竹茹 芦菔汁等药，三服而起，调理匝旬遂愈。

　　余某，年三十余，发热数日。医投凉解之法，遂呕吐自汗，肢冷神疲。亟延孟英诊之，脉微弱。曰：内伤也，岂可视同伏暑而一概治之，径不详辨其证耶？与黄 建中汤去饴，加龙骨、生姜、茯苓、橘皮，投剂即安。续加（人）参、（白）术，逾旬而愈。

　　何新之，亦儒医也，患感旬日，胡士扬诊谓：“势欲内陷”。举家惶惶。渠表弟沈悦亭亦工岐黄，而心折于孟英，因拉孟英视之，呃忒苔腻，便秘痰多，心下拒按。持其脉，右手洪大滑数。与小陷胸汤加沙参、菖（蒲）、贝（母）、（紫）菀、薤（白）、（竹）茹、杏（仁）、旋（复）、枇（杷叶）之类，数剂而安。继以甘凉，二旬后，得大解而瘥。

　　石芷卿，患感，张某连投柴、葛之药，热果渐退，而复热之后更孔甚，乃延孟英诊焉。先以：栀子 豆豉黄芩 黄连等药，清解其升浮之热，俟邪归于腑，脉来弦滑而实，径用承气汤下之，时其尊人北涯赴瓯，无人敢主其可服否？另招他医决之，以为太峻，且腹不坚满，妄攻虑变。举家闻之摇惑，暮夜复恳再诊。孟英辨论洋洋，坚主前议，服后果下黑矢。次日大热、大汗、大渴引饮。孟英曰：此腑垢行而经热显矣。予：竹叶石膏汤两剂，继以育阴充津，调理而康。

　　范廉居，患恙。旬日后，病剧。金粟香荐孟英视之。大解已行，热退未净，气逆不饥，呃忒自汗，脉形虚大，舌紫无苔。为上焦热恋，下部阴亏之象。与：西洋参 旋复 竹茹 枇杷叶 石斛 柿蒂 牡蛎 龟板 刀豆牛膝之剂，两服即舌润知饥，呃汗皆罢。乃去刀豆、旋复、柿蒂，加熟地、胡桃肉、当归，投之而愈。

　　范廉居之室人，患恙。苔腻，口酸，耳鸣，不寐，不饥，神惫，脘痛，头摇。脉至虚弦，按之涩弱。以：当归 白芍 枸杞 木瓜 楝实 半夏 石斛 茯神 竹茹 兰叶 白豆蔻，为养营调气，和胃柔肝之法。数啜而瘳。

　　范廉居令嫒，患感。壮热殿屎，二便皆闭，苔黄，大渴，胀闷难堪。脉来弦滑数实，系腑（实）证也。

　　投桃核承气（汤）加蛇、莱菔，二剂而痊。廉居尊人颖禾曰：甚矣，服药之不可不慎也。三人之证，医者皆谓可危，而治之日剧。君悉以一二剂起之，抑何神欤？因忆四十二岁时患 （《古》疟疾）胡魁元先用首乌太早，遂致客邪留恋，缠绵百日，大为所困。嗣后不敢服药，今四十年矣。

　　一、内科

　　风温

　　沈裕昆妻，偶发脘痛，范某予逍遥法，痛颇止，而发热咽痛，邀顾听泉诊视之，知感温邪，予清散法，痛已止而热不退。七日后，目闭鼻塞、耳聋肢搐、不言语、不饮食。顾疑险证，愿质之孟英。而沈之两郎，皆从王瘦石学（医），因请决于师。瘦石亦谓孟英识超，我当为汝致之。时已薄暮，乃飞刺追邀。比孟英亲视：其外候如是，而左手诊毕即缩去，随以右手出之。遽曰：非神昏也。继挖牙关、察其苔色；白滑。询知大解未行。

　　曰：病是风温，然不逆传膻中，而顺传胃腑。证无可恐。听泉学问胜我，知证有疑窦，而虚心下问，岂非胸襟过人处！但温邪传胃，世所常有，而此证如此骇人，乃素有痰饮盘踞胃中，外邪入之，得以凭借，苔色之不形黄燥者，亦此故耳。不可误认夫温为热邪，脉象既形弦滑以数，但令痰饮一降，苔必转黄。此殆“云遮雾隐”之时，须具温太真燃犀之照，庶不为病所欺。昔人于温证，仅言逆传，不言顺传，后世遂误执伤寒在足经，温热在手经，不知经络贯串，岂容界限？喻氏嘉言，谓伤寒亦传手经，但足经先受之耳，吾谓温热亦传足经，但手经先受之耳。一隅三反，既有其逆。岂无其顺？盖自肺之心包，病机渐进而内陷，故曰逆。自肺之胃腑，病机欲出而下行，故曰顺。今邪虽顺传，欲出未能，所谓“胃病则九窍不和”，与逆传神昏之犀角地黄汤”证，大相径庭。郭云台云：“胃实不和，投滚痰而非峻”。可谓治斯疾之真诠。遂书小陷胸合蠲饮六神汤加枳（实）、（浓）朴，以芦菔煮水煎药，和入竹沥一杯，送下礞石滚痰丸四钱。沈嫌药峻，似有难色。孟英曰：既患骇人之病，必服骇人之药。药不瞑眩，厥疾勿瘳，盍再质之瘦石听泉乎？沈颔之。王、顾阅方，佥以为是。且云：如畏剂重，陆续徐投可也。

　　翌日，孟英与听泉会诊，脉症不甚减。询知昨药分数次而服。孟英曰：是因势分力缓之故也。今可释疑急进，病必转机。听泉深然之。黎明，果解出胶韧痰秽数升，各恙即减，略吐言语，稍啜稀粥，苔转黄燥，药改轻清，渐以向安，嗣与育阴柔肝而愈。

　　程燮庭乃郎芷香，今春病温，而精关不固。旬日后，陡然茎缩寒颤，自问不支。人皆谓其为虚疟，欲投参、附。孟英曰：非疟也。平日体丰多湿，浓味酿痰，是以苔腻不渴，善噫易吐，而吸受风温，即以痰湿为山险，乘其阴虚阳扰，流入厥阴甚易，岂容再投温补，以劫液锢邪而速其痉厥耶？伊芳家以六代单传，父母深忧之，坚求良治。孟英曰：吾虽洞识其证，而病情 ，纵有妙剂，难许速功。治法稍乖，亦防延误。虽主人笃信，我有坚持，恐病不即瘳，必招物议，中途歧惑，有过谁归？倘信吾言，当邀顾听泉会诊。匡余之不逮，即以杜人之妄议。程深然之。于是，王、顾熟筹。午后，进整肃肺胃方以解客邪，蠲痰湿而斡旋枢机。早晨，投凉肾舒肝法，以靖浮越，搜隧络而守关键，病果降序。奈善生嗔怒、易招外感。不甘淡泊，反复多次。每复发必茎缩寒颤，甚至齿缝见紫血瓣，指甲有微红色，溺短而浑黑极臭。孟英曰：幸上焦已清，中枢已运，亟宜填补肾阴，清除肝热。以：西洋参 二冬 二地 苁蓉 花粉 知（母） （黄）柏 （黄）连 （川）

　　楝（石）斛 （白）芍 石英 牡蛎 龟板 鳖甲 阿胶 鸡子黄之类，相迭为方，大剂连投二十余帖，各恙渐退，继以此药熬膏晨服，午进缪氏资生方，各品不炒，皆生晒研末，竹沥为丸。枇杷叶汤送下。服至入秋，始得康健。孟英曰：古人丸药皆用蜜，最属无谓。宜各因其证而变通之，此其一法也。

　　韩组林，年近古稀，孟冬患肢厥头肿，谵语遗尿，包某作虚风类中，进以温补，势益剧。孟英脉之，左弦数，右滑溢。乃痰热内阻，风温外侵。予：羚（羊角） 贝（母） （竹）茹 栀（子） （连）翘 （白）

　　薇桑（叶） 菊（花） 花粉 丹皮 旋复，以芦菔汤煎服而愈钱闻远仲郎患感，汤某进桂、朴、姜、柴等药，而痰血频咯，神瞀耳聋，谵语便溏，不饥大渴，苔黑溲少，彻夜无眠。范应枢、顾听泉叠进轻清，黑苔渐退，舌绛无津，外证依然，不能措手。孟英诊之，脉皆细数，乃真阴素亏，营液受烁，不必以便溏不食而畏滋腻也。授以：西洋参 生地 二至（丸） 二冬 龟板 燕窝（竹）茹 贝（母） 银花 藕汁 梨汁 葳蕤 百合等药，二剂，咯血渐至，痰出甚多，渐进稀糜，夜能稍寐。五剂，热退泻止，渴始减，脉渐和。旬日后，解燥屎而痊。

　　王炳华之子，患感，叶某用温散药，而气逆碍卧。四明老医王秉衡作肾虚不能纳气治，连服大剂温补，喘嗽益剧，面浮跗肿，抬肩自汗，大渴胁痛。乞治于孟英，已半月不交睫矣。诊其脉，右部弦大而强，舌根黑苔如煤者，两条，面黧形瘦，幸而大解溏泻，得能消受许多误药。径予；旋（复） （代）赭石 黄连 枳实 栝蒌 苏子杏仁 莱菔汁 紫菀 （生）石膏，六大剂，始能就枕，而大渴不止，脘腹反形痞胀，按之坚痛。乃去旋（复）、（代）赭石，少加白芥子、半夏、薤白，兼令日啖北梨数十枚。

　　服旬日，胸腹皆舒，苔色尽退，唯嗽未已。改用：西洋参 杏（仁） 贝（母） 芦根 知母 冬瓜子 （枇）杷叶 花粉 柿霜 竹沥，十许剂，嗽止，而跗肿、渴、泻，亦皆霍然矣。凡啖梨三百余斤，闻者莫不诧异。

　　俞博泉令郎，患感，即兼腹痛而胀。胡某投以温散，二便不行，昏谵大渴，舌苔黑刺。孟英以：犀（角）（连）翘 楝（实） 薄（荷） （黄）连 花粉 元参 大黄，服之，便下神清。为（乃）去犀角，加丹皮，二帖，苔化热退。惟少腹梗胀，不甚知饥。改投：（山）栀 （黄）连 楝（实） 蒺（藜） 延胡橘核 苁蓉 花粉 制军诸药，连解黑矢，渐以向安。正欲养阴之际，而惑于旁言，另招金某，服大剂温补药，以图元气骤复。不知余烬内燔，营受灼而血上溢，液被烁而肌消消，犹谓吐血宜补，形瘦为虚，竟竭力补死而后已。

　　周光远令堂，患温邪，痰嗽，脘闷，汗多。孟英投：石膏 竹菇 知母 花粉 旋复 贝母 蒌仁 紫菀等药三十剂而愈。

　　陈赤堂令正，患感，面赤不眠，烦躁谵语，口甘渴腻，溲涩而痛。顾听泉多剂清解未应。孟英切其脉，左弦洪而数，右滑而溢，胸次痞结，大解未行，肝阳上浮，肺气不降，痰热阻痹，邪乃逗留。与：小陷胸（汤）合温胆（汤）雪羹加旋（复）、薤（白）投之，胸结渐开。乃去半（夏）、薤（白），而送（服）当归龙荟丸，谵语止，且能眠。参以通幽汤下其黑矢，三次后，始进养阴和胃而痊。

　　一、内科

　　春温

　　余侄森伯，患发热面赤，渴而微汗。孟英视之曰：春温也。乘其初犯，邪尚在肺，是以右寸之脉洪大，宜令其下行，由腑而出，则可霍然。投：知母 花粉 冬瓜子 桑叶 枇杷（叶） 黄芩 苇茎 栀子等药，果大便连泄极热之水二次，而脉静身凉，知饥啜粥，遂痊。设他人治之，初感总用汗药，势必酿成大证。

　　濮树堂室，怀妊五月，患春温。口渴善呕，壮热无汗。旬日后，始浼孟英视之。见其烦躁谵语，苔黄不燥，曰：痰热阻气也。病不传营，血药禁用。试令按其胸次，果然坚痛。而大解仍行，法当开上。用小陷胸汤加石菖蒲、枳实、杏（仁）、贝（母）、（竹）茹、郁（金）、栀（子）、（连）翘等药，芦菔汤煎服。服二剂，神情即安。四帖后，心下豁然。然心腹如烙，呕吐不纳。改投大剂甘寒，加乌梅，频啜渐康。秋间得子亦无恙。

　　姚令舆室，素患喘嗽，而病春温。医知其本元久亏，投以温补，痉厥神昏，耳聋谵语，面青舌绛，痰喘不眠。皆束手矣！延孟英诊之，脉犹弦滑。曰：证虽危险，生机未绝，遽尔轻弃，毋乃太忍。与：犀角 羚羊（角） 元参 沙参 知母 花粉 石膏以清热息风，救阴生液。佐：苁蓉 石英 鳖甲 金铃 旋复 贝母 竹沥以潜阳镇逆，通络蠲痰。三剂而平。继去犀（角）、羚（羊角）、石膏，加生地黄，服旬日而愈。仲秋，令舆病，竟误服温补，数日而殒，岂非命耶？许芷卿，亦精于医，偶患外感，即服清散之药，而证不减。或疑其非春温也，邀孟英质之，诊脉迟涩，二便皆行，筋掣不眠，畏寒能食，喉舌皆赤。予大剂清营药，数服而瘥。

　　迨夏，两腿患疥，外科治之，久而不愈。孟英谓：（因）其平昔善饮，蕴热深沉，疡科药亟宜概屏，令以雪羹汤送（服）当归龙荟丸，果得渐瘳。

　　陈建周令郎，患春温，初起即神气躁乱，惊惧不眠，两脉甚数。孟英谓：“温邪直入营分也”。与神犀丹佐紫雪，两剂而瘥。夏间，吴守旃暨高若舟令郎，胡秋纫四令嫒，患温，初起即肢 妄言，神情瞀乱。孟英皆用此法，寻即霍然。

　　孟英曰：世人每执汗解之法，为初感之治。孰知病无定体，药贵得宜，无如具眼人稀，以致夭枉载道。归诸天数，岂尽然哉？王皱石广文令弟，患春温，始则谵语发狂，连服清解大剂，遂昏沉不语，肢冷如冰，目闭不开，遗溺不饮，医皆束手。孟英诊其脉，弦大而缓滑，黄腻之苔满布，秽气直喷。投：承气汤加银花、石斛、黄芩、竹茹、元参、石菖蒲，下胶黑矢甚多。而神识稍清，略进汤饮。

　　次日，去（芒）硝、（大）黄，加海 、芦菔、黄连、石膏，服二剂而战解肢和，苔退进粥，不劳余力而愈。

　　继有张镜江邀（孟英）治叶某，又钱希敏之妹丈李某，孟英咸一下而瘳。惟吴守旃之室，暨郑又侨，皆下至十余次始痊。今年时疫盛行，医多失手，孟英随机应变，治法无穷，救活独多，不胜缕载。

　　翁嘉顺，亦染温病，初发热，即舌赤而渴，脉数且涩。孟英曰：非善证也。盖阴虚有素，值此忧劳哀痛之余，五志内燔，温邪外迫，不必由卫及气，自气而营。急予清营，继投凉血，病不稍减。且家无主药之人，旁议哗然，幸其旧工人陈七，颇有胆识，力恳手援。孟英曰：我（心）肠最热，奈病来颇恶，治虽合法，势必转重。若初起不先觑破，果已殆矣。吾若畏难推诿，恐他手虽识其证，亦无如此大剂，车薪杯水，何益于事。吾且肩劳任怨，殚心尽力以图之。病果日重，昏瞀耳聋，自利红水，目赤妄言。孟英惟以晋三犀角地黄汤加银花、石膏、知母、石解、栀（子）、贝（母）、花粉、兰草、菖蒲、竹沥、竹茹、竹叶、凫茈、海 等，出入互用，至十余剂，舌上忽布秽浊垢苔，口气喷出，臭难向迩，手冷如冰，头面自汗，咸谓绝矣。孟英曰：生机也。阴虚而热邪深入，余一以清营凉卫（血）之法，服已逾旬，始得营阴渐振，推邪外出，乃现此苔，惟本元素弱，不能战解，故显肢冷，而汗仅于头面，非阳虚欲脱也。复予甘寒频灌，越三日，汗收热退，苔化肢温。

　　此病自始迄终，犀角共服三两许，未犯一毫相悖之药，且赖陈七恪诚，始克起九死于一生，继以滋阴善后而康。

　　一、内科

　　暑温

　　王子与，病革，始延孟英视之，曰：阴虚之质，暑热胶锢，殆误投补药矣。乃叔少洪云：侄素孱弱，医投熟地等药十余剂耳。孟英曰：暑热证，必看邪到血分，始可议用生地，何初病即进熟地？岂仅知禀赋之虚，而未睹外来之疾耶？昔贤治暑，但申表散温补之戒，讵料今人于律外更犯滋腻之辜，而一误致此，略无悔悟，不啻如油入面，如漆投胶，将何法以挽回哉？越日果卒。夫小米舍人，仅此一脉，完姻未久，遽尔珠沉，殊为惨然。

</div>
    <div class="pagination">
<span class="current-page">1</span><a href="回春录_page2.html">2</a><a href="回春录_page3.html">3</a><a href="回春录_page4.html">4</a><a href="回春录_page5.html">5</a><a href="回春录_page6.html">6</a><span>...</span><a href="回春录_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
