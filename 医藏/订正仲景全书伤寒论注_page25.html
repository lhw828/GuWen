<!DOCTYPE html>
<html>
<head>
    <meta charset="UTF-8">
    <title>订正仲景全书伤寒论注 - 第 25 页/共 63 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>订正仲景全书伤寒论注 - 第 25 页/共 63 页</h1>
    <div class="content">　　张璐曰：此言脾约当下不下，则浮涩转为浮芤，津液竭而难下矣。其阳则绝，即阳绝于里，亡津液之互辞也。

　　赵良曰：胃中阳热亢甚，脾无阴气以和之，孤阳无偶，不至燔灼竭绝不止耳。

　　沈明宗曰：此辨阳明津竭之脉也。浮为邪气强，芤为阴血虚，阳邪盛而阴血虚，为浮芤相搏，胃气生热，故曰：其阳则绝。即亡津液之互词也。若见此脉，当养津液，不可便攻也。

　　阳明病，反无汗，而小便利，二三日呕而咳，手足厥者，必苦头痛，若不咳不呕，手足不厥者，头不痛。

　　【注】阳明病，法多汗，反无汗而小便利，是寒气内攻也。至二三日呕而咳，寒邪上逆也；手足厥者，寒气见于四肢也；气上逆，则咳而苦头痛矣。若不咳、不呕、不厥，则头不痛。此证之头痛者标也，咳逆、手足厥者本也。

　　【集注】程知曰：无汗小便利，呕咳肢厥头痛，曷不谓太阳病？盖初起无头痛诸表证也。此头痛是二三日后呕咳而厥所致，非因头痛致呕咳而厥也。呕、咳二证，太阳、少阳俱有之，其表证未解，则属太阳病；其寒热往来者，则谓之少阳病也。厥，则厥阴有之，但无呕与咳也。

　　张璐曰：阳明无汗，呕咳手足厥者，得之荣卫俱伤而邪入深也。然小便利，则邪不在内而在外，不在下而在上，故知必苦头痛，仍宜小青龙主之。若不呕、不咳、不厥而小便利者，邪必顺水道而出，岂有逆攻巅顶之理哉！林澜曰：须识阳明亦有手足厥证，胃主四肢，中虚气寒所致也。然头苦痛而咳，自与阴寒但厥者异矣。此类数条最为难解。

　　吴人驹曰：呕咳手足厥头痛，皆由反无汗之故也。

　　阳明病，但头眩，不恶寒，故能食而咳，其人咽必痛；若不咳者，咽不痛。

　　【注】阳明病，当恶热不恶寒，若从伤寒传来，则不能食，今从中风传来，故能食也。伤寒挟寒邪，则有头痛证，今中风挟风邪，则有头眩证，理固然也。寒邪属阴，若兼饮则咳而呕，今不呕而咽痛，则以风属阳邪，风病则兼火，故咳而咽痛，以类相从也。

　　【集注】方有执曰：眩，风旋而目运也，风，故不恶寒能食。咳，逆气也。咽门，胃之系也。胃热而气逆攻咽，则咳而咽伤也。

　　程知曰：阴邪下行，故无汗而小便利；阳邪上行，故不恶寒而头眩。寒则呕不能食，风则能食；寒则头痛，风则咽痛，是风寒入胃之辨也。

　　程应旄曰：阳明以下行为顺，逆则上行，故中寒则有头痛证，中风则有头眩证。以不恶寒而能食，知其郁热在里也。寒上攻能令咳，其咳兼呕，故不能食而手足厥；热上攻亦令咳，其咳不呕，故能食而咽痛，以胃气上通于肺，而咽为胃腑之门也。夫咽痛惟少阴有之，今以咳伤致痛，若不咳则咽不痛，况更有头眩不恶寒之证，益可辨其为阳明之郁热也。

　　病患有寒，复发汗，胃中冷，必吐蛔。

　　【注】病患有寒，谓胃中寒也。复发汗，谓汗而复汗也。胃寒复汗，阳气愈微，胃中冷甚，蛔不能安，故必吐蛔也，宜理中汤送乌梅丸可也。

　　【集注】程应旄曰：汗生于谷精，胃中阳气所酿也。有寒复发汗，知胃阳不复存于内矣，蛔何能安？发汗后，水药不得入口为逆，若更发汗，必吐下不止。

　　【按】必吐下不止之“下”字，当是衍文。

　　【注】此承上条误而又误，必变而成逆也。胃中虚冷，本因误汗，水药不得入口，入口即吐而为逆也。若更发其汗，则胃逆益甚，不能司纳。不特水药入口方吐，且必无时而不吐逆也。

　　【集注】成无己曰：汗后水药不得入口，为之吐逆。发汗亡阳，胃中虚冷也；若更发汗，则愈损阳气，胃气大虚，故吐不止。

　　程应旄曰：发汗后见此者，由未汗之先，其人已是中虚而寒，故一误不堪再误也。

　　脉浮而迟，表热里寒，下利清谷者，四逆汤主之。

　　【注】阳明病，脉浮而迟，浮主表热，迟主里寒。今其证下利清谷，则为里寒太甚，法当温之，宜四逆汤主之。

　　【集注】汪琥曰：阳明经病，脉当从长，今脉但浮，此在表之热凝也。腑病脉当从数，今脉过迟，此在里之寒甚也，故见下利清谷。其所利之谷食，色不变气不臭，即完谷不化也。此里寒已极，故与四逆汤也。

　　阳明病，欲解时，从申至戌上。

　　【注】凡阳明病，无论在经在腑，必乘其旺时而解。申、酉、戌，阳明旺时也。经气旺，则邪气自退，故解也。

　　【集注】张志聪曰：经云：日西而阳气衰，阳明之所主也。从申至戌上，乃阳明主气之时，表里之邪欲出，必随旺时而解。

　　卷五

　　辨少阳病脉证并治全篇

　　少阳主春，其气半出地外，半在地中，人身之气亦如之，故主半表半里也。半表者，谓在外之太阳也；半里者，谓在内之太阴也。邪入其间，阴阳相移，寒热交作，邪正相持，进退互拒，此际汗、吐、下三法俱在所禁，故立小柴胡汤和解法，加减施治。然小柴胡加减法中，又有口不渴身有微热者，加桂枝以取汗，及下后胸胁满微结，小便不利，渴而不呕，头汗出，往来寒热者，用柴胡桂枝干姜汤汗之。又有柴胡证具，而反下之，心下满而硬痛者，此为结胸也，大陷胸汤主之；及柴胡证仍在者，先与小柴胡汤。呕不止心下急，郁郁微烦者，为未解也，与大柴胡汤下之。更有本柴胡证，医以丸药，下之微利，胸胁满而呕，日晡潮热者，小柴胡加芒硝汤下之等法。是仲景亦有汗、下之法，惟在临证详察，因病施治，不可执一也。

　　少阳之为病，口苦，咽干，目眩也。

　　【注】少阳者，胆经也。其脉起于目锐 ，从耳后入耳中，挟咽出颐颔中。邪伤其经，故口苦、咽干、目眩也，口苦者，热蒸胆气上溢也；咽干者，热耗其津液也；目眩者，热熏眼发黑也。此揭中风、伤寒邪传少阳之总纲，凡篇中称少阳中风、伤寒者，即具此证之谓也。

　　【集注】林澜曰：论中言少阳病，胸胁痛耳聋，往来寒热，心烦喜呕，胸胁痞硬，半表半里之证详矣。

　　此何以曰口苦咽干目眩也？大抵病于经络者，此篇诸条已悉之矣，若胆热腑自病，则又必有此证也。

　　沈明宗曰：此虽少阳总证，然偏里矣。少阳主胆，其脉循胁络于耳，故胸胁痛而耳聋。仲景另出手眼，以补口苦、咽干、目眩之里证，乃括少阳风伤卫、寒伤荣，风寒两伤而言也。

　　吴人驹曰：少阳者，一阳也。少阳之上，相火主之。若从火化，火盛则干，故口苦咽干也。少阳属木，木主肝，肝主目，故病则目眩也。

　　魏荔彤曰：胆腑与少阳经为表里，而非半表半里之谓。半表者，对太阳之全表言；半里者，对太阴之全里言。故少阳在半表半里之间，总以经络之界为言。又曰：经中所谓不必悉具者，指或中余证，而少阳经胆腑之主病，未有不悉具而遽可指为少阳病成者。

　　少阳中风，两耳无所闻，目赤，胸中满而烦者，不可吐下，吐下则悸而惊。

　　【注】少阳，即首条口苦、咽干、目眩之谓也。中风，谓此少阳病，是从中风之邪传来也。少阳之脉，起目锐 ，从耳后入耳中；其支者，会缺盆，下胸中，循胁。表邪传其经，故目赤耳聋，胸中满而烦也。然此乃少阳半表半里之胸满而烦，非太阳证具之邪陷胸满而烦者比，故不可吐、下，若吐、下则虚其中，神志虚怯，则悸而惊也。此揭中风邪传少阳之大纲也。

　　【集注】程知曰：少阳惟宜和解，若吐之则虚其阳而悸，下之则虚其阴而惊。

　　汪琥曰：少阳有吐下之禁，只因烦满，故误行吐下之法。成注谓：吐则伤气，气虚者悸；下则亡血，血虚者惊。不知惊悸，皆主于心，误吐且下，则津液衰耗，神志虚怯，故悸而惊也沈明宗曰：胸中烦满似乎可吐，但在少阳，其邪已下胸循胁，吐之徒伤胸中之气，使邪内并逼迫神明，则悸而惊也。

　　魏荔彤曰：此条论仲景不出方。小柴胡条中有心烦心下悸之证，想可无事他求也。汗、吐、下三法既不可行，则当和解之。小柴胡为少阳对证之药，斯用之宜决耳！伤寒，脉弦细，头痛发热者，属少阳。少阳不可发汗，发汗则谵语。此属胃，胃和则愈，胃不和，则烦而悸。

　　【注】不曰少阳伤寒，而曰伤寒，略言之也。谓此少阳病是从伤寒之邪传来也。脉弦细，少阳之脉也。上条不言脉，此言脉者，补言之也。头痛发热无汗，伤寒之证也，又兼见口苦、咽干、目眩少阳之证，故曰属少阳也。盖少阳之病已属半里，故不可发汗，若发汗，则益伤其津，而助其热，必发谵语，既发谵语，则是转属胃矣。若其人津液素充，胃能自和，则或可愈；否则津干热结，胃不能和，不但谵语，且更烦而悸矣。此揭伤寒邪传少阳之大纲也。

　　【集注】王肯堂曰：凡头痛、发热俱为在表，惟此头痛、发热为少阳者何也？以其脉弦细，故知邪入少阳之界也。

　　喻昌曰：少阳伤寒禁发汗，少阳中风禁吐、下，二义互举，其旨益严。盖伤寒之头痛发热，宜于发汗者，尚不可汗，则伤风之不可汗，更不待言矣。伤风之胸满而烦，似可吐、下者，尚不可吐、下，则伤寒之不可吐、下，更不待言矣。脉弦细者，邪欲入里，其在胃之津液已为热耗，重复发汗，而驱其津液外出，安得不谵语乎？汪琥曰：误发其汗，谵语者，夺其津液而胃干，故言乱也。此少阳之邪，已转属胃。胃和则愈者，言当用药以下胃中之热，而使之和平也。胃不和，不但谵语，更加烦扰忪悸，此言胃热上犯于心，故藏神不自宁也。

　　伤寒五六日，中风，往来寒热，胸胁苦满，默默不欲饮食，心烦，喜呕，或胸中烦而不呕，或渴，或腹中痛，或胁下痞硬，或心下悸，小便不利，或不渴，身有微热，或咳者，小柴胡汤主之。

　　【注】此承上三条，互详其证，以明其治也。伤寒中风三四日，见口苦、咽干、目眩之证，与弦细之脉，知邪已传少阳矣。若兼见耳聋目赤，胸满而烦者，则知是从中风传来也；若兼见头痛发热无汗者，则知是从伤寒传来也。今五六日，更见往来寒热，胸胁苦满，默默不欲饮食，心烦喜呕，则知是中风、伤寒兼见俱有之证也。少阳之邪，进可传太阴之里，退可还太阳之表，中处于半表半里之间。其邪外并于表，半表不解则作寒，内并于里，半里不和则作热；或表或里无常，故往来寒热不定也。少阳之脉，下胸循胁，邪凑其经，故胸胁苦满也；少阳邪近乎阴，故默默也；少阳木邪病则妨土，故不欲饮食也；邪在胸胁，火无从泄，上逼于心，故心烦也；邪欲入里，里气外拒，故呕；呕则木气舒，故喜之也。此皆柴胡应有之证也。其余诸证，时或有之，总宜以小柴胡汤主之，各随见证以加减治之可耳！然既分中风、伤寒之传，而不分其治者何也？盖以太阳有营卫之分，故风寒之辨宜严，及传阳明、少阳则无营卫之分，且其邪皆化热，故同归一致也。

　　【集注】成无己曰：邪在表里之间，谓之半表半里。伤寒中风者，是或伤寒或中风，非伤寒再中风，中风复伤寒也。五六日，邪自表传里之时，邪在表则寒，在里则热，今在半表半里之间，未有定处，故往来寒热也。

　　邪在表心腹不满，邪在里则心腹胀满，今言胸胁苦满，亦是在表里之间也。邪在表呻吟不安，邪在里则内烦。

　　经云：阳入之阴，则静默默，由邪方自表之里，在表里之间也。邪在表则能食，邪在里不能食，不欲食者，未至于必不能食，故亦为在表里之间也。邪在表则不烦、不呕，邪在里则烦满而呕，烦而喜呕者，邪在表方传里也。邪初入里，未有定处，所传不一，故有或见之证也。

　　方有执曰：五六日，大约言也。往来寒热者，邪入躯壳之里，脏腑之外，两界之隙地，所谓半表半里，乃少阳所主之部位也。故入而并于阴则寒，出而并于阳则热，出入无常，故寒热间作也。太阳一经，有营卫之不同，所以风寒异治；阳明切近太阳，营卫之道在迩，风寒之辨尚严；少阳一经，越阳明去太阳远矣，风寒无异治。经以伤寒、中风五六日，往来寒热，交互为文者，发明风寒至此，同归于一致也。

</div>
    <div class="pagination">
<a href="订正仲景全书伤寒论注_page24.html">上一页</a><span>...</span><a href="订正仲景全书伤寒论注_page20.html">20</a><a href="订正仲景全书伤寒论注_page21.html">21</a><a href="订正仲景全书伤寒论注_page22.html">22</a><a href="订正仲景全书伤寒论注_page23.html">23</a><a href="订正仲景全书伤寒论注_page24.html">24</a><span class="current-page">25</span><a href="订正仲景全书伤寒论注_page26.html">26</a><a href="订正仲景全书伤寒论注_page27.html">27</a><a href="订正仲景全书伤寒论注_page28.html">28</a><a href="订正仲景全书伤寒论注_page29.html">29</a><a href="订正仲景全书伤寒论注_page30.html">30</a><span>...</span><a href="订正仲景全书伤寒论注_page26.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
