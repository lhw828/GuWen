<!DOCTYPE html>
<html>
<head>
    <meta charset="UTF-8">
    <title>医宗金鉴 - 第 188 页/共 424 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医宗金鉴 - 第 188 页/共 424 页</h1>
    <div class="content">　　【注】火主夏，故其德彰着昭显也。夏主长，故其化蕃秀茂盛也。夏阳盛，故其令热也。夏阳外，故其政光明显曜也。夏主热，故其变灾光赫烈而水泉干涸，此热之胜也。火胜不巳，则为万物焦灼，草萎木枯之灾也。26，土德溽蒸政安静，其令云雨其化丰，其变阴埃震骤注，其灾霖雨岸堤崩。

　　【注】土主长夏，故其德溽蒸热也。土主静，故其政安静也。长夏气濡，故其令云雨也。土气厚，故其化万物丰备也。长夏主湿，故其变阴晦烟埃震雷，骤注暴雨，此湿之胜也。土胜不巳，则为久霖淫雨，溃岸崩堤之灾也。27。金德清洁政劲切，其化紧歛令露膏，其变肃杀霜早降，其灾苍干草木凋。

　　【注】金主秋，故其德清凉皎洁也。秋气肃，故其政肃劲齐切也。秋主收，故其化紧收敛缩也。秋主露，故其令露膏万物也。秋主燥，故其变肃寒早霜杀物，此燥之胜也。金胜不巳，则为苍枯，草木凋零之灾也。28。水德凄沧政坚肃，其化清谧其令寒，其变凛冽寒太甚，其灾冰雹霜雪连。

　　【注】水主冬，故其德凄沧而寒也。冬气固，故其政坚凝肃劲也。冬主藏，故其化清冷静谧也。冬主寒，故其变凛冽，寒气太盛，此寒之胜也。水胜不巳，则为冰雪霜雹之灾也。

　　卷四\运气要诀

　　五行地化虫畜谷果有太过不及齐兼化歌

　　29。木主化毛犬麻李，火主羽马麦杏饶，土主化？？牛稷枣，金主化介鸡稻桃，水主化鳞彘豆栗，得气皆育失萧条，太过齐化我克我，不及兼人化克皆苞。

　　【注】虫者，毛，羽，？？，介，鳞也。麟为毛虫之长，而诸毛皆横生，故属木也。凤为羽虫之长，而诸羽皆翔升，故属火也。人为？？虫之长，而诸？？物皆具四肢，故属土也。龟为介虫之长，而诸介皆甲坚固，故属金也。龙为鳞虫之长，而诸鳞皆生于水，故属水也。次则其畜犬，其谷麻，其果李，皆木化也。其畜马，其谷麦，其果杏，皆火化也。其畜牛，其谷稷，其果枣，皆土化也。其畜鸡，其谷稻，其果桃，皆金化也，其畜彘，其谷豆，其果栗，皆水化也。凡此五化之物，得其气之和，则皆蕃育，失其气之和，则皆萧条而不育也。太过齐化，谓我所化之物，与克我者所化之物皆育也。假如木太过，毛虫，犬畜，麻谷，李果，木化之类育，而介虫，鸡畜，稻谷，桃果，金化之类亦育。盖太过则气盛，所不胜者，来齐其化也，其余太过之化仿此。不及兼化，谓克我者，我克之者皆茂育也。假如木不及克我之金，其虫介，其畜鸡，其谷稻，其果桃，皆化育也。盖不及则气衰，克我者我畏之，我克者不畏我，来兼其化也。其余不及之化仿此。苞者，茂也。

　　卷四\运气要诀

　　运气为病歌

　　30。五运六气之为病，名异情同气质分，今将二病归为一，免使医工枉费心。

　　【注】五运六气之为病，虽其名有木，火，土，金，水，风，火，湿，燥，寒之异，而其实为病之情状则同也。今将木运之病，风气之病，火运之病，暑气之病，土运之病，湿气之病，金运之病，燥气之病，水运之病，寒气之病，总归为一病。不使初学医工，枉费心思而不得其头绪也。31。诸风掉眩属肝木，诸暴强直风所因，支痛软戾难转侧，里急筋缩两胁疼。

　　【注】在天为风，在地为木，在人为肝，在体为筋。风气通于肝，故诸风为病，皆属于肝木也。掉，摇动也，眩，昏运也。风主动旋，故病则头身摇动目昏眩运也。暴，猝也，强直，筋病，强急不柔也。风性劲急，风入于筋，故病则猝然筋急强直也。其四肢拘急疼痛，筋软短缩，乖戾失常，难于转侧，里急胁痛，亦皆风伤其筋，转入里病也。32。诸痛痒疮属心火，诸热昏瘖躁谵狂，暴注下迫呕酸苦，膺背彻痛血家殃。

　　【注】在天为热，在地为火，在人为心，在体为脉。热气通于心，故诸火痛痒疮之病，皆属于心火也。热微则燥，皮作痒。热甚则灼，肤作痛。热入经脉与血凝结，浅则为痈，深则为疽，更深入之，则伤脏腑。心脏神，热乘于心，则神不明，故昏冒不省人事也。心主言，热乘于心，则神不辨，故瘖而不能言，或妄言而谵语也。火主动，热乘于身，则身动而不宁，故身躁扰，动甚则发狂也。暴注者，猝暴水泻，火与水为病也。下迫者，后重里急，火与气为病也。呕吐酸苦，火病胃也。膺背彻痛，火伤胸也。血家殃者，热入于脉，则血满腾，不上溢则下泻，而为一切失血之病也。33。诸湿肿满属脾土，霍乱积饮痞闭疼，食少体重肢不举，腹满肠鸣飧泄频。

　　【注】在天为湿，在地为土，在人为脾，在体为肉。湿气通于脾，故诸湿为病，皆属于脾土也。湿蓄内外，故肉肿腹满也。饮乱于中，故病霍乱也。脾失健运，故病积饮也。脾气凝结，故病痞硬、便闭而痛也。脾主化谷，病则食少也。脾主肌肉，湿胜故身重也。脾主四肢，四肢不举，亦由湿使然也。脾主腹，湿淫腹疾，故腹满、肠呜、飧泄也。34。诸气膹郁痿肺金，喘咳痰血气逆生，诸燥涩枯涸干劲，皴揭皮肤肩臂疼。

　　【注】在天为燥，在地为金，在人为肺，在体为皮。燥气通于肺，故诸燥气为病，皆属于肺金也。膹郁，谓气逆胸满，膹郁不舒也。痿，谓肺痿咳嗽，唾浊痰涎不巳也。喘咳气逆、唾痰涎血，皆肺病也。凡涩枯涸干劲，皆燥之化也。干劲似乎强直，皆筋劲病也。故猝然者，多风入而筋劲也。久之者，多枯燥而筋劲也。皴，肤皴涩也。揭，皮揭起也，此燥之病乎外也。臂痛肩痛也，亦燥之病于经也。35。诸寒收引属肾水，吐下腥秽彻清寒，厥逆禁固骨节痛，症瘕？？疝腹急坚。

　　【注】在天为寒，在地为水，在人为肾，在体为骨。寒气通于肾，故诸寒气为病，皆属于肾水也。收、敛也，引，急也。肾属水，其化寒，敛缩拘急，寒之化也。热之化，吐下酸苦，故寒之化，吐下腥秽也。热之化，水液浑浊，故寒之化，澄彻清冷也。厥逆，四肢冷也。禁固，收引坚劲。寒伤于外，则骨节痛也。寒伤于内，则症瘕，？？疝，腹急坚痛也。

　　卷四\运气要诀

　　五运客运太过为病歌

　　36。风气大行太过木，脾土受邪苦肠鸣，飧泄食减腹支满，体重烦冤抑气升，云物飞扬草木动，摇落木胜被金乘，甚则善怒颠眩冒，胁痛吐甚胃绝倾。

　　【注】上文统论主运主气为病，此详言五运客运专主之病也。岁木太过，六壬年也，或岁土不及，六巳年也。木太过则恃强乘土，土不及则母弱而金衰，无以制木，而木亦来乘土，故木气盛则风气大行，为木太过之化。在人则脾土受邪为病，苦肠鸣，飧泄，食少，腹满，体重，烦冤。烦冤者，谓中气抑郁不伸故也。在天则有云物飞扬之变，在地则有草木动摇之化。木胜不巳而必衰，衰则反被金乘，有凋陨摇落之复也。故更见善怒，颠疾，眩冒，胁痛，吐甚之肝脾病也。胃绝倾者，谓胃土冲阳之脉绝而不至，是为脾绝，故主命倾也。37。暑热大行太过火，肺金受邪喘咳痾，气少血失及病疟，注下咽干中热多，燔炳物焦水泉涸，冰雨寒霜水复过，甚则谵狂胸背痛，太渊脉绝命难瘥。

　　【注】岁火太过，六戊年也，或岁金不及，六乙年也。火太过，则火恃强而乘金。金不及，则母弱而水衰无以制火，而火亦乘金。故火气盛则暑热大行，为火太过之化。在人则肺金受邪，其为病喘而咳嗽，气少不足息，血失而颜色瘁，及疟疾注下，火泻咽干中热也。在天则有燔病炎烈沸腾之变，在地则有物焦槁水泉涸之化。火胜不巳而必衰，衰则反被水乘，有雨冰雹早霜寒之复也；故更见谵语狂乱，胸背痛之心肺病也。太渊，肺脉也，肺金之脉绝而不至，是为肺绝，故主病难愈也。38。雨湿大行太过土，肾水受邪腹中疼，体重烦冤意不乐，雨湿河衍涸鱼生，风雨土崩鳞见陆，腹满溏泻苦肠鸣，足痿瘈痛并饮满，太溪肾绝命难存。

　　【注】岁土太过，六甲年也，岁水不及，六辛年也。土太过，则土恃强而乘水，水不及，则母弱而木衰无以制土，而土亦乘水。故土气盛则雨湿大行，为土太过之化。在人则肾水受邪，其为病，四肢冷厥，腹中痛，体重，烦冤，意不乐也。在天则有雨湿数至之变，在地则有河衍涸泽生鱼之化。湿胜不巳而必衰，衰则反被木乘，有风雨大至，土崩鳞见于陆之复也，故更见腹满，溏泻，肠鸣，足痿瘈痛，饮满之脾胃病也。太溪，肾脉也，肾水之脉绝而不至，是为肾绝，故曰主命难存也39。清燥大行太过金，肝木受邪耳无闻，胁下少腹目赤痛，草木凋陨焦槁屯，甚则胸膺引背痛，胠胁何能反侧身，喘咳气逆而血溢，太冲脉绝命难生。

　　【注】岁金太过，六庚年也。岁木不及，六丁年也。金太过，则金恃强而乘木；木不及，则母弱而火衰无以制金，而金亦乘木。故金气盛则清燥大行，为金太过之化。在人则肝木受邪，其为病耳聋无闻，胁下痛，少腹痛，目眦赤痛也。在天则有清燥肃杀之变，在地则有草木凋陨之化。燥胜不巳而必衰，衰则反被火乘，有苍干，焦槁之复也。故更见胸膺引背，胠胁疼痛，不能转侧，喘咳，气逆，失血之肝肺病也。太冲，肝脉也，肝木之脉绝而不至，是为肝绝，故主命难生也。40。寒气大行太过水，邪害心火热心烦，躁悸谵妄心中痛，天冰霜雪地裂坚，埃雾濛郁寒雨至，甚则肿咳痛中寒，腹满溏鸣食不化，神门脉绝死何言。

　　【注】岁水太过，六丙年也。岁火不及，六癸年也。水太过，则水恃强而乘火；火不及，则母弱而土衰无以制水，而水亦乘火。故水气盛则寒气大行，为水太过之化。在人则心火受邪，其为病心烦躁悸，谵语妄言，心中热痛也。在天则有雨冰霜雪之变，在地则有冻裂坚刚之化。寒胜不巳而必衰，衰则反被土乘，有埃雾蒙郁不散，寒雨大至之复也。故更见肿、喘、中寒，腹满、溏泻、肠呜，饮食不化之肾脾病也。神门，心脉也，心火之脉绝而不至，是为心绝，故主死也。

　　卷四\运气要诀

　　六气客气主病歌

　　41。少阴司天热下临，肺气上从病肺心，燥行于地肝应病，燥热交加民病生，喘咳血溢及血泻，寒热鼽嚏涕流频，疮疡目赤嗌干肿，厥心胁痛苦呻吟。

　　【注】上文统论主运、主气为病，此则详言六气客气专主之病也。少阴君火司天，子午岁也。火气下临金之所畏，故肺气上从而病肺心也。凡少阴司天，则阳明燥金在泉，故燥行于地而病肝也。是则知燥热交加，民病喘咳，血上溢，血下泄，寒热，塞鼽，喷嚏，流涕，疮疡，目赤，嗌干，肿痛，心痛，胁痛，皆其证也。42。太阴司天湿下临，肾气上从病肾阴，寒行于地心脾病，寒湿交攻内外淫，民病身重足跗肿，霍乱痞满腹胀？？，肢厥拘急脚下痛，少腹腰疼转动钝。

　　【注】太阴湿土司天，丑未岁也。湿气下临水之所畏，故肾气上从而病肾阴也。凡太阴司天，则太阳寒水在泉，故寒行于地而病心脾也。是知寒湿内外交攻，民病身重，足跗肿，霍乱，痞满，腹胀，四肢厥逆拘急，脚下痛，少腹痛，腰痛难于动转，皆其证也。43。少阳司天火下临，肺气上从火刑金，风行于地肝木胜，风火为灾是乃因，民病热中咳失血，目赤喉痹聋眩瞑，疮疡心痛？？瘛冒，暴死皆因臣犯君。

　　【注】少阳相火、司天，寅申岁也。火气下临金之所畏，故肺气上从而病肺也。凡少阳司天，则厥阴风木在泉，故风行于地，木胜则病在肝。是则知风火为灾，民病热中，咳而失血，目赤，喉痹，耳聋眩瞑，疮疡，心痛，？？动，瘛瘲，昏冒，皆其证也。暴死者，是三之客气，相火加临君火，以臣犯君故也。44。阳明司天燥下临，肝气上从病肝筋，热行于地心肺害，清燥风热互交侵，民病寒热咳膹郁，掉振筋痿力难伸，烦冤胁痛心热痛，目痛眦红小便绛。

　　【注】阳明燥金司天，卯酉岁也。燥气下临木之所畏，故肝气上从而病肝筋也。凡阳明司天，则少阴君火在泉，故热行于地而病肺心也。是则知清燥风热交侵，民病寒热而咳，胸郁膹满，掉摇振动，筋痿无力，烦冤抑郁不伸，两胁心中热痛，目痛眦红，小便绛色，皆其证也。45。太阳司天寒下临，心气上从病脉心，湿行于地脾肉病，寒湿热内去推寻，民病寒中终反热，痈疽火郁病缠身，皮？？肉苛足痿软，濡泻满肿乃湿根。

　　【注】太阳寒水司天，辰戌岁也。寒气下临火之所畏，故心气上从而病心脉也。凡太阳司天，则太阴湿土在泉，故湿行于地而病脾肉也。是则知寒湿热气相合，民病始为寒中终反变热，如廱疽一切火郁之病，皮？？痹而重着，肉苛不用不仁，足痿无力，湿泻腹满身肿，皆其证也。46。厥阴司天风下临，脾气上从脾病生，火行于地冬温化，风火寒湿为病民，耳鸣掉眩风化病，支满肠鸣飧泻频，体重食减肌肉痿，温厉为灾火化淫。

　　【注】厥阴风木司天、巳亥岁也。风气下临土之所畏，故脾气上从而病脾也。凡厥阴司天，则少阳相火在泉，故火行于地而病温也。是则知风火寒湿杂揉，民病耳聋，振掉，眩晕，腹满，肠鸣，完谷不化之泻，体重食减，肌肉痿瘦，皆其证也。

　　卷四\运气要诀

　　运气当审常变歌

　　47。未达天道之常变，反谓气运不相应，既识一定之常理，再审不定变化情，任尔百千杂合病，要在天时地化中，知其要者一言毕，不得其旨散无穷。

　　【注】近世医者，皆谓五运六气与岁不应，置而不习，是未达天道之常变也。时之常者，如春温，夏热，秋凉，冬寒也。日之常者，早凉，午热，暮温，夜寒也。时之变者，春不温，夏不热，暑不蒸，秋不凉，冬不寒也。日之变者，早温，午寒，暮凉，夜热也。但学医者，欲达常变之道，当先识一定主客之理，次审不定变化猝然之情，然后知百千杂合之气为病，俱莫能逃天时地化之理也。虽或有不应，亦当审察与天时何时，地化何化，人病何病相同，即同彼时，彼化，彼病而施治之，乃无差谬。此知其要者，一言而终也。为医者可不于运气中一加意耶？附：冲阳诸脉穴位：冲阳穴──在足跗上五寸，去陷骨二寸骨间动脉。太渊穴──在掌后内侧，横纹头动脉中。太溪穴──在足内踝后五分，跟骨上动脉陷中。太冲穴──在足大指本节二寸间，动脉应手陷中。神门穴──在掌后锐骨端陷中。。附：

　　卷四

　　伤寒心法要诀

　　伤寒一证，仲景论中立三百九十七法，一百一十三方，神明变化，可谓既详且尽矣。其治杂证也，则有『金匮要略』分门别类，包举赅括，无非示人以规矩准绳，欲其触类傍通，以应变于无穷也。但其辞旨古奥，义薀幽深，条目繁多，未易领会，人多苦之。兹特撮其要旨，编为歌诀，俾学者便于熟读默记，融会贯通，然后再玩味全书，则易读易解，有会心之乐，而无望洋之叹矣。由此登堂入室，将见二千年来大法微言，昭如日月，不致尘封，庶几于斯道不无小补云尔。

　　卷四\伤寒心法要诀

　　伤寒传经从阳化热从阴化寒原委

　　1。六经为病尽伤寒，气同病异岂期然，推其形藏原非一，因从类化故多端。明诸水火相胜义，化寒变热理何难，漫言变化千般状，不外阴阳表里间。

　　【注】六经，谓太阳，阳明，少阳，太阴，少阴，厥阴也。为病尽伤寒，谓六经为病，尽伤寒之变化也。气同，为天之六气，感人为病同也。病异，谓人受六气生病异也。岂期然，谓不能预先期其必然之寒热也。推其形藏原非一，谓推原其人形之厚薄，藏之虚实非一也。因从类化故多端，谓人感受邪气虽一，因其形藏不同，或从寒化，或从热化，或从虚化，或从实化，故多端不齐也。明诸水火相胜义，谓水胜则火灭，火胜则水干也。化寒变热理何难，谓邪至其经，或从阴化为寒，或从阳变为热，即水火相胜从化之理，何难明也。漫言变化千般状二句，谓伤寒变化千般，总不外乎阴阳表里间也。

　　卷四\伤寒心法要诀

　　太阳风邪伤卫脉证

　　2。中风伤卫脉浮缓，头项强痛恶寒风，病即发热汗自出，鼻鸣干呕桂枝功。

　　【注】中风，病名也。伤卫，谓风伤卫也。脉浮缓，谓中风脉也。头痛项强，恶寒恶风，发热汗自出，鼻鸣干呕，谓中风证也。桂枝功，谓桂枝汤功能治中风虚邪也。详太阳上篇。

　　卷四\伤寒心法要诀

</div>
    <div class="pagination">
<a href="医宗金鉴_page187.html">上一页</a><span>...</span><a href="医宗金鉴_page183.html">183</a><a href="医宗金鉴_page184.html">184</a><a href="医宗金鉴_page185.html">185</a><a href="医宗金鉴_page186.html">186</a><a href="医宗金鉴_page187.html">187</a><span class="current-page">188</span><a href="医宗金鉴_page189.html">189</a><a href="医宗金鉴_page190.html">190</a><a href="医宗金鉴_page191.html">191</a><a href="医宗金鉴_page192.html">192</a><a href="医宗金鉴_page193.html">193</a><span>...</span><a href="医宗金鉴_page189.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
