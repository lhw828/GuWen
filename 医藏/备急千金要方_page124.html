<!DOCTYPE html>
<html>
<head>
    <meta charset="UTF-8">
    <title>备急千金要方 - 第 124 页/共 223 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>备急千金要方 - 第 124 页/共 223 页</h1>
    <div class="content">　　治胀满不通方。

　　芒硝 芍药（各一两半） 杏仁 大黄（各三两） 黄芩（一两六铢）上五味为末，蜜丸如梧子大，饮服十五丸加至二十丸，取通利为度，日三。

　　又方 通草 朴硝（各四两） 郁李仁 黄芩 瞿麦（各三两） 车前子（五合，一云六两）上六味 咀，以水八升煮取二升半、分三服。（一方用绢袋盛煮顿服二升。）又方 独头蒜烧熟去皮，绵裹，纳下部，中气立通。

　　又方 削姜裹盐导之，及干姜食盐杏仁捣丸导之。

　　治胀满闭不下方：吴茱萸（一升） 干姜 大黄 当归 桂心 芍药 甘草 川芎（各二两） 人参 细辛（各一两） 桃白皮（一把） 真珠（半两） 雄黄（十八铢）上十三味 咀，以水一斗煮取三升，去滓，纳雄黄，真珠末酒一升，微火煮三沸，服一升，得下即止。

　　卷十五脾脏方秘涩第六

　　走马汤

　　主一切猝中恶心痛腹胀大便不通方。

　　巴豆（二枚，去皮心熬） 杏仁（二枚）上二味以绵缠捶令碎，热汤二合捻取白汁，饮之当下，老小量之，通治飞尸鬼击病。

　　卷十五脾脏方秘涩第六

　　巴豆丸

　　主寒癖宿食，久饮饱不消，大便不通方。巴豆仁一升，清酒五升煮三日三夕碎，大熟，合酒微火煎令可丸如胡豆，欲取吐下者，服二丸。

　　卷十五脾脏方秘涩第六

　　练中丸

　　主宿食不消，大便难方，（《肘后》名承气丸）。

　　大黄（八两） 葶苈 杏仁（熬） 芒硝（各四两）上四味为末，蜜丸如梧子大，食后服七丸，日三，后稍加之。

　　卷十五脾脏方秘涩第六

　　灸法

　　大便难，灸第七椎两旁各一寸，七壮。

　　又灸承筋二穴各三壮，在 中央陷内。

　　大便不通，灸挟玉泉相去各二寸，名曰肠遗，随年壮。（一云二寸半）。又灸大敦四壮，在足大趾聚毛中。大便闭塞，气结心坚满，灸石门百壮。后闭不通，灸足大都，随年壮。治老人小儿大便失禁，灸两脚大趾去甲一寸，三壮。又灸大趾歧间各三壮。

　　治大小便不通方：葵子（末，一升） 青竹叶（一把）上二味以水二升煮五沸，顿服。

　　又方 葵子（一升） 榆皮（切，一升）上二味以水五升煮取二升，分三服。

　　又方 葵子一升，水三升煮取一升，去滓，纳猪脂一升，空心，分二服。

　　又方 甑带煮取汁，和蒲黄方寸匕，日二服。

　　又方 猪脂一斤，水二升煮三沸，饮汁立通。

　　治大小便不利方：葵子（一升），硝石（二两）上二味以水五升煮取二升，分二服。

　　治小儿大小便不通方：捣白花胡葵子末，煮汁服之。

　　又方 末鸡屎白服一钱匕。

　　卷十五脾脏方秘涩第六

　　灸法

　　大小便不利欲作腹痛，灸营卫四穴百壮，穴在背脊四面各一寸。腹热闭时大小便难，腰痛连胁，灸团冈百壮，穴在小肠俞下二寸横三间下，灸之。大小便不通，灸脐下一寸三壮。

　　又灸横纹百壮。大小便不利，灸八 百壮，穴在腰眼下三寸挟脊相去四寸，两边各四穴。

　　（计八穴，故名八 ）小儿大小便不通，灸口两吻各一壮。小便不利大便数注，灸屈骨端五十壮。

　　又灸天枢百壮，穴在挟脐相去三寸。魂魄之舍不可针，大法在脐旁一寸，合脐相去可三寸也。

　　卷十五脾脏方

　　热痢第七

　　（论一首 脉证二十四条）（方二十六首 灸法十首）论曰：余立身以来，三遭热痢，一经冷痢，皆日夜百余行，乃至移床就厕，其困笃如此，但率意自治者，寻手皆愈。乃知此疾天下易治，但中性之徒率性骄倨，良药苦口不能克己早饵，朝遇暮过，望其自瘥，疾势日增，胃气渐弱，心力俱微，食饮与药皆不能进，既不时愈，便称痢病难治，斯皆自误也。学人须深达斯旨。然此病随宜服一物皆使得瘥，惟须力意苦己，服食以瘥为限，则无不愈也。又大须慎口味，重者瘥后百日，次者一月日。常哀骄恣者，不能自慎兴言于此，以为至概矣。古今痢方千万首，不可俱载此中，但撮其效者，七八而已。如陟厘丸、乌梅丸、松皮散等，暴痢服之，何有不瘥其温脾汤，健脾丸（方出下冷痢篇），久下得之，焉能不愈。大凡痢有四种，谓冷热疳蛊，冷则白。热则赤。疳则赤白相杂无复节度，多睡眼涩，蛊则纯痢瘀血。热则多益黄连，去其干姜。冷则加以热药。疳则以药吹灌下部。蛊毒则以蛊法治之药。既主对相当，痢者复自勉励服饵，焉有不愈者也。

　　凡服止痢药，初服皆剧，愚人不解，即止其药不服，此特不可，但使药与病源的相主对，虽剧但服，不过再三服，渐渐自知。非其主对者，慎勿服也。

　　凡痢病通忌生冷酢滑，猪鸡鱼油、乳酪酥干脯酱粉咸。所食诸食，皆须大熟烂为佳，亦不得伤饱，此将息之大经也。若将息失所，圣医不能救。

　　下痢脉滑而数，有宿食，当下之。

　　下痢脉迟而滑者，实也。利为末止，急下之。

　　下痢脉反滑，当有所去下乃愈。

　　下痢不欲食者，有宿食，当下之。

　　下痢而腹痛满，为寒实，当下之。

　　下痢而谵语，腹内有燥屎，宜下之。

　　下痢腹中坚者，当下之。

　　下痢三部皆平（一作浮），按其心下坚者，急下之。

　　下痢已瘥，至其年月日时复发者，此为下不尽，更下之愈。风寒重者，不可下。下之后，心下坚痛，脉迟（一作浮），此为寒，但当温之。脉沉紧，下之亦然。脉浮大弦，下之当已。

　　下痢脉浮大，此为虚，以强下之故也。设脉浮革者，因而肠鸣，当温之。

</div>
    <div class="pagination">
<a href="备急千金要方_page123.html">上一页</a><span>...</span><a href="备急千金要方_page119.html">119</a><a href="备急千金要方_page120.html">120</a><a href="备急千金要方_page121.html">121</a><a href="备急千金要方_page122.html">122</a><a href="备急千金要方_page123.html">123</a><span class="current-page">124</span><a href="备急千金要方_page125.html">125</a><a href="备急千金要方_page126.html">126</a><a href="备急千金要方_page127.html">127</a><a href="备急千金要方_page128.html">128</a><a href="备急千金要方_page129.html">129</a><span>...</span><a href="备急千金要方_page125.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
