<!DOCTYPE html>
<html>
<head>
    <meta charset="UTF-8">
    <title>外科大成 - 第 1 页/共 93 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>外科大成 - 第 1 页/共 93 页</h1>
    <div class="content">外科大成 清 祁坤

　　自叙

　　余赋质椎鲁。家世业儒。舞象时即肄力于八股之间。学未窥斑而严君见背。时先师戴望之以明经高等擅岐黄业。语余云。先正有言。不为良相。则为良医。治生即治世也。子盍图之。遂奋志攻苦。一切桐君之所秘。雷公之所传。琼函宝笈。靡不搜采。大约内科一门。前贤之论述似详且尽。而外科诸书。或博而寡要。或隐而未备。鹤长凫短。豕腹龙头。心窃疑之。简练揣摩。少有弋获。幸而入侍内庭。谬承委试。奏功甚多。然亦并无他术。惟能辨气禀有浓薄之殊。风土有寒温之异。今所不经见之异症。古所不必有之奇方。驱一己匠心。变通于前辈之遗意。日积月累。未能成帙。庚子春。先慈弃世。读礼之余。悉取诸书而折衷之。有言症而不言脉者。有图形象定名色而不分穴次者。有辨大毒而忽小 者。有小毒反详而大毒反略者。紊乱无次。未可枚举。僭为考订。汇成一书。重者删之。缺者补之。讹者正之。乱者绪之。其法首列六脉。则邪正虚实若眉分。次列三因。则病源若犀照。再次则列阴阳善恶生死顺逆之诀。辨之则吉凶立判再次则列肿疡溃疡二治，则先后治法内外诸方无不具矣。又按部位分经络定穴次辨名色。各列于后焉。其调理总不外乎前肿溃二治之中。其稍异者则列本症之下。以补缺略也。其中又有内外相似者。又列各门于本部之后。以便参考。少赘以区区之一得。是集也。辨症辨名从博。虽微疵悉备而不遗。用药用方从约。在单刀直入以取效。至于独悟之心法。不传之秘方。皆为一盘托出。不复珍惜。嗟乎。自古用药者如用兵。兵有以正胜、奇胜、多胜、寡胜、车胜、骑胜、舟胜、五花胜、八阵胜。在审其势之所必用。故一发而奏功。攻毒者如攻贼。贼必有穴。即左洞庭。右太行。铁壁千层。羊肠九叠。而察其穴之所必在。驰一旅可以受缚奏凯之续。岂曰小成。因名其集曰外科大成。以公天下。坤也不敏。大成讵敢易名哉。不过因累积之功而统言之耳。爰使天下之人。偶有滑和之患。开卷了然。可以尽谢医师矣。乌得云以书为御者。不尽马之情耶。因缕述一腔之苦衷如下。不敢乞光于大人先生之鸿藻。弁端以张楚。

　　时康熙四年岁在乙巳仲秋之吉太医院御医燕越祁坤广生甫识。

　　序

　　源家世山阴。习儒学。自家忠敏公殉前明难后业医。先王父广生公、幼敏悟。通儒书。诸子旁流。靡不详究其义。更以外科医世鲜精者。尤加考求。冥搜幽索。遂尽其奥 。膺世祖章皇帝召。以御医侍值内庭。

　　先王父性谨慎自重。圣祖仁皇帝尤嘉信之。赐与优渥。累擢太医院判官。遇休沐。兀坐一室。先大人昭远公与诸伯叔侍。环列惟医家书。发疑问难。校 折衷。隆寒盛暑。常丙夜。乃命就寝。在直庐。或中夜有得。必索火记之。会丁曾王母忧家居。更简练揣摩。订为书。颜之曰外科大成。凡四卷。部类三十有二。锓而藏其板于家。是时先大人亦以御医侍值内庭。性实介慎。历事圣祖仁皇帝世宗宪皇帝。两朝恩眷特殊。赠太医院判官。忆源方垂髫。先大人即以大成课源兄弟。而冢兄弘涛早世。季弟国兴成戊戌进士。乃心王事。又不果卒业。先大人尝训源曰、嗣我家学人。其惟汝乎。源不肖。惟恐不克仰承。用是黾勉。

　　不敢自逸。于今五十余年。己未冬。今上谕太医院判官吴谦等纂医宗金鉴一书。以源世外科医。

　　钦命纂修。源识谫学陋。何所与能。惟窃取先王父大成之意旨而敷扬之耳。而谬叨优录。感愧交并。嗟夫、医者意也。意之所之。死生系焉。矧外科之六脉三因。阴阳善恶。端杂绪棼。黍粟不辨。有失之尺丈而不知者。是编也。义晰辞明。字释句解。部分类别。领挈纲提。疮疡之微者无不载。方法之善者无不备。集曰大成。洵可谓集外科之大成也与。源年届七旬。两儿邦相邦柱俱驽钝。深惧先业失传。缘命坊人印行海内。非特业是科者。有所式循。庶几先王父之精神学问。亦不至湮没云尔。

　　时乾隆岁次癸亥秋七月既望孙男宏源敬识

　　卷一　总论部

　　痈疽之脉

　　粤稽炎农御世。而医之名始立。夫医者济世之统名也。名虽一而实有内外科之异也。科之分有内外。

　　盖因人之疾有内外故也。因其疾以命医。神而明之。则因内可以推外。由外可以测内。精微之理。岂易言哉。胡为乎今之重于内者精其内。而疮科或有所遗。专于外者精其外。而方脉或有未谙。斯二者诚未合乎中庸之道。不几失先正之薪传乎。故惟仁者之心。深长周密。思欲兼之而无遗内遗外之憾者。

　　必先以脉为首务也。灵枢经云。见其色。知其病。命曰明。按其脉。知其病。命曰神。嗟嗟。神其难言也。夫诚以病在脏腑。不能以告人而脉告之。脉不能以接人而指接之。则是脉也者。乃天真委和之气。非图可状。非言可传。维在人之会心而已。独不见王叔和之脉经乎。王忠父之脉旨乎。李濒湖之脉学。戴同父之刊误等书乎。寓之于目。悟之于心。措之于指。运之于意。于是乎病之浅深无不彰明较着也哉。是以诊脉之道。不易精也。因其不易精而竟忽之。其误天下也多矣。爰采脉学歌诀。辨脉之形象。并遴外科肿溃脉法辨症之顺逆。颜之卷首。聊补学人上达之功云尔。

　　卷一　总论部

　　痈疽之脉

　　浮

　　浮如木在水中浮浮大中空乃是（芤）拍拍而浮是（洪）脉。来时虽盛去悠悠。浮脉轻平似捻葱（虚）来迟大豁然空。浮而柔细为（濡）脉（散）似杨花无定踪。肿疡为虚为风。溃疡为虚宜补沉沉帮筋骨自调匀（伏）则推筋着骨寻。沉细如绵真（弱）脉弦长实大是（牢）形。肿疡为邪气深。溃疡为遗毒在内。

　　迟

　　迟来一息至惟三。阳不胜阴气血寒。但把浮沉分表里。消阴须益火之源。脉来三至号为迟。小驶于迟作（缓）持。迟细而难知是（涩。）浮而迟大以（虚）推。

　　肿疡为寒为虚。溃疡亦为寒为虚。

　　数

　　数脉息间常六至。阴微阳盛必狂烦。浮沉表里分虚实。惟有儿童作吉看。数比平人多一至。（紧）来如数似弹绳。数而时止名为（促。）数见关中（动）脉形。数脉为阳热可知。只将君相火来医。实宜凉泻虚宜补。肺病秋深却畏之。

　　肿疡为热。数而洪者欲脓。溃疡为病进。数甚者难医。

　　滑

　　滑脉如珠替替然。往来流利却还前。莫将滑（数）为同类。数脉惟看至数间。

　　肿疡为热为痰。溃疡为热为虚。为邪气未退。

　　涩

　　细迟短涩往来难。散止依稀应指间。如雨沾沙容易散。病蚕食叶慢而艰。参伍不调名曰涩。轻刀刮竹短而难（微）似杪芒微 甚。浮沉不别有无间。

　　肿疡为气实气滞。溃疡为血虚。为脉病相应。

　　虚

　　举之迟大按之松。脉状无涯类谷空。莫把（芤）虚为一例。芤来浮大似慈葱。

　　肿疡宜内托。溃疡宜大补。

　　实

　　浮沉皆得大而长。应指无虚 强。热蕴三焦成壮火。通肠发汗始安康。实脉浮沉有力强。（紧）来弹索转无常。须知（牢）脉帮筋骨。实大微弦更带长。

　　肿疡为邪气太盛。溃疡为邪气不退。

　　长

　　过于本位脉名长。（弦）则非然但满张。弦脉与长争较远。良工尺度自能量。

　　肿疡为有余。宜内消溃疡为气治则易愈。

　　短

　　两头缩缩名为短。（涩）短迟迟细且难。短涩而浮秋喜见。三春为贼有邪干。

　　肿疡为元气不足。溃疡为大虚宜大补。

　　洪

　　脉来洪盛去还衰。满指滔滔应夏时。若在春秋冬月分。升阳散火莫狐疑。洪脉来时拍拍然。去衰来盛似波澜欲知（实）脉参差处。举按弦长 坚。

　　肿疡为热盛。宜宣热拔毒。壮实者下之。溃疡为邪气盛。药之不退者难愈。

　　微

　　微脉轻微瞥瞥乎。按之欲绝有如无。微为阳弱（细）阴弱。细比于微略较 。

　　肿疡为虚。服药渐充者佳。溃疡亦为虚。若微而匀者为脉病相应。

　　紧

</div>
    <div class="pagination">
<span class="current-page">1</span><a href="外科大成_page2.html">2</a><a href="外科大成_page3.html">3</a><a href="外科大成_page4.html">4</a><a href="外科大成_page5.html">5</a><a href="外科大成_page6.html">6</a><span>...</span><a href="外科大成_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
