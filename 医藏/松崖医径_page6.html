<!DOCTYPE html>
<html>
<head>
    <meta charset="UTF-8">
    <title>松崖医径 - 第 6 页/共 40 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>松崖医径 - 第 6 页/共 40 页</h1>
    <div class="content">　　太阳病。身热头痛。脉浮而紧无汗。医发汗过多。其人叉手自冒心。心悸欲得按者。桂枝甘草汤主之。

　　伤寒已经发汗。表证未除。协热而利。其脉尚浮。桂枝加人参汤主之。

　　太阳病。身热恶风。项背强而脉浮。误下之。腹满痛而利。桂枝加芍药汤主之。

　　腹满而痛实。不自利。桂枝加大黄汤主之。

　　太阳标病。头项腰背疼。脉浮紧。已发其汗。多漏不止。加喘而无大热者。不可用桂枝。宜麻黄杏子甘草石膏汤主之。

　　厥阴标病。伤寒阴结。不大便六七日。大下之。结已去。脉不浮。反沉而迟。手足厥冷。咽喉不利。吐脓血。利不止。为难治也。若温之则咽喉痛。唯麻黄升麻汤主之。

　　太阳脉浮。自汗恶风。伤寒误下之。利不止。脉浮大而长。葛根加黄芩黄连汤主之。

　　太阳病伤寒。已发其汗而少瘥。过经十三日不解。胸胁满而呕。日晡潮热。

　　大便结硬。柴胡加芒硝汤主之。

　　太阳经伤寒。误下之。里未实。胸满气痞。小便清而不利。不当渴而汤。头汗出。往来寒热。

　　柴胡桂枝干姜汤主之。

　　太阳病伤寒。发汗后表解。其人脐下悸。欲作奔豚也。当散之。茯苓桂枝甘草大枣汤主之。

　　太阳经伤寒。吐下后心下逆满。气上冲胸。起则头眩。及脉沉紧。而误汗之。

　　以动其经。身如振摇。桂枝茯苓白朮甘草汤主之。

　　太阳经病伤寒。传里未实。反吐下之而不解。热结于内而微恶风。脉尚浮。

　　白虎加人参汤主之。

　　伤寒表未解。当汗。误下之。利不止心下痞。当以理中丸和之与理中丸益甚。邪在下焦也。

　　赤石脂禹余粮汤主之。

　　伤寒头痛。当以药汗之。误以火迫切而致亡阳。必惊狂起卧不安者。桂枝去芍药加蜀漆牡蛎龙骨救逆汤主之。

　　伤寒自汗。当与桂枝汤。服药后不解。胸中痞气上冲不得息。寸脉浮。胸中有寒也。瓜蒂散主之。

　　伤寒发表攻里。表证解。心下痞硬。噫气未除。旋覆代赭汤主之。

　　阳明经病自汗。医又攻之。小便当不利。今反自利。津液内竭。虽大便硬干燥。宜蜜煎导之。

　　少阴病。下利咽痛。胸满心烦。猪肤汤主之。

　　少阴病二三日。咽喉痛。甘草汤主之。不愈。桔梗汤主之。

　　少阴病咽中生疮。言语声不出者。苦参汤主之。

　　少阴病咽痛下利脉微。白通汤主之。利不止。厥逆无脉干呕者。白通加猪胆汁汤主之。

　　少阴病四五日。腹痛小便不利。四肢沉重。或咳或呕。真武汤主之。

　　少阴病。三四日以上。经病渐好。但心中烦不得卧者。黄连阿胶汤主之。

　　病患手足厥冷。心下满而烦。寸脉作紧。瓜蒂散主之。

　　厥阴四肢逆冷。心下悸者。内伤冷水故也。茯苓甘草汤主之。

　　伤风附

　　伤风面色光泽。发热头背腰脊疼。自汗恶风。脉浮缓。桂枝汤主之。非恶风不可用。设在两疑之间。莫若用神术汤主之。

　　辨伤寒潮热形证死诀

　　合汗不汗。令病患九窍闭塞而热闷乱者死。

　　合泻不泻。令病患腹胀满。身虚肿者。死。

　　合灸不灸。令病患阴疝凝。待上冲者。死。

　　不汗强汗。令病患鼻塞吐血。心肝受损者。死。

　　不泻强泻。令病患肠滑者。死。

　　不灸强灸。令病患火气入肠。五脏受邪者。死。

　　辨外证九候死诀

　　患人头有汗。身体不凉。焦躁极者。死。

　　患人自觉骨髓热。口出气粗。肤虚肿者。死。

　　患人肠胀大呕者。死。

　　患人汗出如油转出不流口噤战者死。

　　患人先手足焦。口唇裂。舌黑鼻塞者。死。

　　患人心下闷。上气喘粗。胃气逆者。死。

　　患人汗不出。鼻塞不通者。死。

　　入患门察形证诀

　　凡人患入门到床前。病患自在冷笑者。死。

　　患人四肢沉重。昏咳噫慢者。死。

</div>
    <div class="pagination">
<a href="松崖医径_page5.html">上一页</a><a href="松崖医径.html">1</a><a href="松崖医径_page2.html">2</a><a href="松崖医径_page3.html">3</a><a href="松崖医径_page4.html">4</a><a href="松崖医径_page5.html">5</a><span class="current-page">6</span><a href="松崖医径_page7.html">7</a><a href="松崖医径_page8.html">8</a><a href="松崖医径_page9.html">9</a><a href="松崖医径_page10.html">10</a><a href="松崖医径_page11.html">11</a><span>...</span><a href="松崖医径_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
