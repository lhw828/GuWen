<!DOCTYPE html>
<html>
<head>
    <meta charset="UTF-8">
    <title>回春录 - 第 17 页/共 20 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>回春录 - 第 17 页/共 20 页</h1>
    <div class="content">　　或诘其何以知非瘀血为患？曰：此阴虚之体，既产而营液大脱，风阳上冒。虽无恶露，胸腹皆舒，岂可误作瘀冲，而妄投破血之药耶？

　　二、妇产科

　　恶露不下

　　朱氏妇，产后恶露不行，而宿哮顿发，专是科者不能下手。孟英以：丹参 桃仁 贝母 茯苓 滑石 花粉桂枝 通草 蛤壳 苡仁 紫菀 山楂 旋复 琥珀 丝瓜子 茺蔚子等，出入为方，三日而愈。

　　予荆人娩后恶露不行。或劝服生化汤。适孟英枉顾，诊曰：阴虚内热，天令炎蒸，虽赤砂糖，不可服也。

　　以：生地 丹参 丹皮 豆卷 茺蔚子 茯苓 桃仁 山楂 栀子 泽兰 琥珀，投之即效。且无别恙而易健。可见体质不齐，药难概用，况其致病之因不一，病机传变无穷。语云：“量体裁衣”，而治病者，可不辨证而施治耶？孟英尝曰：凡产后，世俗多尚生化汤，是以一定之死方，疗万人之活病，体寒者固为妙法，若血热之人，或兼感温热之气者，而一概投之，骤则变证蜂起，缓则蓐损渐成，人但知产后之常有，而不知半由生化汤之历阶。此风最盛于越，方本传于越之钱氏，自景岳采入《八阵》，遂致流播四海，人之阴受其害者，数百年矣。

　　从无一人能议其非，今特为此长夜之灯，冀后人不致永远冥行，或可稍补于世。但景岳最偏于温补，而独于产后一门，力辨丹溪大补气血为主之非，可谓此老之一隙微明，惜犹泥于产后宜温之谬说，盖由未入仲圣之宫墙也。

　　金亚伯廷尉之 室，产后恶露不行，渴、泻、痰多。孟英以：北沙参 滑石 生薏苡 扁豆 蛤壳 豆卷 石斛竹茹 枇杷叶 琥珀 茯苓等药，数剂而愈。

　　庚子春，戴氏妇产后恶露不多，用山楂、益母草酒煎，连服数日，遂发热自汗，口渴不饥，眩晕欲脱，彻夜不眠。孟英视之，曰：此素禀阴亏，血已随胎而去，虽恶露甚少，但无胀痛之苦者，不可妄投药饵。酒煎益母草、山楂不特伤阴，且能散气。而汗泄口干，津液有立竭之势，即仲圣所谓“无阳也”。盖人身天真之气谓之阳，阳根于津，阴化于液，津液既夺，则阳气无根而眩晕，阴血不生而无寐，若补气生阴，则舍本求末，气血不能生津液也。唯有澄源洁流，使津液充而气血自复，庶可无忧。以：西洋参生黄 龙骨 牡蛎 玉竹 百合 甘草 麦冬 生苡仁 生扁豆 石斛 木瓜 桑叶 甘蔗浆，投之，一剂即安，数日而愈。后以滋填阴分，服之乃健。

　　二、妇产科

　　产后发痉

　　何新之令嫒适汤氏，孟冬分娩，次日便泄一次，即发热痉厥，谵语昏狂。举家惶惶。乃翁邀孟英察之，脉弦滑，恶露仍行。曰：此胎前伏暑，乘新产血虚痰滞而发也。与大剂：犀（角） 羚（羊角） 元参 竹叶 知母 花粉栀（子） 楝（实） 银花，投之。遍身得赤疹而痉止神清。乃翁随以清肃调之而愈。

　　二、妇产科

　　产后昏谵

　　姚氏妇，产后昏谵汗厥，肌肤浮肿。医投补虚、破血、祛祟（痰）、安神之药，皆不能治。举家惶怖，转延孟英诊耶。询之，恶露仍行。曰：此证病家必以为奇病，其实易愈也。昔金尚陶先生曾治一人，与此相似，载于沈尧夫《女科辑要》中，方用：石菖蒲 胆星 旋复花 茯苓 橘红 半夏曲，名“蠲饮六神汤”。凡产后恶露行而昏谵者，多属痰饮，不可误投攻补，此汤最着神效。如方服之，良愈。

　　二、妇产科

　　产后发热

　　张郑封妻，娩后即发热，服生化汤两帖，热益炽而发赤疹。顾听泉诊之，即予清解药，三剂不应，欲进犀角地黄汤，而恐病家狃于产后以生疑也，乃拉孟英质之。诊其脉，弦滑而数，面赤热燥，胸闷善悲，肢肿而疼，两肘白泡如扁豆大者数十颗，舌上亦有一颗，痛碍水饮，大便不解已旬日矣。曰：此不但胎前伏暑，且有蕴毒，而误服生化汤以助其虚，幸初手即用清解，尚不至于昏陷。犀角地黄（汤），极是治法，但犹恐不能胜任。乃与听泉商加：西洋参、滑石、知母、银花、花粉、人中白、蒌仁、竺黄、贝母、桑叶、栀子为剂。其所亲曰：高明断为热证，何以病者虽渴而喜热饮耶？孟英曰：此方中所以多用痰药也。凡胸中有热痰阻碍气机者，每如是，不可以其向不吐痰而疑吾言之妄也。若因此而指为寒证，则祸不旋踵矣。进四帖，始得大解，频吐稠痰，而各恙皆减，饮食渐加。孟英曰：病势虽稳，余热尚炽，苟不亟为清涤而遽投补益，犹有蓐损之虞。其母家果疑药过寒凉，必欲招专科调治。幸将前方示彼，尚不妄施温补，然隔靴搔痒，纪律全无。旬日后，余火复燃。郑封坚恳孟英设法，仍用甘寒疗之。周身肌蜕如蛇皮，爪甲更新，其病之再生也可知。继予滋补真阴而起。

　　翁嘉顺室，娩后发热，竹林寺僧治之不应。温、龚二医皆主生化汤加减，病益剧。请孟英诊之，脉软滑微数。

　　曰：素体阴亏，热自内生，新产血去，是以发热。惟谵妄昏瞀，最是吓医之证。渴喜热饮，宛似虚寒之据。宜其猜风寒而投表散，疑血瘀以攻通。遂尔帖帖泡姜，人人桃、桂，阴愈受劫，病乃日加。幸而痰饮内盛，津液未至涸竭，与：蠲饮六神汤去橘（皮）、半（夏），加西洋参、生地、花粉、竹茹、知母、生白芍为剂，数日而瘳。逾旬复发热。或疑凉药之弊，或谓产蓐成痨。众楚咻之，病渐进矣。其小姑适吴氏者，向役于冥曹，俗谓之“活无常”。偶来探病，忽仆地而僵，口中喃喃。或问：“汝嫂病何如”？答曰：须服王先生药。人皆异之。次日，仍乞诊于孟英。曰：脉浮数而弦，是风温也。与前病异，便泻无溺，肺热所迫，大渴无苔，胃汁受烁。亟与：天生建中汤频灌。药主大剂甘凉，果得津回舌润，渐以痊可。

　　高禄卿室，吴濂仲之妹也。孟夏分娩发热，初疑蒸乳，数日不退。产科治之，知挟温邪，进以清解，而大便溏泻，遂改温燥，其泻不减。另招张某视之，因谓专科误用蒌仁所致。与：参、 、姜、术、鹿角、肉果等药，泄泻愈甚。

　　连服之，热壮神昏，汗出不止，势濒于危。酝香孝廉徐夫人，病者之从母也。心慈似佛。有子十人皆已出。闻其殆，夤夜命四郎季眉，请援于孟英。按脉，洪数七至，口渴苔黄，洞泻如火，小溲不行。因谓季眉曰：病犹可治，第药太惊人，未必敢服。季眉坚欲求方，且云：在此监服。乃疏白头翁汤加石膏、犀角、银花、知母、花粉、竹叶、栀（子）、楝（实）、桑叶予之。

　　次日复诊，脉证较减，仍用前方。而病家群哗，以为产后最忌寒凉，况洞泻数日乎？仍招张某商之，张谓：幸我屡投温补在前，否则昨药下咽，顷刻亡阳，复定 、术之方，业已煎矣，所亲张芷舟孝廉闻之，飞告于蕴香处。

　　汾伯昆季，即驰至病家，幸药未入口，夺盏倾之，索孟英方，煎而督灌，且嘱群季轮流守视，免致再投别药。孟英感其情谊，快舒（抒）所长，大剂凉解，服至七帖，泻全止，热尽退。乃去白头翁汤，加：生地、元参、（竹）

　　茹、贝（母），服半月始解黑色燥屎，而眠食渐安。第腑脏之邪，虽已清涤，而从前温补，将热邪壅滞于膜络之间，复发数痈于胸之乳间。孟英令其恪守前法，复入蒲公英、丝瓜络、橘叶、菊叶等药，服至百剂，始告痊愈。而天癸亦至。

　　孟英曰：世俗泥于产后宜温之谬说，况兼泄泻，即使温补而死，病家不怨，医者无憾也。或具只眼，其谁信之。

　　此证苟非汾伯昆仲笃信于平时，而力排众论于危难之间，余虽见到（道）不疑，亦焉能有济耶？余尝曰：病不易识，尤不易患；医不易荐，尤不易任；药不易用，尤不易服。诚宇宙间第一难事也。而世人浅视之，可不悲哉！陈书伯太史令弟妇，娩后三日，发热汗多，苔黄眩悸。

　　孟英切脉，弦细虚数。乃营阴素亏，酷热外烁，风阳浮动，痉厥之萌也。与：元参 白薇 青蒿 生地 小 麦 豆衣石斛 鳖甲 竹叶，两剂，热退知饥，悸汗不止。去（青）蒿、（白）薇，加龙（骨）、（牡）蛎、莲心、龟板、（紫）石英而安。

　　继又因暑风外袭，壮热如焚、渴饮不饥，睹物尽赤。改授白虎（汤）加西洋参、竹叶、莲杆，一啜而瘳。仍与镇摄滋潜善其后而愈。

　　赵子循室，娩后，服生化汤两帖，更因惊吓，三朝发热，连投四物、六合等汤，病日以甚。半月后，始延孟英诊之。脉象：左弦极，右洪滑数。苔黄大渴，谵语嗽痰，恶露仍行，唇齿干燥。是因阴虚之体，血去过多，木火上浮，酷暑外烁，津液大耗，兼有伏痰之候也。亟与营卫两清，冀免他变。而母家极畏石膏、坚不与服。越三日，势益剧，计无所施。子循之叔笛楼，与其表兄许芷卿，径以白虎加减投之，证有转机。翌日，再迓孟英会同笛楼，暨其舅氏许吉斋山长协商妥治，咸是王（孟英）之议，且以西瓜汁助其药力，热始日趋下行，二便如火。又数日，渐安粥食，神气亦清，起坐梳头，夜能静寐。然热蕴太久，下焦患痈，脓虽即溃，阴液漏伤。脉复空数浮大，便泄善嗔，口干多梦，皆木少水涵，烁津侮胃之见证也。孟英与笛楼商，以白头翁汤加龙骨、“三甲”、甘草、木瓜育阴潜阳。余粮（赤）石脂丸中，加（乌）梅、（黄）连以熄风镇胃，果得疮口脓干，餐加泻止，脉柔热净，苔退神怡。正须善后，甫授滋填，不期酷兼旬，甘霖忽降，窗开彻夜，复感风邪，身热微寒，鼻流清涕，而阴液久夺，外患未痂，培养碍投，又难发汗，肝风内应， 噤旋形，九仞之功，遂成画饼。门外汉未免以成败论，然此案自堪传也。

　　陆浓甫室，陈芷浔主事之女也。产后经旬，偶发脘痛。专科用温补药因而寒热气逆，自汗不寐，登圊，不能解，而卧则稀水自流，口渴善呕，杳不纳谷，佥云不起矣。乃父速孟英诊之，脉弦数而滑。曰：本属阴亏，肝阳侮胃，误投温补涩滞之剂，气机全不下降，以致诸证蜂起。医者见而却走，是未明其故也。与：沙参竹茹 楝实 延胡 栀（子） （黄）连 橘（皮） 贝（母） 杏（仁） （石）斛 枇杷叶，为肃肺以和肝胃法，覆杯即安。但少腹隐隐作痛。于前方去杏（仁）、贝（母）、竹茹，加：知母、花粉、苁蓉、白芍、橘核、海 ，乃解宿垢而瘳。

　　二、妇产科

　　产后头痛

　　顾听泉明经之媳，新产后，头痛甚剧。孟英按脉，右甚滑大。与清阳明法，得大解而瘥。

　　二、妇产科

　　产后痹痛

　　施氏妇，产后四肢串痛，药治罔效。医谓其成瘫痪矣！延已逾月。丐孟英视之，膏药遍贴，呻吟不息，脉数而洪，舌绛大渴。曰：此非风湿为病，膏药亟为揭去。近日服药，谅皆温补祛风之剂。营血耗伤，内风欲动，势将弄假成真。且吾向见其体丰血旺，何以娩后遽患斯疾？必生化汤、砂糖酒之类所酿耳。其父倪某，目虽瞽，闻而笑曰：君诚天医也。小女服过生化汤两帖，赤沙糖八斤。从此渐病，不识尚可起废图全否？孟英曰：幸其体足于阴，恢复尚易，若阴虚血少之人而蹈此辙，虽不即死，难免不成蓐损。因投大剂凉润壮水之药，一剂知，旬日安，匝月起。

　　孟英谓：暑令，产妇服生化汤、砂糖、酒，死者甚多，唯六一散既清暑热，又行瘀血，溽暑之令，诚为产后妙方。

　　二、妇产科

　　产后吐泻

　　夏间，牙行倪怀周室，新产数日，泄泻自汗，呕吐不纳，专科谓犯“三禁”，不敢肩任。孟英诊：脉虚微欲绝，证甚可虞；宜急补之，迟不及矣。用：东洋参 （炙） （白）术 龙（骨） 牡（蛎） 酒炒白芍紫石英 桑枝 木瓜 扁豆 茯神 黑大豆 橘皮，投之，四剂渐已向安。余谓新产后，用参、 大补、而又当盛夏之时，非有真知灼见者，不能也。诚以天下之病，千变万化，原无一定之治，奈耳食之徒，唯知执死方以治活病，岂非造孽无穷？亦何苦人人皆欲为医而自取罪戾耶？

　　二、妇产科

　　产后急劳

　　陈氏妇，素无病，娩后甚健，乳极多而善饭。六月初，形忽遽瘦，犹疑天热使然，渐至减餐。所亲徐丽生嘱延孟英视之，脉细数，舌光绛。曰：“急劳”也。无以药为。夫乳者，血之所化也，乳之多寡，可征血之盛衰。兹乳溢过中，与草木将枯，精华尽发于外者何异？即令断乳，亦不及矣。其家人闻之，未为深信，即日断乳服药，及秋而逝。

　　吴馥斋室，新产后，呕吐不止，汤水不能下咽，头痛痰多，苔色白滑。孟英用：苏梗橘（皮） 半（夏）

　　吴萸 茯苓 旋复 姜皮 柿蒂 紫石英 竹茹，一剂知，二剂已。

　　二、妇产科

　　子宫脱垂

　　翁嘉顺令正，娩后，阴户坠下一物，形色如柿。多方疗之不收。第三日始求治于孟英。令以：泽兰叶二两，煎浓汤熏而温洗，随以：海螵蛸、五倍子等分，研细粉糁之，果即收上。

　　继而恶露不行，白带时下，乳汁全无，两腿作痛，又求方以通之。孟英曰：此血虚也。乳与恶露虽无，其腹必不胀，前证亦属大虚，合而论之，毋庸诊视。因与：黄 当归 甘草 生地 杜仲 大枣 糯米 脂麻 藕（肉）

</div>
    <div class="pagination">
<a href="回春录_page16.html">上一页</a><span>...</span><a href="回春录_page12.html">12</a><a href="回春录_page13.html">13</a><a href="回春录_page14.html">14</a><a href="回春录_page15.html">15</a><a href="回春录_page16.html">16</a><span class="current-page">17</span><a href="回春录_page18.html">18</a><a href="回春录_page19.html">19</a><a href="回春录_page20.html">20</a><a href="回春录_page18.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
