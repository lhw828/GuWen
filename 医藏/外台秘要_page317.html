<!DOCTYPE html>
<html>
<head>
    <meta charset="UTF-8">
    <title>外台秘要 - 第 317 页/共 398 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>外台秘要 - 第 317 页/共 398 页</h1>
    <div class="content">　　茯苓 白术（各四两） 旋复花（二两） 杏仁（去皮尖） 黄芩（各三两）

　　上五味切，以水七升，煮取二升半，分二服饮之。忌桃李雀肉酢物等。（千金救急古今录验集验同出第十卷中）

　　卷第三十三

　　损娠方六首

　　广济疗妇人因损娠下血不止方。

　　当归 白龙骨 干地黄（各八分） 地榆 阿胶 芍药 干姜（各六分） 熟艾（四分）

　　牛角 （十分炙令黄） 蒲黄（五分）

　　上十味捣筛为散，空腹以饮服方寸匕，日二服，渐加至二匕，瘥止，不吐利。忌生冷油腻猪鱼蒜芜荑。（出第三卷中）

　　千金落娠胎堕下血不止方。

　　丹参（十二两）

　　上一味切，以酒五升，煮取三升，分三服。（集验文仲备急同出第二卷中）

　　又方地黄汁和代赭末，服方寸匕。

　　又方桑蝎虫屎烧，酒服方寸匕。（并出第四卷中）

　　救急疗损娠方。

　　取朱砂末一钱匕，生鸡子三颗，打取白和朱砂顿服，胎若死即出，如未死即安。（出第五卷中）

　　古今录验疗妇人堕娠，血不尽来去，喜烦满，鹿角屑豉汤方。

　　鹿角（一两屑熬） 香豉（一升半）

　　上二味，以水三升煮，令三沸，漉去滓，然后纳鹿角屑，搅令调顿服，须臾血下。（出第三十七卷中）

　　卷第三十三

　　数堕胎方四首

　　删繁疗妇人怀胎，数落而不结实，或寒冷热，百病之源，黄 散方。

　　黄 吴茱萸 干姜 人参 甘草（炙） 芎 白术 当归 干地黄（各二两）

　　上九味捣散，清酒服一匕半，日再服，加至两匕为剂。忌海藻菘菜芜荑桃李雀肉等。（经心录同出第七卷中）

　　千金疗妊娠数堕胎方。

　　妊娠三月，灸膝下一寸七壮。

　　又方赤小豆末，酒服方寸匕日二，亦主妊娠数月，月水尚来者。（并出第三卷中）

　　经心录紫石门冬丸，主风冷在子宫有子常落，或始为妇便患心痛，乃成心疾，月水都未曾来，服之肥悦，令人有子方。

　　远志（去心） 泽泻 肉苁蓉 桂心（各二两） 紫石英 天门冬（去心） 五味子（三两）禹余粮 蜀椒（汗） 乌头（炮） 卷柏 乌贼骨 寄生 石楠 当归（各一两） 杜仲甘草（炙） 石斛 柏子仁 辛夷 人参（各二两） 云母（一两烧）

　　上二十二味末之，以蜜丸，酒服二十丸如梧桐子，稍加至三十四十丸日三。忌海藻菘菜猪肉冷水生葱鲤鱼。（千金同出第六卷中）

　　卷第三十三

　　妊娠得病欲去子方三首

　　短剧疗妊娠得病，事须去胎方。（通按麦芽神曲堕胎如神凡有孕者不可妄用）

　　麦 一升末，和煮二升服之，即下神效。

　　又方七月七日法曲三升煮两沸，宿不食，旦顿服即下。（并出第二卷中）

　　文仲疗妊娠得病，欲去胎方。

　　取鸡子一枚，以三指撮盐置鸡子中，服之立出。（此与阮河南疗产鸡同出第七卷中，肘后千金经心录同）

　　卷第三十三

　　落胎去胎方四首

　　广济疗落胎方。

　　栝蒌（四两） 桂心（五两） 牛膝（三两） 瞿麦（二两）

　　上四味切，以水七升煎，取二升三合，去滓，分三服，服别如人行八九里进之，无忌。

　　又方取牛膝六七茎，绵缠捶头令碎，深纳至子宫头。忌生葱猪牛肉。（并出第三卷中）

　　短剧疗羸人欲去胎方。

　　甘草（炙） 干姜 人参 芎 生姜 桂心 蟹爪 黄芩（各一两）

　　上八味切，以水七升，煮取二升，分三服。忌海藻菘菜生葱。（出第七卷中）

　　千金欲去胎方。

　　大曲五升，清酒一升煮三沸，去滓，令尽，分五服，当宿勿食，旦再服，其子如糜，令母肥盛无疾苦。千金不传。（出第三卷中）

　　卷第三十三

　　产乳序论三首

　　崔氏夫人生寿夭，虽有定分，中间枉横，岂能全免，若调摄会理，或可致长生，若将护乖方，乃胎乳伤促，且中人之性，识异弘远，言及产育，情多鄙之，都未知此道幽深，博施处广，仆寨帷之暇，颇敦经史，逮乎药术，弥复关怀，今历选群方，兼申短思，苟非切要，讵能载录，晚述职孤城，空庄四绝，寻医访道，理阙多疑，岂得坐而相守，以俟其毙，此书所记，故录于此，盖拟备诸私室，未敢贻厥将来，必有以为要，亦所不隐也，余因披阅峦公调气方中，见峦公北平阳道庆者，其一妹二女，并皆产死，有儿妇临月，情用忧虑，入山寻余，请觅滑胎方，余报言少来多游山林，未经料理此事，然当为思量，或应可解，庆停一宿，余辄忆想畜生之类，缘何不闻有产死者，淫女偷生，贱婢独产，亦未闻有产死者，此当由无人逼佐，得尽其分理耳，其产死者，多是富贵家，聚居女妇辈，当由儿始转时觉痛，便相告报，旁人扰扰，令其惊怖，惊怖蓄结，生理不和，和气一乱，痛切唯甚，旁人见其痛甚，便谓至时，或有约髻者，或有力腹者，或有冷水 面者，努力强推，儿便暴出，蓄聚之气，一时奔下不止，便致晕厥，更非它缘，至，且以此意语庆，庆领受无所闻，然犹苦见邀向家，乃更与相随，停其家十余日，日晡时见报云，儿妇腹痛，似是产候，余便教屏除床案，遍一房地，布草三四处，悬绳系木作衡，度高下，令得蹲当腋，得凭当衡，下敷慢毡，恐儿落草误伤之，如此布置讫，令产者入位，语之坐卧任意，为其说方法，各有分理，顺之则全，逆之则死，安心气，勿怖强，此产亦解人语，语讫闭户，户外安床，余共庆坐，不令一人得入，时时隔户问之何似，答言小痛可忍，至一更，令烂煮自死牝鸡，取汁作粳米粥，粥熟，急手搅，使浑浑适寒温，劝令食三升许，至五更将末，便自产，闻儿啼声，始听人入，产者自若，安稳不异，云小小痛来，便放体长吐气，痛即止，盖任分和气之效也，庆问何故须食鸡肉汁粥，答云，牝鸡性滑而濡，庶使气滑故耳，问何不与肉，答云，气将下，恐肉不猝消为妨，问何故与粥，答云，若饥则气上，气下则速产，理不欲令气上故耳，庆以此为产术之妙，所传之处，无不安也，故知峦公隐思，妙符神理，然则日游反支之类，复何豫哉，但以妇人怯弱，临产惊遽，若不导以诸法，多恐志气不安，所以简诸家方法，备题如下，其间取舍，各任量裁，凡妇人产难，必须先简此书，推所投月日知犯忌，各须豫慎，不得犯之，其次应须帐幕皮醋藏衣等物之类，并早经营，入月即须使足，若不豫备，临急用逮事必致阙，唯旧经事者，始达此言，豫备不虞，古之善教也。

</div>
    <div class="pagination">
<a href="外台秘要_page316.html">上一页</a><span>...</span><a href="外台秘要_page312.html">312</a><a href="外台秘要_page313.html">313</a><a href="外台秘要_page314.html">314</a><a href="外台秘要_page315.html">315</a><a href="外台秘要_page316.html">316</a><span class="current-page">317</span><a href="外台秘要_page318.html">318</a><a href="外台秘要_page319.html">319</a><a href="外台秘要_page320.html">320</a><a href="外台秘要_page321.html">321</a><a href="外台秘要_page322.html">322</a><span>...</span><a href="外台秘要_page318.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
