<!DOCTYPE html>
<html>
<head>
    <meta charset="UTF-8">
    <title>医学心悟 - 第 10 页/共 63 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医学心悟 - 第 10 页/共 63 页</h1>
    <div class="content">　　卷二　阳明腑病

　　谵语

　　问曰：谵语何以属阳明腑证？答曰：心者，胃之母，肺者，胃之子，心主藏神，精明者也，肺主出声，清肃者也。今胃中热盛，上乘心肺，故神气昏愦而语言错乱。轻则呢喃谬妄重则喊叫骂詈，不避亲疏。由其热有轻重，故谵语亦有轻重也。又问曰：经云谵语有虚有实者，何也？答曰：实则谵语，虚则郑声。谵语者，乱言无次，数数更端；郑声者，郑重其辞，重迭频言，不换他说也。盖气有余，则能机变而乱语，气不足，则无机变而只守一音也又问曰：妇人伤寒，昼则明了，夜则谵语者，何也？答曰：此热入血室证也，妇人经水适来，血海空虚，邪气乘之，致有此证。治法无犯胃气，及上二焦，必自愈。宜用小柴胡汤去半夏，加红花、桃仁、生地、丹皮之属。

　　卷二　阳明腑病

　　狂乱

　　问曰：狂乱何以属阳明腑病？答曰：重阴为颠，重阳为狂。诸经之狂，皆阳盛也。伤寒阳热极盛，至于发狂，势亦危矣。狂之发也，少卧不饥，妄语妄行，或登高而歌，弃衣而走甚至逾垣上屋，皆阳热亢极使之，非下不除。又太阳病不解，热结膀胱，其人如狂，此乃下焦蓄血，少腹当硬满，小便自利，大便黑色，虽则如狂，初不若发狂之甚也。又有以火劫汗，遂至亡阳，发为惊狂，有慌乱恐惧之象，实非狂也。是知如狂者，膀胱蓄血；惊狂者，劫汗亡阳；发狂者，阳明胃腑实热也。又问曰：寒证有发狂者，何也？答曰：此阴盛隔阳之证，其人烦躁，欲坐卧泥水中，是名阴燥，脉必沉迟，或见下利清谷诸寒证，急宜温补，不可误用寒凉也。

　　卷二　阳明腑病

　　不得眠

　　问曰：不得眠，何以是阳明腑证？答曰：不得眠，阴阳皆有之，其狂乱不得眠者，阳明胃热故也。经云：胃不和，则卧不安。胃受热邪，故不和，不和故不眠也。若初时目痛、鼻干、不得眠者，阳明经病也，葛根汤主之。若蒸热自汗，燥渴脉洪，不得眠者，阳明经腑同病，散漫之热也，白虎加人参汤主之。若潮热自汗，便闭谵语，不得眠者，阳明腑病，结聚之热也，调胃承气汤下之。若伤寒邪气已解，或因食复，遂至烦闷、干呕、口燥、呻吟、不得眠者，以保和汤加芩、连主之。又问曰：不眠固属热证，有投寒药转甚者，何也？答曰：因汗下重亡津液，心蕴虚烦，致不得眠，宜用酸枣仁汤，或真武汤主之。不眠似属寻常，若少阴脉沉细，自利、厥逆、烦躁不得眠者，为难治也。

　　卷二　阳明腑病

　　燥渴

　　问曰：燥渴何以属阳明腑证？答曰：寒邪在表，则不渴；邪气传里，化而为热，则渴。

　　太阳证有口渴者，膀胱腑病也，其渴微。阳明经病，但漱水尔，不为渴也，入腑则大渴矣。

　　少阳证，但口苦，亦无渴，其有渴者，将转入阳明也。仲景云服柴胡汤已，而渴者，属阳明也。三阴皆有渴，因其连于胃腑，故渴也。是知燥渴的属阳明证。余详辨厥阴证消渴条下。

　　卷二　阳明腑病

　　自汗

　　问曰：自汗何以是阳明腑病？答曰：伤寒在表，则腠理致密而无汗；入腑，则热气发越而汗自出矣。今无汗忽变为有汗者，乃热邪入腑，熏蒸如鼎沸然，故令汗出也。又问曰：自汗有用桂枝，乃桂枝加附子汤者，何也？答曰：自汗用桂枝者，太阳伤风症也；用桂枝加附子汤者，因发汗太多，遂漏不止，恶风寒而为表虚也。若阳明腑病，燥渴谵语，孰敢用桂枝者？仲景于桂枝加附子条下，注曰不呕不渴。可见阳明燥渴，则无用桂枝之理矣。大抵头痛发热悉具者，伤风自汗也；因发汗遂漏不止者，阳虚自汗也；烦躁口渴，能消水，不恶风寒而反恶热者，阳明腑病自汗也。又问曰：直中证，亦自汗，何也？答曰：直中证，冷汗自出，脉沉迟，手足厥冷，乃真阳衰微之象，与阳明胃热自汗，熏蒸腾沸之状，天渊相隔矣。

　　又问曰：中暑自汗，亦口渴，何以别之？答曰：中暑自汗，口虽渴，脉必弦细芤迟也。经云：脉盛身热，得之伤寒，脉虚身热，得之伤暑。实者、人参白虎汤，虚者、十味香薷饮主之

　　卷二　阳明腑病

　　手足心腋下有汗

　　问曰：手足心腋下有汗，何以是阳明腑病？答曰：胃主四肢，为津液之主，今热聚于胃致令出汗，乃津液之旁流也。经云：手足 然汗出，大便难而谵语，宜下之。又问曰：阳明中寒，不能食，亦令手足汗出者，何也？答曰：此胃中虚冷所致，与传经热证，便难谵语者，自是不同。

　　卷二　阳明腑病

　　便闭

　　问曰：便闭何以属阳明腑证？答曰：阳明居中土也，万物所归，无所复传，伤寒三阳、三阴之邪，皆得传入，以作胃实不大便之证，法当下之。然经有八禁，详例于前，不可不辨

　　卷二　阳明腑病

　　转矢气

　　问曰：转矢气，何以属阳明腑证？答曰：矢气者，气下泄也，病患内有燥粪，结而不通则气常下失。仲景云：欲行大承气，先与小承气，腹中转矢气者，方与大承气汤；若不转矢气，慎未可再攻，是知转矢气，属阳明腑也。

　　卷二

　　论里中之里

　　伤寒之邪，三阳为表，三阴为里，人皆知之，而里中之里人所不知也。何谓里中之里？阳明胃腑是也。三阳、三阴之邪，一入胃腑，则无复传，故曰里中之里也。或谓三阴经，脏也。阳明胃，腑也。岂有腑深于脏者乎？答曰：阳明居乎中土，万物所归，无所复传，犹之溪谷，为众水之所趋也。夫以阳经与阴经较，则三阴为深；以阴经与胃腑较，则胃腑为尤深也。三阳、三阴之经，环绕乎胃腑，处处可入。有自太阳入腑者，有自本经入腑者，有自少阳入腑者，有自太阴入腑者，有自少阴入腑者，有自厥阴入腑者，一入胃腑则无复传，故曰里中之里也。治伤寒者，先明传经、直中，即于传经之中，辨明表里，更于表里之中，辨明里中之里，如此则触目洞然，治疗无不切中矣。

　　卷二

　　复论阳明本证用药法

　　阳明有经、有腑。阳明经病，发热头痛，目痛鼻干，唇焦漱水，宜解肌，葛根汤；阳明经病传腑，蒸热自汗，口渴饮冷，白虎加人参汤，此散漫之热，可清而不可下；阳明腑病，热邪悉入于里，其证潮热谵语，腹满便闭，宜攻之，调胃承气汤，此结聚之热，徒清无益也夫病当用承气，而只用白虎，则结聚之热不除；当用白虎而遽用承气，则散漫之邪复聚而为结热之证。夫石膏、大黄，同一清剂，而举用不当，尚关成败，何况寒热相反者乎？甚矣！司命之难也。

　　卷二

　　论阳明兼证用药法

　　或问：经曰：有太阳阳明，有少阳阳明，有正阳阳明，何也？答曰：太阳阳明，由太阳经传入阳明之腑也；少阳阳明，由少阳经传入阳明之腑也；正阳阳明，由阳明本经而传入本腑也。大法，太阳阳明，太阳证不解，必从太阳解表为主。若表证不解，医误下之，转属阳明，宜下之，小承气汤。若因误下而成结胸，先服小陷胸汤，若不瘥，再服大陷胸汤。余邪未尽，投以枳实理中丸，应手而愈。少阳阳明，脉纯弦者，名曰负。负者，胜负也，为难治若少阳证多者，必从少阳和解为先，小柴胡汤。若腹满硬痛，便闭谵语者，下之，大柴胡汤。正阳阳明，在表者，葛根汤。表邪入里，未结聚者，白虎汤。邪已入腑，结聚成实者下之，调胃承气汤。凡用下药，必以腹满、硬痛、便闭为主，或兼下利肠垢，或下利清黄水，色纯青，心下硬，其中有燥屎也，攻之。否则虽不大便，亦未可攻，但清之、润之而已

　　卷二

　　合病并病

　　合并病者，伤寒传经之别名也。或两经同病，或三经同病，名曰合病；若一经病未已，复连及一经，名曰并病。伤寒书云：三阳有合病，有并病，三阴无合病，无并病。果尔则太阴必不与少阴同病乎？少阴必不与厥阴同病乎？且太阴病未瘥，必不至并于少阴，少阴病未瘥必不至并于厥阴乎？若然，则三阴之证，何以相兼而并见乎？又何以三阳三阴之邪，互相交错而为病乎？是知合病、并病，有合于阳者，即有合于阴者，有并于阳者，即有并于阴者。

　　仲景谓三阳合病，闭目则汗，面垢、谵语、遗尿，治用白虎汤。此外合三阳之经，内合阳明之腑，故用辛凉和解之。若不入腑，白虎将焉用乎？治法不论三阳、三阴，凡两经合病，则用两经药同治之，三经合病，则用三经药同治之。若一经病未瘥，复并一经，则相其先后、缓急、轻重而药之，斯无弊耳。然则合、并病者，岂非伤寒传经之别名欤！

　　卷二

　　直中三阴诸证

　　直中者，初起不由阳经传入，而径中三阴者也。中太阴，宜用理中汤；中少阴，宜用四逆汤；中厥阴，宜用白通加猪胆汁汤。大抵脏受寒侵，不温则殆，急投辛热，不可迟缓。

　　卷二　直中三阴诸证

　　附子理中汤

　　治寒邪中于太阴，呕吐清涎沫，腹中冷痛，或下利清谷，吐蛔虫，脉来沉干姜 附子 炙甘草（各一钱） 人参（二钱） 白术（二钱）

　　水煎服。寒甚者，加干姜二钱；渴欲得水，加人参、白术各一钱；当脐有动气，去白术加肉桂一钱；吐多者，加生姜一钱五分；下利多者，倍加白术；悸者，加茯苓一钱五分；腹满者，去参、术，加陈皮、半夏、砂仁各八分，附子一钱五分；盖温即是补。

　　卷二　直中三阴诸证

　　四逆汤

　　治少阴中寒，手足厥冷，下利清谷，脉沉细，但欲寐。

</div>
    <div class="pagination">
<a href="医学心悟_page9.html">上一页</a><span>...</span><a href="医学心悟_page5.html">5</a><a href="医学心悟_page6.html">6</a><a href="医学心悟_page7.html">7</a><a href="医学心悟_page8.html">8</a><a href="医学心悟_page9.html">9</a><span class="current-page">10</span><a href="医学心悟_page11.html">11</a><a href="医学心悟_page12.html">12</a><a href="医学心悟_page13.html">13</a><a href="医学心悟_page14.html">14</a><a href="医学心悟_page15.html">15</a><span>...</span><a href="医学心悟_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
