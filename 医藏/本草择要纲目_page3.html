<!DOCTYPE html>
<html>
<head>
    <meta charset="UTF-8">
    <title>本草择要纲目 - 第 3 页/共 38 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>本草择要纲目 - 第 3 页/共 38 页</h1>
    <div class="content">　　忌（萝卜 葱 诸血 蒜）

　　寒性药品

　　（白赤）芍药

　　【气味】苦平无毒。升而微降。阳中阴也。为手足太阴行经本药。又入肝脾血分。

　　【主治】安脾经。治腹痛。固胃气。止泻痢。和血脉。与白术同用则补脾。与川芎同用则补肝。与人参白术同用则补气。与防风同用则发痘疹。同姜枣用则温经散湿。以酒炒则补阴。

　　生用之则疗后重。（色白者西方之象。能于土中泻水以益脾。色赤者南方之象。能行血中之滞以散邪。）

　　但言芍药而能缓中者。彼之味酸涩收敛。似不相侔。然能损其肝。即以调其血。血调而中自和也。又言治伤寒多用白芍。以其主寒热。利小便。彼之味酸涩为收。本经何以言之。然能益阴滋湿而停津液。故金能生水。小便自利。非彼通利也。

　　寒性药品

　　大黄

　　【气味】苦寒无毒。沉而降。阴中之阴也。（酒浸入太阳经。酒洗炒入阳明经。余经生用。）

　　【主治】走而不守。泻诸实热。大肠不通。荡涤肠胃间热。除下焦湿。推陈致新。消宿食。

　　破女子瘕症。下痢赤白。里急腹痛。仲景泻心汤。专治心气不足。吐血衄血之症。或以为心气不足法当用补。反以苦寒泻之者何也。不知真心不足者。必不吐衄兼之吐血。此则本经之阳亢甚无辅。以致阴血妄行飞越。故宜用大黄以泻去亢甚之火。使之和平。则血归经而自安也。又言大黄泻心实。泻四经血分中之邪火者何义。盖少阴心经之阴气不足。则心火燔灼。

　　邪气乘虚结于上焦。胃之上脘在于心。故曰泻心实泻脾胃也。又心之阴气。不足。渐渍既久。则肺与肝俱各受火而病作。用黄芩佐大黄以救肺。用黄连佐大黄以救肝。肺为阴之主。肝为阴之母。血之舍肝。肺之火既退。阴血自复其旧。故曰泻心实泻肝肺也。凡病在气分。及胃寒血虚并妊娠产后。慎勿轻用。轻用之恐伤元气。耗阴血。

　　寒性药品

　　青皮

　　【气味】苦辛温无毒。沉而降。阴也。入厥阴少阳经。治肝胆之病。

　　【主治】气滞。下食破积结。祛下焦诸湿。疗左胁肝经积气。小腹疝痛。消乳肿。青皮汤用之以治久疟热甚致结癖块之症。盖疏利肝邪。削其坚实也。但有滞气则破滞气。无滞气则损真气。不可不慎择而用之也。又曰青皮炒黑可入血分。青皮亦能发汗。有汗者不可用。

　　寒性药品

　　枳壳

　　【气味】苦酸微寒无毒。沉也。阴也。

　　【主治】通利关节。散留结胸膈痰滞。逐水消胀满。下气止呕逆。泄肺气。除胸痞。疗里急后重。或曰凡治痞宜用枳壳桔梗汤。而活人书云。当用桔梗枳壳汤于未痞之先。此何以说。

　　盖枳壳非能治心下之痞也。果知病者误下。气将陷而成痞。故先用此以预杜之。使不致于成痞。若痞已成而用此。不惟不能消痞。反损胸中之气。先之一字。不可不细心玩味之也。或又曰。仲景束胎丸。内用枳术之属。详思胎壮则子有力而易生。令服枳壳之药。必致无力气弱。何以易达其胎也。盖高粱之家。奉养太过。其气必实。必实而用枳壳之属以耗其气。使之和平。此谓胎前无滞。则产后无虚。用枳壳为对症之剂。若气虚体弱之人。日以参 四物之剂。峻补气血。犹恐不赡。敢以枳壳为达生之妙剂乎。当于前贤立方之意外深求其理。

　　为能神而明之也。

　　寒性药品

　　枳实

　　【气味】苦寒无毒。浮而升微降。阴中阳也。（凡用取其至陈者。去穣核。以小麦麸炒焦。

　　去麸用。气虚者忌之。）

　　【主治】利五脏。除寒热结。破胀实。解伤寒结胸。去胃中湿热。盖枳实泻痰。能冲墙倒壁。故仲景治心下坚大如盘。水饮所作。以枳实白术汤。谓非枳实之大寒。不能滑窍而破气也。又云脾无积血。则心下不痞。洁古制枳术丸以调脾胃。非枳实能调脾也。泄气而除内热。

　　令痞自消。则脾胃自得其天。而无壅积之患也。

　　寒性药品

　　猪苓

　　【气味】甘平无毒。升而微降。阳中阴也。入足太阳足少阴经。

　　【主治】疟。利水道。解伤寒瘟疫大热。发汗。主肿胀满腹急痛。治渴除湿。去心中懊。泻膀胱。开腠理。故张仲景治消渴脉浮。小便不利微热者。猪苓散发其汗。病欲饮水而复吐。名为水逆。冬时寒嗽如疟状者。亦用猪苓。此即五苓散也。此皆苦以泄滞。甘以取阳。

　　淡以利窍。功长于除湿利小便也。久服损人肾气。昏人眼目。用者忌之。

　　寒性药品

　　泽泻

　　【气味】甘寒无毒。沉而降。阴中微阳。入足太阳少阴经。

　　【主治】逐膀胱三焦停水。利五淋。宣通水道。长于行水。起阴气。止泄精消渴淋漓。但本经云泽泻久服令人耳目聪明。扁鹊又云多服令人目盲。此何以故。大凡脾胃积有湿热。则头重而目昏耳鸣。泽泻渗去其湿。

　　热亦随去。土得其令。清气上行。故其功长于养五脏益气力。治头旋。聪明耳目也。若久服则降令又复太过。清气不升。真阴潜耗。肾开窍于目。安得不令目盲耶。又庸医罔识。见仲景之治杂病心下有支饮苦冒者。以泽泻汤。治伤寒有大小泽泻汤。治泄泻有五苓散。遂谓泽泻之功泻肾居多。每遇泄精滑肾之症。辄不敢用。并妄为著作。曰仲景八味丸中有泽泻。接引桂附归就肾经。反能泄肾。有删而去之之议。岂知八味丸中有地黄山萸肉茯苓牡丹皮皆肾经之药。附子官桂又原属右肾命门之药。不待泽泻之接引而自至其所。用泽泻者。诚以补药之中。必兼泻邪。邪去则补药得力。实泻中之补也。

　　寒性药品

　　木通

　　【气味】辛平无毒。降也。为阳中之阴。手厥阴心包络手足太阳小肠膀胱之药。上能通心清肺。治头痛。利九窍。下能泄湿热。利小便。通大肠。疗遍身拘痛。及下乳通经。故古方导赤散用之。实泻南补北。扶西抑东之意也。

　　寒性药品

　　栝蒌

　　【气味】苦寒无毒。（采得去壳皮草膜及油净用。）

　　【主治】降火润肺燥。涤痰结。利咽喉。消痈肿疮毒。凡肺受火逼。失其降。下之令。则致胸中有痰。得栝蒌甘缓润下之助。则痰自降。又能洗涤胸膈中垢腻郁热。为治消渴之神药。

　　故张仲景治胸脾痛引心背。咳唾喘息。及结胸满痛。皆用栝蒌实。实取其甘寒不犯胃气。逐上焦之火。使痰气下降也。

　　寒性药品

　　桑白皮

　　【气味】甘寒无毒。可升可降。阳中阴也。入手太阴经。

</div>
    <div class="pagination">
<a href="本草择要纲目_page2.html">上一页</a><a href="本草择要纲目.html">1</a><a href="本草择要纲目_page2.html">2</a><span class="current-page">3</span><a href="本草择要纲目_page4.html">4</a><a href="本草择要纲目_page5.html">5</a><a href="本草择要纲目_page6.html">6</a><a href="本草择要纲目_page7.html">7</a><a href="本草择要纲目_page8.html">8</a><span>...</span><a href="本草择要纲目_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
