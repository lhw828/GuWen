<!DOCTYPE html>
<html>
<head>
    <meta charset="UTF-8">
    <title>丹台玉案 - 第 24 页/共 65 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>丹台玉案 - 第 24 页/共 65 页</h1>
    <div class="content">　　目眩不定者。散风去痰为主。君以天麻。半夏。防风。佐以柴胡。黄芩。甘草。

　　卷之三

　　喉痹门

　　（附失音 附骨鲠）肺气通于咽。胃气通于喉。盖咽以出气。喉以纳食。乃一身之关隘也。闭塞而不通。则道路阻绝。饮食难下。死生安危。胥此系焉。此人之至急者也。使不早治。则不救矣。而喉痛之症惟喉风犹急。乳娥次之。若左右皆乳娥。是亦缠风也。缠风云者。喉中皆缠紧惟有一线之通。乳娥云者。肿处如蛾。形犹有可通之路。要其致病之由。皆因平日感受风热。积之既久。留于上焦。一时未发。乘机而动。醉后而重醉劳后而复劳。动其相火。相火一炽。而平日所积之风热。一齐而起。痰血腾涌。如潮之至。结于咽喉。外不得吐。内不得下。为肿为痛。苦楚呻吟。饥不能食。渴不能饮。煎剂卒难奏功。丸散安能施效。病势已逼。将立而视其死矣。必须用刀针以决之。庶可以泄其毒。而救其热。然后治之以药。乃可愈耳。

　　卷之三 喉痹门

　　脉云

　　喉痹之脉。两寸洪溢。上盛下虚。脉忌微伏。

　　卷之三 喉痹门

　　立方

　　祛火通关饮 治喉痹不通。饮食不下。

　　黄连 玄参 山豆根 桔梗 牛蒡子 枳实（各二钱） 大黄 玄明粉 栝蒌仁（各三钱姜二片。水煎温服。

　　立消散白硼砂 灯心灰（以灯心塞入罐内固济 之罐红为度）风化硝 黄柏 青黛 冰片（各等分）上为极细末。以芦管吹入喉中。

　　吐法青鱼胆（一具） 胆矾（二钱） 牛黄 冰片（各五分）以三味放入鱼胆内。线扎其口。悬于当风处。阴干为末。以鸡羽蘸药点喉中。即大吐痰血立愈。

　　又方白矾（半斤巴豆肉十五枚同炒过去巴豆）以鹅毛蘸陈醋。 矾。姜汁。皂角末。引吐立消。

　　又方土牛膝捣汁灌下吐痰即消。

　　熏法巴豆末一两。摊在粗草纸上。一头巴豆。一头无巴豆。紧紧卷作一巨。长可二寸余。将巴豆一头点火即吹灭。其无巴豆一头。令病患含口内。使人对火轻轻吹之。令烟透入喉中。立破脓血而宽。

　　屡验方 治缠风并双乳蛾。

　　榆树上刺毛窝一个。剪病患指甲脚爪。如左边盛。剪左边手足。右边盛剪右边手足。若双蛾。左右皆剪。用食盐少许。同入锅内 过为末。吹入患处。以手拍其后顶。如蛾在左。拍左。在右。拍右。双蛾。两边皆拍。实时破溃。痰血立出而愈。

　　神仙饮 治阴经喉痹。服凉药反痛者。

　　黄 人参 白术 知母 附子（各一钱） 当归 柴胡 玄参（各一钱五分）水煎温服。

　　针法（缠喉风水不能通死在项刺一刺即愈刺少商穴。在大指端内侧。去甲如韭叶许。白肉宛宛中是也。两手皆刺出血。其水米即通。盖此穴乃手太阴肺经之穴。直通咽喉。针式用三角柳叶匾薄者）

　　卷之三 喉痹门

　　附失音

　　神水丹天花粉 玄参（各三钱） 青黛 地骨皮（各二钱） 冰片（四分） 牛黄（一钱） 知母 川贝母（各六钱）上为末。以藕汁熬膏为丸。如弹子大。噙化润下。

　　清爽化痰汤 治喉音不清。

　　玄参 桔梗 甘草（各一钱） 生地（二钱） 诃子肉（八分） 麦门冬 橘红 百部（各一灯心三十茎。不拘时服。

　　卷之三 喉痹门

　　附骨鲠

　　化骨神丹楮实子（一两为末） 霜梅肉（三两） 上共为丸弹子大噙化咽下。

　　又方宿砂 威灵仙 黑沙糖（各等分）酒煎时时呷之。其骨立消。

　　神秘方 不拘诸骨立化。

　　千年矮（即平地本）不拘多少。捣碎酒煎。尽醉服之即愈。

　　又方 单治鱼骨鲠。

　　橄榄核为末。以顺流水调服二钱。

　　卷之三

　　齿痛门

　　齿与牙同类而异名。齿者内床也。牙者外版也。内床能嚼。而外版无为。能嚼则恒劳。

　　无为则恒逸。恒劳则易伤。而常逸则无恙。故痛多在内床。而罕于外版也。味之辛酸。气之浓薄。质之坚脆。性之冷暖。一咀嚼间。而饮食之毒流渗于齿缝。其有余物些少偶干于中。未能即脱者。又于当风处剔之。甚至有剔伤出血者。几何而不为致病之阶也。故齿痛之病。风痛居多。风入于内。实时肿痛连颊。咀嚼难合。此人之所最苦者也。而风症之外。又有火与虫之属焉。风从外得。火自内伤。而虫又火之所化也。何以言之。盖齿者骨之苗。肾之余也。而齿根之肉。当缝之深处。则属于足阳明胃之经。今之患齿者。岂真齿之痛也。齿之坚尤甚于骨。非血非筋。乃物之至顽而木者。何痛之有。痛之所在。则在于齿当缝之深处也。以阳明有火。热蒸于胃。胃经受热。上通于齿。故其痛也。必臭秽难近根肉深赤齿缝流水而味如盐名为牙宣。而多麋烂。此得之于胃火而成者也。其或痒。或痛。或大痛难忍之际又忽然痛止。而如无恙者。非属于风。非属于火。其虫之为蠹。是虫也。又何从而生之。必有些须食物。留于齿根。为火 炼。籍血气而成也。啮其齿则齿碎。啮其肉则肉疼。其或不啮而微痛。则肉痒。此虫痛之。所以异于风与火也。或不痛而焦枯脱落者。非胃火也。乃肾气衰弱。不能固其根也。是以老人之齿多疏豁。而少壮者则无焉。观于此。则可以施治矣。

　　卷之三 齿痛门

　　脉云

　　右关脉洪数。胃火上炎。浮洪乃是风热。尺脉洪大而虚者。肾经不足。主齿动摇。相火上升作痛。立方。

　　祛风抑火汤 治齿缝胀肿作痛。

　　防风 荆芥 薄荷 白芷（各一钱五分） 升麻（八分） 黄芩 黄连（各二钱） 甘草（五分）葱头二枚食后温服。

　　清胃汤 治胃中积热。平昔喜酒者。

　　石膏（ 熟三钱） 白芷 升麻（各一钱） 干葛 黄柏（各二钱） 甘草（五分）水煎食后服。

　　神妙饮 治牙疼不可忍。牵引头面。发热发肿者。

　　生地 当归 细辛（各一钱五分） 骨碎补 防风 赤芍 川芎 槐花（各二钱） 升麻知母（各一钱）水煎温服。

　　蠲痛饮 治牙齿疼痛。浮动出血。

　　甘菊（二钱） 大黄 石膏（ 各三钱） 竹茹 防风（各一钱）水煎温服。

　　又方 治齿疼。并出血。

</div>
    <div class="pagination">
<a href="丹台玉案_page23.html">上一页</a><span>...</span><a href="丹台玉案_page19.html">19</a><a href="丹台玉案_page20.html">20</a><a href="丹台玉案_page21.html">21</a><a href="丹台玉案_page22.html">22</a><a href="丹台玉案_page23.html">23</a><span class="current-page">24</span><a href="丹台玉案_page25.html">25</a><a href="丹台玉案_page26.html">26</a><a href="丹台玉案_page27.html">27</a><a href="丹台玉案_page28.html">28</a><a href="丹台玉案_page29.html">29</a><span>...</span><a href="丹台玉案_page25.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
