<!DOCTYPE html>
<html>
<head>
    <meta charset="UTF-8">
    <title>脉因证治 - 第 4 页/共 37 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>脉因证治 - 第 4 页/共 37 页</h1>
    <div class="content">　　 禁忌  厥阴心痛发斑，不欲食，食则吐蛔，下则利不止。诸四肢厥逆，不可下。

　　五六日，不结胸，腹痛满，脉虚复厥者，不可下。当下反汗之，必口烂。

　　少阴脉沉细数，病在里，忌汗；微者，忌汗。尺脉弱涩者，不可下之。

　　太阴腹满，吐，食不下，自利，时腹自痛。忌下，下之胸下结硬。脉弱，自便利，虽用下，宜减之。

　　少阳不可汗，忌利小便，忌利大便。犯之，各随上下前后，本变及中变诸变例。

　　太阳小便不利，不可利之。利之邪气入里不能解。咽干淋衄，小便不利，当汗不可汗。

　　在表不可下，下之动血。误犯之成结胸、痞气。汗之成血蓄于胸中；当汗而下之，成协热利。

　　 太阳证误下有八变  脉浮者，必结胸。紧者，必咽痛。弦者，必两胁拘急。细数者，头痛不止，沉紧者，必欲呕。沉滑者，必热利。浮滑者，必下血。

　　 阳明不当发汗  发汗成蓄血，上焦为衄。不当下而下之，血蓄下焦发狂。有年老患时热狂妄，服附者愈，服寒凉者死。

　　足太阳未渴，小便清者，禁利。咽干禁汗，成蓄血禁下太早。已渴者，五苓散。谵语、潮热、大渴，宜下。

　　足少阳三禁，胃实可下。足太阴禁下。足少阴脉沉，口燥咽干而渴，禁汗；脉涩而弱，禁下。三阴非胃实，不可下。

　　治三焦便有胆少阳经，作风治不宜汗、下、利小便。治心便有肾少阴，故本热标寒，故脉沉细，按之洪大，用承气汤酒制热饮是也。

　　治膀胱便有小肠太阳，故本寒标阳，故脉紧数，按之不鼓而空虚，用姜附寒饮顿服。

　　治肺便有脾太阴，故寒因寒用，大黄枳实下之。

　　治阳明纯阳，大肠喜热恶清，当以热治寒也。络宜清，当以寒治热。

　　许学士解利外感。

　　伤风者，恶风。用防风二钱、甘草、麻黄各一钱。头痛加川芎，项背腰痛加羌活，身重加苍术，肢节痛加羌活，目痛鼻干及痛加升麻；或干呕，或寒热，或胁下痛，加柴胡。伤寒者，恶寒。用麻黄二钱、防风、甘草各一钱。头沉闷加羌活一钱。

　　凡治伤寒，以甘草为君，防风、白术为佐。是寒宜甘发也，看他证加减。伤风以防风为君，甘草、白术为佐。是风宜辛散也。其伤寒表证，以石膏、滑石、甘草、知母、葱、豉之类，汗出即解。如热半表半里，与小柴胡，汗出而愈；热甚，大柴胡与之；更甚，小承气。

　　里热甚，大承气，发黄者，茵陈蒿汤下之。结胸，陷胸汤下之。

　　内伤，见于右手。内伤躁作寒已，寒作躁已，不相并，但有间，且晡时必减，乃胃气得令。潮作之时，精神困倦，乃其气不足。外伤，见于左手。外伤但无间，且晡时必作剧，乃邪气盛。潮作之时，精神有余，乃邪气胜。寒邪不能食，风邪能食。

　　表虚，不作表虚治。或劳役于凉处解衣，或阴虚新浴，表虚为风寒所遏，切不可妄解表

　　卷一

　　七、大头肿痛

　　（附蛤蟆瘟）

　　 【因】  阳明邪热太甚，故资实少阳相火而为之也。湿热为肿痛，治之视其肿热在何部分，随结而取之，是天行也。

　　 【治】  黄芩（炒） 甘草 大黄（煨） 黍粘子（炒） 芒硝阳明渴，加石膏；少阳渴，加栝蒌根；阳明行经，加升麻、白芍、葛根、甘草；太阳行经，加羌活、防风。

　　 蛤蟆瘟 【因】  风热。

　　 【治】  解毒丸下之。

　　侧柏叶自然汁调蚯蚓粪敷。烧灰大妙。

　　车前叶服；或丁香尖、附子尖、南星，醋磨敷皆可。五叶藤汁敷亦可。

　　卷一

　　八、霍乱

　　 【脉】  微涩，或代，或伏。脉弦滑者，膈有宿食；身却不热，为霍乱。大者生，微迟者死，脉洪者热。

　　 【因】  其气有三：一曰火，二曰风，三曰湿。

　　邪在上焦则吐，下焦则泻，中焦则吐而且利。吐为 热也；泻为湿也；风胜则动，故转筋也。或因大渴而大饮，或饥，或饱甚，伤损胃气，阴阳交争而不和。此为急病也，不死。如干霍乱而不得吐利，必死。

　　 【证】  其状心腹卒痛，呕吐下利，憎寒发热，头痛眩晕。先心痛则先吐，先腹痛则先下，心腹俱痛，吐利并作。甚则转筋，入腹则死，不然则吐泻。

　　干霍乱者，忽然心腹胀满，绞刺痛，欲吐不吐，欲利不利，须臾则死。以盐汤大吐之佳。

　　外有冲恶，病同而名异。

　　 【治】  五苓散治热多饮水，关上脉洪者，热也。宜清之。

　　 理中丸  治寒多不饮水，身不热者。

　　 半夏汤  治霍乱转筋，吐利不止。身痛不止者，宜加桂枝汤。

　　半夏曲 茯苓 陈皮 白术 薄荷 桂枝 甘草 和解散  治霍乱。此条，内有所积，外为邪气所阻。甚用吐法，二陈汤。

　　 和解散  川芎 苍术 白芷 防风

　　卷一

　　九、瘟病

　　 【证】  众人一般者是。

　　 【治】  有三法：宜补，宜散，宜降。

　　大黄 黄芩 黄连 人参 桔梗 苍术 防风 滑石粉 人中黄 香附子上神曲丸，送下随宜。气虚四君子；血虚四物汤；痰，二陈汤；热甚，童便作汤送下。

　　春夏不服麻黄，秋冬不服桂枝；夏不服青龙，冬不服白虎。

　　卷一

</div>
    <div class="pagination">
<a href="脉因证治_page3.html">上一页</a><a href="脉因证治.html">1</a><a href="脉因证治_page2.html">2</a><a href="脉因证治_page3.html">3</a><span class="current-page">4</span><a href="脉因证治_page5.html">5</a><a href="脉因证治_page6.html">6</a><a href="脉因证治_page7.html">7</a><a href="脉因证治_page8.html">8</a><a href="脉因证治_page9.html">9</a><span>...</span><a href="脉因证治_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
