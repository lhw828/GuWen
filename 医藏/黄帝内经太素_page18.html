<!DOCTYPE html>
<html>
 <head>
  <meta charset="utf-8"/>
  <title>
   黄帝内经太素 - 第 18 页/共 37 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   黄帝内经太素 - 第 18 页/共 37 页
  </h1>
  <div class="content">
   知形志所宜

　　平按：此篇自形乐志苦至出气恶血，见《素问》卷七第二十四《血气形志篇》，又见《灵枢》卷十二第七十八《九针论》，又见《甲乙经》卷六第二，又见日本《医心方》卷一《治病大体》第一。自阳明多血气至末，《素问》《灵枢》见同前篇。又自阳明多血气至少阴少血多气，《灵枢》卷十第六十五《五音五味》篇亦有此文。

　　形乐志苦，病生于脉，治之以灸刺；（形，身之貌也。志，心之志也。心以主脉，以其心劳，邪气伤脉，心之应也，故以灸刺补泻脉病也。）形苦志乐，病生于筋，治之以熨引；（形苦筋劳，邪气伤筋，肝之应也，筋之病也医而急，故以熨引调其筋病也。药布熨之引之，使其调也。平按：形苦志乐一段《素问》在形乐志乐一段下。）

　　形乐志乐，病生于肉，治之以针石；（形志俱逸，则邪气客肉，脾之应也，多发痈肿，故以砭针及石熨调之也。 《山海经》曰：高氏之山，其上多玉，有石可以为砭针。堪以破痈肿者也。平按：注多发痈肿，肿字袁刻误作脾。）

　　形苦志苦，病生于咽喝，治之以药；（形志俱苦劳气，客邪伤气，在于咽喝，肺之应也。喝，肺喘声也。有本作渴。故疗之汤液丸散药之也。平按：咽喝《素问》作咽嗌，《甲乙》作困竭。

　　药《素问》作百药，《灵枢》、《甲乙》作甘药，《医心方》引《太素》仍作药。）形数惊恐，筋脉不通，病生于不仁，治之以按摩醪药，是谓五形。（惊恐主肾，形多惊惧，邪客筋脉，筋脉不通，肾之应也，痛生筋脉皮肤之间，为痹不仁，故以按摩醪醴。五形，言陈其所宜也。平按：《素问》筋脉作经络，五形下有志也二字。

　　《医心方》无是谓五形四字。）故曰：刺阳明出血气，（手阳明，大肠脉，足阳明，胃脉也，二脉上下连注，其气最强，故此二脉盛者，刺之血气俱泻。平按：故曰二字《素问》无，《甲乙》作故志曰。）刺太阳出血恶气，（手太阳，小肠脉也，足太阳，膀胱脉也，二脉上下连注，津液最多，故二脉盛者，刺之泻血，邪客之者，泻去恶气也。）刺少阳出气恶血，（手少阳，三焦脉也，足少阳，胆脉也，二脉上下连注，其气最多，故此二脉盛者，刺之泻气，邪客之者，泻去恶血也。）

　　刺太阴出血气，（手太阴，肺脉也，足太阴，脾脉也，此二太阴与二阳明虽为表里，其气血俱盛，故并泻血气也。平按：《素问》出血气作出气恶血，《甲乙》同。《素问》新校正云：“按《太素》云：刺阳明出血气，刺太阴出血气。杨上善云：阳明太阴虽为表里，其血气俱盛，故并泻血气。

　　如是则太阴与阳明等俱为多血多气。前文太阴一云多血少气，二云多气少血，莫可的知。详《太素》血气并泻之旨，则二说俱未为得，自与阳明同尔。”）刺厥阴出血恶气，（手厥阴，心包络脉也，足厥阴，肝脉也，与二少阳以为表里，二阳气多血少，阴阳相反，故二阴血多气少，是以二厥阴盛，以泻血也，邪客之者，泻去恶气。）刺少阴出气恶血。（手少阴，心脉也，足少阴，肾脉也，与二太阳以为表里，二太阳既血多气少，亦阴阳相反，二阴气多血少，是以二少阴盛，泻于气也，邪客之者，泻去恶血也。平按：刺少阴句《素问》、《甲乙》在刺厥阴前。注阴阳上袁刻脱亦字。）

　　阳明多血气，太阳多血少气，少阳多气少血，太阴多血气，厥阴多血少气，少阴少血多气。

　　（此言刺三阴三阳，出血出气差别所以也。平按：太阴多血气《素问》作太阴常多气少血，《灵枢》作多血少气，《甲乙》同。《素问》新校正云：“按《甲乙经·十二经水篇》云太阳太阴血气多少，与《素问》不同。又《阴阳二十五人形性血气不同》篇，与《素问》同。盖皇甫疑而两存之也。”今考《甲乙经·阴阳二十五人形性血气不同》篇所云太阴常多血少气，仍与《素问》异，或宋臣所见《甲乙经》与今本《甲乙经》不同，姑存之以备参考。）足阳明太阴为表里，少阳厥阴为表里，太阳少阴为表里，是谓足之阴阳也；手阳明太阴为表里，少阳心主为表里，太阳少阴为表里，是谓手之阴阳也。（今知手足阴阳所在。平按：《素问》两太阳少阴为表里在两少阳上，两阳明太阴为表里在两少阳下。注今知手足八字，《素问》将此注作经，惟所在作所苦。）凡治病必先去其血，去其所苦，伺之所欲，然后泻有余，补不足。（凡疗病法，诸有痛苦由其血者，血聚之处先刺去之，刺去血已，伺候其人情之所欲，得其虚实，然后行其补泻之法也。平按：《素问》血下有乃字，《灵枢》无此一段。注血聚，聚字袁刻误作刺。）

　　卷第十九·设方

　　知祝由

　　平按：此篇自篇首至末，见《素问》卷四第十三《移精变气论》篇。

　　黄帝问于岐伯曰：余闻古之治病者，唯其移精变气，可祝由而已也；今世治病，毒药治其内，针石治其外，或愈或不愈何也？（上古之时有疾，但以祝为去病所由，其病即已。今代之人，苦于针药而疗病不愈者，为是病有轻重？为是方术不妙？平按：《素问》无于岐伯三字。

　　古之治病者，者字《素问》无，而已下无也字。）岐伯曰：往古民人，居禽兽之间，（上古禽兽多而人少，人在禽兽之间，巢居以避禽兽，故称有巢氏也。平按：《素问》曰上有对字，人上无民字。）动作以避寒，阴居以避暑，（以躁胜寒，故动作以避寒。以静胜热，故阴居以避暑。）内无眷慕之累，外无申宦之形，此恬 之世，邪不能入也，故毒药不治其内，针石不治其外，故可移精祝由而已也。（既为恬 之世，有性莫不恬 自得。恬然自得，内无眷慕之情； 然至乐，外无申宦之役。申宦不役于躯，故外物不形；眷慕不劳于志，故内欲不累。内外恬 ，自然泰和，外邪轻入，何所深哉？是以有病以祝为由，移精变气去之，无假于针药也。平按：申宦《素问》作伸官， 作 ，新校正云：全元起伸作臾。注既袁刻作此。新校正云：“全元起云：祝由，南方神。”）当今世不然，忧患琢其内，苦形伤其外，（眷慕起于心，则忧其内；申宦苦其形，则伤于外也。平按：《素问》世上有之字，琢作缘。）又失四时之逆顺、寒暑之宜，贼风数至，阴虚邪朝夕，内至五脏骨髓，外伤空窍肌肤，故所以小病必甚、大病必死者，故祝由不能已也。黄帝曰：善。（夏则凉风以适情，冬则求温以从欲。不领四时逆顺之宜，不根据冬夏寒暑之适，由是贼风至于腠理，虚邪朝夕以伤体。虚邪伤体，内入脏而客髓，贼风开腠，外客肌以伤窍，所以微疾积而成大病也。加而致死，苦之针药尚不能愈，况祝由之轻其可遣也。平按：逆顺《素问》作从逆，虚上无阴字。）

　　卷第十九·设方

　　知针石

　　平按：此篇自篇首至神无营于众物，见《素问》卷八第二十五《宝命全角论》篇，又见《甲乙》卷五第四。

　　自黄帝曰愿问禁数至逆之有咎，见《素问》卷十四第五十二《刺禁论》篇，《甲乙》同上。

　　自黄帝曰愿闻九针虚实之道至四方各作解，见《素问》卷十四第五十四《针解》篇，又见《甲乙》卷五第四及卷五第二，惟意是而编次不同。自黄帝问岐伯曰有病颈痈者至末，见《素问》卷十三第四十六《病能论》篇，又见《甲乙经》卷十一第九。

　　黄帝问岐伯曰：天覆地载，万物悉备，莫贵于人，人以天地之气生，四时之法成，君王众庶，尽欲全角。形之所疾，莫知其情，留淫日深，着于骨髓，心私患之，余欲以针除其疾病，为之奈何？（天地之间，人最为贵，人君众庶，莫不宝身。然不知病之脆微，留连骨髓，故请疗之方也。平按：所疾《素问》作疾病，患作虑。新校正云：《太素》虑作患。）岐伯曰：夫盐之味咸者，其气令器津泄；弦绝者，其音嘶败；木陈者，其叶落发；病深者，其声哕。（言欲识病征者，须知其候。

　　盐之在于器中，津泄于外，见津而知盐之有咸也。声嘶，知琴瑟之弦将绝。叶落者，知陈木之已蠹。举此三物衰坏之征，以比声哕识病深之候也。平按：木陈者其叶落发《素问》作木敷者其叶发，新校正引《太素》亦作木陈者其叶落，王履《溯洄集》所引木陈二句，亦无发字。注两征字《素问》新校正引杨注均作微，袁刻同。津下《素问》新校正所引杨注有液字。叶落下者知二字袁刻误作如。）人有此三者，是谓坏腑，毒药毋婴治，短针毋取，此皆绝皮伤肉，血气争异。（人有声哕同三譬者，谓是腑坏之候也。腑者中腑，谓五脏也。坏者，则声哕也。中腑坏者，病之深也。其病既深，故针药不能取也，以其皮肉血气各不相得故也。平按：《素问》治上无婴字，争异作争黑，新校正云：“详岐伯之对与黄帝所问不相当。”因引《太素》自夫盐之味至血气争异一段，谓《太素》与此经只三字不同，而注意大异。复引杨注自言欲知病征者至各不相得故也，谓杨氏注义与黄帝上下问答义相贯穿，王氏解盐咸器津，义虽渊微，至于注弦绝音嘶，木敷叶发，殊不与帝问相协，不若杨义之得多也。）黄帝曰：余念其病，心为之乱惑，反甚其病，不可更代，百姓闻之为残贼，为之奈何？（余念微病淫留至深，众庶不知，遂着骨髓。

　　余痛其心，反甚于病，不能去已，故曰不可更代。百姓闻此积微成大坏腑之言，莫不以为残贼之深，欲知为之奈何也。平按：余念其病《素问》作余念其痛。）岐伯曰：夫人生于地，悬命于天，天地合气，命之曰人。人能应四时者，天地为之父母。（天与之气，地与之形，二气合之为人也。

　　故形从地生，命从天与。是以人应四时，天地以为父母也。）荷主万物者，谓之天子。（天地所贵者人，人之所归者圣，唯圣荷物，故号曰天子也。平按：荷主二字《素问》作知。）天有阴阳，人有十二节；（此言天子所知，凡有二合四能。天有十二时，分为阴阳，子午之左为阳，子午之右为阴，人之左手足六大节为阳，右手足六大节为阴，此为一合也。）天有寒暑，人有虚实。（十二爻寒暑之气，十一月阳气渐息，阴气渐消；至四月阳气在盈，阴气正虚；至五月阴气渐息，阳气渐消；至十月阴气在盈，阳气正虚。阴阳即为寒暑者也，盈虚以为虚实者也。人亦如之，消息盈虚，有虚有实，为二合也。）能经天地阴阳之化者，不失四时；（天地合气，命之曰人，故能知天地阴阳变化，理与四时合契，此一能也。）能知十二节之理者，圣智不能欺；（知人阴阳十二节气与十二时同，循之而动，不可得失，虽有圣智，不能加也。

　　欺，加也。此二能也。平按：《素问》知上无能字，欺下有也字。）能存八动之变者，五胜更立；（八动，八节之气也。八节之气，合金木水火土五行之气，更废更立，血气亦然，此三能也。）能达虚实之数者，独出独入， 吟至微，秋毫在目。（能达寒暑之气虚实相移者，则寿蔽天地，能独出死地，独入长生。其言也， 吟至真微妙之道；其智也，目察秋毫深细之理。此四能也。 ，音去，即露齿出气。平按：《素问》新校正引杨注云：“ 谓露齿出气。”与此同。）黄帝曰：人生有形，不离阴阳，（万物负阴抱阳，冲气以为和，万物尽从三气而生，故人之形不离阴阳也。）

　　天地合气，别为九野，分为四时，月有小大，日有短长，万物并至，不可胜量，虚实 吟，敢问其方？（从道生一，谓之朴也。一分为二，谓天地也。从二生三，谓阴阳和气也。从三以生万物，分为九野四时日月乃至万物。一一诸物皆为阴阳气之所至，故所至处不可胜量。不可量物并有虚虚实实之谈，请言其道。方，道也。）岐伯曰：木得金而伐，火得水而灭，土得水而达，万物尽然，不可胜竭。（言阴阳相分，五行相克，还复相资。如金以克木，水以克火，土以克水，始土克水，得水通易，余四时皆然，并以所克为资，万物皆尔也。平按：土得水而达，《素问》水作木。而达下《素问》有金得火而缺，水得土而绝二句。）故针有悬布天下者五也，（故针等利人之道，凡有五利也。）黔首共饮食，莫知之也。（黔，黑也，渠廉反。人之首黑，故名黔首也。饮食，服用也。黔首服用此道，然不能得其意也。平按：饮食《素问》作余食，新校正云：“按全元起本余食作饱食，注云：愚人不解阴阳，不知针之妙，饱食终日，莫能知其妙益。又《太素》作饮食，杨上善云：黔首服用此道，然不能得其意。”）一曰治神，（存生之道，知此五者以为摄养，可得长生也。魂神意魄志，以神为主，故皆名神。欲为针者，先须理神也。故人无悲哀动中，则魂不伤，肝得无病，秋无难也；无怵惕思虑，则神不伤，心得无病，冬无难也；无愁忧不解，则意不伤，脾得无病，春无难也；无喜乐不极，则魄不伤，肺得无病，夏无难也；无盛怒者，则志不伤，肾得无病，季夏无难也。是以五过不起于心，则神清性明，五神各安其脏，则寿近遐算，此则针布理神之旨也，乃是崆峒广成子之道也。平按：注先须理神也《素问》新校正引此注作先须治神。各安其脏，其字原抄作甚，根据新校正所引作其。

　　寿近遐算新校正所引作寿延遐算。）二曰治养身，（饮食男女，节之以限，风寒暑湿，摄之以时，有异单豹岩穴之害，即内养身也；实恕慈以爱人，和尘劳而不迹，有殊张毅高门之伤，即外养身也。内外之养周备，则不求生而久生，无期寿而寿长也，此则针布养身之极也。玄元皇帝曰：太上养神，其次养形。斯之谓也。平按：养身，《素问》新校正云：“《太素》身作形。”此仍作身。注岩穴新校正所引作外雕，恕慈作慈恕，养身身字均作形，寿长作长寿。又按注单豹、张毅事见《淮南子·人间训》。）三曰知毒药药为真，（药有三种：上药养神，中药养性，下药疗病。

　　此经宗旨养神养性，唯去怵惕之虑、嗜欲之劳，其生自寿，不必假于针药者也。有病生中无出毒药以为真恶，故须知之。平按：《素问》药字不重。）四曰制HT 石大小，（东方滨海水旁，人食盐鱼，多病痈肿，故制HT 石大小，用破痈也。平按：《素问》HT 作砭。）五曰知输脏血气之诊。（输，为三百六十五穴者也。脏，谓五脏血气。诊，谓经络脉诊候也。平按：《素问》输作腑。）五法俱立，各有所先。（此五法各有所长，故用之各有所先也。）今末世之刺，虚者实之，满者泄之，此皆众工所共知之。（粗工守形，实者泻之，虚者补之，斯乃众人所知，不以为贵也。平按：《素问》泄作泄，知之作知也。）若夫法天则地，随应而动者，知之者若响，随之者若影，（刺虚实之道，法天地以应万物，若附应声，如影随形，得其妙，得其机，应虚实而行补泻也。平按：《素问》、《甲乙》动下无者字，知作和。）道无鬼神，独往独来。（应天地之动者，谓之道也。有道者其鬼不神，故与道往来，无假于鬼神也。平按：独往独来《素问》、《甲乙》作独来独往。）黄帝曰：愿闻其道。岐伯曰：凡刺之真，必先治神，五脏已定，九候已备，乃缓存针。（凡得针真意者，必先自理五神，五神既理，五脏血气安定，九候已备于心，乃可存心针道，补泻虚实。平按：九候已备《甲乙》作九候已明。乃缓存针《素问》作后乃存针，《甲乙》同。）众脉弗见，众凶弗闻，外内相得，毋以形先，（病患众病脉候不见于内，诸病声候不闻于外，内外相得为真，不唯形之善恶为候也。平按：弗见《素问》作不见，《甲乙》作所见，弗闻《甲乙》作所闻。）可往来，乃施于人。（ ，五骨反，动也。先知内外相得之理，动而往来，乃可施人也。平按：《素问》、《甲乙》作玩。）人有虚实，五虚勿近，五实勿远，（五，谓皮肉脉筋骨也。此五皆虚，勿近泻之；此五皆实，勿远而不泻。平按：人有虚实《甲乙》作虚实之要。）至其当发，间不容 ，（至其气至机发，不容于 目也，容于 目即失机，不得虚实之中。 音舜。平按：《素问》、《甲乙》作 ，新校正云：“《甲乙》 作暄，全元起本及《太素》作 。”）手动若务，针耀而 ，（手转针时，专心一务。平按： 《素问》、《甲乙》作匀。）静意视义，观适之变，（可以静意，无劳于众物也。视其义利，观其适当，知气之行变动者也。）是谓冥冥，莫知其形，（此机微者，乃是HT 冥众妙之道，浅识不知也。）见其乌乌，见其稷稷，从见其飞，不见其杂，（乌乌稷稷，凤凰雄雌声也。凤凰群杂而飞，雄雌相和，不见其杂。有观凤者，别其声殊，辨其形异，故曰不杂。譬善用针者，妙见针下气之虚实，了然不乱也。平按：乌乌袁刻误作鸟鸟。杂《素问》、《甲乙》作谁。）伏如横弩，起如发机。（如横弩者，比其智达妙术也。起如机者，比行之得中。平按：起如《甲乙》作起若。）

　　黄帝曰：何如而虚，何如而实？岐伯曰：刺虚者须其实也，刺实者须其虚也，（虚为病者，补之须实；实为病者，泻之须虚也。）终气以至，慎守勿失，（得气补泻，终时慎之，勿使过与不及也。

　　平按：终《素问》、《甲乙》作经。）深浅在志，（志，记也。计针下深浅，可记之，不得有失。

　　深浅有失，更增其病，故须记。）远近若一，（使之得中，不可过与不及，故曰若一也。）形如临深渊，手如握虎，神无营于众物。（行针专务，设二喻以比之：一如临深渊，更营异物，必有颠坠之祸；亦如握虎不坚，定招自伤之害。故行针调气，不可不用心也。平按：《素问》、《甲乙》无形字。）

　　黄帝曰：愿闻禁数。岐伯曰：脏有要害，不可不察，（五脏之气所在，须知针之为害至要，故欲察而识之。）肝生于左，（肝者为木在春，故气生左。）肺藏于右，（肺者为金在秋，故气藏右也。肝为少阳，阳长之始，故曰生也。肺为少阴，阴藏之初，故曰藏也。平按：注生也藏也《素问》新校正所引杨注无两“也”字。）心部于表，（心者为火在夏，居于太阳，最上故为表。）

　　肾治于里，（肾者为水在冬，居于太阴，最下故为里也。心为五脏部主，故得称部。肾间动气，内理五脏，故曰里也。平按：注内理五脏，《素问》新校正所引杨注理作治，故曰里也，里作治。）

　　脾为之使，（脾者为土，王四季。脾行谷气以资四脏，故为之使也。）胃为之市。（胃为脾腑也。

　　胃贮五谷，授气与脾，以资四脏，故为市也。）膈肓之上，中有父母，（心下膈上谓肓。心为阳，父也。肺为阴，母也。肺主于气，心主于血，共营卫于身，故为父母也。平按：注谓肓，《素问》新校正所引杨注作为肓。）七节之旁，中有志心，（脊有三七二十一节，肾在下七节之旁。肾神曰志，五脏之灵皆名为神，神之所以任物，得名为心，故志心者，肾之神也。平按：志心《素问》作小心，新校正云：“《太素》作志心。”注“五脏之灵皆名为神，神之所以任物，得名为心”，袁刻脱此十八字。“物，得名为心，故志心者，肾之神也”十三字，新校正所引作“得名为志者，心之神也”九字。）顺之有福，逆之有咎。（人之上顺血气，下顺志心，有长生之福；逆之，有入死地之祸也。平按：顺《素问》作从。）

　　黄帝曰：愿闻九针之解，虚实之道。（请解九针应于九数虚实之道也。）岐伯曰：刺虚则实之者，针下热也。（刺寒虚者，得针下热，则为实和也。平按：热也下《素问》有气实乃热也五字。）

　　满而泄之者，针下寒也。（刺热实者，得针下寒，则为虚和也。平按：寒也下《素问》有气虚乃寒也五字。）宛陈则除之者，出恶血也。（宛陈，恶血。平按：宛《素问》、《甲乙》作菀。）邪胜则虚之者，出针勿按也。（勿按者，欲泄其邪气也。）徐而疾则实者，徐出针而疾按也。（泻法徐出针为是，只为疾按之，即邪气不泄，故为实。平按：注疾下袁刻重一疾字。）疾如徐则虚者，疾出针而徐按之也。（补法疾出针为是，只是徐徐不即按之，令正气泄，故为虚也。平按：疾如徐《素问》、《甲乙》作疾而徐。）言实与虚者，寒温气多少也。（言寒温二气，偏有多少，为虚实也。）若无若有者，疾不可知也。（言病若有若无，故难知也。平按：不可知袁刻作不可不知。注故下袁刻增一甚字。）察后与先者，知病先后。（知相传之病先后者。）为虚与实者，工守勿失其法。（刺虚欲令实，刺实欲使虚，工之守也。平按：《素问》无守字。）若得若失者，离其法。

　　（失其正法，故得失难定也。）虚实之要，九针最妙者，为其各有所宜。（要在各有所宜。补泻之时者，）与气开闭相合也。（补闭泻开，合热为时。平按：《素问》闭作阖。）九针之名，各不同形者，针官其所之当补泻。（九针之形及名别者，以官主病之别，又补泻殊用也。平按：《素问》官作穷，所下无之字，泻下有也字。）刺其实须其虚者，留针，阴气降至，乃去针也。（刺于热实，留针使针下寒，无热乃出针。平按：《素问》实上无其字，降作隆。）刺其虚须其实者，阳气降至，针下热，乃去针也。（刺于寒虚，留针使针下热，无寒乃出针也。平按：《素问》虚上无其字，降作隆。）降之已至，慎守勿失者，勿更改。（寒温之气，降至针下，勿令太过不及，使之变为余病也。平按：降之《素问》作经气，更下有也字。）深浅在志者，知病之内外也。（下针浅深得气，即知病在脏腑也。）近远如一者，深浅其候等也。（深浅得候，即知合中，不令过与不及。）形如临深渊者，不敢堕也。（恐其失也。）手如握虎者，欲其壮也。（专务甚也。）神毋营于众物者，静志观病患，毋左右视也。（言志一不乱也。）义毋邪下者，欲瞻病患目，制其神，令气易行也。（不自御神，为义邪下。平按：“义毋邪下者，”下《素问》有“欲端以正也。

　　必正其神者”，二句。）所谓三里者，下膝三寸也。所谓付之者，举膝分易见也。（言三里付阳穴之所在也。付阳穴在外踝上三寸，举膝分之时，其穴易见也。又付三里所在者，举膝分其穴易见也。平按：付《素问》作跗，新校正云：“全元起本跗之作低 ，《太素》作付之。按《骨空论》，跗之疑作跗上。”又按《素问》王注云：“三里，穴名，正在膝下三寸，外两筋肉分间。极重按之，则足跗上动脉止矣，故曰举膝分易见。”）巨虚者，摇乔足 独陷者也。下廉者，陷者也。（在三里下三寸，足 外独陷大虚之中，名曰巨虚。巨虚之中，上廉足阳明脉与大肠合，下廉足阳明脉与小肠合。乔，高也，谓此外踝上高举处也，摇而取之。平按：《素问》无摇字，乔作跷，独陷者也作独陷者，陷者也作陷下者也。）黄帝问岐伯曰：余闻九针，上应天地四时阴阳，愿闻其方，令可传于后世而以为常。岐伯曰：夫一天、二地、三人、四时、五音、六律、七星、八风、九野，（此举天地阴阳之数。平按：《素问》而以为常作以为常也。）

　　人形亦应之，针各有所宜，故曰九针。（人形应于九数，故曰各别有所宜。平按：《素问》人形作身形。）人皮应天，人肉应地，人脉应人，人之筋应时，（平按：《素问》筋上无之字。）人声应音，人阴阳合气应律，人齿面目应星，（平按：《素问》王注：人面应七星，所谓面有七孔应之也。新校正云：此注乃全元起之辞也。）人出入气口应风，（平按：《素问》无口字。）人九窍三百六十五络应野。（言人九分应九数也。）故一针皮，二针肉，三针脉，四针筋，五针骨，六针调阴阳，七针益精，八针除风，九针通九窍，除三百六十五节气，此之谓也，各有所主也。（人身既应九数，行针亦有九别也。调阴阳者，应六律也。益精者，益五脏精。应七星，谓北斗七星。

　　除风，应八风。通九窍，应三百六十五节之气九野者也。以其人身有主合之也。平按：《素问》谓下无也字，注野下袁刻脱者字。）人心意应八风，人邪气应天地，（心意邪气，应天地之中八风也。平按：人邪气应天地《素问》作人气应天。）人面应七星，人发齿耳目五声应五音六律，人阴阳脉血气应地，人肝目应之九，九窍三百六十五。（肝主于目，在天为日月，其数当九，故九窍合九野三百六十五数也。平按：《素问》无人面应七星一句。新校正云：全元起本无九窍下七字。）人一以观动静，（九数各有九分义，故人之一分法动静也。）天二以候五色，七星应之以候发毋泽也，（天之二分之义候五色，七星分发皆天之候。平按：《素问》无也字。）五音一以候宫商角征羽，（五音一分之义，以候人之五声也。）六律有余不足应之，（六律升降，以候虚实。）二地一以候高下有余，（地之一分之义，以候高下有余也。）九野一节输应之以候闭，（九野一分之义，候三百六十五节气输穴闭之不泄也。）三人变一分候齿，泄多血少，（人九变一分之义，候齿及泄多血少。平按：《素问》三上有节字，一分下有人字。）十分角之变，（九数各九之，此言十分未详，或字误。十分之义，角音之变也。）五分以候缓急，（五分之义，以候缓急也。）六分不足，（六分以候不足。）三分寒关节，（三分以候寒关节也。平按：关袁刻误作开，《素问》亦作关。）人九分四时节人寒温燥湿，（人第九之分，以候四时节，寒温燥湿也。

　　平按：《素问》人九分作第九分，时下无节字。）四时一应之，以候相反一，（四时一分，以候相反。平按：相反下袁刻脱一字。）四方各作解。（四时一分，以候四方作解。此之九数，一一各有九分，取之作解，多少不等，或取一，或取二三四等，章句难分，但指句而已也。平按：《素问》王注云：“此一百二十四字，蠹简烂文，义理残缺，莫可寻究，而上古书，故且载之，以后之具本也。”新校正云：“详王氏云一百二十四字，今有一百二十三字，又亡一字。”据本书自九窍三百六十五起至四方各作解止，与《素问》校，毋泽下本书多一“也”字，三人变一分上本书少一“节”字，下少一“人”字，九分四时下本书多一“节”字，仍止一百二十三字。杨氏亦谓章句难分，但指句而已。则其不可寻究，故不自今日始也，姑存之以待来者。）

　　黄帝问岐伯曰：有病颈痈者，或石治之，或以针灸治之，而皆已，其真安在？岐伯曰：此同名异等者也。（同称痈名，针灸石等异疗之。平按：《素问》针上无以字。《甲乙》其真安在作其治何在，异上有而字。）夫痈气之息者，宜以针开除去，（息者，增长也。痈气长息，宜以针刺开其穴，泻去其气。平按：《素问》、《甲乙》去下有之字。）夫气盛血聚，宜石而泻之，皆所谓同病异治者。（气盛血聚，未为脓者，可以石熨，泻其盛气也。气盛脓血聚者，可以砭石之针破去也。平按：《素问》、《甲乙》聚下有者字，皆作此。）

　　卷第十九·设方

　　知汤药

　　平按：此篇自篇首至末，见《素问》卷四第十四《汤液醪醴论》篇。

　　黄帝问岐伯曰：法病之始生也，极微极精，必先舍于皮肤。今良工皆称曰病成，名曰逆，则针石不能治也，良药不能及也，今良工皆持法守其数。亲戚兄弟远近，音声日闻于耳，五色日见于目，而病不愈者，亦可谓不早乎？（精，谓有而不虚也。但有病在皮肤，微小精实不虚，若不疗者，定成大病，故良工称为病成。以其病者精志眷慕于亲戚，耳目玩乐于声色，日久病成，不可疗也，由其不破于脆微也。平按：《素问》法病作夫病，必先舍作必先入结，持法作得其法，可谓作何暇，新校正云：“按别本暇作谓。”注有而不虚原抄作有而虚不，原校作不虚。精实不虚，虚字袁刻误作无。）岐伯曰：病为本，工为标，标本不得，邪气不服，此之谓也。（若本无病，则亦无疗方，故知有病为本，然后设工，是则以病为本，以工为末也。标，末也。风寒暑湿所生之病以为本也，工之所用针石汤药以为标也。

　　故病与工相契当者，无大而不愈；若工病不相符者，虽微而不遣，故曰不得，邪不服也。）黄帝问曰：其病有不从豪毛生，而五脏伤以竭，（有病不以风寒暑湿外邪袭于豪毛腠理入而为病而五脏伤竭，此为总言。平按：《素问》有上无病字，生而作而生，伤以竭作阳以竭也。新校正云：“按全元起本及《太素》阳作伤，义亦通。”）津液虚廓，（肾伤竭也。廓，空也。平按：虚廓《素问》作充郭。廓袁刻误作廊。）其魂魄独，（心伤竭也。平按：其魂魄独《素问》作其魄独居。）孤精于内，气耗于外，（虽有五脏之精，而外少吐纳之气。耗，少也，肺伤竭也。）形别不与衣相保，（皮肤不仁，不与衣相近，脾伤竭也。保，近也。平按：形别不与衣相保《素问》作形不可与衣相保。）此四亟急而动中，是气巨于内，而形施于外，治之奈何？（此四候即是五脏伤竭，病生于内，故曰动中。亟，数也。是为五脏大气数发，病生于内，病形施外，疗之奈何也。平按：《素问》亟作极，巨作拒。注巨，大气也，应作巨，袁刻作拒。）岐伯曰：卒治权衡，（卒，终也。权衡，脏腑阴阳二脉也。病从内起，终须调于脏腑阴阳二脉，使之和也。平按：《素问》作平治于权衡。）去宛陈，（宛陈，恶血聚也。有恶血聚，刺去也。）茎微动中四亟，（肾间动气得和，则阴茎微动，四竭得生，故本标得，邪气服。平按：《素问》茎作 ，新校正云：“《太素》 作茎。”与此正同。动下无中字，亟作极。）湿衣缪处以复其形，（缪，异也。衣肉不相保附，故曰缪处。调之既得肾气动已，则衣肉相得，故曰复其形也。平按：湿衣缪处《素问》作温衣缪刺其处。）开鬼门，（五神通之者也。）洁净府，洁，清静也。心之不浊乱。精以时，（命门所藏之精既多，以时而有。）服五汤，有五疏，修五脏，（五汤，五味汤也。药有五味，以合五行，相克相生，以为补泻，五气得有疏通，以修五脏也。平按：《素问》五汤作五阳，有五疏修五脏作已布疏涤五脏。）故精自生，形自盛，骨肉相保，巨气乃平。黄帝曰：善哉。（肾间动气，人之生命，故气之和则精生，精生则形盛，形精既盛则骨肉相亲，于是大气平和，是为病形虽成，疗之有验。平按：注下精生，精字袁刻脱。）

　　卷第十九·设方
  </div>
  <div class="pagination">
   <a href="黄帝内经太素_page17.html">
    上一页
   </a>
   <span>
    ...
   </span>
   <a href="黄帝内经太素_page13.html">
    13
   </a>
   <a href="黄帝内经太素_page14.html">
    14
   </a>
   <a href="黄帝内经太素_page15.html">
    15
   </a>
   <a href="黄帝内经太素_page16.html">
    16
   </a>
   <a href="黄帝内经太素_page17.html">
    17
   </a>
   <span class="current-page">
    18
   </span>
   <a href="黄帝内经太素_page19.html">
    19
   </a>
   <a href="黄帝内经太素_page20.html">
    20
   </a>
   <a href="黄帝内经太素_page21.html">
    21
   </a>
   <a href="黄帝内经太素_page22.html">
    22
   </a>
   <a href="黄帝内经太素_page23.html">
    23
   </a>
   <span>
    ...
   </span>
   <a href="黄帝内经太素_page19.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
