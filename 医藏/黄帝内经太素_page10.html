<!DOCTYPE html>
<html>
 <head>
  <meta charset="utf-8"/>
  <title>
   黄帝内经太素 - 第 10 页/共 37 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   黄帝内经太素 - 第 10 页/共 37 页
  </h1>
  <div class="content">
   黄帝曰：余闻五脏六腑之气，荥输所入为合。今何道从入？入安连过？愿闻其故。（问脏腑脉之荥输之合，行处至处也。平按：输《甲乙》作俞。今《灵枢》、《甲乙》均作令。连过《甲乙》作从道，无愿闻其故及下岐伯答七字。）岐伯答曰：此阳脉之别入于内，属于腑者也。（此言合者，取三阳之脉别属腑者称合，不取阴脉。以阳脉内属于腑，邪入先至于腑，后至于脏故也。）

　　黄帝曰：荥输与合，各有名乎？岐伯答曰：荥输治外经，合治内腑。（五脏六腑，荥输未至于内，故但疗外经之病。此言合者，唯取阳经属内腑者，以疗内腑病也。平按：《甲乙》外下有脏字。）

　　黄帝曰：治内腑奈何？岐伯答曰：取之于合。黄帝曰：合各有名乎？岐伯答曰：胃合入于三里，（胃气，循足阳明脉，合于三里，故胃有病，取之三里，疗胃腑也。平按：《灵枢》无入字。）

　　大肠合入于巨虚上廉，（大肠之气，循胃足阳明脉，合巨虚上廉，故大肠有病，疗巨虚上廉也。）

　　小肠合入于巨虚下廉，（小肠之气，循足阳明脉，合巨虚下廉，故小肠有病，疗巨虚下廉也。）

　　三焦合入于委阳，（三焦之气，循足太阳合于委阳，故三焦有病，疗于委阳也。）膀胱合入于委中，（膀胱之气，循足太阳脉，下合委中，故膀胱有病，疗于委中也。平按：中下《灵枢》、《甲乙》均有央字。）胆合入于阳陵泉。（胆气，循足少阳脉，下合阳陵泉，故胆有病，疗阳陵泉也。）黄帝曰：取之奈何？答曰：取之三里者，低跗；取之巨虚者，举足；取之委阳者，屈伸而索之；委中者，屈而取之；阳陵泉者，正立竖膝，予之齐下，至委阳之阳取之；取诸外经者，揄伸而从之。（以下取六合之输，疗内府法也。正立则膝竖。揄，与朱反，引也。平按：《甲乙》索作取，屈而取之作屈膝而取之。《灵枢》竖上无立字，伸作申。）黄帝曰：愿闻六腑之病。（六腑与六输而合疗内腑之病，而未知腑病之形也。）岐伯曰：面热者，足阳明病，（以下言手足阳明病。面热，阳明脉起面，故足阳明病，面热为候也。）

　　鱼络血者，手阳明病，（手阳明脉行于鱼后，故鱼络血见，手阳明病候也。）两跗之上脉坚若陷者，足阳明病，此胃脉也。（足阳明下足跗入大指间，故跗上脉紧若陷，足阳明病候。平按：《灵枢》坚若二字作竖。）大肠病者，肠中切痛而鸣濯濯，冬日重感于寒则泄，当齐而痛，不能久立，与胃同候，取巨虚上廉。（以下言六腑病形并取穴所在。当齐痛者，回肠，大肠也，大肠当齐，故病当齐痛也。与胃同候者，大肠之气，与胃足阳明合巨虚上廉，故同候之。濯，徒角反，肠中水声也。平按：则泄《灵枢》作即泄，《甲乙》无此二字。）胃病者，腹 胀，胃管当心而痛，上交两胁，鬲咽不通，饮食不下，取之三里。（胃管当心痛者，胃脉足阳明之正，上至髀，入于腹里，属胃散脾，上通于心，上循咽，其足阳明大络，循胫骨外廉，上络头，故胃管及当心而痛，上交于胁，鬲中并咽，并不得通也。平按：胃管《灵枢》、《甲乙》作胃脘。上交《灵枢》作上肢，《甲乙》作上 。鬲《灵枢》作膈。）小肠病者，少腹痛，腰脊控尻而痛，时窘之后，（小肠当少腹附脊，左环叶积，故少腹腰脊控尻而痛，时急之 大便之处也。平按：少腹《灵枢》作小腹。

　　控尻《灵枢》、《甲乙》作控睾。注左环，左字袁刻误作空。）当耳前热，若寒甚，若独眉上热甚，（小肠手太阳，上 至目锐 ，却入耳中，故小肠病，循此寒及热也。平按《甲乙》耳上无当字。眉《灵枢》、《甲乙》作肩。）及手小指次指之间热，若脉陷者，此其候手太阳也，取巨虚下廉。（手太阳脉出行之处，故此处热、脉陷以为候也。平按：《灵枢》太阳下有病字。）

　　三焦病者，腹气满，少腹尤坚，不得小便，窘急，（尤，甚也。平按：《甲乙》腹下有胀字，尤坚作尤甚坚。）溢则为水，留则为胀，候在足太阳之外大络，络在太阳少阳之间，亦见于脉，取之委阳。（下焦溢则为水也。太阳少阳之间，三焦下输委阳也。平按：《灵枢》水上无为字，留则作留即。委阳《甲乙》作委中。）膀胱病，少腹偏肿而痛，以手按之，则欲小便而不得，（偏肿者，大腹不肿也，此府病也。平按：则欲《灵枢》作即欲。）肩上热若脉陷，及足小指外侧及胫踝后皆热若脉陷，取之委中央。（膀胱足太阳脉，起目内 ，上额下项，循胫踝后至足小指外侧，故膀胱病，循脉行处热及脉陷以为候也。平按：肩上《甲乙》作眉上，注云：“一本作肩。”《灵枢》外侧作外廉。取之委中央《甲乙经》作取委中。）胆病者，善太息，（胆病则魂神不畅，故好太息也。）口苦呕宿汁，（胆热溢水精，故口苦呕宿胆汁。平按：汁《甲乙》作水。）心下澹澹恐，如人将捕之，（胆病心动怖畏，故如人将捕也。平按：《甲乙》恐上有善字。《灵枢》无如字。）嗌中 然数唾，候在足少阳之本末，（ 谓阂，咽嗌之中，如有物阂也，居薤反。

　　足少阳本在窍阴之间，标在窗笼，即本末也。平按：数唾《甲乙》作数咳唾。《灵枢》唾下无候字。）亦视其脉之陷下者灸之，其寒热也，取之阳陵泉。（脉陷下者寒，故灸之也。寒热取阳陵泉，通行针灸也。）黄帝曰：刺之有道乎？岐伯曰：刺此者，必中气穴，毋中肉节，中气穴则针游于巷，中肉节则肉肤痛，（以下行针法也。中于肉者，不着分肉之间，中于节者，不针骨穴之内，皆不游巷也。巷，谓街巷，空穴之处也。平按：游《灵枢》作染，注云：“一作游。”肉肤《灵枢》、《甲乙》作皮肤。）补泻反则病益笃，（虚而泻之，实而补之，故曰反也。）中筋则筋缓，（中筋不中其痛，则筋伤无力，故缓也。）邪气不出，与真气相薄，乱而不去，反还内着，用针不审，以顺为逆。黄帝曰：善。（若中肉节及中于筋，不当空穴，邪气不出，与真气相薄，正邪相乱，更为内病也，以其用针不审，乖理故也。平按：与真气相薄《灵枢》作与其真相搏，《甲乙》作与真相薄。注内病袁刻误作内痛。）

　　卷第十一·输穴

　　气穴

　　平按：此篇自篇首至天府下五寸，见《素问》卷十五第五十八《气穴论》。自问曰少阴何以主肾至夫寒甚则生热，见《素问》卷十六第六十一《水热穴论》。自问曰少阴何以主肾至名曰风水，见《甲乙经》卷八第五。自黄帝问于岐伯曰愿闻五脏之输至须其火灭也，见《灵枢》卷八第五十一《背 》篇。自欲知背输至灸刺之度也，见《素问》卷七第二十四《血气形志》篇。自黄帝问于岐伯曰余以知气穴之处至末，见《素问》卷十五第五十八《气穴论》，又见《甲乙经》卷三第一。

　　黄帝问岐伯曰：余闻气穴三百六十五，以应一岁，未知其所谓，愿卒闻之。（三百六十五穴，十二经脉之气发会之处，故曰气穴也。平按：《素问》无岐伯二字，无谓字。）岐伯稽首再拜曰：窘乎哉问也！其非圣帝，孰能穷其道焉？固请溢意尽言其处。黄帝捧手遵循而却曰：夫子之开余道也，目未见其处，耳未闻其数，而目以明、耳以聪矣。（遵循音逡巡，穷究寻也。溢意，纵志也。处，三百六十五穴也。捧手，端拱也。遵循而却，服应之动也。虽未即事见闻，因言具知，故已聪明也。平按：《素问》拜下有对字，固作因，遵循作逡巡。）岐伯曰：此所谓圣人易语，良马易御。

　　黄帝曰：非圣人易语也，世言其真数，开人意也。（帝言岐伯以有圣德，言其实理，虽非圣帝，亦可知矣。平按：《素问》非上有余字，真上无其字，意下无也字。）今余所方问者，此真数也，如发蒙解惑，未足以论也。然余愿夫子溢志尽言其处，今皆解其意，请藏之金匮，不敢复出。（余所问者，但可发蒙解惑，而未足以为至极之论也。唯愿夫子纵志言之，藏之不敢失坠也。平按：《素问》方作访，今皆二字作令。）岐伯再拜而起曰：臣请言。背与心相控而痛，所治天突与十椎及上纪下纪。上纪者，胃脘也；下纪者，关元也。（任脉上于脊里，为经络海，其浮而外者，循腹里当齐上胸，至咽喉，络唇口，故背胸相控痛者，任脉之痛也。此等诸穴是任脉所贯，所以取之也。平按：《素问》上纪下无下纪二字。）邪击阴阳左右，如此其病前后痛，涩胸胁而痛，不得息，不得卧，上气短气偏痛，脉满起邪出尻脉，络胸支心贯鬲，上肩加天突，邪下肩交十椎下藏。（量此脉行处生病，皆是督脉所为。下藏者，下络肾脏也。平按：《素问》邪击上有背胸二字，击作系，而痛作痛而，络胸下有胁字，十椎下无藏字。）藏输五十穴，（五脏各有五输，合二十五输，此一箱手足为言；今两箱合论，故有五十穴也。）府输七十二穴，（六腑各有六输，此三十六输，此亦一箱手足为言；两箱合论，故有七十二穴也。）热输五十九穴，水输五十七穴，头上五行行五，五五二十五穴，中侣两旁旁五，凡十穴，大杼上两旁各一，凡二穴，（平按：《素问》大杼作大椎，王注未详，新校正云：按大椎上旁无穴，大椎下旁穴名大杼。）目瞳子浮白二穴，两髀厌中二穴，（平按：《素问》厌下有分字。）犊鼻二穴，耳中多所闻二穴，眉本二穴，完骨二穴，项中央一穴，枕骨二穴，上关二穴，大迎二穴，下关二穴，天桂二穴，巨虚上下四穴，（平按：四穴上《素问》有廉字。）曲牙二穴，天突一穴，天府二穴，天牖二穴，扶突二穴，天窗二穴，肩解二穴，关元一穴，委阳二穴，肩贞二穴，肩 二穴，（平按：《素问》肩 作喑门。）齐一穴，肓输二穴，（平按：《素问》肓输作胸俞，二穴作十二穴。）背输二穴，膺输二穴，（平按：《素问》二穴作十二穴。）分肉二穴，踝上横骨二穴，（平按：《素问》无骨字。）阴阳乔四穴，凡三百六十五穴，针之所由行也。

　　（以上九十九穴，通疗诸病也。平按：《素问》“凡三百六十五穴针之所由行也”十三字，在“天府下五寸”之下。）水输在诸分，热输在气穴，寒输在两骸厌中二穴，（以上言三种输穴之所在。

　　骸，核皆反，骨也。别本为 ，于靡反，骨端曲儿也。平按：《素问》寒下有热字。）大禁二十五，在天府下五寸。（三百六十五穴中，有大禁者，五里穴也，在臂天府以下五寸，五五二十五往泻此穴气，气尽而死，故为大禁也。）

　　问曰：少阴何以主肾？肾何以主水？（问少阴之脉主之所由也。）答曰：肾者至阴也，（至，极也。肾者，阴之极也。）阴者盛水也，（阴气舍水，故曰盛水。平按：《素问》、《甲乙》阴上有至字。）肾者少阴，少阴者冬脉也，（一曰肺者，量为不然也。少阴亦盛也，少阴之脉盛，属于冬分也。平按：《素问》、《甲乙》肾者少阴作肺者太阴也。）故其本在肾，其末在肺，皆积水也。（肾脉少阴，上入肺中，故曰末在肺也。所以肾之与肺，母子上下俱积水也。）问曰：肾何以能聚水而生病？（肾为至阴聚水，未知何由生病？）答曰：肾者胃之关闭，关闭不利，故聚水而从其类，上下溢于皮肤，故为 肿。（胃主水谷，胃气关闭不利，肾因聚水，肺气之应，溢于皮肤，故为 肿。

　　，扶府反，与腐同义也。平按：《素问》、《甲乙》胃之关闭作胃之关也，关闭不利作关门不利，肿下有“肘肿者聚水而生病也”九字。）问曰：诸水皆生于肾乎？答曰：肾者牝脏也，地气上者，属于肾而生水液，故曰至。（牝，阴也。地气，阴气也。阴气盛水，上属于肾，生于津液也，故以肾为极阴也。平按：《素问》、《甲乙》至下有阴字。）勇而劳甚则肾汗出，汗出逢风，内不得入其脏，而外不得越于皮肤，客于六腑，行于皮肤，传为 肿，本之于肾，名曰风水。（勇者腰脊用力劳甚，肾上腠开汗出，邪风因入，其风往来，内不得入府之余藏，外不得泄府之皮肤，聚水客于六腑之中，行于皮传为 肿，其本肾风所为，名曰风水也。平按：《素问》逢风作逢于风，入其脏作入于脏腑，六腑作玄腑，行于皮肤作行于皮里，风水下有“所谓玄府者汗空也”八字。）问曰：水输五十七处者，是何所主也？答曰：肾输五十七穴，积阴之所聚也，水所从出入也。（以下言水输也。肾为积阴，故津液出入也，皆肾为主也。平按：《素问》是何所主也作是何主也。）尻上五行行五者，此皆肾输也。（尻上五行合二十五输者，有非肾脉所发，皆言肾输，以其近肾，并在肾部之内，肾气所及，故皆称肾输也。平按：《素问》此皆肾输也作此肾输。）

　　故水病下为肿大腹，而上为喘呼不得卧者，标本俱病也，故肺为喘呼，肾为水肿。（标为肺也，本为肾也，肺为喘呼，肾为水肿，二脏共为水病，故曰俱病也。平按：《素问》 肿作 肿。注共为水病，袁刻共误作其。）肺为逆，故不得卧。（肺以主气，肺病气逆，故曰水病不得卧也。平按：《素问》无故字。）分之相输受者，水气之所留也。（肾以主水，肺以主气，故曰分之。二气通聚，故曰相输受也。相输受者，水之与气并留止也。平按：《素问》分之相输受者作分为相输俱受者。）

　　伏兔上各二行行五者，此肾之所冲也。（伏兔以上各二行者，左右四行，合有二十输者，皆是肾气足少阴旁冲脉所冲之输也。平按：《素问》所冲二字作街。袁刻二行上脱各字，所冲二字误作所肿。）三阴之所交结于脚者也，踝上各一行行六者，（足三阴脉交结脚者，从踝以上左右各有一行，行六输，合有十二输，故聪有五十七穴也。）此肾脉之下行者也，名曰太冲。（冲脉上出于颃颡，下者注足少阴大络，以下伏行出跗循跗，故曰肾脉下行名曰太冲也。平按；《素问》太作大。）凡五十七穴者，皆脏阴之终也，水之所客也。（是等诸穴，皆肾之阴脏所终之输，水客之舍也。平按：皆藏阴之终也《素问》作皆藏之阴络。）黄帝问于岐伯曰：夫子言治热病五十九输，余论其意，未能别其处也，愿闻其处，因闻其意。岐伯曰：头上五行行五，以越诸阳之热逆者。

　　（以下言热输也。人头为阳，故头上二十五输，以起诸阳热者。平按：《素问》别上有领字。）

　　大杼、膺输、缺盆、背输，此八者，以泻胸中之热。

　　杼，除吕反。膺输，膺中输也。背输，肺输。（此八前后近胸，故泻胸中热也。）气街、三里、巨虚上下廉，此八者，以泻胃中之热。（此八皆是胃脉足阳明所贯之输，故泻胃中热气也。）云门、骨、委中、髓空，此八者，以泻四肢之热。（云门近肩， 骨在肩，并向手臂也；委中在 ，髓空在腰，一名腰输，皆主于脚，故泻四肢之热也。）五脏输旁五，此十者，以泻五脏之热。（皆太阳五脏之输，左右各有五输，故有十输，以泻五脏之热也。）凡此五十九穴者，皆热之左右也。

　　（皆热病左右之输也。）问曰：人伤于寒而传为热何也？答曰：夫寒甚则生热。（夫阳极则降，阴极则升，是以寒极生热，热极生寒，斯乃物理之常也。故热病号曰伤寒，就本为名耳。）

　　黄帝问于岐伯曰：愿闻五脏之输出于背者。（五脏之输者，有在手足，今者欲闻背之五输也。

　　平按：输《灵枢》作 ，《素问》作俞，上下均同。）岐伯对曰：胸中大输在杼骨之端，（杼骨，一名大杼，在于五脏六腑输上，故是胸之膻中气之大输者也。）肺输在三椎之间，心输在五椎之间，鬲输在七椎之间，肝输在九椎之间，脾输在十一椎之间，肾输在十四椎之间，皆侠脊相去三寸所。（输，尸句反，送致也。此五脏输侠脊即椎间相去远近，皆与《明堂》同法也。平按：《灵枢》鬲作膈，椎均作焦，侠作挟。）即欲而验之，按其处应中而痛解，乃其输也。（以下言取输法也。纵微有不应寸数，按之痛者为正。平按：即欲而验之《灵枢》作则欲得而验之。）灸之则可，刺之则可。气盛则泻之，虚则补之。以火补者，勿吹其火，须自灭也；以火泻者，疾吹其火，傅其艾，须其火灭也。（针之补泻，前后数言，故于此中，言灸补泻。火烧其处，正气聚，故曰补也；吹令热入，以攻其病，故曰泻也。傅音付。以手拥傅其艾吹之，使火气不散也。）

　　平按：刺之则可《灵枢》作刺之则不可。

　　欲知背输，先度其两乳间中折之，更以他草度去其半已，即以两禺相柱也，乃举以度其背，令其一禺居上，齐脊大椎，两禺在下，当其下禺者，肺之输也，复下一度，心输也，复下一度，右角肝输也，左角脾输也，复下一度，肾输也，是谓五脏之输，灸刺之度也。（以上言量背输法也。经不同者，但人七尺五寸之躯虽小，法于天地无一经不尽也。故天地造化，数乃无穷，人之输穴之分，何可同哉？昔神农氏录天地间金石草木三百六十五种，法三百六十五日，济时所用。

　　其不录者，或有人识用，或无人识者，盖亦多矣。次黄帝取人身体三百六十五穴，亦法三百六十五日。身体之上，移于分寸，左右差异，取病之输，实亦不少。至于《扁鹊灸经》，取穴及名字，即大有不同。近代《秦承祖明堂》、《曹子氏灸经》等，所承别本，处所及名，亦皆有异。而除遣疾，又复不少，正可以智量之，适病为用，不可全言非也。而并为非者，不知大方之论。所以此之量法，圣人设教有异，未足怪之也。平按：其半，其字《素问》无，禺均作隅，柱作拄，右角肝作左角肝，左角脾作右角脾。注草木袁刻误作草本。秦承祖，袁刻秦误作奏。差异袁刻作着异，日本《医心方》亦作差。）

　　黄帝问于岐伯曰：余以知气穴之处，游针之居，愿闻孙络溪谷亦有所应乎？岐伯曰：孙络三百六十五穴会，以应一岁，（以下言孙络之会也。十五络脉从经脉生，谓之子也。小络从十五络生，乃是经脉孙也。孙络与三百六十五穴气会，以法一岁之气也。平按：《素问》余以作余已。）以洫奇邪，以通营卫。（洫，谓沟洫，水行处也。孙络行于奇邪营卫之气，故曰洫。火逼反。平按：洫《素问》作溢，《甲乙》作洒。营《素问》、《甲乙》作荣，下同。）稽留营洫，气浊血着，外为发热，内为少气。（若稽留营血，洫中不行，遂令血浊血着，皮肤发热，营卫不行，故曰少气也。平按：稽留营洫《素问》作荣卫稽留卫散营溢八字。气浊《素问》作气竭。《甲乙》无稽留至岐伯曰四十五字。）疾泻毋怠，以通营卫，见而泻之，毋问所会。（如此孙络血气洫道不通，有血之处，即疾泻之，以通营卫，不须求其输会而生疑虑。）黄帝曰：善。愿闻溪谷之会。岐伯曰：分肉之大会为谷，肉之小会为溪，肉分之间，溪谷之会，以行营卫，以会大气。（以下言分肉相合之间，自有大小。大者称谷，小者名溪，更复小者以为沟洫，皆行营卫，以舍邪之大气也。平按：分肉之大会《素问》、《甲乙》均无分字。以会大气《甲乙》会作舍。）邪溢气壅，脉热肉败，营卫不行，必将为脓，（以下言气壅成热以为痈疽。邪气客此溪谷沟洫之间，满溢留止，营卫气壅，脉热肉腐，称为痈脓也。）内消骨髓，外破大 ，留于节腠，必将为败。（气壅为热，消骨破 ，留于骨节，聚于腠理，以为痈疽，遂至败亡也。平按：《素问》 作 ，腠作凑。）积寒留舍，营卫不居，塞肉缩筋，时不得伸，内为骨痹，外为不仁，（以下言寒气留积溪谷沟洫为痹不仁也。平按：塞肉《素问》作卷肉，新校正云：“全元起本作寒肉。”袁刻误作寒内。时不得伸，时字《素问》作肋肘二字。）命曰不足，大寒留于溪谷。

　　（寒气留积为痹不仁者，命曰阳气不足，大寒留于溪谷沟洫故也。）溪谷三百六十五会，亦应一岁。

　　（人之大小分肉之间，有三百六十五会也。平按：《素问》会上有穴字。）其小痹淫溢，循脉往来，微针所及，与法相思。（寒湿之气，入于腠理，以为微痹，淫溢流于脉中，循脉上下往来为痛，可用小针相司为当。平按：相思根据本注应作相司，《素问》作相同。注寒湿袁刻作寒热。）黄帝曰：善。乃辟左右，再拜而起曰：今日发蒙解惑，藏之金匮，不敢复出。乃藏之金兰之室，署之曰：气穴所在。（帝以道尊德贵、屈敬故也。金兰之室，藏书府也。）岐伯曰：孙络之脉别经者，其血盛而当泻者，亦三百六十五脉，并注于络，传注十二络脉，非独十四络脉也，（举可泻孙络注大络之数也，并注于十二皮部络也。十二别走络脉，并任督二脉，为十四络也。脾之大络，从脾而出，不从脉起，故不入数。言诸孙络，传注十二之络，非独注于十四络也。平按：注并注于十二皮部络也袁刻作并注皮部十二络也。）内解泻于中者十脉。（解，别也。其诸络脉别者，内泻十脉也。十脉，谓五脏脉，两箱合论，故有十也。）

　　卷第十一·输穴

　　气府

　　平按：此篇见《素问》卷十五第五十九《气府论》篇，又见《甲乙经》卷三第一至第二十二，惟文法编次与此不同。

　　足太阳脉气所发者七十三穴；两眉头各一，（攒竹穴，二也。平按：七十三穴《素问》作七十八穴，王注云：兼气浮薄相通言之，当言九十三穴，非七十八穴。正经脉会发者七十八穴，浮薄相通者一十五穴，则其数也。与本书经文及杨注均异。）入发项二寸，间半寸，（额上入发一寸，后从项入发一寸，故曰入发项二寸。间亦有一寸半处，故曰半寸也。平按：《素问》项上有至字，二寸间半寸作三寸半。）旁五相去二寸，其浮气在皮中者凡五行，（《明堂》旁相去一寸半，有此不同也。其浮气，足太阳浮气在此五行穴之下也。平按：二寸《素问》作三寸，王注谓大杼、风门二穴所在。新校正谓是说下文浮气之在皮中五行行五之穴，况大杼在第一椎下两旁，风门又在第二椎下，上去发际非止三寸半，其误甚明。据此则本书杨注为得，《素问》王注为失矣。）

　　行五，五五二十五，（二十五穴者，面上五脉上头，并入发一寸，以上周通高处，当前横数，于五脉上凡有五处，处各五穴。当前谓亚会、前项、百会、后顶、强间，五也。督脉两旁，足太阳脉五处、承光、通天、络却、玉枕，左右十也。足太阳两旁，足少阳脉临泣、目窗、正营、承灵、脑空，左右十也。太阳为二阳之总，故皆为太阳所营，二十七也。平按：注亚会《素问》、《甲乙》作囟会，亚字当是古囟字之误。）项中大筋两旁各一，（两旁天柱二穴，二十九也。）风府两旁各一，（天牖二穴，三十一也。平按：注天牖二穴《素问》王注作风池二穴，新校正云：按《甲乙经》风池足少阳阳维之会，非太阳之所发。此注于九十三数外，更剩前大杼、风门及此风池六穴。）侠脊以下至尻二十一节十五间各有一，（大椎以下至尻尾二十一节十五间两旁各有一输，为三十输，六十一也。平按：《素问》侠脊作侠背，尻下有尾字，各有一作各一。王注云：十五间各一者，今《中诰孔穴图经》所存者十三穴，左右共二十六穴，谓附分、魄户、神堂、 、膈关、魂门、阳纲、意舍、胃仓、肓门、志室、胞肓、秩边十三也。《甲乙经》所载背自第二椎两旁侠脊各三寸，行至二十一椎下，两旁侠脊凡二十六穴，其穴名自附分以下与王注同。惟《甲乙经》云自第二椎两旁，本书杨注云自大椎以下，不能无异。且经云十五间各一，杨注云十五间两旁各有一输，与经文正合，惜未详析穴名耳。）

　　委中以下至足小指旁六输。（从足小指，上至委中，有井荥输原经合等左右十二输等，七十三也。

　　平按：《素问》委中上有“五脏之俞各五六腑之俞各六”十二字，六输上有各字。）足少阳脉气所发者五十二穴：两角上各二，（两角上等天冲、曲鬓左右，四穴也。平按：五十《素问》作六十。）

　　耳前角上各一，（颔厌左右二穴，六也。平按：《素问》耳前上有“直目上发际内各五”八字。颔厌袁刻误作领厌。）客主人各一，（一名上关，二穴，八也。平按：客主人上《素问》有“耳前角下各一锐发下各一”十一字。）下关各一，（下关耳前动脉二穴，十也。平按：下关上《素问》有“耳后陷中各一”六字。）耳下牙车之后各一，（大迎一名髓空，二穴，十二也。平按：注大迎二穴《素问》王注作颊车二穴。）缺盆各一，（缺盆一名天盖，二穴，十四。）掖下三寸、胁下下至 八间各一，（掖下左右三寸间，泉液、辄筋、天池三穴。胁下至 ，章门、维道、日月三穴，正经气发也。腹哀、大横，此二穴正经虽不言发，近此三正经气也。带脉、五枢，此二穴少阳别气至也。上 一穴，少阳脉络别至也。左右二十二，三十六穴也。是则掖下三寸为胁，胁下八间之外为 ，则 胁之言可别矣。平按：《素问》下字不重。本注左右共二十二穴，《素问》王注左右共十八穴，无腹哀、大横左右四穴，上 作居 。）髀枢中旁各一，（环跳、居 左右四穴，四十也。平按：注居 《素问》王注无。）膝以下至足小指次指各六输，（足少阳井等六输，左右十二，五十二也。）足阳明脉气所发者六十二穴：额颅发际旁各三，（头维、本神、曲差左右，六穴也。平按：六十二《素问》作六十八。注本神、曲差二穴《素问》王注作悬颅、阳白二穴。）面鼽骨空各一，（鼽，渠留反，鼻表也。有云鼻塞病，非也。颧 二穴，八也。《明堂》虽不言气发之，阳明正别上 系目系，故至颧 也。平按：注颧 《素问》王注作四白。）大迎之骨穴各一，（左右二十穴也。平按：《素问》骨穴作骨空。各一下《素问》有人迎各一四字。）

　　缺盆外骨各一，（天 左右二穴，十二也。天 ，足阳明大络至此穴也。平按：《素问》骨下有空字。注天 《素问》作天 。）膺中骨间各一，（膺中，膺窗也。左右二穴，十四也。平按：注膺窗左右二穴《素问》王注作膺窗等六穴，盖谓气户、库房、屋翳、乳中、乳根，并膺窗而六也。）

　　侠鸠尾之外，当乳下三寸，侠胃腕各五，（乳根、不容、承满、梁门、关门，左右十穴，二十四也。平按：《素问》腕作脘。王注无乳根穴，有太乙穴。）侠齐广三寸各三，（太乙、滑肉、天枢，左右六穴，三十也。平按：《素问》王注无太乙穴，有外陵穴，滑肉作滑肉门，《甲乙》同。）

　　下齐二寸侠之各六，（外陵、太巨、水道、归来、府舍、冲门，左右十二穴，四十二也。太阴脉穴更无别数，所以亦入阳明也。）

　　（平按：《素问》各六作各三。王注只水道、太巨、归来三穴，无外陵、府舍、冲门三穴。查府舍、冲门均属太阴，故本注云云。）气街动脉各一，（气街左右二穴，四十四。平按：气街《甲乙》作气冲。）伏兔上各一，（髀关二穴，四十六。）三里以下至足中指各八输，分上所在穴空。（井荥等六输及巨虚上下廉，左右十六穴，六十二也。巨虚上廉，足阳明与大肠合，巨虚下廉，足阳明与小肠合，故左右合有十六也。平按：分上《素问》作分之。）手太阳脉气所发者二十六穴：（三十错为二十字也。平按：二十《素问》作三十。）目内 各一，（睛明左右，二穴。）巨骨下骨穴各一，（巨骨左右二穴，四也。平按；巨骨上《素问》有“目外各一鼽骨下各一耳郭上各一耳中各一”十八字。巨骨下《素问》无下骨二字。）曲掖上骨穴各一，（曲垣左右二穴，六也。平按：注曲垣《素问》王注作 俞。）柱骨出陷者各一，（肩井二穴，八也。平按：出陷《素问》作上陷。）上天容四寸各一，（足太阳近天容，手太阳脉未至天容，谓天容字错，未详所发，左右八穴，十六。平按：天容《素问》作天窗，王注谓天窗、窍阴四穴，本注疑天容字错，考《甲乙经》天窗手太阳脉气所发，据此则天容乃天窗之误。）肩解各一，（秉风左右二穴，十八。）肩解下三寸者各一，（天宗、 输、肩贞，左右六穴，二十四。平按：《素问》无者字。王注有天宗二穴，无 输、肩贞四穴。）肘以下至于手小指本各六输。（六输左右十二穴，三十六也。平按：《素问》无于字。）手阳明脉气所发者二十二穴：鼻穴外廉项上各一，（迎香、天窗，左右四穴，天窗去手阳明络近，故得其气也。平按：《素问》鼻穴作鼻空，各一作各二。《素问》王注有扶突二穴，无天窗二穴。）大迎骨空各一，（大迎左右二穴，六也。）柱骨之会各一，（柱骨左右二穴，八也。上出柱骨之会，上下入缺盆中，过此二穴，故得其气也。平按：注柱骨二穴，《素问》王注作天鼎二穴。）禺骨之会各一，（肩 二穴，十也。平按：《素问》禺作 。）肘以下至手大指次指本各六输。（肘下六输，左右十二穴，二十二也。平按：《素问》王注有三里而遗曲池，新校正已辨其误。）手少阳脉气所发者三十三穴：鼽骨下各一，（颧 二穴。平按：三十三《素问》作三十二。注 作 。）眉本各一，（丝竹空左右二穴，四也。平按：《素问》眉本作眉后。）角上各一，（颔厌左右二穴，六也。平按：注颔厌袁刻误作领厌，《素问》王注作悬厘。）

　　下完骨后各一，（天容左右二穴，八也。平按：天容《素问》王注作天牖。）项中足太阳之前各一，（大椎、大杼，左右及中三穴，十一。平按：注大椎大杼左右及中三穴《素问》王注作风池二穴。）

　　扶突各一，（扶突左右二穴，十三也。扶突近手少阳经也。平按：扶上《素问》有侠字。注扶突左右二穴，王注谓天窗二穴。）肩贞各一，（肩贞左右二穴，十五。）肩贞下三寸分间各一，（肩、 会、消泺，左右六穴，二十一也。肩 、 会近手少阳也。平按：注肩 《素问》王注作肩。消泺袁刻作消铄。）肘以下至手小指次指本各六输。（六输左右十二穴，三十三也。一曰二十八者，数不同也，疑其错。）督脉气所发者二十六穴：项中央三，（项中央者，项内也，非唯当中也，故项内下行，喑门一，天柱二，为三也；上行，风府一，风池二，为三，总有六穴也。

　　督脉上入风池，即为信也。平按：二十六《素问》作二十八，中央三作中央二，下有“发际后中八面中三”八字。）大椎以下至尻二十节间各一， 下凡二十一节，脊椎法。（ ，竹尸反，此经音低，尾穷骨，从骨为正。大椎至 二十一节，有二十间，间有一穴，则二十六穴也。《明堂》从兑端上项，下至喑门，有十三穴，大椎以下，至 骨长强，二十一节，有十一穴，凡二十四穴，督脉气所发。与此不同，未详也。平按：《素问》至尻下无“二十节间各一”六字，有“尾及旁十五穴至”七字。）任脉之气所发者十八穴：喉中央二，（廉泉、天突二穴也。平按：《素问》十八作二十八，中央二下有“膺中骨限中各一”七字。）鸠尾下三寸，胃腕五寸，胃腕以下下至横骨八寸一一，腹脉法。（鸠尾以下至横骨一尺六寸，寸有一穴，有十六穴。并以前有一十八穴也。《明堂》中央任脉气所发穴合有二十六，此经从旋机以下至庭中□穴，合□六，此经从旋机以下至横骨虽发□，下分寸复与《明堂》不同，亦未详也。平按：《素问》胃腕作胃脘，八寸作六寸，一一作半一。）五脏之输各五，凡五十穴。足少阴舌下，厥阴毛中急脉各一，（五脏之输，有二十五，两箱合论，故有五十。足少阴至舌下一穴，亦不与《明堂》同。

　　厥阴毛中急脉，当是同骨，故有五□□。平按：《素问》无“五脏之输各五凡五十穴”十字，有“下阴别一，目下各一，下唇一，龈交一。冲脉气所发者二十二穴：侠鸠尾外各半寸至齐寸一，侠齐下旁各五分至横骨寸一，腹脉法也”。五十一字，在“足少阴”上。）手少阴各一，阴阳乔各一，手足诸鱼际气所发者，凡三百六十五穴。（手少阴左右二穴。阴乔所生照海，阳乔所起申脉，左右四穴。手鱼际、足鱼际足太阴脉太白二□，□十穴。总二十六脉，有三百八十四穴。此言三百六十五穴者，举大数为言，过与不及，不为非也。三百八十四穴，乃是诸脉发穴之义，若准《明堂》，取穴不尽，仍有重取，以此。）

　　卷第十一·输穴
  </div>
  <div class="pagination">
   <a href="黄帝内经太素_page9.html">
    上一页
   </a>
   <span>
    ...
   </span>
   <a href="黄帝内经太素_page5.html">
    5
   </a>
   <a href="黄帝内经太素_page6.html">
    6
   </a>
   <a href="黄帝内经太素_page7.html">
    7
   </a>
   <a href="黄帝内经太素_page8.html">
    8
   </a>
   <a href="黄帝内经太素_page9.html">
    9
   </a>
   <span class="current-page">
    10
   </span>
   <a href="黄帝内经太素_page11.html">
    11
   </a>
   <a href="黄帝内经太素_page12.html">
    12
   </a>
   <a href="黄帝内经太素_page13.html">
    13
   </a>
   <a href="黄帝内经太素_page14.html">
    14
   </a>
   <a href="黄帝内经太素_page15.html">
    15
   </a>
   <span>
    ...
   </span>
   <a href="黄帝内经太素_page11.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
