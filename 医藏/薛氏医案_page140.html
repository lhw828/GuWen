<!DOCTYPE html>
<html>
<head>
    <meta charset="UTF-8">
    <title>薛氏医案 - 第 140 页/共 200 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>薛氏医案 - 第 140 页/共 200 页</h1>
    <div class="content">　　四顺清凉饮
　　补中益气汤【方见虚羸】
　　大安丸【保和丸加白术方见虚羸】
　　泻黄散【方见脾脏】
　　牛黄清心丸【方见急惊】
　　四神丸【方见惊泻】
　　导赤散【方见心脏】
　　腹痛
　　小儿腹痛口中气冷不思饮食脾土虚寒也用调中丸主之口中气温大便酸臭积痛也用下积丸治之靣赤壮热或手足并热实热也用泻黄散泻之靣黄微热或手足并温虚热也用异功散补之若作渇饮汤胃气虚热也用白术散若痛连两脇肝木乗脾也用四君子汤加柴胡芍药若腹痛重坠脾气下陷也用补中益气汤加升麻若手足指冷或吃逆泄泻寒水侮土也用六君炮姜肉桂不效急加附子若服尅滞之药致腹作痛按之不痛脾气复伤也用五味异功散中脘痛者属脾少腹痛者属肾按之痛者为积滞不痛者为里虚积滞者消之里虚者补之
　　治验
　　一小儿停食腹痛发热靣赤或用养胃汤枳殻黄连山查反加腹胀午后发热按其腹不痛此脾虚而尅伐伤之也用六君子汤数剂而瘥
　　一小儿七嵗发热惊悸用化痰药反抽搐恶寒吐痰喘嗽腹痛少食用抱龙丸大便似痢寒热徃来殊类风症余以为脾气复损用四君子汤少加升麻柴胡治之月余而愈
　　一小儿肚腹膨痛食后即泻手足逆冷此脾气虚寒也先用人参理中丸后用六君子汤而愈
　　一小儿九嵗常患腹痛至冬月因食生冷之物其腹仍痛服理中丸之类辄效至十六嵗秋初毕姻后腹痛又作唇靣黯爪甲青余先君用八味丸补火随愈服四两许痛不再作至二十嵗外痛复作服前丸不应乃服附子理中汤而止仍用八味丸而安
　　一小儿腹痛吐舌流涎作渇饮冷便秘用清凉饮下之顿安余谓小儿元气易虚易实病势稍安不必再药不信自用三黄丸一服果吐泻发搐余用白术散加钓藤钩补脾平肝而愈
　　四七气汤　治七气所伤痰涎结聚心腹作痛不能饮食
　　半夏【制焙五两】人参　辣桂【去皮各一两】甘草【半两】
　　右每服三钱姜枣水煎
　　指迷七气汤　治七情相干隂阳不升降气道壅滞攻冲作痛
　　青皮　陈皮　桔梗　蓬术　辣桂　益智仁【各一两】香附子【一两五钱】甘草【炙三分】半夏【制三分】
　　右每服三钱姜水煎
　　异功散　治小儿诸般钓症角弓反张胸髙脐凸以透明没药为末姜汤调下【方见内钓即钱氏异功散】
　　桔梗枳殻汤　治气壅痞结腹脇疼痛
　　枳殻【炒】桔梗【各二两】甘草【炙半两】
　　右每服二三钱姜水煎
　　七味白术散　治积痛和胃气生津液【方见积痛】愚按前方若脾胃气虚作渇饮汤或因吐泻津液亏损烦渇引饮或脾胃虚弱腹胀泻渇弄舌流涎手足指冷并宜服之以温补脾气化生津液【方见积滞】
　　六君子汤　治脾胃气虚吐泻不食肌肉消瘦或肺金虚痰嗽喘促恶寒或肝虚惊搐运自汗诸症并宜服此以滋化源【方见内钓】
　　泻黄散【方见脾脏】
　　四君子汤【方见内钓】
　　补中益气汤【方见虚羸】
　　八味丸【方见肾脏】
　　附子理中汤
　　人参理中丸【二方见冷泻即理中汤】
　　益黄散【方见脾脏】
　　调中丸【方见脾胃虚冷】
　　腹胀
　　东垣云寒胀多热胀少皆主于脾胃虚者宜用六君子汤若喘而气短者脾肺气虚也用异功散补之若服尅伐之类而喘胀益甚者脾肺之气复伤也用前汤加半夏升麻若旣下而不喘则邪气去而肺气寜也不必用药或病久小便不利或四肢浮肿者脾肺之气虚不能通调水道也用金匮加减肾气丸主之或手足逆冷睡而露睛脾胃虚寒也用六君子加炮姜手足不冷睡而露睛脾胃虚弱也用六君子汤若靣色青木尅土也用六君木香柴胡更当调治乳母节其饮食恐药饵过剂复伤胃气故也
　　治验
　　一小儿腹胀靣赤痰喘大便秘壮热饮冷此形病俱实用紫霜丸一服诸症益甚靣色白饮汤不絶余以为邪气退而真气复伤故靣白而喜汤用白术散大剂煎汤令恣饮良久而睡翌日安
　　一小儿伤食腹胀胸满有痰余治以异功散而痊后复伤食腹胀兼痛或用药下之痛胀益甚而加气喘此脾胃伤而致肺虚也用六君子加桔梗调补而痊一小儿腹胀恶食发热恶心症类外感余曰此饮食停滞也用保和丸一服诸症顿退惟腹胀用异功散而痊
　　一小儿伤食腹胀服尅伐之剂小便澁滞又服五苓散之类饮食渐减小便不通四肢顿肿余朝用金匮肾气丸去附子夕用补中益气汤而安
　　一小儿伤风咳嗽痰涌用六君桔梗桑皮杏仁而愈复饮食停滞作泻腹胀仍用六君山查厚朴而安后停食作呕或用药下之更加咳嗽余谓此属脾肺俱虚欲行调补彼以为缓乃发表尅滞前症益甚更加摇头余用天麻散倍加钓藤钩及异功散寻愈一小儿五歳食粽后咬牙欲吐顷间腹胀昏愦鼻青黄赤此脾土伤而食厥也令用鸡翎探吐出酸物顿醒节其饮食勿药而愈
　　一小儿胸腹胀发热闷以手按腹即哭此饮食停滞也先用保和丸一服前症即愈更加烦渇按其腹不哭此宿食去而脾胃复伤也用五味异功散加柴胡治之顿瘳
　　一小儿腹胀大便青白腹左一块靣色痿黄齿龈赤烂食少滞頥余用异功散调补中气为主佐以大芜荑汤清疳治热月余诸症稍愈仍服异功散及蚵蟆丸外贴阿魏膏两月块消左脇微痛用四君子汤九味芦荟丸而愈
　　褐子丸　治疳肿胀
　　萝卜子【一两微炒】陈皮　青皮【炒】防榔　五灵脂　蓬术【煨】赤茯苓　黑牵牛【头末各半炒】木香【二钱五分】
　　右为末面糊丸菉荳大每服十五丸紫苏汤下
　　金匮加减肾气丸
　　熟地黄【八两】干山药【四两】山茱萸【四两】白茯苓　牡丹皮泽泻【各三两】肉桂　附子【炮】车前子【炮】牛膝【酒微炒各一两】
　　右各另为末米糊丸小豆大每服三四十丸空心食前白汤下
　　紫霜丸【方见噤风】
　　大柴胡汤【方见痉症】
　　五苓散【方见五淋】
　　保和丸【方见虚羸】
　　天麻散【方见百晬内嗽】
　　大芜荑汤
　　蚵蟆丸
　　九味芦荟丸【三方见疳症】
　　癖块痞结
　　钱仲阳云癖块者僻于两脇痞结者否于中脘此因乳哺失调饮食停滞邪气相抟而成或乳母六淫七情所致古人多用尅伐痞癖旣久饮食减少脾气必虚久而不愈必先以固胃气为主使养正则积自除若欲直攻其结不惟不能善消抑亦损其脾土亏凡脾土亏损必变症百出矣当参各类及随见症而主治之
　　治验
　　一小儿患痞癖服防榔术枳实黄连之类痞益甚余曰此脾经血虚痞也不可尅伐遂用六君子加当归数剂胃气渐复诸症渐愈乃朝用异功散加升麻柴胡夕用异功散加当归芍药而愈
　　一小儿素嗜肉食腹痛大便不调半载后右脇结一块三月后左脇又结一块腹胀食少作渇小便赤濇大便色秽又半载后颔下亦结一核妄服消块行滞等药而元气益虚用四味肥儿丸五味异功散之类热渇渐止腹胀渐可佐以九味芦荟丸结核渐消后用四君子为主佐以四味肥儿丸之类三月余而痊一小儿停食吐泻后饮食不节作泻腹痛膨胀腹中结块作渇发热龈烂口臭服消导尅滞之药而前症益甚形体益瘦视其靣色黄中隐青乃脾土亏损而肝木所侮也法当调补中气兼平肝木遂用冲和汤及大芜荑汤之类半载而愈
　　一小儿患痞结服尅滞之药余谓属形病俱虚当补中气彼不信仍行尅伐遂致虚火上炎齿龈蚀烂颔下结核余用大芜荑汤及异功散加减用之而安一小儿患痞结久而四肢消瘦肚腹渐大寒热嗜卧作渇引饮用白术散为主佐以四味肥儿丸月余诸症渐愈又以异功散加当归并六味地黄丸又月余而愈
　　一小儿患痞结身热如火病状多端不可尽述朝用五味异功散夕用四味肥儿丸月余诸症稍愈佐以地黄丸自能行立遂朝用地黄丸夕用异功散及虾蟇丸数服而愈
　　挨痞丸　治乳癖谷症腹中块痛
　　代赭石【火煅醋淬研细】青皮　生地黄　木香　蓬术【煨各】
　　【三钱】巴豆【去油净六钱】
　　右为末醋糊丸麻子大每服二三丸食后姜汤下
　　甘遂破结散
　　甘遂【二钱五分煨黄】青皮【焙】黄芩【炒】大黄【炒各半两】
　　右为末每服一钱水煎服仍量儿加减利后以粥补之
　　进食丸　治乳食不消心腹胀满壮热喘粗呕吐痰逆肠鸣泄泻或食症乳癖痃气痞结并皆治之
　　巴豆霜　当归【米泔浸炒】朱砂　代赭石【醋煅淬七次】枳殻【炒】木香【各五钱】麝香【一分】
　　右为末糊丸麻子大每服一二丸温米饮下更量儿加减
　　枳术丸
　　白术【四两】枳实【二两】
　　右为末荷叶包煨烂饭为丸桐子大每服四五十丸空心白滚汤下
　　阿魏膏　治一切癖块痞结更服胡连丸
　　羌活　独活　参　官桂　赤芍药　穿山甲生地黄　两头尖　大黄　白芷　天麻【各五钱】槐栁桃【枝各三钱】红花【四钱】木鼈【十枚去殻】乱髪【如鸡子大一团】
　　右用香油二斤四两煎黑去渣入髪煎化仍去渣徐下黄丹煎软硬得中入芒硝阿魏苏合香油乳香药各五钱麝香三钱调匀即成膏矣摊贴患处内服丸药黄丹须用正真者效凡贴膏药先用朴硝随患处铺半指厚以纸覆上用热熨斗熨良久如硝耗再加熨之二时许方贴膏药若是疳积加芦荟末同熨
　　六味地黄丸【方见肾脏】
　　四君子汤
　　异功散
　　六君子汤【三方见内钓】
　　四味肥儿丸【方见呕吐】
　　大芜荑汤【一名冲和丸】
　　虾蟇丸
　　九味芦荟丸【三方见疳症】
　　白术散【方见积痛】
　　积滞
　　经曰五脏之积曰积六腑之积曰聚凡小儿积滞或作痛皆由乳哺不节过餐生冷脾胃不能尅化停滞中脘久而成积或因饱食即卧脾失运化留而成积其症靣目黄肿腹痛膨胀肚热足冷嗜卧不思乳食大便醙臭或閟澁小便如油若吐乳泻乳所出酸臭者为乳积腹胀作泻呕吐哕气者为食积初患元气未损之时或腹胀作痛大小便不利者先用白饼子或木香防榔丸下之下后以白术散或五味异功散和之渇加干葛吐加半夏下而热不退或作呕作泻饮食不思此脾胃俱伤也用六君子汤手足指冷喜饮热汤此脾胃虚寒也前方加炮姜木香靣色黄白目无精光脾肺俱虚也用四君子加柴胡升麻腹痛泄利下重或小便不利者用四逆散发热晡热或泻未已脾气下陷也潮热口渇大便不调欲变疳症也并用补中益气汤佐以肥儿丸经云邪之所凑其气必虚留而不去其病乃实必以调脾为主而以消导佐之古人所谓养正积自除正此意也
　　治验
　　一小儿每停食身发赤晕用清中解郁汤而愈后患揺头咬牙痰盛发搐吐出酸腐待其吐尽翌日先与七味白术散次与参苓白术散遂不复作若吐后儿安更不必服药也
　　一小儿饮食积滞患呕吐发热服消导等剂饮食已消而热未退余以为胃经虚热用六君升麻柴胡各二分四剂而愈
　　一小儿七岁停食后腹痛服尅伐之剂而益加按之不痛此脾气复伤也用六君子汤而愈后复伤食服保和丸及三棱防榔之类而更腹痛服泻黄散体重善噫此脾气虚而下陷也仍用六君升麻柴胡木香而愈
　　一小儿数岁间每停食辄服峻利之药后肚腹膨胀呕吐泄泻先用六君子汤诸症渐愈又用补中益气汤而安
　　一小儿腹胀饮食后即防手足逆冷此脾气虚寒也先用人参理中丸后用六君子汤而愈
　　一小儿腹痛以手按之痛益甚此乳食停滞也用保和丸末一钱防榔末三分下酸臭粪而安后患腹痛别服峻利之剂其痛益甚手按则已靣色黄白此因饮食失宜脾气不调土虚不能生金也用六君子汤而愈
　　一小儿久患腹痛诊其母右闗脉缓乃木尅土也用六君子汤加木香柴胡母子并服而愈
</div>
    <div class="pagination">
<a href="薛氏医案_page139.html">上一页</a><span>...</span><a href="薛氏医案_page135.html">135</a><a href="薛氏医案_page136.html">136</a><a href="薛氏医案_page137.html">137</a><a href="薛氏医案_page138.html">138</a><a href="薛氏医案_page139.html">139</a><span class="current-page">140</span><a href="薛氏医案_page141.html">141</a><a href="薛氏医案_page142.html">142</a><a href="薛氏医案_page143.html">143</a><a href="薛氏医案_page144.html">144</a><a href="薛氏医案_page145.html">145</a><span>...</span><a href="薛氏医案_page141.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
