<!DOCTYPE html>
<html>
<head>
    <meta charset="UTF-8">
    <title>本草求真 - 第 17 页/共 60 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>本草求真 - 第 17 页/共 60 页</h1>
    <div class="content">　　热自外生者宜表宜散。热自内生者宜清宜泻。热自外生而未尽至于内者宜表宜散。热自内成而全无表症者宜攻宜下。凡人感冒风寒。审其邪未深入。即当急撤其表。俾热仍从表解。不得谓热已成。有清无散。而不用表外出也。第热之论乎散者。其法不一。有止就热以言散者。

　　如升麻之升诸阳引热外出。干葛之升阳明胃气引热外出。柴胡之升少阳胆热外出。淡豆豉之升膈热外出。夏枯草之散肝热外出。野菊花之散肝肺热外出也。有合风热以言散者。如辛夷能散肺经风热。冰片能散骨蒸风热。木贼能散肝胆风热。蕤仁决明子炉甘石薄荷能散肝经风热也。有合湿热而言散者。如芜荑能散皮肤骨节湿热。香薷能散肺胃心湿热是也。有就风火热毒而言散者。如蟾蜍蟾酥之能升拔风火热毒外出是也。有就血热而言散者。如锻石能散骨肉皮肤血热。谷精草能散肝经血热也。至于热结为痰。有藉吐散。如木鳖则能引其热痰成毒结于胸膈而出。瓜蒂则能引其热痰结于肺膈而出。胆矾则能引其风热之痰亦结在膈而出也。若使表症既罢。内症已备。则又另有法在。似无庸于琐赘。

　　上编\卷三散剂

　　散热

　　（山草）升阳散热升麻（专入脾胃。兼入肺大肠）。似与葛根一类。但此辛甘微苦。能引葱白入肺。发散风寒出汗。引石膏能治阳明顶巅头痛齿痛。引参耆能入脾胃补脾。且同柴胡能引归耆白术甘温之药。以补卫气之散。而实其表。并治一切风陷下痢。（后重里急。症不一端。有应用承气大下者。有应用升柴上升者。要在辨症明确。以识升降之宜耳。不得概以升举为事也！）久泄（经曰。清气在下。则生飧泄）。脱肛。足寒阴痿。暨蛊毒精鬼。（阳升则阴散。）与一切风热斑疹。（斑疹有虚有实。须审兼症以治。汪昂曰。成朵如锦纹者为斑。隐隐见红点者为疹。盖胃热失下。冲入少阳。则助相火而成斑。冲入少阴。则助君火而成疹。）疮毒靡不随手辄应。

　　以升其阳而散其热。俾邪尽从外解。而浊自克下降。故又曰能以解毒。不似葛根功专入胃升津解肌。而不能引诸药以实卫气也。但升麻佐于葛根。则入阳明升津解肌有效。同柴胡升气。则柴能升少阳肝经之阳。升麻能升阳明胃经之阳。一左一右。相需而成。（时珍曰。大抵人年五十以后。其气消者多。长者少。降者多。升者少。秋冬之令多。而春夏之令少。若禀受弱而有诸般阳虚等症者。并宜以升阳等药活法治之。）但阴火动。及气虚汗出切忌。（朱肱活人书言犀角地黄汤。如无犀角。可用升麻以代。意在引药以入阳明耳。朱二允言犀角地黄汤不宜用升麻以代犀角。意在升麻能引阴血上涌。二者见解俱是。但须察其病气浅深。

　　脏气偏纯。以明治之得失。）里白外黑。紧实者良。名鬼脸升麻。细削。皮青绿色。谓鸡骨升麻。去须芦。蒸曝用。入补剂。蜜水炒用。

　　上编\卷三散剂

　　散热

　　（蔓草）入胃升阳解肌退热生津葛根（专入胃。兼入脾）。辛甘性平。轻扬升发。能入足扬明胃经鼓其胃气上行。生津止渴。

　　（汪昂曰。风药多燥。葛根独能止渴者。以其能升胃气入肺而生津耳。）兼入脾经开腠发汗。

　　（脾主肌肉。）解肌退热。缘伤寒太阳病罢。传入阳明。则头循经而痛。胃被寒蔽。而气不得上升。入肺则渴。胃主肌肉。气不宣通则热。故当用此以治。俾其气升津生。肌解热退。（因其体轻故解肌。因其气升故生津。）而无复传之势矣！（时珍曰。本草十剂云。轻可去实。麻黄葛根之属。盖麻黄乃太阳经药。兼入肺经。肺主皮毛。葛根乃阳明经药。兼入脾经。

　　脾主肌肉。所以二味药皆轻扬发散。而所入迥然不同也。绣曰。麻黄入肺而不入脾。因其中空象肺之故。葛根入脾而不入肺。因其体轻蔓延。周身通达象肌之故。）但葛根一味。必其于头额侠之处（阳明经行于面额）。痛如刀劈。方谓邪传阳明。其药可用。（张元素曰。头颅痛如刀破。乃阳明中风。可用葛根葱白汤。）若使未入阳明。又是引邪内入。不可用也。

　　即邪在于太阳而略见于阳明。则以方来之阳明为重。故必用葛根以绝其路。（仲景治太阳阳明合病桂枝汤加葛根麻黄。又有葛根黄芩黄连解肌汤。是用以断太阳阳明之路。非太阳药也。）若使阳明症备。而止兼有太阳。则又以未罢之太阳为重。故又不用葛根。且阳明主肌肉者也。而用干葛大开肌肉。则津液尽从外泄。恐胃愈燥而阴立亡。至于疹痘未发。则可用此升提。酒醉则可用此解酲。火郁则可用此升散。但亦须审中病辄止。（如丹溪云。治疟无汗要有汗。散邪为主带补。有汗要无汗。扶正为主带散。若阳疟有汗。加参耆以敛之。无汗加芩葛苍术以发之。）不可过用。以致胃气有伤也。（如丹溪云。斑疹已见红点。不可更服升葛汤。恐表虚反增斑烂。）

　　上编\卷三散剂

　　散热

　　（山草）入足少阳胆升阳解热和表柴胡（专入胆）。味苦微辛。气平微寒。据书载治伤寒热传足少阳胆。缘胆为清净之府。

　　无出无入。邪入是经。正在表里之界。汗吐与下当禁。惟宜和解。故仲景之治伤寒邪入少阳。而见寒热往来。胁痛耳聋。（少阳卫于身侧。其脉循胁通耳。邪由阳明而传少阳。故必口苦咽干。胁痛耳聋。寒热往来。脉则尺寸俱弦。）妇人热入血室。用之以泄其邪。（冲为血海。血海即血室也。凡冲男女皆有。惟妇人所主在血。故病多犯于此。柴胡在表可解经邪。在里可解血热。）胎前产后。小儿痘疹。五疳羸热诸疟。（先寒后热谓寒疟。先热后寒谓温疟。但热不寒谓瘅疟。亦谓温疟。寒多热少谓牡疟。）并痈疽疮疡。咸宜用之。（喻嘉言曰。其寒热所主之往来。适在少阳所主之地。偏阴则多寒。偏阳则多热。即其纯热无寒而为瘅疟温疟。纯寒无热而为牡疟。要皆自少阳而造其极。补偏救弊。亦必返还少阳之界。阴阳两协于和而后愈也。施汗吐下之法以治实热。施和温之法以治虚寒。无非欲致其和平耳。疟邪如傀儡。少阳则提傀儡之线索。操纵进退。一惟少阳主张。宁不恢恢乎有余刃耶？汪昂曰。疟之不离乎少阳。犹咳之不离肺也！）若病在太阳。用之太早。犹引贼入门。病在阴经。用之则重伤其表。必得邪至少阳而药始可用矣。（李士材曰。疟非少阳经。慎用。）至云能治五痨。

　　必其诸脏诸腑。其痨挟有实热者。暂可用此解散。（实热是外邪内郁而实。）真虚而挟实热。

　　亦当酌其所宜。虽引清阳之气左旋上行。然升中有散。若无归耆同投。其散滋甚。虚热不可寒。血衰火毒者不可燥。岂容误哉？（识此三弊。则用柴胡不致有误。宗 曰。经验方中治劳热青蒿煎。用柴胡止合宜尔。服之无不效。热去即须急止。若或无热。得此愈甚。虽至死人亦不怨。目击甚多。日华子又谓补五痨七伤。药性论亦谓治痨乏羸瘦。若此等病苟无实热。医者执而用之。不死何待。时珍曰。冠氏不分脏腑经络有热无热。乃谓柴胡不治劳乏。一概摈斥。殊非通论。）兼之性滑善通。凡溏泄大便者。当善用之。热结不通者。当佐当归黄芩以投。差无误耳。是以阴虚火炎。骨蒸劳热。肾虚泄泻。书载不应服。解散宜北柴胡。虚热宜海阳软柴胡为良。酒炒用。半夏为使。恶皂荚。畏女菀藜芦。（时珍曰。行手足少阳。

　　以黄芩为佐。行手足厥阴。以黄连为佐。）

　　上编\卷三散剂

　　散热

　　（芳草）宣散三伏湿热香薷（专入脾胃心）。气味香窜。似属性温。并非沉寒。然香气既除。凉气即生。所以菀蒸湿热。得此则上下通达。而无郁滞之患。搏结之阳邪。得此则烦热顿解。而无固结之弊矣。是以用为清热利水要剂。然必审属阳脏。其症果属阳结。而无亏弱之症者。（气亏血弱。）用此差为得宜。若使禀赋素亏。饮食不节。其症有似燥渴而见吐泻不止者。用此等于代茶。宁无误乎？（时珍曰。世医治暑病。以香薷散为首药。然暑有乘凉饮冷。致阳气为阴邪所遏。遂病头痛发热恶寒。烦躁口渴。或吐或泻。或霍乱者。宜用此药以发越阳气。散水和脾。若饮食不节。劳役作丧之人伤暑。大热大渴。汗泄如雨。烦燥喘促。或泻或吐者。乃劳倦内伤之症。必用东垣清暑益气汤人参白虎汤之类以泻火益元可也。若用香薷之药。是重虚其表而又济之以热矣。盖香薷乃夏月解表之药。如冬月之用麻黄。气虚者尤不可多服。而今人不知暑伤元气。不拘有病无病。概用代茶。谓能辟暑。真痴人说梦也。）今人但知暑即是热。热即是暑。（暑为阴症。热为阳症。经曰。气盛身寒。得之伤寒。气虚身热。得之伤暑。故中暑宜温散。中热宜清凉。）暑热混为一气。而不知暑属何形。热属何象。（暑阴热阳。）暑何因是而名。热何因是而号。暑何因何体气而至。（体阴召暑。）热何因何体气而召。（体阳召热。）暑何用于香薷不宜。（气虚伤暑。再加香薷散气。是益虚矣。）热何用于香薷则效。（热因邪郁。散邪而热自除。）其中旨趣。在人领会。未可为粗心人道也。陈者良。宜冷服。（时珍曰。热服令人泻。）

　　上编\卷三散剂

　　散热

　　（造酿）升散膈上热邪淡豆豉（专入心肺。）本于黑豆蒸 而成。按其味苦气寒。（陈藏器曰。豆性平。炒熟热。

　　煮食寒。作豉冷。）似属苦降下行之味。而无升引上行之力也。然经火蒸 。味虽苦而气则馨。气虽寒而质则浮。能升能散。故得葱则发汗。得盐则引吐。得酒则治风。得韭则治痢。

　　得蒜则止血。炒熟又能止汗。是以邪在上而见烦燥。头痛满闷。懊 不眠。发斑呕逆者。合于栀子。则能引邪上吐。不致陷入。而成内结之症也。然必江右制者方堪入药。按古制豉法。用黑大豆水浸一宿。淘净蒸熟。摊匀蒿覆。候上黄衣。取晒簸净。水拌干湿得所。安瓮中筑实。桑叶盖。浓泥封。晒七日。取出曝一时。又水拌入瓮。如此七次。再蒸去火气。瓮收用。

　　上编\卷三散剂

　　吐散

　　邪在表宜散。在里宜攻。在上宜吐。在中下宜下。反是则悖矣！昔人谓邪在上。因其高而越之。又曰。在上者涌而吐之是也。但吐亦须分其所因所治以为辨别。如常山蜀漆。是吐积饮在于心下者也。藜芦皂白二矾桔梗芦皂角。是吐风痰在于膈者也。生莱菔子是吐气痰在于膈者也。乌尖附是吐湿痰在于膈者也。胡桐泪是吐肾胃热痰上攻于膈而见者也。栀子瓜蒂。是吐热痰聚结于膈而成者也。砒石是吐寒痰在于膈者也。至于膈有热毒。则有木鳖青木香以引之。痰涎不上。则有烧盐以涌之。但吐药最峻。过用恐于元气有损。况砒石木鳖。尤属恶毒。妄用必致生变。不可不慎。

　　上编\卷三散剂

　　吐散

　　（毒草）吐心下疟痰积饮常山（专入心下。）辛苦而寒。有毒。功专引吐行水。为除疟疾老痰积饮要药。盖疟无不挟痰挟热以成。然亦有风痰寒热食气之分。（风痰宜于星乌。寒痰宜于姜附。热痰宜于贝母。食痰宜于楂曲。气痰宜于乌药。痰在膈上经络。非吐不解。痰在四肢皮里膜外。非姜汁竹沥不达。痰在胁下。非白芥子不除。痰在骨节眼黑步艰。非萆 苦参不祛。痰在手臂肩背酸痛。

　　非导痰加姜黄木香桂枝不和。痰在肠胃实结。非用下药不愈。）治须分其阴阳虚实表里以定。如疟果因伤寒寒热。及时气温疫。而致黄涎聚于胸中。心下牢固不解。则当用此引吐。然亦须在发散表邪。及提出阳分之后而用之。其用又当审其所见部位。及药佐使以治。如常山得甘草则吐。水在上焦者宜之。得乌梅山甲则入肝。水在胁下者宜之。得大黄则利水。邪热交结而成内实者宜之。得小麦竹叶则入心。得秫米麻黄则入肺。得龙骨附子则入肾。得草果槟榔则入脾。然此阴毒之草。其性悍暴。虽有破瘴逐饮之能。而亦终损真气。所以仲景治疟方中。从无及此。（经曰。太阴在泉。湿胜所淫。民病积饮。又曰。岁土太过。雨湿流行。甚则饮发。盖饮有五。流于肺为支饮。于肝为悬饮。于心为伏饮。于经络为溢饮。于肠胃为痰饮。）而夏伤于暑。秋必瘅疟。及疟在三阴。元气虚寒人。则常山等药皆为戈戟。或问吐药甚多。何以疟疾必用常山蜀漆？盖以常山性兼逐疫。疟疾本于湿疫。故于常山蜀漆则宜。犹之瓜蒂乌附尖莱菔子藜芦皆为吐剂。而瓜蒂则止宜于热痰。乌尖附则止宜于湿痰。莱菔子则止宜于气痰。藜芦则止宜于风痰也。酒浸炒用。根即蜀漆。功用略同。但苗性轻扬。其于上焦邪结。治之更宜。

　　上编\卷三散剂

　　吐散

　　（毒草）吐风痰在膈居。盖缘苦虽属降。而亦善涌。

　　藜芦辛少苦多。故能入口即吐。是以风痰膈结。而见咳逆上气者。当用是药以投。使其膈部之邪。悉从上出也。但此宜作散剂以投。（散可达上。）切勿汤药以服。（儒门事亲云。一妇病风痫。初一二年一作。后渐日作。甚至一日数作。求死而已。值岁大饥。采百草食。见野草若葱。采蒸饱食。觉不安。吐胶涎数日。约一二斗。汗出如洗。甚昏困。后遂轻健如常人。以所食是葱访人。乃憨葱苗。即藜芦是已。时珍曰。我朝荆和王妃刘氏。年七十。中风不省。牙关紧闭。先考太医吏目月池翁诊视。药不能入。不获已打去一齿。浓煎藜芦汤灌之。

　　少顷噫气。遂吐痰而苏。药勿瞑眩。厥疾勿瘳。诚然。）至于肠 泄痢如何。书载克治亦是因吐除其实积。积去而利与 亦可止矣！吐虽等于常山瓜蒂乌附尖莱菔子。但常山则吐疟痰。瓜蒂则吐热痰。乌附尖则吐湿痰。（亦吐风痰。）此则专吐风痰者也。况此气善通顶。治喉痹及鼻中息肉。为末吹效。然亦并非得已。即有中蛊等毒。及或老痰积块。止可借其宣泄。切勿沾口以自损其津液耳。取根去头用。黄连为使。反细辛芍药诸参。恶大黄。畏葱白。

　　（服葱汤。吐即止。）

　　上编\卷三散剂

　　吐散

　　（蔓草）木鳖子引吐热毒从痰外出。番木鳖引吐热涎逆流而上木鳖（专入外科外治）。本有二种。一名土鳖。有壳。一名番木鳖。无壳。木鳖味苦居多。甘辛略带。诸书皆言性温。以其味辛者故耳。究之性属大寒。狗食即毙。人若误用。中寒口噤。多致不救。常有因病错用而毙者矣！故其功用多从外治。如肿毒乳痈痔漏肿痛喉痹。用此醋漱于喉间。引痰吐出。以解热毒。不可咽下。或同朱砂艾叶卷筒。熏疥杀蛊最效。或用麻油熬擦癣亦可。总不可入汤剂。以致寒毒内攻耳。番鳖（即马钱子）功与木鳖大同。而寒烈之性尤甚。所治热病喉痹。亦止可同山豆根青木香磨汁内含。使其痰涎引吐。逆流而上。不可咽下。斑疮入眼。可用番木鳖半个。轻粉冰片麝香为末。左目吹右耳。右目吹左耳。日吹二次即住。狗性大热。用此大寒内激。使之相反。立见毙耳。止入外科治疗。用时除油。

　　上编\卷三散剂

　　吐散

　　（香木）

　　胡桐泪（专入胃。兼入肾）。苦咸大寒。专治咽喉热痛。齿 风疳。瘰 结核。缘此热盛于内。上攻口齿。发为诸病。非不用此味苦。则虫莫制。用此味咸。则坚莫除。用此大寒。则热莫解。经曰。热淫于内。治以咸寒。又曰。在高者。因而越之。可知大热大毒。必用大苦大寒以为引吐。方能以除。（颂曰。古方稀用。今治口齿家。为最要之物。）正俗所云有病病当之者是耳。但此不宜多服。恐其引吐不休。结如小石片者佳。（时珍曰。石泪入地受卤气。

　　故其性寒能除热。其味咸。能入骨软坚。）木泪状如膏油。（系树脂流出者。）

</div>
    <div class="pagination">
<a href="本草求真_page16.html">上一页</a><span>...</span><a href="本草求真_page12.html">12</a><a href="本草求真_page13.html">13</a><a href="本草求真_page14.html">14</a><a href="本草求真_page15.html">15</a><a href="本草求真_page16.html">16</a><span class="current-page">17</span><a href="本草求真_page18.html">18</a><a href="本草求真_page19.html">19</a><a href="本草求真_page20.html">20</a><a href="本草求真_page21.html">21</a><a href="本草求真_page22.html">22</a><span>...</span><a href="本草求真_page18.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
