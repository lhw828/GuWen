<!DOCTYPE html>
<html>
<head>
    <meta charset="UTF-8">
    <title>卫生易简方 - 第 76 页/共 77 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>卫生易简方 - 第 76 页/共 77 页</h1>
    <div class="content">　　又方 用真茶末二两，和水五升灌。

　　又方 用人参细切，水煮三升灌。

　　又方 用安息香及苍术于栏中烧赤，鼻吸其香立止。

　　又方 用十二月内收兔头烧灰，和水灌之。

　　治牛尿血 用当归、红花为末，酒煎冷灌。

　　治牛腹胀 用燕屎一合，水调灌。

　　治牛噎 用皂角吹鼻中，以鞋底拍尾仃骨下。

　　治牛肩烂 用旧绵絮三两烧灰存性，麻油调敷。忌水五日。

　　治牛漏蹄 用紫矿为末，猪脂和，内蹄中，烧铁 烙之。

　　治牛生虫 用当归捣烂，醋浸一宿，涂之。

　　治马中结 用雄鸡一只拳捶死，就热便开取心、肝、肠肚、嘴、爪、带粪入风化锻石一合剁烂，入麻油四两，调匀灌之，鸡不用。

　　治马伤水 用乱发烧烟熏其两鼻，后用川乌、草乌、白芷、胡椒、猪牙皂角等分，麝香少许，为末。以竹筒盛药一字，吹入鼻中，须臾打嚏，清水流即效。加瓜蒂兼治一切中结病证治马诸疮 用夜合花叶、黄丹、干姜、槟榔、五倍子为末。先以盐浆水洗疮，后用麻油加轻粉调敷。

　　治马瘦喂不肥 用贯众一两为末调灌，久则瘦虫自去即肥。

　　治马鼻内颡病 用荞麦磨粉灌，及连秆切饲之。

　　凡马行远路 宜早歇迟喂，未喂之先饮水数口，方可喂草，则无中结等病。

　　治马打破者 用马脚下尿屎湿稀泥涂上，干即易之，或沟中青臭泥涂可；已破成疮者，用丹枯白矾，生姜、五倍子二味烧灰存性等分为末，入麝香少许，麻油调敷；已成脓者，以浆水同葱白煎汤，洗净敷之。

　　凡羊恶湿 宜作高栈，除其粪秽，巳时放，未时收。若食露水草，则生病。

　　治羊生疥癞 用藜芦根不拘多少捶碎，以米泔浸之，瓶盛塞口，置热灶边数日味酸。先以瓦片刮疥处令赤，或汤洗之，去痂拭干，以药涂上两次可愈，若癞多遂旋涂，恐不胜痛。

　　又方 用百草霜及盐、桐油各二两，调匀涂之。

　　治羊中水 先以水洗眼鼻中脓污令净，次用盐一大撮，就杓内沸汤研化，候冷澄取清汁，注治羊夹蹄 用 羊脂煎熟去滓，以铁 子烧热，将脂匀 上烙之，勿令入水，次日即愈。

　　治猫病 用乌药水磨灌之。

　　治猫煨火疲瘁 用硫黄少许纳猪肠中炮，或鱼肠煨熟饲之。

　　治猫误为人踏死 用苏木浓煎汤灌之。

　　治狗病 用水调平胃散灌之。

　　又方 用巴豆去壳，和平胃散调灌之。

　　狗卒死 用葵根塞鼻内可活。

　　治狗遍身脓癞 用百部浓煎汁涂之。

　　治狗为虫蝇啮者 用麻油遍 其身立去。

　　治鸡病 用真麻油灌之。养鸡不抱法：每下卵时，食内加麻子喂之，自然不抱，常川下蛋。

　　养生鸡 用净温水灌洗鸡脚放之，自然不走。

　　养鸡鸭 用土硫黄研细，同饭拌匀，喂不数日即肥。

　　治猪病 割去尾尖出血即愈。

　　治瘴疫 用萝卜或叶与食之，不食则难救。

　　治鱼遭毒 急疏去毒水，别引新水冲之，多取芭蕉捣碎，置新水来处，使吸之可解，或以粪清浇池面也可。

　　附录

　　跋《卫生易简方》后

　　古语有云：不为良相，则为良医。余尚以此自愧。仕固短于才，而负素餐之责；医亦失其爱，而亏述事之功。惟孜孜砥砺，欲求分毫，裨补于时，而无由以致其力。适永乐丁亥钦承上命，巡历四方。东南经涉于海隅，西北旋转于沙漠。海内郡县，罔不周流。每自公余，旁求艺术，采辑良方。凡遇遘疾之人，即投医药料理，按方施治，获效良多。日就月将，经十七载，至永乐癸卯，裒其所积，研精汰冗，纂集成书，名曰：《卫生易简》。已经上表具进所存余稿，安敢秘藏？若但区区之管见，曷足以公诸人。斯皆往圣前贤之所订定，用之经验传布人间。今余不过掇拾多方之散逸，为之类聚群分，以便于仁者之检用尔。盖施药不如施方之意也，又岂敢拟议其良医之万一耶。

　　时永乐甲辰孟夏如来诞日毗陵胡 谨志

　　医之道，人命生死所系，未可以艺而视之也。昔神农氏之王天下，首尝百草以救生民之疾苦，身屡毒而不知恤。轩后继立，爰与岐伯又覆论难，以发挥天地五运六气之秘，推明人身五脏六腑之因，顺阴阳寒暑之宜，制凉温补泻之法。盖无非欲人反一身之中和，以合乎天地自然之中和，使不至有乖戾淫慝以害伤其生也。圣人仁民爱物，何其至哉！迄后和、扁、孙、董诸贤，以及近世刘、张、朱、李之辈，则又皆体承往圣之心，掀扩未发之奥，冥观默究，巧治奇攻，故其术益精，其道益着。天下之疲癃生理残障颠连而无告者，往往得以尽其天年，而无枉横夭折之患。呜呼！医之道果可以艺而视之哉！古圣贤已远，不可得而见矣。观今春官尚书毗陵胡公所辑《卫生易简方》，则知公之用心即古仁人君子济世利民之良心也。且其中所列诸疾，皆人所常患而治之当急；所用之药，皆世所常有而致之不难。间尝以一二证试之，无不神验，诚为简易有效。公卿士庶之家所当宝有而不可无者，以之镂梓行世，岂不宜哉！虽然古人有言，“不为良相，则为良医”。是盖负其志，而不能大有为于时者之言也。惟胡公则不然，抱明敏特达之才，际壅熙泰和之世，见知天子，擢任春宫，典邦礼以协和神人，赞皇猷而振宣风化。士林交誉，远迩驰声，是能大有为于时，而其相业之良可见矣。矧于轩岐之术，尤能 博究。辩证授方，必欲跻斯民于仁寿之域，其为医道之良，又何如耶？此予所以嘉其能，爱其贤，遂忘其芜陋，特为表着其美，以系于所辑方书之末。后之君子倘因是感发，以广其仁爱之术，利济之心，则于国家安养元元之道，实亦有所裨益，岂徒云然乎哉！岂徒云然乎哉！

　　宣德丁未仲秋荣禄大夫少保兼太子少傅户部尚书监修国

　　史长沙夏原吉书

　　附录

　　《卫生易简方》后序

　　盖闻德施群生而不以为惠，道济四海而不以为功。此古昔圣贤之用心，降及后世，鲜或有闻，而予何幸于今见之。昔我太宗文皇帝，尝命礼部侍郎胡公源洁，遍游天下名山，俾以御编性理大全为喜，阴骘孝顺，事实诸书，劝励士庶。而又俾其广求奇方妙药，修合良剂，以扶植疲癃。德至溥也，曷尝以为惠；道至隆也，曷尝以为功。惟公克推先帝天地生物之心，周览四方，遇名医异人，辄就而咨询之。由是所得奇方，日增月益，不可胜计。遂编录为卷十二，名曰《卫生易简方》。表进于朝，伏蒙圣览，嘉叹再三，将以刊布中外，而利济于天下后世。未果，龙驾上宾，万方哀悼，及今又四、三年。公乃居宗伯之任，一旦慨然怀先帝之深恩，念是编之弗传，而以大岳太和山所录副本锓梓，以传于世，且属予言识其后。予惟天地之德曰生，为斯民立命而生，其生者圣道之大也。上古圣神，盖虑夫斯民之札瘥夭阏，弗克遂其生，于是为之医药以济之。自时厥后，名医相继，学益显，术益精，神功妙剂，不可殚述。公家世业医，活人之功，匪一朝夕至。公乃以科第发身，而尤克究其家学，用以济人，多有奇效。是编也虽本于先帝博施济众之心，亦惟公克相成而有以赞 夫天地生生之德者也。将见是编播之海内，传于后世，使疮痍为之苏息，枯朽为之发生，熙熙然不自知其跻于寿域矣！公之德不既多乎！予故乐为书之。

　　宣德二年岁次丁未夏五月既望资善大夫太子少傅工部尚

　　书谨身殿大学士兼修国史总裁建安杨荣书

　　附录

　　书《卫生易简方》后

　　《卫生易简方》凡十二卷，附录一卷，礼部尚书胡公源洁纂集之书也。公初以都给事中，后改礼部侍郎，将使命于四方者，几廿年。名山胜境，靡不游历；足迹所至，过于司马子长远矣！咨询之次，间得医方便于愈疾者，类次为书，名之曰：易简。盖简则措语不烦，易则药无隐僻。语不烦，则人皆可晓；药无隐，则急或可求。视他方之博而寡要者，大有径庭。

　　既成编，表进于朝，上悦之，什袭缄HT ，藏之秘府。公退以其副镂梓传诸远迩。呜呼，公之用心可谓勤矣！其惠利及人可谓浓矣！余又闻公之近世以医业相承，尝居善药，以应人之求。贫困者不责其直，赖以全活啻千百，故公食其报于明盛之时。今公是书之行，所赖全活者日益众，子孙食报于后，盖可必也。虽然公以弘博雅重之量，为圣天子心膂股肱，出谋虑、赞可否，以成无为之治。俾亿兆黎元，咸跻仁寿之域，要皆以易简为本，其德泽所被，又岂是书

</div>
    <div class="pagination">
<a href="卫生易简方_page75.html">上一页</a><span>...</span><a href="卫生易简方_page71.html">71</a><a href="卫生易简方_page72.html">72</a><a href="卫生易简方_page73.html">73</a><a href="卫生易简方_page74.html">74</a><a href="卫生易简方_page75.html">75</a><span class="current-page">76</span><a href="卫生易简方_page77.html">77</a><a href="卫生易简方_page77.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
