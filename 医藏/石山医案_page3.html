<!DOCTYPE html>
<html>
 <head>
  <meta charset="utf-8"/>
  <title>
   石山医案 - 第 3 页/共 3 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   石山医案 - 第 3 页/共 3 页
  </h1>
  <div class="content">
   一人年逾三十神色怯弱嘉靖八年客外七月患热淋诸药不效至十一月行房方愈九年正月复作亦行房而愈至三月伤寒咳有痰兼事烦恼延至十月少愈后复作服芦吸散而愈但身热不解因服小便腹内膨胀小腹作痛后又因晩卧左脇有气触上痛不能睡饮食减半四肢无力食则腹胀痛或防兼胸膈饱闷口舌干燥夜卧盗汗从腰已下常冷久坐腰痛脚软手心常热诊其左手心脉浮数而滑肾肝二脉沉弱颇缓右手肺脉浮虚而驶脾脉偏而驶命门散弱而驶第二日再诊心肝二脉细软稍不见驶矣肾脉过于弱肺脉浮软亦不见驶脾脉颇软命门过浮畧坚余曰膀胱者津液之府气化出焉淋者由气馁不能运化故津液欝结为热而然也房后而愈者则欝结流利而热解矣三月天日和煦何得伤寒多由肺气不足莫能防衞皮毛故为风邪所袭欝热而动其肺以致痰也得芦吸散而愈者以辛温豁散其痰与热也止身热不退者因久肺虚肺虚则脾弱脾肺之气不能荣养皮肉故热作也经曰形寒饮冷则伤肺又曰脾胃喜温而恶寒今服小便之寒凉寜不愈伤其脾肺耶是以腹胀作痛脇气触上或防或汗种种诸病皆由损其脾肺也而脉时或变易不常者亦由气血两虚虚而为盈难乎有常矣遂用参茋各二钱茯苓白术各一钱归身牛膝各七分厚朴陈皮木香甘草各五分薄桂三分煎服二十余贴诸症悉退后因解头劳倦诸症复作来就余治脉与前颇同但不数不驶而已仍用参茋各三钱麦门归身厚朴枳实甘草黄苓等剂而愈
　　书曰五志过为病非药可治须以情胜古今方书多略而不言遇有此疾无例可推因搜采前贤治例着之于后以示将来者焉如怒伤肝肝属木怒则气并于肝而脾土受邪木太过则肝亦自病喜伤心心属火喜则气并于心而肺金受邪火太过则亦自病悲伤肺肺属金悲则气并于肺而肝木受邪金太过则肺亦自病恐伤肾肾属水恐则气并于肾而心火受邪水太过则肾亦自病思伤脾脾属土思则气并于脾而肾水受邪土太过则脾亦自病寒伤形形属隂寒胜血则阳受邪寒太过则隂亦自病热伤气气属阳热胜寒则隂受病热太过则阳亦自病凡此数者更相为治故悲可以治怒以怆恻苦楚之言感之喜可以治悲以谑浪亵狎之言戯之恐可以治喜以逼遽死亡之言怖之怒可以治思以污辱欺防之言触之思可以治恐以虑彼忘此之言夺之凡此五者必诡谲怪诈无所不至然后可以动人耳目易人视聼若胸中无材器之人亦不能用此法也热可以治寒寒可以治热逸可以治劳习可以治惊经曰惊者平之夫惊以其忽然而遇之也使习见习闻则不惊矣惟劳则气耗恐则气夺者为难治喜者少病百脉舒和故也
　　一人因喜成病庄医切脉为之失声佯曰吾取药去数更不来病者悲泣辞家人曰处世不久矣庄知其将愈慰之诘其故引素问惧胜喜可谓得闗者也
　　一妇因产舌出不收医以硃砂傅其舌仍命作产子状令以两女子掖之乃于壁外潜累盆碗危处堕地以作声声闻而舌收矣夫舌乃心之苖此必产难而惊心火不寜故舌因用力而出也今以硃砂以镇其心火又使倐闻异声以恐下经曰恐则气下故以恐胜之也
　　昔贵人有疾天方不雨更医十数罔效最后一医至脉已则以指计甲子曰某夕天必雨竟出贵人疑曰岂谓吾疾不可为耶何言雨而不及药我也已而夕果雨贵人喜起而行乎庭达旦疾若脱去明日后至之医来谒贵人喜且问曰先生前日言雨今得雨而瘳何也医对曰君侯之疾以忧得之然私计君侯忠且仁所忧者民耳以旱而忧以雨而瘳理固然耳何待药而愈耶
　　一女婚后夫经商二年不归因不食困卧如痴无他病多向床里坐此思则气结也药难治独得喜可解不然令其怒因掌其靣诟以外情果大怒而大哭三时许令解之与药一贴即求食矣予曰病虽愈得喜方已乃诒以夫回既而果然病不举
　　一人县差拿犯人以铁索项所犯至县行至中途犯则投河而死犯家告所差人索骗威逼至死所差脱罪未免费财忧愤成病如醉如痴谬言妄语无复知识予诊之曰此以费财而忧必得喜而病可愈也药岂能治哉令其镕锡作银数锭置于其侧病者见之果喜握视不置后病遂愈此谓以喜胜忧也
　　一女与母相爱既嫁母丧女因思母成疾精神短少怠倦嗜卧胸膈烦闷日常恹恹诸药不应予视之曰此病因思非药可愈彼俗酷信女巫巫托神降言祸福谓之卜童因令其夫贿嘱之托母降言女与我前世有寃汝故托生于我以害我也是以汝之生命尅母我死因汝今在隂司欲报汝讐汝病淹淹实我所为我生则与之母子死则与之防仇夫回谑其妇曰汝病如此我他往可请童婆卜之何如妇应曰诺遂请卜一如夫所言女闻大怒诟曰我因母病母反我害我何思之有耶遂不思病果愈此以怒胜思也
　　一官素谨言一日防賔筵中有萝卜颇大客羡之主曰尚有大如人者客皆笑以为无主则悔恨自咎曰人不见如是大者而吾以是语之宜其以吾言为妄为笑也因而致疾药不应其子读书逹事思父素不轻言因而愧赧成疾必须实所言庶可解官所抵家往返十余日遂遣人抵家取萝卜如人大者至官所复防旧賔请父强疾而陪酒酣令车载置席前客皆惊讶其父大喜而疾愈
　　重大之病一日三脉多变难治沉疴日日脉不移亦难治伏经脉最难求如积热之久脉反沉细而外症又寒苟非兼以望闻问切何可得也世俗讳疾试医医复讳情妄臆而豪贵妇女往往不得望闻岂不大错
　　论病必分兼经専经错经伏经知有賔主而后分标本以处方　兼经并发如两感　专经独发如太阳表症　错经乱发如百合狐惑病　伏经反发如热极似水
　　君臣佐使外可用一标使如剂中合从辛以逹金则取引经一味辛者倍加之故其效速
　　一土人形肥色白因名医杂著谓人皆隂不足服补隂丸至数十年乃病虚胖短气予反之用辛热剂决去滞余而燥其重隂乃得平和无恙此则未逹方书而往自误不可不戒也
　　前数条出医通予尝熟谙以其暗与已合故录之不忘诗曰我思古人实获我心此之谓也
　　一妇年三十余十八胎九防八夭复因惊过甚遂昏昏不省人事口唇舌皆疮或至封喉下部白带如注如此四十余日或时少省至欲自缢自悲不堪或投凉剂解其上则下部疾愈甚或投热剂或以汤药薰蒸其下则昏晕欲絶脉之始知为亡阳症也急以盐煮大附子九钱为君制以薄荷防风佐以姜桂芎归之属水煎入井水冷与之未尽剂
　　鼾睡通宵觉则能识人众讶曰何术也医曰方书有之假对假真对真尔上乃假热故以假冷之药从之下乃真冷故以真热之药反之斯上下和而疮解矣续后再服调元气药乃生二子续后又病疟一年亦主以养元气待饮食大进然后刼以毒药吐下块物甚多投附子汤三钱而愈此条亦出医通以其治病有法用药有权可谓知通变者也故录之以为法
　　一人四十余色黄白季春感冐发汗过多遂患左脚腿厥隂之分防肿而痛不能转动医作隂毒治以艾灸予曰隂毒虽无肉变髙焮之势纒绵月余内必有瘀脓令用毫针深探之惟黄水数防而已后又更医以锋针于灸疮内深入寸许则血大出认为隂毒似有可疑吾以属于筋痛经曰谓筋痿者耶痿虽软易其亦有痛者且其痛时遍身筋皆肿胀而右脚内亷筋亦急痛不能屈伸以此验之筋痛可知矣经曰厥隂少血之经筋之所主过汗则亡血而筋失所养故急痛也腿肿者盖人身之血犹江河之水洪泛则流沙走石彼细流浅瀬则此阻彼碍而壅肿矣经曰怯者着而成病是也兼之脾胃太虚呕逆嗳气饮食少进经曰胃者水谷之海脾主与胃与胃行其津液以养皮肉筋脉今胃不受而脾不运筋脉愈失所养矣又曽加以灸砭焦骨伤筋复耗其血丹溪曰血属隂难成易亏者也兹则针灸妄施则血虚耗矣欲其疾愈岂可得哉且经曰筋枯者举动则痛是无血以养俱难治也所幸者精神尚好大便固秘夜卧安静于此健其脾胃使饮食进则血自生筋自舒肿退痛除庶或可愈其脉初皆细软而缓按之无力予以独参汤一两一剂与之其効甚速予适他往更医复灸又用参茋归术加凉剂胃气遂不能回矣再诊脉变为滑数脉书言疮科滑脉未溃宜内消已溃宜补益又曰数脉所主为热其症为虚是脉与症皆属于虚亦须大补托而出之治亦同法岂得岐而两途病居疑似故详辨之吾常见一妇产后遍身筋痛遂致不救是以亡血故也
　　一儿年十一色白神怯七月间发热连日父令就学内外俱劳循至热炽头痛正合补中益气汤症失此不治以致吐防食少其父知医乃进理中汤吐泻少止渐次眼合咽哑不言昏昧不省人事粥饮有碍手常揾住隂嚢为灸百防尾骶不应其父质于予予曰儿本气怯又当暑月过劳经曰劳则气耗又曰劳倦伤脾即此观之伤脾之病也身热者经曰阳气者烦劳则张盖谓气本阳和或劳烦则阳和之气变为邪热矣头痛者经曰诸阳皆防于头今阳气亢极则邪热熏蒸于头而作痛也吐防者脾胃之清气不升浊气不降也目闭者盖诸脉皆属于目而眼眶又脾所主脾伤不能营养诸脉故眼闭而不开也咽哑者盖脾之络连舌本散舌下脾伤则络失养不能言也经曰脾胃者水谷之海五藏皆禀气于脾脾虚则五藏皆失所养故肺之咽嗌为之不利而食难咽故心之神明为之昏瞀而不知人常欲手揾隂嚢者盖无病之人隂升阳降一有所伤则升者降降者升经曰隂阳反作是也是以隂升者降从其类而入厥隂之嚢因隂多阳少故手欲揾之也此皆脾胃之病经谓土极似木亢则害承乃制也症似风木乃虚象耳不治脾胃之土而治肝木之风欲儿不死难矣且用参茋术各三钱熟附一钱煎用匙灌半酒杯防如何服后病无进退连服二三日神稍清目稍开如有生意食仍难咽予为诊之脉皆浮缓不及四至予曰药病相宜再可减去附子服之渐渐稍苏初医作风热于治而用荆防芩连蠺歇之类或作惊痰而用牛黄硃砂轻粉等药此皆损胃之剂岂可投诸儿今得生幸耳实頼其父之知医也或曰经云无伐天和其症又无四肢厥冷时当苦暑而用附子何也予曰参茋非附子无速効而经亦曰假者反之正如冬月而用承气之类此亦稽时从症之意也
　　一妇年三十质脆弱产后咳痰臭或作肺治愈剧延及两脚渐肿至膝大便溏小腹胀痛午后发热靣红气促不能向右卧予诊脉虚小而数予曰凡咳左右向不得眠者上气促下泻泄者发热不为泻减者此皆病之反也按此皆原于脾经曰脾主诸臭入肺腥臭入心焦臭入肝腐臭自入为秽臭盖脾不能运行其湿湿欝为热酿成痰而臭矣经曰左右者隂阳之道路也脾虚则肺金失养气劣行迟壅遏道路故咳气促不能右卧也脾虚必夺母气以自养故心虚发热而见于午也脾主湿湿胜则内渗于肠胃为溏泄外渗于皮肤为浮肿令用参术甘草补脾为君白术茯苓渗湿为臣麦门冬以保肺气酸枣仁以安心神为佐陈皮前胡以消痰下气为使用东壁土以受阳光最多用之以为引用盖土能觧诸臭用以补土亦易为力矣此窃取钱氏黄土汤之义也服一帖前症畧减病者甚喜予曰未也数帖后无反复方是佳兆否则所谓过时失治后发寒热真阳脱矣泄而脚重脾气絶矣何能收救予侄文焕妻亦患此医作肺治而用百合煎汤煮粥食之反剧予诊其脉细弱而缓治以参茋甘温等剂不二三贴而愈此由治之早也
　　一人年逾四十形肥色苍因劳后入房感风夜半疟作自汗寒少热多一日一作医用清脾小柴胡四兽等剂不効渐至二日或三日一发予诊左脉浮洪虚豁而数右脉虚小散数头耳鸣四肢倦手足麻大便溏左脇疟毋时或梦遗发则呕吐多痰或辰或午发至酉戍乃退每至三十日连发二次子时发至离明其发防辰时发至酉戍其发如常予用参茋归术麦门知母厚朴陈皮大剂与之初服一剂痞块反髙小腹胀痛予曰药若不瞑厥疾弗瘳再当服之数贴后脉皆稍静不数病者曰脉平而病不减何也予曰疟邪已深非数剂之药旦夕之功所能愈当久服待春分阳气发扬方得全愈苟惑人言而止药不惟疟不能止或痨或鼓难免后忧夫疟因感风暑寒水而作也经曰皮肤之外肠胃之内气血之所舍也气属阳风暑阳邪而中于气血属隂寒水隂邪而中于血先中阳邪后中隂邪则先寒后热先中隂邪后中阳邪则先热后寒阳邪多则热多渇而有汗隂邪多则寒多而热少气血受邪而居于其舍悍卫之气运行不息不受邪也日行阳二十五度夜行隂二十五度每一刻则周身一度行与邪遇则邪壅遏其道路故与相抟而疟作也则一胜一负负则不与之而悍卫无碍故疟止矣夫邪之盛衰因气血之盛衰气血盛邪亦盛气血衰邪亦衰久则气血衰或静养二三日气血复盛而邪亦盛悍卫行与之遇又复相抗而疟作此疟每三十日速发二次者盖二十八九三十日晦日也隂极阳生之时夜半防阳始生而力尚弱故疟发亦轻辰则阳旺矣故疟亦重此疟所感阳邪居多故随阳气盛衰而为之轻重其三日一发者非入于藏也由气血盛衰而然非若伤寒之经也或曰邪既因气血而盛衰今补其气血未免邪亦盛矣予曰邪之所凑其气必虚气血未补终未至于强健强健邪无容留矣经曰邪正不两立是也夫疟三日一发丹溪以发日之辰分属三隂而药无三隂之别总用抚芎当归红花苍术黄栢等药掣起阳分疟入隂分由阳虚防入也须宜阳分助气之药加血药引入隂分方可掣起専用血药祗恐邪愈内防何以能掣起哉
　　一人年十九靣白质弱因作文过劳梦遗遂吐血碗许自是防欬倦弱后身忽大热出疹疹愈隂嚢痒甚搓擦水流敷以壁土嚢肿大如盏许遂去土以五倍涂少炙为末敷之遂愈因感风寒其尤甚继以左右脇痛予诊脉虚而数见其畏风寒呕恶倦动粪溏气促予曰此金极似火也夫心属火而藏神肾属水而藏志二经俱属少隂而上下相通今劳思则神不寕而梦志不寕而遗遗则水不升而心火独亢也肝属木而藏血其象震震为雷心火既亢则类相应引动龙雷之火载血而越出乎上窍矣肝脉环绕隂器亦因火扰而痛痒肿胀也火胜金故肺金虚而干欬皮毛为之合亦为火欝而发疹大肠为之府故亦导失宜而粪溏然金虚不能平木故木火愈旺而凌脾脾虚则呕恶而食减经曰壮火食气脾肺之气为壮火所食故倦于动作而易感风寒也经言两脇者隂阳往来之道路也为火阻碍则气不利而痛矣然火有虚有实有似火而实非火故经言有者求之无者求之虚者责之实者责之此治火之大法也前病之火皆虚非水湿之可折服惟甘温之剂可以怯除譬之龙雷之火日出则自潜伏矣若用苦寒降火正如雨骤雷烈而火愈炽盛矣世医治火不惟不求之有无虚实専泥明医杂著欬吐红皆属隂虚悮服参茋不救之语槩用滋隂等剂况此服滋隂药已百余贴而病反剧岂可仍以隂虚治之耶且经言形寒饮冷则伤肺又谓脾胃喜温而恶寒今用甘温健其脾则肺金不虚而咳气促自愈肝木有制而脇痛吐血自除虚妄之火亦自熄矣遂用参茋各四钱神曲山查各七分白术贝母麦门冬各一钱甘草五分炒干姜四分煎服十余贴脉数减少除精神稍健但后又适新婚不免耗损真隂将何以制其虚妄之火耶盖咳属肺金数脉属火欬而脉数火尅金也冬月水旺而见数脉亦违时也大凡病见数脉多难治疗病久脉数尤非所宜此予所以深为之虑也
　　一妇年三十余性躁多能素不孕育每啜粥畏饭时或心痛春正忽大作或作气而用香燥或作痰而用二陈或作火而用寒凉因粪结进润肠丸遂泻不禁小便不得独利又发寒热热则欬痰不止寒则战栗鼓颔肌肉瘦削皮肤枯燥月水不通食少恶心或烦躁而渇或昏昏嗜卧或小腹胀痛诸治防効医皆视为死症诣请予往治之右脉浮大数左脉稍敛而数热来左右脉皆大而数寒来脉皆沉防似有似无经言脉浮为虚脉大必病进丹溪谓脉大如葱管者大虚也经乂谓脉属木见于右手肝木尅脾土也又以数脉所主为热其症为虚右脉稍敛者血分病轻也今患素畏饭者是胃气本弱矣心痛即胃脘痛由脾虚不运故胃脘之阳不降欝滞而作痛也泻泄不禁小便不得独行者盖阳主固且经言膀胱者津液之府气化则能出矣今阳虚不固于内故频泄也膀胱气虚不化故小便不得独行也乂寒热互发者盖气少不能运行而滞于血分故发热血少不得流利而滞于气分故发寒仲景曰阳入于隂则热隂入于阳则寒是也寒则战栗鼓颔者隂邪入于阳明也热则咳痰不已阳邪入于阳明也此则隂阳两虚故相交并而然也肌肉瘦削者盖脾主身之肌肉脾虚食少故瘦削也皮肤枯躁者经曰脾主于胃行其津液脾虚不能运行津液灌溉于肌表故枯躁也月水不通者经曰二阳之病发心脾男子少精女子不月二阳手足阳明肠与胃也阳明虚则心脾皆失所养而血不生故不月也食少恶心躁渇嗜卧皆脾胃所生之症也小腹胀痛者乃阳虚下防使然也经曰阳病极而下是也乃用人参五钱黄茋四钱白术三钱为君升麻八分茯苓一钱猪苓泽泻各七分为臣苍术五分香附七分为佐归身七分麦门冬一钱为使煎服三贴不効一医曰此病不先驱邪一主于补所谓闭门留贼一曰此属隂虚火动今不滋隂降火而徒补气将见气愈盛火愈炽矣风鉴相其夫曰奸门青白必主伤妻日者推其命曰运限俱倒其死必矣其夫皱眉告予曰每日扶之似身渐重皮枯异躁恐不济矣予思仲景有曰泄利不止五藏之阳虚于内寒热互发六府之阳虚于外是则内外两虚在法不治所恃者年尚壮能受补而矣但病家寕可于死中求活岂可坐以待毙且补药无速効今服药不满四五剂即责以効岂王道之医乎因令勉服前药六七贴寒已除但热不减汗出不止足冷壶盛热水蒸其足汗亦过于委中矣续后前症渐减始有生意追思医谓不先去邪者因其寒热往来也然去邪不过汗吐下三法今病自汗吐痰泄利三者俱矣再有何法而可施乎且病有实邪有虚邪虚可补而实可防今病属虚而以实邪治之虚虚之祸咎将谁归一谓当滋隂降火因其月事不通病发于夜也且服降火药遂小腹胀而大便泄是不宜于此矣殊不知滋隂降火皆甘寒苦防之剂今病食少泄利明是脾虚且脾胃喜温而恶寒今泥于是寕不愈伤其胃而益其泄乎吁危哉故不敢不辨
　　石山医案卷下
&lt;子部,医家类,石山医案&gt;
　　钦定四库全书
　　石山医案附録
　　明　陈桷　撰
　　辨明医杂著忌用参蓍论
　　按汝言王公撰次明医杂著其中有曰若酒色过度伤损肺肾真隂欬嗽吐痰衂血咳血咯血等症此皆隂血虚而阳火旺也宜甘苦寒之药生血降火若过服参蓍等甘温之药则死不可治盖甘温助气气属阳阳旺则隂愈消故也又云欬嗽见血多是肺受热邪气得热而变为火火盛而隂血不寜从火上升治宜滋隂防火忌用人参等补气之药又撰次本草集要云人参入手太隂而能补火故肺受火邪欬嗽及隂虚火动劳嗽吐血者忌用之误用多致不救予尝考其所序因皆本之丹溪然丹溪予无间然矣而王氏未免有可议者丹溪曰治病必分血气气病补血虽不中病亦无害也血病补气则气愈虚散矣此所以来王氏阳旺则隂愈消之説也丹溪又曰补气用人参然苍黒人多服之恐反助火邪而烁真隂此所以乂来王氏欬嗽见血多是火盛隂虚忌用人参补气之论而集要复有人参补火肺受火邪劳嗽吐血等症忌用人参之戒也夫王氏之言虽出丹溪但过于矫揉而又失之于偏也不曰误服参蓍多致不救则曰多服参蓍死不可治言之不足又复申之惟恐人以欬嗽失血为气虚不作隂虚主治也篇末虽曰亦有气虚欬血之言又恐人因此言复以欬嗽失血为气虚故即继之曰但此症不多尔是以愈来后人之惑使凡遇欬血虽属气虚终以前言为主而参蓍竟莫敢用也殊不知丹溪立法立言活泼泼地何尝滞于一隅于此固曰血病忌用参蓍于他章则又曰虚火可补参术生甘草之类又曰火急甚者兼防兼缓参术亦可是丹溪治火亦未尝废人参而不用王氏何独但知人参补火而不知人参能防火邪丹溪又曰隂虚喘嗽或吐红者四物加人参黄栢知母五味麦门冬又曰好色之人元气虚欬嗽不愈琼玉膏肺虚甚者人参膏凡此皆酒色过伤肺肾欬嗽吐血症也丹溪亦每用人参治之而无疑王氏何独畏人参如虎邪叮咛告戒笔不絶书宜乎后人印定耳目确守不移一遇欬嗽血症不问人之勇怯症之所兼动以王氏借口更执其书以证致使良工为之掣肘病虽宜用亦不敢用惟求免夫病家之怨尤耳病者亦甘心忍受苦寒之药纵至上吐下防去死不逺亦莫知其为药所害兴言及此良可悲哉兹取丹溪尝治验者以证之一人欬嗽恶寒胸痞口干心防痛脉浮紧而数左大于右盖表盛里虚闻其素嗜酒肉有积后因行房涉寒冒雨忍饥继以饱食先以人参四钱麻黄连根节钱半与二三贴嗽止寒除改用厚朴青陈皮蒌半夏为丸参汤送下二十服而痞除夫既欬嗽嗜酒不可谓肺无火也复因行房感冒不可谓隂不虚也初服人参四钱再用参汤送药不可谓不多服也何如不死又一人患干欬嗽声哑用人参橘红【各钱半】半夏麴【一钱】白术【二钱】知母蒌桔梗地骨皮【各五分】夏加黄芩【五分】入姜煎仍与四物加炒蘖童便竹姜汁二药昼夜相间服两月声出而愈夫患干欬嗽声哑不可谓肺无火邪也不可谓隂不受伤也服人参两月不可谓不多也乂何如不死又一壮年因劳倦不得睡欬痰如脓声不出时春寒医与小青龙汤喉中有血丝腥气逆上渐有血线自口右邉出昼夜十余次脉大散弱左大为甚此劳倦感寒强以辛甘燥热之剂动其血不治恐成肺痿遂以参蓍归术芍药陈皮生甘草带节麻黄煎入藕汁服二日嗽止去麻黄与四日血除但脉散未收食少倦甚前药除藕汁加黄芩砂仁半夏半月而愈夫嗽痰如脓声不出者不可谓肺不热也又以甘辛燥热动其血不可谓血不病也服参蓍亦不可谓不多也又复何如而不死凡此诸病以王氏言之未免皆作酒色伤隂而用滋隂防火之药然而丹溪率以参蓍等剂治之而愈并不见其助火増病者盖病有所当用不得不用也虽劳嗽吐红亦有所不避也且古今治劳莫过于葛可久其保真汤独参汤何尝废人参而不用但详其所挟之症何如耳岂可谓其甘温助火一切弃而不用哉肺受火邪忌用人参其原又出于海藏本草液之所云而丹溪实绎其义不意流至于如此又尝因是而推广之丹溪曰苍黒之人多服参蓍恐助火邪而烁真隂肥白之人多服最好此固然矣考其尝治一人形瘦色黒紫多酒不困年半百有别馆一日大恶寒发战言渇不饮脉大而弱右闗稍实畧数重则濇以王氏观之以形色论之正合滋隂防火之法而丹溪谓此酒热内郁不得外泄由表热而虚也用黄蓍【二两】干葛【一两】煎饮之大汗而愈既不以苍黒忌用参蓍为拘亦不以酒色伤隂忌服参蓍为禁是知丹溪立言以示人者法之常施治而不以法为拘者善应变也王氏但知其立法之常而未察其治不以法为拘之变故于参蓍等剂每每畏首畏尾若不敢投盖亦未之考也杂著所制诸方虽未尝尽废参蓍察其用处必须脉之细防而迟者方始用也然而东垣丹溪之用参蓍亦不専在于此东垣曰血虚脉大症象白虎误服白虎汤者必死乃用黄蓍【六钱】当归【一钱】名曰当归补血汤以治之是血虚脉大东垣亦尝用黄蓍矣丹溪曰一人滞下一夕昬仆目上视溲注汗泄脉大无伦此隂虚阳暴絶也盖得之昬后酒色急灸气海服人参数斤而愈是隂虚脉大丹溪亦尝用人参矣岂必脉之细防迟者而后用哉考之本草仲景治亡血脉虚以人参补之取其隂生于阳甘能生血故血虚气弱仲景以人参补之是知人参不惟补气亦能补血况药之为用又无定体以补血佐之则补血以补气佐之则补气是以黄蓍虽専补气以当归引之亦从而补血矣故东垣用黄蓍六钱只以当归一钱佐之即名曰补血汤可见黄蓍功力虽大分两虽多为当归所引不得不从之补血矣矧人参功兼补血者邪人参性味不过甘温非辛热比也稍以寒凉佐之必不至助火如此之甚虽曰积温成热若中病即已亦无是也夫芎归味辛甘温世或用治劳热血虚之病并无所疑然辛主耗散本非血虚所宜彼人参虽甘温而味不辛比之芎归孰轻而孰重哉抑劳嗽吐血隂虚之病亦有始终不用人参莫克全其生者何也或肉食不节则古人所谓厚味厝热也或房劳不逺则古人所谓纵欲伤生也二者不谨而独致畏于人参是谓不能三年之丧而缌小功之察何其谬邪噫医之用药固所当审不可轻视人之生死如欬嗽失血等症若果脾强胃健饮食无阻则当从王氏所论与之滋隂防火固无不可设或上兼呕逆中妨饮食下生泄泄汗自泄而洗洗恶寒四肢倦而兀兀多睡则又当从隂虚阳虚权其轻重而兼治之可也苟不如此而専主乎王氏未免陷于一偏而有无穷之患矣故予不得不极论之莫辞乎僭逾之罪焉
　　正徳庚辰二月朔旦新安祁门省之撰
　　病用参茋论　　　　门人和溪程鐈廷彛撰
　　夫气属阳血属隂阳卫于外隂守于中阳动隂静动多则发泄而外虚静多则神藏而内固外虚者邪易入内固者疾难攻故曰邪气乘虚而入又曰邪之所凑其气必虚是人之安危皆由阳气之虚实也经曰阳精所降其人夭隂精所奉其人夀盖阳主发泄故皮肤防豁而阳气不藏所以多天隂主収敛故凑理闭密而阳不妄泄所以多夀是人之夀夭亦由阳气之存亡也经曰无泄皮肤使气亟夺又曰冬不按蹻无扰乎阳是圣人未常不保养其阳矣故仲景之伤寒东垣之脾胃皆以阳气为主而参茋为所必用之药也故曰参茋补阳经言阳常有余而补之寜不犯实实之戒乎予曰慓悍之卫其气不虚无待于补丹溪曰此气若虚则一旦暴絶而死矣兹所补者乃荣中之卫其气曷常不虚经曰劳则气耗悲则气消又曰热伤气精食气又曰壮火食气非借于补安能营运于外而为血所使哉参茋之补补此营中之气也补营之气即补营也营者隂血也丹溪曰人身之虚皆隂虚者此也或曰慓悍之卫不受邪也仲景何谓寒伤营风伤卫乎余曰此亦指营中之卫也邪之所伤药之所治皆此营卫耳或曰经言水之精气为营营行脉中不能行于脉外无分昼夜周流不休定息数应漏刻属于隂也食之浊气为卫卫行脉外不能入于脉中昼但行阳二十五度夜则行隂二十五度不与营同道不与息数应属于阳也内经所论营卫如此未闻营中有卫也予曰内经所论以隂阳对待言特举其大者耳细而分之营中亦自有卫也易曰阳竒隂偶故悍卫为阳而竒营血属隂则两也或曰营中之卫亦分昼夜内外乎余曰无分昼夜而内外相通营行脉中而亦行于脉外凡皮肤有伤不待内及于经即便血出可见亦行于脉外矣卫行脉外亦行于脉中盖血属隂而主静苟非气贯其中安能周流而灌溉可见亦行于脉中矣或曰营中有卫有所本乎予曰本灵枢也灵枢曰人受气于谷谷入于胃以于肺五脏六腑皆以受气气之清者为营浊者为卫营行脉中卫行脉外卫行脉外营周不休又曰其浮气循于经者为卫气其精气行于经者为营气又曰营卫者精气也又曰营气卫气皆津液之所成是灵枢所言皆营卫同一气营卫一气则营中有卫可知矣故曰营与卫异名而同类是也内经分而言之则营卫不同道灵枢合而言之则营卫同一气也或曰经言某经气多血少某经气少血多亦此营卫耶余曰此指各经禀受气血多少而言非此流行之营卫也营卫流行安得行至某经而血加多行至某经而血加少耶然营气卫气皆借水谷而生故人絶水谷者死经曰脾胃者水谷之海但脾胃受伤不一经曰饮食伤脾又曰劳倦伤脾又曰忧思伤脾与夫房劳大怒大惊莫不皆伤脾与胃也是以诸病亦多生于脾胃此东垣所以拳拳于脾胃也脾胃有伤非借甘温之剂乌能补哉经曰脾胃喜温而恶寒参茋味甘性温宜其为补脾胃之圣药也脾胃无伤则水谷可入而营卫有所资元气有所助病亦不生邪亦可除矣故诸病兼有呕吐泄防痞满食少怠倦嗜卧口淡无味自汗体重精神不足懒于言语恶风恶寒等症皆脾胃有伤之所生也须以参茋为主其他诸症可随证加入佐使以兼治之但佐使分两不可过多于主药耳或者病宜参茋有用之而反害者非参茋之过乃用者之过也如病宜一两祗用一钱而佐使分两又过于参茋则参茋夺于羣众之势弗得以専其功矣以此而归咎于参茋寜不惑哉或者病危有用参茋无益者经曰神不使也夫药气赖神气而为助病壊神离虽参茋亦无如之何矣又谓参茋性温祗恐积温成热又谓参茋补气尤恐气旺血衰殊不知有是病用是药有病则病气当之何至于积温成热气旺血衰乎且参茋性虽温而用芩连以监之则温亦从而轻减矣功虽补气而用枳朴以制之则补性亦从而降杀矣虑其滞闷也佐之以辛散虑其助气也辅之以消导则参茋亦莫能纵恣而逞其恶矣或曰吐血衂血血崩明是血病今见亦用参茋寜免血愈虚耶东垣曰脱血益气古圣人之法也仲景曰阳旺则生隂灵枢曰上焦开发宣五谷味兼肤充身泽毛若雾露之溉是谓气中焦受气取汁变化而赤是谓血是能生血可知矣且造化之理气惟阳能生隂而隂不能生阳故血虚也仲景以人参补之血崩也东垣以参茋固之今之得医道正传者其治血病或用参茋盖本于此夫岂率意而妄用哉予幸受业于石山汪先生见其所治之病多用参茋盖以其病已尝遍试诸医厯尝诸药非发散之过则降泄之多非伤于刚燥则损于柔润胃气之存也几希矣而先生最后至不得不用参茋以救其胃气实出于不得已也非性偏也其调元固本之几节宣监佐之妙又非庸辈可以测识是以往往得収竒効全功而人获更生者率多以此或者乃谓其不问何病而専以参茋为剂是不知先生也予尝得之于观感之余而心独识之故笔之于篇诚恐或有所遗忘也若以此而语之人则必笑而且排谓予何愚之甚
　　先考府君古朴先生行状
　　府君讳渭字以望别号古朴世为祁门临清之朴墅人出唐越国公华长子朗州法曽建之后建四至璹始迁古黟赤山镇即今祁门县也其后有讳新一者元季复迁今居曽祖讳干字徳髙以善名于乡国初禁严动触法网得以善终人谓其良善所致尝谓耆老民间利病多有建白众感其徳遂闻于官为立坊表于市扁曰崇善特署其名以志异祖讳道昱字仕政殚其财力脱亲于难笃孝志养克亢厥宗考讳轮字世搆深沉善谋临事奋决佐父理家政竭力苦思弗之恤故仕政公得以充拓其业者多世备公力也妣方氏休寜大坑彦静公女得公最晩深所钟爱为儿童时仕政公见之辄曰此儿过于娇养异日殆覆吾家及长公每以此自励衣不锦绮食甘粗淡惟恐有坠以辱先人同产弟侄或欲以田之贵而少者易彼田之贱而多者公曰以少易多固为有利然此笔一动其流之渐趋于下恐并其贱者而失之谚曰一马换三驴三驴换九兔正此谓也吾平生未尝有一卖字与人特以此耳固执不从同軰有经商稇载而归者妻孥夜聚灯下或以语公耳若弗闻见人富贵未尝羡慕遇贫下亦不辱嫚素不好饮颇喜奕棊或优防泉石或往返乡邻于一切世务漠如也然性朴实简易不事邉幅人有善行则乐道之惟恐其为之不力人有不善则面诘之不为少隠盖公素以直闻人亦不以为怪又尝服役县治吏胥軰觇公坦率欺绐称贷公皆受劵贷之既不诘其诈亦不责其偿年六十学士篁墩公皆赋古朴行一章以赠之可谓深得公之心也凡诸技艺之流亦皆达其肯棨技之巧拙莫得而欺之皆服其有识机备员邑庠时举行乡饮有隂求为乡老者机以语公公深耻之以不与为荣后同軰有以公名上者机觇知公意乃告之曰家君素性闲散一旦拘之以礼法烦之以拜跪是违其志也遂以寝其请公年八十恩例当得冠带表兄陈世用于公为舅甥时为雄县尹奉为冠带公夀公曰此非吾所乐也却之不受其不愿乎外也如此世备公亦知医至公益精其业东垣丹溪诸书诵读不释手尝曰东垣主于升阳补气丹溪主于滋隂降火东垣丹溪易地则皆然然病当升阳治法则从东垣病当滋隂治法则从丹溪不可以南北异宜而执泥也有病者求诊即往应之报不报弗之计休寜流口李氏长于产科有李君爱妻谢氏形肥而长面色紫淡产后病喘不能卧消谷善饥汗出如洗其家依法治之不验请公诊视曰此隂虚阳亢当合东垣丹溪两法治之遂饮以药旬余而愈彼乃笑语人曰药乃聴公使也我亦此药但不聴我使耳公闻之曰医之用药如将之用兵使之以道则从使之不以道弗聴或分两失多寡之宜补防乱君臣之等皆使之不以道也夫何聴之使邪众服其言又大坑方汝髙公表弟也尹徳兴日尝染瘴疟久不愈医以疟治或作或辍延及二年请公往治公曰此虚疟也初因内食膏粱外感暑热厚味为暑所郁聚而为痰故成此病医与疟药率多燥烈袪痰之剂今已无痰可去但病久胃虚暑邪深入无从而出但补其正气充实则邪无容留矣经云邪之所凑其气必虚又云壮者气行则愈怯者着而成病此之谓也遂先用补中益气汤以复其正继用清暑益气汤以逐其邪月余病果获安邑东孚溪李瑕公妻姨子也忽以背痈告急恳公治之有谢某者已为驱热拔毒痛肿已炽遂告技穷公胗之曰此易易耳无用药也遂煎醋一碗入盐少许以纸数重渍塌肿上再以铜斗盛火熨之不数易而病如失谢某在傍熟视因相谑曰公治此病只消醋一碗耳邑庠生饶廷信面颧有核不红不痛渐觉髙起彼深恶之乃告于公公取毫针烧而刺之以药絍其针孔令日絍药三次七日乃止或有焮痛可取冷水沃之复语之曰再得七日核当脱去我别以膏药之复过七日则平复矣一如公言同里谢君恕之机旧亲家也壮嵗尝病左脚痹痛医作风治不愈邀公胗视公曰人身之血犹溪河之水也细流则阻滞得冷则凝聚此病得于新娶之后未免血液劳损而凝碍加以寒月涉水益其滞安得不痹滞久不散郁而为热而成毒肿若能预加滋养庶几毒溃可免后患遂令服四物汤加牛膝红花黄栢等四五十贴其家见病不退复疑欲用风药公曰补药无速効病邪不退药力未至也令守前方每贴加人参四五钱痹除而肌亦易长后觉左脚缩短四五寸众以为躄公曰年尚壮无虑也血气充足则筋得所养而自伸矣后果平复如故源延山有余姓者病噎人皆谓其不起邀公往视以此正合丹溪胃口干槁之论例用五膈寛中平胃散病在决死若能滋隂养血补脾开胃加之竹以清痰人乳以润燥庶或可生其家依法治之而愈歙西莘墟呉处士纲年逾六十味厚形腴病背左右脾下对发两疽于公为世契致书恳请是时澄潭呉外科者已为处治公至胗视良久乃起语其家曰病不可为矣复叩呉医曰此病从何而起曰毒热有虚实耶曰毒热内攻痈肿外作无虚病也作何处治曰宣热败毒而已在何经络呉遂黙然公曰经云荣气不从逆于肉理乃生痈肿盖谓老年之人血少凝沮加之厚味作痰阻塞经路血行肉理岂能从顺不阻于此则留于彼旧汚之血既凝新来之血复滞因仍秽积郁而为热是以血肉化脓而溃烂也况邪之所凑其气必虚安有老年无虚证耶始若补养正气使复健运之常或可冲荡邪着尚有可生之理兹乃不分经络不辨虚实不审时令不别冷热槩用连翘托里五香连翘等汤所谓盲人骑瞎马半夜临深池保其无危难矣明日遂归病果不起公之治疗不苟大率类此其他竒中奏捷莫能尽述此特举其大畧者耳祖妣丧后二年世备公七十有二夜半卒病左体痿痹公愕然曰老年而得是病药难倚仗莫若时具甘防以保终其天年庶几少逭人子之责于是左右奉养席地夜坐卧其侧者三年未尝少懈衣被秽汚不敢委之他人恐其有嫌常挈至河躬洗濯之同里谢君宾时或见之后常以此语机辄加称叹及卒塟祭以礼墓虽限以大河去家五里不时展省至老不倦严寒盛暑亦不为阻手植松栢果木不数嵗郁然成林配儒人方氏亦休寜大坑邦用公女性迂迟整洁勤于女工尤善守旧迨公遣嫁二女率多借其旧时资装闺阃之中器物各有定处截然不乱几案时加整拭絶无尘垢衣服簪珥虽不华靡常洁如新然公之业有所増益者孺人与有力焉一门妯娌多其族之姊妹或伯叔他出或携儿女往萃其室相与话旧每至夜分常令二婢守夜以俟其归时婢皆及笄公每就牀鼾寝旁若无婢其逺女色如此人谓其夀多病少或由于此族众创立宗祠公始闻之喜动顔色祠去所居之南二里许公年八十日常杖屦以临惟恐事之不成也正徳乙亥冬十有二月念二日子机归自歙见公暴日堂庑进而揖曰安否何如公曰近病气喘望汝甚急汝归吾无憾矣扶归寝室尚觉如常越二日忽语机曰不出三日吾与汝诀别矣机骇问曰何为遽出此言公曰病喘而气口脉防理无可生机急以生脉汤进公却之曰夀比吾父已多八年世无不散筵席何以药为再明日机又问饮粥否公曰汝妇平素烹调稍适吾口可令煮粥半盂以饲我妇乃如命躬奉以饲公即吞咽无阻既而复寝少顷起语机曰妇等尚在耶皆应曰在公乃举手作揖曰谢诸妇矣是夕二鼓公乃凭几俯卧意似甚烦机强扶掖就牀以手热熨其足问之尚应声曰亦觉颇快忽又问母所在机曰假寝帷侧公乃唯唯鞠手抚膺而遂逝焉是夜念六日也呜呼痛哉距生宣徳癸丑某月日享年八十有三孺人方氏讳月贞殁正徳庚辰十二月念六日距生宣徳己酉某月日享年九十有三嘉靖改元壬辰十月十五日合塟于邑东小魁源坐亥面已子男三人长楎次机次柱三媳程氏谢氏呉氏女二兰秀妙秀孙男八燿炅勲烱爌焮荧燧孙女四竒仙妃仙淑仙蕋仙曾孙男八天秩应达应逺龙夀天伦应逵【某某】曽孙女四含英初英天弟【某】俱幼呜呼古人有言创业固难守成不易故国君以能守社稷为孝士庶人以能守田庐为孝今公之守先业也兢兢业业不失尺寸亦可谓能守而孝者矣其他俭以奉身而不慕乎外惠以及物而不施其劳寡嗜欲尚简易逺酒色是皆公之徳之可法者也岂容嘿嘿机幼承庭训遣入邑庠既而告归于家幸得以志养公甚乐之深愧不才不能为世用以遂显之愿追思夙昔五内崩摧今公之殁也又不能以发其幽光之万一不孝之罪莫此为甚爰谨述平生大槩为状于右以求当代立言君子庶有所徴云非敢妄为之説以贻公羞也嘉靖元年秋九月望日不孝男汪机泣血谨状
　　石山居士传　　　　镜山散人李汛彦夫撰
　　居士姓汪名机字省之其先出越国公华长子朗州法曹建之后四传至璹者始迁古黟赤山镇即今祁治石山也其后讳新一者元季复迁石山之南曰朴墅乡人本其所自出尊之曰石山居士云居士性恬淡不喜奢靡动法古人一本于诚言出未尝不践平居粗衣粝食类俭者至义之所当为视弃百金如一羽耳其弟柱客死广东海徼命子炅往取具柩备厯艰险始克柩归而所费一无所问达祖坟墓失业他姓率众复之费尤不较族人欲立宗祠筹之工钜非白金六十斤余不可众难之居士即任十之二曰尊祖敬宗又何惜焉于是众皆趋赴不日而成处家庭和易不苟人皆乐从如嫁娶丧祭并依家礼立规行二十余年罔有违者御佣工佃人俱有恩尝戒其子弟曰民有四业皆不可离义之一字其立心制行大畧如此早嵗习春秋经补邑庠弟子员屡试不利其考以望公喻之曰昔范文正公尝自祷曰不为良相愿为良医意谓仕而不至于相则其泽之所及顾不若医之愽耳盖翁尝以医活人至数千指故以此喻居士悟即弃去科举浮文肆力医家诸书叅以周易及儒先性理奥论而融防于一皆余医所未闻也其母儒人病头痛呕吐十余年居士起之如故以望公晩年三染疾亦三起之公曰医力如此牲鼎何足羡耶于是益加研究诊治病者百试百中疾如桴鼓声名益彰遐迩以疾来请者无虚日居士随请随就不可起者直告之不隠可起者竭力治之至忘寝食若王公贵人稍不为礼不应也其自重又如此久之求者益众所应益愽活人至数万指都里姓名脉色及方症其徒周臣许忠厯厯纪之为书曰石山医案试畧言之郡侯张歉斋公年逾五十过劳怠倦烦闷恶食不爽居士胗之脉浮小濡缓曰此合东垣劳倦伤脾之论也冬春宜仿补中益气汤例夏秋宜仿清暑益气汤例依法守方服之良愈又常虑子迟居士复为胗之曰浮沉各得其位大小不逾其矩后当有子果如所言歙呈坎罗斯总年逾三十病中满朝寛暮急屡医不效居士胗视脉浮小而按之无力曰此病宜补以人参二钱白术茯苓各一钱黄芩木通归尾川芎各八分栀子陈皮各七分厚朴五分煎服且喻之曰初服畧胀久则寛矣彼疑气无补法居士曰此世俗之言也虚气不补则失其健顺之常痞满无从消矣经曰塞因塞用正治此病之法也服之果愈其弟斯俊形实而黒病欬痰少声嘶间或咯血居士胗之右脉大无伦时复促而中止左脉比右畧小而软亦时中止曰此肺脾肾三经之法也盖秋阳燥烈热则伤肺加之以劳倦伤脾脾为肺母母病而子失其所养女色伤肾肾为肺子子伤必盗母气以自奉而肺愈虚矣法当从清暑益气汤例而増减之以人参二钱或三钱白术白芍麦门冬茯苓各一钱生芐归身各八分黄栢知母陈皮神曲各七分少加甘草五分煎服或曰明医杂著云凡病喘欬血肺受火邪误用参蓍多致不救谓何曰医者意也徒泥陈言而不知变乌足以言医人参虽温杂于酸苦甘寒羣队药中夺于众势非惟不能为害而反为之用矣孟子曰一薛居州独如宋王何此之谓欤患者闻之喜曰非通儒者论不及此鋭意煎服月余而安罗汝声年五十余形瘦而黒理防而澁忽病腹痛午后愈甚医曰此气痛也治以快气之药痛益加又曰午后血行隂分加痛者血滞于隂也煎以四物汤加乳没服之亦不减诣居士胗之脉浮细而结或五七至一止或十四五至一止经论止脉渐退者生渐进者死今止脉频则反轻防则反重与脉经实相矛盾居士熟思少顷曰得之矣止脉防而痛甚者以热动而而脉速频而反轻者以热退而脉迟故耳病属隂虚火动无疑且察其病起于劳欲劳则伤心而火动欲则伤肾而水亏以人参白芍补脾为君熟芐归身滋肾为臣黄栢知母麦门冬清心为佐山查陈皮行滞为使人乳童便或出或入惟人参渐加至四钱或五钱遇痛进之即愈或曰诸痛与瘦黒人及隂虚火动参蓍并在所禁今用之顾効谓何居士曰药无常性以血药引之则从血以气药引之则从气佐之以热则热佐之以寒则寒在人善用之耳况人参不特补气亦能补血故曰血虚气虗当从长沙而用人参是也所谓诸痛不可用参茋者以暴病形实者言耳罗君年逾五十气血向衰矣不用补法气何由行痛何由止经曰壮者气行则愈是也或者唯唯临河程正刚年三十余形瘦体弱忽病上吐下泻勺水粒米不入口者七日自分死矣居士胗脉八至而数曰当仲夏而得是脉暑邪深入也上吐下防不纳水谷邪气自甚也宜以暑治焉或曰深居髙堂暑从何入居士曰东垣云逺行劳倦动而得之为伤热髙堂大厦静而得之为伤暑此正合静而伤暑之论也但彼用温热以暑邪在表此则暑邪已深入矣变例而用清凉之剂可也遂以人参白虎汤进半杯良久再进一杯遂觉稍安家人皆大喜曰药能起死回生果然三服后减去石膏知母再以人参渐次加作四五钱黄栢陈皮麦门冬等随所兼病而为佐使一月后平复如初程福仁体肥色白年近六十痰喘声如曳锯夜不能卧居士诊之脉浮洪六七至中或有一结曰喘病脉洪可治也脉结者痰碍经隧耳宜用生脉汤加竹服之至十余贴稍定患者嫌迟更医服三抝汤犹以为迟益以五抝汤危矣其弟曰汪君王道医也奈何欲速至此于是复以前方服至三四十贴病果如失一妇形肥色淡紫年几三十艰于育子居士脉之两尺脉皆沉防法当补血以形言之肥人气虚亦当补气遂令多服八物汤仍以补隂丸加参蓍空腹吞之三月余有孕复为诊之两尺如旧以理论之孕不当有昔人云脉难尽凭殆此类欤侍御槐塘唐君景之形肥色黒素畏热而好饮年三十余忽病自汗如雨四肢俱痿且恶寒小便短赤大便或溏或结饮食亦减医作风治用独活寄生汤小续命汤弗效五月间居士往视脉沉细而数约有七至曰此痿症也丹溪云防不可作风治经云痿有五皆起于肺热只此一句便晓其治之法矣经又云治痿独取阳明盖阳明胃与大肠也胃属土肺属金大肠亦属阳金金赖土生土亏金失所养而不能下生肾水水涸火盛肺愈被伤况胃主四肢肺主皮毛今病四肢不举者胃土亏也自汗如雨者肺金伤也故治痿之法独取阳明而兼清肺经之热正合东垣清燥汤服百贴果愈郑村汪钿长瘦体弱病左腹痞满谷气偏行于右不能左达饮食减大便滞居士诊其脉浮缓而弱不任寻按曰此土虚木实也用人参补脾枳实泄肝佐以芍药引金泄木辅以当归和血润燥加厚朴陈皮以寛胀兼川芎山栀以散郁服十余贴稍寛因粪结滞思饮人乳居士曰祗恐大便滑耳果如言遂辞乳媪仍服前药每贴加人参四五钱后思香燥物曰脾病气结香燥无忌也每日因食燥榧一二十枚炙蒸饼十数片以助药力年余而安庠生罗君辅年三十余尝因冐寒发热医用发表不愈继用小柴胡热炽汗多遂昬昬愦愦不知其身之所在卧则如云之停空行则如风之飘毛兼又消谷善饥梦遗诸证居士观其形类肥者曰此内火燔灼而然虚极矣胗其脉皆浮洪如指曰脉经云脉不为汗衰者死在法不治所幸者脉虽大按之不鼓形虽长而色尚苍可救也医以外感治之所谓虚其虚误矣经云邪气乘虚而入宜以内伤为重遂以参蓍归术大剂少加桂附服十余贴病减十之二三再除桂附加芍药黄芩复十余贴病者始知身卧于牀足履于地自喜曰可不死矣服久果起槐充胡本修监生年逾三十形肥色白酒中为人折辱遂病心恙或持刀或逾垣披头大呌居士诊之脉濡缓而虚按之不足曰此阳明虚也宜变例以实之庶几可安先有医者已用二陈汤加紫苏枳谷等药进二三贴矣闻居士言即厉声曰吾治将瘥谁敢夺吾功乎居士遂告回医投牛黄清心丸如弹丸者三枚初服颇快再服燥甚三服狂病倍发抚膺号曰吾热奈何急呼水救命家人守医者言禁不与趋楼见神前供水一盂一呷而尽犹未快也复趋厨房得水一桶满意饮之狂势始减半其不死幸尔复请居士治之以参蓍甘草甘温之药为君麦门冬片黄芩甘寒之剂为臣青皮防肝为佐竹青痰为使芍药茯苓随其兼证而加减之酸枣仁山栀子因其时令而出入之服之月余病遂轻然或目系渐急即瞀昧不知人事良久复苏居士曰无妨此气血未复神志昬乱而然令其确守前方夜服安神丸朝服虎潜丸以助其药力年余熟寝一月而瘥越十余年因久坐腰痛肩膊痛延左脚及右脚又延及左右手不能行动或作风症而用药酒或作血虚而用四物汤一咽即痛盖覆稍热及用针砭痛益甚煎服熟地黄或吞虎潜丸又加右齿及面痛甚季秋始请居士诊之脉濡缓而弱左脉比右较小或濇尺脉尤弱曰此痿证也彼谓痿证不痛今以肢痛为痿惑也居士曰诸痿皆起于肺热君善饮则肺热可知经云治痿独取阳明阳明者胃也胃主四肢岂特脚邪痿兼湿重者则筋缓而痿软兼热多者则筋急而作痛因检橘泉翁传示之始信痿亦有痛也又经云酒客不喜甘热芐味甘而虎潜丸益之以则甘多助湿而动胃火故右齿面痛也遂以人参二钱黄茋钱半白术茯苓生地黄麦门冬各一钱归身八分黄栢知母各七分甘草四分煎服五贴病除彼遂弃药季冬复病仍服前方而愈溪南吴道济妻年逾三十无子诊视其脉近和惟尺部觉洪滑耳问得何病曰子宫有热血海不固尔道济曰然每行人道经水则来乃喻以丹溪大补丸加山茱萸白龙骨止澁之药以治其内再以乱髪及白矾灰黄连五倍子为末用指防水染入隂戸以治其外依法治之果愈而孕吴传芳妻年逾五十病左脚膝孪痛不能履地夜甚于昼小腹亦或作痛诊其脉浮细缓弱按之无力尺脉尤甚病属血衰遂以四物汤加牛膝红花黄栢乌药连进十余贴而安呉良鼎形瘦而苍年逾二十忽病欬嗽咯血兼吐黒痰医用参术之剂病愈甚居士诊之两手寸闗浮软两尺独洪而滑此肾虚火旺而然也遂以四物汤加黄栢知母白术陈皮麦门冬之类治之月余尺脉稍平肾热亦减依前方再加人参一钱兼服枳术丸加人参山栀以助其脾六味地黄丸加黄栢以滋其肾半年全愈呉富孙之媳年几三十因夫在外纳宠过于忧郁患欬嗽甚则吐食呕血兼发热恶寒自汗医用葛氏保和汤不効居士诊其脉皆浮濡而弱按之无力晨则近驶午后则缓曰此忧思伤脾病也脾伤则气结而肺失所养故嗽家人曰神医也遂用麦门冬片黄芩以清肺陈皮香附以散鬰人参黄蓍芍药甘草以安脾归身阿胶以和血服数贴病稍寛后每贴渐加人参至五六钱月余而愈竦塘黄崇贵年三十余病水肿面光如胞腹大如箕脚肿如槌饮食减少居士诊之脉浮缓而濡两尺尤弱曰此得之酒色宜补肾水家人骇曰水势如此视者不曰通利则曰渗泄先生乃欲补之水不益剧耶曰经云水极似土正此病也水极者本病也似土者虚象也今用通利渗泄而治其虚象则下多亡隂渗泄耗肾是愈伤其本病而增土湿之势矣岂知亢则害承乃制之防乎遂令空腹服六味地黄丸再以四物汤加黄栢木通厚朴陈皮参术煎服十余贴肿遂减半三十贴全愈侍御泾县萧君吉夫年逾五十患晕溲澁体倦梦遗心跳通夜不寐易感风寒诸药俱不中病居士诊之脉或浮大或小弱无常曰此虚之故也丹溪云肥人气虚宜用参茋又云黒人气实不宜用之果从形欤抑从色欤居士熟思之色虽黒而气虚当从形治遂以参茋为君白术茯苓木通为臣山栀子酸枣仁麦门冬为佐陈皮神曲为使煎服晨吞六味地黄丸夜服安神丸余年病安休寜程勇年三十余久病癎症多发于晨盥时或见如黄狗走前则昬瞀仆地手足瘈疭不醒人事良久乃苏或作痰火治而用芩连二陈汤或作风痰治而用全蝎姜蚕夀星丸或作痰迷心窍而用金箔镇心丹皆不中病居士诊之脉皆缓弱颇曰此木火乘土之病也夫早晨阳分而狗阳物黄土色胃属阳土虚为木火所乘矣经云诸脉皆属于目故目击异物而病作矣理宜实胃泻肝而火自息本草云泄其肝者缓其中遂以参茋归术陈皮神曲茯苓黄芩麦门冬荆芥穗煎服十余贴病减再服月余而安学士篁墩程先生形色清癯肌肤细白年四十余患晕四肢倦怠夜寐心悸言乱或用加减四物汤甘寒以理血或用神圣复气汤辛热以理气又或作痰火治或作湿热治俱不効遣书请居士诊之脉皆沉细不利心部散濇曰此隂脉也脾与心必因忧虑所伤宜仿归脾汤例加以散郁行湿之药先生喜曰真切真切服数贴病果向安一夕因懊恼忽变急请诊视脉三五不调或数或止先生以为怪脉居士曰此促脉也无足虑焉曰何如而脉变若此曰此必怒激其火然也先生哂曰子真神人邪以淡酒调木香调气散一匕服之其脉即如常口孙以徳形肥色紫年逾五十颈项少阳之分肿如椀居士诊之脉浮小而滑乃语之曰少阳多气少血之经宜补若用寻常驱热败毒之药溃之后难免别患彼以为然遂煎参茋归术膏一二斤用茶调服无时盖茶能引至少阳故也旬余溃而起程贵英形长而痩色白而脆年三十余得奇疾遍身淫淫循行如虫或从左脚腿起渐防而上至头复下于右脚自觉虫行有声之状召医胗视多不识其为何病居士往诊其脉浮小而濡按之不足兼察其形视其色参诸脉知其为虚症矣伤寒论云身如虫行汗多亡阳也遂仿此例而用补中益气汤多加参茋以酒炒黄栢五分佐之服至二三十贴遂愈孙杲年二十余病欬呕血盗汗或肠鸣作泄午后发热居士往视其脉细数无复伦次因语之曰难经云七传者逆经传也初因肾水涸竭是肾病矣肾邪传之于心故发热而夜重心邪传之于肺故欬而汗泄肺邪传之于肝故脇痛而气壅肝邪传之于脾故肠鸣而作泄脾邪复传于肾而肾不能再受邪矣今病兼此数者死不出旬日之外矣果如期而逝埜山汪盛妻年逾四十形色苍紫忽病血崩诸医莫治或用凉血或用止澁防効居士察其六脉皆沈濡而缓按之无力以脉论之乃气病非血病也当用甘温之剂健脾理胃庶几胃气上腾血循经络无复崩矣遂用补中益气汤多加参茋兼服参苓白术散崩果愈汪氏子形瘦而脆色白而嫩年逾二十将治装他出居士诊视良久乃语之曰某时病将至矣书寸楮遗之盖欲其止也彼不以为然后果如期病不起逢村王恕年二十余因水中久立过劳病疝痛痛时腹中有磊块起落如滚浪其痛尤甚居士诊其脉皆细而缓按之似濇曰此血病也考之方书疝有七皆不宜下所治多用温散之药以气言也兹宜变法治之乃用小承气加桃仁下之其痛如失三日痛复作比前加甚脉之轻则大重则散濇思之莫得其説问曾食何物曰食鸡卵二枚而已曰已得之矣今以指按喉中吐出令尽而痛觧矣黄豹年逾六十病气喘顾谓其子曰愿得石山先生来吾无憾矣其子夤夜舁至视其脉皆萦萦如蛛丝问曰吉凶何如居士久之若有难于言者彼悟曰吾不济矣是夜书讫标书五纸付其子而逝大坑方细形瘦年三十余忽病腹痛磊块起落如波浪然昼轻夜重医用木香沉香磨服及服六君子汤皆不验居士诊其脉浮缓小重按似濇曰此血病也前药作气治谬矣彼谓血则有形发时虽有磊块痛减则消而无迹非气而何盖不知有形者血积也无形者血滞也滞视积畧轻耳安得作气论邪若然则前药胡为不验遂用四物汤加三棱蓬术乳香没药服之痛遂脱然一妇形长色紫姙五月矣托居士脉之以别男女曰脉右大于左脉诀云左大为男右大为女今脉右大当是女邪彼则喜曰我男胎矣往嵗有姙时尊甫先生诊之亦谓右脉浮大当是女孕后生男今姙又得是脉可知为男矣后果生男居士曰脉书但道其常莫能尽其变此医所以贵乎望闻问切也九江钞厰主事郑君希大瘦长而色青白性急刚果年三十余病反胃每食入良久复出又嚼又咽但不吐耳或作气治而用丁香藿香或作痰治而用半夏南星或作寒治而用姜附药俱罔効居士脉之皆缓弱稍曰非气非痰亦非寒也乃肝凌脾之病经云能合脉色可以万全君面青性急肝木甚也脉缓而弱脾土虚也遂用四君子汤加陈皮神曲少佐姜炒黄连以泄气逆服月余而愈钞厰陈库子其父老年患背居士诊视脉洪缓而濡肿如椀皮肉不变按之不甚痛防发寒热乃语之曰若在髆脾经络交错皮薄骨髙之处则难矣今肿去脾骨下掌许乃太阳经分尚可治遂用黄蓍五钱当归羌活甘草节各一钱先令以被盖暖药熟热服令防汗寝熟肿消一晕五服遂安时居士舟去半日其子驾小艇载鵞米追及拜曰吾父更生故来谢耳居士弟樟之妻瘦长色苍年三十余忽病狂言披髪倮形不知羞恶众皆谓为心风或欲饮以粪清或欲吐以痰药居士诊其脉浮缓而濡乃语之曰此必忍饥或劳倦伤胃而然耳经云二阳之病发心脾二阳者胃与大肠也忍饥过劳胃伤而火动矣延及心脾则心所藏之神脾所藏之意皆为之扰乱失其所依归矣安得不狂内伤发狂阳明虚也法当补之遂用独参汤加竹饮之而愈福州李俊年三十余忽病渇热昬闷靣赤倦怠居士诊之脉皆浮缓而弱两尺尤甚曰此得之色欲药宜温热其弟曰先生之言诚是也但病热如此复加热药惑矣居士曰寒极生热此症是也肾虚寒者本病也热甚者虚象也譬之雷火雨骤而火愈炽日出火斯灭矣遂以附子理中汤煎熟冷服三贴热渇减半再服清暑益气汤十余贴而安李一之年近四十病反食与近邻二人脉病颇同居士曰二人者皆急于名利惟一之心寛可治遂以八物汤减地黄加藿香为末用宻韭汁调服而愈二人逾年果没一之妻病痢瘦弱久伏牀枕粥食入胃即腹痛呕吐必吐尽所食乃止由是粒食不下咽者四十余日医皆危之居士诊曰病与脉应无虑也不劳以药惟宜饲以米余使胃常得谷气白露节后病当获安如期果愈其侄春年十七时秋间病酒视为小恙居士诊之曰脉危矣彼不为然别请医治而愈惟遍身疮痍十月间复召诣之其侄出揖以示病已获安意谓向之诊视欠精也复为诊之曰不利于春至立春果卒汪世昌形肥色紫年逾三十秋间病恶寒发热头痛自汗恶心咯痰恶食医以疟治居士诊之脉浮濡而缓右寸畧曰非疟也此必过劳伤酒所致饮以清暑益气汤四五服而愈九都许僖形魁伟色黒善饮年五十余病衂如注嗽喘不能伏枕医以四物汤加麦门冬阿胶桑白皮黄栢知母进之愈甚居士诊之脉大如指脉诀云鼻衂失血沉细宜设见浮大即倾危据此法不救所幸者色黒耳脉大非热乃肺气虚也此金极似火之病若补其肺气之虚则火自退矣医用寒凉降火之剂是不知素问亢则害承乃制之防遂用人参三钱黄蓍二钱甘草白术茯苓陈皮神曲麦门冬归身甘温之药进之一贴病减十贴病痊后十余年复诊之语其子曰越三年夀止矣果验一妇长瘦色黄白性躁急年三十余常患堕胎已七八见矣居士诊之脉皆柔软无力两尺虽浮而弱不任寻按曰此因胎堕太多气血耗甚胎无所滋养故频堕譬如水涸而禾枯土削而木倒也况三月五月正属少阳火动之时加以性燥而激发之故堕多在三五七月也宜大补汤去桂加黄栢黄芩煎服仍用研末蜜丸服之庶可保全服半年胎果固而生二子一妇年逾三十久疟疟止有姙五月忽病腹痛泄防头痛发渇右脉浮滑左则细滑居士以四君子汤加石膏黄芩煎服二贴头痛泄泻虽除又加肛门胀急其夫欲用利药居士曰耐烦二日胃气稍完然后以四物汤加酒大黄梹榔利三四行胀急稍寛再服枳术丸加黄芩归身一料病去而胎亦无损一女年十五病心悸常若有人捕之欲避而无所也其母抱之于怀数婢防之于外犹恐恐然不能安寝医者以为病心用安神丸镇心丸四物汤不効居士诊之脉皆细弱而缓曰此胆病也用温胆汤服之而安居士之甥王防体弱色脆常病腹痛恶寒发热呕泄踡卧时或吐虫至三五日或十数日而止或用丁沉作气治或用姜附作寒治或用消尅作积治或用燥烈作痰治罔有効者居士诊视脉皆濡小近驶曰察脉观形乃气虚兼郁热也遂用参蓍归术川芎茯苓甘草香附陈皮黄芩芍药服之而安或曰诸痛不可用参蓍并酸寒之剂今犯之何也曰病久属郁郁则生热又气属阳为表之卫气虚则表失所卫而贼邪易入外感激其内郁故痛大作今用甘温以固表则外邪莫袭酸寒以清内则郁热日消病由是愈胡本清甫形肥色紫年逾七十忽病瞀昧但其目系渐急即合眼昬懵如瞌睡者头面有所触皆不避少顷而苏问之曰不知也一日或发二三次医作风治病加重居士诊其脉病发之时脉皆结止苏则脉如常但浮虚耳曰此虚病耳盖病发而脉结者血少气劣耳苏则气血流通心志皆得所养故脉又如常也遂以大补汤去桂加麦门冬陈皮补其血气而安三子俱邑庠生时欲应试而惧居士曰三年之内保无恙也越此非予所知果验石门陈柰形短颇肥色白近苍年逾二十因祈雨过劳遂病手足瘈疭如小儿发惊之状五日勺水不入口语言艰澁或作痰火治或作风症治皆不验居士视之脉皆浮缓而濡按之无力曰此因劳倦伤脾土极似木之病也经云亢则害承乃制是矣夫五行自相制伏平和之时隠而不见一有所负则则所胜者见矣今病脾土受伤则土中之木发而为病四肢为之瘈疭也盖脾主四肢风主动故也若作风痰治之必致于死惟宜补其脾土之虚则肝木之风自息矣遂以参术为君陈皮甘草归身为臣黄栢麦门冬为佐经云泄其肝者缓其中故用白芍为使引金泄木以缓其中一服逾宿遂起服至十余贴全安陈校瘦长而脆暑月过劳饥余烧酒遂病热汗昬懵语乱居士视之脉皆浮小而缓按之虚豁曰此暑伤心劳伤脾也盖心藏神脾藏意二藏被伤宜有此症法宜清暑以安心益脾以寜意遂用八物汤加麦门冬山栀子陈皮煎服十余贴而愈竹园陈某形瘦而苍年逾五十居士诊视其脉皆濇而缓尺脉浮而无根曰尺脉当沉而反浮所主肾水有亏其余脉皆濇而缓者脉属木濇为血少缓脉属脾以脉论之似系血液枯稿而有肝木淩脾之病非膈则噎也问之胸膈防有碍曰不久膈病成矣病成非药可济后果病膈而卒陈鋭面黒形瘦年三十余患鼻衂发热恶寒消谷善饥疲倦或自汗呕吐居士诊之脉细且数约有六至曰丹溪论瘦黒者鼻衂者脉数者参茋皆所当禁固也然不可执为定论脉经云数脉所主其邪为热其症为虚宜人参三钱黄蓍二钱生甘草陈皮黄栢白术归身生地黄山栀子生芍药逓为佐使服之果安南畿提学黄公年四十余溲精久之神不守舎夣乱心跳用清心莲子饮无効又取袖珍方治小便出髓条药服之又服小兔丝子丸又服四物加黄栢俱无効居士诊视一日之间其脉或浮濡而驶或沉弱而缓曰脉之不常虚之故也语曰无而为有虚而为盈难乎有恒此之谓乎其症初因肾水有亏以致心火亢极乘金木寡于畏而侮其脾此心脾肾三经之病也理宜补脾为主兼之滋肾养心病可痊也方用人参为君白术茯神麦门冬酸枣仁山栀子生甘草为佐莲肉山查黄栢陈皮为使其他牡犡龙骨川芎白芍熟芐之类随其变症而出入之且曰必待人参加至五钱病脱公闻言疑信相半服二十余日人参每服用至三钱溲精觉减半矣又月余人参加至五钱病全减公大喜曰初谓人参加至五钱病脱果然医其神乎凡此皆活法非定方也其妙如此殆非心通造物而执其死生之柄者欤居士所着有重集脉诀刋误二卷内经补注若干卷本草防编若干卷惠及后学尤为不浅然非通儒者敢望其门墙也哉
　　论曰医之用药如将之用兵苟非其人则杀伤众矣悲夫昔邓禹常叹曰吾统百万之众未尝妄杀一人后世必有兴者居士不惟不误杀而已且能起病之垂死者无虑数千百人其子孙又当何如虽然居士有道者岂为是而为之者耶　　右传借观者众因不能应故共与梓之
　　嘉靖二年四月望日门人【周臣许忠】谨识











　　石山医案附録
  </div>
  <div class="pagination">
   <a href="石山医案_page2.html">
    上一页
   </a>
   <a href="石山医案.html">
    1
   </a>
   <a href="石山医案_page2.html">
    2
   </a>
   <span class="current-page">
    3
   </span>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
