<!DOCTYPE html>
<html>
<head>
    <meta charset="UTF-8">
    <title>外科大成 - 第 32 页/共 93 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>外科大成 - 第 32 页/共 93 页</h1>
    <div class="content">　　肛门肿如馒头。两边合紧。外坚而内溃。脓水常流。此终身之疾。治之无益。

　　锁肛痔

　　肛门内外如竹节锁紧。形如海蜇。里急后重。便粪细而带匾。时流臭水。此无治法。

　　番花痔

　　肛门四边番出如碗大。肉紫黑。痛流血水。服凉血解毒之药。药水洗之。药线扎之。根未尽者。

　　万忆膏敷三四次。除根。内服犀角地黄丸一料。永不再发。

　　莲花痔

　　状如莲花。层层叠起。有细孔。痒痛出脓水。数如圣散七八次。至痔紫黑色住药。待七八日。其痔自落。敷粉霜一次。去根。服槐角地榆丸。以去内毒。

　　重叠痔

　　生骑缝中间。层层叠起。干燥无水。只痒而不肿痛。搽如圣散日三四次。七日痔落。不须服药。

　　钩肠痔

　　肛门内外有痔。折缝破烂。便如羊粪。粪后出血秽臭大痛者。服养生丹。外用熏洗。每夜塞龙麝丸一丸于谷道内。一月收功。

　　悬胆痔

　　生于脏内。悬于肛外。时流脓水。便痛出血。先枯去痔。不须收口。服血竭内消丸。

　　内外痔

　　肛门内外皆有。遇大便即出血疼痛。用熊胆冰片膏日搽三四次。用后方熏洗。

　　内痔

　　在肛门之里。大解则出血如箭。便毕用手按。良久方入。服番肛散。塞换痔散。即番出洗净。敷如圣散五七次。其痔紫黑色自落。换收口药收口。服收肛散即入。或番出时用药线扎之亦佳。服槐角苦参丸。或凉血地黄丸。前法治之。其大便有七八日难解。须少用饮食。先与患者帮助。免惑。

　　血箭痔

　　与内痔同。但无痛痒为异耳。若大解则鲜血如箭。不问粪前粪后。宜灸承山穴。内服 皮象龙丸。

　　气壮痔

　　肛门侧边有形无痔。遇劳苦气怒酒色则发。发则肿胀。形若核桃。坚硬如石。俟气消毒散。则平复如初。惟戒气怒。不须医治。

　　沿肛痔

　　周遭皆有。痛痒出水。搽二仙丹一二次。化为黄水。用槐花、朴硝。煎汤洗之。服凉血解毒丸三四帖。或清金丸半斤。则毒尽根除。

　　杨梅痔

　　亦周遭皆有。形似杨梅。只痒不痛。干燥无脓。此梅毒将发之候也。先服如圣散一剂。次服托里解毒汤十余剂。外搽射粪丹三四次。自愈。

　　子母痔

　　两边相对。或大或小。时肿时疼。头大根小。敷二仙丹。内服槐角地榆丸收功。

　　雌雄痔

　　亦两边相对。但一大一小。肿痛出脓。头小根大为异耳。敷如圣散六七次。俟痔落而再医漏。

　　如无漏孔。就可收口。宜服苦参丸。消热解毒。

　　菱角痔

　　状如菱角。左右皆有三四孔。一孔通肠流脓水。先宜去痔。次穿漏孔。年久者内有附管。用药丁去管。次穿漏收口。宜服蜡矾丸干脓收口。虚者服十全大补汤六十帖。

　　葡萄痔

　　左右如乳头堆起。只痒不痛。遇辛苦出水。或痔有孔出脓。宜先去痔。次穿漏孔。如不通肠。用丁取管收口。服蜡矾丸收功。

　　核桃痔

　　肛外一边。形如核桃。有孔肿痛流脓。先用药线扎去痔。次穿漏。服蜡矾丸收口。

　　石榴痔

　　生谷道前。形如石榴。破塌疼痛。有孔出脓。宜先去痔。次收口。宜服槐角苦参丸。

　　樱桃痔

　　宜先去痔。次穿孔。服琥珀丸收功。

　　牛奶痔

　　先用药线扎去。次点万忆膏一二次除根。

　　鸡冠痔

　　亦先扎去。敷粉霜一次。痔平即可收口。

　　鸡心痔

　　鼠尾痔 俱无痛痒。遇辛苦则发。不治无害。

　　上痔二十四肿。形色虽殊。而治法则一。开载已悉。学人宜根据次调理。不得妄为加减。致取不验。至嘱。

　　卷二　分治部上（痈疽）

　　下部后

</div>
    <div class="pagination">
<a href="外科大成_page31.html">上一页</a><span>...</span><a href="外科大成_page27.html">27</a><a href="外科大成_page28.html">28</a><a href="外科大成_page29.html">29</a><a href="外科大成_page30.html">30</a><a href="外科大成_page31.html">31</a><span class="current-page">32</span><a href="外科大成_page33.html">33</a><a href="外科大成_page34.html">34</a><a href="外科大成_page35.html">35</a><a href="外科大成_page36.html">36</a><a href="外科大成_page37.html">37</a><span>...</span><a href="外科大成_page33.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
