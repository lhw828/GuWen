<!DOCTYPE html>
<html>
<head>
    <meta charset="UTF-8">
    <title>顾松园医镜 - 第 43 页/共 44 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>顾松园医镜 - 第 43 页/共 44 页</h1>
    <div class="content">　　一 孀妇，内热脯热，腹胀胁痛，肢体酸麻，不时吐痰，月经不调，带下青黄。立斋曰：此郁怒伤损肝脾所致。朝用归脾汤，以解脾郁，生脾气，夕用加味遣遥散以生肝血，清肝火，百余剂而愈，

　　卷十六·数集

　　崩漏

　　崩漏之病，由冲任二脉气血两虚所致。经言：冲脉为五脏六腑之海，脏腑皆禀焉。又言：为十二经之血海。以其受纳诸经之灌注，精血于此而蓄藏也。又言：冲脉任脉，皆起于胞中，冲脉并足少阴之经，侠脐上行，至胸中而散。任脉上循腹里，上至咽喉面目。又言：任脉通，太冲脉盛，月事以时下。故二脉阴阳平和。外循经络，内荣脏腑，何崩漏之有。若劳伤不能约束经血，则忽然暴下，如山崩然，故曰崩中。崩久则成漏下不止，其症有虚有热，有虚热相兼，有房劳致伤。虚则渗下，热则流通，伤则失职。急则治其标，宜先止其血。若因怒动肝火，而血沸为崩漏者，加味逍遥散加减。若因肾水虚衰不能镇守胞中相火，而血走为崩漏者，保阴、左归加减。若因悲哀太甚，则心系急而胞络绝。〔以胞脉属心，而络于胞中，即子宫。在女为血室。〕绝则上下不交，亢阳内动，而逼血下行者，天王补心加减。若因心血不足，郁结伤脾，而血无主统者，加味归脾加减。按沈氏云：治崩漏，宜大补气血，调养脾胃，微加清心火肝火之药，补阴泻阳，则血自止。立斋云：若大失血，当急用独参汤救之。故崩漏无不由脾胃先损，故能受补者可治。若纯用寒凉止血之药，复伤脾胃，愈不能统血，是速其危也。考《金匮》用胶艾四物汤，治妇人陷经，漏下黑不解。故东垣有属寒之说。虽此症属虚热者多，然亦不可不察其病变之无穷焉。

　　广笔记方〔亦作丸服。〕治崩漏甚效。

　　人参 黄 〔补血以统之。〕生地 白芍〔凉血以止之。各三钱。〕麦冬〔心主血，心清则血不妄行，五钱。〕枣仁 枸杞〔各三钱。〕杜仲〔二钱。〕续断〔肝藏血，补肝则血有所归。二钱。〕阿胶〔血去多则补益之。但真者甚难，或用熟地，或用鳖甲、龟甲各五钱代之，以龟通任脉，鳖入肝经，并补阴除热。〕萸肉〔二钱。〕五味〔血滑脱，则酸敛之。〕荆芥〔血下渗，则升举之。炒，各八分。〕热甚者，可暂加地榆、槐花。

　　此补气益血，滋阴清热，兼酸敛升举之剂，立法周备，用故辄效。按嘉言云：若天癸已尽，潮讯已绝，血下有如崩漏，此为脱荣，宜大补。急用凉血清火为治。

　　加味逍遥散 保阴煎〔方中牛膝忌用。〕左归饮 天王补心丹 加味归脾汤〔俱见虚劳。〕此五方皆可治崩漏，须审其因，加减取用。

　　脉宜微弱，不宜实大。

　　卷十六·数集　崩漏

　　举例

　　一 妇患崩血，由于中年郁怒，百药不效。仲淳用大剂参、 ，以胎发灰〔火 末，存性。〕调入药服，久之渐愈。

　　卷十六·数集

　　胎前

　　胎前有三。禁，禁汗、下、利小便。仲淳云：安胎大法，宜补脾胃，〔参、术、扁豆。〕壮腰肾，〔杜仲、续断。〕滋阴〔生地，二冬。〕养血〔杞、芍、枣仁。〕顺气〔橘红、砂仁。〕总宜清热〔芩、连、骨皮，银花。〕为主，忌破气破血，升散辛热燥剂。然胎前诸症不一，有谓之恶阻者，由胃气虚弱，恶心而妨阻饮食也。有谓之子烦者，缘心肺有热，烦闷而胸膈不安也。有胎动上冲，以致心腹胀满作痛者，谓之子乡悬责之气逆所致。两足浮大，甚至面目肢体俱肿者，谓之子肿，责之脾虚所致。〔土不制水。〕有小便涩痛淋沥者，谓之子淋，责之下焦虚热。有小便不通，或因胎满压胞所致者，则直升举之，或别有所因者，随症治之。有遗尿不禁，或为频数，此属肝火血热。亦有因阴虚火旺，亦有因胎压尿胞所致之不同。有怀胎而点滴下血者，或月月若行经者，或猝然大下者，皆由阴虚不足以济火，气虚不足以固血所致，亦有因脾虚不能统血，有因肝火血热妄行者，若血漏尽则毙。常见漏胎之生儿，多不育，以无血荫胎故也。有频惯堕胎者，因血气虚损，不能荣养胎元而然。立斋云：堕胎因内热而虚者为多，宜常服安胎饮。凡娠妇腰痛，多致堕胎，不可不知。有娠妇忽然失音，不能言语者，即经所云：人有重身，九月而喑，此胞之络脉绝也。胞脉者，系于肾少阴之脉，贯肾系舌本，故不能言，不必治也，当十月复。谓既产而胞络通，则能言矣。至若难产之故，多由内热灼其胞液，以致临产之际，干涩而难。或脾胃虚弱，不能运化精微，而令胞液不足，亦致难产。宜于七、八月间常服补气滋阴，养血清热疏滞之剂，如安胎饮，达生散之类，加减用之。若中年之妇，生育太多，气血虚弱者，尤宜预服。或有因孕妇形盛气实，身居安逸，口厌肥甘，致胞胎肥浓，根蒂坚牢，亦令难产。宜预服瘦胎丸饮。胎前调治之大纲如此，然胎产自有专科，所当合参则备。

　　竹茹汤〔见伤寒。〕加参、苓、芍、橘、木瓜、苏子、砂仁。

　　此方补胃清热，利气降逆，治恶阻之神剂。如肥人而因中脘停痰者，可用二陈汤加枳壳、砂仁之类，胃弱加人参。半夏损津液，虽为妊娠所忌，然有是病，则用是药，故孙真人为立方之圣，其胎前方中亦用之，若非系湿痰，切勿妄投。

　　犀角散犀角〔凉心。〕冬麦〔清肺。〕骨皮〔除热。〕黄芩〔泻火。〕赤茯苓〔导赤。〕此治子烦之剂。

　　紫苏饮〔重订。〕紫苏 橘红〔理气通滞。〕大腹皮〔降逆气。〕白芍〔敛逆气。〕当归〔血中气药。〕人参〔虚者用之。〕宜加沉香，砂仁。

　　此治子悬〔即胎上冲。〕之剂。仲淳一方，用紫苏、橘红、麦冬、竹茹、枇杷叶施于阴虚之人，甚宜甚效。

　　茯苓导水汤〔见肿胀。〕原方应去泽泻、〔嫌其利水。〕槟榔，〔嫌其破血。〕虚加人参。

　　此方理脾制水，清肺利气，可治子肿。原方内加减药中有犯胎气者宜去之。薛氏载鲤鱼汤一方，用白术、茯苓、橘红、当归、白芍以鲤鱼一尾，破洗煎脓汁煎药。

　　五淋汤〔见淋门。〕原方应去牛膝〔嫌其通经。〕宜少用车前。

　　此方滋阴清热分利小便，治子淋宜之。

　　补中益气汤〔见泄泻。〕此升举之法，若胎满压胞，小便不通者，可仿此加减，煎汤探吐。须审不可吐诸条，用之则稳。或别有所因者，当参小便不通门诸法治之。一法令稳婆手入产户，托起其胎，即溺出如注。

　　加味逍遥汤〔见小便不禁，宜从加减法。〕六味宜去泽泻，加知、柏、二冬，二方俱加白薇。〔治血淋，及胎产遗尿。〕此二方皆治小便不禁。肝火血热，用加味逍遥；阴虚火旺，用知柏、六味，分别用之。

　　八仙长寿丸 人参固本丸〔俱见虚劳。宜作煎饮。〕俱加白芍、枣仁、杜仲、续断之属。

　　此二方皆可治漏下血。八仙丸但治阴虚不足以济火，而固本丸则兼治气虚不足以固血矣。如因脾虚不能摄血者，加味归脾汤。如因肝火血热妄行，加味逍遥散，俱加减用之。

　　安胎饮〔亦可作丸长服。〕白术〔健脾生荣血，以荫胎元。〕黄芩〔泻火清胞热，以安胎元，二味称安胎圣药，〕杜仲续断〔补肾，使肾气充足，托住胎元，不致堕矣。杜仲八两，续断二两，为末，山药糊丸，名保胎丸。〕生地 二冬〔滋阴。〕枸杞 白芍〔养血。〕人参 甘草〔补气。〕砂仁〔通滞。〕宜加银花、黄连、连翘。〔可预解一切胎毒，服至百剂，神效。黄连一味煎饮。治孕妇腹内钟鸣，及儿哭。〕此方补脾胃，壮腰肾，滋阴养血，清热顺气。诸法尽备。自初孕至产，皆当主此，随宜加减服之。若频惯堕胎者，尤宜预服。仲淳云：余阅本草，见治胎将堕欲死者，用生地二两，酒炒砂仁末一两，水酒各二碗，分作二次服，传一门人，试之如神。

　　达生散人参〔或用黄 。〕甘草〔补气。〕白术〔健脾。〕白芍当归〔养血。〕紫苏 陈皮〔理气通滞。〕腹皮〔降气、消肿。〕如临产时服，宜加白蜜、麻油〔各一杯。〕若胞浆破早，血水先干者，不时与以协济之。

　　此方名达生者，取诗言诞弥厥月，先生如达之义。达小。羊也，先生首生也。羊子先首生而无留难。预服此方，则气血不虚不滞，兼之滑润，而其产也，犹之达矣。

　　瘦胎饮枳壳〔麸炒，二两。〕甘草〔炙，一两。为末，每服二钱，白汤调下，日三服。温隐居加当归、木香。或煎或丸皆可。〕此方名瘦胎者，欲令其胎瘦而易产也。昔湖阳公主体肥，每产累日不下，南山道人进以此方，而得效。果形盛气实者方可用之，否则必致耗气而难产，是以药贵因人而施耳。

　　保产无虞方 临月预服数剂，及将产再服一剂，自然易产。

　　当归〔酒洗，一钱五分。〕白芍 川芎〔利其血。各一钱二分。〕黄 〔一钱。〕甘草〔益其气。五分。〕枳壳〔炒。〕浓朴〔通其滞。姜汁炒各五分。〕川贝母〔一味为末，酒服。能治难产、及胎衣不下。去心研一钱。〕菟丝子〔一味为末、酒服能治横生。一钱五分。〕荆芥穗 川羌活〔透关利节。〕蕲艾〔性能通窍，各五分。河水煎服。〕此治难产之神方。然阴虚内热，咳逆之人，仍宜滋阴养血，清热顺气为主。

　　佛手散〔一名芎归汤。〕治娠妇伤动，或子死腹中，血下疼痛，服此探之，不损则痛止，已损当即下。

　　当归〔五钱。〕川芎〔二钱五分。水酒各半煎服。〕此方安生胎，下死胎，乃王道之剂也。一方用牛膝一两，酒煎服之。仲淳用生鸡子三、四枚，盐三钱，调服。又有用麻油、白蜜各一杯，入汤顿服者，并可采用。胎死腹中法，当以妊妇舌尖青黑为验，若唇舌俱青，子母俱死也。

　　妇人手少阴动甚者妊子。〔心脉流利滑动，则血旺而能胎，非数如豆粒之动也。〕阴搏阳别，谓之有子。〔心主血，肾主子宫。言少阴二脉搏手，与阳邪有别；以其流利滑动，而有和调之象也。〕三部脉浮沉正等，无他病，而不月者孕也。尺大而旺亦然。经断，病多，六脉不病，亦为有妊。体弱之妇，脉虽微细，尺脉按之不绝，便是有妊。〔以其体弱，脉故难显。〕尺脉虽小，按之滑者，妊也。〔尺为肾之外候。乃生人之根蒂。冲任二脉，皆起于胞中，为生化之地，故血盛而脉形如水，气聚而脉象如珠，其状皆往来流利，动滑脉之体也。〕左疾为男，右疾为女。〔疾即数也。〕妇人有身，经断其脉弦者，后必大下，不成胎也。〔弦为肝木太过，肝主疏泄不能藏血也。〕妊娠七、八月。脉实牢强大者吉，沉细者难产而死。妇人欲生，其脉离经，夜半觉，日中则生也。〔离经者，离于经常之脉。盖胎动于中，脉乱于外，势所必至也。〕

　　卷十六·数集　胎前

　　举例

　　一 一妊妇咳嗽，其痰上涌，日五、六碗，诸药不应。

　　立斋以为此水泛为痰，用六味丸料及四君子汤，一剂稍安。数剂而愈。

　　二 一妇怀孕腹胀满，用鲤鱼汤，〔白术、茯苓、桑皮、木瓜、秦艽、紫苏、橘红、姜皮、大鲤鱼一尾，破洗煎汁煎药。〕数剂而安。

　　丹溪云：余族妹苦于难产，遇胎则驱之，余甚悯焉。盖其体肥而勤女工，体肥则气虚，久坐则气不运，儿在胞胎，亦不能自运耳，后怀孕至五、六月，用紫苏饮加参，数十而产甚快。

　　三一孕妇累日不产，催生药不验，此坐草太早，心怀畏惧，气结不行焉。用紫苏饮一剂而产。

　　四一妇年三十余岁始生产，交骨不开。用归芎汤，加龟甲、〔一个。酥炙。〕妇人头发，〔一握，存性。〕连进三、四剂，顿开分娩。此方能治交骨不开难产，陈自明云：交骨不开，阴气虚也。

　　五一妇怀孕，勤苦负重，腹中阴冷重堕，口中甚秽立斋曰：此必其胎已死，令视其舌青黑，与芒硝五钱服之，化下秽水而安。

　　卷十六·数集

　　产后

　　产后十人九虚，皆由怀胎十月，气血半荫其儿；加之产下，去其恶露，子宫空虚。故丹溪云：产后宜大补气血为要，虽有杂症，以末治之。又仲淳曰：治产后大法，宜行败血，次宜补血清热，总宜补养心脾肝肾为主，忌破气升提，燥热苦寒汗、吐、下诸药。稽方书论产后病症甚多，姑举大略言之。如昏晕不省人事，或因去血过多，气血两虚而致者。〔清魂散、参苏汤之属。〕或因瘀血不行，反逆冲上而致者，〔黑神散治之。〕乍寒乍热如疟，或由气血虚损，营卫不和而作者，〔加味归脾、逍遥之属。〕或由瘀血停留，相连肝胆经脉而作者。〔黑神散。〕头痛或由血虚火炎者。〔四物加甘菊、银花、二冬、牛膝之属。〕或由败血入肝，随经上冲巅顶者。〔黑神散。〕腰痛若悠悠隐隐，喜人按摩者，血去多而肾虚也，〔六味加牛膝、杜仲、续断之属。〕若胀痛如刺时作时止，手不可按着，败血流入腰肾间也。〔黑神散。〕少腹痛而按之即止者，为血虚。〔芍甘汤加归地、牛膝、续断、沉砂之属。〕按之愈痛者为瘀凝。腹中有块，时上时下，痛不可忍，此名儿枕块痛，乃宿血也。〔黑神散。〕胁痛亦以可按为肝经血虚气逆，〔生地、归、芍、甘菊、续断、羚羊、郁金、降香之属。〕拒按者，为肝经血凝气滞。〔黑神散。〕呕恶有因胃气虚逆。〔宜分寒热。热者、竹茹汤加参、苓、橘红、木瓜之属，寒者异功去术、甘，加豆寇、生姜之属。〕腹胀有因脾阴衰弱，〔异功去术、甘，加白芍、枣仁、莲肉、扁豆之属。〕二症亦有因败血入脾胃而然者。〔调荣散去莪术，加楂肉、黑豆之属。〕气急喘促，因血脱气无所根据，上逆胸中，名曰孤阳，〔人参固本汤，加苏子、橘红、栝蒌仁、枇杷叶、童便之属。〕最为难治。亦有因败血入肺所致者。〔茅根、桑皮、藕汁、童便之属。挟虚者、合参苏汤。〕若心神恍惚，睡卧不安，语言失度，如见鬼状者，此属血舍空虚，神魂不宁之故。亦有因血少不能上荣于舌，而言语含糊謇涩者〔补心丹，接命丹之类。〕若心下胀满，烦躁犯乱谵言妄语，如见鬼状者，此原败血停滞，上干心君所致。亦因败血上冲，而神昏舌强不语，以心藏神而舌为心苗故也。〔犀角地黄汤加丹参，琥珀、羚羊之属。〕恶露不下，而痛不甚者，阴血素虚，败血亦少之故。〔柏仁丸、加丹参、黑豆之属。〕小腹胀满刺痛者，此责停滞之咎。〔黑神散。〕恶露不止，肝虚不藏，有因脾虚不摄者，有因血热妄行之不同。〔宜参调经门诸方以治之。〕然诸条总不越血气大虚为病，败血为殃二端。若别有所因者，又当随其所因，而各从本门参酌治之。按《金匮》论新产妇人有三病：一曰病痉。因新产血虚多汗出，易中风邪所致。然痉病多由亡血，筋无所荣，不必拘定复中风邪而然。二曰病郁冒，东垣言：妇人分娩，及半产漏下，昏冒目瞑，盖因血暴亡，而火上炽，但补其血，则神自昌。三曰大便难。盖血与汗，则津液所生：血虚汗出，津液亡而胃燥；燥则热而干，大便难于出矣。又沈氏谓：产后大虚，外邪易侵，或身表经络受邪，或从阴户入于胞宫，则病状千变。故虚中常带实疗，而实中常有藏虚，攻补之法，不可不明。如《金匮》治产后腹中 痛， 痛者，绵绵而痛，是属虚也。责之气血两虚，或有微寒阻滞气血所致，用羊肉汤。以羊肉补益气血，当归养血而行血滞，生姜散寒而行气滞，温补之法也。治产后腹中痛，有瘀血着脐下，用下瘀血汤。以大黄、桃仁、 虫蜜丸，酒化调服，峻药缓治，攻之法也。治产妇腹痛烦满，不得卧，责其脾虚气滞食停之“故，用枳芍散，以枳实通气消食，芍药补脾养肝，一攻一补，攻补兼施之法也。故或补或攻，或攻补兼施，应仿此法，随宜用药施治，毋拘丹溪之说，而固执不通。然攻之。一法，又必妇人形盛气实，果有不得不下之症者，方可小剂微下之，否则未有不蹈虚虚之祸，而杀人矣。

　　黑神散〔加减。〕生地〔凉血。三钱。〕当归〔和血。二钱。〕赤芍、蒲黄〔行血生用，各一钱五分，〕干姜〔炒黑，引血药入血分，祛恶养新。三、五、七分。〕黑豆〔炒，一大撮。以上六味，即黑神散原方，有肉桂、甘草，天寒内无热者，可用桂、姜。〕牛膝〔生用。三钱。〕续断〔酒炒。〕泽兰〔四味皆行瘀而带补。〕元胡〔酒炒。各二钱。〕楂肉〔均行结气滞血。拌砂糖炒。〕桃仁〔善破瘀血。炒研，各二钱。〕红花〔少用和血，多用行血。八分。〕荆芥〔能入血分散瘀。炒黑，一钱。〕益母草煎汤煎药。口干舌缩，加生鸡子〔一枚。〕调服。寒热往来，加鳖甲〔五钱。〕头痛，加川芎。〔一钱。〕腰痛，加杜仲。〔三钱。〕儿枕痛极、加乳香、没药。〔各六、七分，〕虚汗，加枣仁。〔炒研，三钱。〕悸惊亦加之。汗不止，加参、 。〔各二钱，〕此以祛恶露为主，乃产后必用之剂。然当随所见症，而加以的药治之。如恶露过多，少腹已显无块，按之不痛者，即宜禁用行血破血诸药。

</div>
    <div class="pagination">
<a href="顾松园医镜_page42.html">上一页</a><span>...</span><a href="顾松园医镜_page38.html">38</a><a href="顾松园医镜_page39.html">39</a><a href="顾松园医镜_page40.html">40</a><a href="顾松园医镜_page41.html">41</a><a href="顾松园医镜_page42.html">42</a><span class="current-page">43</span><a href="顾松园医镜_page44.html">44</a><a href="顾松园医镜_page44.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
