<!DOCTYPE html>
<html>
<head>
    <meta charset="UTF-8">
    <title>汤液本草 - 第 7 页/共 39 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>汤液本草 - 第 7 页/共 39 页</h1>
    <div class="content">　　病在心上者，先食而后药；病在心下者，先药而后食。病在四肢者，宜饥食而在旦；病在骨髓者，宜饱食而在夜。

　　卷之二　东垣先生用药心法

　　察病轻重

　　凡欲疗病，先察其源，先候其机。五脏未虚，六腑未竭，血脉未乱，精神未散，服药必效。若病已成，可得半愈；病势已过，命将难存。自非明医听声、察色至于诊脉，孰能知未病之病乎？

　　卷之二　东垣先生用药心法

　　五宜

　　肝色青，宜食甘，粳米、牛肉、枣、葵皆甘。

　　心色赤，宜食酸，犬肉、麻、李、韭皆酸。

　　肺色白，宜食苦，小麦、羊肉、杏、薤皆苦。

　　脾色黄，宜食咸，大豆、豕肉、栗、藿皆咸。

　　肾色黑，宜食辛，黄黍、鸡肉、桃、葱皆辛。

　　毒药攻邪，五谷为养，五果为助，五畜气味合而服之，以补精益气。此五者，有辛酸甘苦咸，各有所利：或散、或收、或缓、或急、或坚、或软，四时五脏，病随五味所宜也。

　　大毒治病，十去其六；常毒治病，十去其七；小毒治病，十去其八；无毒治病，十去其九。谷肉果菜，食养尽之，无使过之，伤其正也。盖阴之所生，本在五味，阴之五宫，伤在五味。是故味过于酸，肝气以津，脾气乃绝。味过于咸，大骨气劳，短肌，心气抑。味过于甘，心气喘满，色黑，肾气不衡。味过于苦，脾气不濡，胃气乃浓。味过于辛，筋脉沮弛，精神乃央。是故谨和五味，骨正筋柔，气血以流，腠理以密，如是则气骨以精，谨道如法，长有天命。

　　卷之二　东垣先生用药心法

　　五伤

　　多食咸，则脉凝泣而变色。

　　多食苦，则皮槁而毛拔。

　　多食辛，则筋急而爪枯。

　　多食酸，则肉胝 而唇揭。

　　多食甘，则骨痛而发落。

　　卷之二　东垣先生用药心法

　　五走

　　咸走血，血病毋多食咸。

　　苦走骨，骨病毋多食苦。

　　辛走气，气病毋多食辛。

　　酸走筋，筋病毋多食酸。

　　甘走肉，肉病毋多食甘。

　　夫五味入胃，各归所喜攻，酸先入肝，苦先入心，甘先入脾，辛先入肺，咸先入肾。久而增气，物化之常也；气增而久，夭之由也。

　　卷之二　东垣先生用药心法

　　服药可慎

　　热中、消中，不可服膏粱、芳草、石药。夫芳草之气美，石药之气悍，二者其气急疾坚劲，故非缓心和人，不可以服此。夫热气剽悍，药气亦然，二气相遇，恐内伤脾。脾者，土也，而恶木。服此药者，至甲乙日更论。

　　卷之二　东垣先生用药心法

　　论药所主

　　海藏云：汤液要药，最为的当，其余方论所着杂例，比之汤液稍异，何哉？盖尹、仲景取其治之长也。其所长者，神农之所注也。何以知之？《本草》云：一物主十病，取其偏长为本。又当取洁古《珍珠囊》断例为准则，其中，药之所主，不必多言，只一两句，多则不过三四句。非务简也，亦取其所主之偏长，故不为多也。

　　卷之二　东垣先生用药心法

　　天地生物有浓薄堪用不堪用

　　表格一　故治病者，必明六化分治，五味五色所生，五脏所宜，乃可以言盈虚病生之绪也。谨候气宜，无失病机。其主病何如，言采药之岁也。司岁备物，则无遗主矣。先岁物何也，天地之专精也，专精之气，药物肥浓，又于使用，当其正气味也。五运主岁，不足则物薄，有余则物精，非专精则散气，散气则物不纯。是以质同而异等，形质虽同，力用则异也。气味有浓薄，性用有躁静，治化有多少，力化有浅深，此之谓也。

　　表格二　表格三　表格四　表格五　表格六　表格七　表格八　表格九　

　　卷之二　东垣先生用药心法

　　气味生成流布

　　阳为气，阴为味；味归形，形归气；气归精，精归化；精食气，形食味；化生精，气生形；味伤形，气伤精；精化为气，气伤于味。

　　阴味出下窍，阳气出上窍。味浓者为阴，薄为阴中之阳，浓则泄，薄则通；气浓者为阳，薄为阳中之阴，薄则发泄，浓则发热。

　　壮火之气衰，少火之气壮；壮火食气，气食少火；壮火散气，少火生气。天食人以五气，地食人以五味。五气入鼻，藏于心肺，上使五色修明，音声能彰；五味入口，藏于肠胃，味有所藏，以养五气，神和而生，津液相成，神乃自生。

　　卷之二　东垣先生用药心法

　　七方

　　大：君一，臣三，佐九，制之大也。远而奇偶，制大其服也。大则数少，少则二之。

　　肾肝位远，服汤散，不厌顿而多。

　　小：君一，臣二，制之小也。近而奇偶，制小其服也。小则数多，多则九之。心肺位近，服汤散，不厌频而少。

　　缓：补上治上制以缓，缓则气味薄。治主以缓，缓则治其本。

　　急：补下治下制以急，急则气味浓。治客以急，急则治其标。

</div>
    <div class="pagination">
<a href="汤液本草_page6.html">上一页</a><span>...</span><a href="汤液本草_page2.html">2</a><a href="汤液本草_page3.html">3</a><a href="汤液本草_page4.html">4</a><a href="汤液本草_page5.html">5</a><a href="汤液本草_page6.html">6</a><span class="current-page">7</span><a href="汤液本草_page8.html">8</a><a href="汤液本草_page9.html">9</a><a href="汤液本草_page10.html">10</a><a href="汤液本草_page11.html">11</a><a href="汤液本草_page12.html">12</a><span>...</span><a href="汤液本草_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
