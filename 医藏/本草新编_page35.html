<!DOCTYPE html>
<html>
<head>
    <meta charset="UTF-8">
    <title>本草新编 - 第 35 页/共 41 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>本草新编 - 第 35 页/共 41 页</h1>
    <div class="content">　　阿胶，味甘辛，气平、微温，降也，阳也，无毒。入太阴肺经，及肝、肾二脏。止血止嗽，止崩止带，益气扶衰，治劳伤，利便闭，禁胎漏，定喘促，止泻痢，安胎养肝，坚骨滋肾，乃益肺之妙剂，生阴之灵药，多用固可奏功，而少用亦能取效。唯觅真者为佳。

　　或疑阿胶煎膏，必取阿井之水，黑驴之皮以煎之，然而安得尽取黑驴之皮，彼地取杂驴皮以煎膏，亦可用乎？曰：阿胶原取阿井之水，非必取黑驴之皮也。阿井生东方，取其天一生水，且其性急而下趋，清而且重，乃济水之所注，取其去浊以祛逆痰也。用驴皮者，驴性最纯，而皮则取其外现于皮肤，原不必取黑以走肾也。夫水入于肾，而皮走于肺，肺主皮毛，故用皮也。前人尚黑驴皮者，谓黑属水，以制其热则生风之义，反为蛇足矣。

　　或问阿胶益肺生阴，安得真者而用之？曰：阿胶出于东阿者即真，不必问其真假。东阿之水，皆济水之所注也。（〔批〕亦是，然出于阿井者，更妙。）

　　或问近人阿胶，多加药品同煎，想更有益乎？曰：阿胶之妙，全在济水。若加药味杂之，更失其义。本欲加药味以取益，谁知反因药味而失利乎。世人强不知以为知，半是此类也。

　　卷之五（羽集）

　　熊胆

　　熊胆，味极苦。治男妇时气热蒸，变为黄胆，疗小儿风痰壅塞，发出惊痫。驱五疳杀虫，敷恶疮散毒。痔漏涂之，立建奇功。此物至寒，能退大热，可一用，而不可再用者也。存之以治火热而兼湿病者。

　　熊胆必取人熊者始佳，人熊之胆长八寸，余胆不过长五、六寸耳。

　　昔舍下演戏，邻人陈姓子年十三，侧楼观看，与同伴揪跌，误从楼遮阳堕下石板，仅闻一声，急视之，则两目反张出血，鼻口耳皆振出血。其父抱归，尚有微气。有人云得熊胆酒服可治。余取家藏熊胆五分，研碎，调陈酒一大碗灌下，少顷即苏。次日，跳跃如初。至今未明其义。然亲试目击，因录之以俟识者也。（金孝芑识）

　　卷之五（羽集）

　　鹿茸（鹿角、鹿胶、鹿角霜、鹿肾、鹿血）

　　鹿茸，味甘、咸、苦、辛，气温，无毒。益气滋阴，扶肢体羸瘦，强志坚齿，止腰膝酸疼，破留血隐隐作疼，逐虚劳洒洒如疟，治女人崩中漏血，疗小儿寒热惊痫，塞溺血泄精，散石淋痈肿。

　　鹿角，味淡，气温。逐鬼辟邪，轻身益气，续绝伤，强筋骨，消痈疽，愈恶疮，止妇人梦与鬼交，令病者招实鬼话。

　　鹿胶，止痛安胎，大补虚羸，疗跌扑损伤，治吐衄崩带。

　　鹿角霜，专止滑泻。

　　鹿肾，补中以滋肾元。

　　鹿血，调血脉，止腰疼。滚酒调热服，生服误。

　　鹿一身皆益人者也，而鹿茸最胜。凡阳痿而不坚者，必得茸而始能坚，非草木兴阳之药可比，但必须用茸为妙。如不可得茸，用三寸长之毛角亦佳，犹胜于鹿角胶也。夫鹿乃阳兽，而世人转讥东坡之误，真不善读书者也。《本经》言麋属阳者，乃传写之误也。麋乃鹿之小者，鹿乃麋之大者，亦非也。麋鹿同形，而种实各别，麋小而鹿大者，尚是从形而分别之也。麋体生来是小，而老亦不大，鹿则老而弥大也。东坡谓鹿在山而麋在泽，亦非。麋实生于山也。夏至鹿角解，冬至麋角解，亦非阳退阴退之义。鹿，阳兽也，夏至则一阴生，阳得阴而生新，则旧者自去，故鹿角至夏至而解也。麋，阴兽也，冬至则一阳生，阴得阳而生新，则旧者难留，故麋角至冬至而解也。天地之道，阴阳两相根也，阳得阴而阳生，阴得阳而阴长。

　　麋、鹿之角，亦何独不然。只因《本经》传写之误，以致人错认鹿为麋也。予不得不辨之，然而人终不信也。予更有辨麋之法，麋有四目，非目在眼上也，前腿外 之间有似目者二处，有则麋而无则鹿，至易辨也。鹿茸益阴，然亦无大效，不必取之以入药。世人有麋、鹿合而成膏，以治阴阳之虚则可耳。然而用麋、鹿为膏，又不若用鹿胎，加之人参、熟地、山茱、山药、茯苓、牛膝、柏子仁、巴戟天、肉苁蓉、炒枣仁、甘草、白术、麦冬、沙参、五味子、杜仲、破故纸、黄 、当归，为全鹿丸之更妙也。用大鹿为全鹿丸者，误。鹿胎为丸，大能生先天之气，益后天之母，健脾生精，兴阳补火，至神之丸，奈世人未识耳。

　　或疑鹿茸白者，非鹿茸也，乃麋茸也，必以紫者为佳，果然乎？曰：鹿茸不论紫白，大约角上毛短者为鹿茸，角上毛长半寸者为麋茸，最细而又多毛，然而天下鹿茸多而麋茸少。盖麋种雄最少，而雌最多，遇鹿则交，世人未知，因识之，以辨鹿、麋之分，最易别也。

　　卷之五（羽集）

　　犀角

　　犀角，味苦、酸、咸，气寒，无毒。人身怀之，为末。入阳明。杀钩吻、鸩、蛇毒、山瘴溪毒，百毒皆除。尸疰、鬼疰恶邪，狐魅、精神诸邪尽遣。伤寒温疫，能解热烦。疮肿、痈疽，专破脓血。镇肝明目，定神安心。孕妇忌服，恐消胎气。此物乃佐使之神药，不可不用，而又不可多用者也。盖犀角属阳，其性喜走而不喜守，守者气存，走者气散。用犀角者，不过欲其走达阳明之经也。然而，犀角不特走阳明也，如有引经之药，各经皆能通达。倘无邪气，孟浪多用，耗散各脏之气，势所不免。气散则血耗，血耗则火起，未有不变生他病者矣，故无邪热之症，断不可多用。

　　或疑犀角入阳明而散热，岂入阳明而散气乎？曰：犀角入阳明，原该散热，而不该散气，然有热则散热，无热必散真气矣。今真气既散，反生内热矣，故犀角善用则解热，不善用又安能解热哉。

　　或问犀角有通天之功，信乎？曰：谓犀角通天者，通人之巅顶也。犀角，阳明经之药，由鼻而升于头，而下环于唇口之间，故凡有头面之火，不得不藉之为使，令其自下而上也。

　　卷之五（羽集）

　　羚羊角

　　羚羊角，味咸、苦，气寒，无毒。专走肝经。解伤寒寒热在肌肤，散温风注毒伏于骨内，安心气，除魇寐惊梦狂越，辟邪气，祛恶鬼。小儿惊痫，产妇败血，皆能治之。此物亦备用，以待变者也。

　　羚羊角，不可轻用之药，宜于治实症，而不宜于治虚症。

　　或问羚羊角，别本载久服强筋骨，轻身，起阴益气，利丈夫，似乎为强阳助气之品。缪仲醇谓：火热则阴反不能起，而筋骨软。咸寒入下焦，除邪热，则阴自起，气自益，筋骨强，身轻也。仲醇之言，未尝非是，然而羚羊角实不能补虚。仲醇亦因《本草》载有利益之语，故曲为解之云，久服强筋骨轻身，起阳益气，入下焦除热，则阴自起，气自益，筋骨强。实治邪而不补正气，不可误也。终不可据之，以望其滋补也。

　　卷之五（羽集）

　　麝香

　　麝香，味辛，气温，无毒。辟蛇虺，诛蛔虫、虫蛊痫疰，杀鬼精，殴疫瘴，胀急痞满咸消，催生堕胎，通关利窍，除恍惚惊怖，镇心安神，疗痈肿疮疽，蚀脓逐血，吐风痰，启寐魇，点目去膜止泪。亦外治居多，而内治甚少也。

　　或问麝香能消水果之伤，然乎？曰：麝香何能消水果，但能杀果木之虫耳。食果过多，胸中未有不生虫者也。生虫则必思果，思果则必多食果矣，初食之而快，久食之而闷。前人用麝香，而食果之病痊，遂疑麝香之能消果也，谁知是杀虫之效哉。（〔批〕解前人之惑。）

　　或问近人治风症，多用麝香以透彻内外，而吾子不谈，岂治风非欤？曰：风病不同，有入于骨者，有入于皮肉者，有入于脏腑者，未可一概用麝香而走窜之也，盖风入于骨髓者，不得已而用麝香，使攻邪之药直入于骨髓，祛风而外出，此治真正中风也。其余风邪不过在脏腑之外、肌肉之间，使亦用麝香引风入骨，反致变生大病而不可救药矣。至于世人不知禁忌，妄用麝香，以治小儿急、慢之惊，往往九死一生，可不慎哉。

　　或疑麝香既不可以治风病，而前人用之，岂皆非欤？曰：前人用麝香以治风症者，不过借其香窜之气，以引入经络，开其所闭之关也。近人不知前人立方本意，毋论关闭、关开，而一概皆用，以致引风入骨，使风之不出，无风而成风症，为可憎耳。

　　卷之五（羽集）

　　驴鞭

　　驴鞭者，驴之外肾也。味甘，气温，无毒。最能长阳，然而单服此一味，绝不效。盖驴鞭非长阳之物也，止能展筋耳。夫阳道之细小也，乃人肝胆之不足，而筋不能舒耳。驴鞭展筋，筋展则阳道宜于修伟矣。然而，驴鞭止能展身内之筋，而不能展身外之筋，必得龙骨、阳起石合用，则外之筋乃展。外筋既展，而谓阳不能展乎。

　　或疑驴鞭亦寻常之物，而称其功用之奇，岂因其驴势之伟长，因疑可以展阳耶？此亦无征不可信之说也。曰：驴鞭不能展阳，余先言之矣。因其与龙骨、阳起石同用，而有相得之验也。夫龙骨得驴鞭而化，龙骨得阳起石而兴，三者配合，始建奇功，缺一而无功也。虽然舍人参、 、术、菟丝、熟地补阳补阴之药，而唯三者之配合也，奇功又何以建哉。

　　卷之五（羽集）

　　獭肝

　　獭肝，味甘、平、咸，微热，无毒。疰病传尸，一门传染者悉效。产劳发热，三时虚汗者殊功。上气咳嗽堪除，鬼毒瘟疠能遣，疗蛊疫，治冷劳，却鱼鲠，消水胀。乃痨瘵中必需之药，不可不先备也。取得之时，以酒煮干焙燥，藏之磁器中，经年不坏。

　　痨瘵之症，久则生虫，用鳗鱼之类，亦可杀虫，何以必用獭肝？盖痨虫之种类不同，而治法之制伏，亦宜各别。用獭肝以制虫者，其虫必食鱼而得之者也，其虫绝似鱼类，故取獭以制鱼也。若鳗鱼亦鱼类，安能以鱼制鱼哉。

　　或问用獭以制鱼类之虫，自是确义，但不知同是痨瘵之症，何易知其虫之似鱼，以用獭肝哉？不知痨虫不同，而辨法实易。凡生鱼类之痨虫者，遇天雨，则胸膈间必怦怦自动，听水声则惊，饮茶水则快，大便必滑，日间肠胃必有微动，而夜则安然者也。闻鱼腥则喜，看网缯鱼笱之类，必孛然色变。此等之症，必须用獭肝入药，始可制之，否则无益。（〔批〕辨症甚确。）

　　卷之五（羽集）

　　腽肭脐

　　腽肭脐，味咸，气大热，无毒。疗 癖 羸，并脾胃劳极，破宿血结聚及腰膝寒酸，辟鬼气，禁梦与鬼交，逐魅邪，止睡被魅魇，祛冷积，益元阳，坚举阳管不衰，诚助房术要药。

　　因多假，又雌多于雄，雌者绝无功效。雄者固兴阳道，然而不配之参、术、熟地、山药、山茱、杜仲、肉桂、巴戟天、肉苁蓉之类，功亦平平无奇，世人好异，动言兴阳必须腽肭脐，谁知药品中多有胜之者，如鹿茸、海马之类，未尝不佳。

　　腽肭脐，鱼也，而人误认海豹为腽肭脐，所以兴阳无大效，转不如鹿茸、海马之能取胜也。

</div>
    <div class="pagination">
<a href="本草新编_page34.html">上一页</a><span>...</span><a href="本草新编_page30.html">30</a><a href="本草新编_page31.html">31</a><a href="本草新编_page32.html">32</a><a href="本草新编_page33.html">33</a><a href="本草新编_page34.html">34</a><span class="current-page">35</span><a href="本草新编_page36.html">36</a><a href="本草新编_page37.html">37</a><a href="本草新编_page38.html">38</a><a href="本草新编_page39.html">39</a><a href="本草新编_page40.html">40</a><span>...</span><a href="本草新编_page36.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
