<!DOCTYPE html>
<html>
<head>
    <meta charset="UTF-8">
    <title>幼幼新书 - 第 112 页/共 309 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>幼幼新书 - 第 112 页/共 309 页</h1>
    <div class="content">　　胃疟令人旦病寒，善饥而不能食，肢满腹大。刺足阳明、太阴横脉出血。

　　《千金翼》黄帝问歧伯曰：疟多方小，愈者何？歧伯对曰：疟有十二种。黄帝曰：疟鬼字何？可得闻乎？歧伯对曰：但得疟字便愈，不得其字，百方不愈。黄帝曰：疟鬼者，十二时愿闻之。歧伯对曰：寅时发者，狱死鬼所为，治之以疟人着窑上、灰火一周，不令火灭，即瘥。卯时发者，鞭死鬼所为，治之用五白衣烧作灰，三指撮着酒中，无酒以清水与服之。辰时发者，堕木死鬼所为，治之令疟人上木高危处，以棘塞木，奇间即瘥。

　　巳时发者，烧死鬼所为，治之令疟人坐，师以周匝燃火，即瘥。午时发者，饥死鬼所为，治之令疟人持脂火于田中无人处，以火烧脂令香，假拾薪去，即瘥。未时发者，溺死鬼所为，治之令疟人临发时，三渡东流水，即瘥。申时发者，自刺死鬼所为，治之令疟人欲发时，以刀刺冢上，使得姓字，祝曰：若瘥，我与汝拔却。即瘥。

　　西时发者，奴婢死鬼所为，治之令疟人碓梢上、棒上卧，莫令人道姓字，立瘥。戍时发者，自绞鬼所为，治之左索绳系其手、脚、腰、头，即瘥。亥时发者，盗死鬼所为，治之以刀子一口，箭一只，灰一筒，刀安疟人腹上，其箭横着底下，即瘥。子时发者，寡妇死鬼所为，治之令疟人脱衣东厢床上卧，左手持刀，右手持杖，打令声不绝，瓦盆盛水着路边，即瘥。丑时发者，斩死鬼所为，治之令疟人当户前卧，头东向，血流头下，即瘥。

　　《千金翼》灸疟法：疟医并不能救者，以绳量病患脚围绕足跟及五指一匝讫，截断绳，取所量得绳置项上，着反向背上，当绳头处中脊骨上灸三十壮，即定。候看复恶寒，再灸三十壮，即定。比至过发一炊久候之，虽饥勿与食尽日。此法神验，男左女右。

　　《外台》：《甲乙经》灸法： 在肩膊内廉，侠第六椎下两傍各三寸，以手按之痛病者，言 。足太阳脉气所发，灸五壮。主液 挛暴，脉急引胁而痛，内引心肺。从项至脊以下至十二椎应手，灸之立已。热病汗不出，肩背寒热 互引，身热咳逆，上气虚喘，喘逆鼽衄，肩甲内廉痛，不可俯仰，眇季胁引少腹而胀痛。小儿食晦，头痛引颐 疟风。

　　《婴童宝鉴》灸法：小儿疟子灸大指、次指外。

　　卷第十七

　　疟疾热而后寒第十《巢氏病源》温疟候：夫温疟与寒疟安舍？温疟者，得之冬中于风寒，寒气藏于骨髓之中，至春则阳气大发，邪气不能出，因遇大暑，脑髓烁，脉肉消释，腠理发泄，因有所用力，邪气与汗皆出。此病藏于肾，其气先从内出之于外。如此则阴虚而阳盛，则病衰，气复反入，入则阳虚，阳虚则寒矣。故先热而后寒，名曰温疟。疟先寒而后热，此由夏伤于暑，汗大出，腠理开发，因遇夏气，济沧之水寒，寒之藏于腠理皮肤之中，秋气伤于风，则病盛矣。夫寒者，阴气也；风者，阳气也。先伤于寒，而后伤于风，故先寒而后热。先伤于风，而后伤于寒，故先热而后寒。亦以时作，名曰温疟。夫病疟六、七日，但见热者，温疟也。

　　《千金》常山汤 治小儿温疟方。

　　常山（一两，切） 小麦（三合） 淡竹叶（切，一升。《外台》用一握）上三味，以水一升，煮取五合。一日至七日儿，一合为三服。八日至十五日儿，一合半为三服。十六至二十日儿，三合为三服。四十日至六十日儿，六合为三服。六十日至百日儿，一服二合半。百日至二百日儿，一服三合。《外台》方同，但云：一岁至七、八岁儿增药水，并以此为率。

　　《千金》又方上用鹿角末，先发时便服一钱匕。

　　《千金》又方上用鳖甲灰，以酒服一钱匕。至发时服三匕，并以火灸身。

　　《千金》又方上烧鸡 中黄皮末和乳与服。男雄女雌。

　　《千金》灸法：小儿温疟，灸乳下一指三壮。

　　卷第十七

　　疟疾寒而后热第十一《巢氏病源》 疟候：夫 疟者，夏伤于暑也。其病秋则寒甚，冬则寒轻，春则恶风，夏则多汗。然其蓄作有时。以疟之始发，先起于毫毛，伸欠乃作，寒栗鼓颔，腰脊痛，寒去则外内皆热，头痛而渴欲饮。何气使然？此阴阳上下交争，虚实更作，阴阳相移也。阳并于阴，则阴实阳虚。阳明虚则寒栗鼓颔，巨阳虚则腰背头项痛。

　　三阳俱虚阴气胜，胜则骨寒而痛，寒生于内，故中外皆寒。阳盛则外热，阴虚则内热，内外皆热，则喘而渴欲饮。此得之夏伤于暑，热气盛，藏之于皮肤之内、肠胃之外，此荣气之所舍，此令汗出空疏，腠理开，因得秋风，汗出遇风乃得之。及以浴，水气舍于皮肤之内，卫气并居。卫气者，昼日行阳，此气得阳如出；得阴如内搏，是以日作。其间日而作者，谓其气之舍。泻内搏于阴，阳气独发，阴邪内着，阴与阳争不得出，是以同日而作。

　　《千金》常山丸 治大人、小儿 疟，说不可具方。

　　常山 知母 甘草（炙） 大黄（各三分） 麻黄（去根节，一两）上五味末之，蜜和丸如梧子大，五丸。小儿黍米大三丸，熟水下，渐加至五丸，服瘥为度。（与寒多于热门中《活人书》祛邪丸，方味都同而分两不同。）《千金》治大人、小儿肺热，痰聚胸中，来去不定转为疟。其状令人心寒，寒甚则发热，热间则善惊，如有所见者。

　　常山汤方常山（三两） 秫米（三百二十粒） 甘草（半两）上三味 咀，每服三指撮。水一盏，煎至五分，发时连服三服。一法，前件药水七升，煮取三升。分三服，至发时令三服尽。儿小者，服一合、二合。

　　《活人书》治疟疾先寒后热，兼治支结。

　　柴胡（八两） 人参（炙） 半夏（浸七次，切） 黄芩 桂（去皮。以上各三两）上锉如麻豆大，每服抄五钱匕。水一盏半，姜七片、枣二个，煎至八分去滓。取六厘清汁温服，日三、夜二。若渴，去半夏加人参、栝蒌根同煎服。

　　卷第十七

　　疟疾寒热更作第十二《巢氏病源》往来寒热疟候：此由寒气并于阴则发寒，风气并于阳则发热，阴阳二气更实更虚，故寒热更往来也。

　　《 全生指迷》论曰：若其人翕翕如热，淅淅如寒，无有时度，支节如解，手足酸疼，头目昏晕。此由荣卫虚弱，外为风邪相乘，搏于阳则发热，搏于阴则发寒，又不治成劳气。宜荆芥散（方在后）。

　　《全生指迷》论又曰：若寒热如疟不以时度，肠满膨 ，起则头晕，大便不通，或时腹痛，胸膈痞闷。此由宿谷停留不化，结于肠间，气道不舒，阴阳交乱。宜备急丸。（方在后）。

　　《全生指迷》荆芥散荆芥穗 人参 白术 当归（切、洗，焙） 黄 芍药桂（去皮。各一两） 柴胡（去苗，二两） 甘草（炙，半两）上为粗末。每服五钱，水二盏，煎至一盏，去滓温服。

　　《全生指迷》备急丸大黄（湿纸裹煨） 巴豆（去皮、心，去油） 干姜（去皮。等分）上为细末，炼蜜和丸如豌豆大。每服一丸，米饮下。羸人服一丸如绿豆大，以大便快利为度。

　　卷第十七

　　疟疾热而不寒第十三《巢氏病源》：夫病疟六、七日，但见热者，温疟也。（温疟方见先热后寒。）又有瘅疟候。夫瘅疟者，肺素有热，气盛于身，厥逆上下，中气实而不外泄，因有所用力，腠理开，气寒舍于皮肤之内，分肉之间而发。发则阳气盛，气盛而不衰则病矣。其气不及之阴，故但热不寒，寒气内藏于心，而外舍于分肉之间，令人消烁脱肉，故命曰瘅疟。其状但热不寒，阴气先绝，阳气独发则少气烦 ，手足热而呕也。

　　《圣惠》治大人、小儿瘅疟，但热不寒，呕逆不下食。宜服香豉饮子方香豉（半合） 葱白（七茎，切） 常山 槟榔（各三分） 川升麻（一两） 知母 生地黄（切） 鳖甲（涂醋、炙令黄，去裙 用。各一两半）上件药锉碎，都以水二大盏半，煎至一盏半，去滓。不计时候，分为三服，一日服尽。小儿服一合。

　　《圣惠》又方常山 甘草（生） 地骨皮（各一分） 生铁（一斤，打碎如棋子大）上件药细锉，都以水二大盏，于星月下浸一夜，横刀一口安在药上，早晨煎取一盏去滓，空腹分为二服。

　　重者不过二剂瘥。小儿服一合。

　　《圣惠》治大人、小儿瘅疟，发作不定，但热不寒，宜服此方。

　　常山 桃仁（汤浸，去皮尖、双仁，麸炒微黄） 黄丹（炒令紫色。各一两） 香豉（一合，炒干）上件药捣，罗为末，炼蜜和丸如梧子大。每至发日，空心煎桃仁汤下十丸。于发时再一服。（小儿，粟米大五丸。）《圣惠》治小儿痰热发疟。

　　知母散方知母 鳖甲（涂醋、炙令黄，去裙 。各一两） 牡蛎粉 常山（各半两）上件药捣，细罗为散。每服以粥饮调下半钱，日二服。量儿大小以意加减。

　　《圣惠》治小儿疟疾烦热。

　　牛黄丸方牛黄 杏仁（汤浸，去皮尖、双仁，麸炒微黄。各一分）上件药同研如膏，炼蜜和丸如麻子大。每服以温水下三丸，日三服。量儿大小加减服。

　　张涣知母丹 治小儿发热疟甚者。

　　知母（微炒） 鳖甲（酥炙，去裙 ） 川大黄（细锉，微炒） 赤茯苓 朱砂（细研、水飞。各一两） 川朴硝 川升麻（各半两） 龙脑（一钱，研）上件同拌匀，炼蜜和丸如黍米大。每服五粒至七粒，生姜汤下。大便利下即愈。量大小加减。

　　《活人书》治疟疾但热不寒者。

　　知母（六两） 甘草（炙，二两） 石膏（一斤） 桂（去皮，秤三两） 粳米（二合）上锉如麻豆大。每服五钱，水一盏半，煎取八分，去滓服。

　　卷第十七

　　疟疾寒而不热第十四《巢氏病源》寒疟候：此由阴阳相并，阳虚则阴胜，阴胜则寒。寒发于内而并于外，所以内外俱寒，故病发但战栗而鼓颔颐也。

　　《全生指迷》论大人、小儿疟疾：若寒从背起，冷大如手，不甚战栗，似欲发热而汗出；或即头痛呕吐时作，其脉迟小。此由脾胃素弱，因气寒而收聚，水谷不能克化，变而成痰。伏痰在内，阴上乘阳，阳为阴所乘，所以作寒逼而成汗。宜服旋复花丸、半硫丸。（方并见本门。）《圣惠》治大人、小儿寒疟不止。

　　雄黄丸方雄黄 硫黄 朱砂 桂心（末） 干姜（生用） 巴豆（去皮、心，以水二升煮水尽，压去油，研如面。各一分） 麝香（半两） 阿魏（半分）上件药相和，研令匀细，以醋煮面糊为丸如梧桐子大。未发前，以绵子裹一丸安在两耳中，及男左女右，以绵帛系一粒于臂上。一粒可治七人。

　　《圣惠》治大人、小儿寒疟，手足鼓颤，心寒面青。宜用此方。

　　朱砂（细研） 虎头骨 猢狲头骨 砒霜 天灵盖 阿魏 安息香（以上各半两）上件药生捣，罗为末，入朱砂研匀，于端午日午时，用白团和丸如豌豆大。男左女右，手把一丸定后，用绯绢袋子系于中指上，若登溷，即暂解却。一丸可治七人。

　　《圣惠》又方独头蒜（一颗） 黄丹（半两）上件药相和，五月五日午时同捣一千杵，丸如黑豆大。候发时，以温茶下二丸。小儿粟米大一丸。

</div>
    <div class="pagination">
<a href="幼幼新书_page111.html">上一页</a><span>...</span><a href="幼幼新书_page107.html">107</a><a href="幼幼新书_page108.html">108</a><a href="幼幼新书_page109.html">109</a><a href="幼幼新书_page110.html">110</a><a href="幼幼新书_page111.html">111</a><span class="current-page">112</span><a href="幼幼新书_page113.html">113</a><a href="幼幼新书_page114.html">114</a><a href="幼幼新书_page115.html">115</a><a href="幼幼新书_page116.html">116</a><a href="幼幼新书_page117.html">117</a><span>...</span><a href="幼幼新书_page113.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
