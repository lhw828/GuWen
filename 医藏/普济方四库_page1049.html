<!DOCTYPE html>
<html>
<head>
    <meta charset="UTF-8">
    <title>普济方四库 - 第 1049 页/共 1812 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>普济方四库 - 第 1049 页/共 1812 页</h1>
    <div class="content">　　黄精丸【出圣惠方】　延年补益疗万病
　　黄精【十斤净洗蒸令烂熟】天门冬【三斤去心蒸令烂熟】白蜜【三斤】
　　右拌和令匀于石臼中捣一万杵再分为四剂每一剂再捣一万杵过烂取出丸如梧桐子大每服三十丸温酒下日三服不拘时乆服神仙矣
　　服黄精成地仙方【出圣惠方】
　　黄精是芝草精也一名萎蕤一名仙人余粮一名苟格一名勉行一名免子一名重楼一名垂珠一名马箭一名白及一名黄精其叶如竹其茎如桃其花白四月茎长五六尺本黄末赤其花如小豆其实如黍其根似姜昔随羊公神仙常服此药言与天地相毕恒以二月三月采根入地八九寸为上取一石五斗净洗细切以水二防五斗煑令苦味尽漉出以布袋压取汁澄清再煎如膏即止然后炒黒豆黄捣罗为末相和得所揑为饼子如钱许大每服二枚日渐加之百日知騐也一年内即变老为少气力倍増亦焙干筛末水服功与上等
　　又方【出圣惠方】
　　取黄精根茎不限多少细剉隂干捣罗为末每用净水调服任意多少效亦如前
　　又方【出圣惠方】
　　常以二月三月八月采取黄精去须净洗切取一石以水二石煑之从朝至暮如水尽可取热水添之看苦味尽其药羙即出令冷手援使破以酒袋盛压取汁于锅中微火煎如取滓曝干捣罗为末入于煎中相和搅令匀更用火微煎之看可为饼子即止每服如鸡子许大效亦如神若不欲断谷即一服减为三服皆食前服之长生矣
　　又方【出圣惠方】
　　黄精汁【三斗】地黄汁【三斗】天门冬【三斗】
　　右相和以慢火煎之减半入白蜜五斤白茯苓末二斤相和更煎可丸即止丸如弹子大每服一丸以温酒化破服之日三服百日内令人顔如桃花二百日内老者貌如十五六时更不老矣乃为神仙
　　真人饵黄精方【出圣惠方】
　　用黄精细切一石水一石五斗渍之一宿以慢火煑半日勿令沸绞取汁五斗复于铜器中煎之可余三斗许内蜜五升松脂錬成者三斤熟搅可丸乃止丸如弹子大每服以温酒化破一丸服之日三服三十日不复饥长生不死
　　神仙饵黄精丸【出圣惠方】
　　黄精【十斤净洗蒸令烂熟】白蜜【三斤】
　　右相和捣一万杵丸如梧桐子大每服以温酒下三十丸日三服乆服神仙矣
　　神仙饵黄精延年法【出圣惠方】
　　用黄精生者捣取汁三斗于银锅中煎之令可丸即丸如鸡子黄大每日食前食一枚三十日不知饥服之百日行及奔马延年驻景顔色不衰
　　饵云母水方神仙治万病【出圣惠方】
　　用白云母二十斤薄擘以露水八斗作汤分半浄洗云母如此再过又取二斗作汤内芒硝十斤以云母木器中渍之二十日出绢袋盛悬屋上勿使见风日令燥以水渍鹿皮为嚢揉挺之从旦至日中乃以细绢下筛滓复揉挺令得好粉五斗余者弃之取粉一斗内崖蜜二觔搅令如粥内生竹筩中薄削之漆固口埋北垣南崖下入地六尺覆土春夏四十日秋冬三十日出之当如泽为成若洞洞不削者更埋三十日出之先取水一合内药一合搅合尽服之日三服水寒温尽自在腹中十日小便当变黄先疗劳气风疹二十日腹中寒癖消三十日龋齿除更新生四十日不畏风寒五十日诸病皆愈顔色日少长生神仙吾自验之所以述録
　　錬云母粉服饵法【出圣惠方】
　　云母取上好白泽者细擘以水净淘漉出蒸之一日夕下之服更净淘如前去水令干凡云母二斤用塩三斤硝石一斤和云母捣之一日至暮取少许掌上冺着不见星光为熟出安盆瓮中以水渍之令相得经一炊乆澄上清水徐徐去之尽更添水如前凡三十遍易水令淡如水味淡即漉出其法一如研粉澄取淀然取云母淀徐徐生绢袋中滤着单上晒干即成粉矣每日空心以酒调下一钱或水下亦得乆服轻身延年强筋填髓可以负重登山不乏恱泽不老耐寒暑志髙神仙此非古法近东海买塩女子年三百嵗貌同笄女常自负塩重五百余斤如此得效之者其效不一可騐神功矣
　　中山卫叔卿服云母法【出圣恵方】
　　取云母一斤至三斤五色具者细擘之以采茅屋溜水若秋日草上露水以渍之百日内以嚢中援之以绢细罗入乳鉢中研如麫着竹筒中塞口悬甑上以白砂一石盖上蒸之一日一夜气逹上出之又内黍稻米一石蒸之一日取出于铜器中用白蜜和调重汤上煎熬令可丸即丸如梧桐子大每服二丸空心食前以水酒下并得日三服十五日加至三丸常以鸡鸣时及午时星辰出时服之三十日身轻目明五十日筋骨强盛七十日三虫伏尸皆去八十日皮肤光泽九十日入水火不烧濡百日易筋骨三百日行及奔马一年为真人又云年七十以上四百日以后乃得仙矣
　　又方【出圣惠方】
　　取云母粉一斤硝石白一斤同捣细绢罗更研如麺白蜜三斤合调内生竹筒中漆固口埋北垣下三十日出之当化成水铜器中盛每日空心以水若酒调下一栗殻渐渐加之日三服二十日身光三十日露不着身五十日火不能害百日之后便成仙矣
　　神仙饵云母法【出圣惠方】
　　云母粉【一斤】桂心【一斤捣罗为末】葱叶【捣绞取汁三升】
　　右合和为一处内生竹筒中于一石米下蒸之令米熟即化成水每于食前服一栗殻二十日气力强盛服之四十日顔如童子服之百日严冬入水不寒一方入袋中银砂石器中水煑石软以冷水浸而和袋揉洗下者为粉
　　又法【出圣惠方】
　　取羙玉一斤捣细罗研之内云母水中十日当消日可服之凡诸石屑内云母水中皆消不但是玉也
　　神仙服胡麻法延年驻夀【出圣惠方】
　　用胡麻三斗净淘上甑蒸气遍出日干以水淘去沫却蒸如此九度以汤脱去皮簸令净炒令香杵为末蜜丸如弹子大每服温酒下一丸忌毒鱼生菜能除一切痼病至一年面光泽不饥三年水火不能害行及奔马乆服长生上党者尤佳酒调散亦可
　　神仙饵胡麻法【出圣惠方】
　　用胡麻一石淘去上黒皮令白蒸之一日曝干捣碎釡中用水一石五斗又蒸之令釡中有一石许水便倾胡麻置一瓮中尽釡中汤泼之以麦蘖一斗捣内瓮中醸之如作糖法两复时尽去却糟煎之三分余一分更盛置铜器中坐一釡汤中猛火煑之令稠瓷瓮内贮之每服如鸡子大三丸服百日充益肌肉鬓髪还黒耳目聪明能长服之夀命无穷
　　神仙饵胡麻膏益夀延年老人复少方【出圣惠方】
　　胡麻膏【一斗】韮头【一斤】
　　右相和慢火煎令韮焦黄去韭每日温酒下二合服之至百日去防肌肤充益二百日老者复少三百日延年益夀乆服不已长生
　　乐子长饵胡麻膏【出圣惠方】
　　胡麻膏【一斗】薫陆香【二斤以水五升洗取屑入膏中同煎】
　　右相和以慢火煎令水尽滤去滓盛于不津器中每日以温酒调服二合百日玉女待之神效五百日神仙迎人去道之近矣
　　神仙服胡麻法
　　用胡麻三斗肥者拣择使净于微火上熬令香热摊之捣令细和白蜜三升搅令相得安金银或铜器中又安置釡口上着水重煎以栁木箆搅勿令着底视药稠硬乃出之用栢木杵臼捣三万杵丸如梧桐子大每服三十丸以酒若水下食前服服尽一剂肠化为筋不畏寒热面如童顔头白更黒齿落重生耳目聪明后天不老如食酒肉五辛取药一丸丸如胡桃大咀嚼以口中津液下之服尽一剂更不衰老驻流年补骨髄强志记充肌肤美顔色百无所忌此药当以腊月顿合当合之时不用见防孝产秽鸡犬等清净室内和合若有犯秽服无所效大有功力不能尽述服者当自知尔
　　神仙服胡麻粉法
　　用胡麻一斗净簸拣蒸一炊乆出晒干又蒸凡九蒸九晒了微捣去皮炒令香更簸取四升用地黄汁溲为剂却防干细罗为散每服以温酒调下三钱日三服十日外即觉有功若七十老人服百日外肌肉还如少时亦能絶谷数试有验
　　胡麻散　益夀延年去客热
　　胡麻子　白茯苓【去黑皮】生干地黄【焙】天门冬【去心焙各八两】
　　右捣罗为细散每服方寸匕食后温水调下
　　胡麻丸　延年返老补填骨髄保固丹田
　　用胡麻半斤防去土研碎以米醋三升瓷器煑尽醋后入茯苓人参云母粉各一两同丸如梧桐子大每服二十丸甘泉水下不拘时
　　神仙服天门冬法　如居山逺行辟粒不饥服至十日身轻目眀二十日百病愈顔色如花三十日髪白更黑齿落更生四十日行及奔马百日服之延年矣天门冬【二斤】熟干地黄【一斤】
　　右捣罗为末链蜜和丸如弹子大每服三丸以温酒化破服之日三服忌食鲤鱼
　　服天门冬方　强筋髓驻容顔法
　　用天门冬晒干捣下筛食后方寸匕日三服可至十服小儿服尤良与粉以崖蜜丸服之益善惟多弥佳○又捣取汁微火煎取五斗下白蜜一斗胡麻炒末二升合煎搅勿息手可丸即止火大豆黄末和为饼径三寸厚半寸一服一枚日三服百日已上得益此方最上妙包众方○一法醸酒服伤始多无若多即吐去病也蒯道人年近二百而少常告皇甫隆云但取天门冬去心皮切干之酒服方寸匕日三服令人不老补中益气愈百病也天门冬生奉髙山谷在东岳名滛羊食在中岳名天门冬在西岳名管松在南岳名百倍在北岳名无不愈在原陆山阜名颠棘虽然处处有之异名其实一也在背隂地者佳取细切烈日干之乆服令人长生气力百倍治虚劳絶伤年老衰损羸痩偏枯不随风温不仁冷痹心腹积聚恶疮疽痈肿癞疾重者周身脓壊鼻柱败烂服之皮脱虫出顔色肥白此无所不治亦治隂痿耳聋目暗乆服白髪黒齿落生延年益夀入水不濡服二百日后帖泰疾损拘急者缓劣者强三百日身轻三年走及奔马又三年心腹皆去痼疾矣忌食鲤鱼湏常以七月八月九月采其根亦云正月采之过此味也
　　神仙饵术方
　　苍术【三斤】石菖蒲【三斤】
　　右为细散每日空心以水调下三钱日晚再服治百病乆服令人长夀忌桃李雀肉
　　神仙饵术法
　　用苍术一石拣择令净捶碎在从平旦装入甑中蒸至午时即止以釡中汤淋三七遍取汁却入釡中微火煎令可丸即丸如弹子大每服一丸以温酒化破服之日二服治百病轻身益气去风寒不饥渇延年忌桃李雀肉防子饵法蒸如醇麦盛于不津器中酒调服大匙
　　仙术丸　轻身延年
　　用苍术肥者米泔浸不计多少夏秋浸三日春冬浸七日竹刀刮去皮洗净甑上蒸半日作片子焙干石臼内木杵为末炼蜜为丸如梧桐子大每日早辰日午酒下五十丸服至十年后用南烛蒸黒米饭食之能引腹中成木人即神灵矣时烧退髪一两茎若无髪气即木人形具矣
　　服枸养神延年不老地仙方【出圣惠方】
　　用枸不限多少常以十一月十二月正月采根二月三月采茎四月采叶五月采花七月八月九月十月采子以上采者并隂干捣罗为散每服二钱以温酒调下日三服能治一切风乆服诸疾不生为地仙矣
　　神仙服枸法　出淮南枕中记方【出圣惠方】
　　有一人徃西河为使路逢一女子年可十五六打一老人年可八九十其使者深恠之问其女子曰此老人是何人女子曰我曽孙打之何恠此有良药不肯服食致使年老不能行歩所以决罚使人遂问女子年几许女曰年三百七十三嵗使者又问药服有几种可得闻乎女云药唯一种然有五名使者曰五名何也女子曰春名天精夏名枸杞秋名地骨冬名仙人杖一名西王母杖以四时采服之令与天地同夀使者曰所采如何女子曰正月上寅日采根二月上卯日治服之三月上辰日采茎四月上巳日治服之五月上午日采叶六月上未日治服之七月上申日采花八月上酉日治服之九月上戌日采子十月上亥日治服之十一月上子日采根十二月上丑日治服之但依此法治服之二百日内身轻光泽皮肤如酥三百日徐行及马老者复少乆服延年可为真人矣又有并花实根茎叶作煎及单芋子汁煎膏服之其功并等
　　服枸根方【出危氐方】
　　用枸根切一石水一石二斗煑取六斗澄清煎取三升以小麦一斗干净泽内汁中渍一宿曝二徃反汁尽曝干捣末酒服方寸匕日二一年之中以二月八月各合一剂终身不老
　　枸散【出圣济総録】　去风润肺壮筋骨进饮食
　　于正月上寅日采枸根洗去土隂干杵末于二月上卯日服每日空心日午夜卧水调下三钱匕或温酒亦得服及一季即见其功又于四月上巳日采苖五月上建日服七月上建日采叶八月上建日服十月上建日采子以水洗去肉只取其实十一月上建日服余并同前法
　　神仙服槐子法【出圣惠方】
　　取槐子去皮内牛胆中令满隂干百日满取出每服一粒空心新汲水下日晚再服旬内身轻百日内髪变黑乆服齿落重生行及奔马
　　神仙上品服槐子法【出圣惠方】　延年不老
　　取十月上旬巳日取槐子角二斗以两只新瓦盆内合着用纸麻泥封闭周廻令不泄气四十九日开之自烂去皮后以新布挼取黒子以新汲水洗净方内贮从月一日服一粒随意津水茶下逐日添一粒至十日却一粒又至十日依前一粒至十粒令人长夀治风补脑髪须尽黑仙书所传槐子者于诸药中为最其法取十月巳日收并不可错圎实者每日服五粒以井华水下亦畏触服至一年皮肤光泽二年身体轻健三年已外补脑明目乆逺服食其功难状
　　神仙服菊花延年不老【出圣惠方】
　　春三月甲寅日出时采叶夏三月丙寅日日出时采茎秋三月庚寅日出时采子冬三月壬寅日日暮时采根其叶苦更生茎名固盈花名长生名化生又常十月戊寅日平旦时采精者菊实也既采得须拣择令净取三分为一剂春更加长生半两固盈半两化生半两以成日捣罗为末破日炼蜜和丸如梧桐子大每早晨以水下三七丸日暮再服一年后万病除身轻目明益力増夀二年内山行诸虎狼虫兽皆自避路不敢相近三年内与鬼神相通五年内上知天文同毕为真人矣又王子乔常取白増年方三月上寅日采名曰玉英六月上寅日采名曰容成九月上寅日采名曰金精十二月上寅日采名曰长生长生者根茎子叶四味并隂干百日取等分以成日合捣千杵为末酒调下一钱匕以蜜丸如梧桐子大酒服七丸一日三服百日身轻润泽服之一年髪白变黑服之二年齿落再生服之三年八十嵗老人变为童儿神效
　　张果先生服杏仁法【出王氏传济方】
　　夫人体于天形于地以日为魂以月为魄一生已后更不合死皆长生不老矣药假篱根之下凡人枉死无容冠冕之旒贵耳贱目只重吴蜀之空名药有万嵗之尊号务在用义以为必效殊不知长生之秘服之则可延年世上单服一味药而得延者黄精枸就中将为妙品犹有生头痛病而难服彭祖受南山四皓炼杏仁为丹以致仙宫而王子晋丁令威等并不去世事畜妻子服生杏仁服之乆逺仙来迎乗龙驾鹤以致升腾者只服杏仁矣服之生五脏补筋骨添血髓益精神张计目明视彻千里消痩癖变凡为仙若王子晋服经四十年不觉身飞腾空丁令威服二十年不觉身飞二子者不服诸药唯服生杏仁凢有此神验不湏炼烈生气力全速錬熟减其半力杏仁凡有十名一名长生丸二名千嵗丸三名化白令少丸四名却老丸五名神通万嵗丸六名定精丸七名益精丸八名超陞丸九名□骨轻身丸十名炼意金丹丸其分服之二经厯矣杏仁性不冷不热无一切忌触亦不与诸药相妨唯忌不淘米白糯米甜水粥逡巡吃者亦少不安湏防即可忽客行在路只恐不及如法若逢又淘白糯米甜水粥但放令冷任食多少无妨害惟忌此粥外并不妨杏仁性温平有少苦味乆即甘羙服三年更不觉有苦气惟觉甘不惟下气能去膈上热壮腰脚服者当自知之取生杏仁去皮尖双仁服黄色者尤妙于平旦时空腹未潄口时二七枚口中退皮尖熟嚼令津液半口可咽之讫如得一里任吃诸食如单不见延年者任食肉及荤辛如欲升腾者即不得食一切肉及荤辛任畜妻子营养庸作也肉者易败壊之物所以不益于身长生之道仙家忌之能断诸肉即仙道易成服生杏仁一年百病自除二年身轻目明彻视十里但得延命五十年服经六年骨肉换尽面若桃红延年得七十服经七年行及奔马换旧齿重生服八年玉女侍卫延得一百五十年服经九年时闻仙宫钟磬延年三百年服经十年命与日月齐如食五年及血肉则不得闻也服经二十年身腾空虚而无所归服经三十年仙道毕矣仙宫来迎若断妻子血肉五辛营养者服之二年众仙来迎白日升天如断血味营养只畜妻子者四十年一朝不觉自受众仙来迎余性好射猎血肉为本今登六十逰恒山顶上得此方便于山拾杏仁服之经十年自觉身轻目明便踊跃无睡服二十年余已八十矣本有志一百年即拟自理不敢希望延年忽有三十余人从恒山顶上来余欲避之不得便卓然迎去半里便即礼拜不敢正视有童子先来相引忽然莫识何处湏防闻知是仙宫非人凡世余故留此方遗后明者勿轻勿与凡流徒传必轻之以为口实也张先生服生杏仁慎忌损益法契圣寺原师处得此法原师于王屋山杨行真处得此本右每日旦朝空腹取杏仁二七枚去皮尖双仁者面向东南未潄口前熟嚼令口中津液有半口便即咽却如人行一里当任意食之恐减药力所有杏仁效服三七日四七日即觉泄气过常时三倍服三个月脚热如火腹中瘦病不觉自愈服经八个月肺脏调和痩病永断有如婴儿之视至十六个月脏腑更新胷膈通泰上气永断癖气消散服经二十四月肝脏鲜明肝上有瘕皮不觉自脱落眼目睛明眼病永除目能逺视服经三十二个月脾脏踈畅胃脘开通常自揺动脾气永消腹胃通快服经四十个月肾脏端正去黒皮气无拥滞腰脐之间结冷永尽房室少壮服初满二年百害不伤服经三年百神覆防三年谷气破散脐中疼痛忽然出生血一千片勿惊怪此是药来即就止此是上上应延年之效如三年内大肠中血不下者亦是次上上之善应延年之象如满四年无不下者到五年内其血亦更不来矣如依前更来是谷气厚重药力未加之药肠来当湏杏仁至四十七枚乃可破得谷肠必被药力冲破亦周延年必先之效尔凡服杏仁血下一日不嫌饮食二日平旦泻血泻血之后便闻饮食臰耳闻眼见即生呕逆如有能忍饥七日者是上仙如不能忍饥者任食煑白粳米粥汁饮之以时为之是次仙三日五日并下血一升皆闻食臭八日平旦下血后闻饮食羙任意食之若食即湏少食之多即令人满闷七日别一度下血一升到八日已上平旦血三升二升半八日九日十日十一日并同至十二日已上即两日三度下血至十三日十四日十五日并同至十六日别一度下血六升或五升十六日十七日十八日十九日并同至二十日已上两日三度下血三升四升至二十一日二十二日二十三日并同至二十六日二十七日并同至二十八日已上两日一度下血四升或五升至二十九日三十日并同从此之后从四日减一日其血少于寻常三升二升有似身轻喻若去重担脱靴而行服之者当自知矣恰一百日不觉血定谷肠并被换遍如世人只徒瘥病不要长生者下血之后三日即湏取三椹或桑上青椹杵作细为散亦如煎茶服一两椀其血即止如无椹子末者或蓝汁及刺蓟汁一椀服即止其血之时无度微壮疼少时许即时可明也
　　杏仁酥治万病及诸风虚劳冷方【出圣惠方】
　　家杏仁一石拣完者荡去皮尖双仁捣令烂用好酒二石研滤取汁一石五斗入蜜一斗五升内两石瓮中搅令匀封之勿泄气三十日看之酒上酥出掠取内瓷器中贮之取其酒滓团如梨置空屋中作格安之成饴脯状每日旦服一枚以前酒下其酒亦任性饮之
　　夏姬服杏仁法【出圣惠方】驻顔延年
　　杏仁三斗荡去皮尖双仁早朝蒸之至午时即便慢火微烘之至七日即止每日空腹不拘多少随意服之延驻治病必騐矣湏五月采
　　服椒法【出家藏经騐方】　书林陈括为之
　　青城山老人服椒得妙诀年过九十余貌不类期耋再拜而请之忻然为我说蜀椒二斤净拣去梗枝及闭口者净秤之觧塩六两其色青白背者良研细糁塩慢火煑煑透滚菊末糁塩在椒上用滚汤泡过椒五寸许经宿以银石器慢火煑止留椒汁半盏扫干地铺纸倾椒在纸上覆以新盆封以黄土经宿取寘盆内将干菊花末六两拌滚令匀更洒所余椒汁然后摊于筛子内晒干菊湏花小色黄叶厚茎紫气香味甘名曰甘菊叶可作羮者为真隂干末之初服十五丸早晚不可辍每月渐渐増累之至二百初服之月早十五粒晚如之次月早晚各二十粒苐三月増十粒至二百粒止盐酒或盐汤任君意所歠服及半年间胷膈微觉塞每日退十丸还至十五粒时数服如前日服半年后觉胷膈间横塞如有物凝即每日退十粒退至十五粒止其无碍所服仍前当令气蒸否则前功尽失湏终始服之令椒气早晚薫蒸一日不服则前功俱废矣饮食蔬果等并无所忌节一年效即见容顔顿恱泽目明而耳聪鬂乌而髪黑补肾可轻身固气益精血椒温盐亦温菊性去烦热四旬乃可服之幸勿忽逮至十数年功与造化捋耐老更延年不知几嵗月四十嵗方可服若四十嵗服至老只如四十嵗人容顔如此其验也嗜欲若能忘其效尤卓絶我欲世人安作歌故忉怛
　　服饵令人不老
　　右九月九日采菊花与茯苓松脂服之又佩茱茰食饵饮菊花酒令人不老
　　吴真君服椒方【出王氏传济方】
　　椒性禀五行其叶青其皮赤其华黄其膜白其实黒暖丹府通血脉助元气消酒食毒辟温邪气安五脏调三焦而热不上蒸众芳之中功皆莫及每全州椒一斤拣去浮皮合口者并内银器内炒令透地上铺纸两重倾在纸上用新盆合定周廽以黄土焙半日许其毒成汁自出晒干木臼中轻杵取红皮四五两再入铁臼杵为末以木蜜为丸如梧桐子大干纱袋盛挂通气处每日空心酒下十丸至十五丸半年加至二十丸一年后加至二十五丸并无忌
　　歌曰
　　其椒应五行其人通六义欲知先有功夜间且不起服之半年内脚心汗如水四时去烦劳五脏无风气明目腰不疼身轻心健记别更有异能三年精自秘顔貌如婴童精爽又少睡但服此神妙一生无疟痢若能志心服三尸自然弃更有九般虫各各自廽避倘逢此色人第一湏意虽未遇神仙初縁已得地
　　神仙服蒺藜延年方【出圣惠方】
　　用蒺藜子三升不限州土不问黒白但取其坚实者舂去刺净簸拣择蒸一炊乆晒干捣细罗为散每服食后以酒或清水调下三钱日再服如觉冷即每取附子五两炮裂去皮脐捣罗为散与蒺防末相和合匀服之亦佳每服后皆以三五匙饭之此药治一切风气野鸡痔恶疮男子隂汗疝气妇人发乳防下并主之
　　神仙服蒺藜方【出圣惠方】
　　用蒺藜子一石常以七月八月熟时收采曝干先舂去刺然后捣罗为末每服二钱以新汲水调下日三服勿令中絶断谷长生服之一年以后冬不寒夏不热服之二年老者复少髪白再黒齿落重生服至三年身轻延年
　　神仙服桂水令身轻健方【出圣恵方】
　　桂心【三两捣罗为末】葱涕【三升】
　　右相和内青竹筒中盛于甑上蒸之三日三夜即止冷取出每服半合以酒相和服之三服乆服可行水上神仙矣
　　神仙服商陆延年通灵方【出圣惠方】
　　用商陆白者一百二十斤切以竹筐盛悬于鬼门上隂干百日满捣罗为末分为十二分每一分用好纸作袋盛之每服五钱以井华水调下日二服渐渐减食百日即见百里事二百日即见五百里事及见地下伏藏人间乃飞空自在神仙所秘忌食犬肉
　　神仙服商陆根方【出圣惠方】
</div>
    <div class="pagination">
<a href="普济方四库_page1048.html">上一页</a><span>...</span><a href="普济方四库_page1044.html">1044</a><a href="普济方四库_page1045.html">1045</a><a href="普济方四库_page1046.html">1046</a><a href="普济方四库_page1047.html">1047</a><a href="普济方四库_page1048.html">1048</a><span class="current-page">1049</span><a href="普济方四库_page1050.html">1050</a><a href="普济方四库_page1051.html">1051</a><a href="普济方四库_page1052.html">1052</a><a href="普济方四库_page1053.html">1053</a><a href="普济方四库_page1054.html">1054</a><span>...</span><a href="普济方四库_page1050.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
