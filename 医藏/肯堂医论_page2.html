<!DOCTYPE html>
<html>
<head>
    <meta charset="UTF-8">
    <title>肯堂医论 - 第 2 页/共 5 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>肯堂医论 - 第 2 页/共 5 页</h1>
    <div class="content">　　炮制

　　 凡用，勿取高丽及色枯体虚者。采得去芦用，如不去，能吐人。又丹溪云：若服人参一两，入芦一钱，则一两之参徒费矣。戒之。

　　主治

　　 《本经》云：味甘微寒（寒字误）。主补五脏，安精神，定魂魄，止惊悸，除邪气，明目，开心益智，久服轻身延年。一名金衔，一名鬼盖。按：五脏之正气不足，而乱气乘之，则心神为之不宁，故令虚劳之人梦寐不安，神不守舍。人参所以安精神、定魂魄、止惊悸，以其能补五脏之正气也，正气复则邪气除矣。而时师类于补气之外，另求所谓清镇之药者，谬矣。

　　疗肠胃中冷，心腹鼓痛，胸胁逆满，霍乱吐逆，调中，消渴，通血脉，消胸中痰，破坚积。治肺气不足咳嗽，止烦躁，变酸水，杀金石药毒，令、人不忘，患虚而多梦，俱用之。

　　洁古云：治脾、肺阳气不足，及肺气喘促，短气少气，补中暖中，泻脾、肺、胃中火邪。然非升药引用，不能补上升之气。升麻一分、人参三分为相得也。若补下焦元气，泻肾中火邪，茯苓为之使。又云：补虚用之，又能补胃，治咳嗽则勿用，短气则用之。东垣云：人参甘温，能补肺中之气。肺气旺则四脏之气皆旺，肺主诸气故也。仲景以人参为补血者，盖不自生，须得生阳气之药乃生，阳生则阴长，血乃旺矣。若阴虚单补血，血无由而生，无阳故也。

　　又云：治中汤同干姜用，治腹痛、吐逆者、里虚则腹痛，此药补之，是补其不足。又云：补气用人参，如气短、气不调及喘者加之。

　　海藏云：人参味甘温，调中益气，即补肺之阳，泻肺之阴也。若但言补肺，而不论阴阳、而寒热、何气不足，误矣。若肺受寒邪，宜此补之；肺受火邪，不宜用也。肺为天之气，即手太阴也，为清润之脏，贵凉而不贵热，则其为寒象可知。若其伤热，则沙参。沙参味苦、微寒，无毒，主血积精气，除寒热，补中，益肺气。治胃痹心痛结热，邪气头痛，皮间邪热，安五脏。

　　人参味甘微温，补五脏之阳也；沙参味苦微寒，补五脏之阴也，安得不异。易老取沙参代人参，取其苦也。苦则补阴，甘则补阳。《本经》虽云补五脏，亦须各用本脏药相佐，使随所引而补一脏也，不可不知。

　　近世用人参者，往往反有杀人之害。富贵之家，以此为补元气之妙药，其身欲壑太过，藉参补养，每见危殆者，乃不明当用不当用之过也，况杂入温补剂中，则尤谬矣。世人仅知用参之补，而不知行气，徒形壅塞，不能流通矣。余用参一钱，必加陈皮一分，取效敏捷，参看治验录，即知其用法。

　　按：《主治要诀》谓：人参之用有三：补气也，止渴也，生津也。补气不必言，何为生津而止渴？盖脾气输于肺，肺气下降，津液乃生，犹蒸物然，热气熏蒸，旋即成液，故气不足则渴，补其气则津生而渴自止矣。能消痰、变酸水者，脾气不足，不能运化精微，故蓄而为饮，以人参补之，治其本也。疗肠中冷者，气为阳，阳虚则内寒，而人参补气也。止腹痛者，补里虚之效也。破坚积者，养正气，积自除也。止燥烦、治梦纷纷者，本经安，精神定，魂魄之功也。又人参助肺气，何谓能治喘嗽？人参实元气，何为能治逆满？此盖为因虚而致者。言正气夺而用之，则为补虚；邪气盛而用之，则为实实，要在精审而已。故洁古又云喘嗽勿用，戒实实也。余治一人喘嗽，服泻肺药，益甚；投以人参，一服而止，非谓喘嗽概不可用人参也。胸胁逆满，反胃吐逆，邪气方盛固不可用人参；然伤寒、杂病下后亡阴，胸中之气因虚下陷于心之分野，而致心下痞者，用导气之药，则痞益甚，须用人参补之。故仲景治胸痹，以人参汤主之，若实者，则宜枳实薤白桂枝汤也。胃虚谷气不行，胸中闭塞而下区者，用辛药泻之，则呕益甚，惟宜益胃，扬谷气而已。故胃反呕吐，小半夏汤不愈者，服大半夏汤与人参立愈。此仲景要诀也。今人不察病之虚实，不谙药之补泻，一遇喘满、呕逆之症，便谓有余，杂以破气之药投之，妄言气无补法，遂视人参若堇、鸩然，而病患亦遂束手待毙而无憾，可胜叹哉！三复经文，不觉 缕。

　　卷中

　　论犀角

　　犀角，以黑如漆，黄如粟，上下相透，云头雨脚分明者为佳。近人多巧伪，药染汤煮，无所不至，然亦易辨。犀不可见日并贮，若犯之，则色理粗燥。凡蜜犀角嫩者，以凤仙花染之。

　　犀有水、旱二种，以水犀为上。凡心、胆、肝三经之热，允为良药。

　　卷中

　　杂记

　　《梦溪笔谈》云：医用艾一灼，谓之一壮者，以壮人为法。其言若干，壮人当根据此数也；若老幼羸弱，当量力减之，不可拘执以误人。

　　余幼时见水蛭，恶而溺之数四，化为水。又一日见之，以蜜一匙滴之，即缩不动，久之亦化为水。嗣后虽经阴雨不复活。二物之能制蛭毒如此（物性相制之理，不可不知，以备一时缓急之需，亦不可少也）。而昔人有蛭者，医者见之，乃极劳扰，惜乎其不知此也。又云：医者所论，人须、发、眉虽皆毛类，而所主五脏各异。故有老而须白、眉发不白者，脏有所偏故也。大率发属心，禀火气，故上生；须属肾，禀水气，故下生；眉属肝，故侧生。男子肾气外行，上为须，下为势。女子、宫人无势，则亦无须，而眉、发无异于男子，则知不属肾也。又云：四明生奉真，良医也。天章阁待制许元，江淮发运使奏课于京师，方欲入对而其子疾亟，瞑而不食， 欲逾宿矣。奉真视之，曰：脾已绝，不可治，死在明日。元曰：观其疾势，固知其不可救，今方有事，须陛对，能延数日之期否？奉真曰：如此事可。诸脏皆以衰，唯肝脏独过，脾为肝所胜，其气先绝，一脏绝即死。若急泻肝气，肝气衰则脾少缓，可延三日，过此无药也。乃投药。至晚，乃能张目，稍稍复啜粥，明日渐苏而能食。元曰：甚喜！奉真笑曰：此不足喜，肝气渐舒耳，无能为也。后三日果卒。

　　所载各论，多采前哲指迷之言。以下高氏续补，乃增原书不及，细心研究。胜读书十年，识者自知。

　　酿酒之时，寒之则甘，热之则酸。酸则蛤粉、田螺之类投之，凉其热也；甘则以 火绵包，而悬酒中，温其寒也。又有酒酸而以官桂、砂仁之类救之，亦医家从治之法也。

　　治大风眉发脱落

　　苦参（末，半斤） 生槿皮（末，四两）

　　上炼蜜丸弹子大，每服一丸，日进三服，清茶送下。

　　治天泡疮单方

　　用香滋一味。

　　治杨梅疮毒

　　羌活 当归 白芍药 金银花 牙皂（各五钱） 冷饭团（四两，即鲜土茯苓）

　　共煎服。若加蟾蜍一只、陈酒四两同煎，其效尤捷。

　　又治一妇，面目朝肿，腿足午后肿甚，六脉浮濡，诸治莫效，而乞余方治。此证由风湿而起，《内经》云：面肿曰风，足胜肿曰水。以麻黄、防风开表逐风，五苓利湿行水，十服诸恙俱瘳。

　　此即《金匮》所谓风水症是也。自此以下十三条，原抄本所载，殷氏校板则无，今从原本补入，以广智识。

　　又治一妇，面目、周身黄如染金，腹胀气促。始由果斋用仲景栀子柏皮汤治之，不应。

　　余诊脉濡而沉，此属湿蕴日久，水窜腠理，未能外达，郁湿化热而发黄，投以茵陈蒿汤加栀、柏、大黄，以泄湿热，外用金麟黑脊活鲫鱼七尾，剪鱼尾贴脐之四围，当脐勿贴，干则易之，未及四时，水由脐出，其黄渐退，如是旬日厥疾以瘳。

　　按：此法捷效。（寿）仿其方法，屡治屡验，缘世罕见，今特志之，以启后迸。然此方《准绳》中未载，偶阅《秘旨》，有一方与此仿佛。后质之椿田，亦云李冠仙用之，亦效若桴鼓，第不知始自何人，容再查明，以待博雅教政（澜志）。

　　果斋治妇人吐血盈盆，诸药罔效，因思前哲有以血导血归源法，嘱其取吐出之血，瓦器盛之，候凝，铜锅炒血黑色，以绵纸盛放地上一周时，出火毒，研极细末，用鲜侧柏叶五钱，麦冬一钱煎汤，调血炭末五分，二三服，血自归源。屡验屡效。又，治吐血宜用苦寒者，有戒用苦寒者，尤当随症择用，未可执一以误人也。

　　《楼氏纲目》治吐血，皆用诸药炭，亦颇捷效。今以血导血归源，亦师其意而变化敏捷，取效昭着。

　　按：余治一妇，吐血倾盆，数日不止，目闭神昏，面赤肢软，息粗难卧，脉左沉、右洪，重按幸尚有根，此郁火久蒸肺胃，复缘暑热外逼，伤及阳络，致血海不敛，危在顷刻。因思止血诸药，着寒者多投之，必呕，乃变通成法，先用甘寒，冀其人胃清、上血止，再商二贴血止，亦创见也。服后夜寐甚安，血止，神清，惟神倦懒言，奄奄一息。脉虽稍平，右愈浮大无力。此血去太多，恐延虚脱之患，经云：血脱者，益其气。遂师其意用人参（七分，秋石水拌）、黄（七分，黄芩水炙黑）、归身（一钱，炒黑）、怀山药（钱半）、茯苓（三钱）、大麦冬（钱半，去心）、蒸北五味（七粒），和入甘蔗汁、梨汁、藕汁，服三帖，食进、神健而瘳。观此，知病有虚实，体有强弱，本难执一。但今人吐血，挟虚者多，而医者辄用苦寒，是昧于虚实，宜乎得愈者少而夭枉者多矣。今将八汁饮方附后，以备明哲商酌而教正之幸甚。又方：甘蔗汁、藕汁、芦根汁（各一酒杯）、白果汁（二匙）、白萝卜汁（半酒杯）、梨汁（一酒杯）、西瓜汁（一酒杯，生冲）、鲜荷叶汁（三匙），七汁和匀，隔水炖热，冲入瓜汁，不住口缓缓频饮。凡属虚火，转危为安，用之屡效。若非夏令，无瓜、荷二汁，即以梨、藕二汁，倍用天冬、百合榨汁，亦可代之。前方中人参价昂，可用真西洋参一钱五分代之。

　　消渴一症，今医惯用凉药，愈治愈剧。间阅孙东宿治一消渴，小便色清而长，其味甘，脉细数。用肾气丸加桂心、北五味、鹿角胶、益智仁而效。又一人，喜热饮而恶凉，大便秘，小便清长，夜尤甚，脉浮按数大，而重按更无力。余思此病，由火不能制水，故饮一斗，小便亦一斗，《金匮》言之详矣。今师其意，不泥其方，用肾气丸减车前、牛膝，加益智仁、人参胶糊丸，服逾月而痊。

　　按：消渴症小便多者，皆由火虚难以化水、故饮一溲一，上见口渴，而水不消。小便多者，每用益火之源以消阴翳而获效；若属中消，每用黄草汤下其热，又不可拘执成法而不达变通以误人者。另有治验，详言之集，溢不赘，当参。

　　合脉症而研究，自获桴鼓之应也。曾忆《秘旨》云：大凡消渴，服药获效，必须戒食盐两月，可免反复。若不能食淡，方药虽良，终难永年。慎之，懔之！《秘旨》云：温热愈后，余邪往往归之于足，发热肿痛，不亟治，则痛甚而死者多，至轻亦成残废，幸也，名曰截足风。今附验方于后，以济斯厄。

　　广胶一两，入糟、醋、姜、葱汁四味，烊化成膏，摊绵纸或红布上，贴患处，痛立止（糟入醋中，将糟凿碎，调匀，滤出汁，去糟渣勿用。姜汁不必多，只用少许，葱汁较姜汁多一半，糟醋汁须三四倍于葱汁）。

　　按：此方曾治王木匠，年三十余，患温热二候，乞余治之，用白虎汤加味而瘳，伊芳未服善后药而赴任务。从事七日，发热恶寒，两足疼痛不能行、立，请同人抬至敝庐，诊其脉洪大而两尺濡细，知是温热余邪下注，已成截足风之危候。即用此方外敷、内服导赤五苓散以清余热，仅三日而病如失。后又治多人。皆获全瘳，今特拈出，广为传布。煎方以嫩桑枝五钱易桂枝，加淮牛膝三钱。鲜车前为引。

　　又云：切牙噤口，舌青面黑，汗出不休，手足寒过节，谓之真心痛。若全脑连齿皆痛，手足寒至节，谓之真头痛。旦发夕死，百难治一，皆直中之危候。

　　按：真心痛症，曾治一人：证势危，不忍坐视，用麻黄、附子、干姜、桂心各二钱，猪肝煎汤，频灌，渐次转温，死中求生之一法也。若真头痛，急灸百会穴数壮，再用乌、附、参各二钱，姜浓煎，吞黑锡丹三十粒，非此猛剂，不足以追失散之元阳，而散其外真之寒邪。余遇一急痧，证势仿佛，用上法以挽之而痊。皆属三阴直中危证也。

　　又云：凡病之未现，可以预测其兆者，如手脚心热，作渴，思饮茶水，或食已即饥，知将患发背；三年内眉眶骨痛，知将患厉风；如手指麻木三年来，必骤然中风。古人观神、察色、审脉象而能先识其病，所以扁鹊知齐桓之疾不可为矣。则非神乎技者，不能步其后矣。

　　按：《内经》云：圣人治未病而不治已病。能知色脉，可以万全，此之谓也。然今之医不及也，每有症象昭着，显而易见之 ，尚游移不决，若是者等而下之也。

　　成无已曰：凡厥，若始得之手足便厥而不温者，是阴经受邪，阳气不足，可用四逆汤；若手足自热而至温，从四逆而至厥者，传经之邪也，四逆散主之。至于六气之感，异于伤寒之传经者，惟舌较为可凭：阴症亦有黑胎、焦黄胎，然其胎必浮胖，或滑润而不枯。皆辨症之要法，尤宜三复斯言。

　　按：医病非难，难在疑似之辨，不可人云亦云，随波逐流，误人匪浅。余于六月中旬，治戴姓一证，体厥，脉虚，肢冷，周身赤点、隐于皮肤，口渴，谵妄。前医不明，妄用辛温回阳，几危，因辨之曰：此乃阳症似阴之象。况时当盛暑，拟用温热急下存阴法治之，以西洋参三钱、锦纹军三钱、枳壳一钱、生甘草八分、风化硝二钱和冲，服后得下黑矢如胶者甚多，小便赤涩亦减；以本方去硝黄，加连翘、山栀、银花，数帖而安。若非力辨辛温之误，岂不死于庸俗之手。而人皆以三阴症而不疑，吾所以知非阴症者，因口渴、谵妄、欲饮、舌苔焦黄而燥、肢体厥逆，乃热深厥深之现象，于是用河间温热例治之而愈。

　　虞天民治一妇，夜间发热、早晨即退，五心烦热，无休止已延八阅月。诊其脉，六部皆数伏而牢，浮取全不应。与东垣升阳散火汤，四帖热减其半，胸中觉清快胜前，连投二服，热悉退。后用四物汤加知母、酒炒黄柏，少佐炮姜，二十余服，热不复作而瘳。

　　按：夜热、脉数乃阴虚之候，若非明眼，直进滋阴降火而不疑，是抱薪救火矣。今因脉伏且牢、浮取不应，故用升阳散火得效。妙在炮姜合知、柏以清血分之热，而与阴虚治法有间，所以名医异于庸俗者此也。

</div>
    <div class="pagination">
<a href="肯堂医论.html">上一页</a><a href="肯堂医论.html">1</a><span class="current-page">2</span><a href="肯堂医论_page3.html">3</a><a href="肯堂医论_page4.html">4</a><a href="肯堂医论_page5.html">5</a><a href="肯堂医论_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
