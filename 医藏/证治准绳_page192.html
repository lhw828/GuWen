<!DOCTYPE html>
<html>
<head>
    <meta charset="UTF-8">
    <title>证治准绳 - 第 192 页/共 348 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>证治准绳 - 第 192 页/共 348 页</h1>
    <div class="content">　　右二味以水二升煮取一升去滓分温二服
　　生地黄汤【广济】疗产后三日患腰疼腹中余血未尽并手脚疼不下食
　　生地黄汁【一升】芍药甘草【各二两】丹参【四两】蜜【一合】生姜汁【半合】
　　右以水三升煮取一升去滓内地黄汁蜜姜汁防火煎一两沸一服三合日二夜三利一两行中间进食与药更进服
　　如神汤【方见腰痛】
　　产后恶露方行忽然渐少断絶不来腰中重痛下注两股痛如锥刀刺痛入骨中此由血滞于经络不即通之有大痛处必作痈疽宜桃仁汤恐作痈者预服五香连翘汤
　　桃仁汤方　桃仁【去皮尖】苏木　生地黄【各半两】防虫【去翅足炒】
　　水蛭【炒各三十枚】
　　右五味为粗末毎服三钱水一盏煎至六分去滓温服无时恶露下即住服
　　五香连翘汤方【一方有大黄一两】
　　木香　沉香　丁香　乳香　麝香　升麻　独活　桑寄生　连翘　木通【各二两共为粗末】
　　右十味毎服五钱水二盏煎一盏去滓入竹少许温服
　　紫金丸治产后恶露不快腰痛小腹如刺寒热腹痛久有瘀血月水不调亦可治心痛方见前
　　当归黄耆汤　治产后腰痛不可转侧自汗壮热身体强气短
　　黄耆　芍药【各二两】当归【三两】
　　右三味剉末毎服四钱姜四片水煎温服



　　证治凖绳卷六十八
<子部,医家类,证治准绳>
　　钦定四库全书
　　证治凖绳卷六十九
　　明　王肯堂　撰
　　女科
　　产后门
　　头痛
　　大夫人头者诸阳之防也凡产后五脏皆虚胃气亏弱饮食不充谷气尚乏则令虚热阳气不守上凑于头阳实隂虚则令头痛也　又有产后败血头痛不可不知黒龙丹言之甚详　薛前证若中气虚用补中益气汤加蔓荆子若血虚用四物加参术血气俱虚用八珍汤若因风寒所伤用补中益气汤加川芎　一产妇患头痛日用补中益气汤不缺已三年矣稍劳则恶寒内热为阳气虚以前汤加附子一钱数剂不发　一妇人产后头痛靣青二年矣日服四物等药余谓肾水不能生肝木而血虚用六味丸加五味子两月而痊
　　川芎散　治产后头痛
　　真夭台乌药皮　大川芎【等分】
　　右二味为细末毎服三钱烧红秤锤淬酒调服
　　一竒散　治同前　取当归川芎为细末毎服二钱水一盏煎七分温服
　　芎附散　治产后败血作梗头痛诸药不效者
　　大附子一枚酽醋一碗用火四畔炙透蘸醋令尽去皮脐加川芎一两并为末每服一钱【又作二钱】茶清调下
　　郭茂恂嫂金华君产七日不食始言头痛头痛已又心痛作既而目睛痛如割如刺更作更止相去无瞬息间毎头痛甚欲取大石压良久渐定心痛作则以十指挀壁血流满掌痛定目复痛又以两手自剜取之如是十日不已众医无计进黒龙丹半粒疾少间中夜再服下瞑目寝如平时至清晨下一行约三升许如蝗虫子三疾减半巳刻又行如前则顿愈矣【黒龙丹见前产后通用方】
　　丹一妇年三十余产后身热头痛肚痛
　　陈皮　白术　白芍药【各二钱】黄芩【二钱半】川芎【一钱】干姜　牡丹皮　甘艸【各一钱半】荆芥【半钱】
　　右九味分四贴水煎服
　　加减四物汤【保命】治产后头痛血虚痰癖寒厥皆令头痛苍术【一两六钱】羌活　川芎　防风　香附【炒】白芷【各一两】石膏【二两半】细辛【一两半】当归　甘草【各半两】
　　右十味粗末毎用一两水煎不拘时服　如有汗者知气弱头痛也方中加芍药三两桂一两半生姜煎如痰癖头痛加半夏三两茯苓一两生姜煎　如
　　热痰头痛加白芷三两石膏三两知母一两　如寒厥头痛加天麻三两附子一两半生姜三片煎服
　　脚气
　　大全产后热闷气上转为脚气者何答曰产卧血虚生热复因春夏取凉过多地之蒸湿因足履之所以着为脚气其状热闷掣疭惊悸心烦呕吐气上皆其也可服小续命汤【方见杂病中风】两三剂必愈若医者误以逐败血药攻之则血去而疾益増矣　陈无择评曰脚气固是常病未闻产后能转为者徃徃读千金见产妇多有此疾之语便出是证文辞害意葢可见矣设是热闷气上如何便服续命汤此药本主少阳经中风非均治诸经脚气须要依脚气方论隂阳经络调之此涉専门未易轻论既非产后要病更不繁引　陈无择虽有此论然小续命汤加减与之用无不效故百问云寒中三阳所患必冷小续命汤主之【加生姜汗更快】暑中三隂所患必热小续命汤【去附子减桂一半】大烦躁者紫雪最良【予取百问中加减法庶使后人均得治疗】如无紫雪用真薄荷煎冷水嚼下【娄云诸方必与四物汤各半服之】　薛前证当补气血为主佐以小续命汤寄生汤如不应用大防风汤　一产妇患前证或用独活寄生汤而痊后复作服前汤其汗如水更加口噤吐痰余用十全大补汤培养血气渐愈后饮食日少肌体日瘦吐痰如涌此命门火衰脾土虚寒用八味丸及加味归脾汤诸证渐退肌肉渐生
　　独活寄生汤　治肝肾虚弱或久履湿冷之地或洗足当风湿毒内攻两胫缓纵挛痛痹弱或皮肉紫破足膝挛重又専治产后脚气
　　川独活【三两】桑寄生【如无以续断代】杜仲【炒】牛膝【去芦酒浸】细辛官桂【不见火】白茯苓　防风　川芎　当归　人
　　参　熟地黄【酒洗】芍药　秦艽【各二两】甘草【炙一两】
　　右十五味为防咀每服四钱姜五片水煎温服
　　遍身疼痛
　　大产后遍身疼痛者何答曰产后百节开张血脉流散遇气弱则经络肉分之间血多流滞累日不散则骨节不利筋脉急引故腰背不得转侧手足不能动揺身热头痛也若医以为伤寒治之则汗出而筋脉动惕手足厥冷变生他病但服趂痛散除之　薛前证若以手按而痛甚是血滞也用四物炮姜红花桃仁泽兰补而散之若按而痛稍缓此是血虚也用四物炮姜人参白术补而养之　一产妇身腹作痛发热不食烦燥不寐盗汗脇痛服解散祛血之药不时昏愦六脉洪大如无用补中益气加炮姜半夏一剂顿退二三又剂寝食甘美但背强而痛用八珍散大补汤调理而安　一产妇遍身头项作痛恶寒拘急脉浮紧此风寒之证也用五积散一剂汗出而愈但倦怠发热此邪气去而真气虚也用八珍汤调补而痊　一妇六月产后多汗人倦不敢袒被故汗出被里冷则浸渍得风湿疼痛遂以羌活续断汤数服而愈
　　趂痛散【云峻】治产后气弱血滞遍身疼痛及身热头疼牛膝　当归　桂心　白术　黄茋　独活　生姜【各半两】甘草　薤白【各二钱半】
　　右九味防咀每服半两水三盏煎至一盏半去渣食前服　陈无择评曰趂痛散不特治产后气弱血滞兼能治太阳经感风头疼腰背痛自汗发热若其感寒伤食忧恐惊怒皆致身疼发热头痛况有蓐劳诸证尤甚趂痛散皆不能疗不若五积散入醋煎用却不妨
　　五积散加酒煎治感寒头痛身疼方见伤寒门恐与四物各半服之穏当加桃仁煎治腰痛逐败血去风湿
　　大治产后遍身青肿疼痛及众疾
　　牛膝　大麦糵【各等分】
　　右二味为细末以新瓦罐子中填一重麦糵一重牛膝如此填满用盐泥固济火煆过赤放冷研为散但是产后诸疾热酒调二钱下
　　活血丹　苍术四物各半汤【并见杂病身痛】
　　乌金散　治产后骨节四肢疼痛【见后狂言谵语】
　　中风
　　大夫产后中风者由产时伤动血气劳损藏腑未曽平复起早劳动致使气虚而风邪乗虚入之故中风风邪冷气客于皮肤经络但痛痹羸乏不任小气大凡筋脉挟寒则挛急防僻挟温则纵缓虚弱若入诸藏恍惚惊悸随其所伤府藏经络而生病焉　郭稽中论曰产后中风者何答曰产后五七日内强力下床或一月之内伤于房室或懐忧怒扰荡冲和或因食生硬伤动藏府得病之初眼澁口噤肌肉瞤搐渐至腰脊筋急强直者不可治此乃人作非偶尔中风所得也　薛前证果外邪所属形气不足病气有余当补元气为主稍佐以治病之药若强力不休月内入房属形气俱不足当纯补元气多有复苏者若误投风药乃促其危也
　　丹产后中风口眼防斜必用大补气血然后治痰当以左右手脉分其气血多少以治切不可作中风治用小续命汤及发表治风之药
　　防风汤　治产后中风背项强急胸满短气
　　防风　独活【各去芦】葛根【各伍两】当归　人参【各去芦】白芍药　甘草【炙各二两】
　　右七味为防咀每服八钱水一盏半枣子二枚擘破同煎至一盏去滓温服不拘时
　　川芎散　治产后中风身背拘急有如绳束
　　川芎　羌活【去芦】酸枣仁　羚羊角屑　芍药【各四两】桑白皮【一两半】防风【去芦一两二钱】
　　右七味为防咀每服一两水二大盏煎至一盏半去滓不拘时服日进三服
　　经效茯苓汤　治产后风虚头痛语言謇澁
　　茯苓【去皮】防风【去芦】干葛【各八钱】麦门冬【去心一两】芍药　黄芩【各六钱】犀角屑【四钱】甘艸【炙二两】
　　右八味防咀每服一两水一大盏半煎至一盏去滓温服不拘时
　　鹿肉汤　治产后中风头痛壮热言语謇涩
　　鹿肉【三斤】阿胶【炒胀】黄芩　茯神【去木】黄茋【蜜炙】甘草【炙】白芍药　人参　独活【各去芦各三两】桂心　干地黄　川芎【各二两】半夏【汤洗一两】
　　右十三味为防咀每服五钱水四盏鹿肉五钱姜五片同煎至二盏去鹿肉再煎至盏半入阿胶消化去渣温服不拘时日进二服
　　云岐治产后中风半身手足不遂言语謇澁恍惚多忘精神不定
　　独活　当归　芍药　防风　川芎　元参　天麻【各五钱】桂心【三钱】
　　右八味防咀以水八升煮取二升半分为三服觉効更作一剂又作丸每服二十丸如有热加葛根五钱有冷加白术五钱　若有气证加生姜一两半若手足不遂加牛膝一钱半三钱黄茋四钱　若腹痛加当归芍药各七钱半　若不食加人参五钱元参一两　若寒中三隂所患必冷小续命汤加生姜煎　若暑中三阳所患必热小续命汤去附子减桂心一半加薄荷煎
　　保命血气汤　治产后诸风痿挛无力
　　秦艽　羌活　防风　白芷　川芎　芍药　当归　白术　茯苓　熟地黄【各等分】
　　右十味为末一半蜜丸一半散酒调下五七十丸妙
　　治产后风虚五缓六急手足顽痹气血不调大豆一升炒令熟热投三升酒中蜜封饮之
　　小品治产后中风语涩四肢拘急羌活三两为末每服五钱水酒各半盏煎去滓温服
　　华陀愈风散　治妇人产后中风口噤手足瘈痰如角弓或产后血晕不省人事四肢强直或心眼倒筑吐泻欲死　用荆芥穗【微焙为末】每服三钱豆淋酒调服或童子小便服之口噤则挑齿灌之龂噤则灌入鼻中其効如神大抵产后大则汗出而腠理疎则易于中风也　时珍曰此方诸书盛称其妙姚僧坦集騐方以酒服名如圣散云药下可立待应効陈氏方名举卿古拜散萧存敬方用古老钱煎汤服名一捻金王贶指迷方加当归等分水煎服许叔防本事方云此药委有竒効神圣之功一妇人产后睡久及醒则昏昏如醉不省人事医用此药及交加散云服后当睡必以左手搔头用之果然昝殷产寳方云此病多因怒气伤肝或忧气内欝或坐草受风而成急宜服此药也戴氏证治要诀名独行散贾似道悦生随抄呼为再生丹
　　右产后中风用续命汤及羌活等发散之药必详气血以四物四君子相与各半停对分两服之可也
　　虚极生风大产后下血过多虚极生风者何答曰妇人以荣血为主因产血下太多气无所主唇青肉冷汗出目神昏命在须臾者此但虚极生风也如此则急服济危上丹若以风药治之则误矣　薛前证若心脾血气俱虚用千金大补汤如不应加附子钓藤钩若肝经血虚用逍遥散加钓藤钩经云脾之荣在唇心之液为汗若心脾二藏虚极急用参附汤救之　一妇人患前证或用诸补剂四肢逆冷自汗泄泻肠鸣腹痛余以阳气虚寒用六君子姜附各加至五钱不应以参附各一两始应良久不服仍肠鸣腹痛复灸闗元穴百余壮及服十全大补汤方效
　　济危上丹
　　乳香　五灵脂　硫黄　元精石【同研极细】阿胶【炒胀】卷柏【生用】桑寄生　陈皮【去白各等分】
　　右将上四味同研停于银石器内微少炒勿焦了再研极细复入余药为末拌匀生地黄汁和丸如梧子大每服二十丸温酒或当归酒送下食前
　　当归建中汤【见产后腹痛】
　　口噤大夫产后中风口噤者是血气虚而风入于颔颊夹口之筋也手三阳之筋结入于颔产则劳损腑脏伤于筋脉风若乗之其三阳之筋脉则偏持之筋得风冷则急故令口噤也
　　葛根汤　治产后中风口噤仆地头目晕痰盛气急及治产后诸疾
　　葛根　生姜【各六两】独活【四两】当归【三两各去芦】甘草【炙】桂心　白茯苓【去皮】石膏　人参【去芦】白术　防风【各去芦】川芎【各二两】
　　右十二味为防咀毎服五钱水二盏煎至一盏半去滓温服无时日进二服
　　干葛汤【深师】疗产后中风口噤不能言
　　独活【去芦二两】干葛【一两半】甘草【炙半两】生姜【一两二钱半】
　　右四味为防咀每服一两水二大盏煎至一大盏去滓温服无时
　　天麻散　治产后中风口噤
　　天麻【七钱半】白附子【炮】天南星【炮】半夏【汤洗七遍去滑姜制】干蝎【炒各半两】
　　右五味为细末每服一钱生姜薄荷酒调下斡口灌之不拘时
　　当归散　治妇人产后中风牙闗紧急不省人事口吐涎沬手足瘈疭
　　当归【去芦】荆芥穗【各等分】
　　右二味为细末每服二钱水一盏酒半盏煎至一盏灌之如牙闗紧急斡开微微灌之但下咽即生屡用救人大有神效
</div>
    <div class="pagination">
<a href="证治准绳_page191.html">上一页</a><span>...</span><a href="证治准绳_page187.html">187</a><a href="证治准绳_page188.html">188</a><a href="证治准绳_page189.html">189</a><a href="证治准绳_page190.html">190</a><a href="证治准绳_page191.html">191</a><span class="current-page">192</span><a href="证治准绳_page193.html">193</a><a href="证治准绳_page194.html">194</a><a href="证治准绳_page195.html">195</a><a href="证治准绳_page196.html">196</a><a href="证治准绳_page197.html">197</a><span>...</span><a href="证治准绳_page193.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
