<!DOCTYPE html>
<html>
<head>
    <meta charset="UTF-8">
    <title>杂病广要 - 第 24 页/共 33 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>杂病广要 - 第 24 页/共 33 页</h1>
    <div class="content">　　咳嗽声嘶者，此血虚受热也，用青黛、蛤粉，蜜调服之。（丹溪）凡病患久嗽声哑，乃是元气不足，肺气不滋，宜补气养金润燥，其声自。若虚劳之人，则宜滋肾水、润肺金为本，诃子百药煎收敛以治其标，标本兼治，此十全也。（《医统》）若见其假热而过用寒凉，凡见其痰盛而妄行消耗，则未有一免者矣。（《景岳》）若冬月咳嗽，寒痰结于咽喉，语声不出者，此寒气客于会厌，故卒然而喑也，麻杏甘石汤或《古今录验》续命汤选用。（《医通》）
　　舌喑喉喑
　　喑者，邪入阴部也。经云：邪搏阴则为喑。又云：邪入于阴，搏则为喑。然有二证：一曰舌喑，乃中风舌不转运之类是也。一曰喉喑，乃劳嗽失音之类是也。盖舌喑但舌本不能转运言语，而喉咽音声则如故也。喉喑但喉中声嘶，而舌本则能转运言语也。（《纲目》）（按：此说宜置之篇首，然此门专以喉喑为主，故敢次于此，而以舌喑治验等，并列下方。）内侍曹都使，新造一宅，落成迁入，经半月，饮酒大醉，卧起失音不能语。召孙至，诊曰：因新宅，故得此病耳，半月当愈，但服补心气薯蓣丸，治湿用细辛、川芎。又十日其病渐减，二十日全愈。曹既安，见上，问谁医，曰孙兆郎中。上乃召问曰：曹何疾也？对曰：凡新宅壁土皆湿，地亦阴多，人乍来，阴气未散。曹心气素虚，饮酒至醉，毛窍皆开，阴湿之气，从而入乘心经，心经既虚，而湿气又乘之，所以不能语。臣先用薯蓣丸，使心气壮，然后以川芎、细辛，又去湿气，所以能语也。（同上）更有舌喑不能言者，亦当分新久。新病舌喑不能言，必是风痰为患，类中风例治之。若肥人舌强不能言，或舌根强硬，导痰汤为主。若久病后，或大失血后，舌萎不能言，大虚挟寒例治之。要在临证审察病因无误。然中风暴病失音，多缘少阴真气久虚而得，更兼遗尿五绝证见，不可治矣。（《医通》）
　　悬壅损
　　凡患风毒或病喉痈，病既愈而声则喑者，此其悬壅已损，虽喑无害也，不必治之。（《景岳》）
　　死证
　　诸病不语，或声干沉，难以痊复。（《直指》）久病患不语，为心气绝者死。（《医统》）酒色过度，肾脏亏伤，不能纳气归元，气奔咽嗌，嗽痰喘胀，诸病杂揉，致气乏失音者，俗名哑劳是也，神人莫疗。（《简明医彀》）
　　治方
　　若卒中冷，声嘶哑者，甘草一两，桂二两，五味子二两，杏仁三十枚，生姜八两切，以水七升，煮取二升，为二服服之。（《肘后》）《圣惠》治风冷失声，语音不出，宜服杏仁煎，于本方加紫菀、贝母、细辛、饴糖、蜜。《直指》杏仁煎，治咳嗽暴重，声音不出。于《圣惠》方中，去桂、甘草、细辛，加桑白皮、木通、石菖蒲。（用砂糖，不用饴糖，生姜用汁。《朱氏》去石菖蒲，曰：更加款冬花、知母各一两，尤好。）桂汤，治卒失音方。浓煮桂汁，服一升，覆取汗。亦可末桂着舌下，渐渐咽汁。（《千金》）（按：末桂着舌下，本出《肘后》。）治寒气拍着，语声不出，杏子膏。官桂（去皮）桔梗杏仁（去皮尖）上等分为细末，用杏仁研膏为丸，如梧桐子大，含化立效。（《选奇后集》）治中冷声嘶，止喘咳，温肺气，温肺汤方。杏仁（汤浸去皮尖双仁炒黄）桂（去粗皮）麻黄（去根节各半两）糯米（三合）甘草（炙锉一分）上五味粗捣筛，分作五服，每服用水三盏，煎取一盏，滤去滓，用鸡子白一枚，和药温服。（《圣济》）三拗汤，治风寒邪郁，咳嗽失音。（《医统》）（方见《伤寒》中。）陵（二二），秋凉燥气咳嗽，初病皮毛凛凛，冬月失音，至夏未愈，而纳食颇安。想屡经暴冷暴暖之伤，未必是二气之馁，仿金石无声议治。麻黄杏仁生甘草石膏射干苡仁（《临证指南》）治失音，回声饮子。皂角（一挺刮去黑皮并子）萝卜（三个切作片）上以水二碗，同煎至半碗以下服之，不过三服便语，吃萝卜更妙。（《养老书》）诃子汤，治失音不能言语者。诃子（四个半炮半生）桔梗（一两半炙半生）甘草（二寸半炙半生）上为细末，每服二钱，用童子小便一盏，同水一盏，煎至五、七沸，温服。甚者不过三服即愈。（《宣明》）（按：《纲目》载丹溪用童便浸香附为末方，曰：《本草》言童便主久嗽失音，故治喑多用童便，由童便能降火故也。）《圣效方》去童便，加砂糖。清音丸，嗽而失音。桔梗诃子（各一两）甘草（五钱）硼砂青黛（各三钱）冰片（三分）上为细末，炼蜜丸如龙眼大，每服一丸含化。（《统旨》）响胜（《回春》作响声）破笛丸，治歌讴失音不语者，宜服神效。连翘桔梗甘草（各二两半）薄荷（四两）诃子肉（煨）砂仁大黄（酒蒸各一两）川芎（一两半）百药煎（二两）上为细末，鸡子清和为丸，如弹子大，每用一丸，临卧噙化服。（《医林集要》）通音煎，治音哑。白蜜（一斤）川贝母（一两去心为末）款冬花（二两去梗为末）胡桃肉（二十个去衣研烂）上四味和均，饭上蒸熟，不拘时，开水煎服。（《心悟》）孙（二一），久咳失音喉痹。陈阿胶（同煎二钱）生鸡子黄（同煎一枚）炒麦冬（一钱半）川斛（三钱）甜北沙参（一钱半）炒生地（二钱）生甘草（三分）茯神（一钱半，《临证指南》）
　　脏腑类
　　肺痈
　　
　　脉因证治总说
　　问曰：振寒发热，寸口脉滑而数，其人饮食起居如故，此为痈肿病。医反不知，而以伤寒治之，应不愈也。何以知有脓？脓之所在，何以别知其处？师曰：假令痛在胸中者，为肺痈，其人脉数，咳唾有脓血。设脓未成，其脉自紧数；紧去但数。脓为已成也。（《脉经》）肺痈者，由风寒伤于肺，其气结聚所成也。肺主气，候皮毛，劳伤血气，腠理则开而受风寒，其气虚者，寒乘虚伤肺，寒搏于血，蕴结成痈。热又加之，积热不散，血败为脓。肺处胸间，初肺伤于寒则微嗽。肺痈之状，其人咳，胸内满，隐隐痛而战寒，诊其肺部脉紧为肺痈。（《病源论》）（按：原此下曰：又肺病，身当有热，咳嗽短气，唾出脓血。其脉当短涩而反浮大，其色当白而反赤者，此是火之克金，大逆不治也。此本出《脉经》肺病证，似与经旨违，仍附注之。）肺痈证始萌易治，脓成难治。诊其脉数而实，脓已成；微而涩，渐愈。面色白，呕脓而止者，自愈；有脓而呕食，面色赤，吐脓如糯米粥者，不治。男子以气为主，得之十救二三；妇女以血为主，得之十全七八，历试屡验。（《得效》）肺痈者，出于上焦，客热停于肺腑，咳嗽胸膈内痛，致使肺烂成痈，唾脓如败糊臭秽，此为难治。脉关前紧数，关后微小，下虚上盛也。（《活法秘方》）肺痈者，先因感受风寒，未经发越，停留肺中。初则其候毛耸恶风，咳嗽声重，胸膈隐痛，项强不能转侧者，是其真候也。久则鼻流清涕，咳唾脓痰，黄色腥秽。甚则胸胁胀满，呼吸不利，饮食减少，脉洪自汗。法当清金，甘桔汤主之（方未考），麦冬清肺饮调之（当是麦冬平肺饮，用参、麦、芍、槟、茯、陈、桔、甘）。又久嗽劳伤，咳吐痰血，寒热往来，形体消削，咯吐瘀脓，声哑咽痛，其候传为肺痿，如此者百死一生之病也。又劳力内伤，迎风响叫，外寒侵入，未经解散，致生肺痈者，初起脉浮微数，胸热气粗，寒热往来，咳嗽生痰者，当以小青龙汤主之，麦冬清肺饮调之，通用金鲤汤、蜡矾丸、太乙膏（当是薛氏原方，用玄参、白芷、归、桂、芍、地、大黄。）相间服之亦效。（《外科正宗》）初起风寒相入，头眩恶寒，咳嗽声重者，宜解散风邪。汗出恶风，咳嗽气急，鼻塞项强，胸膈隐痛，实表清肺。日间多寒，喜覆衣被，夜间发热，多烦去被，滋阴养肺。口干喘满，咽燥而渴，咳嗽身热，脉弦数者，降火抑阴。胸满喘急，咳吐脓痰，身热气粗，不得安卧，平肺排脓。热退身凉，脉来短涩，精神减少，自汗盗汗，补肺健脾。（同上）肺痈危证，乘初起时，极力攻之，庶可救疗。凡咳嗽吐臭稠痰，胸中隐痛，鼻息不闻香臭，项强不能转侧，咳则遗尿，自汗喘急，呼吸不利，饮食减少，脉数盛而芤，恶风毛耸，便是肺痈之候。盖由感受风寒，未经发越，停留肺中，蕴发为热，或挟湿热痰涎垢腻，蒸淫肺窍，皆能致此。慎不可用温补保肺药，尤忌发汗伤其肺气，往往不救。《金匮》皂荚丸、葶苈大枣泻肺汤、《千金》桂枝去芍药加皂荚汤、苇茎汤、宋人十六味桔梗汤（系桔、甘、薏、贝、归、、桑白、蒌仁、百合、枳壳、五味、地骨、知母、防己、葶、杏）俱肺痈专药。初起用苇茎汤，此方大疏肺气，服之使湿瘀悉趋溺孔而去，一二服即应。初起咳逆不利，二味桔梗汤加贝母、紫菀。溃后唾脓血不止，葶苈薏苡泻肺汤随证加减。平昔劳心思虑，多郁火人，唾臭痰鲜血，此属阴火，但与生料六味丸加麦冬、紫菀之类。若误投参补气补火，臭痰转甚者，急宜上法加童便，服之自清。肺痈溃后，脓痰渐稀，气息渐减，忽然臭痰复甚，此余毒未尽，内气复发，必然之理，不可归咎于调理服食失宜也。但虽屡发而势渐轻可，可许收功；若屡发而痰秽转甚，脉形转疾者，终成不起也。（《医通》）轻者煎药可愈，重者脓血已聚，必得清火消毒、提脓保肺等药，方能挽回，否则不治，所以《金匮》云始萌可救，脓成则死。（《轨范》）肺痈属肺热极，忌敛涩、补气、升、燥热、酸、咸。宜清热、清痰、降火、解毒散结、甘寒、苦寒、辛寒。（《本草经疏》）
　　病有由酒食
　　肺痈者，由食啖辛热炙，或酣饮热酒，燥热伤肺所致，治之宜早。（《纲目》引保）酒毒留于肺者，缘肺为清虚之脏，酒多则损其清虚之体，由是稠痰浊火，蒸灼其间。轻则外为鼻准赤，内为咳嗽痰火；重则肺叶受伤，为胸痛胁胀，咳嗽脓血，痰出腥秽，肺痈溃烂。宜化痰清肺，庶可保全。（《汇补》）
　　试法
　　肺痈脉数而虚，口燥咽干，胸胁隐痛，二便赤涩，咳唾脓血腥臭，置之水中则沉。（《入门》）凡人觉胸中隐隐痛，咳嗽有臭痰，吐在水内，沉者是痈脓，浮者是痰。（《续焰》）肺痈吐脓腥臭，用黄豆令病患口嚼，不觉豆之气味，是肺痈也。（《寿世》）初起疑似未真，生大豆绞浆饮之，不觉腥气，便为真候。（《医通》）
　　难易看法
　　如手掌皮粗，六脉洪数，气急颧红，污脓白血，呕哕HT水，鼻煽，不餐饮食者，俱为不治。此证以身凉脉细，脓血交流，痰色鲜明，饮食知味，脓血渐止者，俱为无妨，反此则死。（《正宗》）初起，脉浮虚细，身体不热，咳嗽有痰，呼吸调匀者顺。已成，脉浮微数，咳吐脓痰，形色鲜明，语声清朗者吉。溃后，咯吐脓痰，间吐鲜血，时发时止，饮食知味者顺。吐脓渐渐稀少，胸胁不疼，面色微微带黄，便调，多稳。初起，脉洪弦数，身热多寒，胸疼气喘，面红多汗，损寿。已成，咯吐脓痰，气味HT臭，黄痰如胶粘固，唇反，终亡。咯吐再兼白血，气急多烦，指甲紫而带湾，终归冥路。手掌皮如枯树，面艳颧红，咽痛，音如鸭声，鼻掀，终死。（《正宗》）肺痈初起，脉不宜数大，溃后最忌短涩，脉缓滑面白者生，脉弦急面赤者死。（《医通》）
　　肺痈肺痿之别
　　详观肺痈、肺痿二证实难治。要之肺痈则间有可愈者，亦须肺未穿故可救。但肺痿罕有安者，盖其肺枯竭干燥，何由而得润，所以难愈。（《活法秘方》）肺痈作痛，肺痿不痛，痿甚而痈稍轻也。（《苍生司命》）肺痈属在有形之血，血结宜骤攻；肺痿属在无形之气，气伤宜徐理。肺痈为实，误以肺痿治之，是为实实；肺痿为虚，误以肺痈治之，是为虚虚，此辨证用药之大略也。（《法律》）
　　初治方法
　　凡治肺痈病，以清肺热，救肺气，俾其肺叶不致焦腐，其生乃全。故清一分肺热，即存一分肺气，而清热必须涤其壅塞，分杀其势于大肠，令浊秽脓血日渐下移为妙。若但清解其上，不引之下出，医之罪也。甚有恶其下利奔迫而急止之，罪加等也。（《法律》）治咳有微热烦满，胸皮甲错，是为肺痈，黄昏汤方。黄昏手掌大一片，是合昏皮也，咀，以水三升，煮取一升，分二服。（《千金》）又方。苇茎（切二升以水二斗煮取五升去滓）薏苡仁（半升）瓜瓣（半升）桃仁（三十枚）上四味咀，内苇汁中，煮取二升，服一升，当有所见，吐脓血。（同上）《外台》引《古今录验》名苇茎汤，用苇茎一升。曰：仲景《伤寒论》云：苇茎切二升。《千金》范汪同。《圣惠》治肺痈，咳，其声破嗄，体有微热，烦满，胸前皮甲错，用青苇。薛立斋治一膏粱之人，寒热作渴，不时咳吐，口内血腥，又五日吐脓血，皮毛错缝，用射干汤（方见胃脘痈）。四剂脓血已止，但气壅痰多，以甘桔汤二、三剂而愈。（《类案》）如圣丸，治风热毒瓦斯上攻，咽喉痛痹，肿塞妨闷，及肺痈喘咳唾脓血。樟脑（另研）牛黄（另研）桔梗甘草（生用各一钱）上为细末，炼蜜丸，每两作二十丸，每用一丸含化。（《纲目》引梅）
　　中治诸方
　　《范汪方》治肺痈方。用薏苡一升咀，淳苦酒三升，煮得一升，适寒温一服，有脓血当吐之。《葛氏方》同之。（《医心》）《僧深方》治肺肠痈，经时不瘥，桔梗汤主之方。桔梗（三两）甘草薏苡仁败酱干地黄术（各二两）当归（一两）桑根皮（一升）凡八物切，以水一斗五升，煮大豆四升，取七升汁，去豆，内清酒三升，合药煮取三升半，去滓，服七合，日三夜再，禁生冷。（同上）桔梗汤，治肺痈始萌。桔梗甘草薏苡仁（各二两）上为粗末，每服五钱，水二盏，煎至一盏，去滓服。（《家宝》）治肺痈吐脓，五心烦热，壅闷咳嗽，四顺汤方。贝母（去心）桔梗（炒）紫菀（去苗土各一两）甘草（炙锉半两）上四味粗捣筛，每服三钱匕，水一盏，煎五、七沸去滓，不拘时候稍冷服。如咳嗽甚，入去皮尖杏仁三枚同煎。（《圣济》）《正宗》有杏仁，曰：或为末，白汤调服二钱。玄参清肺饮，治肺痈，咳吐脓痰，胸膈胀满，上气喘急，发热者。玄参（八分）银柴胡陈皮桔梗茯苓地骨皮麦门冬（各一钱）薏苡仁（二钱）人参甘草（各五分）槟榔（三分）水二钟，姜一片，煎八分，临服入童便一杯，食后服。（《正宗》）肺痈神汤，凡患者右胁按之必痛，但服此汤，未成即消，已成即溃，已溃即愈，此余新定，屡用屡验者也。桔梗（一钱）金银花（一钱）甘草节（一钱二分）黄（一钱炒）贝母（一钱二分）陈皮（一钱二分）白芨（一钱）甜葶苈（八分微炒）水二钟，姜一片，煎一钟，食后徐徐服。新起，加防风一钱，去。溃后，加人参一钱。不久敛，加合欢皮一钱。（《必读》）《医通》葶苈薏苡泻肺汤，治肺痈初溃吐脓血，于本方加薏苡。《心悟》加味桔梗汤，于本方去黄，加薏苡。世有膏粱子弟，多食浓味燔熬、烹炙煎炒之物，时时吞嚼，或美醪香醪，乘兴酣饮，遂至咽干舌燥，吐痰吐血，喘急膈痛，不得安卧，是肺痈已成耳。治之法，化毒之中，益之养肺之法，庶几已成者可痊，未成者可散也。方用枝桑清肺汤，桑叶五钱，紫菀二钱，犀角屑五分，生甘草二钱，款冬花一钱，百合三钱，杏仁七粒，阿胶三钱，贝母三钱，金银花一两，熟地一两，人参三钱，水煎，将犀角磨末冲服，数剂可奏功也。（《辨证录》）（按：此本《济生》紫菀茸汤，今去蒲黄、半夏，加金银花、熟地者。紫菀茸汤见《咳嗽》中。）一男子因劳伤咳嗽不止，至夜身热尤甚，日久咯吐脓血，诊之脉弦而数，此虚火假证也。先以童子小便，日饮三、四次。又服紫菀茸汤（方与《济生》同）数剂，至夜身热不发。又间服金鲤汤，月余而渐瘳。此非童便之力，而阴火岂能得退。尝治疮疡虚热不退者，此极效。（《正宗》）金鲤汤，治肺痈已成未成，胸中隐痛，咯吐脓血者服之。金色活鲤鱼（一尾约四两重）贝母（一钱）先将鲤鱼连鳞剖去肚肠，勿经水气，用贝母细末渗在鱼肚内，线扎之。用上白童子小便半大碗，将鱼浸童便内，重汤顿煮，鱼眼突出为度。少顷取起，去鳞骨，取净鱼肉，浸入童便内顿热，肉与童便作二、三次，一日食尽一枚，其功效甚捷。（同上）《医通》溃后排脓用。曰：然不若用薏苡根捣汁，顿热服之，其效最捷，下咽其臭即解，有虫者虫即死出。薏苡为肺痈专药，然性燥气滞，服之未免上壅，不及根汁之立能下夺，已溃未溃皆可挽回，诸方皆不及也。焊肺丹，凡治肺痈，必以此药间而服之，以护膈膜，不致溃透心肺，最为切当。即蜡矾丸，用蜜水送下。（《寿世》）（方见《肠痈》中）
　　末治诸方
　　《百济新集方》治肺痈方。黄一两，以水三升，煮取一升，分二服，《葛氏方》同之。（《医心》）排脓散，治肺痈得吐脓后，宜以此药排脓补肺。绵黄去芦二两生用。上为细末，每服二钱，水一中盏，煎至六分，温服不拘时候。（《济生》）排脓散，理肺痈吐脓后，宜服排脓补肺。嫩黄（二两）川白芷北五味子（炒）人参（各一两）上为末，炼蜜丸如小指大，偃仰入口含化，旋旋咽下，食后服，临卧服。（《得效》）《正宗》每服三钱，食后蜜汤调服。加味十奇散，治肺痈已散，不咳不疼，服此去旧生新，内能固消。（同上）（方见《肠痈》内补散下。）八宝散，治肺痈，咳嗽日久，痰带腥臭，身热虚羸。白茯苓桔梗贝母人参北五味天门冬胡黄连熟地（各等分）水煎，食后服。（《玉案》）薛立斋治一老妇，素味浓，吐脓已愈，但小便淋沥，用补中益气，加麦冬、五味而愈。膏粱之人，初起清胃散亦可用。（《类案》）一妇人素血虚发热咳嗽，或用痰火之剂，后吐脓血而赤，脉数，其势甚危，此脓成而血气虚也。余用八珍汤以补元气，用桔梗汤以治肺证，脉证全愈。（《外科发挥》）白芨散，治肺痈咳唾脓血，及肺破不愈最效。以白芨为面，每服二钱，糯米饮调，临卧服。（《医统》按：此本出《医说》，治咯血。）
　　脏腑类
　　滞下
　　痢之为病，与泄泻相似不同，《内经》名之肠，仲景则以下利括之。滞下之目亦出于汉晋，今标于篇以与彼为别。是证此间所见多属热疫，而考之往籍，宋代之方概不过逐积、涩肠二端，明人往往本之脾肾，专务调补，均歉于事用。今通融诸家，无所偏主，庶足以应变乎。
　　名义
　　初虞世《养生必用方》云：古人凡奏圊频并皆谓之利，寻常水泻谓之利，米谷不化谓之米谷利，或言下利清谷。痢谓之滞下，谓所下濡滞，脓血点滴，坐圊迟久，岂不谓之滞下也。（《万安方》）（按：米谷疑水谷，然《幼幼新书》引亦作米谷，且云或言下利清谷，则难得改易，姑仍其旧。）
　　源由诸说
　　水谷痢者，由体虚腠理开，血气虚，春伤于风，邪气留连在肌肉之内，后遇脾胃大肠虚弱而邪气乘之，故为水谷痢也。脾与胃为表里。胃者脾之府也，为水谷之海。脾者胃之藏也，其候身之肌肉。而脾气主消水谷，水谷消，其精化为荣卫，中养脏腑，充实肌肤。大肠肺之腑也，为传导之官，化物出焉。水谷之精化为血气，行于经脉，其糟粕行于大肠也。肺与大肠为表里，而肺主气，其候身之皮毛。春阳气虽在表，而血气尚弱，其饮食居处，运动劳役，血气虚者，则为风邪所伤，客在肌肉之间。后因脾胃气虚，风邪又乘虚而进入于肠胃。其脾气弱则不能克制水谷，故糟粕不结聚而变为痢也。（《病源论》）夫赤白痢疾，古人谓之滞下，近代云无积不成痢。以仆思之，一岁之中，岂惟夏秋之间有积而春冬无之。得非致疾之由，皆因春伤风邪。然风喜伤肝，春时肝木正旺而不受邪，移气克于脾土。脾受贼邪，故不能克化食饮，又乃饮食不节，恣餐生硬瓜果鱼肉粘腻等物，积聚不化，更因外感五邪，如当风取凉、露卧湿地等，不为霍乱，则成滞下必矣。其中却有冷热之分。（《管见良方》）夫痢疾者，因夏月初秋忽有暴冷，折于盛热，无可分散，客搏肌中，发于外则为疟，发于内则为痢，内外俱发则为疟痢。皆由荣卫不和，肠胃虚弱，冷热之气乘虚客于肠胃。又因饮食有冷，冷气在肠胃，复为热气所伤，肠胃宿虚，故受热气，夹热则赤，夹冷则白，冷热交攻则脓血相杂。亦因沉积所作，赤痢积热，白痢积冷，赤白痢冷热之积。若脾胃气虚，不能消化水谷，则糟粕不聚；或春间解脱，风冷所伤，肠虚胃弱，卒被寒所折，便为下痢多矣。（《全婴方论》）盖人日受饮食之积留滞于内，湿蒸热瘀伏而不作，偶或调摄失宜，复感酷热之毒，至秋阳气始收，火气下降，蒸发蓄积而滞下之病作矣。（《明医指掌》）（按：此说《医统》引戴氏，又出薛氏《平治会萃附论》，当考。）泄泻痢疟同乎一源，多由暑月脾胃气虚、饮食伤积所致。饮食才伤便作，则为泄泻为轻；饮食停积既久，则为疟痢为重。而疟与痢又有分别。饮食为痰，充乎胸膈则为疟疾；饮食为积，胶乎肠胃则为痢疾。古人有言曰：无痰不是疟，无积不是痢。良有以也。（《丹溪心法附余》）
　　脉候
　　肠下脓血，脉沉小流连者生，数疾且大有热者死。肠筋挛，其脉小细安静者生，浮大紧者死。（《脉经》）脉时小绝者生，洪大数者死。悬绝涩者死，细微而涩者生。紧大而滑者死，得代绝脉者亦死。（《病源论》）下痢微小却为生，脉大浮洪无瘥日。（《脉诀》）肠频下脓血者，诊脉宜滑大也。若弦急者必死。（《济生》）（按：此改经文悬涩为弦急。《医约》曰：此乃大概言之，又当审其胃气。如有胃气，则脉虽大不妨，又不可以一途而论也。）法曰证与脉合者生，相反者死。今痢为有余之证，脉宜洪大数实，乃为脉证相符而可治，今又有不治者何？盖痢虽属有余，而下利则伤气伤血，实为有余中不足。故脉沉小流连者生，洪大数身热者死，细小安静者生，浮大而紧者死，阴症见阳脉者生，阳症见阴脉者死，身热脉大者半死半生。（《会解》）下痢白沫，初起脉小滑能食者易治，洪大急疾四肢厥冷者难治。久痢脉微弱小细者即愈，数实或虚大无根者危。下痢脓血，初起脉小滑或弦软身不热者易治；数实滑大而身热者，势虽甚犹或可治；若先不热，五六日后反发热脉大者必死。久则脉宜芤迟虚细，不宜数盛滑实，或身热不止、口噤不食者皆死。久痢脉结代，反骤能食为除中者必死。大抵下利之脉，初起虽实大不妨，六七日后最忌强盛。凡下利脉浮身热作风治，脉沉身重作湿治。下利为肠胃病，虽迸进而能食则吉。若噤口痢，初起脉数实可治。久痢而反不能食，脉见有余者死。惟小弱流利者，当作胃虚治之。（《医通》）痢为里证，脉宜沉恶浮（有表邪者不在此论），宜细恶大（初起邪盛者不在此论），宜缓恶弦。（《医碥》）
　　辩证要领
　　其证有令人先泄泻不止变成痢疾者，亦有不泻便成痢疾者。其证心腹痛甚不可忍，亦有不痛者。里急后重，奏厕频迸，或有或无。宜子细看厕马中，若有一点或赤或白或赤白相杂，此即痢证无可疑者。（按：《和剂•指南》曰。病患登厕，才有一两点物或赤或白或如鱼脑者，此皆痢证也。此陈氏所本。）虽曰赤色为热，白色为寒，赤白相杂为冷热不调，然不若姑以此法辨之。凡痢疾有冷热虚实，一时脉证未明，全在医者子细详察，不可执脉。（《管见良方》）诸有积，以肚热缠痛推之。诸有气，以状如蟹渤验之。（《直指》）泄痢之病，水谷或化或不化，并无努责，惟觉困倦。若滞下则不然，或脓或血，或脓血相杂，或肠垢，或无糟粕，或糟粕相混。虽有痛、不痛、大痛之异，然皆里急后重，逼迫恼人。考之于经，察之于证，似乎皆热证实证也。余近年涉历，亦有大虚大寒者，不可不知。（《局方发挥》）凡治痢疾，最当察虚实，辨寒热，此泻痢中最大关系。若四者不明，则杀人甚易也。（《景岳》）痢疾古有赤热白冷及五色分属五脏之辨，然脏腑寒热当以脉症互参，虽有前说，存之而已，若执此认病，泥矣。（《金匮翼》）
　　证治总例
　　凡人患痢，不问赤白，脉小身凉者易安，脉大身热者难瘥。患痢未有不腹痛者，皆缘有积也。暑积及热积多患赤痢，冷积多患白痢。亦有肠胃有风而患赤痢者，有冷热不调而患赤白痢者。暑积痢可用黄连阿胶丸、绵煎散加滑石。白痢可用驻车丸、感应丸之类。冷热不调用戊己丸、巴豆丸子之类。（《医说》引《医余》）如五心烦热，唇赤烦渴引饮，心中欲冷而恶热，脐腹胀痛，六脉洪数或六脉虚弱者，便不可作虚寒治疗投之热药，此等脉证多因中暑得之。近人多不明中暑而妄投热药，倾人性命。殊不知寒伤形而不伤气，所以脉盛；热伤气而不伤形，所以脉虚。经云：阳根于阴，阴本于阳。阳无阴以生，阴无阳以化。凡夏月天气热，当食以寒，扶阴气以养阳之时也。今人以为阴气在内，反抑以热药，而成疟痢脱血者多矣。若心中有时烦躁，五心烦热，四肢弃纵，不欲衣覆，或扬手掷足，饮食欲冷而恶温，下痢纯赤或赤黄色者，不问六脉虚弱及年高等人，便宜以性凉之药调治，如败毒散、小柴胡汤、黄连丸是也。若下痢纯白，或如鱼脑，或如溏，或滑泄不禁，脐腹冷痛，四肢逆冷，口若含霜，饮食欲温而恶冷，六脉沉微，不问少壮，此是虚冷证也，宜用温热药治之，如丁香豆蔻散、阿梨勒丸、木香散、驻车丸，或佐以四桂散、附子理中汤。若下痢赤白，或纯脓，或溏臭，脐腹撮痛，遇痛则痢下，下后则痛止，此是有积作痢，宜以加巴感应丸中，加黄蜡丸如绿豆大，各十五丸兼服，其积必去。若里急后重者，以枳实去瓤麸炒黄煎汤，吞下感应丸则愈。如未止，但以仙方断下丸或六神丸、香连丸、驻车丸服之必愈。（《管见良方》）大抵治痢之法，虚者补之，实者泻之，滑者涩之，闭者通之，有积者推之，风则散之，暑则涤之，湿则燥之，热则凉之，冷则温之，冷热者调之，以平为期，不可过，此为大法。（《妇人良方》）痢疾多因饮食停滞于肠胃所由致，倘不先以巴豆等药，以推其积滞，逐其邪秽，鲜有不致精神危困、久而羸弱者。余尝鉴焉，每遇此证，必先荡涤肠胃，次正根本，然后辨其风冷暑湿而为之治法。故伤热而赤者则清之，伤冷而白者则温之，伤风而纯下清血者则祛逐之，伤湿而下豆羹汁者则分利之。又如冷热交并者，则温凉以调之；伤损而成久毒痢者（按：上文曰，或饮服冷酒物，恣情房室，劳伤精血而成久毒痢者），则化毒以保卫之。夫如是，药无不应而疾无不愈者矣。（《济生》）痢出于积滞。积，物积也。滞，气滞也。物积欲出，气滞而不与之出，所以下坠里急，乍起乍止，日夜凡百余度。病家所请，莫不求其止，孰知物积气滞致有如是之证耶。继人但见有上项证候，不论色之赤白，脉之大小，一皆以通利行之。物积用巴豆、大黄辈，气滞用枳壳、桔梗、青皮、蓬术辈，二者兼济，必能收功。其间佐以黄连阿胶丸，效验尤着。盖痢疾多因伤暑伏热、酒面炙酝酿而成，其阿胶尤大肠之要药，有热毒留滞则能疏导，无热毒留滞则能安平。市肆或无丸子，即以炒阿胶、当归、青皮、赤茯苓、黄连作剂，入乌梅、浓蜜同煎，最能荡涤恶秽。积既去，遍数自疏。嗣是却以木香、茯苓、缩砂、白豆蔻、陈皮、甘草调之，自然喜食。食则糟粕入于大肠，然后真人养脏汤、易简断下汤，可止则止矣。（《直指》）法云：后重则宜下，腹痛则宜和，身重则除湿，脉弦则去风。血脓稠粘，以重药竭之：身冷自汗，以毒药温之。风邪内缩，宜汗之则愈，溏为痢，当温之。又云：在表者发之，在里者下之，在上者涌之，在下者竭之，身表热者内疏之，小便涩者分利之。又曰：盛者和之，去者送之，过者止之。兵法云：邂其来锐，击其堕归。此之谓也。（《保命集》）痢疾初得一二日间，以利为法，切不可便用止涩之剂。若实者，调胃承气、大小承气亦可用。有热先退热，亦不可便用参、术；然气虚者可用，胃虚者亦用之。初得之时，元气未虚，必推荡之，此通因通用之法；稍久气虚，则不可下。壮实初病宜下，虚弱衰老久病宜升之。（《丹溪心法类集》）治痢十法：其或恶寒发热，身首俱痛，此为表证，宜微汗和解，用苍术、川芎、陈皮、芍药、甘草、生姜三片煎。其或腹痛后重，小水短，下积，此为里证，宜和中疏气，用炒枳壳、制浓朴、芍药、陈皮、滑石、甘草煎。其或下坠异常，积中有紫黑血而又痛甚，此为死血证，法当用擂细桃仁、滑石行之；或口渴及大便口燥辣，是名挟热，即加黄芩；或口不渴，身不热，喜热手熨荡，是名挟寒，即加干姜。其或下坠在血活之后，此气滞证，宜于前药加槟榔一枚。其或在下则缠住，在上则呕食，此为毒积未化、胃气未平证，当认其寒则温之，热则清之，虚则用参、术补，毒解积下食自进。其或力倦，自觉气少恶食，此为挟虚证，宜加白术、当归身，虚甚者加人参，又十分重者止用此一条，加陈皮补之，虚回而利自止。其或气行血和积少，但虚坐努责，此为无血证，倍用当归身尾，却以生芍药、生地黄、生桃仁佐之，复以陈皮和之，血生自安。其或缠坠退减十之七八，秽积已尽，糟粕未实，当炒芍药、炒白术、炙甘草、陈皮、茯苓煎汤，下固肠丸三十粒；然固肠丸性燥，恐尚有滞气未尽行者，但当单饮此汤，固肠丸未宜进用，盖固肠丸有去湿实肠之功。其或利后糟粕未实，或食粥稍多，或饥甚方食，腹中作痛，切不可惊恐，当以白术、陈皮各半煎汤和之自安。其或久痢后体虚气弱，滑下不止，又当以药涩之，可用诃子肉、豆蔻、白矾、半夏，甚者添牡蛎，可择用之；然须用陈皮为佐，恐太涩亦能作痛。又甚者灸天枢、气海。（《丹溪心法》）久痢不愈，当观气虚血虚，并内有流连之热，或有秽血之停，审而辨之，不可一途而治。（《苍生司命》）滑润而易出者，兜涩为主；艰涩而难出者，疏通为先。（《沙篆》）凡痢证初起，形气尚强，胀实坚痛者，可速去其积，积去则痢自止，此通因通用、痛随利减之法也。若烦热好冷，脉实腹满，或下纯红鲜血者，此为湿热内盛而宜清利者。若痢症经久，未有不伤其正者，但有伤阴伤阳之两途。伤阴者，精血脂膏悉从利去，多有烦躁热渴之候，此宜亟行清润以养其阴；伤阳者，脾肾元神悉从利散，多有滑脱厥逆之候，此宜亟行温补以回其阳。总之，暴病则多实，久病则多寒，滑脱者多寒，涩滞者多热，参之脉症，合之新久，百无一失矣。（《病机汇论》）下利腹痛异常，脉沉而紧，无热证者，先以姜桂之类温之，后理积滞。一种阴虚痢疾，切戒攻积之药。凡见痢下五色，脓血稠粘，滑泄无度，发热烦渴，脐下急痛，至夜转剧而恶食，或下鲜血者，便属阴虚，急宜救热存阴为主，如驻车丸、阿胶丸、归连丸、阿胶梅连丸、千金黄连汤、黄连阿胶汤、白头翁加甘草阿胶汤等方选用。（《医通》）为治之法，慎之于初者易愈，失之分利者难治，若误医传藏者必死，及以外感为内伤者必死。（《证治百问》）大抵初病治法，发热恶寒者，香苏散加防风、川芎以取微汗则愈，重必用桂枝汤、当归四逆汤之类。若寒热往来、多呕者，必用小柴胡汤。若热多而口渴者，小柴胡汤去半夏加栝蒌根主之。若发热不恶寒，里急后重者，以葛根黄芩黄连甘草汤，照古法先煎葛根，后煎诸药，日服二三剂必愈。（《时方妙用》）医书云：下痢纯血者死，下痢如屋漏水者死。按其治法，不过用阿胶、地榆、槐花、苍术之类，安能以救死症。如果下奔鲜血、口渴便短、里急后重、脉盛者，为火症，宜白头翁汤，一日两服，虚人及产后加阿胶、甘草，亦有下鲜血而非火症者。若血带黯而成块者，属热者少，属寒者多，俱宜从脉症细辨之。若口中和、脉细、小便长、手足冷者，属虚寒无疑，宜以理中汤加灶心土八钱主之；下血多者，宜间服黄土汤，一日二服，三日渐愈。盖以脾胃如分金之炉，理中汤分其清浊，是治其本源也。屋漏水即血水之黯滞不稠者，为虚寒症误用寒凉攻破所致。若见咽痛、语言无序，半日必死，亦用理中汤救之。（同上）
　　虚实
　　实证之辨，必其形气强壮，脉息滑实，或素纵口腹，或多胀满坚痛，及年少新病，脾气未损者，方可用治标之法，微者行之利之，甚者泻之。虚证之辨，有形体薄弱者，有颜色青白者，有脉虽紧数而无力无神者，有脉见真弦而中虚似实者，有素禀阳衰者，有素多淡素者，有偶犯生冷者，有偶中雨水阴寒者，有偶因饮食不调者，有年衰脾弱者。以上诸证，凡其素无纵肆而忽患泻痢，此必以或瓜或果，或饮食稍凉，偶伤胃气而然，果何积之有，又何热之有。总惟脾弱之辈多有此证，故治此者只宜温调脾肾，但使脾温则寒去，即所以逐邪也。（《景岳》）至以赤为热，白为寒，亦非确论。果尔则赤白相兼者，岂真寒热同病乎。必以见证与色脉辨之，而后寒热不淆也。须知寒者必虚，热者必实，更以虚实细详之，而寒热愈明耳。胀满恶食，急痛惧按者，实也；烦渴引饮，喜冷畏热者，热也；脉强而实者，实也；脉数而滑者，热也。外此则靡非虚寒矣，而相似之际尤当审查。如以口渴为实热，似矣；不知凡系泻痢，必亡津液，液亡于下则津涸于上，安得不渴，更当以喜热喜冷分虚实也。以腹痛为实热，似矣；不知痢出于脏，肠胃必伤，脓血剥肤，安得不痛，更当以痛之缓急、按之可否、藏之阴阳、腹之胀与不胀、脉之有力无力分虚实也。以小便黄赤短少为实热，似矣；不知水从痢去，溲必不长，液以阴亡，溺因色变，更当以便之热与不热、液之涸与不涸、色之泽与不泽分虚实也。以里急后重为实热，似矣；不知气陷则仓廪不藏，阴亡则门户不闭，更当以病之新久、质之强弱、脉之盛衰分虚实也。（《必读》）虚实当辨。如腹痛拒按者为实，喜按者为虚。脓血稠粘、数至圊而不能便者为实，不及拈衣而即泄出者为虚。未经泻荡而后重者为实，已经泻荡而仍后重者为虚。邪实之重，粪出少减（名粪前坠滞也），少顷又重（邪未尽也）；虚滑之重，粪出愈甚（名粪后重），少顷略可（较愈甚时略松也，气复升故）。凡痢中所有之证，如烦渴、咽干、舌黑、肿胀之类，悉有虚实之殊，无得概指为实，当细别之。（《医碥》）
　　冷热
　　冷痢者，由肠胃虚弱，受于寒气，肠虚则泄，故为冷痢也。凡痢色青、色白、色黑并皆为冷痢，色黄、色赤并是热也。故痢色白，食不消，谓之寒中也。诊其脉，沉则生，浮则死也。（《病源论》）（按：脉候是经文。）久冷痢者，由肠虚而寒积，故冷痢久不断也。而廪丘公说云：诸下悉寒也。凡人肠中大便，有寒则常鸭溏，有热则傧。人见病身体发热而下，便谓热下，非也。平常恒自将节饮食，衣被调适，其人无宿寒者，大便自调。强人适发越，薄衣冷冻饮料食，表有热不觉里冷，而胃内潜冷，冷即下也，今始发热而下，当与理中汤，加大附子一枚，连服三四剂，重复令微汗出，微汗出则热除，不复思冷，胃气温暖，下与发热俱瘳矣。宿寒之家，其人常自患，冷蹑湿地，若足蹈冻地，或衣被薄皆发。风下最恶。何谓风下？当风吹腰腹，冷气彻里而暴下者，难治也。（同上）热痢候，此由肠胃虚弱，风邪挟热乘之，肠虚则泄，故为热痢也。其色黄，若热甚，黄而赤也。（同上）祭酒林谦之说：韶州医人刘从周治病有功，议论殊不凡，且有验，云：大凡痢疾，不问赤白而后为冷热之证。若手足和暖则为阳，只须先服五苓散，用粟米饮调下，次服感应丸二十粒即愈。若觉手足厥冷则为阴，当服暖药，如已寒元、附子之类。如此治痢无不效。此方亲曾用有效。有人夏月患痢，一日六七十行，用五苓散者两服立止。（《百一选方》）（按：此治法难信，姑存之。）凡腹痛后重，小便短少，口渴喜冷冻饮料，大肠口燥结，是为挟热下痢。若腹痛，口不渴，喜热饮，小便清长，身不热，腹喜热手熨者，（评曰：痢疾与伤寒不同，颇有不渴喜热饮，便清身不热，腹喜热熨而仍属火症者，此不可以为据也，）是为挟寒下痢。（《医贯》）凡泻痢寒热之辨，若果是热，则必畏热喜冷，不欲衣被，渴甚饮水，多亦无碍，或小便赤涩而痛，或下痢纯血鲜红，脉息必滑实有力，形气必躁急多烦。若无此实热诸证，而泻痢有不止者，必是虚寒。（《景岳》）其症之冷热，不在论粪色之赤白，有赤者亦冷而白者亦热，惟在审粪色之淡薄稠浓与手足之温凉。盖四肢为诸阳之本，阳虚则身虽温，手足必冷，脐下必寒，口不渴，利久或渴，不喜饮食，安静自卧，小便自利，或肠鸣，或腹痛，粪水淡薄，或数至圊而不去，或血水，或黑血，脉必沉迟细小者，阴也。热以胜寒，阳平阴也。阳盛则身大热，手足温暖，脐下必热，干呕口渴引饮，或大热，或脓血，或紫血，脉必浮洪实数者，阳也。寒以胜热，阴和阳也。（《会解》）若血色黯如瘀，服凉药而所下愈多、去愈频者，当作冷痢，宜理中汤，或四君子汤加肉豆蔻、木香各半钱。（《要诀》）（按：《医通》曰：凡血色紫黯，屡服凉药而所下愈多，作冷痢治。故血色如猪肝、如紫草、如苋菜汁者，非炮姜不治。又《三因》曰：凡血得热则淖溢故鲜，得寒则凝泣故瘀。此戴氏所本。）
　　赤白
　　（血痢）凡痢皆由荣卫不足，肠胃虚弱，冷热之气，乘虚入客于肠间，虚则泄，故为痢也。然其痢而赤白者，是热乘于血，血渗肠内则赤也。冷气入肠，搏肠间津液凝滞则白也。冷热相交，故赤白相杂。重者状如脓涕而血杂之。轻者白脓上有赤脉薄血，状如脂脑，世谓之鱼脑痢也。（《病源论》）血痢者，热毒折于血，入大肠故也。血之随气循环经络，通行脏腑，常无停积。毒热气乘之，遇肠虚者，血渗入于肠，肠虚则泄，故为血痢也。身热者死，身寒者生。诊其关上脉芤大，便去血，暴下血数升也。（同上）以赤为热，以白为冷，医者之辞，万口一说，此愚以为古人所谈，未尝有卓然之论也。何则？以赤为热，以白为冷，赤白为冷热不和，独知大纲，而痢之有变化轻重之别，得其粗而不得其详，知其一不知其二者矣。（《史载之方》）下痢赤白，俗言寒热相兼，其说犹误。岂知水火阴阳寒热者，犹权衡耳，一高则必一下，一盛则必一衰，岂能寒热俱甚于肠胃而同为痢乎。大法下迫窘痛，后重里急，小便赤涩，皆属燥热，而下痢白者必多有之，然则为热明矣。（《原病式》）湿热瘀积，干于血分则赤，干于气分则白，赤白兼下，气血俱受邪矣。久而不愈，气弱不运，脾积不磨，陈积脱滑，下凝犹若鱼脑矣。甚则肠胃空虚，关司失守，浊液并流，色非一类，错杂混下，注出状如豆汁矣。若脾气下陷，虚坐努责，便出色如白脓矣。其热伤血深，湿毒相瘀，粘结紫色，则紫黑矣。其污浊积而欲出，气滞而不与之出，所以下迫窘痛，后重里急，至圊而不能便，总行频并亦少，乍止乍起而不安，此皆大肠经有所壅遏窒碍，气液不得宣通故也。（薛氏《平治会萃•附论》）大人小儿泄痢无已，其后变作白脓点滴而下，或于粪尾见之，为之温脾不愈，法当温肾。盖肾主骨髓，白脓者骨髓之异名也。要之始作白痢，其气臭；已经转下，而且淹延日久，无所谓痢矣。今之白脓全无臭，面色微黑，骨力羸弱，的见肾虚，合用炒故纸、当归、木香、干姜、官桂主之。（《直指》）
　　所下之物
　　肠垢者，肠间津汁垢腻也。由热痢蕴积，肠间虚滑，所以因下痢而便肠垢也。（《病源论》）亦有不及成肿，而五脏伤败，水血并下，而五脏五色随之而出，谓之五液俱下也。凡如此者多死。（同上）（按：《辨脉法》曰：阴阳俱厥，脾气孤弱，五液注下。此巢氏所本。《金鉴》曰：五色痢者，五色脓血相杂而下也。若有藏腐尸臭之气，则凶。）凡腹中积聚之辨，乃以饮食之滞，留蓄于中，或结聚成块，或胀满硬痛，不化不行，有所阻隔者，乃为之积，此皆渣粕成形之属，所当逐也。今人不能辨察，但见痢如脓垢者皆谓之积，不知此非渣粕之属，而实附肠着脏之脂膏，皆精血之属也。无论瘦人肥人皆有此脂，但肥者脂浓，瘦者脂薄，未有无脂者也。若果无脂，则肠脏之间，岂容单薄赤露，非惟藩篱不固，而且脏必易伤，无是理也。今之凡患泻痢者，正以五内受伤，脂膏不固，故日剥而下。若其脏气稍强，则随去随生，犹无足虑。若脏气至败，剥削至尽，或以久泻久痢，但见血水及如屋漏水者，此在庸人，云其积聚已无，反称为善，而不知脂膏刮尽，则败竭极危之候也。使今后医家，但识此为脂膏而本非积聚，则安之固之且不暇，而尚敢云攻之逐之或用苦寒以滑之利之者否。（《景岳》）凡五色之辨，如下痢脓垢之属，无非血气所化。但白者其来浅，浮近之脂膏也。赤者其来深，由脂膏而切肤络也。下纯血者，多以血为热迫，故随溢随下，此其最深者也。若紫红紫白者，则离位梢久，其下不速而色因以变，或未及脉络，此其稍浅者也。若红白相兼者，此又其浅深皆及者也。大都纯血鲜红者多热证，以火性急速，迫而下也。紫红紫白者少热证，以阴凝血败，损而然也。纯白者无热证，以脏寒气薄，滑而然也。然有以无红而亦因热者，此以暴注之类，而非下痢之谓也。有以紫红虽多而不可言热者，此以阴络受伤，而非暴注之比也。若辨黄黑二色，则凡黄深而秽臭者，此有热证，亦有寒证。若浅黄色淡不甚臭而或兼腥馊气者，此即不化之类，皆寒证也。黑而浓浓大臭者，此焦色也，多有火证。若青黑而腥薄者，此肝肾腐败之色也，犹以为热，其谬甚矣。虽五色之辨大约如此，然痢之见血者，无非阴络受伤，即或寒或热，但伤络脉则无不见血，故不可以见血者必认为热也。凡临此证，当必以脉色形气病因兼而察之，庶不致有疑似之误。（同上）色黑有二：焦黑者，热极反兼胜己之化（芍药汤）；黑如漆之光者，瘀血也（桃仁承气汤）。（《必读》）豆汁色者，湿胜也。纯血者，热毒入深也。鱼脑色者，脾虚不运，陈积脱滑下凝也。如鼻涕冻胶者，脏腑虚冷滑脱也。如白脓者，虚坐努责而出，气受热邪瘀结也。如屋漏水尘腐色者，元气惫弱之甚也。（《指掌》）（按：前证治总例及后死证，宜互参。）经云：肠下血，身热则死。谓余血下泄，阳热外浮。阴阳离脱也。若痢后下血水，其身发热，亦为死证。痢后则肠垢已竭，下血水乃从阳入阴，胞中并伤。世有下屋漏水之说，则血水其渐也。若色如鱼脑，此热毒入肠，当清热和血也。色如酱褐，乃下焦虚寒，亦非善证，当温经散寒。如白沫冻汁，则为寒积。（《医学真传》）
　　发热
　　初痢身热脉浮者，可解表；初痢身热脉沉者，可攻下。久痢身热脉虚者，正虚可治；久痢身热脉大者，邪盛难医。（《汇补》）下痢不止发热者属阴虚，用寒凉药必兼升药、热药。（《丹溪》）
　　腹痛
　　凡泻痢腹痛，有实热者，有虚寒者。实热者，或因食积，或因火邪。但食积之痛，必多胀满坚硬，或痛而拒按，此必有所停滞，微者宜行其滞，甚者宜泻而逐之。火邪之痛，必有内热等证，方宜清之利之。然邪实于中者必多气逆，故凡治痛之法，无论是火是实，皆当以行气为先，但当察药性之寒热，择而用之可也。若虚寒刮痛之义，则人多不知。凡以寒侵腑脏，及脉络受伤，血动气滞者，皆能为痛。但察其不实不坚，或喜揉按，或喜暖熨，或胸腹如饥而不欲食，或胃脘作呕而多吞酸，但无实热等证，则总属虚寒，安得谓痛必因积、痛皆实证耶。凡治虚寒之痛者，速宜温养脏气，不得再加消伐，致令动者愈动，滑者愈滑，必至危矣。但其痛之甚者，当于温补药中，稍加木香以顺其气，或多加当归以和其血。俟痛稍减，则当去此二味，盖又恐木香之耗气，当归之滑肠也。若寒在下焦而作痛者，必加吴茱萸。其或痛不至甚，则但以温补脾肾为主，使脾肾渐安，则痛当自止，此不必治其痛也。（《景岳》）寒闭痛甚，寒开痛微。痢开病减，故痛微也。虚者少气，气无壅滞，故亦痛微也。热者多实，性急不得舒通，故窘痛甚也。（《金鉴》）凡蕴热血痢，里急而痛甚，虽已疏通荡涤，然其痛不减者，非热亦非积也，荣血亏少，阳刚胜阴故尔。用药当以川芎为佐，荣血一调，其痛自止。（《直指》）（按：痢后腹痛，见调停方中越桃散下，宜参。）
　　里急后重
　　里急后重，脉大而洪实，为里热而甚蔽，是有物结坠也。若脉浮大甚，不宜下。虽里急后重而脉沉细弱者，谓寒邪在内而气散也，可温养而自愈。里急后重闭者，大肠经气不宣通也，宜加槟榔、木香宣通其气。（《保命集》）按里急者，窘迫急痛是也。后重者，大肠坠重而下也。夫里急后重，其证不一。有因火热者，所谓火性急速而能燥物是也。有因气滞，此大肠经气壅而不宣通也。有因积滞壅盛者，是有物结坠也。有气虚者，此大肠气降而不能升也。有血虚者，所谓虚坐努责是也。治法，火热者寒之清之，气滞者调之，积滞者去之，气虚而降者升之举之，血虚者补之，各察其所因也。（《玉机》）邪迫而后重者，至圊稍减，未几复甚（芍药汤）。虚滑而后重者，圊后不减，以得解愈虚故也（真人养脏汤）。下后仍后重者，当甘草缓之，升麻举之。（《必读》）（按：《医贯》曰：后重有二：邪气坠下者，圊后不减；虚努不收者，圊后随减。此可辨虚实。此说矣）后坠下迫肛门，粪出坠止，为粪前坠，乃滞也，故曰实坠，粪出更坠，为粪后坠，非滞也，故曰虚坠。（《金鉴》）
　　口中及肠内生疮
　　凡痢口里生疮，则肠间亦有疮也。所以知者，犹如伤寒热病，胃烂身则发疮也。此由挟热痢，藏虚热气内结，则疮生肠间，热气上冲，则疮生口里。然肠间口里生疮，皆胃之虚热也。胃虚谷气弱，则九虫三尸发动，则变成。（《病源论》）
　　大孔痛
　　下利大孔痛者，当温暖之。（《千金》）下利大孔痛者，因热流于下也，以木香、槟榔、黄连、黄芩、炒干姜。（《丹溪》）凡病痢疾多有大孔肿痛者，其故何也？盖脾胃不和，则水谷之气失其正化，而浊恶难堪之味出诸孔道，此痛楚之不能免也。又若火因泻陷，阳为阴逐，则胃中阳气并逼于下，无从解散，此肿之所由生也。所以痢多则痛多，痢少则痛少，痛与不痛，亦由气之陷与不陷耳。故无论寒痢热痢，大孔皆能为痛，不得谓痛必由热也。欲治此者，但治其痢，痢止则肿痛自散，亦如后重之法也。（《景岳》）
　　渴
　　痢则津液空竭，腑脏虚燥，故痢而兼渴也。渴而引饮，则痢不止，翻益水气，脾胃已虚，不能克消水，水气流溢，浸渍肌肉，则变肿也。（《病源论》）凡泻痢之证必多口渴，今人但见口渴即认为火，而不知有火者固能渴，无火者亦能渴，此不可不辨也。如火盛于中，则熏脾烁胃，津液耗干，故酷好冰水，多而不厌，愈凉愈快，随饮随消者，此因热而渴，治宜凉也。又如口热作渴，虽欲饮水而饮不能多者，即非真火，不宜凉也。凡口虽干渴喜凉而后不喜凉者，是即寒聚于中，而无根之火浮戴于上，此最忌寒凉者也。（《景岳》）
　　小便不通
　　凡泻痢之证，小水必多不利，或多黄赤，此其寒热虚实大有关系，不可不察也。若暴注之泻，以其清浊不分，水谷并归于大肠，故水有不利者，惟其暂也。若痢疾之小水，则病本不一。今人但见黄赤不利，无不云其为热，误者多矣。凡因于热者，必其热赤之甚，或多涩痛，或见鲜血，然必上下皆有热证，方是真热，此宜清凉治之。若非真热，则或以中寒而逼阳于下者有之，或以泻痢亡阴而水亏色变者有之，或以下焦阳气不暖而水无以化者有之，或以妄用渗利而逼干汁者亦有之。但察其三焦无火，则虽黄虽涩，总皆亡阴亡液之证，不得通以热论，速当培补真阴，乃为良法。（《景岳》）小便不通，绝无小便，此毒瓦斯并归一脏，胃干者死，山栀、赤茯苓解之，局方黄连阿胶丸挟暑尤佳。（《永类》）（按：黄连阿胶丸用阿胶、黄连、茯苓三味。）下痢小便不通者，黄连阿胶丸为最。（《要诀》）
　　肿
　　今因痢，脾胃虚弱，土气衰弱，不能克制于水，致令水得妄行，不流于小肠，而浸溃脏腑，散流皮肤，与气相搏，腠理壅闭，故痢而肿也。（《病源论》）
　　疫痢
　　外有时行疫痢一证，三十年前间或有之，今则往往夏末秋初。沿门阖境患此。其证大都发热头疼，口渴烦躁，下痢溺涩，甚者一日夜行百次，或兼发斑疹，势甚危迫。世医妄指为漏底，殊不知此是时气使然。因世人禀赋渐薄，积感湿热厉气所致。治法当清热解毒表散为急，如升麻、葛根、柴胡、黄连、黄芩之类。（《广笔记》）（按：疫毒痢，杨子建《万全护命方》、《史载之方》、《妇人良方》所说稍详，然殊少其要，仍不繁载。杨说见《奇效良方》引。）
　　暑痢
　　大凡痢疾，虽体寒手足逆冷，冷汗自出，六脉沉伏，不宜轻用附子，多因伏暑而得此疾。亦有冷汗自出，四肢逆冷，六脉虚弱，但背寒面垢，或面如涂油，齿干烦冤，燥渴引饮，此伏暑证也。（《妇人良方》）夏月下痢，或赤或白，烦渴呕逆，腹中搅痛，小便不利者，此因暑致之，可以五苓散、香茹散、小柴胡汤之属。若以此呕症为脾胃虚寒，则误矣。（《济世全书》）
　　不伏水土痢
　　夫四方之气，温凉不同，随方嗜欲，因以成性。若移其旧土，多不习伏，必因饮食以入肠胃，肠胃不习便为下痢，故名不伏水土痢也，即水谷痢是也。（《病源论》）
　　休息痢
　　休息痢者，胃管有停饮，因痢积久，或冷气、或热气乘之，气动于饮，则饮动而肠虚受之，故为痢也。冷热气调，其饮则静而痢亦休也。肠胃虚弱，易为冷热，其邪气或动或静，故其痢乍发乍止，谓之休息痢也。（《病源论》）屡止屡发久不愈者，名曰休息痢。因兜涩太早，积热未清（香连丸加参末、甘草、茯苓、枳实）。有调理失宜者，随证治之。有虚滑甚者，椿根白皮东引者，水浸一日去黄皮，每两配人参一两、煨木香二钱、粳米三钱煎汤饮之（或大断下丸）。（《必读》）五色、休息二痢，皆因用止涩药早，或因滞热下之未尽、蕴于肠胃，伤脏气也。用一切补养之药不应，则可知初病非止涩太早，即下之未尽也。诊其脉若有力，虽日久仍当攻也。其余治法与诸痢同。（《金鉴》）有一等休息痢，经年累月，愈而复发，此系寒积在大肠底，诸药所不到，独巴豆一味研炒，蜡丸如龙眼大，空腹服之，再不复发，此亦通因通用之法也。（《医贯》）（按：龙眼大可疑。）
　　噤口痢
　　下痢噤口不食，虽曰脾虚，盖亦热气闭隔心胸所致也。俗用木香则失之温，用山药则失之闭。（《直指》）按痢而能食，知胃未病也。若脾胃湿热之毒，熏蒸清道而上，以致胃口闭塞而成噤口之证（按：此说本于丹溪，宜参后调停诸方），理宜除胃口之邪热，而此云其毒上冲心肺（按：此斥《百一选方》，其文出石莲肉方中），其毒不知指何者之邪。然亦有脾胃虚而得者，亦有误服利剂药毒犯胃者，又有服涩热之剂太早而邪气闭遏于胃口者，必当求责。（《玉机》）噤口痢有二症，虚与热是也。热塞胃口，正气衰惫，莫能与争，故滴水不进。古人有用人参三钱、酒炒黄连三钱、酒炒石莲肉一钱，频频少饮，饮而或吐，又少饮之，若得些须入胃，胃气即回而食少进矣。愚谓热胜则川连当用四钱，人参当用二钱，虚胜则人参当用四钱，川连当用二钱，盖变通之道也。此症亦有人参不能用一分者，以阴太虚而邪阳太盛也。（《苍生司命》）痢不纳食，俗名噤口。如因邪留胃中，胃气伏而不宣，脾气因而涩滞者，香、连、枳、朴、橘红、茯苓之属。热毒冲心，头疼心烦，呕而不食，手足温暖者，甘草泻心汤去大枣易生姜。此证胃口有热。不可用温药。若阳气不足，宿食未消，噫而不食，枳实理中加砂仁、陈皮、木香、豆蔻或山楂、曲、柏之类。（《医通》）（按：此说本于《必读》，彼更曰：有积秽在下，恶气熏蒸者，承气汤。）不饥而不能食者是脾病，宜香砂六君子汤及理中汤。饥而不能食者是肝病，宜乌梅丸。至于绝食频呕，即是噤口痢。若食入即吐不利于香、砂、橘、半者，宜用干姜黄连黄芩汤，苦辛以开拒格。若胸满而吐及干呕吐涎沫者，宜吴茱萸汤，温镇以和土木，其效如神。凡心下痞满，从仲景三泻心汤及浓朴生姜甘草半夏人参汤等择用如神。（《时方妙用》）疟痢兼作、痢后似疟（互见疟门。）疟痢兼作者，何重轻，分利阴阳，主以柴苓。（《医读》）有痢后似疟非疟，乃阴阳两虚。阳虚则恶寒，阴虚则发热，故寒热交战似疟也。（《医通》）
　　瘀血似痢
　　东阳胡兄年四十岁，患痢百余日，百法治不效。时正九月初旬，予诊其六脉促急沉弦细弱芤，左手为甚，昼夜十行，视之秽物甚少，虽下清涕，中有紫黑血丝，食全不进。予曰：此非痢也，当作瘀血治之。其兄问瘀血何事而致。予曰：饱食急走，极力叫骂，欧打扑，多受疼痛，盛怒不泄，补塞太过，大酒大肉，皆能致之。彼云：去岁枉受责杖，经涉两年，恐非此等瘀血。予曰：服吾药，得瘀血下则生矣。以桃仁、乳香。没药、滑石，佐以槟榔、木香，用神曲糊为丸，以米饮下五十粒。至夜半又不动，又根据前法下二百粒，至天明下秽如烂鱼肠者二升半，困顿终日。渐与粥食而安。（《医纲》引《丹溪》）
　　生死诀
　　病肠者，下脓血，病患脉急皮热，食不入，腹胀目瞪者死；或一身厥冷，脉沉细而不生者亦死；食如故，脉沉浮有力而不绝者生。（《中藏》）世人初患痢时，先发寒热，投药治之，其热不退，发热太甚，食则呕逆，下痢不止，心热如火，只要入凉处，只思吃冷水，忽思狂走，浑身肌肉疼痛，着手不得，此候十难治其三四也。（《奇效》引《万全护命方》）不治证：脉大、身热、鸭屎、发渴、咳逆、五色、噤口、红水，唇红、手足冷、噤口气喘。痢后烦引饮，为心绝，小便绝不通，为肾绝。（《永类》）下利不治之证：下利如鱼脑者半死半生，下如尘腐色者死，下纯血者死，下如屋漏水者死。（《丹溪》）大孔开如竹筒者，唇如朱红者，俱死。（《正传》）口疮绽裂、脉洪急搏手者，身大热久不退者，喘而不休，大汗不止者，皆不救也。（《司命》）湿痢腹胀身重，下如豆汁，或赤黑混浊，危症也。（《入门》）粪以取起如系不断者生，断续不接如水泡者死。（《会解》）凡痢身不热者轻，身热者重，能食者轻，不能食者重，绝不食者死，发呕者死，直肠自下者死，久痢忽大下绝粪者死。小儿出痘后即发痢者死，妇人新产即发痢者死。（《订补明医指掌》）久痢发热，不能食，肌肉减者，不治。（《己任编》）下痢日百度，精神萎顿，反不痛者，此邪气胜，正气微，不能鼓激也，难治。（《医通》）下利不止，水浆不入，气小脉细，皮肤寒，死于阳绝也；下利纯血噤口，呕逆藏气，身热脉大，死于阴绝也。（《金鉴》）
　　治有三等
　　始痢宜下，夫人之所共知也，久痢宜补，亦夫人之所共知也；至如二阳合病皆下痢、太阳阳明合病自下痢者，宜发汗，太阳少阳合病自下痢者，宜和解，阳明少阳合病自下痢者，此宜攻里，非得伤寒之玄关者，不足以语此也。（《医方考》）
　　治当责积滞
　　至若肠胃自感而病，亦当以邪正分。或正气先虚而受邪，或因邪而致虚，则以先者为本，后者为标，与夫积之新旧亦如之。旧积者，停食结痰所化之积也（《医通》作气血食痰所化也）。新积者，旧积去后而气血复郁所生者也。旧积当先下之，新积则不宜下，其故何哉？盖肠胃之腐熟水谷、转输糟粕者，皆荣卫洒陈六腑之功。今肠胃有邪，则荣卫营运至此，其机为之阻，不能施化，故卫气郁而不舒，荣血泣而不行，于是饮食结痰停于胃，糟粕留于肠，与所郁气泣血之积，相挟成滞下病矣。如是者必当下之，以通壅塞，利荣卫之行。至于升降仍不行，卫气复郁，荣血复泣，又成新积，故病如故，若是者不必求邪以治，但理卫气以开通腠理，和荣血以调顺阴阳。阴阳调，腠理开，则升降之道行，其积不治而自消矣。然而旧积亦有不可下者，先因荣卫之虚，不能转输其食积，必当先补荣卫，资肠胃之真气充溢，然后下之，庶无失矣（《医通》作必当调补脾胃，兼行气之药，虚回而利自止）。予数见俗方，惟守十数方治痢，不过攻之涩之而已。安知攻病之药，皆是耗气损血之剂，用之不已，甚至于气散血亡，五脏空虚，精惫神去而死。其固涩之，又皆足以增其气郁血泣之病，转生腹胀，下为足肿，上为喘呼，诸疾作焉。世人之法，何足守乎。（《准绳》）
　　泻痢不可混治
　　（忌利小便）痢与泄泻，其病不同，其治亦异。泄泻多起寒湿，寒则宜温，湿则宜燥也。痢病多成湿热，热则宜清，湿则宜利也。虽泄泻亦有热症，然毕竟寒多于热；痢病亦多寒症，然毕竟热多于寒。是以泄泻经久，必伤胃阳，而肿胀喘满之变生；痢病经久，必损其阴，而虚烦痿废之疾起。痢病兜涩太早，湿热流注，多成痛痹。泄泻疏利或过，中虚不复，多作脾劳。此予所亲历，非臆说也。或曰：热则清而寒则温，是已，均是湿也，或从利或从燥何欤？曰：寒湿者寒从湿生，故宜苦温燥其中，湿热者湿从热化，故宜甘淡利其下。且燥性多热，利药多寒；便利则热亦自去，中温则寒与俱消。寒湿必本中虚，不可更行渗利；湿热郁多成毒，不宜益以温燥也。（《读书记》）泻痢不分，两证混言，湿热不利小便，非其治也。夫泄者水谷湿之象，滞下者垢瘀之物，同于湿热而成，治分两歧而药亦异。若淡渗之剂，功能散利水道，浊流得快，使泄自止，此有无之形，岂可与滞下混同论治，而用导滞行积可乎。其下利出于大肠传送之道，了不干于胃气，所下有形之物，或如鱼脑，或如豆汁，或便白脓，或下纯血，或赤或白，或赤白相杂，若此者岂可与泻混同论治，而用淡渗利之可乎。（薛氏《平治会萃•附论》）利小便者，治水泄之良法也，以之治痢则乖。痢因邪热胶滞、津液枯涩而成，若用五苓等剂分利其水，则津液愈枯，滞涩愈甚，遂至缠绵不愈，则分利之为害也。若清热导滞，则痢自愈而小便自利，安用分利为哉。（《活幼心法》）
　　治忌燥毒
　　观仲景可下者十法，可温者五法。谓之下者，率用承气加减，何尝以砒、丹、巴、决烈燥热重毒之剂；谓之温者，率用姜、附为主，何尝用钟乳、龙骨、石脂、粟壳紧涩燥毒之剂。（《局方发挥》）
　　治忌固涩温补
　　大要以散风邪、行滞气、开胃脘为先，不可遽用肉豆蔻、诃子、白术辈以补住寒邪，不可遽投罂粟壳、龙骨、牡蛎辈以闭住肠胃。邪气得补而愈盛，补之愈盛而愈作，不为缠扰撮痛，则为里急后重，所以日夕淹延而未已也。（《直指》）（按：《续医说》其意相近，且曰：世俗但知涩剂之能塞，不知通剂之能塞也。后之学人，贵在变通，不可执一而治。此言本于张子和。）大凡治痢疾，未可便投罂粟壳、地榆、石榴皮紧涩之药。夫罂粟壳其性紧涩，能损脾胃，留滞毒瓦斯而反增其疾。正如沟渠停积不洁秽污之物，若不先荡涤，却窒塞其路，使秽污无路而出可乎。是以多因服此，不进食饮，日渐羸困，强名曰噤口者多矣。如古和剂方中，未曾见用罂粟壳，多用黄连之药。然罂粟壳非无功也，而施之久痢则可，更宜去尽筋膜穣蒂锉碎，以白蜜和水淹一宿，次日慢火炒令焦黄色，庶得稳当。若投之太早，令人毒气闭塞心络，噤口不食，无法可施，悔将噬脐。（《管见良方》）痢之为病，由湿热蕴积胶滞于肠胃之中。清邪热，导滞气，行滞血，则其病速除。若用参、术等温补，则热愈盛，气愈滞，久之正气虚，邪气炽，至于不可救疗者，初投温补之祸也。（《活幼心法》）（按：《玉案》曰：下痢若服黄，即发膨胀，多服升麻，则小便与积皆升至上焦，此速死之道也。今验升麻不必为害。）
　　产前后痢治例
　　三宝廉使仲子之妻，泰不花尚书妹也，病滞下，昼夜五七十起，后重下迫，且娠九月。众医率为清暑散滞，痛苦尤甚。寿至诊视曰：须下去滞。众以娠不肯。寿曰：《素问》有云：有故无殒，亦无殒也。动即正产。乃以消滞导气丸药进之，得顺利，再进滞去，继以清暑利溲苦坚之剂，病愈而孕果不动，足月乃产。（朱右撰《撄宁生传》）至于妇人临产下痢，最为危殆，郑氏有胎前下痢、产后不止、七日必死之例。予尝用甘草干姜汤加浓朴、茯苓、木香，治妊娠白痢；《千金》三物胶艾汤，治妊娠血痢；连理汤加胶、艾，治赤白相间之痢。驻车丸、千金黄连汤、白头翁加甘草阿胶汤，胎前产后五色诸痢皆可选用。若胎前下痢，产后不止，势莫挽回者，用伏龙肝汤丸随证加减，未尝不随手获效也。（《医通》）（按：伏龙肝汤丸用炮黑查肉、熬枯黑糖、伏龙肝三味，宜考原书。）士人李潜善医，曰：蓐中下痢与他痢不同，常痢可用苦涩药止之，蓐中痢生于血不足，投涩药则血愈不行，痢当更甚。（《苏沈》）
　　发表方法
　　初起时若有风寒表证，于治痢药中，当加发散。若不发散，径治其痢，必乱其经脉，逆其气机，病转剧矣。（《医学真传》）败毒散，治风邪寒邪，壮热下利。（《直指》）痢疾表热里虚者，此方主之。昔人立此方非以治痢，而医者善用，则取之左右逢其源矣。仲景以葛根汤治太阳、阳明合病自利，亦是妙处。举此一例，余可类推。（《医方考》）治疫痢发热，合境皆然者，神效，加白芍、黄连尤妙。（《寿世》）（按：《选奇方后集》加陈米，名仓廪汤，治噤口痢。《管见良方》、《岭南卫生方》并论此方治痢之妙。）升麻汤（即升麻葛根汤）上粗末，每三钱，姜三片同煎，吞感应丸，治伤暑下痢缠痛。（《直指》）（按：汗下同用，非可遵仿。）《治要》除湿汤（即七味除湿汤，方见中湿），加官桂、木香，治风寒冷证下痢；加干姜、茯苓，治伤湿下痢。（《直指》）有受风湿，痢下如豆汁，例局有胃风汤。若借治脾受湿气，泄利不止，戊己丸为用亦可。秘方胃风汤用防风半两，芍药二两，茯苓二两，官桂、羌活各半两，甘草炙一分，每服三钱，入荆芥五小穗，水一盏，煎七分，稍热服。观其药性，合其药名，参其病因，有治风品，用果多效。（《续易简后集》）如大便闭塞，或里急后重，数至圊而不能便，或少有白脓，或少有血，慎勿利之，利之则必致病重，反郁结而不通也。以升阳除湿防风汤举其阳，则阴气自降矣。升阳除湿防风汤。苍术（泔浸去皮净四两）防风（二钱）白术白茯苓白芍药（以上各一钱）上件咀，除苍术另作片子，水一碗半，煮至二大盏，内诸药，同煎至一大盏，去渣稍热服，空心食前。如此证飧泄不禁，以此药导其湿。（《脾胃论》）《医经会元》加炙甘草、干葛。（按：先教谕于此方去白术，用屡效。）疫痢，憎寒壮热，下痢臭秽，众人病一般者是也。必先解表发散，宜以大剂苍术为主，佐以羌活、防风、人中黄、芍药、黄芩、黄连之类，以葱白、生姜服之。（《医镜》）周信川，年七十三岁，平素体坚，不觉其老，秋月病痢，久而不愈，至冬月成休息痢，一昼夜十余行，面目浮肿，肌肤晦黑，求治于余。余诊其脉沉数有力，谓曰：此阳邪陷入于阴之症也，吾当以法治之，尚可痊愈，明日吾自袖药来面治。于是以人参败毒散本方煎好，用浓被围椅上坐定，置火其下，更以布条卷成鹅蛋状，置椅褥上，垫定肛门，使内气不能下走。然后以前药滚热与服，良久又进前药，遂觉皮间有津津微润，再溉以滚汤，教令努力忍便，不得移身。如此约二时之久，皮间津润总未干，病者心燥畏热，忍不可忍，始令连被卧于床上，是晚止下痢二次，以后改用补中益气汤，一昼夜止下三次，不旬日而痊愈。盖内陷之邪，欲提之转从表出，不以急流挽舟之法施之，其趋下之势何所底哉。闻王星宰世兄患久痢，诸药不效，苏郡老医进以人参败毒散，其势差减，大有生机，但少此一段斡旋之法，竟无成功。故凡遇阳邪陷入阴分，如久疟、久痢、久热等症，皆当识此意，使其缓缓久久透出表外，方为合法。若急而速，则恐才出又入，徒伤其正耳。（《寓意草》）（按：原更有治陈汝明病痢用麻黄附子细辛汤案，论理欠晰，仍不录入。）
　　清热方法
　　（凉温调停诸方附）夫治诸痢者，莫若以辛苦寒药治之，或微加辛热佐之则可。盖辛热能发散，开通郁结，苦能燥湿，寒能胜热，使气宣平而已，如钱氏香连丸之类是也（按：钱氏香连丸有加白附子、肉豆蔻、诃子肉三方）。故治诸痢者，黄连、黄柏为君，以至苦大寒正主湿热之病。（《原病式》）如躁烦，或先便白脓后血，或发热，或恶寒，非黄芩不能止，此上部血也。如恶寒脉沉，或腰痛，或血痢下痛，非黄连不能止，此中部血也。如恶寒脉沉，先血后便，非地榆不能止，此下部血也。（《保命集》）小柴胡汤，赤白痢尤效，痢药中无如此妙，盖痢多因伏暑，此药极解暑毒。（《苏沈》）（按：《管见良方》亦说此汤治痢之妙，宜参。）身热挟外感者，小柴胡汤去人参。（《丹溪心法类集》）黄芩芍药汤，治泄痢腹痛，或后重身热，久而不愈，脉洪疾者，及下痢脓血稠粘（即仲景黄芩汤）。如痛则加桂少许。服芍药汤以和之，痢止再服黄芩汤和之，以彻其毒也。（《保命集》）《集验》疗热水谷下痢，黄连阿胶汤方。黄连阿胶（炙各二两）栀子（三十枚擘）乌梅（二十枚碎）黄柏（一两）上五味切，以水七升，煮取二升半，分为再服。（《外台》）（按：《千金》同，无方名。）又《肘后》疗热病久下痢脓血柏皮汤，于本方去乌梅。又文仲治无问冷热及五色痢入口即定方，于本方去乌梅、栀子，加当归、黄芩、熟艾为散，以酽醋二升煮，胶烊下药，煮令可丸，如大豆，饮服七八十丸，日二夜一服，特宜老人。若产妇痢，加蒲黄一两，蜜和为丸神验。（《奇效》名归连丸。）许仁则，血痢之候，小腹绞痛无期，度食不住如水，但兼血而下，有此患者，宜根据后犀角五味散方。生犀角（末五两）阿胶（炙四两）黄柏（四两）艾叶干姜（各三两一作干蓝）上药捣筛为散，以饮下之，初服一方寸匕，日再服，稍稍加至二三匕良。（同上）（按：文仲治热毒痢痢血犀角散方中有干蓝，盖此方干姜亦以干蓝为优，故次于此。）治赤痢，腹中疼痛，小便涩，口干烦热，犀角散方。犀角屑（三分）木香（半两）黄芩（一两半）地榆（三分锉）黄连（一两去须微炒）当归（一两锉微炒）上件药捣筛为散，每服三钱，以水一中盏，煎至五分去滓，不计时候温服。（《圣惠》）当归芍药汤，治痢腹痛因血虚者。当归川芎（各一钱半）芍药（炒三钱）生地黄黄连（炒）木香（各三钱）水煎，食前服。（《统旨》）（按：《石山医案》曰：一人患滞下，腹痛里急后重，诊脉濡弱近驶，此热伤血也。先用四物汤加槟榔、黄连、大黄、黄芩煎服云云。又腹痛调血，《直指》有说，既见上。）治痢奇方，制药用药轻重分厘俱要秤过，能起死回生之神药也。川黄连（去芦）条黄芩生白芍山楂净肉（四味各一钱二分）陈枳壳（炒）坚槟榔姜汁炒浓朴浓青皮（各八分）当归甘草地榆（各五分）红花（三分酒洗）南木香（二分）桃仁（炒去皮尖研如粉一钱）水二碗，煎一碗，去滓空心服，滓再煎服。此方或红或白，或红白相兼，里急后重，身热腹痛者，俱可服。其有便纯血，便扬尘水，大孔如竹筒等恶症，古书指为不治者，急服此药亦可救；但恐服之迟缓，则毒攻坏脏腑难救耳。其有噤口者，毒在胃口也，将此药煎熟去滓，每一煎分五六次缓缓服之，令其胃口毒瓦斯渐开，服完一剂后，不惟药可进，而饮食亦渐可进矣，不必另用他药也。单白无红者，去地榆、桃仁二味，木香用三分，加去白陈皮四分。涩滞甚者，加酒炒大黄二钱，服一二剂仍除之。此方用之于三五日神效，用之于旬日内外亦效，惟半月外则当加减，其法详于后。黄连条芩白芍（三味生用各四分酒炒各六分）山楂（一钱）制浓朴陈皮青皮槟榔（各四分）甘草（生熟各二分半）地榆（醋炒）当归（各五分）桃仁粉（六分）红花（三分）木香（二分）如延至月余，觉脾胃虚滑者，用酒炒芩、连、白芍各六分，陈皮、浓朴、木香各三分，醋炒地榆四分，红花二分，当归、人参、白术、熟甘草各五分。（以上三方，有胎妇人服之，去红花、桃仁、槟榔。）以上方法随用辄效，间有不效者，必其初投参、术等补剂太早，补塞邪热在内，久而正气已虚，邪气犹盛，欲补而涩之则助邪，欲清而疏之则愈滑，遂至不救，虽有奇方，无如之何，则初投温补之祸也。予尝治一公子、一仕官，皆投补剂而后不可救者，故表而出之以戒后。（《奇效医述》）（《集验良方》引倪涵初第三方稍异。）驻车丸，治大冷洞痢肠滑，下赤白如鱼脑，日夜无节度，腹痛不可堪忍者方。黄连（六两）干姜（二两）当归阿胶（各三两）上四味，末之，以大酢八合烊胶和之，并手丸如大豆许，干之，大人饮服三十丸，小儿百日以还三丸，期年者五丸，余以意加减，日三服。（《千金》）古方驻车丸治痢，人皆知之，须是一帖作一服浓煎，陈米饮下，一时一服，三服不愈，五服定愈，毋可疑者。（《选奇方后集》）《外台》文仲隐居效验方，主下部绞痛，重下，下赤白方，于本方去阿胶，加黄柏（各二两），捣筛，煮取乌梅汁服方寸匕，日三。（《苏沈》名四神散，皆炒。《圣济》曰：大凡泄痢，宜食酸苦，盖酸收苦坚故也。）治卒大下痢热，唇干口燥，呕逆引饮，泻心汤方。人参甘草黄芩橘皮栝蒌根（各一两）黄连（二两）半夏（三两）干姜（一两半）上八味咀，以水六升，煮取二升，分二服。（《千金》）治赤白痢，香连丸方。黄连（去须炒）木香（各二两）上二味捣罗为末，以面糊和丸，如梧桐子大，每服五十丸，空心陈米饮下，日再。（《圣济》）其久冷人，即用煨熟大蒜为丸。此方本出李绛《兵部手集方》，婴孺用之亦效。（《本草图经》）大香连丸，木香（不见火，四两八钱八分）、黄连（去芦须，二十两，用吴茱萸十两同炒令赤，去茱萸不用）。上件为细末，醋糊为丸，如梧桐子大，每服二十丸，饭饮吞下，空心食前日进三二服。（《和剂》）（《济生续方》曰：治阴阳相搏，冷热不调，或泻或痢。按：此方诸家增味不一，今不繁载。）戊己丸，治脾受湿气，泄痢不止，米谷迟化，脐腹刺痛。吴茱萸（去梗炒）黄连（去须）白芍药（各五两）上为细末，面糊为丸，如梧桐子大，每服二十丸，浓煎米饮下，空心日三服。（《和剂》）（按：此方原出《苏沈》，名芍药散，水煎服。）《鸡峰》若下痢赤黄，日夜数十行，手足不厥，胸中痞闷，时觉微寒，服温药而增极，其脉沉实而大，此由湿热之气，蕴于肠胃，复因饮食，积而不化，聚而不运，水谷并注而下，先宜此三味黄连丸（即本方），不瘥者，与杏子元（系用杏仁、巴豆二味）。《元和纪用经》二气黄金丸，调冷热，断赤白下痢变入恶证，若鱼烂黑汁，肠中切痛，枯瘦不能食，于本方去芍药，加当归（各等分），炼蜜加米膏少许和丸。一方，以木香代当归。《卫生家宝》如神散，治肠胃气虚，冷热不调，下痢赤白，状如鱼脑，里急后重，于本方加当归，等分为末。噤口痢者，胃口热甚故也，大虚大热，用香连丸，莲肉各一半，共为末，米汤调下。又方，人参二分，姜炒黄连一分，为末浓煎，终日呷之，吐则再服，但一呷下咽便妙，不可用温热药甘味。（《丹溪》）（宜与前噤口痢条相参。）诸下痢之后，小便利而腹中虚痛不可忍者，此谓阴阳交错，不和之甚也，当服神效越桃散。大栀子（三钱）高良姜（三钱）上和均，每服三钱，米饮或酒调下，其痛立效。（《保命集》）
　　荡涤方法
　　痢发于秋，是暑月湿热所致，其理甚着；但所以致郁热者，多因暑热酷烈，过饮冰水生冷，热为寒郁，久而为沉寒积冷者亦有之，不可泥定是热，当辨症切脉，真知其有热积，方可用大黄。若系寒积而用大黄，不惟不愈，反增痛极而危矣。大凡下热痢用大黄，下寒痢用巴豆，有是病则服是药，详按古人成法，不容毫发差谬。（《医贯》）其病初得一二日，皆宜荡涤邪秽，消溶渣滓，以通利为先，次辨冷热虚实，以调理而扶脾助胃，为上策也。其通利之法有二：积滞胜宜用丸，丸者缓也，缓以消之，除其积也；邪毒胜宜用汤，汤者荡也，荡而荡之，去其毒也。当用丸而用汤，毒去而积不除；当用汤而用丸，积除而毒不行。治失其宜，故病皆难愈也。（《医经会解》）盖暑毒与食物相搏，结在下脘，则升降出入不得循其正，糟粕欲行不得行，而火复迫之，则将脏腑脂膏逼迫而下，故取大黄驱热毒、下糟粕、清肠脏也。（《金匮翼》）如便脓血相杂而脉浮大，慎不可以大黄下之，下之必死，谓气下竭而阳无所收也。（《保命集》）下痢，舌黄燥不渴，胸中实，身热腹胀，并身热谵语者，腹有燥粪，大柴胡汤下之。（《全婴方论》）小承气汤，治下痢赤黄，但烦饮冷，小便不利，得热则极，心烦躁喜渴，先服一二服荡之，须审是实热方可。（《得效》）桃仁承气汤，痢疾初起质实者，此方主之。若初间失下，反用固涩之药，以致邪热内蓄，血不得行，腹痛欲死者，急以此方主之。（《医方考》）（按：程星海有本方加牡丹皮、红花、槟榔、木通、滑石治验。）六一顺气汤，治痢不问赤白相杂，肚痛里急后重，浑身发热，口干烦渴，用此通利即止。（《医鉴》）（按：此陶节庵方，宜参《伤寒广要•阳明病》。）芍药汤，下血调气。经曰：溲而便脓血，气行而血止，行血而便脓自愈，调气则后重自除。芍药（一两）当归黄连（各半两）槟榔（二钱）木香（二钱）甘草（二钱炙）大黄（三钱）黄芩（半两）官桂（一钱半）上咀，每服半两，水二盏，煎至一盏，食后温服。如血痢，则渐加大黄。如汗后藏毒，加黄柏半两，根据前服。（《保命集》）又治下痢脓血，里急后重，日夜无度，导气汤，于本方去官桂、甘草（《奇效》加枳壳）。《医方考》芍药汤，加芒硝，痢疾便脓血里急后重者主之。《明医杂着》痢疾主方，于本方去当归、大黄、官桂，加枳壳（《回春》芍药汤，即此方有当归）。若呕吐食不得下，加软石膏（一钱半）、陈皮（一钱）、山栀仁（炒五分），入生姜汁，缓呷之，以泻胃口之热。太阴传于少阴，是为贼邪，先以浓朴枳实汤防其传变。浓朴（一两）枳实（一两）诃子（一两半生半熟）木香（半两）黄连（二钱）甘草（三钱炙）大黄（二钱）上为末，每服三五钱，水一盏半，煎至一盏，去滓温服。（《保命集》）大黄汤，治泄痢久不愈，脓血稠粘，里急后重，日夜无度，久不愈者。（《医鉴》将军饮，即此方，其主治更曰：及愈而又发，止而复作，名曰休息痢。）大黄（一两）上细锉，好酒二大盏，同浸半日许，同煎至一盏半，去大黄，将酒分为二服，顿服之，痢止一服，如未止再服，以利为度。（同上）大黄丸，痢初起，壮实者可用，胃弱者禁施。川大黄（切片蜜蒸一斤）白芍药（酒浸切片炒六两）甘草（炙三两）槟榔（四两）木香（切片不见火为末一两）枳壳（炒四两）细末，炼蜜同水煎木香和捣为丸，如绿豆大，白莱菔汤吞三钱，重者五钱，以行两三次腹中爽快为度。胃气虚极之人勿轻用之，积滞重而元气虚者以人参汤吞，孕妇以人参缩砂汤吞，行后另用人参丸补之。（《广笔记》）四味香连丸，黄连炒十两，大黄酒煨四两，木香二两，槟榔一两，为末，糊丸如绿豆大，每七十丸，空心米饮下。治痢初起，不问赤白，每日二服，有积自行，无积自止。（《入门》）神妙散，治赤白痢疾。（按：散当作丸。）大黄人参枳壳火麻子（各等分）上为末，面糊为丸，如梧桐子大，每服三十丸，白汤下。（《经验良方》）（按：此本《近效》加减麻仁丸，今去诃子，加枳壳，宜参大便不通。）朱孔阳年二十五岁，形体清瘦，素享安逸，夏月因构讼奔走日中，暑湿合内郁之火而成痢疾，昼夜一二百次，不能起床，以粗纸铺于褥上，频频易置，但饮水而不进食，其病甚厉，肛门如火烙，扬手掷足，躁扰无奈。余诊其脉，弦紧劲急，不为指挠。谓曰：此症一团毒火，蕴结在肠胃之内，其势如焚，救焚须在顷刻，若二三日外，肠胃朽腐矣。于是以大黄四两，黄连、甘草各二两，入大砂锅内煎，随滚随服。服下人事稍宁片时，少顷仍前躁扰。一昼夜服至二十余碗，大黄俱已煎化，黄连、甘草俱煎至无汁。次日病者再求前药。余诊毕，见脉势稍柔，知病可愈，但用急法，不用急药，遂改用生地黄、麦门冬各四两另研生汁，而以天花粉、牡丹皮、赤芍药、甘草各一两煎成和汁大碗咽之。以其来势暴烈，一身津液从之奔竭，待下利止然后生津养血，则枯槁一时难回；今脉势已减，则火邪俱退，不治痢而痢自止，岂可泥润滞之药而不急用乎。服此药果然下痢尽止，但遗些少气沫耳。第三日思食豆腐浆，第四日略进陈仓米清汁，缓缓调至旬余方能消谷，亦见胃气之存留一线者，不可少此焦头烂额之客耳。（《寓意草》）治下久赤白连年不止，及霍乱脾胃冷实不消，温脾汤方。大黄（四两）人参甘草干姜（各二两）附子（大者一枚）上五味咀，以水八升，煮取二升半，分三服，临熟下大黄。与后温脾汤小异，须大转泻者当用此方神效。（《千金》）又温脾汤，治积久冷热赤白痢者，于本方去甘草，加桂心（大黄、桂心各三两，余各一两），以水七升，煮取二升半，分三服。（按：此方宜与《泄泻门》、《腹痛门》及《伤寒广要•太阴病》中所举互参。）《外台》许仁则，前件诸痢（按：前论有水痢、谷痢、血痢、脓痢、脓血相和痢、肠僻痢），患无新旧，如药疗之，差还发，此即纵以新药止之，终存其根本。由肠胃中冷热不调，病根固结，必须汤药涤之，以泄病势，痢后更以药物补助之。有此候者，宜根据后附子等六味汤以利之，于本方加细辛（大黄五两，余各三两）。此汤当得快利，利中有恶物如鱼脑状，或如桃李，但异于常利，勿怪之。治积痢，灵砂丹。（并论证）砂（一分）朱砂（一分并研极细）上另用黄蜡半两，巴豆三七粒，去壳皮膜，同于银石器内重汤煮一伏时，候巴豆紫色为度，去二七粒，止将一七粒与前来二味同再研极匀，再溶蜡匮药，每旋丸绿豆大，每服三丸至五丸，水泻生姜汤下，白痢艾汤，赤白痢乌梅汤，服时须极空腹，服毕一时，方可吃食，临卧尤佳，次食淡粥一日。疟疾乳香汤服，不发日晚间服。此药不动气，服之泻者止，痢者断，疼者愈，有积者内化，亦不动脏腑。大凡痢有沉积者，不先去其积，虽得暂安，后必为害。尝记陈侍郎泾仲，庚戌秋过仪真求诊，初不觉有疾，及诊视，则肝脉沉弦，附骨取则牢。予曰：病在左胁有血积，必发痛。陈曰：诚如是。前此守九江被召，冒暑涉长江，暨抵行朝，血痢已数日矣，急欲登对，医者以刚剂燥之，虽得止，数日脐下一块大如杯，不旬日如碗大，发则不可忍，故急请官祠以归。为之奈何？予曰：积痢不可强止，故血结于脐胁下，非抵当丸不可。渠疑而不肯服，次年竟以此终。（《本事》）（按：此方亦出《鸡峰方》，名至圣缠金丹，朱砂、砂各一两，巴豆七个，黄蜡十枣大，熔蜡煮巴豆焦色，去巴豆不用。）感应丸，治大便频并，后重迟涩，久痢赤白，脓血相杂，米谷不消，愈而复发。（《和剂》）赤白痢疾，脐腹痛者，多由肠胃间积滞所致，先以此药微利，次方断下。（《易简》）（《续易简》曰：若夫赤痢而服此，岂不败乃事哉。）苏感丸，治积痢不进饮，神效。苏合香丸感应丸上二味和合丸，如绿豆大，每服二三十丸，姜汤吞下。（《朱氏》）治白痢，针头丸。巴豆十个（去壳醋浸一宿去油）杏仁十个（文武火炮存性）百草霜（二钱炒）黄蜡（栗子大一块）上以蜡和成剂，丸如芥子大，每服三丸，水泻井水下，黑痢乌梅汤下，白痢干姜汤下，赤痢甘草汤下。（《卫生家宝》）（按：《圣济》治水泻不止黑神丸与本方同，以糯米粥和丸。）二色丸，治诸般赤白痢，神。吴茱萸（拣去枝梗二两）黄连（去须二两）巴豆（四十九个去皮）上同于铫子内炒令黄赤色，去巴豆不用，只将上面二味各自为末，面糊和丸，如萝卜子大，看大小紧慢，加减丸数。（《小儿总微论》）经验痢疾四宝丹。（此方施之已久，无不应验，不欲自秘，以公于人，宝之宝之。）公丁香（一钱）胡黄连（三钱）巴豆霜（一钱，治巴豆霜法，巴豆不拘多少，去壳，纸包裹置新瓦上，又复瓦盖，炭火下炼去油，烟尽力度，存性。）上三味为细末，老米饭捣烂为丸，如萝卜子大，每服七丸，看人肥瘦，或五粒三粒，端午日修合甚妙，药引在后。赤痢，用蜜糖调滚白汤空心送下。水泻，用姜汤下。脾泄，用姜汤送下，连服七日。凡服药后，直要饿至午时，然后吃炒米粥半碗，顷刻又进半碗。腹内有热毒，任其自行自止。惟赤痢难治，倘一服不止，再用细茶二两煎，生蜜糖二两，生姜一两取汁，三味共为一处，加前药七粒，空心服之即止。白痢，用黑沙糖调滚白汤，空心送下。（《医宗粹言》）
　　温里方法
　　椒艾丸，治三十年下痢，所食之物皆不消化，或青或黄，四肢沉重，起即眩倒，骨肉消尽，两足逆冷，腹中热，苦筋转，起止须扶，阴冷无子方。蜀椒（三百粒）熟艾（一斤）干姜（三两）赤石脂（二两）乌梅（一百枚）上五味，椒、姜、艾下筛，梅着一斗米下，蒸令饭熟，去核，内姜椒末，合捣三千杵，蜜和丸如梧子，服十丸，日三服。不瘥，至二十丸，加黄连一升。（《千金》）治白痢腹痛，胸膈痞满，不能饮食，诃黎勒散方。诃黎勒（一两半煨用皮）木香（三两）附子（一两炮裂去皮脐）干姜（一两炮裂锉）浓朴（二两去粗皮涂生姜汁炙令香熟）枳实（一两麸炒微黄）白茯苓（一两）甘草（半两炙微赤锉）当归（一两锉微炒）上件药捣细罗为散，每服不计时候，以粥饮调下二钱。（《圣惠》）治久赤白痢不止，脐腹痛，木香散方。木香（三分）附子（一两半炒裂去皮脐）黄连（一两去须微炒）当归（一两锉微炒）吴茱萸（半两汤浸七遍焙干微黄）浓朴（三两去粗皮生姜汁炙令香熟）上件药捣筛为散，每服三钱，以水一中盏，煎至五分去滓，不计时候稍热服。（同上）（按：又治久冷下痢吴茱萸丸，治冷气水泻缩沙丸，俱与此方相近，兹不具录。）干姜于火上烧黑，不令成灰，瓷碗合，放冷为末，每服一钱，米饮调下，治血痢神效。仲景云：小肠有寒者，其人下重便血。可以此治之。（《准绳》）治痢止，腹痛不可忍者。上良姜、芍药等分为末，煮姜盐饭汤调下。（《经验良方》）族侄良诠患血痢，腹痛里急后重，时师治以香连丸、黄芩芍药汤不愈，腹反增痛，面赤唇红，有似涂朱，喊叫之声，四舍悚骇。比有太学宁宇者，拉予为胗，六脉洪大。以生熟白芍药六钱，生熟甘草二钱，干姜、肉桂各一钱，木香二钱，枣二枚，水煎饮之，饮竟嗒焉而卧。太学乃令人觇病者何如。复曰：夜来痢减十之五，痛减十之七，早间已啜粥半盏矣。太学喜而叩予曰：渠面赤唇红脉大，所下皆血，症皆属热，叔乃复投热剂。吾甚恐，一夜不能寐，乃今疾已减半，生有望焉。不卜今日用何剂？予曰：比昨剂差小耳，方仍昨也。太学曰：吾惑矣，何视热为寒耶？予曰：君知脉大为热，不知大而无力乃虚寒也。面赤唇红，由中寒而火不能下，阴盛格阳之症。若是真热腹痛，其人体仰而舒。寒则引而伏，所下血色带晦，均是假热，寒症明矣。前剂果再进而全瘳。（《赤水》节文）一老妇食后因怒患痢，里急后重，属脾气下陷。与大剂六君，加附子、肉蔻、煨木香各一钱，吴茱萸五分，骨脂、五味各一钱五分。二剂诸症悉退，惟小腹胀闷，此肝气滞于脾也。与调中益气，加附子、木香五分，四剂而愈。后口内觉咸，此肾虚水泛。与六味地黄丸，二剂顿愈。（《内科摘要》）
　　固涩方法
</div>
    <div class="pagination">
<a href="杂病广要_page23.html">上一页</a><span>...</span><a href="杂病广要_page19.html">19</a><a href="杂病广要_page20.html">20</a><a href="杂病广要_page21.html">21</a><a href="杂病广要_page22.html">22</a><a href="杂病广要_page23.html">23</a><span class="current-page">24</span><a href="杂病广要_page25.html">25</a><a href="杂病广要_page26.html">26</a><a href="杂病广要_page27.html">27</a><a href="杂病广要_page28.html">28</a><a href="杂病广要_page29.html">29</a><span>...</span><a href="杂病广要_page25.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
