<!DOCTYPE html>
<html>
<head>
    <meta charset="UTF-8">
    <title>医经原旨 - 第 11 页/共 19 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医经原旨 - 第 11 页/共 19 页</h1>
    <div class="content">　　故风者，百病之始也。清静则肉腠闭拒，虽有大风苛毒，弗之能害，此因时之序也。（凡邪伤卫气，如寒暑湿气风者，莫不缘风气以入，故风为百病之始。然卫气者，阳气也。人惟清静，无过劳扰，则腠理闭而阳气固，虽有大风苛毒，弗之能害也。所谓“清静”者无他，在因四时之气序耳。）故病久则传化，上下不并，良医弗为。（并，阴阳交通也，病始因风，久必传化，及至上下不并，则阴阳相离，水火不相济矣。虽有良医，弗可为也。）故阳蓄积，病死。而阳气当隔，隔者当泻，不亟正治，粗乃败之。（若邪蓄阳分，积而不行，阳亢无阴，其病当死，盖即“上下不并”之谓也。何以验之？隔塞不通，则其证耳。

　　当泻不泻，正以粗工误之，故致败亡。）阳气者，一日而主外。平旦人气生，日中而阳气隆，日西而阳气已虚，气门乃闭。（此下言阳气之盛衰，由于日之升降，正以明上文“若天与日”之义也。一日而主外，昼则阳气在外也。平旦人气生，以日初升也。日中阳气隆，以日当午也。日西阳气虚，以日渐降也。人气应之，故昼则卫气行于阳分二十五度，至日暮则阳气之门闭而行于阴分二十五度矣。气门，玄府也，所以通行营卫之气，故曰“气门”。）是故暮而收拒，无扰筋骨，无见雾露。反此三时，形乃困薄。（此所以顺阳气也：阳出而出，阳藏而藏。暮时阳气藏于阴分，故动宜收敛，以拒虚邪；无扰筋骨，则阳不耗于内；无见雾露，则邪不侵于外。若劳扰不分朝暮，反此三时，则阳气失养，形体劳困衰薄矣。不但因时之序，一日之间，亦当如此也。）阴者，藏精而起亟也；阳者，卫外而为固也。（此以专言阳气，夫及于阴，故特明之。人有阴阳，阳主外而为卫，所以固气也；阴主内而藏精，所以起亟也。阴内阳外，气欲和平，不和则病矣。亟，即“气”也，精化为气，藏精起气之谓也。

　　亟，音气。）阴不胜其阳，则脉流薄疾，并乃狂。（薄，气相迫也。疾，急数也。并者，阳邪入于阳分，谓重阳也。阴不胜阳，则阳邪盛，故当为阳脉阳证之外见者如此。）阳不胜其阴，则五脏气争，九窍不通。

　　（邪在阴分，则脏气不和，故有所争，上七窍，五官也；下二窍，二阴也。九窍之气，皆属于脏。阳不胜阴，则阴邪盛，故当为阴病之内见者如此。）是以圣人陈阴阳，筋脉和同。骨髓坚固，气血皆从。（陈阴阳，犹言铺设得所，不使偏胜也。故于筋脉骨髓，无不和调，气血皆从，从则顺矣。）如是则内外调和，邪不能害，耳目聪明，气立如故。（耳目聪明，以九窍之要者言，神气之全可知也。人受天地之气以立命，故曰“气立”。阴阳和而气立如故也。）风客淫气，精乃亡，邪伤肝也。（此下四节，皆失调和之道，所以为筋骨气血之病也。淫气者，阴阳之乱气也。表不和则风邪客之，风木生火，淫气化热，热则伤阴，精乃消亡。

　　风气通于肝，故必先伤肝也。然风为百病之始，故凡病因于外而内连五脏者，皆由乎风也。）因而饱食，筋脉横解，肠 为痔；（此下三节，皆兼上文“风客淫气”而言也。风气既淫于外，因而饱食。则随客阳明，必肠胃横满，横满则有损伤，故筋脉弛解，病为肠 为痔，而下痢脓血也。）因而大饮则气逆；（酒挟风邪，则因辛走肺、故肺布叶举而气逆上奔也。）因而强力，肾气乃伤，高骨乃坏。

　　（高骨，腰之高骨也，凡因风强力者，其伤在骨，骨伤则肾气亦伤，肾主骨也。若强力入房，尤伤精髓。髓者骨之充，骨者髓之府，精髓耗伤，故高骨坏而不为用。）凡阴阳之要，阳密乃固。（阳为阴之卫，阴为阳之宅。必阳气闭密于外，无所妄耗，则邪不能害，而阴气完固于内，此培养阴阳之要也。）两者不和，若春无秋，若冬无夏，因而和之，是谓“圣度”。（两，阴阳也。不和，偏病也。）

　　故阳强不能密，阴气乃绝。（强，亢也。孤阳独用，不能固密，则阴气耗而竭绝也。）阴平阳秘，精神乃治；（平，即静也。秘，即固也。人生所赖，惟精与神。精以阴生，神从阳化，故阴平阳秘，则精神治矣。

　　）阴阳离决，精气乃绝。（决，绝也。有阳无阴则精绝，有阴无阳则气绝。两相离决，非病则亡，正以见阴阳不可偏废也。）因于露风，乃生寒热。（上文言风疟、风客淫气，皆未悉风之为义，故此复言之而并及四时之邪也。因露于风者，寒邪外侵，阳气内拒，阴阳相簿，故生寒热。）春伤于风，邪气留连，乃为洞泄；（春伤于风，木邪胜也，留连既久，则克制脾土，故为洞泄。）夏伤于暑，秋为 疟；（夏伤暑邪，若不即病而留延至秋，寒郁为热，故寒热交争，而为 疟。）秋伤于湿，上逆为咳，发为痿厥；（湿土用事于长夏之末，故秋伤于湿也。秋气通于肺，湿郁成热则上乘肺金，故气逆而为咳嗽。伤于湿者，下先受之，则为痿为厥。痿多属热，厥则因寒也。）冬伤于寒，春必温病。（冬伤寒邪，则寒毒藏于阴分，至春夏阳气上升，新邪外应，乃为温病。藏精者生，不藏者死。）四时之气，更伤五脏。（风暑寒湿，迭相胜负，故四时之气，更伤五脏，然时气外伤，阳邪也，五脏内应，阴气也，惟内不守而后外邪得以犯之，所以明阴气不守之为病。

　　）阴之所生，本在五味；阴气五宫，伤在五味。（此下言阴之所以生者在五味，而所以伤者亦在五味也。

　　五宫，五脏也。味得地气，故能生五脏之阴。若五脏不节，则各有所克，反伤其阴矣。）味过于酸，肝气以津，脾气乃绝；（津，溢也，酸入肝，过于酸则肝气溢。酸从木化，木实则克土，故脾气乃绝。）

　　味过于咸，大骨气劳，短肌，心气抑；（咸入肾，肾主骨。过于咸则伤肾，故大骨气劳。劳，困剧也。咸走血，血伤故肌肉短缩。咸从水化，水胜则克火，故心气抑。）味过于甘，心气喘满，色黑，肾气不衡；（甘入脾，过于甘则滞缓上焦：故心气喘满。

　　甘从土化，土胜则水病，故黑色见于外，而肾气不衡于内。衡，平也。）味过于苦，脾气不濡，胃气乃浓；（苦入心，过于苦则心阳受伤而脾失所养，气乃不濡。濡，润也。脾气不濡则胃气留滞，故曰“乃浓”。浓者，胀满之谓。）味过于辛，筋脉沮弛，精神乃殃。（辛入肺，过于辛则肺气乘肝。肝主筋，故筋脉沮弛。

　　辛散气则精神耗伤，故曰“乃殃”。）是故谨和五味，骨正筋柔，气血以流，腠理以密，如是则气骨以精，谨道如法，长有天命。（五味入口藏于胃，以养五脏气，故当谨和五味，则骨正筋柔，气血以流。阴气在里，腠理在外，而曰“腠理以密”者，阳密足以固阴，阴强乃能壮阳也。邪因于外为喘喝，为痿厥，为精亡，为洞泄、咳嗽，阳病及阴也；病因于内为烦劳大怒，饮食起居不节，为煎厥，为形气绝，为筋脉肠痔，气逆骨坏，是阴病及阳也。所以首言阳气，以发通天之大本；续言阴气，以备阴阳之义。前言气，气本于天以养阳也；后言味，味本于地以养阴也。曰“通气“，曰“服天气”，曰“长有天命”，所重在天，则其重在阳气可知矣。然言地者必该乎天，言阴者必主乎阳也。）

　　二阳之病发心脾，有不得隐曲，女子不月。（二阳，阳明也，为胃与大肠二经，然大肠、小肠皆属于胃，此节所言，则独重在胃耳。盖胃与心，母子也，人之情欲，本以伤心，母伤则害及其子：胃与脾，表里也，人之劳倦，本以伤脾，脏伤则病连于腑，故凡内而伤精，外而伤形，皆能病及于胃，此二阳之病所以发于心脾也。不得隐曲，阳道病也。宗筋会于气街，而阳明为之长，既病则阳道外衰，故为“不得隐曲”，其在女子当为不月，亦其候也。）其薄为风消，其传为息贲者，死不治。（风，木气也。消，枯瘦也。

　　贲，急迫也，阳明受病，久而传变，则木邪胜土，故肌体风消；胃病则肺失所养，故气息奔急，气竭于上由精亏于下，败及五脏，故死不治。）

　　三阳为病，发寒热，下为痈肿，乃为痿厥 。（三阳，太阳也，为膀胱、小肠二经。三阳为表，故病发寒热，及为痈肿。足太阳之脉，从头下背，贯臀入 ，循 抵足，故其为病则足膝无力曰“痿”，逆冷曰“厥”，足肚酸疼曰“ 肩”也。 ，音篆。 ，音渊。）其传为索泽，其传为 疝。（阳邪在表为热，则皮肤润泽之气必皆消散，是为索泽也。 疝者，小腹控睾而痛也。）─阳发病，少气，善咳，善泄。（一阳，少阳也，为胆与三焦二经。胆属风木，三焦属相火。其为病也，壮火则食气伤肺，故为少气，为咳；木强则侮土，故善泄。）其传为心掣，其传为膈。（心为君火，而相火上炎则同气相求，邪归于心。心动不宁，若有所引，名曰“心掣”。又“其传”者，以木乘土，脾胃受伤，乃为膈证。）二阳一阴发病，主惊骇，背痛，善噫，善欠，名曰风厥。（二阳，胃与大肠也。一阴，肝与心主也。肝、胃二经，皆主惊骇。背痛者，手、足阳明之筋皆挟脊也。噫，嗳气也，其主在心。欠，呵欠也，虽主于肾，又足阳明病为数欠。肝与心包风热为邪，而阳明受之，故病名风厥。）二阴一阳发病，善胀，心满，善气。（二阴，心与肾也。一阳，胆与三焦也。胆经邪胜则侮脾，故善胀。肾经邪胜则乘心，故心满。三焦病则上下不行，故善气也。）三阴三阳发病，为偏枯痿易，四肢不举。（三阳，膀胱、小肠也。三阴，脾、肺也。膀胱之脉，自头背下行两足，小肠之脉，自两手上行肩胛，且脾主四肢，肺主诸气，四经俱病，故当为偏枯，为痿易，为四肢不举。痿易者，痿弱不支，左右相掉易也。）

　　鼓一阳曰钩，鼓一阴曰毛，鼓阳胜急曰弦，鼓阳至而绝曰石，阴阳相过曰溜。（此举五脉之体，以微盛分阴阳，非若上文言经次之阴阳也。鼓，有力也。一阳、一阴，言阴阳之微也。脉于微阳而见鼓者为钩，其气来盛去衰，应心脉也；脉于微阴而见鼓者曰毛，其气来轻虚以浮，应肺脉也；鼓动阳脉胜而急者曰弦，其气来端直以长而不至甚急，应肝脉也；鼓阳至而绝者，阳之伏也，脉名曰石。其气来沉以抟，应肾脉也；阴阳相过，谓流通平顺也，脉名曰溜，其气来柔缓而和，应脾脉也。）

　　阴争于内，阳扰于外，魄汗未藏，四逆而起，起则熏肺，使人喘鸣。（此兼表里以言阴阳之害也。

　　表里不和，则或为脏病，阴争于内也；或为经病，阳扰于外也。然或表或里，皆干于肺，盖肺主气，外合于皮毛，内为五脏六腑之长。魄汗未藏者，表不固也。四逆而起者，阳内竭也。甚至正不胜邪，则上熏及肺，令人气喘声鸣，此以营卫下竭，孤阳独浮，其不能免矣。）阴之所生，和本曰和。（阴者，五脏之真阴也。阴之所以生者，以脏气和。脏气之和，以阴阳之和也。不和则为争为扰，为刚为淖，而病由兴矣。）刚与刚，阳气破散，阴气乃消亡。（此言偏阳之为害也。刚与刚，阳之极也。以火济火，盛极必衰，故阳气反为之破散，阳气散则阴气不能独存，亦必从而消亡，而阴阳俱绝矣。）淖则刚柔不和，经气乃绝。（此言偏阴之害也。淖，谓寒湿妄行，阴气胜也。若阳刚阴柔，皆失其和，经气从而败绝矣。）死阴之属，不过三日而死；生阳之属，不过四日而死。（此言脏气相传，死生有异也。“四日而死”，当作“四日而已”，盖既属生阳，不当死也。）所谓生阳死阴者，肝之心，谓之“生阳”；（肝之心，自肝传心也。以木生火，得其生气，是谓“生阳”，不过四日而愈。）心之肺，谓之“死阴”；（心之肺，自心传肺也。

　　以火克金，阴气散亡，故曰“死阴”，不过三日而死。）肺之肾，谓之“重阴”；（肺，金也。肾，水也。虽曰母子，而金水俱病，故曰“重阴”，无阳之候也。）肾之脾，谓之“辟阴”，死不治。（辟，放辟也。土本制水，而水反侮脾，水无所畏，是谓“辟阴”，故死不治。辟，音劈。结阳者，肿四肢；此下言邪聚诸经之为病也。阳，六阳也。结阳者，肿四肢，四肢为诸阳之本也。）结阴者，便血一升，再结二升，三结三升。（阴，六阴也。阴主血，邪结阴分则血受病，故当便血。其浅者便血一升，则结邪当解；若不解而再结，以邪盛也，故便血二升；若又不解，则邪为尤甚，故曰“三结三升”也。）阴阳结邪，多阴少阳曰“石水”，少腹肿。（阴经阳经，皆能结聚。水邪若多在阴，少在阳者，名曰“石水”。石水者，沉坚在下，其证则少腹肿也。）二阳结，谓之“消”；（胃与大肠经也，阳邪留结肠胃则消渴善饥，其病曰“消”。）三阳结，谓之“隔”；（膀胱、小肠二经也。小肠属火，膀胱属水，邪结小肠则阳气不化，邪结膀胱则津液不行，下不通则上不运，故为隔塞之病。）三阴结，谓之“水”；（脾、肺二经也。脾土所以制水，土病则水反侮之；肺金所以生水，气病则水为不行，故寒结三阴则气化为水。）一阴一阳结，谓之“喉痹”。（一阴，肝与心主也。一阳，胆与三焦也。肝、胆属木，心主、三焦属火，四经皆从热化，其脉并络于喉，热邪内结，故为喉痹。痹，闭也。）

　　三阳为“经”，（经，大经也。周身之脉，惟足太阳为巨，通巅下背，独统阳分，故曰“经”。）

　　二阳为“维”（维，维络也。阳明经上布头面，下循胸里，独居三阴之中，维络于前，故曰“维”。）一阳为“游部”，（少阳在侧，前行则会于阳明，后行则会于太阳，出入于二阳之间，故曰“游部”。）此知五脏终始。（视此三阳，则五脏之终始可知矣。）三阴为“表”，（三阴，太阴也。太阴为诸阴之表，故曰，“三阴为表”。）二阴为“里”，（二阴。少阴肾也。肾属水，其气沉，其主骨，故二阴为里。）─阴至绝作晦朔，却具合以正其理。（一阴，厥阴也。厥，尽也。厥阴之气，应在戌亥，六气不几于绝矣。然阴阳消长之道，阴之尽也，如月之晦；阳之生也，如月之朔。既晦而朔，则绝而复生，此所谓“一阴至绝作晦朔”也。由是而始终循环，气数具合，故得以正其造化之理矣。）三阳者，太阳为经。三阳脉至手太阴而弦，浮而不沉，决以度，察以心，合之阴阳之论；（手太阴，肺经也，本属三阴之脉，然诸脉皆会于气口，故特以三阳脉至手太阴为言也。下仿此。太阳之脉，本洪大以长，今其弦浮不沉，是邪脉也，乃当决其衰王之度，察以吾心，而合之阴阳之论，则善恶可明矣。）二阳脉至手太阴，弦而沉急，不鼓，炅至以病，皆死；（阳明胃脉，本浮大而短，今则弦而沉急，不能振鼓，是木邪侮土，阴气乘阳也，然热至为病者，尤忌此阴脉，犯之为逆，必皆死也。）一阳脉至手太阴，上连人迎，弦急，悬不绝。此少阳之病也，专阴则死；（人迎，足阳明脉也，在结喉两旁，故曰“上连人迎”，悬，浮露如悬也。少阳之脉，其体乍数乍疏，乍短乍长，今则弦急如悬。其至不绝，兼之上乘胃经，此木邪之胜，少阳病也，然少阳、厥阴，皆从木化，若阳气竭绝，则阴邪独盛，弦搏至极，是曰“专阴”。专阴者死也。）三阴者，六经之所主。（三阴，太阴也。

　　三阴之脏，脾与肺也。肺主朝会百脉，脾为万物之母，故三阴为六经之主。）交于太阴，伏鼓不浮，上空志心；（交于太阴，谓三阴脉至气口也。肺主轻浮，脾主和缓，其本脉也。今见伏鼓不浮，则阴盛阳衰矣，当病上焦空虚，而脾肺之志，以及心神为阴所伤，皆致不足，故曰“上空志心”。志，脏之志也。）

　　二阴至肺，其气归膀胱，外连脾胃；（二阴至肺者，言肾脉之至气口也。二阴搏至，肾沉不浮者是也。肾脉上行，其直者从肾上贯肝膈，入肺中，出气口，是“二阴至肺”也。肾主水，得肺气以行降下之令，通调水道，其气归膀胱也。肺在上，肾在下，脾胃居中，主其升降之柄，故曰“外连脾胃”也。外者，肾对脾言，即“三阴为表，二阴在里”之义。）─阴独至，经绝气浮，不鼓钩而滑。（一阴独至，厥阴脉胜也。厥阴本脉，当滑弦长，阴中有阳，乃其正也。若一阴独至，则经绝于中，气浮于外，故不能鼓钩而滑，而但弦无胃，生意竭矣。）此六脉者，乍阴乍阳，交属相并，缪通五脏，合于阴阳。（六脉者，乍阴乍阳，皆至于手太阴，是寸口之脉可以交属相并，缪通五脏，故能合于阴阳也。）先至为主，后至为客。（六脉之交，至有先后，有以阴见阳者，有以阳见阴者。阳脉先至，阴脉后至，则阳为主而阴为客；阴脉先至，阳脉后至，则阴为主而阳为客。此“先至为主，后至为客”之谓也。然至有常变，变有真假，常阳变阴，常阴变阳。常者主也，变者客也。变有真假，真变则殆。假变无虞。真者主也。假者客也。客主之义，有脉体焉，有运气焉，有久暂焉，有逆顺焉，有主之先而客之后者焉。诊之精妙，无出此矣，肺岂易言哉！）三阳为父，（此详明六经之贵贱也。太阳总领诸经，独为尊大，故称为父。）二阳为卫，（捍卫诸经阳气也。）一阳为纪，（纪于二阳之间，即“少阳为枢”之义也。）三阴为母，（太阴滋养诸经，故称为母。）二阴为雌，（少阴属水，水能生物，故曰“雌”，亦“二阴为里”之义也。）一阴为独使。（使者，交通始终之谓。阴尽阳生，惟厥阴主之，故为独使。）二阳一阴，阳明主病，不胜一阴，脉 而动，九窍皆沉；（此下言诸经合病，有胜制也。二阳，土也。一阴，木也。阳明、厥阴相薄，则肝邪侮胃，故阳明主病，不胜一阴。 者，胃气也。动者，肝气也。

　　土受木邪，则 而兼动也。九窍之气，皆阳明所及，阳明病则胃气不行，故九窍皆为沉滞不通利矣。）三阳一阴，太阳脉胜，一阴不能止，内乱五内，外为惊骇；（三阳一阴，膀胱与肝合病也。肝木生火，而膀胱以寒水侮之，故太阳脉胜，一阴肝气虽强，不能禁止，由是而风寒相挟，内乱五脏，肝气受伤，故发为惊骇之病。）

　　二阴二阳，病在肺，少阴脉沉，胜肺伤脾，外伤四肢；（二阴，手少阴也。二阳，足阳明也。少阴为心火之脏，火邪则伤金，故病在肺。阳明为胃土之府，土邪必伤水，故足少阴之脉沉，沉者，气衰不振之谓。然胃为脾腑，脾主四肢，火既胜肺，胃复连脾，脾病则四肢亦病矣。）二阴二阳皆交至，病在肾，骂詈妄行，巅疾为狂；（二阴之至，邪在肾也。二阳之至，邪在胃也。水土之邪交至，则土胜水亏，水亏则阴不胜阳，故病在肾；土胜则阳明邪实，故骂詈妄行，巅疾为狂。）二阴一阳，病出于肾，阴气客游于心脘，下空窍堤，闭塞不通，四肢别离；（二阴，肾也。一阳，三焦也。肾与三焦合病，则相火受水之制，故病出于肾。肾脉之支者，从肺出络心，注胸中，故阴气盛则客游于心脘也。阴邪自下而上，阳气不能下行，故下焦空窍，若有堤障而闭塞不通。清阳实四肢，阳虚则四肢不为用，状若别离于身者矣。）一阴一阳代绝，此阴气至心，上下无常，出入不知，喉咽干燥，病在土脾；（一阴、足厥阴肝也。一阳，足少阳胆也。代绝者，二脏气伤，脉来变乱也。肝胆皆木，本生心火，病以阳衰，则阴气至心矣。然木病从风，善行数变，故或上或下，无有常处，或出或入，不知由然。其为咽喉干燥者，盖咽为肝胆之使，又脾脉结于咽也，故病在土脾，正以风木之邪必克土耳。）二阳三阴至阴皆在，阴不通阳，阳气不能止阴，阴阳并绝，浮为血瘕，沉为脓 ，阴阳皆壮，下至阴阳。（二阳，胃也。三阴，肺也。至阴，脾也。皆在，皆病也。脾胃相为表里，病则仓廪不化，肺布气于脏腑，病则治节不行，故致阴不通阳，则阴自为阴，不通入于阳分也，阳气不能止阴，则阳自为阳，不留止于阴分也。

　　若是者，无复交通，阴阳并绝矣。故脉浮者，病当在外而为血瘕，脉沉者，病当在内而为脓 。正以阴阳表里不相交通，故脉证之反若此。至若阴阳皆壮，则亢而为害，或以孤阴，或以孤阳，病之所及，下至阴阳，盖男为阳道，女为阴器，隐曲不调，俱成大病也。）上合昭昭，不合冥冥，诊决死生之期，遂至岁首。（昭昭可见，冥冥可测，有阴阳之道在也。故欲决死生之期者，必当求至岁首，如甲、己之年，丙寅作首，则二月丁卯，三月戊辰；子、午之年，君火司天，则初气太阳，二气厥阴之类。以次求之，则五行衰王，可得其逆顺之期矣。）

　　阴阳表里，上下雌雄相输应也。如三阳独至者，是三阳并至。并至如风雨，上为巅疾，下为漏病。（三阳独至，虽兼手、足太阳而言，而尤以足太阳为之主，故曰“独至”。盖足太阳为三阳之纲领，故凡太阳之邪独至者，则三阳气会，皆得随而并至也。阳邪之至，疾速无期，故如风雨，且足太阳之脉上从巅入络脑，下络肾，属膀胱，手太阳之脉上循颈颊，下抵胃，属小肠，故上为顶巅之疾，下为漏病。漏病者，二阴不禁，凡水谷精血之类皆是也。）外无期，内无正，不中经纪，诊无上下。（三阳并至，倏如风雨，故外无证据可期，内无名目可正。病变之至，不中于经常纲纪，故其证也。亦无上下一定之法。）盖三阳者，至阳也。积并则为惊，病起疾风，至如 砺，九窍皆塞，阳气滂溢，干嗌喉塞。（太阳为至盛之阳，故曰“至阳”。若诸阳更为积并，则阳盛之极，心伤阴气。手太阳之阴，心也；足太阳之阴，肾也。心伤其神，肾伤其志，则为惊骇、疾风、 砺，皆速暴之谓，其为九窍嗌喉之干塞者，以手太阳、手足少阴之脉皆循咽喉也。）并于阴则上下无常，薄为肠 。（阴，脏也。阳邪自表入脏，并聚于阴，则或上或下，亦无定诊。若留薄下焦，则为肠 而下痢。）此谓三阳直心，坐不得起卧者，便身全三阳之病。（直心，谓邪气直冲心膈也。手太阳之脉，循臂外廉，出绕肩胛、交肩上，入缺盆，络心；足太阳之脉，挟脊贯臀，入 中，其别者散之肾，循膂，当心入散，故凡病邪气直心，及坐不得起，起不得卧者，便身全三阳之病也。按，三阳之邪多自外入，故伤寒家多有直心、不得起卧之证，凡诊外感者不可不察也。）病伤五脏，筋骨以消。（邪并于阳则阳病，并于阴则阴病。阴阳俱病，故伤五脏。

　　脏伤于内，则筋骨消于外也。）肾且绝，惋惋日暮，从容不出，人事不殷。（肾与足太阳为表里，至阴之脏也。

　　如三阳并至而病伤五脏，则精虚气竭，筋骨以消矣。且太阳传里，必至少阴，是以肾气受伤，真阴且绝，故惋惋不已，忧疑终日，宜其窘窘乎从容之不出，岌岌乎人事之不殷也。然则阳邪之至，害必归阴，五脏之伤，穷必及肾，此所谓阴阳、表里、上下、雌雄相输应也。）

　　脾虚浮似肺，肾小浮似脾，肝急沉散似肾，此皆工之所时乱也。（脾本微 ，病而虚浮，则似肺矣；肾本微沉，病而小浮，则似脾矣；肝本微弦，病而急沉散，则似肾矣。脉有相关，不能辨之，则以此作彼，所以时多惑乱也。浮而缓曰脾，浮而短曰肺，小浮而滑曰心，急紧而散曰肝，搏沉而滑曰肾，五脏脉体，不可不明也。）于此有人焉头痛，筋挛骨重，怯然少气，哕噫，腹满，时惊，不嗜卧，脉浮而弦，切之石坚。欲知其解，年长则求之于腑，年少则求之于经，年壮则求之于脏。（言肾病之疑似也。脉浮类肺，脉弦类肝，脉石坚类肾，当比异别类也。夫年长者每多口味，六腑所以受物，故当求之于腑，以察其过；年少者每多风寒劳倦，所受在经，故当求之于经，以察其伤；年壮者多纵房欲，五脏所以积精，故当求之于脏，以察其虚实。）

　　夫浮而弦者，是肾不足也。（肾脉宜沉，浮则阴虚，水以生木，弦则气泄，故为肾之不足。）沉而石者，是肾气内着也。（沉而石，沉甚而坚也。阴中无阳，则肾气不达，故内着不行也。）怯然少气者，是水道不行，形气消索也。（精所以成形，所以化气，水道不行则形气消索，故怯然少气也。）咳嗽烦冤者，是肾气之逆也。（水脏空虚则上窍母气，故令人咳嗽烦冤，是肾气之上逆也。）一人之气，病在一脏也。

　　（此一人之气，病在肾之一脏耳。即如头痛者，以水亏火炎也；筋挛者，肾水不能养筋也；骨重者，肾主骨也；哕噫者，肾气上贯肝膈，阴气逆也；腹满者，水邪侮土也；时惊者，肾藏志，志失则惊也；不嗜卧者，阴虚目不瞑也。病皆本于肾也。）于此有人焉，四肢解堕，喘咳血泄，诊之以为伤肺，切脉浮大而紧，粗工砭石病愈，多出血，血止身轻。欲知其解，脉浮大虚者，是脾气之外绝去胃，外归阳明也。（此言脾病之疑似也。夫脾属阴，为胃之里；胃属阳，为脾之表。今脉来浮大而虚，则外有余，内不足，是脾气之外绝于胃也。脾已去胃，故气归阳明而脉见如此。阳明常多气多血，粗工砭石而愈者，正所以泄阳明之邪实耳。）

　　夫二火不胜三水，是以脉乱而无常也。（二火，谓二阳脏，心、肺居于膈上也。三水，谓三阴脏，肝、脾、肾居于膈下也。此五脏之象，阴多于阳，故曰：“二火不胜三水”。是以脾为阴土，须赖火生，今之脾气去胃，外绝阳明，故脉乱无常者，以脾中无胃气也。）四肢解堕，此脾精之不行也。（脾主四肢也。）喘咳者，是水气并阳明也。（脾病不能制水，则水邪泛溢，并于胃腑，气道不利，故为喘为咳。盖五脏六腑，皆能令人咳也。）

　　血泄者脉急，血无所行也。（经脉者，所以行血气而营阴阳也。脉之急疾，由于气乱，气乱则血乱，故注泄于便，无所正行矣。血不守中，主在脾也。）若以为伤肺者，由失以狂也。不引比类，是知不明也。（狂，妄也。不引比类，故因喘咳为伤肺，是知之不明也。若参合脉证而求之，则病在脾而不在肺，可类察之矣。）

　　夫伤肺者，脾气不守，胃气不清，经气不为使，真脏坏决，经脉旁绝，五脏漏泄，不衄则呕，此二者不相类也。（此明伤肺之候也。肺金受伤，窃其母气，故脾不能守。人受气于谷，谷入于胃，以传于肺，肺病则谷气无以行，故胃不能清。肺者，所以行营卫，通阴阳，肺伤则营卫俱病，故经气不为使。真脏，言肺脏也。肺脏损坏则治节不通，以致经脉有所偏绝而五脏之气皆失其守，因为漏泄，故不衄血于鼻则呕血于口，此其在脾在肺，所本不同，故二者不相类也。按心、肺、肝、脾、肾皆为阴也，发明三阴为病之义不及心、肝二脏者，盖心为君主，邪不可伤，伤则死矣；肝为将军之官，本气多强，亦不详言其病也。惟肾为藏精之本，肺为藏气之本，脾为水谷之本，水病则及肺，金病则及脾，盗母气也；土病则败及诸脏，失化生之原也。凡犯三阴亏损者，皆在此“三本”耳。三本俱伤。鲜能免矣。）明引比类，从容以诊，是谓道也。（明引形证，皆量异同，以法诊之，是得之也。）

　　卷四　疾病第十

　　经脏

　　肺，手太阴也，是动则病肺胀满，膨膨而喘咳，（动，言变也，变常而为病也，肺脉起于中焦，循胃口，上膈属肺，故病如此，少阴司天，热淫所胜，亦病乎此，火克金也。）缺盆中病，（缺盆虽十二经之道路，而肺为尤近，故肺病则痛。）甚则交两手而瞀，此为臂厥。（瞀，木痛不仁也。手太阴脉由中府出腋下，行肘臂间，故为臂厥。瞀，茂、莫、务三音。）是主肺所生病者，（手之太阴，肺所生病也。）咳，上气喘喝，烦心，胸满， 臂内前廉痛，厥，掌中热。（喝，声粗急也。太阴之别，直入掌中，故为痛、厥、掌热。）

　　气盛有余则肩背痛，风寒汗出中风，小便数而欠；（手太阴筋结于肩，藏附于背，故邪气盛则肩背痛；肺主皮毛，而风寒在表，故汗出中风；肺为肾母，邪伤其气，故小便数而欠。欠，呼欠也。）气虚则肩背痛寒，少气不足以息，溺色变，为此诸病。（肩背者，上焦之阳分也。气虚则阳病，故为痛，寒则怯然少气；金衰则水涸，故溺色变而黄赤。）盛则泻之，虚则补之，热则疾之，寒则留之，陷下则灸之，不盛不虚以经取之。（盛泻虚补，虽以针言，药亦然也。热则疾之，气至速也。寒则留之，气至迟也。陷下则灸之，阳气内衰，脉不起也，不盛不虚，以病有不因血气之虚实而惟逆于经者，则当随经所在，或饮药，或刺灸以取之也，下文诸经之治，与此同义也。）盛者，寸口大三倍于人迎；虚者，则寸口反小于人迎也。（寸口主阴，肺为大肠之脏、手太阴经也，故肺气盛者寸口大三倍于人迎，虚则反小也。人迎者，足阳明动脉，在结喉旁一寸五分，乃三阳脉气之至也。）大肠，手阳明也，是动则病齿痛、颈肿。（手阳明之支者，从缺盆上颈，贯颊，入下齿中也。）是主津液所生病者，（大肠与肺为表里，肺主气而津液由于气化，故凡大肠之或泄或闭，皆津液所生之病而主在大肠也。）目黄，口干，鼽衄，喉痹，肩前 痛，大指次指痛不用。（手阳明之别者合于宗脉，故目黄，其他诸病，皆本经之脉所及。少阴司天，热淫所胜，与肺同受，病在金也。）

　　气有余则当脉所过者热肿，（当脉所过，手阳明之次也。）虚则寒栗不复，为此诸病。（寒栗不复，不易温也。此皆手阳明之诸病。）盛者，人迎大三倍于寸口；虚者，人迎反小于寸口也。（人迎主阳，大肠为肺之腑，手阳明经也，故盛则人迎大于寸口，虚则人迎小于寸口也。）胃，足阳明也，是动则病洒洒振寒，善呻数欠，颜黑，（胃属土，土病而洒洒振寒者，风之胜也。善呻数欠，胃之郁也。厥阴在泉，木胜亦病。黑，水色也，土病则水无所畏，故黑色反见于颜面。）病至则恶人与火，闻木声则惕然而惊，心欲动，独闭户塞牖而处，甚则欲上高而歌，弃衣而走，（病至而恶人者，阳明厥逆则喘而惋，惋则恶人也。恶火者，邪客阳明则热甚也。闻木音而惊者，土恶木也。欲闭户而处者，阴阳相薄而阴胜阳也。

　　欲上高而歌者，阳胜则四肢实也。弃衣而走者，热甚于身也。）贲响腹胀，是为 厥。（贲响，肠胃雷鸣也。

　　，足胫也。阳明之脉，自膝膑下胫骨外廉，故为胫 厥逆。 ，音干。）是主血所生病者，（阳明为多气多血之经，主血所生病也。）狂疟，温淫汗出，鼽衄，口 唇胗，颈肿，喉痹，（ ，歪也。胗，疮也。

　　阳明热胜则狂，风胜则疟，温气淫 ，则汗出、鼽衄、口 等症，皆阳明经脉之所及也。鼽，音求。

　　衄，女六切。 ，孔乖切，胗，音疹。）大腹水肿，胃在中焦，土病则不能制水也。）膝膑肿痛，循膺乳、气街、股、伏兔、 外廉、足跗上皆痛，中趾不用。（阳明脉从缺盆下乳内廉，挟脐腹前阴由股下足，以入中趾，故为病如此。）气盛则身以前皆热，其有余于胃，则消谷善饥，溺色黄；（此阳明实热在经在脏之辨也。）气不足则身以前皆寒栗，胃中寒则胀满，为此诸病。（此阳明虚寒在经、在脏之辨也。）盛者，人迎大三倍于寸口；虚者，人迎反小于寸口也。（足阳明为太阴之表，三阳也，故盛衰见于人迎。）脾，足太阴也，是动则病舌本强，食则呕，（脾脉连舌本，故强。脾病则不连，故呕。）胃脘痛，腹胀，善噫，（脾脉入腹，属脾络胃，故为痛为胀。噫，嗳叹声，阴盛而上走于阳明，故气滞而为噫。）得后与气，则快然如衰，（脾气通也。）

　　身体皆重。（脾主肌肉也。厥阴在泉，木胜克脾，亦如是也。）是主脾所生病者，（足太阴土也。）舌本痛，体不能动摇，食不下，烦心，心下急痛，溏，瘕，泄，水闭，黄胆，不能卧，强立，股膝内肿，厥，足大趾不用，为此诸病。（太阴脉支者上膈，注心中，故为烦心心痛。脾寒则为溏泄。脾滞则为瘕。脾病不能制水，则为泄，为水闭，黄胆，不能卧。脾脉起于足拇，以上膝股内廉，故为肿为厥，为大趾不用诸病。厥阴司天，风淫所胜，亦病于脾也。）盛者，寸口大三倍于人迎；虚者，寸口反小于人迎。

　　（足太阴为阳明之里，三阴也，故脉之盛衰候于气口。）心，手少阴也，是动则病嗌干，心痛，渴而欲饮，（本经支者从心系上挟咽，故为嗌干，心痛。心火炎则心液耗，故渴而欲饮。）是为臂厥。（手少阴循臂内后廉，出小指之端，故为臂厥。手太阴脉行肘臂间，亦为臂厥。）是主心所生病者，（手少阴经心所生病也。目黄，胁痛， 臂内后廉痛，厥，掌中热痛，为此诸病。（少阴之脉系目系，故目黄；出腋下，故胁痛；循 臂内入掌内后廉，故为热痛诸病。）盛者，寸口大再倍于人迎；虚者，（寸口反小于人迎也。手少阴为太阳之里，三阴也，故脉之盛衰见于寸口。）小肠，手太阳也，是动则病嗌痛，颔肿，（本经之脉循咽下膈，其支者循颈上颊，故为是病。太阳在泉，寒淫所胜，而亦病及火腑也。）不可以顾，肩似拔， 似折。（手太阳脉循 外后廉，绕肩胛，交肩上，故肩 之痛，如拔如折。）是主液所生病者，（小肠主泌别清浊，病则水谷不分而流衍无制，是主液所生病也。）耳聋，目黄，颊肿，颈、颔、肩、 、肘、臂外后廉痛，为此诸病。（皆小肠经脉之所及也。）盛者，人迎大再倍于寸口；虚者，人迎反小于寸口也。（手太阳为少阴之表，故候在人迎。）膀胱，足太阳也，是动则病冲头痛，（本经脉上额交巅，入络脑，故邪气上冲而为头痛。

　　）目似脱，项如拔，（脉起目内 ，还出别下项也。）脊痛，腰似折，髀不可以曲， 如结， 如裂，（本经挟脊抵腰中，过髀枢，循髀外，下合 中，贯 内，故病如是。太阴在泉、司天，湿淫所胜，土邪伤水，亦如是病也。）是为踝厥。（足太阳脉出外踝之后，筋结于外踝也。）是主筋所生病者，（周身筋脉，惟足太阳为多为臣，其下者结于踵，结于 ，结于 ，结于臀，其上者挟腰脊，络肩项，上头，为目上纲，下结于 ，故凡为挛，为弛，为反张、戴眼之类，皆足太阳之水亏而主筋所生病者。）痔，疟，狂癫疾，（脉入肛，故为痔。经属表，故为疟，邪入于阳，故为狂癫疾。）头、囟、项痛，目黄，泪出，鼽衄，项、背、腰、尻、 、 、脚皆痛，小趾不用，为此诸病。（皆足太阳之所及，故为此诸病。）盛者，人迎大再倍于寸口；虚者，人迎反小于寸口也。（足太阳为少阴之表，故候在人迎。）肾，足少阴也，是动则病饥不欲食，（肾虽阴脏，元阳所居，水中有火，为脾胃之母，阴动则阳衰，阳衰则脾困，故病虽饥而不欲食。）面如漆、柴，（水色黑，阴邪色见于面，故如漆。肾藏精，精衰则枯，故如柴。）咳唾则有血，喝喝而喘，（真阴损及其母也。）坐而欲起，（阴虚不能静也。）目KT KT 如无所见，（目之明在瞳子。瞳子者，骨之精也。肾气内夺则目KT KT 如无所见，故凡目多昏黑者，必真水亏于肾也。KT ，音荒。）心如悬，若饥状。（心肾不交，则精神离散，故心如悬。阴虚则内馁，故常若饥状。太阴司天，土邪淫胜，病亦本于肾也。）气不足则善恐，心惕惕，如人将捕之，（肾在志为恐，肾气怯，故惕惕如人将捕之。）是为骨厥。（厥逆在骨，肾主骨也。）足主肾所生病者，（足少阴经肾所生病也。）口热，舌干，咽肿，上气，嗌干及痛，烦心、心痛，（足少阴之脉循喉咙，挟舌本，其支者从肺出络心，故病如是。）黄胆，肠 ，（阴虚阳实，故为黄胆。肾开窍于二阴，故为肠 。）

　　脊、股内后廉痛，痿厥，嗜卧，足下热而痛，为此诸病。（足少阴之脉，自小趾斜趋足心，上 出 ，上股内后廉，贯脊属肾，故为此诸证。嗜卧者多阴少阳，精神匮也。肾者水脏，主津液，主卧与喘也。）灸则强食生肉，缓带披发，大杖重履而步。（生肉，浓味也，味浓所以补肾。缓带披发，大杖重履而步，节劳也，安静所以养气。诸经不言此法，而惟肾经言之者，以真阴所在，精为元气之根也。）盛者，寸口大再倍于人迎；虚者，寸口反小于人迎也。（足少阴为太阳之里，故候在寸口。）心主，手厥阴心胞络也，是动则病手心热，臂肘挛急，腋肿，（皆本经之脉所及。）甚则胸胁支满，心中 大动，（手厥阴出属心包络，循胸出胁故也。 ，音淡，动而不宁貌。）面赤，目黄，（心之华在面，目者心之使，故病则面赤。目黄。以上诸证，太阳司天，寒淫所胜，心火受病，亦如此也。）喜笑不休，（心在声为笑。）

　　是主脉所生病者，（心主脉也。）烦心，心痛，掌中热，为此诸病。（脉起心胸，入掌中也。）盛者，寸口大一倍于人迎；虚者，寸口反小于人迎也。（手厥阴为少阳之里，故候在寸口。）三焦，手少阳也，是动则病耳聋浑浑 ，嗌肿，喉痹。（浑浑 ，不明貌。三焦之脉上项，系耳后。故为是病。大阴在泉，亦同是病，盖湿土所以胜水也。 ，屯、吞二音。）是主气所生病者，（三焦为水渎之府，水病必由于气也。）

</div>
    <div class="pagination">
<a href="医经原旨_page10.html">上一页</a><span>...</span><a href="医经原旨_page6.html">6</a><a href="医经原旨_page7.html">7</a><a href="医经原旨_page8.html">8</a><a href="医经原旨_page9.html">9</a><a href="医经原旨_page10.html">10</a><span class="current-page">11</span><a href="医经原旨_page12.html">12</a><a href="医经原旨_page13.html">13</a><a href="医经原旨_page14.html">14</a><a href="医经原旨_page15.html">15</a><a href="医经原旨_page16.html">16</a><span>...</span><a href="医经原旨_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
