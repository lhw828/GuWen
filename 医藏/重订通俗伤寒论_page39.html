<!DOCTYPE html>
<html>
<head>
    <meta charset="UTF-8">
    <title>重订通俗伤寒论 - 第 39 页/共 56 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>重订通俗伤寒论 - 第 39 页/共 56 页</h1>
    <div class="content">　　【幼廉注】缪氏治吐血三诀。首条云宜行血不宜止血。深恐止则血凝。血凝则发热恶食而病日锢。每致血瘀成痨。然行血之药。首推大黄。家君创制立止吐血膏一方。既能引血下行。又能止血逐瘀。凡治血来汹涌。屡投辄验。较葛氏十灰散。奏功尤捷。但宜下于妄行之初。不宜下于脱血之后。其次立止咳血膏。（剪草一斤、地锦二斤、野百合、黑木耳、白芨、没石子各一两、鲜藕节二两、鲜枇杷叶去毛筋净、鲜刮淡竹茹、鲜茭白根各八两、先煎去渣、滤净、入净白蜜一斤、奎冰糖八两、煎浓成膏。）治寻常咳血妄行。每服一小匙。日二夜一。空心服。十日即愈。如久病损肺咳血。五更服此。上下午服琼玉膏。一月亦愈。历收成绩。盖因血溢上窍。阳盛阴虚。有升无降者。十居八九。故家君立此降气泻火。补络填窍二方。随证酌治以取效。惟杨仁斋谓失血一证。有阳虚阴必走者。百中常见三四。故舒驰远于虚损失血。极斥滋阴之谬。陈修园亦主此说。皆属此等因证。治以陕西丁雁峰先生秘传血证二方。最多神效。治血第一方。（广郁金、炒黑紫苏、真川朴、酒炒生锦纹各八分、枳壳、桔梗、当归各七分、紫 桂五分、水二钟、煎成、加童便半盏、姜汁一小匙、和匀同冲、只服一二剂。）治血第二方。（麦冬二钱、川贝、川断各一钱、赤芍七分、远志六分、山药四分、益母草三分、水二钟、煎八分、服十剂、不论老少男女、新旧吐血之症、照服立愈除根、如服数剂、吐血已止、亦须服完十剂之数、也勿加减药味、改动分量至嘱至嘱、此症忌服寒凉、以致血凝气滞、倘先误服凉药者、服此方、渐次咳嗽痰涎、阴寒尽化、服完后、或空咳不止、可服健脾丸。）蓉城名医张少泉先生发明曰。前方妙在枳、桔、朴、苏。提降疏通。使邪无所留滞。再以当归、郁金。从血中开导。后以肉桂佐大黄。温通下行。引以姜汁。童便。俾浊液仍归浊道而出。血何能上逆耶。时医遇此症。专主育阴清火。填涩阴腻。使内瘀一无去路。宜其愈治愈剧也。前方极力廓清后。或伤脏气。故后方用续断补肝。远志补心。山药补脾。麦冬补肺。犹虑余瘀不尽。复以赤芍、益母通涤之。以川贝清化之。与前方攻补兼施。立收奇效。此方百试百验。医家及病家。宜广传之。其次鼓峰固元汤加五味。（潞党参、炙黄 、酒炒白芍各三钱、归身二钱、炙黑甘草一钱、黑炮姜五分拌捣五味子三分、陈南枣两枚。）亦治阳虚阴走之失血。其因多属内伤情志。饥饱失时。脾胃先病。必见恶心神倦。自汗肢厥等症。故用参、 为君。固其元气。气固则血循经络。不止血而血自止。但阴走血必虚。臣以归、芍、甘草。补血养胃。僧慎柔云。凡欲止吐血。必须炒黑干姜、五味子二物。故佐以干姜炮黑。血见黑即止。五味酸收。能收逆气也。虽然。真阴失守而走。势必格阳于上。血随而溢。以致大吐大衄。

　　恶心干呕。手足厥冷。六脉微细。元阳脱在顷刻者。速宜景岳镇阴煎。（别直参三钱、附子二钱、紫 桂八分、拌捣大熟地六钱、黑炮姜七分、淮牛膝、泽泻各钱半、炙甘草一钱。）益气固脱。滋阴纳阳。以救气随血脱之危症。失血狂吐之候。临证时每有所见。不可不知此急救之法也。

　　【荣斋按】“夹血伤寒”，俞氏指出“一名伤寒夹瘀”。秀山先生更明白地说：“先有瘀血在内，因感时病，引动痼疾，谓之夹血。与太阳病当汗不汗，邪陷暴结而为蓄血者，仍同实异。”在此，我们可以知道本症与蓄血不同，与伤寒兼失血亦各异。不过、举一反三，同中求异，了解其有关方面的证治，我们是应该争取的。关于伤寒兼“失血”，廉臣先生已作了详细的介绍，分“衄血”“咳血”“呕吐血”“齿血”“便血”“溺血”六种，论证清楚，治法都是他一生经验的结晶。只“蓄血”症未曾提及，特作如下补充。考《伤寒论》说：“凡太阳病不解，其邪由经入腑，热结膀胱，则血凝蓄，血瘀则心气结，其人故如狂；血下者愈，邪从血下而解也。其外不解者，当先解其外，宜桂枝汤。外已解，但小腹急结者，是蓄血也；桃仁承气汤下之。”又说：“太阳病六七日，表症仍在，脉微而沉者，病邪向里也。反不结胸者，热结下焦也。其人发狂，小腹硬满，小便自利者，以太阳随经瘀血蓄于里也。抵当汤下之，则愈。”从这两条经文中可以看出“蓄血”的证状，是：“如狂”，“小便自利”，“小腹急结”，甚则“发狂”，“小腹硬满”；许学士又补出“蓄血在上则喜忘，蓄血在下则为狂。”至于治法，在经文里可以看出有两个阶段；桃仁承气汤是治瘀血初结的阶段，抵当汤是治瘀血已结的阶段。从前后两条经文里观察证状，也显著地分出轻重；前条说“小腹急结”，后条说“小腹硬满”，“硬满”原较“急结”为重。前条说“如狂”，后条说“发狂”，“发狂”原较“如狂”为重。前条有“血下者愈”，后条须下其血乃愈，较血能自下者为重。前条不言脉，我意当在浮而数之例，后条则“脉微而沉”，原较前为重。前条用植物性药，后条用动物性药，动物性药的功能原较值物性药为烈。这都是彰明较着的事实。《伤寒第一书》则加以分析说：“蓄血一症，虽病在血分，亦须分别阴阳治之。如血瘀上焦为阳，血蓄下焦为阴；太阳失表，热瘀于里，血蓄下焦为阳，太阳误下，阳气下陷，血蓄下焦为阴。上焦蓄血，因不得汗不能发 而蓄血也，其脉人迎必紧，紧者，数而有力之象也。

　　外证面红舌燥，发躁欲狂，或头摇目瞪，大便下血水，两手除食指之外，其余各指皆抽掣是也；宜犀角、桃仁、生地、赤芍、归尾、丹皮、丹参、郁金之类，清之行之。下焦阳证蓄血，即仲景所称热结膀胱之证，桃仁大黄之属下之是也。若下焦阴证蓄血，乃因误下阳气下陷，阴血受伤，血因寒而凝也。其见证面白唇青，眉皱目瞪，寒战口噤，舌苔白滑，大便下血水，两手除食指之外，其余各指皆抽掣是也、宜温补之。

　　如人参、附子、白术、当归、肉桂、桃仁、升麻、炙草之类，温补以升阳气。”这又是掌握原因，分析现证的医疗方法，是值得采取的。

　　第九章·伤寒夹证

　　第五节·夹阴伤寒

　　（一名伤寒夹房劳）

　　【因】房劳伤精而后。骤感风寒。或夏月行房后。恣意乘凉。触犯风露。

　　【证】身热面赤。或不热而面青。小腹绞痛。足冷蜷卧。或吐或利。心下胀满。甚则舌卷囊缩。阴极发躁。

　　或昏沉不省。手足指甲皆青。冷过肘膝。舌苔淡白滑嫩。或苔黑滑。舌本胖嫩。

　　【脉】六部沉细。甚或伏绝。或反浮大无伦。沉按豁豁然空。陶节庵所谓不拘脉之浮沉大小。但指下无力而软。或空大而散。甚则重按全无。皆为色欲内伤。猝受寒邪。阴气独盛。阳气以衰是也。

　　【治】外则先灸关元、气海。以回元汤。内则先用参附再造汤。助阳发表。或用麻附细辛汤加人参、干姜、温经散寒。如脉伏绝。阴极发躁。继即神气昏沉。不省人事者。速用回阳急救汤。提神益气。回阳生脉。

　　如脉沉迟。身疼足冷。下利清谷。俗呼漏底者。速用附姜归桂参甘汤去当归。加白术、肉果、砂仁、升麻。破阴回阳。提气止泻。如脉沉微。手足指甲皆青。四肢冷过肘膝。舌卷囊缩者。速用附子理中汤加吴萸、坎气、肉桂、姜汁。温补命阳。热壮脾肾。一俟阳气将回。病势已有转机者。但用附姜归桂参甘汤。双补气血。调和阴阳。

　　次用理阴煎加砂仁、红枣。滋补肾阴。温运脾阳。终用左归饮。峻补肾阴以善后。总之、夹阴症。不分热与不热。

　　面赤面青。凭脉下药。最为切当。

　　【秀按】不但房劳不谨后。感冒风寒者。谓之夹阴伤寒。即曾犯房室。及冒雨涉水伤肾。一起即身热面赤。

　　足胫逆冷者。亦当参夹阴例治。伤寒夹阴。由太阳少阴二经同时受病。较直中寒证尤危。盖夹阴者。虽患表邪发热。其中必夹虚寒。所以尺脉必不能实。足胫必不能温也。乃世俗混称夹阴。医者亦漫不加察。岂知伤寒阴证有三。一传经之阴证。阴中之热证也。二直中之阴证。阴中之寒证也。三房室之阴证。阴中之虚证也。既犯房室而得寒证。则阴寒极甚。温剂宜重。俞君于发表温里药中。每兼热药破阴以回阳。阳回而阴寒自散。寒散而元阴自固。庶不致阴下竭。阳上厥。酿变虚脱危候。况末路理阴左归等剂。填补真阴。以复房室所伤之元精。治法井然。可为夹阴伤寒之标准。虽然。予每见春夏感寒夹阴。足冷阳缩者。骤用四逆汤辛热回阳。多致烦躁血溢而死者。以阴中既虚。不胜附子之雄悍也。故《伤寒秘旨》治夹阴伤寒。凡诊尺脉迟弱。而足冷阳缩者。但于黄 建中汤内。用附子汁炒黄 以温卫气。肉桂酒炒白芍以调营血。不应。改用麻附细辛汁炒甘草以汗之。若尺中弦数而多虚火。面赤戴阳者。但于小建中汤内。用党参汁炒甘草以助胃气。丹皮、酒炒白芍以降阴火。不应。加连附汁炒黄 。略加葱豉以摄之。方药较俞君所用虽轻。而稳健则过之。亦其人阳气虽虚。

　　本无大寒伤犯。阴邪尚轻。犹可收敛。若夹阴伤寒。病于严冬。则真阳惫极。阴邪亢甚者多死。故许学士述古谚云。伤寒偏死下虚人。至若曾犯房室。而遭风溺水。最忌热酒火烘。但宜温暖覆盖。原其溺水之时。必多惊恐。心肾受伤。虽有发热头痛。骨节烦疼等症。治必解表药中。兼通心肾。在冬月用麻附细辛汤。以麻黄发汗通心。附子温经通肾。细辛通彻表里之邪。更加苓、半以开豁惊痰。若在夏月。当以五苓散加葱、豉、辰砂。

　　因惊则气乱。故于发汗利水中加辰砂以镇之。或脉浮而见表症多者。五苓散加羌、防、益元。微汗以疏利之。

　　至于暴怒悲号。投河跃井。虽有表证当解。只须香苏葱豉汤加木香、乌药、川芎、郁金。理气发汗为要。兼有跌伤作痛者。方中去木香、乌药。再加当归、桂枝、桃仁。活血去瘀以止痛。

　　【廉勘】房劳后得外感病。病适至行房。不过比他人略重。寒证则发寒更甚。热证则灼热尤极。在医者识时审证。辨体立方。宜发表则发表。宜温中则温中。宜清里则清里。察其受病之浅深。决其用药之轻重。量其素体之阴虚阳虚。于发表温中清里等法之中。兼顾其虚而补托之。如辨其人真阳素虚者。阴寒为本。邪多挟水而动。除表寒症外。必兼为呕为咳。或腹痛下利。甚或面青足冷等症。发表药中。急宜加附子桂枝等品。如参附再造汤。助阳破阴以发汗。庶免逼汗亡阳之患。如辨其人真阴素虚者。阳亢为本。邪多挟火而动。除新感症外。必兼口燥咽干。或心烦不寐。甚或面赤肢厥等症。发表药中。亦宜加生地、麦冬。如七味葱白汤。养血滋阴以发汗。始能津津汗出而解。表邪解后。阳虚者中气必亏。温中药中。早宜加肉桂、附子等品。如附子理中汤加肉桂。以助阳而御阴。庶免中阳暴脱之患。阴虚者元精益亏。清里药中。亦宜加生地、麦冬。如导赤清心汤。以救阴而生津。庶免元精暴绝之虞。即或有寒入精室。其症阴肿足冷。小腹绞痛。面赤阳缩。筋惕肉 。

　　犹可用真武汤。加两头尖、韭白等。或用当归四逆汤加烧 散。（即妇人 裆近阴处、剪取一块、烧灰、调入药汤中服、妇人病取男子 裆、如前一般。）回阳摄阴。兼通阴浊。以救济之。外罨通阴达阳法。（用来复丹二钱、研末、放入脐中、上罨活杀白鹁鸽对剖半只、内去肠杂、外不去毛。再加软绵扎紧、约三小时即去之。）或用生姜汁一碗。浸肾囊。汁渐收干。肾茎即出。或用回阳散二三分。放入脐中。外贴阳和解凝膏。

　　即痛除而茎出。如热入精室。即俗称夹阴温病。较夹阴伤寒尤险。由欲火与伏火交蒸。深恐转瞬阴竭。急宜救阴泄浊。峻泻其交蒸之火。以存真阴。如陶氏逍遥汤及滋任益阴煎加减。（本方去砂仁、熟地、炙草、加烧 散、槐米、白薇、生甘细梢、熟地露代水煎药。）神气昏厥者。外用通窍透邪法。（用安宫牛黄丸两颗、研细、用银花露调和成饼、安入心下、上罨对剖白鹁鸽半只、用帛扎紧、一俟鸽有臭气、即揭去之。）

　　犹可十救三四。

　　【炳章按】宋爱人曰。徐灵胎《医学源流论》曰。今之医者曰。有人入房之后。或遗精之后。其复感冒风寒而发热者。谓之阴证。不问其见证若何。总用参、术、附、桂、姜、萸等温热峻补之药。此可称绝倒者也。

　　阴虚之人。而感风寒。亦由太阳经入。仍属阳邪。其热必盛。兼以躁闷烦闷。尤宜清热解邪。岂可反用热药。

　　若果直入三阴。则断无发热之理。必有恶寒蜷卧。厥冷喜热等症。方可用温散也。然亦终无用滋补之法者。即如伤寒瘥后。房事不慎。又发寒热。谓之女劳复。此乃久虚之人。复患大证。根据今人之见。尤宜峻补者也。而古人治之。仅用竹茹一升煎汤后。故凡治病之法。总视目前之现症状况。如果六脉沉迟。表里皆寒。的系三阴寒证者。即使其人本体强壮。又或绝欲十年。亦从阴治。若使所见脉证。的系阳邪。发热烦渴便闭。并无三阴寒证者。即使其人本体虚弱。又复房劳过度。亦从阳治。如《伤寒论》中。阳明大热之症。宜用葛根、黄芩、白虎、承气之类。设使转瞬之间。转入三阴。即改用温补。若阴症转变阳症。治法亦可于温补后。改用凉散。此一定之法也。

　　喻嘉言治黄长人犯房劳。病伤寒十余日厥逆。医将投以姜桂温散之药。作阴症治矣。喻氏改进调胃承气汤。而厥还热透。继以大柴胡汤。而热退身安。归而告门人曰。凡伤寒病。初起发热。煎熬津液。鼻干口渴便闭。渐至发厥者。不问而知为热也。若阳证忽变阴厥者。万中无一也。盖阴厥得之阴证。一起便直中阴证。唇青面白。遍体冷汗。便利不渴。身倦多睡。醒则人事了了。与伤寒传经之热邪。转入转深。人事昏厥者。万万不同。如是证先犯房事。后成伤寒。世医无不为阴证之名所惑。往往投以四逆等汤。促其暴亡。而卒至阴竭莫救。尚不知悟也。夫房劳而至伤寒者。其势不过比常较重。如发热则热之极。恶寒则寒之甚。头痛则痛之剧。所以然者。以阴虚阳往乘之。非阴盛无阳之比也。伤寒初起。便觉发热发渴。定然阴分先亏。

　　是以治阴症以救阳为主。治伤寒以救阴为主。伤寒纵有阳虚。治当看其人之血肉充甚。阴分可受阳药者。

　　方可还阳。若面黧舌黑。身如枯柴。一团邪火内燔腑脏。则阴已先尽。何阳可还耶。故见厥除热。存津液之气于什一。已失之晚。况敢助阳劫阴乎。

　　江苓友《伤寒辨证广注》曰。人身一阴阳耳。而阴阳之根蒂。皆本于肾。好色之徒。两肾受伤。阴虚者多。阳虚者少。阳虚者、命门火衰也。阴虚者、肾中水竭也。凡人入房过度。则精多所遗。所遗之精。

　　皆为水而属阴。况其作强之时。心火必炽。火炽则水流。水愈流则火愈炽。五内燥热。外复伤寒而病邪热。

　　两热相交。肾水必枯。其人发烦躁。而舌黑生芒。则就死矣。语曰、伤寒偏打下虚人者。正此谓也。或曰诚如子言。则是人病伤寒。无所为阴症矣。余曰有之。阴症中寒也。其症乃是阳虚。阳虚之人。命门火衰。其平日必言语低微。饮食不化。四肢痿厥。腰以下冷。前阴不举。小便清白。此为正气不足。复为寒邪所袭。表里四末皆冷。是为真寒之症。然亦不全因入房所致。即小儿亦有阴症者。斯恍然于房后不可尽作阴症观矣。据炳章经验所得。风寒感冒于表。食物生冷由胃传脾。为真夹阴伤寒。若行房后。伤寒身热。其病不从行房而得。无夹阴可言。其治法亦照表症用药。惟伤寒热退新瘥。即犯房事。名曰房劳复。身热、下体沉重疼痛。大病初瘥。元气精血本虚。

　　犯房失精。重虚其虚。新邪乘虚而入故身热。败精留于精室。故下体沉重作痛。治宜扶元清热。化瘀导浊。仍大小便而出。凡房劳复。详明治法。已另补于第十一章伤寒复证条下。本节不复重赘。

　　【荣斋按】本节（夹阴伤寒）俞氏根据王海藏阴证治例，主张初用“温经散寒”，继用“温补命阳热壮脾肾，”善后用“双补气血调和阴阳”；他认定证因是由于房事后中寒，所以处治始终以破阴回阳立法。然而早在明末清初之际，喻嘉言、徐灵胎辈，都不同意以“温热峻补”之药来治疗所谓“夹阴伤寒”（见曹炳章先生按语中），陆九芝《世补斋医书》里更肯定的说：“惟有发热不是阴证，惟有阴证必不发热。”在此，我们可以得出结论：俞氏的治法，它适应证为房后中寒，它现证必不发热。他所述“身热面赤”的证状，是不应当有的；如其有之，便不适宜于“温补”了。王德森《市隐庐医学杂着》说：“今人于年轻有室之人，一经发热，治之不应，必指为夹阴症，改用附、桂、参、地，大热大补之品以杀之。不知房劳或遗精之后，感受风寒，亦必由太阳经入，仍属阳邪，其热必甚；兼以躁闷烦渴，尤宜清热散邪，岂可反用热药？若果直中三阴，则断无壮热之理，必有恶寒蜷卧，厥冷喜热等症，方可用温散；然亦终无用滋补之法。”说理明白，可以作所谓“夹阴伤寒”的治疗指针。

　　第九章·伤寒夹证

　　第六节·夹哮伤寒

　　【因】外感风寒。内发哮喘。但有夹痰饮寒哮。痰火热哮之异。寒哮较多于热哮。寒包热哮则尤多。

　　【证】素有痰饮寒哮。猝受风寒大发者。一起即头痛身热。恶寒无汗。喘咳稀痰。喉中作水鸡声。

　　日夜俯几而坐。不得着枕。胸膈痞满。舌苔白滑。中后满布而浓。素有痰火热哮。猝被风寒外束者。

　　一起即头疼发热。畏风恶寒。喘咳浓痰。喉中有痰吼声。日夜坐不得卧。面浮睛突。胸前痞塞。舌苔黄滑。中后满布浓腻。

　　【脉】左弦紧。右弦滑者。风寒夹冷哮痰喘也。左浮弦。右滑数者。风寒夹热哮痰火也。

　　【治】冷哮痰喘。先用射干麻黄汤。以发表散寒为主。送下冷哮丸（麻黄、川乌、细辛、蜀椒、白矾、牙皂、半夏曲、陈胆星、杏仁、甘草各一两、紫菀、款冬花各二两、上为细末、姜汁调神曲末、打糊为丸、每遇发时、临卧生姜汤服二钱、羸者一钱。）除寒哮以定喘。俟表邪去而哮喘平。即用六君子汤。扶正气以涤饮。外用冷哮涂法以除根。（白芥子、延胡索各一两、甘遂、细辛各五钱、共为末、入麝香五分杵匀、调涂肺俞膏肓百劳等穴、涂后、麻瞀疼痛、切勿便去、候三炷香足、方去之。十日后涂一次、三次病根去矣。）热哮痰喘。先用白果定喘汤。以宣气豁痰为主。

　　口噙清金丹。除热哮以平喘。若表邪去而喘未平。继用导痰汤加旋复、海石、苏子、白前。肃肺气以除痰。终用加减玉竹饮子以保肺。总之哮喘一症。寒包火为最多。遇寒即发。饮冷亦发。虽亦有感温暑而发。初治必兼辛散。开发肺气切不可纯用寒凉。使痰壅肺闭。猝致闷毙。惟见胸突背驼者。

　　必为痼疾。不可救药。

　　【秀按】哮症与喘不同。盖哮症多有兼喘。而喘有不兼哮者。因哮症似喘而非。呼吸有声。呀呷不已。

　　良由痰火郁于内。风寒束其外。古方如浓朴麻黄汤。越婢加半夏汤。时方如白果定喘汤。五虎汤加节斋化痰丸。表散寒邪。整肃痰火。此四方最为的对。或由初感寒邪。失于表散。邪伏于里。留于肺俞。此即冷哮痰喘。若因遇冷即发。顽痰结聚者。宜用小青龙汤。送下立除冷哮散。（用胡椒四十九粒、入活癞虾蟆腹中、盐泥裹 存性、分五七服、若有伏热者忌用。）如因病根深久。难以猝除。频发频止。淹缠岁月者。即当口噙钟乳丸。（滴乳石、制法、酒湿研七日、水飞七次、甘草汤煮三伏时、蘸少许捻开、光亮如 鱼为度。麻黄、醋汤泡焙干、光杏仁、炙甘草各三钱、研极细匀、炼白蜜丸、弹子大、五更临卧各噙化一丸、去枕仰卧、勿开言、数日效、但必一生忌术、以石药 悍、白术壅滞、犯之恐有暴绝之虞。）逐渐以缓消之。或因坐卧寒湿。遇冷则发。此属中外皆寒。苓术二陈煎加麻、杏。调下芦吸散。

　　〔款冬花、川贝母、肉桂、炙甘草各三钱、鹅管石 透五钱（即钟乳之最精者）、共研细匀、每服一分、若平时、但以芦管吸少许、噙化咽之。日三五次。〕外灸肺俞、膏肓、天突三穴以除根、或因酸盐过食。

　　遇冷冻饮料食而发者。宜用三白饼子。（用白面粉白糖各二钱、饴糖饼化汁、捻作饼子、炉内 熟、划出、加轻粉四钱捣匀、分作二三服、令病患食尽、吐出病根即愈、体虚及年幼者、分四五次服之。）搜涤淤积以涌痰。继用异功散加细辛。补助宗气以保肺。三涌三补。屡建奇功。或因积火薰蒸。遇风而发。

</div>
    <div class="pagination">
<a href="重订通俗伤寒论_page38.html">上一页</a><span>...</span><a href="重订通俗伤寒论_page34.html">34</a><a href="重订通俗伤寒论_page35.html">35</a><a href="重订通俗伤寒论_page36.html">36</a><a href="重订通俗伤寒论_page37.html">37</a><a href="重订通俗伤寒论_page38.html">38</a><span class="current-page">39</span><a href="重订通俗伤寒论_page40.html">40</a><a href="重订通俗伤寒论_page41.html">41</a><a href="重订通俗伤寒论_page42.html">42</a><a href="重订通俗伤寒论_page43.html">43</a><a href="重订通俗伤寒论_page44.html">44</a><span>...</span><a href="重订通俗伤寒论_page40.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
