<!DOCTYPE html>
<html>
<head>
    <meta charset="UTF-8">
    <title>明医指掌 - 第 39 页/共 81 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明医指掌 - 第 39 页/共 81 页</h1>
    <div class="content">　　【论】古有七疝之名，不按七疝而治，概用局方辛热燥剂，是泥标而忘本也。或指为小肠气、肾与膀胱气，皆非也。殊不知厥阴之脉循阴器，然其地位皆肝经所主，与小肠、膀胱、肾子无相干，至戴人始辨之详也。丹溪云：疝痛甚者，睾丸连少腹急痛也。或有形，或无形，或有声，或无声，自《素问》以下，皆以为寒，盖经络得寒则收引不行，所以作痛。世有得寒而无疝者，内无热也。余屡踢冰徙涉，不曾病此，以余素无热故也。

　　若醉饱劳役，房室大怒，发动五志之火，郁久湿气便盛，浊液凝聚，并入血隧，流于厥阴肝经，木性急速，火性又暴，为寒所束，宜其痛甚而暴也，此湿热被寒郁而痛明矣，若只作寒治，恐为未备。又云：痰饮、食积、死血郁结为病，及因水气为肿，肿多为湿 ，亦有挟虚者，其脉沉紧而豁大，当以参、术为君，佐以疏导，若概行决裂之法，祸不旋踵。此皆前人所未及，学人引而伸之，今将七疝之形状，开具于后。

　　【脉】疝脉弦急，积聚在里。牢急者生，弱急者死。沉迟浮涩，疝瘕寒痛。痛甚则伏，或细或动。

　　寒疝

　　经云：足厥阴肝经筋中寒，以寒则筋挛卵缩，此寒郁于外也。《原病式》云： 疝，少腹控卵肿，急绞痛。

　　寒主拘缩，寒极则土化制之，或肿满，则知其疝为寒者，是外受寒邪也，而内实非寒，丹溪所谓标寒本热明矣。

　　寒疝手足厥冷不仁，疝胀痛及身痛，乌头桂枝汤。寒疝入腹痛，少腹引睾丸痛，泄利胸满，补肾汤；或肾虚，寒疝偏大者，茱萸内消丸。

　　乌头桂枝汤乌头（五分） 白蜜（一斤，煎减半，去滓）

　　每用桂枝汤五钱，入蜜半两，水煎，每服二合，得吐为中病。（桂枝汤方见恶寒证。）

　　补肾汤治寒疝入腹痛。

　　人参（一两，去芦） 白茯苓（一两） 黄 （蜜炙，一两） 附子（炮，一两） 白术（炒，一两） 沉香（四钱） 木瓜（一两五钱） 羌活（去芦，半两） 甘草（炙，二钱） 川芎（二钱） 紫苏（三钱）

　　上锉，每服五钱，姜三片，枣二枚，水二盏，煎八分服。

　　茱萸内消丸山茱萸（六两） 吴茱萸（四两） 马兰花（四两） 木香（四两） 陈皮（四两） 肉桂（四两） 干山药（六两） 川楝子（四两） 青皮（炒，四两） 茴香（四两，炒）

　　酒丸，温酒送下。

　　木肾

　　心火下降，则肾水不患其不温，真阳下行，则肾气不患其不和。温而且和，安有所谓木强者哉？盖木肾不可绝用燥药，当行温和散利以逐其邪，则邪自消，荣卫流转则愈，枸杞子丸。又方：用楮树叶雄者，曝干为细末，酒糊丸如梧桐子大，每服五十丸，空心盐、酒吞下。（楮树不结子者，雄也。）

　　枸杞子丸枸杞子（四两） 南星（二两） 半夏（二两） 黄柏（酒炒，三两） 苍术（盐炒，三两） 山楂（二两，去核） 白芷（二两） 神曲（炒，二两） 滑石（炒，三两） 昆布（四两） 吴茱萸（四两）

　　末之，酒糊丸如梧桐子大，每七十丸，空心盐汤下。

　　食积 湿痰 死血

　　食积与死血成痛疝，栀子、桃仁、山楂、枳实、茱萸、姜汁，顺流水煎，或加香附、茴香。痰饮流下，壅滞囊中作疝，苍术、山栀、海石、南星、山楂、橘核、青皮，姜煎服。湿盛小便涩，五苓散加楝实。（方见脾胃。）湿痰热疝，橘核散。

　　橘核散湿热寒郁作疝。

　　橘核（一两） 桃仁（五钱） 栀子（三钱） 吴茱萸（一两） 茴香（一两）

　　每服七钱，水二盏，煎热服。

　　湿热疝

　　素有湿热人，或涉水受寒，坐卧湿地，外受寒气所来，其痛甚而暴者，古方以乌头、栀子等分作汤、丸最效。湿热疝痛小便不通者，葵子汤、消疝散选用。

　　济生葵子汤赤茯苓（一两） 猪苓（一两） 葵子（一两） 枳实（炒，五钱） 瞿麦（五钱） 木通（五钱） 黄芩（五钱） 车前子（一两） 滑石（一两，研） 甘草（五钱）

　　每五钱，姜煎服。

　　消疝散治湿热疝痛。

　　苍术（炒，半两） 木通（半两） 黄柏（半两，炒） 青皮（炒，半两） 浓朴（炒，三钱）

　　末之，每二钱，陈皮泡汤下。

　　虚疝

　　诸疝挟虚者，其脉沉弦滑大，参、术为君，佐以疏导，如：枳实、青皮、山楂、川楝子，橘核。按之不定属虚，桂枝、炒山栀、乌头，末之，糊丸服，或橘核散加苍术。（方见前。）虚而挟热疝，栀子饮。

　　栀子饮虚而挟热疝。

　　山栀（炒，半两） 桃仁（炒，半两） 枳壳（炒，半两） 山楂（半两）

　　姜汁同顺流水煎服。

　　一方加吴茱萸。

　　七疝之形状

　　寒疝者，囊冷结硬如石，阴茎不举，或控睾丸痛。得于坐卧湿地、涉水，以湿剂下之。

　　水疝者，囊肿如水晶，阴汗痒，搔出黄水，或小腹按之作水声。得于醉酒行房，汗出遇风，寒湿结于囊中，以逐水之剂下之。

　　筋疝者，阴茎肿胀，或溃、或脓、或痛，而里急筋缩，或茎中痛，痛极则痒，或挺然不收，白物如精随溺出。得于房中邪术所使而成，宜降心火之剂下之。

　　血疝者，其状如黄瓜，在小腹两旁横骨两端，俗名便痈。得之重感春、夏大燠，劳于使内，其气流溢，渗入脬囊，结为痈肿，以和血药下之。

　　气疝者，上连肾区，下及阴囊。或号哭、忿怒，气郁而胀，以散气药下之。

　　狐疝者，状如瓦，卧则入腹，行则出，上下无定，如狐之惑也，故名之。以逐气流经之剂下之。

　　疝者，阴囊肿大如升斗，不痒不痛。以受湿气之所生，宜去湿之剂下之。

　　附 治疝诸方

　　五叶汤枇杷叶 椒叶 苍耳叶 野紫苏叶 水晶葡萄叶水煎，洗。

　　疝气神方硫黄（火中熔化，即投水中去毒，研细） 荔枝核（为末，炒焦黄） 陈皮（等分）

　　为末，饭丸，每用十四、五丸，酒下，其疼立止。自觉已疼甚，不能支持，略用六丸，再不可多也。

　　治疝用仙人对坐草、青木香捣汁，和酒少许服之，神效。

　　卷六

</div>
    <div class="pagination">
<a href="明医指掌_page38.html">上一页</a><span>...</span><a href="明医指掌_page34.html">34</a><a href="明医指掌_page35.html">35</a><a href="明医指掌_page36.html">36</a><a href="明医指掌_page37.html">37</a><a href="明医指掌_page38.html">38</a><span class="current-page">39</span><a href="明医指掌_page40.html">40</a><a href="明医指掌_page41.html">41</a><a href="明医指掌_page42.html">42</a><a href="明医指掌_page43.html">43</a><a href="明医指掌_page44.html">44</a><span>...</span><a href="明医指掌_page40.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
