<!DOCTYPE html>
<html>
<head>
    <meta charset="UTF-8">
    <title>本草纲目 - 第 54 页/共 603 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>本草纲目 - 第 54 页/共 603 页</h1>
    <div class="content">　　【发明】权曰：雄黄能杀百毒，辟百邪，杀蛊毒。人佩之，鬼神不敢近；入山林，虎野狼伏；涉川水，毒物不敢伤。《抱朴子》曰：带雄黄入山林，即不畏蛇。若蛇中人，以少许敷之，登时愈。吴楚之地，暑湿郁蒸，多毒虫及射工、沙虱之类，但以雄黄、大蒜等分，合捣一丸佩之。或已中者，涂之亦良。

　　宗 曰：焚之，蛇皆远去。治蛇咬方，见五灵脂下。《唐书》云：甄立言究习方书，为太常丞。有尼年六十余，患心腹鼓胀，身体羸瘦，已二年。立言诊之，曰：腹内有虫，当是误食发而然。令饵雄黄一剂，须臾吐出一蛇，如拇指，无目，烧之犹有发气，乃愈。又《明皇杂录》云：有黄门奉使交广回。太医周顾曰：此人腹中有蛟龙。上惊问黄门有疾否？曰：臣驰马大庾岭，热困且渴，遂饮涧水，觉腹中坚痞如石。周遂以硝石、雄黄煮服之。立吐一物，长数寸，大如指，视之鳞甲皆具。此皆杀蛊毒之验也。

　　颂曰：雄黄治疮疡尚矣。《周礼》：疡医，疗疡，以五毒攻之。郑康成注云：今医方有五毒之药，作之，合黄 ，置石胆、丹砂、雄黄、 石、磁石其中，烧之三日三夜，其烟上着，鸡羽扫取以注疮，恶肉破骨则尽出也。《杨亿笔记》载：杨 少时，有疡生于颊，连齿辅车，外肿若覆瓯，内溃出脓血，痛楚难忍，百疗弥年不瘥。人令依郑法烧药注之，少顷，朽骨连牙溃出，遂愈，信古方攻病之速也。黄 音武，即今有盖瓦合也。

　　时珍曰：五毒药，《范汪东阳方》变为飞黄散，治缓疽恶疮，蚀恶肉。其法取瓦盆一个，安雌黄于中，丹砂居南，磁石居北，曾青居东，白石英居西， 石居上，石膏次之，钟乳居下，雄黄覆之，云母布于下，各二两末。

　　以一盆盖之，羊毛泥固济，作三隅灶，以陈苇烧一日，取其飞黄用之。夫雄黄乃治疮杀毒要药也。而入肝经气分，故肝风肝气、惊痫痰涎、头痛眩晕、暑疟泄痢、积聚诸病，用之有殊功。

　　又能化血为水。而方士乃炼治服饵，神异其说，被其毒者多矣。按洪迈《夷坚志》云：虞雍公允文感暑痢，连月不瘥。忽梦至一处，见一人如仙官，延之坐。壁间有药方，其辞云：暑毒在脾，湿气连脚；不泄则痢，不痢则疟。独炼雄黄，蒸饼和药；别作治疗，医家大错。

　　公依方，用雄黄水飞九度，竹筒盛，蒸七次，研末，蒸饼和丸梧子大。每甘草汤下七丸，日三服，果愈。《太平广记》载成都刘无名服雄黄长生之说，方士言尔，不可信。

　　【附方】旧十四，新三十八。猝中邪魔：雄黄末，吹鼻中。（《集验方》）鬼击成病，血漏腹中，烦满欲绝：雄黄粉酒服一刀圭，日三服，化血为水也。（孙真人《千金方》）辟禳魇魔：以雄黄带头上，或以枣许系左腋下，终身不魇。（张文仲方）家有邪气：用真雄黄三钱，水一碗，以东南桃枝咒洒满屋，则绝迹。勿令妇女见知。（《集简方》）女人病邪，女人与邪物交通，独言独笑，悲思恍惚者。雄黄一两，松脂二两，溶化，以虎爪搅之，丸如弹子。夜烧于笼中，令女坐其上，以被蒙之，露头在外，不过三剂自断。仍以雄黄、人参、防风、五味子等分为末，每旦井水服方寸匕，取愈。（《肘后方》）小丹服法：雄黄、柏子仁各二斤，松脂（炼过）十斤。合捣为丸。每旦北向服五丸。

　　百日后，拘魂制魄，与神人交见。（《太上玄变经》）转女为男，妇人觉有妊。

　　以雄黄一两，绛囊盛之，养胎转女成男，取阳精之全于地产也。（《千金方》）小儿诸痫：雄黄、朱砂等分。为末。每服一钱，猪心血入齑水调下。（《直指方》）骨蒸发热：雄黄末一两，入小便一升，研如粉。乃取黄理石一枚（方圆一尺者），炭火烧之三食顷，浓淋汁于石上。置薄毡于上，患人脱衣坐之，衣被围住，勿令泄气，三、五度瘥。（《外台秘要》）伤寒咳逆，服药无效：雄黄二钱。酒一盏，煎七分，乘热嗅其气，即止。（《活人》书）伤寒狐惑，虫蚀下部，痛痒不止：雄黄半两，烧于瓶中，熏其下部。（《圣惠方》）偏头风病：至灵散：用雄黄、细辛等分。为末。每以一字吹鼻，左痛吹右，右痛吹左。

　　（《博济方》）五尸注病，发则痛变无常，昏恍沉重，缠结脏腑，上冲心胁，即身中尸鬼接引为害也。

　　雄黄、大蒜各一两，杵丸弹子大。每热酒服一丸。（《肘后方》）腹胁痞块：雄黄一两，白矾一两，为末，面糊调膏摊贴，即见功效。未效，再贴，待大便数百斤之状乃愈，秘方也。（《集玄方》）胁下 癖及伤饮食：煮黄丸：用雄黄一两，巴豆五钱。

　　同研，入白面二两，滴水为丸梧子大。每服二十四丸，浆水煮三十沸，入冷浆水沉冷吞下，以利为度，如神。（《保命集》）饮酒成癖：酒症丸：治饮酒过度，头旋恶心呕吐，及酒积停于胃间，遇饮即吐，久而成癖。雄黄（皂角子大）六个，巴豆（连皮油）十五个，蝎梢十五个。同研，入白面五两半，滴水丸豌豆大，将干，入麸内炒香。将一粒放水试之，浮则取起收之。每服二丸，温酒下。（《和剂局方》）发症饮油，有饮油五升以来方快者，不尔则病，此是发入于胃，气血裹之，化为虫也。

　　雄黄半两为末，水调服之，虫自出。（夏子益《奇疾方》）症瘕积聚，去三尸，益气延年却老。雄黄二两为末，水飞九度，入新竹筒内，以蒸饼一块塞口，蒸七度，用好粉脂一两，和丸绿豆大。每服七丸，酒下，日三服。（《千金方》）小腹痛满，不得小便：雄黄末，蜜丸，塞阴孔中。（《伤寒类要》）阴肿如斗，痛不可忍：雄黄、矾石各二两，甘草一尺。水五升，煮二升，浸之。（《肘后方》）中饮食毒：雄黄、青黛等分。为末。每服二钱，新汲水下。（邓笔峰方）虫毒蛊毒：雄黄、生矾等分。端午日研化，蜡丸梧子大。每服七丸，念药王菩萨七遍，熟水下。（苏东坡《良方》）结阴便血：雄黄不拘多少，入枣内，线系定，煎汤。用铅一两化汁，倾入汤内同煮，自早至晚，不住添沸汤，取出为末，共枣杵和丸梧子大。每服三十丸，煎黑铅汤空心下，只三服止。（《普济方》）暑毒泄痢：方见发明下。中风舌强：正舌散：用雄黄、荆芥穗等分。为末。豆淋酒服二钱。（《卫生宝鉴》）破伤中风：雄黄、白芷等分。为末。酒煎灌之，即苏。（邵真人《经验方》）疯狗咬伤：雄黄五钱，麝香二钱。为末。酒下，作二服。（《救急良方》）百虫入耳：雄黄烧捻熏之，自出。（《十便良方》）马汗入疮：雄黄、白矾各一钱，乌梅三个，巴豆一个。合研。以油调半钱，敷之，良。

　　（《经验方》）蜘蛛伤人：雄黄末，敷之。（《朝野佥载》）金疮内漏：雄黄末豆大，纳之。仍以小便服五钱，血皆化为水。（《肘后方》）杖疮肿痛：雄黄二分，密陀僧一分。研末。水调敷之，极妙。（《救急方》）中药箭毒：雄黄末敷之，沸汁出愈。（《外台秘要》）解藜芦毒：水服雄黄末一钱。（《外台》）小儿痘疔：雄黄一钱，紫草三钱。为末。胭脂汁调，先以银簪挑破，搽之，极妙。（《痘疹证治》）白秃头疮：雄黄、猪胆汁和，敷之。（《圣济录》）眉毛脱落：雄黄末一两。醋和涂之。（《圣济录》）筋肉化虫，有虫如蟹走于皮下，作声如小儿啼，为筋肉之化。雄黄、雷丸各一两，为末。

　　掺猪肉上炙熟，吃尽自安。（夏氏《奇疾方》）风痒如虫：成炼雄黄、松脂等分。研末，蜜丸梧子大。每饮下十丸，日三服，百日愈。

　　忌酒肉盐豉。（《千金方》）疔疮恶毒：《千金方》：刺四边及中心，以雄黄末敷之，神验。《积德堂方》：用雄黄、蟾酥各五分。为末，葱、蜜捣丸小米大。以针刺破疮顶，插入，甚妙。

　　广东恶疮：雄黄一钱半，杏仁三十粒（去皮），轻粉一钱。为末。洗净，以雄猪胆汁调上，二、三日即愈。百发百中，天下第一方，出武定侯府内。（《积德堂方》）蛇缠恶疮：雄黄末，醋调敷之。（《普济方》）缠喉风痹：雄黄，磨新汲水一盏服，取吐、下愈。（《续十全方》）风热头痛：用雄黄、干姜各等分。为末。 鼻，左痛 右，右痛 左。

　　牙齿虫痛：雄黄末，和枣肉丸，塞孔中。（《类要》）走马牙疳，臭烂出血：雄黄（豆大）七粒。每粒以淮枣（去核）包之，铁线串，于灯上烧化为末。每以少许掺之，去涎，以愈为度。（《全幼心鉴》）小儿牙疳：雄黄一钱，铜绿二钱。为末贴之。（陈氏《小儿方》）疳虫蚀齿：雄黄、葶苈等分。研末。腊猪胆和，以槐枝点之。（《金匮方》）耳出臭脓：雄黄、雌黄、硫黄等分。为末，吹之。（《圣济方》）疮日久：雄黄二钱，陈艾五钱。青布卷作大捻，烧烟熏之，热水流出，数次愈。（笔峰《杂兴》）鼻准赤色：雄黄、硫黄五钱，水粉二钱，用头生乳汁调敷，不过三、五次愈。（《摄生妙用方》）熏黄【主治】恶疮疥癣，杀虫虱，和诸药熏嗽（藏器）。

　　【附方】新五。小便不通：熏黄末豆许，纳孔中，良。（崔氏方）卅年呷嗽：熏黄、木香、莨菪子等分。为末。羊脂涂青纸上，以末铺之，竹筒烧烟，吸之。（崔氏方）咳嗽熏法：熏黄一两。以蜡纸调卷作筒十枚，烧烟吸咽，取吐止。一日一熏，惟食白粥，七日后以羊肉羹补之。（《千金方》）水肿上气，咳嗽腹胀：熏黄一两，款冬花二分，熟艾一分。以蜡纸铺艾，洒二末于上，苇管卷成筒，烧烟吸咽三十口则瘥。三日尽一剂，百日断盐、醋。（《外台秘要》）手足甲疽：熏黄、蛇皮等分为末。以泔洗净，割去甲，入肉处敷之，一顷痛定，神效。（《近效方》）

　　石部第九卷　金石之三

　　雌黄

　　（《本经》中品）【释名】坐（七火切）。

　　时珍曰：生山之阴，故曰雌黄。《土宿本草》云：阳石气未足者，为雌；已足者，为雄，相距五百年而结为石。造化有夫妇之道，故曰雌、雄。

　　【集解】《别录》曰：雌黄，生武都山谷，与雄黄同山生。其阴山有金，金精熏则生雌黄。采无时。

　　弘景曰：今雌黄出武都仇池者，谓之武都仇池黄，色小赤。出扶南林邑者，谓之昆仑黄，色如金，而似云母甲错，画家所重。既有雌雄之名，又同山之阴阳，合药盒饭以武都为胜。

　　《仙经》无单服法，惟以合丹砂、雄黄飞炼为丹尔。金精是雌黄，铜精是空青，而服空青反胜于雌黄，其义难了。

　　曰：雌黄一块重四两，拆开得千重，软如烂金者，佳；其夹石及黑如铁色者，不可用。

　　时珍曰：按独孤滔《丹房镜源》云：背阴者，雌黄也。淄成者，即黑色轻干，如焦锡块。

　　臭黄作者，硬而无衣。试法：但于甲上磨之，上色者好。又烧熨斗底，以雌划之，如赤黄线一道者好。舶上来如 血者上，湘南者次之，青者尤佳。叶子者为上，造化黄金非此不成。

　　亦能柔五金，干汞，转硫黄，伏粉霜。又云：雄黄变铁，雌黄变锡。

　　【修治】 曰：凡修事，勿令妇人、鸡、犬、新犯淫人、有患人、不男人、非形人，及曾是刑狱臭秽之地；犯之则雌黄黑如铁色，不堪用也，反损人寿。每四两，用天碧枝、和阳草、粟遂子草各五两，入瓷锅中煮三伏时，其色如金汁，一垛在锅底下。用东流水猛投于中，如此淘三度，去水拭干，臼中捣筛，研如尘用。又曰：雌得芹花，立便成庾。芹花，一名立起草，形如芍药，煮雌能住火也。

　　【气味】辛，平，有毒。

　　《别录》曰：大寒。不入汤用。

　　土宿真君曰：芎 、地黄、独帚、益母、羊不食草、地榆、五加皮、瓦松、冬瓜汁，皆可制伏。又雌见铅及胡粉则黑。

　　【主治】恶疮头秃痂疥，杀毒虫虱身痒邪气诸毒。炼之久服，轻身增年不老（《本经》）。

　　蚀鼻内息肉，下部 疮，身面白驳，散皮肤死肌，及恍惚邪气，杀蜂蛇毒。久服令人脑满（《别录》）。治冷痰劳嗽，血气虫积，心腹痛，癫痫，解毒（时珍）。

　　【发明】保升曰：雌黄法土，故色黄而主脾。

　　时珍曰：雌黄、雄黄同产，但以山阳、山阴受气不同分别。故服食家重雄黄，取其得纯阳之精也；雌黄则兼有阴气故尔。若夫治病，则二黄之功亦仿佛，大要皆取其温中、搜肝杀虫、解毒祛邪焉尔。

　　【附方】旧七，新五。

　　反胃吐食：雌黄一分，甘草（生）半分。为末，饭丸梧子大。以五叶草、糯米煎汤，每服四丸。（《圣济录》）停痰在胃，喘息不通，呼吸欲绝：雌黄一两，雄黄一钱。为末，化蜡丸弹子大。每服一丸，半夜时投热糯米粥中食之。（《济生方》）心痛吐水，不下饮食，发止不定：雌黄二两，醋二斤，慢火煎成膏，用干蒸饼和丸梧子大。每服七丸，姜汤下。（《圣惠方》）妇人久冷，血气攻心，痛不止：以叶子雌黄二两。细研，醋一升，煎浓，和丸小豆大。

　　每服十五丸，醋汤下。（《圣惠方》）小腹痛满，天行病，小腹满，不得小便。雌黄末，蜜丸，纳尿孔中，入半寸。（《肘后方》）癫痫螈 ，眼暗嚼舌：雌黄、黄丹（炒）各一两。为末，入麝香少许，以牛乳汁半升熬成膏，和杵千下，丸麻子大。每温水服三、五丸。（《直指方》）肺劳咳嗽：雌黄一两，入瓦合内，不固济，坐地上，以灰培之，浓二寸；以炭一斤簇定顶，火 三分去一，退火出毒，为末，蟾酥和丸粟米大。每日空心杏仁汤下三丸。（《斗门方》）久嗽暴嗽：金粟丸：用叶子雌黄一两研。以纸筋泥固济小合子一个，令干，盛药。水调赤石脂封口，更以泥封，待干，架在地上，炭火十斤簇 。候火消三分之一，去火，候冷取出，当如镜面，光明红色；钵内细研，蒸饼丸粟米大。每服三丸、五丸，甘草水服。服后睡良久。（《胜金方》）肾消尿数：干姜半两，以盐四钱（炒黄成颗），雌黄一两半。为末，蒸饼和丸绿豆大。

　　每服十丸至三十丸，空心盐汤下。（《圣济录》）小便不禁：颗块雌黄一两半（研），干姜半两，盐四钱（同炒姜色黄）。为末，水和蒸饼丸绿豆大。每服十丸至二十丸，空心盐汤下之。（《经验方》）乌癞虫疮：雌黄粉，醋和鸡子黄调，涂之。（《圣惠方》）牛皮顽癣：雌黄末，入轻粉，和猪膏敷之。（《直指方》）

　　石部第九卷　金石之三

　　石膏

　　（《本经》中品）【释名】细理石（《别录》）、寒水石（《纲目》）。

　　震享曰：火 细研醋调，封丹灶，其固密甚于脂膏。此盖兼质与能而得名，正与石脂同意。

　　时珍曰：其纹理细密，故名细理石。其性大寒如水，故名寒水石，与凝水石同名异物。

　　【集解】《别录》曰：石膏，生齐山山谷及齐卢山、鲁蒙山。采无时。细理白泽者，良；黄者，令人淋。

　　弘景曰：二郡之山，即青州、徐州也。今出钱塘县，皆在地中，雨后时时自出，取之如棋子，白澈最佳。彭城者亦好。近道多有而大块，用之不及彼也。《仙经》不须此。

</div>
    <div class="pagination">
<a href="本草纲目_page53.html">上一页</a><span>...</span><a href="本草纲目_page49.html">49</a><a href="本草纲目_page50.html">50</a><a href="本草纲目_page51.html">51</a><a href="本草纲目_page52.html">52</a><a href="本草纲目_page53.html">53</a><span class="current-page">54</span><a href="本草纲目_page55.html">55</a><a href="本草纲目_page56.html">56</a><a href="本草纲目_page57.html">57</a><a href="本草纲目_page58.html">58</a><a href="本草纲目_page59.html">59</a><span>...</span><a href="本草纲目_page55.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
