<!DOCTYPE html>
<html>
<head>
    <meta charset="UTF-8">
    <title>杂病广要 - 第 16 页/共 33 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>杂病广要 - 第 16 页/共 33 页</h1>
    <div class="content">　　妇人因血气迷心，或因产后恶露上冲，而语言错乱，神志不守者，又各当随其证治。（《大成》）有妇人狂言叫骂，歌笑不常，似祟凭根据，一边眼与口角吊起。或作癫治，或作心风治，皆不效。乃是旧有头风之疾，风痰之作使然。用芎辛汤（用附子、乌头、南星、干姜、细辛、川芎、甘草）加防风十分，数服顿愈。（《要诀》）
　　治例
　　凡狂发则欲走，或自高贵称神圣，皆应备诸火灸，乃得永瘥耳。（《肘后》）凡人患癫狂叫唤打人者，皆心经有热，当用镇心药兼大黄与之，服数日，然后服安神及风药，但得宁静，即是安药。不可见其瘦弱减食，便以温药补之，病必再作，戒之戒之，缓缓调饮食可也，（《医说》引《御览》）（按：又引《医余》论病有不可补者，狂疾居其一。）狂病宜大吐下，则除之。治：痰者吐之，三圣散。火者下之，承气汤。惊者平之，安神丸。（《丹溪》）其治何如？损其六腑有余之阳，益其五脏不足之阴，务使阴阳相和，无所偏胜，如此而已矣，岂可以痰治之哉。（《儒医精要》）古方治法，风火颠狂皆谓有余，每以祛风泻火金石之剂从而治之，效者有之，因而绵延者亦有之。予者其疾，未有不因脏神先虚，风邪得入。实者邪气实，虚者正气虚，不可偏执一见，但当审人虚实冷热，然后清痰降火，安神养血，获效者多矣。（《诸证辩疑》）
　　涌吐方法
　　血气者，身之神也。神既衰乏，邪因而入。夫血气俱虚，痰客中焦，妨碍不得运用，以致十二官各失其职，视听言动，皆有虚妄，宜吐之而愈。（《丹溪》）有忧愤沉郁，痰食交结胸中，以致狂歌痛哭，裸裎妄骂，瞪视默默，脉得沉坚而结。须涌去积痰裹血，清彻上膈，始愈。（《汇补》引汝言）治心风吐药，瓜蒂散《全生指迷方》，张德明合中服之，吐涎甚多，遂安。又以医陈武功，亦效（按：此系仲景原方去香豉）。热米饮调一钱，羸人半钱，得吐即止。德明合中服三钱，方吐，数日后又服，遂全安。（《是斋》）经验治一切妇人心疾颠狂，因惊忧之极，痰犯心包所致。以苦丁香（即甜瓜蒂）一味半两为末，每用一钱重，井华水调，满一盏投之，随得大吐，后熟睡勿惊之，自是遂安。（《永类》）《得效》名独效苦丁香散，治忽患心疾，癫狂不止，得之因惊忧之极。（按：《心法附余》加轻粉，名涌泄散，其方原出《本草衍义》，既录在《痰涎》中，宜参。）治心恙，一醉散（按：《纲目》作一醉膏）。无灰酒（二碗）真香油（四两）上和匀，用柳枝二十条，搅一二百下，换遍柳条，直候油酒相乳入如膏（《得效》无乳字），煎七分碗，狂者强灌之，令熟睡，或吐或不吐，觉来即醒。（《永类》）
　　泻下方法
　　许氏病阳厥怒狂，骂詈不避亲疏，或哭或歌，六脉举按无力，身表如冰石，发即叫呼声高。洁古云夺食则已，因不与之食。予用大承气汤下之，得脏腑（《纲目》此有渣秽二字）数升，狂稍宁，数日复发复下，如此五七次，行大便数升，疾缓身温，脉生良愈，此易老夺食之法也。（《阴证略例》）按癫狂之病，属痰热相结，多在肝胆胞络之间。余遇此证，辄投礞石滚痰丸二、三钱，下胶痰如桃胶蚬肉者五升许，即愈。若痰少热多，阳明内实者，当如罗谦甫之治丑斯兀阑，发狂热渴，用大承气一两半，加黄连二钱，以下其热，俾便通汗出乃愈。（《金匮翼》）当归承气汤。当归大黄（各一两）甘草（半两）芒硝（九钱）上锉如麻豆大，每服二两，水一大碗，入生姜五片，枣十枚，同煎至半碗，去滓热服。若阳狂奔走，骂詈不避亲疏，此阳有余阴不足。大黄、芒硝去胃中实热。当归补血、益阴。甘草缓中。加生姜、枣，胃属土，此引至于胃中也。经所谓微者逆之，甚者从之，此之谓也。以大利为度。微缓，以瓜蒂散加防风、藜芦吐之，其病自愈。后调洗心散、凉膈散、解毒汤药调治之。（《保命集》）（按：张子和有发狂用调胃承气汤大下血水与瘀血治验。）泻心汤，治心受积热，谵言发狂，逾墙上屋。（《得效》）（按：即三黄汤。）三黄丸，辰砂为衣，新汲水下七、八十丸。一妇人伤寒后，每至午，弃衣奔走，妄言骂詈，不避亲疏，服此而愈。（《医林集要》）清心汤，即凉膈散加黄连。（同上）牛黄泻心汤，治心经邪热，狂语，精神不爽。脑子（二钱半）牛黄（二钱半）大黄末（生一两）朱砂（二钱半）上同研极细，每服三钱，生姜蜜水调下。（《御药院方》）予治昆山清水湾一人发狂，先为刺百会、神庭、人中三穴，后以蜀漆（水拌炒熟一钱）龙骨（）牡蛎（各三钱）黄连（五分）生大黄（三钱）水煎服，一剂即安。按狂证，未有不从惊而得者，龙齿最能安魂者也。未有无痰者，惊则气逆，气逆则痰聚，蜀漆最善劫痰者也。未有无火者，火性炎上，故登高而歌，弃衣而走，黄连能泻心火。病属阳明，故用大黄以泻之，釜底抽薪法也。（鹤年）（《金匮翼》）控涎丹（《三因方》），治痰迷窍，狂言如有所见。（《袖珍》）（三味即原方，今《三因》无所考。）心风气热痰盛者，滚痰丸。（《丹溪》）安神滚痰丸。礞石（一两煨）风化硝（一两）朱砂（一两）沉香（五钱）珍珠（五钱）共末，煎天麻膏，丸如芡实大，每服三丸，姜汁、竹沥调下。（《订补明医指掌》）乌巴丸，治颠邪结热狂乱，不辨尊卑，吼叫丑骂。上用巴豆五粒去壳，乌梅五个去核焙干，同研匀，滴水研为丸，粟米大，朱砂为衣，大人三、五丸，加至十五丸，量大小加减，淡姜汤夜卧吞下，通利三、五行病去，白粥补之。（《经验良方》）癫疾既久（按：此癫即狂），动辄生疑，面色萎黄，或时吐沫，默默欲眠，此虫积为患，妙功丸。（《医通》）
　　镇坠诸方
　　治产后体虚，血邪攻心，狂语，铁粉丸方。铁粉（一两）天竹黄（半两）真珠末（半两）地黄（半两）牛黄（一两）朱砂（一分）麝香（一分）琥珀（半两）金薄（三十片）银薄（二十片）上件药都研如面，以粟米饭和丸，如梧桐子大，不计时候，以竹叶汤下五丸。（《圣惠》）（按：此方主证，不必拘产后，《观聚方》既列之大方中，故今亦揭于此。）《圣济》治心脏风热，惊惕不安，言语谵妄，化铁丸，于本方去天竹黄、真珠、地黄，加蛇黄。辰砂散，治风邪诸痫，狂言妄走，精神恍惚，思虑迷乱，乍歌乍哭，饮食失常，疾发仆地，吐沫戴目，魂魄不守，医禁无验。辰砂（一两须光明有墙壁者）酸枣仁（微炒）乳香（光莹者各半两）上量所患人饮酒几何，先令恣饮沉醉，但勿令至吐，静室中服药讫，便安置床枕令睡。以前药都为一服，温酒一盏调之，顿服令尽。如素饮酒少人，但随量取醉。病浅人一两日，深者三五日，睡不觉，令家人潜伺之，觉即神魂定矣。慎不可惊触使觉，及他物惊动，一为惊寤，更不可治。上枢正肃吴公，少时病心，服一剂三日方寤，遂瘥。（《苏沈》）（按：《纲目》载此方孙兆治验，宜参。云出《灵苑方》。）《圣济》治心神恍惚，自语自笑，举止不常，丹砂丸，即本方酒面糊丸，梧桐子大，冷水下十丸，不拘时候。《鸡峰》养心丹，宽神消虑，于本方加雪白茯苓，以枣和丸。《本事》宁志膏，于本方加人参，炼蜜和杵，丸如弹子大，每服一粒，薄荷汤化下。予族弟妇缘兵火失志，制此方与之，服二十粒愈。亲识多传者，服之皆验。《是斋》宁志膏，治妇人因失血多，心神不安，不得睡，言语失常，于本方加人参、茯神、琥珀为末，每服一钱，浓煎灯心、枣汤调下。朱麝散，治心转不足，好登高临险，妄言骂詈，不避亲疏，日夜狂走，自语自笑，忽高声叫怒，举止（此脱一字）常，大便秘热，小便赤涩，解衣露体，不曾安处。（《家藏方》）成块好朱砂麝香上二味同研，用无灰酒，于瓶内浸，糠头火外慢烧一时，用银箸搅令熟，随患人吃得多少酒，须是吃令醉时，患人睡着后，用浓衣被盖之，令出汗其病自愈。每服酒一升，使朱砂半两，麝香二铢。其患人若只吃得一升，即砂一分，麝香一分。（《十便》）铁落饮，若人多怒，一发则莫知所为，其后欲闭户而处，恶闻人声。由心有所欲，因暴折而难决，阳气常动，即令气郁而为怒，谓之阳厥。（《指迷方》）生铁落火一拾斤（是铁炉打铁落坠下者碎屑火烧赤）上作浆，日饮一盏，空心服，仍无多肉食（同上）（宜与《癫》门惊气丸相参。）治一女人，眼见恶物，言语失常，循衣直视。众医多用心药治之，无效。仆投养正丹三帖，煎乳香汤送下，以三生饮佐之，立愈。又一男子亦曾病此证，亦用此药收效。（《妇人良方》）《订补指掌》降龙丹，抑肝镇心，于养正丹去硫黄（黑铅一两熔开，投水银一两，不住手炒，炒至成粉为度，名曰银钞），加蛇含石、金箔、银箔。
　　清心诸方
　　（附凉血方）牛黄清心丸，治心气不足，神志不定，惊恐怕怖，悲忧惨戚，虚烦少睡，喜怒无时，或发狂癫，神情昏乱。牛黄（一两二钱研）金箔（一千二百箔内四百箔为衣）麝香（一两研）犀角末（二两）雄黄（八钱飞研）龙脑（一两研）羚羊角末（一两）蒲黄（二两半炒）上用炼蜜为丸，每两作十丸，用金箔为衣，每服一丸，温水化下，食后服之。（《和剂》）（按：此方原二十九味。据《癸辛杂识》，其二十一味，即大山蓣丸所错。今照宋本存八味，定为清心丸。但其制服法，亦与山蓣丸相混难辨，从《观聚方》删订录。又按《医读》载此方，亦八味，与《观聚方》相符，岂览《杂识》而改订欤。但更有黄芩二两半，《观聚方》亦有之，当考。《医读》方后曰：上为末，炼蜜加煮枣肉捣丸，每两作十丸，用金箔为衣，每服一丸，温水化下。枣肉丸，似大山蓣丸文。）《圣济》治风痰热气，安魂定魄镇心神，大丹砂丸，于本方去麝香、雄黄、蒲黄，加丹砂、银箔、蓬砂、琥珀、甘草。牛黄膏，治热入血室（按：此不似子宫之谓），发狂不认人者。牛黄（二钱半）朱砂郁金牡丹皮（各三钱）脑子甘草（各一钱）上为细末，炼蜜为丸，如皂子大，新水化下。（《保命集》）治失心。真郁金（七两）明矾（三两）上细末，薄糊丸，梧子大，每服五、六十丸，汤水任下。有妇人颠狂数年，至人授此，初服心胸间有物脱去，神气洒然，再服而苏，此惊忧痰络心窍所致也。（《永类》）（《经验良方》同，又曰：盖此药大能去痰。）《医方考》名白金丸。紫雪，治狂走。（《续焰》）清心温胆汤，云林制，平肝解郁，清火化痰，益心生血。陈皮半夏（制）茯苓枳实竹茹白术（炒）石菖蒲黄连（姜汁炒）白芍（炒）当归（酒洗）香附（炒各一钱）麦门冬（去心）川芎人参远志（各六分）甘草（四分）上锉一剂，生姜煎服。（《医鉴》）《回春》名清心抑胆汤。《玉案》清心豁痰汤，治五种痫证，并颠狂惊恐，痰迷心窍等证，于本方去半夏、白术、白芍、当归、香附、川芎、人参，加花粉、贝母、枣仁、玄参。妇人患癫疾，歌唱无时，逾垣上屋，乃营血迷于心包所致。逍遥散，加桃仁、远志、红花、苏木、生地黄。（《医鉴》名开迷散。《回春》名加味逍遥散。）有热者，加小柴胡汤，加生地黄、辰砂。（《济世全书》）
　　补心调肝诸方
　　治心气不足，善悲愁恚怒，衄血面黄，烦闷五心热，或独语不觉，喉咽痛，舌本强，冷涎出（一作汗出），善忘、恐，走不定，妇人崩中，面色赤，茯苓补心汤方。茯苓（四两）桂心（二两）大枣（二十枚）紫石英（一两）甘草（二两）人参（一两）赤小豆（一十四枚）麦门冬（三两）上八味咀，以水上升，煮取二升半，分三服。（《千金》）茯苓丸。辰砂（水飞）石菖蒲（去须洗）人参（去芦）远志（去心洗锉炒令黄色）茯神（去木）白茯苓（去皮）真铁粉半夏曲南星（牛胆制各等分）上为细末，生姜四两，取汁和水煮糊，丸如梧子大，别用朱砂为衣干之，每服十粒，加至三十粒，夜卧生姜汤下。医官都君子，常用以疗心疾，良验。（《本事》）辰砂秘真丹。辰砂（半两研细水飞过）代赭石（火醋淬七次别研）新罗参（去芦）茯神（去木各一两）赤石脂（别研）莲子心（各半两）上为细末，用糯米粽为丸，如梧桐子大，每服二十丸，煎人参汤下，空心常服。（《魏氏》）正心汤，治七情五志久逆，心风妄言妄笑，不知所苦。人参茯神当归（酒洗）生地黄（酒洗各一钱）羚羊角（镑）甘草（炙）酸枣仁（炒研）远志（去心各八分）上咀，水二盏，莲子七枚，煎七分去渣，入羚羊角末、麝香一分和匀，食后临卧服。（《医统》）《方脉正宗》治肝虚内热，时惊惕，时梦魇，时狂怒，时搐搦，或大人中风，小儿惊风，及五痫癫痴，人事狐惑，一切心神失灵，肝神昏乱诸证，用真羚羊角白汤磨汁半盏，以半夏、当归、防风、大麻、茯苓、枣仁、人参、白术、钩藤各三钱，水煎一钟，和角汁服，立安。小儿减十分之七。（《汇言》）
　　利气方法
　　韩宗武侍父官洋州，得异疾，……颇大省人事，神志恍惚，或食或不食。国医陈易简，教服苏合香丸，后数月，所遇者忽不见。（《医说》引《类编》）余家荆布方产，一日忽……言语颠倒，遂取自合苏合香丸一钱重，以童子小便调服，即醒，神思如故。（《妇人良方》）有病癫人（按：此癫即狂）专服四七汤而愈，盖痰迷为癫，气结为痰（按：《医通》此下曰：痰饮郁闭其神识）故也。他如健忘，如惊悸，如怔忡、五痫，亦宜用此。（《要诀》）（按：《直指》治惊，有加味四七汤，是此所本。）
　　劫药方
　　祛风一醉散，治阳厥气逆，多怒而狂。朱砂（水飞半两）曼陀罗花（二钱半）上为细末，每服二钱，温酒调下，若醉便卧，勿令惊觉为佳。（《准绳》）
　　移精法
　　项关令之妻，病饥不欲食，常好叫呼怒骂，欲杀左右，恶言不辍。众医皆处药，几半载尚尔。其夫命戴人视之。戴人曰：此难以药治。乃使二娼各涂丹粉，作伶人状，其妇人大笑。次日又令作角，又大笑。其旁常以两个能食之妇，夸其食美，其妇亦索其食而为一尝之。不数日怒减食增，不药而瘥，后得一子。夫医贵有才，无才何足应变无穷。（《十形三疗》）
　　脏腑类
　　惊悸
　　惊与悸不同，杨仁斋说，言约而理尽，故首揭之，以正端绪。如动筑之悸，别是一义，与此所言自异。
　　总说
　　（名义）人之所主者心，心之所养者血，心血一虚，神气不守，此惊悸之所肇端也。曰惊曰悸，其可无辨乎。惊者恐怖之谓，悸者怔忪之谓。心虚而郁痰，则耳闻大声，目击异物，遇险临危，触事丧志，心为之忤，使人有惕惕之状，是则为惊。心虚而停水，则胸中渗漉，虚气流动，水既上乘，心火恶之，心不自安，使人有怏怏之状，是则为悸。惊者与之豁痰定惊之剂，悸者与之逐水消饮之剂，所谓扶虚，不过调养心血、和平心气而已。若一切以刚燥用工，或者心火自炎，又有热生风之证。（《直指》）（按：《说文》悸，心动也。此杨氏所本。）悸即怔忡也。怔忡者，本无所惊，自心动而不宁。惊者，因外有所卒动。（《准绳》）（按：原更有惊恐辨，今载篇末，宜考。）《伤寒明理论》释悸字云：悸，心忪也，筑筑惕惕然动，证怔忪忪不能自安也。则悸即怔忡，而今人分为两条，谬矣。（同上）
　　惊悸由失精
　　《养生方》云：精藏于玉房，交接太数则失精。失精者，令人怅怅，心常惊悸。（《病源论》）
　　惊病所由
　　风惊者，由体虚心气不足，为风邪所乘也。心藏神而主血脉，心气不足则虚，虚则血乱，血乱则气并于血，气血相并，又被风邪所乘，故惊不安定，名为风惊。（《病源论》）（按：又有风惊邪候、风惊悸候、风惊恐候，大旨并同。风惊邪候曰：其状乍惊乍喜，恍惚失常是也。）夫惊悸者，心虚胆怯之所致也。且心者君主之官，神明出焉。胆者中正之官，决断出焉。心气安逸，胆气不怯，决断思虑，得其所矣。或因事有所大惊，或闻虚响，或见异相，登高陟险，惊忤心神，气与涎郁，遂使惊悸。惊悸不已，变生诸证，或短气悸乏，体倦自汗，四肢浮肿，饮食无味，心虚烦闷，坐卧不安，皆心虚胆怯之候也。治之之法，宁其心以壮胆气，无不瘥者矣。（《济生》）（按，严氏别有怔忡论，此主惊病而言。）惊悸者血虚，惊悸有时（按：又于怔忡曰无时，是对待为辨），以朱砂安神丸。（《丹溪》）
　　悸病所由
　　夫怔忡者，由心血不足也。盖心主于血，血乃心之主，心乃形之君，血富则心君自安矣。多因汲汲富贵，戚戚贫贱，久思所爱，触事不意，真血虚耗，心帝失辅，遂成怔忡。怔忡不已，变生诸证，舌强恍惚，善忧悲，少颜色，皆心病之候。《难经》曰：损其心者调其荣。法当专补真血，真血若富，心君有辅，无不愈者矣。又有冒风寒暑湿，闭塞诸经，令人怔忡。五饮停蓄，堙塞中脘，亦令人怔忡。当随其证，施以治法。（《济生》）心胸躁动，谓之怔忡，俗云心忪，皆为热也。（《原病式》）怔忡者血虚，怔忡无时，血少者多。有思虑便动，属虚。时作时止者，痰因火动。瘦人多是因血少，肥人属痰。寻常者多是痰。真觉心跳者是血少，四物、朱砂安神之类。假如病因惊而得，惊则神出其舍，舍空则痰生也。（《丹溪》）心悸之由，不越二种，一者虚也，二者饮也。气虚者由阳气内虚，心下空虚，火气内动而为悸也，血虚者亦然。其停饮者，由水停心下，心为火而恶水，水既内停，心不自安，故为悸也。（《准绳》）
　　脉候
　　趺阳脉微而浮，浮则胃气虚，微则不能食，此恐惧之脉，忧迫所作也。惊生病者，其脉止而复来，其人目睛不转，不能呼气。（《脉经》）
　　治法诸说
　　气郁生痰自汗，温胆汤、《简易》雄朱丸。因事大惊，梦寐不祥，《济生》远志丸、宁志膏、酸枣仁汤。房事失精，令人怅闷惊悸，十四友丸，临眠服，空心，大菟丝丸。（《永类》）（节录。十四友丸、大菟丝丸，系心肾双补大方。）若惊悸，眠多异梦，随即惊觉者，宜温胆汤加酸枣仁、莲肉各一钱，以金银煎，下十四友丸或镇心丹（见《和剂》）、远志丸（用远志、茯神、益智）、酒调妙香散。（《要诀》）治惊悸，必先以养心安神之剂，随后豁痰。或用此法，大便结而脉实者，以朱砂滚痰丸下之。一服不愈，再服之无不愈者。（《医统》）肝出谋虑，游魂散守，恶动而惊，重治于肝经。胆为决断，属志不伸，触事而惊，重治于胆腑。有因怒气伤肝，有因惊气入胆，母能令子虚，因而心血不足；又或嗜欲繁冗，思想无穷，则心神耗散而心君不宁，此其所以有从肝胆出治也。（同上）郁痰留饮，积于心包胃口，而致惊悸怔忡者有之，此又不可概以虚而治也。医者当参究脉候，立方处治，庶能奏功。（同上）易惊属胆气虚，忌破气、升发、燥热，宜补胆气、甘温、辛温、酸平。（《本草经疏》）痰则豁痰定惊，饮则逐水蠲饮，血虚者调养心血，气虚者和平心气，痰结者降下之，气郁者舒畅之。阴火上炎者，治其肾而心悸自已。若如外物卒惊，宜行镇重。（《汇补》）惊之因，有由肝胆俱虚，百药不效者，须补肾。古人谓肝无虚，不可补，补肾正补肝也。（《尊生书》）或有阴火上冲，怔忡不已，甚者火炎于上，或头晕眼花，或齿落发脱，或手指如许长大，或见异物，或腹中作声，此阴火为患也，治宜滋阴抑火汤。心不宁者，加养心之剂。日久服降火药不愈，加附子从治，或入参、亦可。（《准绳》）
　　惊恐治法之分
　　惊则气乱，恐则气下，惊恐虽若同类，而不知恐之伤人，尤甚于惊。何也？盖惊出于暂，而暂者即可复；恐积于渐，而渐者不可解。甚至心忪而神伤，精怯则阴痿，日消月缩，不亡不已。此非大勇大断者，必不能拔去其病根，徒资药力，不易及也。予尝治暴惊者，十愈其八九，治恐惧者，十不得其一二。（《景岳》）
　　镇心诸方
　　深师龙骨汤，疗宿惊失志，忽忽喜忘，悲伤不乐，阳气不起方。龙骨茯苓桂心远志（去心各一两）麦门冬（去心二两）牡蛎（熬）甘草（炙各三两）生姜（四两）上八味咀，以水七升，煮取二升，分为二服。（《外台》）（按：此桂枝加龙骨牡蛎汤变方。）《圣惠》治产后脏气虚，心神惊悸，龙齿散，于本方去龙骨、茯苓，加龙齿、茯神、人参、熟干地黄、当归、芍药。治心脏不安，惊悸善忘，上膈风热，化痰安神，朱砂散方。朱砂（一两研）白石英（一两研）上件药二味同细研为散，每服半钱，食后临卧煎金银汤调下。（《简要济众》）《神巧》加马牙消三分研。铁粉牛黄丸，主心经留热，安精神，化风痰，止心下忪悸。铁粉（再研水飞过焙干二两）辰砂（别研水飞过极细焙干一两）天竹黄（一分别研极细）牛黄（半两细研治急风加至一两）铅白霜（一分别细研）上五味，煎糯米粥饭和为丸，如绿豆大，每服十五丸，人参汤下，日再服，糯米饮下亦得。（《传家秘法》）（按：此《圣惠》铁粉丸类方，宜参《癫》门。）治心神不定，恍惚不乐，火不下降，时有振跳，消阴养火全心气，朱雀丸。茯神（二两去皮）沉香（半两）上为细末，炼蜜丸如小豆大，每服三十丸，食后人参汤下甚妙。（《选奇后集正传》引河间，朱砂半两研为衣。此方余家常用，加朱砂为散，甚效。）《粹言》茯苓定志丸，治恐伤肾，神志不宁，于本方加茯苓、人参、朱砂，面糊丸，白汤下。治惊气入心络，喑不能言语。《夷坚己志》十五卷事章。密陀僧（研极细如粉）上以茶调服一钱匕，一服即愈。昔有人为野狼及恶蛇所惊，皆以此药疗而愈。田师中太尉秘方，亦治暗风，蜜陀僧大如两指者一块，以铁线密缠，留铁线一条悬空挂之，四边以火令通红，酒一升，醋一升，合和淬药，取酒醋尽为度，出火毒一宿，研令极细，每服一钱，麝香酒调下，吐涎不妨。（《是斋》）（按：《本事》有治惊忧受邪，惊气丸，既录《癫》门中。）枣肉灵砂，专治虚人夜不得睡，梦中惊魇，自汗忪悸。灵砂（二钱研）人参（半钱）酸枣仁肉（一钱）（按；《如宜方》肉字无。）上为末，枣肉丸，临卧时，枣汤吞下五七粒。（《得效》）安神丸，治心神烦乱怔忡，兀兀欲吐，胸中气乱而热，有似懊之状，皆膈上血中伏火，蒸蒸然不安。宜用权衡法，以镇阴火之浮越，以养上焦之元气。黄连（一钱五分酒洗）朱砂（一钱水飞）酒生地黄酒当归身炙甘草（以上各五分）上件除朱砂水飞外，捣四味为细末，同和匀，汤浸饼为丸，如黍米大，每服十五丸，津唾咽下，食后。（《兰室》）又朱砂安神丸，于本方去地黄、当归。丹溪曰：心气虚怯之人，怔忡或烦乱，或健忘，或失心后神痴不清，辰砂安神丸。又朱砂丸，治劳役心跳，于本方去地黄，加芍药、侧柏叶、川芎、陈皮。《心统》琥珀安神丸，治病后虚烦不眠，于本方加琥珀、真珠。
　　补心诸方
　　（附清火方）定志小丸，主心气不定，五脏不足，甚者忧愁悲伤不乐，忽忽喜忘，朝瘥夕剧，暮瘥朝发，狂眩方。菖蒲远志（各二两）茯苓人参（各三两）上四味末之，蜜丸，饮服如梧子大七丸，日三。加茯神为茯神丸，散服亦佳。（《千金》）（按：此方本由《肘后》疗人心孔昏塞，多忘喜误，末服方寸匕。《翼方》名开心散，主好忘。）《外台》：《古今录验》一方，加茯神一两半，牛黄五铢，为六味，茯苓、远志、菖蒲各一两。（《圣济》亦名茯神丸。）《和剂》名定志丸，炼蜜和丸，以朱砂为衣。《圣济》治心热健忘，远志散，于本方加黄连为末，食后酒调方寸匕。《济生》远志丸，治因事有所大惊，梦寐不祥，登高陟险，神思不安，惊悸恐怯，于茯神丸加龙齿，辰砂为衣。《心法附余》加味定志丸，治痰迷心膈，惊悸怔忡，于本方加琥珀、郁金。妙香散，治男子妇人心气不足，志意不安，惊怖悲忧惨戚，虚烦少睡，喜怒不常，夜多盗汗，饮食无味，头目昏眩。茯苓（去皮不焙）茯神（去皮木）薯蓣（姜汁炙）远志（去心炒）黄（各一两）人参桔梗（炒）甘草（炙各半两）辰砂（三两别研）麝香（一钱别研）木香（二钱半）上为细末，每服二钱，温酒调下，不拘时候。常服，补益气血，安神镇心。（《和剂》）王荆公安神秘精，定心气，用人参、益智、五色龙骨各一两，茯苓、茯神、远志去心各半两，朱砂研、甘草炙各一分，为末，每服二钱，空心温酒调下，亦名妙香散。（《简易》）治肝经因虚，内受风邪，卧则魂散而不守，状若惊悸，真珠丸。（真珠母大于常珠，形状不一。）真珠母（未钻真珠也五分研如粉同碾）当归（洗去芦薄切焙干后秤）熟干地黄（酒洒九蒸九曝焙干各一两半）人参（去芦）酸枣仁（微炒去皮研）柏子仁（各一两研）茯神（去木）沉香龙齿（各半两）上为细末，炼蜜为丸，如梧子大，辰砂为衣，每眼四、五十丸，金银薄荷汤下，日午夜卧服。（《本事》）益荣汤，治思虑过度，耗伤心血，怔忡恍惚，善悲忧，少颜色，夜多不寐，小便或浊。当归（去芦酒浸）黄（去芦）小草酸枣仁（炒去壳）柏子仁（炒）麦门冬（去心）茯神（去木）白芍药紫石英（细研各一两）木香（不见火）人参甘草（炙各半两）上咀，每服四钱，水一盏半，生姜五片，枣一枚，煮至七分，去滓温服，不拘时候。（《济生》）宁志膏，治心虚血虚多惊。人参白茯苓茯神柏子仁琥珀当归酸枣仁（温酒浸半日去壳隔纸炒香）远志（酒浸半日新布裹捶取肉焙各半两）乳香朱砂（别研）石菖蒲（各一分）上末，炼蜜丸，梧子大，每三十丸，食后枣汤下。（《直指》）平惊通圣散，治一切惊悸怔忡健忘等证。当归人参黄连茯神远志甘草（炙各三钱）石菖蒲朱砂（另研各二钱）上为细末，竹叶煎汤调二钱，食后临卧服。（《医统》）《百代医宗》怔忡汤，于本方去人参、远志、石菖蒲，加川芎、白芍、熟地黄、生地黄煎服。《尊生书》静神丹，治忧思过度，惕然心跳，于本方去人参、甘草，加生地、牛黄，丸黍米大，金箔为衣，灯心汤下五十丸。镇心汤，云林验方，治心荒立应。（《济世全书》作清火安神汤，治惊悸怔忡，心神荒乱。）当归（一钱二分）川芎（七分）生地黄（八分）片芩（八分）黄连（六分）栀子仁（七分炒）酸枣仁（一钱炒）远志（一钱制）麦门冬（去心一钱）白芍（八分）上锉一剂。生姜煎服。（《医鉴》）一人心下怔忡，眠倒即大声鼾睡，醒即不寐。用羚羊角、乌犀角，各用水磨浓汁，入所用之药汤剂内，服之即愈。盖打鼾睡者，心肺之火也。（《慈航》）
　　消饮诸方
　　温胆汤，治心胆虚怯，触事易惊，或梦寐不祥，或异象惑，遂致心惊胆慑，气郁生涎，涎与气搏，变生诸证，或短气悸乏，或复自汗，四肢浮肿，饮食无味，心虚烦闷，坐卧不安。半夏（汤洗七次）竹茹枳实（麸炒去穣各二两）橘红（三两去白）甘草（炙一两）白茯苓（一两半）上为锉散，每服四大钱，水一盏半，姜五片，枣一个，煎七分，去滓食前服。（《三因》）《得效》十味温胆汤（主治同），于本方加酸枣仁、远志、北五味子、熟地黄、条参。（《金匮翼》去五味子。）《经验秘方》温胆汤，定心志，于本方去竹茹，加远志、酸枣仁。（宜与《伤寒•惊悸》相参。）茯苓饮子，治痰饮蓄于心胃，怔忡不已。赤茯苓（去皮）半夏（汤泡七次）茯神（去木）橘皮（去白）麦门冬（去心各一两）沉香（不见火）甘草（炙）槟榔（各半两）上咀，每服四钱，水一盏半，生姜五片，煎至七分，去滓温服，不拘时候。（《济生》）加味四七汤，治心气郁滞，豁痰散惊。半夏（制二两半）白茯苓浓朴（制各一两半）茯神紫苏叶（各一两）远志（姜汁蘸湿取肉焙）甘草（炙各半两）上锉，每服四钱，姜七片，石菖蒲半寸，枣二枚，煎服。（《直指》）姜术汤，治虚证停饮怔忡。白姜（生）白术茯苓半夏曲（各半两）辣桂甘草（炙各一分）上锉，每服三钱，姜枣煎服。（同上）（按：此系苓桂术甘汤、小半夏汤合方。）
　　移精治验
　　卫德新之妻，旅中宿于楼上，夜值盗劫人烧舍，惊堕床下，自后每闻有响，则惊倒不知人。家人辈蹑足而行，莫敢冒触有声。岁余不痊，诸医作心病治之，人参真珠及定志丸皆无效。戴人见而断之曰：惊者为阳，从外入也；恐者为阴，从内出。惊者为自不知故也，恐者自知也。（按：《准绳》举此言曰：盖惊者闻响即惊。恐者自知，如人将捕之状，及不能独自坐卧，必须人为伴侣，方不恐惧，或夜必用灯照，无灯烛亦恐惧者是也。）足少阳胆经属肝木，胆者敢也，惊怕则胆伤矣。乃命二侍女，执其两手，按高椅之上，当面前，下置一小几。戴人曰：娘子当视此。一木猛击之，其妇大惊。戴人曰：我以木击几，何必惊乎。伺少定击之，惊已缓。又斯须连击三五次，又以杖击门，又暗遣人画背后之窗。徐徐惊定而笑曰：是何治法？戴人曰：《内经》云惊者平之，平者常也，平常见之必无惊。是夜使人击其门窗，自夕达曙。夫惊者，神上越也。从下击几，使之下视，所以收神也。一二日，虽闻雷亦不惊。（《十形三疗》）
　　脏腑类
　　健忘
　　健忘之健，与健啖、健步之健同义，犹言善忘。或以为健者建也，如创建其事，随即遗忘也，谬矣。
　　病由心虚
　　多忘者，心虚也。心主血脉而藏于神，若风邪乘于血气，使阴阳不和，时相并隔，乍虚乍实，血气相乱，致心神虚损而多忘。（《病源论》）健忘之病，本于心虚，血气衰少，精神昏愦，故志动乱而多忘也。盖心者，君主之官，神明出焉。苟为怵惕思虑所伤，或愁忧过损，惊惧失志，皆致是疾。故曰愁忧思虑则伤心，心伤则喜忘。（《圣济》）
　　病由心脾受伤
　　脾主意与思，意者记所往事，思则兼心之所为也。故论云：言心未必是思，言思则必是心。破外人议思心同时，理甚明也。今脾受病，则意舍不清，心神不宁，使人健忘，尽心力思量不来者是也。或曰常常喜忘，故谓之健忘。二者通治。（《三因》）夫健忘者，常常喜忘是也。盖脾主意与思，心亦主思。思虑过度，意舍不清，神官不职，使人健忘。治之之法，当理心脾，使神意宁静，思则得之矣。（《济生》）健忘者，陡然而忘其返也。虽曰此证皆由忧思过度，损其心胞，以致神舍不清，遇事多忘；然过思伤脾，亦能令人健忘。治之须兼理心脾，神凝意定，其证自除。（《大成》）健忘者，陡然而忘其事也。皆主于心脾二经，盖心之官则思，脾之官亦主思。此由思虑过多，伤于心，则血耗散，神不守舍，伤于脾，则胃气衰惫而虑愈深，二者皆令人遇事则卒然而遂忘也。盖心主血，因血少不能养其真藏，或停饮而气郁以生痰，气既滞，脾不得舒，是病皆由此作，然治之之法，必须养其心血，理其脾土，凝神定志之剂以调理之。亦当以幽闲之处，安乐之中，使其绝于忧虑，远其六淫七情，如此日渐安矣。（《奇效》）
　　病由心肾不交
　　《内经》之原健忘，俱责之心肾不交。心不下交于肾，浊火乱其神明；肾不上交于心，精气伏而不用。火居上则因而为痰，水居下则因而生躁，扰扰纭纭，昏而不宁。故补肾而使之时上，养心而使之善下，则神气清明，志意常治，而何健忘之有。（《必读》）
　　病由痰由热由怒由血气并
　　健忘，精神短少者多，亦有因痰者。（《丹溪》）痰之健忘者，乃一时之病。然病忘之邪，非独痰也。凡是心有所寄，与诸火热伤乱其心者，皆得健忘。如《灵枢》谓盛怒伤志，志伤善忘。《内经》谓血并于下，气并于上，乱而善忘。夫如是，岂可不各从所由而为治耶。（《准绳》）
　　老少之别
　　少壮之人，营卫足而心肾充，多无是证；惟衰老之人，多见此候也。治疗是证，惟中衰者可愈，老迈者难复。其有少壮之人，多昏睡健忘者，乃内有火痰之候。（《医级》）
　　治例
　　健忘属气血两虚，忌升、燥热，复忌苦寒、辛散，宜益脾阴兼补气、酸敛、甘温、甘寒、辛平以通窍。（《本草经疏》）心火不降，肾水不升，神志不定，事多健忘，宜朱雀丸。（《准绳》）心气不足，精神恍惚，少睡，夜多盗汗，怔忡健忘，辰砂妙香散。瘀积于内而善忘如狂，代抵当丸。（《医通》）因病而健忘者，精血亏少，或为痰饮瘀血所致，是可以药治之。若生平健忘，乃心大窍疏之故，岂药石所能疗乎。故凡开凿混沌之方，悉行裁汰。（同上）
　　补心诸方
　　孔子大圣智枕中方。龟甲龙骨远志菖蒲上四味等分，治下筛，酒服方寸匕，日三，常服令人大聪。（《翼》云：食后水服。）（《千金》）（按：此出好忘门。又《肘后》曰：孔子大圣智枕中方，已出第九卷，姚同。然其方缺佚，无可考。）《圣惠》补心虚健忘，助神。治健忘方。天门冬远志茯苓干地黄（等分）上四味末之，蜜丸，酒服二十丸，如梧子，日三服，加至三十丸，常服之勿绝。（《千金》）《圣惠》补心虚，治健忘，茯神散，于本方加人参、龙骨、菖蒲，粗罗为散，入枣三枚，水煎。治心气不定，惊悸多忘，养神丸方。远志（去心）麦门冬（去心焙）菖蒲熟干地黄（焙）山芋人参茯神（去木各一两）甘草（炙半两）白术（三分）上九味捣罗为末，炼蜜和，再捣下三二百杵，丸如梧桐子大，每服三十丸，食后米饮下。（《圣济》）归脾汤，治思虑过度，劳伤心脾，健忘怔忡。白术茯神（去木）黄（去芦）龙眼肉酸枣仁（炒去壳各一两）人参木香（不见火各半两）甘草（炙二钱半）上咀，每服四钱，水一盏半，生姜五片，枣子一枚，煎至七分，去滓温服，不拘时候。（《济生》）《内科摘要》治思虑伤脾，不能摄血，致血妄行，或健忘怔忡，惊悸盗汗，于本方加当归、远志。又加味归脾汤，于前方加柴胡、山栀。
　　脏腑类
　　不眠
　　考前哲方书，别有虚烦一门，然大抵不外于不眠，而愚既拈之于伤寒余证中，故不复赘。
　　病由卫独行阳
　　大病之后，脏腑尚虚，荣卫未和，故生于冷热。阴气虚，卫气独行于阳，不入于阴，故不得眠。若心烦不得眠者，心热也。若但虚烦而不得眠者，胆冷也。（《病源论》）（按：此本于经义，故首拈之。）今人久坐夜宴，及劳神过度，反不得眠，是卫气久留于阳，阳主动，理可见矣。（《六要》）饮浓茶则不寐，心有事亦不寐者，以心气之被伐也。盖心藏神，为阳气之宅也。卫主气，司阳气之化也。凡卫气入阴则静，静则寐，正以阳有所归，故神安而寐也。而浓茶以阴寒之性，大制元阳，阳为阴抑，则神索不安，是以不寐也。又心为事扰则神动，神动则不静，是以不寐也。故欲求寐者，当养阴中之阳，及夫静中之动，则得之矣。（《景岳》）
　　所因有等
　　不寐有二种：有病后虚弱，及年高人阳衰不寐；有痰在胆经，神不归舍，亦令不寐。（《要诀》）春甫谓痰火扰乱，心神不宁，思虑过伤，火炽痰郁，而致不眠者多矣。有因肾水不足，真阴不升而心阳独亢，亦不得眠。有脾倦火郁，夜卧遂不疏散，每至五更，随气上升而发躁，便不成寐，此宜快脾发郁、清痰抑火之法也。（《医统》）
　　病辨邪正
　　不寐证，虽病有不一，然惟知邪正二字则尽之矣。盖寐本乎阴，神其主也，神安则寐，神不安则不寐。其所以不安者，一由邪气之扰，一由营气之不足耳。有邪则多实证，无邪者皆虚证。凡如伤寒、伤风、疟疾之不寐者，此皆外邪深入之扰也。如痰如火，如寒气水气，如饮食忿怒之不寐者，此皆内邪滞逆之扰也。舍此之外，则凡思虑劳倦，惊恐忧疑，及别无所累，而常多不寐者，总属真阴精血之不足，阴阳不交，而神有不安其室耳。知此二者，则知所以治此矣。（《景岳》）
　　脉候
　　不眠，脉微涩为血虚，寸口浮大有火，兼滑为痰，两尺弦大为肾虚相火炎上。（《医统》）
　　梦
　　春甫曰：心为栖神之所。凡思虑过多，则心血亏耗而神游于外，故多梦。所谓昼之所思，夜之所梦。神魂根据形而至，形体未到之处，梦亦罕能到也。（《医统》）凡梦因阴阳之虚实而感之。如肝气盛则常梦怒，治宜平肝之药。如肺气盛则常梦哭，治宜清肺金。如上焦热则梦飞，治宜降火。如下部虚则梦坠，治宜滋阴之属是也。余可类推。（同上）《内经》梦事虽分脏腑阴阳，大要总系心肝两脏为主。何也？未有神魂静而梦寐颠倒者也。（《吴医汇讲•日讲杂纪》）
　　治分虚实
　　体气素盛，偶不眠，为痰火所致，宜先用滚痰丸，次用安神丸、清心、凉膈之类。体气素弱，或因过劳，或因病后，此为不足，宜养血、安神、补心之类。（《医统》）病后及汗下后与溃疡不得眠，属胆虚，人参、茯神、炒酸枣仁、陈皮、麦冬、龙眼肉为主。脉数实滑有力而不眠者，中有宿滞痰火，所谓胃不和则卧不安也。心下硬闷，属宿滞不化。硬闷兼恶心口干者，属痰火。宜分别治。（《六要》）
　　治宜理痰
　　大抵惊悸、健忘、怔忡、失志、不寐、心风，皆是胆涎沃心，以致心气不足。若用凉心之剂太过，则心火愈微，痰涎愈盛，病愈不减，惟当以理痰气为第一义。（《要诀》）
　　治须养血
　　凡人劳心思虑太过，必至血液耗亡，而痰火随炽，所以神不守舍，烦数而不寐也。导痰清火以治其标，稍得效验，仍须养血收神，兼之静定以治其本，则不再复以竭其真也。此心气之主，神思之病，不可不慎。每见轻浅视之，渐至元神俱竭而不可救者有矣。（《医统》）无邪而不寐者，必营气之不足也。营主血，血虚则无以养心，心虚则神不守舍，故或为惊惕，或为恐畏，或若有所系恋，或无因而偏多妄思，以致终夜不寐，及忽寐忽醒而为神魂不安等证，皆宜以养营养气为主治。凡人以劳倦思虑太过者，必致血液耗亡，神魂无主。所以不寐，即有微痰微火者不必顾，只宜培养气血，血气复则诸证自退。若兼顾而杂治之，则十暴一寒，病必难愈，渐至元神俱竭而不可救者有矣。（《景岳》）（按：不寐有其证属发狂之渐，而不得不伐肝镇心者，今专以补养为主，殆非适中之论，学人宜审虚实而治之可也。）不得眠，属心血虚有热，忌升、辛燥、热，宜敛、养阴血、清热。（《本草经疏》）
　　病后不眠治例
　　凡病后及妇人产后不得眠者，此皆血气虚而心脾二脏不足，虽有痰火，亦不宜过于攻治，仍当以补养为君，而略佐以清痰火之药。其不因病后而不寐者，须以痰火处治，亦必少佐以养血补虚之药，方为当也。（《医统》）
　　服药得寐
　　凡治病者服药即得寐，此得效之征也。正以邪居神室，卧必不宁。若药已对证，则一匕入咽，群邪顿退，盗贼甫去，民即得安。此其治乱之机，判于顷刻，药之效否，即此可知。其有误治妄投者，反以从乱，反以助虐，必致烦恼懊，更增不快。知者见几，当以此预知之矣。（《景岳》）
　　消饮方
　　《短剧》流水汤，主虚烦不得眠方。半夏（二两洗十遍）粳米（一升）茯苓（四两）上三味切，以东流水二斗，扬之三千遍，令劳（按：《医心》引《玉箱方》作千里流水一石，扬之万遍，取二斗），煮药取五升，分服一升，日三夜再，忌羊肉、饧、醋物。有半夏，必须着生姜四两，不尔戟人咽。不审古方何以如此，今改正之。（《外台》）（按：此方系《灵枢》半夏汤加茯苓。又《千金》举类方数首，今取其一，录于《嗜眠》中。）
　　镇心清心诸方
　　治胆虚不睡，酸枣仁煎方。酸枣仁（五两微炒捣罗为末取二两半其滓不用）乳香（三两）蜜（四两）牛黄（四分）糯米（二合）朱砂（半两）上件药，用酒一中盏，和蜜等一处，慢火煎如稀饧，不计时候，以温酒调下一茶匙。（《圣惠》）治胆虚睡卧不安，心多惊悸方。人参（一两）白茯苓（一两）朱砂（半两）上件捣细罗为散，入朱砂同研令匀，每服不计时候，清粥饮调下一钱。（同上）治虚劳烦热，不得睡卧，宜服黄芩散方。黄芩（三分）甘草（半两）羚羊角屑知母酸枣仁白茯苓（各一两）上件药捣，粗罗为散，每服四钱，以水一中盏，入枣三枚，煎至六分去滓，不计时候温服。（《圣惠》）烦不得眠，六一散加牛黄服之。（即益丸散）（《纲目》引丹溪）养心安神丸，治心虚多梦，除乱梦、恶梦。当归身白茯神酸枣仁五味子犀角琥珀玄明粉黄连朱砂（为衣）甘草（熬膏各等分）为细末，甘草和炼蜜，丸黍米大，每服二十丸，夜卧时津下，久服梦自少，（《医统》）加味温胆汤，治病后虚烦不寐，或触物惊悸。（《医汇》）（按：此系于《三因》温胆汤，加人参、酸枣仁、远志。）高枕无忧散（云林制），治心胆虚怯，昼夜不睡。百方无效，服此一剂如神。人参（五钱）软石膏（三钱）陈皮半夏（姜汁浸炒）白茯苓枳实竹茹麦门冬龙眼肉甘草（各钱半）酸枣仁（炒一钱）上锉，水煎服。（《医鉴》）（按：酸枣诸方既出《伤寒》中，仍不复赘。）
　　补心诸方
　　治胆虚不得睡，神思不安，宜服茯神散方。茯神（一两）柏子仁（半两）酸枣仁（一两）黄（一两）人参（一两）熟干地黄（半两）远志（半两）五味子（半两）上件药筛为散，每服不计时候，以温酒调下一钱。（《圣惠》）《三因》大补心丹，安心神，调血脉，镇惊补虚，即本方蜜丸如梧子大，用辰砂为衣，每服三十丸，米汤、温酒任下。《是斋》十四友丸，补诸虚不足，益血，收敛心气，治怔忡不宁，精神昏倦，睡卧不安，于本方去五味子，加紫石英、川当归、白茯苓、阿胶、肉桂、龙齿、辰砂、炼蜜丸，此韩魏公方。治虚劳，起动汗出，恒热多惊恚，不得睡卧，宜服茯神散方。茯神人参熟干地黄牡蛎（烧为粉）麦门冬酸枣仁黄龙骨（各一两）五味子苍术甘草（各半两）上件药捣，粗罗为散，每服四钱，以水一中盏，入生姜半分，枣三枚，煎至六分去滓，不计时候温服。（《圣惠》）（按：此方苍术可疑，宜去而不用。又此方即《千金》枣仁汤变方，宜与《虚劳》相参。）治劳心胆冷，夜卧不睡，定志丸，加炒酸枣仁，炒柏子仁，共为末，蜜丸如梧子大，朱砂、乳香为衣，每服五十丸，枣汤送下。（《医鉴》）
　　破气方
　　苏合香丸，若用心过度，夜睡不安，临卧以酒调服，其功不在妙香散、宁志膏之下。（《易简》）
　　附睡法
　　睡不厌，觉不厌舒。者，曲膝卷腹，以左右肋（《慈航》肋作勿）侧卧，修养家所谓狮子眠是也。西山蔡季通，引《千金方》睡诀云：睡则必侧（《慈航》睡则而屈），觉正而伸，早晚以时，先睡心，后睡眼。晦庵以为此古今未发之妙。（《寿世》）
　　脏腑类
　　嗜眠
　　
　　源候
　　（鼾眠）嗜眠者，由人有肠胃大、皮肤涩者，则令分肉不开解，其气行则于阴而迟留，其阳气不精，神明爽昏塞，故令嗜眠。（《病源论》）鼾眠者，眠里喉咽间有声也。人喉咙气上下也，气血若调，虽寤寐不妨宣畅。气有不和，则冲击喉咽而作声也。其有肥人眠作声者，但肥人气血沉浓，迫隘喉间，涩而不利，亦作声。（同上）夫胆热多睡者，由荣卫气涩，阴阳不和，胸膈多痰，脏腑壅滞，致使精神昏浊，昼夜耽眠，此皆积热不除，肝胆气实，故令多睡也。（《圣惠》）胆热多睡者，胆腑清净，决断所自出，今肝胆俱实，荣卫壅塞，则清净者浊而扰，故精神昏愦，常欲寝卧也。（《圣济》）
　　证治
</div>
    <div class="pagination">
<a href="杂病广要_page15.html">上一页</a><span>...</span><a href="杂病广要_page11.html">11</a><a href="杂病广要_page12.html">12</a><a href="杂病广要_page13.html">13</a><a href="杂病广要_page14.html">14</a><a href="杂病广要_page15.html">15</a><span class="current-page">16</span><a href="杂病广要_page17.html">17</a><a href="杂病广要_page18.html">18</a><a href="杂病广要_page19.html">19</a><a href="杂病广要_page20.html">20</a><a href="杂病广要_page21.html">21</a><span>...</span><a href="杂病广要_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
