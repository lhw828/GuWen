<!DOCTYPE html>
<html>
<head>
    <meta charset="UTF-8">
    <title>张聿青医案 - 第 34 页/共 102 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>张聿青医案 - 第 34 页/共 102 页</h1>
    <div class="content">　　上徭桂（五分去粗皮药汁另煎） 制半夏（二钱） 云茯苓（五钱） 公丁香（三分） 淡干姜（七分）

　　大腹皮（二钱） 建泽泻（一钱五分） 淡吴萸（五分） 来复丹（三钱开水先送下）

　　三诊 呕吐暂定，而水气不化，中阳不旋，中脘作痛。脉沉细，苔白质腻。温理中阳，固是定局，然水饮盘踞，阳气何由得宣。再从温化之中，稍寓攻逐之意。

　　淡吴萸（五分） 陈皮（一钱） 茯苓（四钱） 大腹皮（二钱） 制半夏（二钱） 公丁香（三分）

　　淡干姜（七分） 白蔻仁（六分研后入） 制香附（二钱） 上沉香（三分） 黑丑（四分二味研细末生姜汤分二次下）

　　四诊 温理中阳，兼逐饮邪，阳气转旋，脘痛已止。然正气暗亏，气不得化，小溲不畅。再参扶持中气，以期气化则水湿亦化。

　　吉林参（另煎冲八分） 茯苓（四钱） 川桂枝（六分） 白蔻仁（六分研后入） 淡干姜（七分） 泽泻（一钱五分） 公丁香（五分） 高良姜（五分） 老姜（三片）

　　改方仍呕 良姜（七分） 广皮（一钱） 公丁香（三分） 制半夏（二钱） 制香附（三钱打） 干姜（七分）

　　白蔻仁（六分后入） 茯苓（四钱） 上沉香（三分） 黑丑（三分二味同研细末先服）

　　五诊 饮阻于中，复经吐下，脘痛已止。然小溲未畅，水难外泄。恐饮再停聚。宜分化清浊，再利膀胱以开支道。

　　制半夏（二钱） 茯苓（四钱） 干姜（六分） 建泽泻（一钱五分） 台白术（二钱） 陈广皮（一钱）

　　薄官桂（六分） 公丁香（三分） 木猪苓（二钱） 老姜（一钱） 来复丹（一钱开水先服）

　　六诊 呕吐未作，胃纳渐增。然中脘时仍作痛，大便六日不行。脉行沉细。脾为阴土，主健运而恶湿，今水久停，则脾土不能运旋，腐气因而阻痹。当再通阳。

　　制半夏（三钱） 白蔻仁（六分） 制香附（二钱） 泽泻（一钱五分） 云茯苓（五钱） 丁香（三分）

　　干姜（五分） 猪苓（二钱） 老姜（一钱五分） 半硫丸（一钱五分先服）

　　七诊 助阳气以资鼓舞旋运，大便通行。然水饮之气，旋去旋停，皆因脾胃之阳，久为困遏，不克转旋。

　　温中蠲饮，参以分利。

　　制半夏（三钱） 丁香（三分） 白蔻仁（五分） 建泽泻（一钱五分） 云茯苓（五钱） 淡吴萸（八分）

　　广橘皮（一钱） 木猪苓（二钱） 老姜片（二钱） 公丁香（二钱另研饭丸姜汤送下）

　　八诊 水饮根蒂未除，旋去旋停，得呕始宽。燥土利湿，可以通阳，而不能撤水，乘元气未漓，而为攻逐。

　　叔涛先生所见相同，即行照用。

　　川桂枝（七分） 茯苓（六钱） 制半夏（二钱） 橘皮（二钱） 淡干姜（七分） 白术（二钱）

　　大腹皮（二钱） 生甘草（二分） 控涎丹（一钱姜汤下）

　　九诊 水饮既去，中气不足，旋运不及，去者自去，停者自停。病至则攻，病去则补。

　　川桂枝（七分） 制半夏（二钱） 大腹皮（二钱） 公丁香（二分） 茯苓（三钱） 川朴（一钱）

　　老姜（一钱五分） 控涎丹（五分姜汤先服）

　　又诊 水行后，另服补方。

　　吉林参（一钱五分） 炙上 （二钱） 桂枝（七分） 川椒目（四分） 木猪苓（二钱） 炒于术（二钱） 干姜（七分） 茯苓（五钱） 赤石脂（一钱研末饭糊为丸先服）

　　毛 向有肝气旧恙，秋季肢厥，胸闷头晕，有似发痧，盖气道闭塞，阳气上升，即肝木勃动之先声也。平复未久，忽复身热腹痛，右半胸腹尤甚，当脐坚硬跳动，缠绵已久，咳嗽痰多，经日盈碗。今痛势虽定，而遍右尚觉不舒，所最甚者，中宫窒塞，谷食难容，大便不解。六脉濡软，沉候俱弦，右关尤甚，寸细尺沉，左尺小涩。此肝木纵横，挟内伏之痰饮，乘于土位，肝脏居左，而土位居右，木既乘土，所以痛甚于右也。中脘属胃，胃为戊土，脐居一身之中，亦土位也，金匮当脐动气，有水邪干土之例，正与痰饮一层吻合。夫土中之木，木即气也，气乃无形之物，饮为有质之邪，事楚事齐，则是有形者急，无形者缓。欲治有形，可攻可下，可燥可劫，但可施之于壮实之躯，断难施之于尺脉小涩之体。今食喜暖热，舌苔薄白，而色淡质腻。长沙云、饮家当以温药和之差。饮为阴邪，阴霾闭塞，非阳光煦照，安能雾散云收。况胃为阳土，水谷至此，顷刻即消，吾身之一丹灶也。今气停于是，湿停于是，痰停于是，饮停于是，然则水谷之海，岂是停气停湿停痰停饮之所。特温以煦之，其气既虚，血亦不足，刚燥之品，未免伤阴。拟用长沙栝蒌薤白汤出入，取辛润滑利，以开胃阳。而辛温大热之品，另制为丸，飞渡上焦，免致伤液。药能应手，尚有可为，特气弱年高，胜负之数，不能预决耳。管窥所见，尚乞高正。

　　薤白头（三钱） 制半夏（二钱） 霞天曲（炒一钱五分） 栝蒌仁（五钱姜汁炒研） 广皮（一钱五分）

　　云茯苓（三钱） 白螺蛳壳（二钱） 生姜汁（两茶匙冲） 上徭桂（三分研细末饭包丸姜汤送下）

　　服药前先服白酒一小杯，药后再服一杯。

　　二诊 伐肝通阳，脐腹之痛大减，中脘痞胀略松，稍思纳谷，大便畅行，然每至食后，中州仍觉不舒。数日之间，先寒后热者再，以胆主开合，为肝之外府，藏病于内，府应于外，则开合为之失度，胆病实肝病也。高年久病，断无破泄之理。然食能知味，非无胃也，食入必胀，土中有木也，木在土中则有胃若无胃矣。胃府以通为用。又肝无补法，前人谓泻肝即所以补肝，则是破泄一层，未便过馁。今右关弦滑，尺脉较前稍起，左关仍弦，沉候尚觉有力。伐肝泻木，虽经病久，尚在急需。拟从辛通之中，参以化痰调气。正之。

　　半夏曲（二钱） 炒枳壳（一钱） 广皮（一钱） 茯苓（五钱） 白蒺藜（去刺炒三钱） 白芍（土炒一钱五分） 囫囵砂仁（四分盐水炒后入） 野蔷薇花（七分） 苏 子（磨冲四分） 薤白头（三钱）

　　上徭桂（五分研末饭丸姜汤分两次送下）

　　翁（媪） 痰饮内阻，肺气失降，咳嗽痰多气逆，卧着尤甚，食入胀满。脉象沉弦，舌苔白腻。宜温开饮邪，用重药轻服法。

　　麻黄（蜜炙后入三分） 淡干姜（三分） 北细辛（二分） 长牛膝（盐水炒三钱） 白芍（酒炒一钱） 桂枝（三分） 五味子（同干姜打四粒） 炙草（三分） 茯苓（三钱）

　　二诊 辛温以开太阳，喘咳稍轻，痰略见少。再用三子养亲汤以温肺蠲饮。

　　白芥子（五分研） 生莱菔子（二钱） 广橘红（一钱） 炒于术（一钱五分） 淡干姜（三分五味子四粒同打）

　　炒苏子（三钱） 茯苓（三钱） 炒枳壳（一钱） 制半夏（一钱五分）

　　陈（左） 素体湿盛，日前感受风寒，致风在于上，湿袭于下，上为咳嗽，下为足肿。兹则寒湿之邪，蔓延及上中脘痞满，胸中作痛，中州格截，上焦之气，尽壅于上，不能下降。日来咳甚气升，不能着卧，痰多成块，肌肤带肿，面色黄浮。脉细沉弦，舌苔薄白。三焦升降之机，悉为寒痰所阻，深恐升降不通而喘甚致脱，不得不为预告也。勉拟开降上中，作背城之一战。

　　甜葶苈 橘红 苏子 连皮苓 枳实 川朴 制半夏 连皮槟 砂仁 沉香（三分） 黑丑（三分） 皂荚子（一分后三味另研末调服）

　　陈（左） 肺有伏寒，咳绵不止者已经两载，去秋复感凉燥，咳遂日剧，气逆不平，不能着枕。数日以来，更带中脘作痛，小腹胀满，大便六日不行。脉形弦滑，苔白口腻。此痰气交阻，土滞木郁，肝木从而不平。深恐元气难支。

　　薤白头 制半夏 新会皮 白蒺藜 缩砂仁 制香附炒枳壳 云茯苓 栝蒌仁（姜汁炒研） 上徭桂（四分饭丸分两次服） 沉香化气丸（四钱绢包入煎）

　　朱（左） 停饮凝痰，聚于胃府，胃府之气，升多降少，五七日辄呕粘痰涎水，二便不利。脉象沉弦。夫痰之与津，木属同类，清气化、则随气布而上供，清气不化、则液滞为痰而中阻，气之化与不化，悉视脾阳之转运如何，所以金匮有饮家当以温药和之之例也。然刚燥之药，多服劫阴，攻逐之剂正虚难任，惟有分其清浊，使清津上升，浊液下降，虽难霍愈，或可减轻耳。

　　制半夏（二钱） 云茯苓（八钱） 老生姜（一钱） 来复丹（一钱药汁送下）

　　二诊 用半夏茯苓汤以行水降胃，兼进分利清浊之品，清升浊降，所以不治呕而呕自止，不攻荡而便自行。惟中脘时有上涌之意。痰气未能悉化，前治稍为扩充。

　　制半夏（三钱） 云茯苓（一两） 薤白头（三钱） 老生姜（四钱） 来复丹（一钱药汁送下）

　　王（左） 昔肥今瘦，病发则吐呕痰水，倾盆而出，呕至竭尽，往往微呕而带出紫血。夫饮食不为肌肤，而凝聚痰水，及时而发，其为蓄饮略见一斑。惟是痰饮之证，都成于中气虚微，脾阳不运。夫既阳虚气弱，何至呕辄见红。若谓阳明为多气多血之乡，呕动胃络，而血从络溢，亦顷刻间耳，何至随动随出之血，而辄变紫瘀哉。先哲有言，人受气于水谷，水谷之气，流则为津为液，滞则为饮为痰，盖流者气化之流，滞者气化之滞也。尊体丰伟，断非阳虚之比，参诸脉象，左部柔和，右部沉弦而滑。此由肝木之气，失于条达，木郁则土滞，土滞而水湿不行，渐成蓄饮，呕则胃逆，胃逆则肝藏郁勃之气，挟火冲胃，胃络之血溢出，已经火烁，色即变瘀，此实饮病而兼木郁者也。主治之法金匮云、心下有支饮，小半夏汤主之。又云、呕吐心下痞，膈间有水，眩悸者，小半夏加茯苓汤主之。盖取半夏散结除湿，茯苓益脾消水，生姜利气止呕，今以此方为君。以半夏浓朴汤分其浊气下出而为之臣。参入橘皮疏胃，合以上诸药即寓二陈之意，而为之佐。气降即火降，参入沉香调和中气降气平肝，而为之使。二十剂后则于晚间服本方，清晨服香砂六君子丸三钱，以微顾其本。当否正之。

　　制半夏（二钱） 上川朴（四分） 橘皮（一钱） 云茯苓（四钱） 磨苏梗（三分冲） 磨沉香（二分） 生姜汁（一茶匙冲）

</div>
    <div class="pagination">
<a href="张聿青医案_page33.html">上一页</a><span>...</span><a href="张聿青医案_page29.html">29</a><a href="张聿青医案_page30.html">30</a><a href="张聿青医案_page31.html">31</a><a href="张聿青医案_page32.html">32</a><a href="张聿青医案_page33.html">33</a><span class="current-page">34</span><a href="张聿青医案_page35.html">35</a><a href="张聿青医案_page36.html">36</a><a href="张聿青医案_page37.html">37</a><a href="张聿青医案_page38.html">38</a><a href="张聿青医案_page39.html">39</a><span>...</span><a href="张聿青医案_page35.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
