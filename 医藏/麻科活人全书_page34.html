<!DOCTYPE html>
<html>
<head>
    <meta charset="UTF-8">
    <title>麻科活人全书 - 第 34 页/共 42 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>麻科活人全书 - 第 34 页/共 42 页</h1>
    <div class="content">　　泻白散

　　治肺热咳嗽。手足心热。

　　桑白皮（姜汁和白蒸）　地骨皮（去骨各一两）　炙甘草（五钱）　淡竹叶一把。糯米一百粒引。水煎服。加陈皮、桔梗。亦名加味泻白散。有热。更加知母、黄芩。或问地骨皮乃三焦气分药。而泻白散用之。何义也。曰、三焦属肾。肾为肺之子。实则泻其子也。

　　眼多眵涕第七十六

　　眼多眵涕本属热。脾肺二经火未息。无分初起与收后。清降肝脾火为急。

　　眼生眵涕者。脾肺火甚故也。见此症者。无分前后。即当清降肝脾之火。以泻白散（见七十五条）除甘草、加龙胆草治之。

　　白珠红赤第七十七

　　白珠络属手太阴。初热红赤是本经。正收收后仍赤红。肺家风热犹未清。

　　目之白珠属肺。今麻之发、正合本脏。故初发热之时。未出麻之际。目即赤红。此正候也。如出现后、及正收、与收后。而白睛仍前赤红者。此乃肺经风热未尽所致。宜清肺泻火为急。以泻白散（见七十五条）加荆芥、薄荷叶、连翘、元参、牛蒡子治之。赤而肿痛者。风热上壅也。以加味导赤散（见四十九条）加荆芥治之。

　　朱曰　凡风热白睛红赤。此二方皆可生效。

　　雀盲第七十八

　　麻发于心火烊烊。丙子反侮壬癸乡。以致麻后患雀盲。照月夜灵四六汤。

　　雀目者。每至日暮、而眼不能见物、是也。又名鸡目瞎。又名高风障。经曰。眼得血而能视。肝脏血。肝血有亏。兼之火邪旺盛。熬于壬癸。津血亏耗。致病雀目。至日暮属阴之时。而目不能视物矣。治法宜以四物汤（见二十五条）合六味地黄汤。加石决明、夜明砂主之。或以照月饮、决明夜灵散治之亦可。

　　六味地黄汤

　　熟地黄（一钱）　山茱萸（五分）　淮山药（炒五分）　白茯苓（七分五厘）　牡丹皮（去骨七分五厘）　泽泻（七分五厘）　水煎。空心服。

　　照月饮

　　治雀目立效。

　　真雄黄（研细水飞过）　用活鸡剖开。取热肝捣极烂。入雄黄末五厘。温酒调服。

　　决明夜灵散

　　治男妇大小眼目、至暮则昏。夜间虽有灯光月亮。不能视物。（朱曰　此方治雀盲颇有奇效。惟必多食。）

　　石决明（炒）　夜明砂（水淘净各二两）　公猪肝（一两、母猪及瘟猪之肝、切不可用、用羯羊肝、更妙。）

　　右肝勿犯铁器。以竹刀切肝作两片。将药末铺于一片肝上。将第二片肝盖合。用线扎紧。勿令药末漏出。放入砂罐内。以淘米泔水一大碗。煮肝。煮至米泔仅存小半碗时。去火。于卧时。以药肝与汁。一齐与服。

　　前方石决明、镇肾益精。以之为君。夜明砂、升阳主夜。以之为臣。米泔水、主脾胃。以之为佐。肝与肝合。以类相从。引入肝经。以之为使。

　　口气臭第七十九

　　足阳明经有蕴热。口中因之有秽息。倘或臭气不可闻。纵是神仙医不得。

　　口气秽浊。乃热邪蕴积于胃。宜用清金降火之剂为急。以清胃散、少用升麻。以开提胃气。加连翘、牛蒡子治之。如麻收之后。有口臭、口疮、唇烂。兼之咽喉疼痛者。以生地败毒散。除去赤芍、桔梗、甘草、柴胡。加黄连治之。其有口臭不可闻者。此是胃烂。必死之症。若其人原有口臭者。则不在此例。当详问施治。

　　朱曰　口臭一证。有自少至老不愈者。惟麻时口臭。不可不注意。

　　清胃散

　　症治与六十二条加味清胃散同。

　　生地黄（四钱）　当归　黄连（酒蒸各三钱）　升麻（一钱五分）　丹皮（五钱）　石膏引。

　　生地败毒散

　　生地黄（一钱五分）　丹皮　黄芩（酒炒）　柴胡（各七分）　牛蒡子（炒）　连翘　天花粉　元参　金银花桔梗（各八分）　薄荷叶　黄柏　赤芍（各五分）　生甘草（去皮三分）　熟石膏　淡竹叶（各一钱）　灯心五十寸引。水煎。另以犀角磨汁对服。

　　口疮第八十

　　心脾胃经毒未降。热壅上焦口生疮。满口唇舌俱赤烂。独有牙龈不受伤。

　　口疮之症。满口唇舌生疮。或黄、或赤、或白、而烂。独牙龈无恙者、即是也。其症多见于正收及收后。乃心脾胃三经火甚。余热未尽。而毒壅上焦。下必大便燥结。小便赤涩。治宜清利心脾之火。兼润大肠之剂。以导赤散（见二十五条）去甘草。加猪苓、泽泻。以导脾胃之火。火麻仁、杏仁、以润大肠之燥。若得大便通利。小便频行。其毒自退。外以绿袍散吹之。如乳下婴儿。乳母有热。

　　亦当服药。使乳无热。儿亦清安。以　乳方、去甘草、与乳母服之。若麻收之后。口疮唇裂者。均宜以秘本洗心散去麻黄、或以河间凉膈散（见二十六条）去芒硝、甘草。俱加石膏、牛蒡子下之。如系牙疳之症。则又从牙疳门施治。

　　绿袍散

　　治一切口疮腐烂。（朱曰　绿袍散治口疮神效。）

　　荆芥穗　薄荷叶　青黛（各三钱）　元明粉　硼砂（各二钱）　百药煎（二钱五分）　甘草（一钱五分）　为末。点舌上。令其自化。或用新汲井水。和蜜、调点舌上。亦可。

　　乳方

　　木通　泽泻　猪苓　生地黄　赤茯苓　天花粉　连翘　黄芩　西茵陈　甘草梢　灯心引。水煎。

　　上药、候乳母食后。令捏去宿乳服之。服后。令乳母仰卧。使药味传贯于乳。再令乳母略去乳汁少许。然后以乳哺儿。仍以此药与儿同服。

　　秘本洗心散

　　专治口舌生疮。

　　当归　生地黄　木通　黄连　大黄　薄荷叶　麻黄茸　各等分。灯心引。水煎服。

　　舌生白珠第八十一

　　舌上累累生白珠。心脾郁热致灾危。急宜清心与降火。依法调治症自除。

　　舌者心之苗。而脾脉又络于舌。心脾二经之热。无所泄而发于舌。故舌生白珠。累累如粟。甚则上　牙龈。满口遍生。其症多见于正收及收后。法当以朱氏洗心散。去甘草、加黄连。或加味导赤散（见四十九条）加麦冬治之。如大便不通者。以洗心汤去赤芍、甘草。合泻心东加石膏、牛蒡子。或以河间凉膈散（见二十六条）去芒硝、甘草。加黄连、石膏、牛蒡子治之。外以桑白皮捣自然汁涂之。或用涂方涂之。或用绿袍散（见八十条）点之。如食乳孩子。以　乳方（见八十条）去甘草。与乳母服之。

　　朱曰　凡一证当知从何经发出。如此证读内经者即知发于心脾二经之热。据经用药。自可迎刃而解。

　　朱氏洗心散

</div>
    <div class="pagination">
<a href="麻科活人全书_page33.html">上一页</a><span>...</span><a href="麻科活人全书_page29.html">29</a><a href="麻科活人全书_page30.html">30</a><a href="麻科活人全书_page31.html">31</a><a href="麻科活人全书_page32.html">32</a><a href="麻科活人全书_page33.html">33</a><span class="current-page">34</span><a href="麻科活人全书_page35.html">35</a><a href="麻科活人全书_page36.html">36</a><a href="麻科活人全书_page37.html">37</a><a href="麻科活人全书_page38.html">38</a><a href="麻科活人全书_page39.html">39</a><span>...</span><a href="麻科活人全书_page35.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
