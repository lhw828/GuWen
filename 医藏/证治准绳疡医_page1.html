<!DOCTYPE html>
<html>
<head>
    <meta charset="UTF-8">
    <title>证治准绳疡医 - 第 1 页/共 122 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>证治准绳疡医 - 第 1 页/共 122 页</h1>
    <div class="content">

　　证治准绳·疡医 明 王肯堂

　　自序

　　《周礼·天官·冢宰》之属，有疾医、疡医、内外科之分久矣。疾医中士八人，疡医下士八人，重内轻外，自古已然，然未有不精乎内，而能治外者也。疾医之所不能生者，于父母遗体，犹得全而归之，而疡医不然，至于烂筋骨、溃肌肉、见脏腑而后终焉。故疾病于人，唯疡最惨，而世顾轻之，何哉？乃世之疡医明经络，谙方药而不嗜利，唯以活人为心者，千百无一也，其见轻固宜，然不曰并自轻其命耶！余童而习岐黄之术，弱冠而治女弟之乳疡，虞翁之附骨疡，皆起白骨而肉之，未尝有所师受，以为外科易易耳。欲得聪明有志者指授之，使为疡医而竟无有，故集先代名医方论，融以独得而成是编，与世专科书，图人形，刊方药，诧为秘传者，万万不侔。能熟而玩，神而明之，可以名世矣。余既以便差还故山，例得支俸，受之则不安，辞之则立异，乃以付梓人，逾期而后竣事，于是诸科分证用药之书略备。夫孰使余窃禄于朝，而又得优游编葺以行于世，岂非圣主之赐也欤。

　　万历三十六年岁在戊申七夕微雨作凉金坛王肯堂奢懒轩下书

　　卷之一

　　痈疽之源（一）

　　方书叙痈疽之源有五。一，天行时气。二，七情内郁。三，体虚外感。四，身热搏于风冷，五，食炙爆、饮法酒、服丹石等热毒。总之不出于三因也。

　　外因者，运气痈疽有四：一曰火热助心为疮。经云：少阴所至为疮疹。又云：少阴司天，热气下临，肺气上从，甚则疮疡。又云：少阴司天之政，初之气，寒乃始，阳气郁，炎暑将起，中外疮疡。又云：少阳所至为疮疡。又云：少阳司天之政，风热参布，太阴横流，寒乃时至，民病寒中，外发疮疡。初之气候乃太温，其病肤腠中疮。二之气火反郁，其病热郁于上，疮发于中。三之气，炎暑至，民病脓疮。又云：太阳司天之政，初之气，气乃大温，肌腠疮疡，此皆常化，病之浅也。又云：少阴司天，热淫所胜，甚则疮疡。又云：少阴司天。客胜，甚则疮疡。又云：少阴之复，病痱疹、疮疽痈疽、痤痔。又云：火太过曰赫羲，其病疮疽血流。又云：火郁之发，民病疮疡痈肿，此是邪变病之甚也。

　　二曰，寒邪伤心为疮疡。经云：太阳司天之政，三之气，寒气行，民病寒，反热中，痈疽注下。又云：太阳司天，寒淫所胜，血变于中，发为痈疡，病本于心。又云：阳明司天之政，四之气，寒雨降，民病痈肿疮疡是也。三曰，燥邪伤肝为疮疡。经云：木不及曰委和，上商与正商同。其病支发，痈肿疮疡，邪伤肝也。又云：阳明司天，燥淫所胜，民病疡疮痤痈，病本于肝是也。四曰，湿邪疮疡。经云：太阴司天，湿气变物，甚则身后痈。又云：太阴之胜，火气内郁，疮疡于中，流散于外是也。此四条，所谓天行时气者也。《素问·脉要精微论》帝曰：诸痈肿、筋挛、骨痛，此皆安生？岐伯曰：此寒气之肿，八风之变也。帝曰：治之奈何？歧伯曰：此四时之病，以其胜治之愈也。《灵枢经·痈疽篇》云：血脉荣卫，周流不休，上应星宿，下应经数。寒邪客于经络之中则血泣，血泣则不通，不通则卫气归之，不得复反，故痈肿。寒气化为热，热胜则腐肉，腐肉则为脓，脓不泻则烂筋，筋烂则伤骨，骨伤则髓消，不当骨空，不得泄泻，血枯空虚，则筋骨肌肉不相荣，经脉败漏，熏于五脏，脏伤故死矣。又《生气通天论》云：劳汗当风，寒薄为 ，郁乃痤。又云：阳气者，开阖不得，寒气从之，乃生大偻；荣气不从，逆于肉理，乃生痈肿。是亦寒邪从劳汗之隙，及阳气开阖不得其理之隙，久客之为痈肿也。所谓体虚外感，及身热搏于风冷者也。治法则《精要》十宣散、五香汤，洁古苍术复煎散等，发表之剂是也。

　　内因者，陈无择云：痈疽、瘰 ，不问虚实寒热，皆由气郁而成。经云：气宿于经络，与血俱涩而不行，壅结为痈疽。不言热之所作而后成痈者，此乃因喜怒忧思有所郁而成也。治之以远志酒、独胜散，兼以五志相胜之理，如怒胜思之类是也。

　　不内外因者，经所谓膏粱之变，足生大疔，更如持虚。又东方之域，鱼盐之地，其民食鱼嗜咸，安其处，美其食，鱼热中，咸胜血，故其民黑色疏理，其病为痈疽。又有服丹石、法酒而致者，亦膏粱之类也。李东垣曰：膏粱之变，亦是滋味过度，荣气不从，逆于肉理，荣气者，胃气也。饮食入胃，先输于脾而朝于肺，肺朝百脉，次及皮毛，先行肠道，下归五脏六腑而气口成寸矣。今富贵之人，不知其节，法酒、肥羊，杂以浓味，积久大过。其气味俱浓之物，乃阳中之阳，不能走空窍而先行阳道，乃反行阴道则湿气大胜，子令母实，火乃大旺。热湿既盛，必来克肾，若不慎房事，损其真水，水乏则从湿气之化而上行，其疮多出背上及脑，此为大疔之最重者。若毒瓦斯出肺或脾胃之部分，毒之次也，若出于他经，又其次也。湿热之毒所止处，无不溃烂，故经言膏粱之变，足生大疔。更加持虚者，如持虚器以更物，则无不更矣。治大疔之法，必当泻其荣气。以标本言之先受病为本，非苦寒之剂为主为君，不能除其苦楚疼痛也，如东垣治元好问，丹溪治老妇脑疽，皆因好酒，故以三黄、大黄，酒制治之，又如排脓散、当归散之类是也。又有尽力房室，精虚气节之所致者，亦属不内外因，当以补虚内托为主，亦忌用五香之药，耗真阴而助邪热。治之之药，如内固黄 汤、神效托里散之类也。经云：五脏菀热，痈发六腑。又云：六腑不和，留结为痈。又云：诸痛痒疮，皆属于心，肺乘肝则为痈，肾移寒于肝，痈肿少气，脾移寒于肝，痈肿筋挛，此皆脏腑之变，亦属内因者也。

　　东垣曰：生气通天论云：荣气不从，逆于肉理，乃生痈肿。又云：膏粱之变，足生大疔，受如持虚。阴阳应象论云：地之湿气，感则害人皮肉筋脉。是言湿气外伤则荣气不行，营卫者，皆营气之所经营也，营气者胃气也，运气也。荣气为本，本逆不行，为湿气所坏而为疮疡也。膏粱之变亦是，言浓滋味过度，而使荣气逆行，凝于经络为疮疡也。

　　此邪不在表亦不在里，唯在其经中道病也。以上《内经》所说，俱言因营气逆而作也。遍看诸疮疡论中，多言二热相搏，热化为脓者。有只言热化为脓者，有言湿气生疮，寒化为热而为脓者，此皆疮疽之源也。宜于所见部分，用引经药；并兼见证中，分阴证阳证，先泻营气是其本，本逆助火，湿热相合，败坏肌肉而为脓血者比治次也。宜远取诸物以比之，一岁之中，大热无过夏，当是时诸物皆不坏烂，坏烂者，交秋湿令大行之际也。近取诸身，热病在身，止显热而不败坏肌肉，此理明矣，标本不得，邪气不服，言一而知百者，可以为上工矣。

　　卷之一

　　痈疽之别（二）

　　《灵枢经》云：荣卫稽留于经脉之中，则血泣而不行，不行则卫气从之而不通，壅遏而不得行故热。大热不止，热胜则肉腐，肉腐则为脓。然不能陷肌肤，骨髓不为焦枯，五脏不为伤，故命曰痈。热气淳盛，下陷肌肤，筋髓枯，内连五脏，血气竭，当其痈下，筋骨良肉皆无余，故命曰疽。疽者，上之皮夭以坚，状如牛领之皮。痈者，其皮上薄以泽，此其候也。 《鬼遗方》云：痈之痛只在皮肤之上，其发如火焚茅，初如黍米大，三两日如掌面大，五七日如碗面大即易治。如肿冷，发渴，发逆，治之难愈。疽发或如小疖，触则彻心痛，四边微起如橘皮孔，色红赤不全变，脓水不甚出，至七八日疼闷喘急不止。若始发肿高，五七日忽平陷者，此内攻之候也。又云：痈疽有三等，毒瓦斯浮浅属腑，毒瓦斯沉深属脏，毒瓦斯猛烈而行经络，或浅或深无定。五脏六腑皆受五毒，难为调理。

　　唯宜急切于痈发诸处，不问虚实，高肿起盛，光泽疼痛，只在皮肤之上，热急胀满，或有痒疼，别无恶候。初用温药平气，次用排脓发穴。（治痈所谓平气者，乃犀角饮之类。其方用犀角、连翘、漏芦、甘草、当归、肉桂皆发表之药也。所谓发穴者，乃棘针之类。用皂角刺为君，甘草、川芎、乳香为佐使，亦托里之药也。然不若洁古、东垣诸方，发表、托里为稳当。）疽发诸处不拘大小，惟起在背，广一尺、二尺、三尺，皮浓而紫黑，高肿不常，内疼如锥刺，攻击满闷，应四肢重疼，前心亦痛。余处发犹可，唯虚处及近筋骨处，若脓毒未溃，即伤烂筋骨肉损。为疽者属五脏，毒瓦斯深沉，多气伏硬坚实而不宜缓慢。治之须内实五脏外透皮肤，令软匀和即脓透，宜用内托实脏气之药，排脓匀气乃可，不比痈之毒瓦斯浮浅也，毋作一类治之。凡一切疮肿，始觉患起高肿，五七日忽平陷者，此是内攻之候也，急以内托散及内补汤药，补填脏腑令实，最怕透膜，膜穿十无一生矣。 娄全善云：痈之邪浅，其稽留壅遏，独在经脉之中而专攻于外，故初发时自表便发热，患处便如碗如盆，高肿而痛，甚者纵欲下陷，缘正气内固不肯受，故或便秘，或发渴，发逆以拒之，是以骨髓终不焦枯，五脏终不伤也。疽之邪深，其稽留壅遏，内连五脏而不专攻于外，故身体或无热，患处或不肿痛，甚者声嘶气脱，眼黑眼小，十指肿黑如墨多死也。治之之法，痈之初发，当以洁古法为主，表者散之，里者下之，火以灸之，药以敷之，脓未成者必消，脓已成者速溃也。疽之初发，当以《鬼遗方》为主，补填脏腑令实，勿令下陷之邪蔓延，外以火灸引邪透出，使有穴归着而不乱，则可转死回生，变凶为吉。今世外科，不分痈疽，一例宣热拔毒，外以五香耗其气，内以大黄竭其血，终不能自悟其药之非，惜哉《集验》云：痈疽之名虽有二十余证，而其要有二，阴阳而已。发于阳者，为痈为热为实。发于阴者，为疽为冷为虚。故阳发则皮薄、色赤、肿高，多有椒眼数十而痛。阴发则皮浓、色淡、肿硬，状如牛颈之皮而不痛。又有阳中之阴，似热而非热，虽肿而实虚，若赤而不燥，欲痛而无脓，既浮而复消，外盛而肉腐。阴中之阳，似冷而非冷，不肿而实，赤微而燥，有脓而痛，外虽不盛，而内实烦闷。阳中之阴，其人多肥，肉紧而内虚，阴中之阳，其人多瘦，肉缓而内实。而又有阳变而为阴者，草医凉剂之过也。阴变而为阳者，大方热药之骤也。然阳变阴者其证多，犹可返于阳，故多生。阴变为阳者其证少，不能复为阴矣，故多死。然间有生者，此医偶合于法，百中得一耳。观此，则痈与疽，但有阴阳、深浅、内外、虚实之分，而无大小之别。《精要》乃谓二寸至五寸为痈，五寸至一尺为疽者，谬也。

　　卷之一

　　脉法（三）

　　沉实，发热，烦躁，外无 赤、痛，其邪深在里，宜先疏通，以绝其源。浮大、数，肿在外，当先托里，恐邪入内。脉不沉、不浮，内外证无，知其在经，当和荣卫。脉数，身无热，内有痈脓。脉数，应当发热而反恶寒，若有痛处，当发痈。若数脉不时见，当生恶疮。

　　浮 肿疡为虚，为风。溃疡为虚，宜补。

　　洪 肿疡为虚，为热盛，宜宣热，拔毒。年壮形实，宜下。溃疡为邪气盛，服药久不退者难治。

　　滑 肿疡为热。溃疡，为热、为虚，为邪气未退。

　　数 肿疡为病进，为热。数而洪者欲脓。溃疡为难愈。数甚者，难治。

　　散 肿疡为气不收敛。溃汤为痛未退，洪、滑、大、散，难治。

　　芤 肿疡为血虚。溃疡为虚，为脉病相应。

　　长 肿疡宜消退之法。溃疡为易愈。谓长则气治也。

　　牢 肿疡为邪盛，为欲脓。溃疡为邪气不退。

　　实 肿疡为邪气太盛。溃疡为邪不退，为实。缓、豁大者为虚。

　　弦 肿疡为痛，为欲脓，弦、洪相搏，外紧内热，为疽发也。溃疡为血虚，为痛。

　　紧 肿疡浮而紧，发热、恶寒，或有痛处，是为痈疽。溃疡主气血，沉涩为痛，为有外寒。

　　涩 肿疡为气实，为气滞。溃疡为血虚，为病脉相应。

　　短 肿疡为元气不足。溃疡为大虚，宜补。

　　微 肿疡为虚。服药渐充者佳，溃疡若微而匀者为虚，为病脉相应。

　　迟 肿疡为寒为虚。尺迟为血少。溃疡为虚，为气血不能滋荣于疮，为有外寒。

　　缓 肿疡为可治，大而缓为虚。溃疡缓而涩者愈，以其病脉相应，及胃气充也。

　　沉 肿疡为邪气深。溃疡为遗毒在内。寸沉为胸有痰。

　　伏 肿疡为阴中伏阳邪。溃疡为阳伏阴中，为内蚀，为流注、浸淫难治。

　　虚 肿疡便宜补而内托。溃疡脓既泄，宜大补气血。

　　弱 肿疡为元气不足，宜内补托里。溃疡为病脉相应，宜补。

　　结 肿疡为邪气结。溃疡渐匀则愈，不调则危。

　　促 肿疡为热，为病进。溃疡为热不减，渐进则死，渐退即生。

　　代 肿疡为气血败坏，元气损伤。溃疡为元气竭绝。

　　卷之一

　　分经络（四）

　　人身之有经络，犹地理之有界分。治病不知经络，犹捕贼不知界分，其能无诛伐无过之咎乎。况手足十二经络。有血气多少之分，如手少阳三焦、足少阴肾、太阴脾多气少血，手厥阴心包络、太阳小肠，足太阳膀胱多血少气，手阳明大肠，足阳明胃多气多血，此其大较也。多血少气者易愈，多气少血者难疗，气多之经可行其气，血多之经可破其血，不可执一也。 丹溪曰：六阴经六阳经分布周身，有多气少血者，有多血少气者，有多气多血者，不可一概论也。若夫要害处，近虚处，怯薄处，前哲已曾论及，惟分经之言未闻也。何则？诸经惟少阳、厥阴经之生痈疽，理宜预防，以其多气少血也。其血本少，肌肉难长，疮久未合，必成危证。又云：少阳经多气少血与厥阴经同，少阳有相火，尤甚于厥阴经者，其有不思本经少血，遽用驱毒利药，以伐其阴分之血，祸不旋踵矣。

　　请述一二成败之迹，以告来者。予族叔父，平生多虑，质弱神劳，年近五十，忽右膊外侧廉上生结核，身微寒热而易怒，食味颇浓。脉之，俱浮大弦数，而重似涩。予曰：此多虑而忧伤血，时在初秋，勿轻视之，宜急补以防变证，以人参一斤作膏，下以竹沥。病者吝费，招一外科，以十宣、五香散相间与服。旬日后，一日大风拔木，病者发热，神思不佳。急召予视之，核稍高硕，似有脓，于中起一红线，延过肩后，斜走绕背脊，过入右胁下，不痛，觉肩背重而急迫，食有呕意，脉同前但弦多耳。急作人参膏，入芎、术、生姜汁饮之，用人参三斤，疮溃脓干。又与四物汤，加参术、陈皮、甘草、半夏、生姜，百余帖而安。此等若在春令，虽神仙不治也。幸而在秋金之令，不幸因时下暴风，激起木中相火而致此，自非参膏骤补，何由得免。（此正涓子所谓补填脏腑之法也。又一人腿外廉生红肿；一人胁下生红肿，皆由庸医误下之而死，详见后条。）或曰：太阴经非多血少气者乎，何臀疽之生，初无甚苦，往往间有不救者，吾子其能治之乎？予曰：臀居小腹之后，而又在其下，此阴中之阴也，其道远，其位僻，虽曰多血，气运不到，气既不到，血亦罕来，中年以后，不可生痈，才有痛肿，参之脉证，但见虚弱，便与滋补，血气无亏，可保终吉。若用寻常驱热、拔毒、舒气之药，虚虚之祸，如指诸掌，可不慎欤！ 东阳李兄，年逾三十，形瘦肤浓，连得忧患，又因作劳，且过于色，忽左腿外廉侧上，发一红肿，其大如栗。一医闻其大腑坚实，与承气汤二帖下之，不效。又一医教与大黄、朱砂、生粉草。麒麟竭，又二三帖，半月后，召予视之。曰：事去矣。又一李兄，四十余，面稍白，神甚劳，忽胁下生一红肿如桃。一人教用补剂，众笑且排，于是以流气饮、十宣散杂进之，旬余后，召予视之。予曰：非惟不与补剂，抑且多得解利，气血俱备难矣，已而果然。（此二者皆由不预防本经，少阳少血，遽猛浪用大黄攻里而死之者也。）

　　一男子年近六十，形素肥，初夏于左膊外廉侧生一核，方圆二寸余，不甚痛，召予治。诊其脉息，缓大而弱。予曰：此因忧闷而生，当气升散之时，须急与人参膏五六斤。又看作何应。病家召他外科，以十宣散五六帖而疮甚。予曰：此太虚也，勿以轻小视之。病家不信，一外科仍以十宣散进之，又五六帖，疮平陷，出清水而死。此可为因虚而生痈疽者之例。 胡经历女，及笄，性急而形实，未许嫁，浓味积毒已深。髀骨中痛者年余，医以气药杂治之，愈而复发。至秋冬令，忽大痛发热，医者方悟髀枢穴上生附骨疽，在外廉侧少阳之分。其浓味性急自若，自首至尾悉是五香汤、十宣散，服至疮溃，犹与五香汤者月余，忽一日恶寒发热膈满，医者不悟升散太多，阴血已绝，孤阳狂越于上，犹恨服五香饮欠多，致膈间有滞，大服以进，一夕喘汗而死。（此二者由不预防本经，少阳血少，遽猛浪用十宣、五香表散而死之者也，可不戒哉。）刘宗浓曰：以上病例，不系膏粱、丹毒、火热之变，因虚劳气郁所致，止宜补形气，调经脉，其疮当自消散，盖不待汗之、下之而已也。其不详脉证、经络受病之异者，下之先犯病禁、经禁，故致失手如此。丹溪又曰：才得肿痛，参之脉证，但有虚弱，便与滋补，血气无亏，可保终吉。若用寻常驱热、拔毒及气药，虚虚之祸，不旋踵矣。且夫火热为病，亦有微甚，所谓君火、相火是也。疮疡所发，有痈疽疖 ，轻重浅深不同，或止发于一经，或兼二经者，止当求责于一二经，不可干扰余经也，若东垣处方用药是已。矧有兼风、兼湿、兼痰、兼气、兼血、兼阴虚等证者，病本不同，治当求责。前论虽略，比之世俗外科等书，图人形疮样而不分经络者，此则大有径庭矣。

　　头部 巅（足太阳、厥阴、督脉。）头角直耳上（中是少阳）。中行（前直鼻上巅，后直须中上巅，督脉。）

</div>
    <div class="pagination">
<span class="current-page">1</span><a href="证治准绳疡医_page2.html">2</a><a href="证治准绳疡医_page3.html">3</a><a href="证治准绳疡医_page4.html">4</a><a href="证治准绳疡医_page5.html">5</a><a href="证治准绳疡医_page6.html">6</a><span>...</span><a href="证治准绳疡医_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
