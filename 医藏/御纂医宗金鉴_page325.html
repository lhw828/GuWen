<!DOCTYPE html>
<html>
<head>
    <meta charset="UTF-8">
    <title>御纂医宗金鉴 - 第 325 页/共 401 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御纂医宗金鉴 - 第 325 页/共 401 页</h1>
    <div class="content">　　跌扑之证属寻常复元活血汤最良已破亡血八珍服未破血瘀大成汤
　　【注】此证有已破未破之分亡血瘀血之别如寻常跌扑微伤皮肉疼痛未破者以复元活血汤散瘀活血若损伤筋骨血流过多不止者即为亡血急用花蕋石散干撒止血内服八珍汤加酒炙骨碎补续断红花若从高跌坠未曽损破皮肉者必有瘀血流注脏腑人必昏沈不醒二便秘结当以大成汤通利二便其人自醒若便利不醒者灌独参汤救之
　　大成汤
　　大黄【三钱】　　　朴消
　　枳殻【各二钱麸炒】　　厚朴【姜炒】
　　当归　　　　　红花
　　木通　　　　　蘓木
　　陈皮　　　　　甘草【各一钱生】
　　水二钟煎八分不拘时服服后二时不行渣再煎加蜜三匙冲服
　　【方歌】大成活瘀便立通消黄枳殻厚归红木通苏木陈皮草煎服不行加蜜冲
　　复元活血汤
　　当归尾【二钱】　　柴胡【一钱五分】
　　穿山甲　　　　　　　　　【炙研】　　红花
　　栝蒌仁【各七分】　甘草【五分】
　　桃仁【十七个】　　大黄【三钱】
　　水二钟酒二钟煎一钟食逺服以利为度
　　【方歌】复元活血跌扑证恶血流瘀积滞疼山甲柴红栝蒌草桃仁归尾大黄行
　　花蕋石散【见发无定处血痣】
　　八珍汤
　　独参汤【俱见溃疡门】












　　金疮
　　金疮须宜騐伤痕轻伤皮肉重伤筋外撒如圣桃花散血多八珍汤独参
　　【注】此证有金刃伤箭镞伤磁锋伤须看伤痕深浅轻者皮肉破损血流不住以桃花散撒之重者筋断血飞系大衇已伤用如圣金刀散撒上以绢帛紥住止而复流再撒若药痂过厚拘痛者以生肌玉红膏涂伤处外贴陀僧膏长筋止痛生肌治之无论轻重伤破出血初服三黄宝蜡丸伤破微出血者服黎洞丸若出血过多其人面黄眼黒不可专攻瘀血宜用八珍汤甚者独参汤先固根本二方俱加苏木红花兼调瘀血此证虽系好肉暴伤然验脉法形证亦可以定生死如伤血过多脉见虚细沈小和缓者生若脉见浮洪数大实虚促者死被伤入肺者二七死左脇下伤内者肠全断者少腹下伤内者伤处繁多者老人左股压碎者伤破阴子者肩内耳后伤透于内者死凡伤天牕穴与眉角脑后臂里跳脉髀内阴股两乳上下心下鸠尾及五脏六腑之俞者皆死脑后出髓而不能语目睛直视喉中沸声口急唾出两手妄举者亦死又有腹皮损破肠出者看肠若仅伤一半者可治先以大麦煮粥取浓汁温洗其肠以桑皮尖茸为线蘸花蕋石散缝肠伤口急于缝处涂活鸡冠血随以清油涂肠令润将肠轻轻纳入腹内外用生人长发宻缝腹伤口之里肉留外皮撒月白珍珠散以待生肌敛口若伤口大者不能外缝以陀僧膏防贴自溃脓即按溃疡门治法缝后勿惊笑以米饮少少饮之渐増待二十日后再吃浓粥调理而愈
　　三黄宝蜡丸
　　藤黄【四两制法见黎洞丸内】天竹黄【无眞者九转南星代之】
　　红芽大防　　　刘寄奴
　　血竭【各三两】　　孩儿茶
　　雄黄【各三两】　　朴消【一两】
　　当归尾【一两五钱】铅粉
　　汞　　　　　　　　【即水银】　　　乳香
　　麝香【各三钱】　　琥珀【二钱】
　　各研极细末称凖和一处将水银同铅粉在鐡锅内火上热研成末入前药内共研匀用炼净黄蜡二十四两放磁器内坐滚水中化开将药入内搅匀病重者每丸一钱病轻者每丸五分热黄酒调服倘受伤至重连服数次服药后饮酒出汗更妙又治一切恶疮以香油化开敷之甚效
　　【方歌】三黄宝蜡琥天竹大防儿茶消寄奴雄竭藤黄铅粉汞乳归麝碾去其粗蜡丸黄酒热调服外治恶疮油化敷能疗金疮伤损证续筋瘀散痛全无
　　黎洞丸
　　三七　　　　　生大黄
　　阿魏　　　　　孩儿茶
　　天竹黄　　　　血竭
　　乳香　　　　　没药【各二两】
　　雄黄【一两】　　　山羊血【五钱无眞者以小子羊鲜心血代之】
　　冰片　　　　　麝香
　　牛黄【各二钱五分以上各研细末】
　　藤黄【二两以秋荷叶露泡之隔汤煮十余次去浮沈取中
　　将山羊血拌入晒干】
　　取秋露水化藤黄拌药捣千余下如干加炼蜜少许为丸重一钱黄蜡封固每用一丸黄酒化服外敷亦用黄酒磨涂此药如在夏天修和取天落水拌之为丸
　　【方歌】黎洞金疮跌扑伤发背痈疽诸恶疮瘰疬刑伤疯犬齩蜂蛇蝎毒服敷良三七大黄冰麝魏儿茶天竹竭藤黄羊血牛雄黄乳没秋露和丸酒化强
　　桃花散【见发无定处血箭】
　　如圣金刀散【见足部脱疽】
　　生肌玉红膏
　　陀僧膏
　　八珍汤
　　独参汤
　　月白珍珠散【俱见溃疡门】
　　花蕋石散【见发无定处血痣】









　　箭头入肉【附毒箭】
　　箭头入肉钳不出解骨丸纳羊脂敷燋铜毒箭金汁解射菵中人蓝汁涂
　　【注】箭头嵌入肉内钳不出者宜解骨丸纳伤口内外用羊肾脂细嚼贴之觉痒忍之极痒箭头渐冒撼动拔出即以人尿洗之贴陀僧膏日换伤口自敛又有毒箭二种交广蛮夷用燋铜作箭镞甚毒人若中之才伤皮肉便闷脓沸烂而死急饮金汗外亦用金汁抹之若金汁一时不得即灌人粪汁并外敷之非此不能解毒也又一种以毒药喂箭名为射菵人若中之甚解急用葛氏方用蓝锭汁一盌灌之外亦用涂抹伤处一法用大豆猪羊血内服外敷解毒亦效又箭镞不出者捣鼠肝涂之或鼠脑捣涂即出
　　解骨丸
　　蜣螂　　　　　　　【研】　　　　雄黄
　　象牙末【各等分】
　　共和匀炼蜜为丸如黍米大纳伤口处
　　【方歌】解骨丸能拔箭镞蜣螂雄黄功效速象牙末加蜜炼丸大如黍米纳伤处
　　陀僧膏【见溃疡门】











　　鐡鍼入肉
　　鐡鍼入肉随气游走向心胸险可愁乌鸦翎灰酒调服膏贴鍼出始免忧
　　【注】凡鐡鍼误入肉中无眼者不动有眼者随气游走若走向心窝胸膛者险急用乌鸦翎数根炙焦黄色研细末酒调服一钱或二钱俱可外用神圣膏贴三五次其鍼自出前法用在一二日间效
　　神圣膏
　　用车脂辇油不拘多少研如膏调慈石末摊纸上如钱许贴之每日二换

</div>
    <div class="pagination">
<a href="御纂医宗金鉴_page324.html">上一页</a><span>...</span><a href="御纂医宗金鉴_page320.html">320</a><a href="御纂医宗金鉴_page321.html">321</a><a href="御纂医宗金鉴_page322.html">322</a><a href="御纂医宗金鉴_page323.html">323</a><a href="御纂医宗金鉴_page324.html">324</a><span class="current-page">325</span><a href="御纂医宗金鉴_page326.html">326</a><a href="御纂医宗金鉴_page327.html">327</a><a href="御纂医宗金鉴_page328.html">328</a><a href="御纂医宗金鉴_page329.html">329</a><a href="御纂医宗金鉴_page330.html">330</a><span>...</span><a href="御纂医宗金鉴_page326.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
