<!DOCTYPE html>
<html>
<head>
    <meta charset="UTF-8">
    <title>伤寒大白 - 第 7 页/共 36 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>伤寒大白 - 第 7 页/共 36 页</h1>
    <div class="content">　　身体烦疼，不能转侧，不呕不渴，寒湿之症也。脉虚而涩，寒涩之脉也。故用桂枝附子汤。

　　风湿相搏，骨节烦疼掣痛，不得屈伸，近之则痛剧，汗出短气，小便不利，恶风不欲去衣，或身微肿者，甘草附子汤。

　　此承上章寒湿身痛，而又化出近之痛剧，汗出短气，小便不利，恶风不欲去衣等症，故用甘草附子汤温经散湿。若用防风神术汤，则非矣。

　　太阳中风，脉浮紧，发热恶寒，身疼痛，不汗出而烦躁者，大青龙汤主之。若脉微弱汗出恶风者，不可服也。

　　此条详注烦躁。

　　太阳病，脉浮紧，无汗发热，身疼痛，八九日不解，表症仍在，此当发其汗。服药已微除，其人发烦热、目瞑，剧者必衄，衄乃解，所以然者，阳气重故也。麻黄汤主之。

　　此章千古错解。麻黄汤主之一句，在当发其汗下看。详注衄血。

　　阳明病，初欲食，小便反不利，大便自调，其人骨节疼，翕然如有热状，奄然发狂， 然汗出而解者，此水不胜谷气，与汗共并，脉紧则愈。

　　此言能食之阳明病，见小便不利，水必内停。其人骨节疼，有翕翕发热之表症，又有奄然发狂之里症，此即水谷之寒热，故必得 然汗出，则内停水谷之邪，与汗共并而解。然必得脉紧急有力，则能作汗自愈。

　　太阴中风，四肢烦疼，阳微阴涩而长者，为欲愈。太阴病脉浮者，可发汗，宜桂枝汤。

　　三阴经亦有伤寒中风，阳症脉长，有外传阳明之诊，故欲愈。若太阴病脉浮，则外传太阳，故可发汗，宜桂枝汤。

　　少阴病，身体痛，手足寒，骨节痛，脉沉者，附子汤。

　　此少阴经阴症身痛，也故用附子汤。

　　下利腹胀满，身体疼痛者，先温其里，乃攻其表。温里，宜四逆汤；攻表，宜桂枝汤。

　　此条厥阴经，里有寒而下利，表有邪而身痛也。里气虚寒，风寒得入而身疼痛，故先温其里，后攻其表。

　　麻黄汤 羌活汤 桂枝汤 三方见恶寒。加减法，俱详恶寒。

　　加减防风汤防风 荆芥 羌活 独活 川芎 甘草 生姜 芍药 大枣此方家秘治三时太阳经身痛头痛风湿等症。

　　桂枝人参芍药汤桂枝 人参 白芍药 生姜 甘草 大枣此方治里气虚寒，发汗后身仍痛，邪仍在，脉沉迟，不可再发汗，故以小建中汤加人参，扶元气以逐表邪。

　　黄 建中汤白芍药 甘草 桂枝 黄此方治表虚身痛，误汗亡阳者也。前以里气虚，不能逐邪外解而痛，故用建中汤加人参。

　　此以表气虚，不能卫外而痛，故用建中汤加黄 。一以人参、桂枝同建功于内，逐邪于外；一以黄 、桂枝同实表于外，固密卫阳。

　　四逆汤附子 干姜 广皮 甘草阴症身痛，四肢厥冷，以此方温里，加广皮，则阳气愈和。

　　理中汤 见漱水不咽。

　　阴症身痛，皆由中气虚寒，用理中汤，则阳气周流，表里通达。

　　犀角地黄汤生犀角 山栀 生地 赤芍药 当归尾 泽兰叶 荆芥 楂肉 牡丹皮 红花热邪不得外发，瘀热伏结血分，故发热面目皆黄，遍身疼痛。用此方清上焦之热，消上焦之血也。

　　桃仁承气汤 见蓄血。

　　人参白虎汤 见潮热。

　　羌活防风汤 见发黄。

　　防风神术汤 见头痛。

　　石膏神术汤石膏 熟苍术 甘草此湿温身痛之方。上部痛，加防风、荆芥、白芷、川芎；下部痛，加防己、秦艽、黄柏。

　　大青龙汤 见烦躁。

　　平胃发表汤 家秘治寒热胸满无汗症。

　　羌活 柴胡 干葛 枳朴 半夏 广皮理肺发表汤 家秘治寒热喘咳无汗症。

　　羌活 柴胡 干葛 枳壳 桔梗 桑皮上二方，家秘一以治胃主肌肉，胃家凝结，胃阳不得敷布作汗散邪；一以治肺主皮毛，肺受外邪，皮毛闭塞不得作汗。此二条不独治身痛，凡系散邪妙诀。足冷腰痛，加独活，夜间热，加升麻；汗少，加防风。

　　卷一

　　头痛

　　伤寒头痛，常痛不休，不比内伤头痛，时作时止。故伤寒头痛发热，三阳经者多。然三阳中，惟太阳经更多。故头痛身痛，恶寒发热，两足常冷，皆太阳表症也。无汗脉浮紧，北方冬月麻黄汤，南方羌活败毒散；有汗脉浮缓，北方冬月桂枝汤，南方加减防风汤合川芎汤。

　　少阳经头角痛，痛引耳前后，发热无汗，脉浮紧，柴胡防风汤；脉弦而数，寒热往来，合目自汗，呕而口苦，小柴胡汤。通加川芎入胆，上行头角。阳明经额前痛，痛连眼眶，脉洪而长，发热无汗者，葛根汤加葱白、白芷、升麻；有汗发热，脉洪而数，烦渴引水，白虎汤加葛根、白芷。若手足 多汗，大便不行，脐腹胀满，虽有头痛之表症，亦用大干葛汤下之。又有头痛鼻塞，咳嗽喘急，每夜寒热，此风寒入肺，即伤风头痛也，宜芎苏泻白散；若无汗恶寒，脉浮紧，加羌活。又有风温头痛，宜防风散加石膏、干葛。湿温头痛，宜防风神术汤。又有时常头风痛者，羌活、选奇汤。顽痰头痛，胸满恶心者，二陈汤加南星、海石饮家头痛，胸胁胀满，恶心呕吐，平胃二陈汤、导痰汤，甚者控涎丹，不愈再加瓜蒂散，搐鼻出黄水。又火痰头痛，栀连二陈汤加胆星。又有阴火头痛，四物汤加黄柏、知母。另有阴症头痛，此直中阴经之寒症，北方人有之，江浙则少。又有冒寒头痛，遇冷头痛，似阴症头痛，实非阴症寒痛，皆是内有痰饮积热，外遇寒冷搏击而痛也。

　　太阳之病，脉浮头项强痛而恶寒。

　　此合论太阳经表症，必脉浮头项强痛而恶寒，宜发汗者。

　　太阳病，头痛发热，汗出恶风者，桂枝汤主之。太阳病头痛发热，身疼腰痛，骨节疼痛，无汗而喘者，麻黄汤主之。

　　此分论太阳病中风、伤寒二症，各立方以主治也。

　　太阳病头痛，至七日以上自愈者，以行其经尽故也。若欲再传经者，针足阳明，使经不传。

　　针阳明，刺腕骨、余骨、合谷三穴也。言太阳病头痛发热之症，若七日以上行其经尽，自愈者则已。若不愈，针此三穴，使不传经。

　　伤寒不大便六七日，头痛有热者，与小承气汤。其小便清者，知不在里，仍在表也，须当发汗。若头痛者，必衄，宜桂枝汤。

　　不大便六七日，有里热，即头痛，亦宜小承气汤下之。但验其小便，若不赤，邪热未入里，须当发汗，故宜用桂枝汤。若服后头仍痛者，此热邪得桂枝之热，侵入阳明，必迫血从鼻而衄矣。宜桂枝汤句，应在须当发汗句之下。

　　太阳中风，下利呕逆，表散者，乃可攻之。其人 汗出，发作有时，头痛，心下硬满，引胁下痛，干呕短气，汗出不恶寒者，此表解里未和也，十枣汤主之。此条详注呕吐门。

　　阳明病，表里大热，烦渴引饮，头痛如破者，宜竹叶石膏汤。

　　阳明表里之症，当用干葛石膏汤。今因烦渴引饮，头痛如破，此火热上冲猛烈，故用竹叶石膏汤。

　　阳明头痛，不恶寒反恶热，大便实，宜调胃承气汤。

　　不恶寒反恶热，大便实，阳明里热症也。不用大承气者，微示头痛症不可大下也。

</div>
    <div class="pagination">
<a href="伤寒大白_page6.html">上一页</a><span>...</span><a href="伤寒大白_page2.html">2</a><a href="伤寒大白_page3.html">3</a><a href="伤寒大白_page4.html">4</a><a href="伤寒大白_page5.html">5</a><a href="伤寒大白_page6.html">6</a><span class="current-page">7</span><a href="伤寒大白_page8.html">8</a><a href="伤寒大白_page9.html">9</a><a href="伤寒大白_page10.html">10</a><a href="伤寒大白_page11.html">11</a><a href="伤寒大白_page12.html">12</a><span>...</span><a href="伤寒大白_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
