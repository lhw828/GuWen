<!DOCTYPE html>
<html>
<head>
    <meta charset="UTF-8">
    <title>素问要旨论 - 第 9 页/共 13 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>素问要旨论 - 第 9 页/共 13 页</h1>
    <div class="content">　　六气所复用药

　　治诸复者，风复治以酸寒，佐以甘辛，以咸泻之，以甘缓之。热复治以咸寒，佐以苦辛，以甘泻之，以酸收之，以辛苦发之，以咸软之。湿复治以苦热，佐以酸辛，以苦泻之，燥之泄之。

　　火复治以咸冷，佐以苦辛，以酸收之，辛苦发之。发表不远热，无犯温凉。少阴同法。燥复治之辛温，佐以苦甘，以苦泻之，以酸补之。寒复治以咸热，佐以甘辛，以苦坚之。

　　复者，有胜而有复也。（新添）假令少阳下降，肺气承之，金乃受邪，病喘咳头痛。肺金生水，邪传入肾，病脐腹痛，腿脚肿痛，身寒。水为金之子，水克火，金水相生，子母同制于火，乃子救于金母也，此名复也。治者补其子，折其肝气也。风复者，治以酸寒，佐以甘辛，以咸泻之，以甘缓之。木胜则土气受邪，土生金，为子者。治以酸寒者，酸补金，寒去热。更以辛甘佐之，甘者补脾，泻火之盛势，辛佐肺气，泻其邪气。以咸泻之者，脾宜食之，肾者胃之机关，咸柔和之性，以利机关也。其余湿火燥寒，治之皆若此也。

　　（旧经）凡治诸胜复者，以寒治热，以热治寒，以清治温，以温治清，以酸收散收缓，以辛散抑散结润燥，以甘缓急，以咸软坚，以苦坚脆，以燥除湿，泻盛补衰，以平为期，必安其气，而病已矣。有胜至而未复者，上胜下俱病，以地名之，病上胜，其方顺地气而逆天气，下胜上俱病者，以天名之，病下胜，其方顺天气而逆地气为制。复至则不以天地异名，悉如复气为法。然胜复之变，虽有常位，而气无必至。上三气，天主之，胜之常也，下三气，地主之，复之常也。有胜则复，无胜则否。胜至则复，无常数也，衰乃止耳。复已而胜，不复则害，此伤生也。复而反自病者，谓居非其位，不相得也。大复其胜，则主胜之，故反病也。所谓二火在泉，居其水位，谓司天金居其火位也，余气则否也。然治气胜者，随微制甚，制气复者，和以平调，暴者泻盛补衰，其气自平。而以主客之气胜而无复，所谓阴阳自有盛衰之故也。

　　主胜为逆，客胜为从，上下之道也。巳亥上角，客胜则耳鸣掉眩，其则咳，主胜则胸胁痛，舌难以言。子午上征，居臣位，客胜则鼽嚏，颈项强，肩背瞀热，头痛少气，发热，耳聋目瞑，甚则 肿，血溢，疮疡，咳喘，主胜则心热烦躁，甚则胁痛支满。丑未上宫，客胜则首面 肿，呼吸气喘，主胜则胸腹满，食已而瞀。寅申上征，客胜则丹疹外发，及为丹 疮疡，呕逆，喉痹，头痛，嗌肿，内为螈 ，主胜则胸满，咳仰息，甚而有血，手热。卯酉上商，金居火之位上，火气上行，则清复内余，则咳衄嗌塞，心膈中热，咳不止而白血出者死。（浅淡红色血，似肉似肺，是白血也。）辰戌上羽，客胜则胸中不利，而出清涕，感寒而咳，主胜则喉嗌中鸣。（在泉主客，）

　　寅申下角，客胜则大关节不利，（所谓腰脊也。）内为痉强拘 ，外为不便，主胜则筋骨繇，腰腹时痛。卯酉下征，（火居水位之上，水曰下流，故有客胜之理。相火同候。）客胜则腰痛，尻股膝髀 足皆病，瞀热以酸， 肿，不能久立，溲便变，主胜则厥气上行，心痛，发热，膈中，众痹皆作，发于 胁，魄汗不藏，四逆而起。辰戌下宫，客胜则足痿下重，便溲不利，湿客下焦，发而濡泄，及为肿隐曲之疾，（是谓隐蔽委曲之处。）主胜则寒气逆满，饮食不下，甚则为疝。巳亥下征，客胜则腰腹痛，反恶寒，甚则下白溺白，主胜则热反上行，而客于心，心痛发热，格中而呕。少阴同候。子午下商，客胜则清气动下，少腹坚满而数便泻，主胜则腰重腹痛，少腹生寒，下为骛溏，（是谓鸭溏之候也。）则寒厥于肠，上冲胸中，甚则喘，不能久立。丑未下羽，客主俱水，则寒复内余，病腰尻痛而屈伸不利，股胫足膝中痛。

　　凡治主客之胜者，举下抑高，补衰泻盛，适气同异，主客气相得，则逆所胜气以治之，气不相得，则顺其不胜气以治之。逆者，主治之法也。然客者，天之六气行乎主位之上，主者，地之六气在于客气之下。客气动而不息，每一岁二气司天地，四气为左右之间气，随主气之所在，居无常位。主气静而守位，永定无移，常以木为初气，火为二气，相火为三气，土为四气，金为五气，水为终气。凡此六气之中，各有主客之胜，经唯言天地主客之胜者，以举水火二位，余皆可知也。故经曰木位之主，其泻以酸，其补以辛，火位之主，其泻以甘，其补以咸，土位之主，其泻以苦，其补以甘，金位之主，其泻以辛，其补以酸，水位之主，其泻以咸，其补以苦。厥阴之客，以辛补之，以酸泻之，以甘缓之，少阴之客，以咸补之，以甘泻之，以酸收之，太阴之客，以甘补之，以苦泻之，以甘缓之，少阳之客，以咸补之，以甘泻之，以咸软之，阳明之客，以酸补之，以辛泻之，以苦泻之，太阳之客，以苦补之，以咸泻之，以苦坚之，以辛润之。开发腠理，致津液，通气也。

　　适主客之胜，而补泻也。所之妙道，不可不通矣。

　　卷第五

　　六步气候变用篇第六

　　其标：厥阴、少阴、太阴、少阳、阳明、太阳。其本：风、热、湿、火、燥、寒。其时之常：和平、暄、埃溽、炎暑、清劲、寒 。其用之常：风府璺启、火府舒荣、雨府员盈、热府出行、司杀府庚苍、寒腑归脏。其化之常：生而风摇、荣而形见、化而云雨、长而蕃鲜、收而雾露、藏而周密。德化之常：风生终肃、热生中寒、湿生终注雨、火生终蒸溽、燥生终凉、寒生中温。毛、羽、裸、羽、（溥明羽翼，蜂螗之类。）介、鳞。布政之常：生、荣、濡、茂、坚、藏。令行之常：挠动迎随、高明焰曛、沉阴白埃晦瞑、光显彤云而曛、烟埃霜肃，劲切凄鸣、刚固坚芒而立。气变之常：飘怒大凉、大暄而寒、雷霆注烈、飘风燎霜、散落而温、寒雪冰雹白埃。

　　卷第五　六步气候变用篇第六

　　六气六化为病

　　厥阴所至，为病里急，筋缓缩也。支痛， 戾，胁痛，呕泄吐逆。（厥阴者，风木之病，肝胆之气，二脏所受也。木者风化，以风为本，以厥阴为标也。又，阳明、厥阴，不从标本，从乎中气。然阳明本燥，标为阳，厥阴以风为本，标为阴，标本不同也，乃从其中气。中气者，厥阴之上，风气治之，中见少阳，经曰热即生风，治风者，治于风热，又曰风淫于内，治以辛凉，皆治于中见也。）少阴所至，为疡疹身热，恶寒战栗，惊惑悲笑谵妄，衄 。（血污也。少阴君火，热之化也。足少阴肾，手少阴心也。少阴君火，以热为本，以少阴为标。少阴、太阳，从本从标。

　　少阴乃肾经，太阳乃膀胱经，肾与膀胱，为表里之经也。手与手合，足与足合者，为中气。少阴以热化为本，其标阴，太阳以寒化为本，其标阳，标本不同，遂从标从本也。）太阴所至，为积饮痞隔， 满，霍乱吐下，体重 肿。（肉如泥，按之不起。太阴乃湿土所化，以湿为本。足太阴脾，手太阴肺也。太阴与少阳，从本，然太阴本湿，其标阴，少阳其本热，其标阳，标本皆同，遂从本也。太阴与阳明为表里，手与手合，足与足合者，为中气。经曰：木为主，泻以酸，补以辛，金为主，泻以辛，补以酸。）少阳所至，为嚏呕疮疡，喉痹呕涌耳鸣，惊躁瞀昧，（目不明也。）暴注 ，暴病暴死。（少阳热化，相火之气也，三焦经也。少阳、太阴，从本也。少阳之本火，其标少阳，太阴之本湿，其标阴，二脏本末同，故从本也。手太阳三焦，手太阴肺，足少阳胆，足太阴脾，皆从本。经曰：火淫所胜，平以咸冷，佐以苦甘，湿淫所胜，平以苦热，佐以酸辛。）阳明所至，为鼽嚏，浮虚肿，皴揭，鼽尻阴股膝髀 足病也。（以上皆燥本病也。

　　阳明燥化，又为清化，卯酉之气，肺与大肠之病也，以燥为本。阳明与厥阴，不从标本，从乎中气。阳明之上，燥气治之，中见太阴，厥阴之上，风气治之，中见少阳，皆从中气之化也。足阳明胃，足厥阴肝，手阳明大肠，手厥阴心包络，阳明燥为本，性寒，阳为标，厥阴以风为本，化为热，标为阴，标本不同，反得中气之化也。）太阳所至，为屈伸不利，腰痛，寝浸汗，痉，流泄禁止。（太阳所至，寒水之化，肾与膀胱病，是以寒为本也。其伤者，为足太阳膀胱之受，为水之化也。皆传足经，不传手经，为从足经受也。六日遍足经也，叔和云：出至风门，过太阳。七日之内见脱，厄，六日已至风门，辰为太阳，七日过也。此标本表里之说者，前少阴已说也。）

　　凡此诸变，皆随德化政令变用而布之，各随阴阳所在之分，而变生其病也。故经曰：风胜则动，热胜则肿，（然热气盛，则为丹瘭，热胜血，则为痈脓，热胜骨肉，则为 肿也。）燥胜则干，（燥于外则皮肤皴揭，燥于内则积血枯干，燥于气及津液，则肉干而皮着于骨也。）寒胜则浮，（虚肿也。）湿胜则濡泄，甚则水闭而 肿也。随气所在，以言其变耳。

　　卷第五　六步气候变用篇第六

　　六气施用

　　夫六气之用，各归不胜，而为化矣。太阴雨化，施于太阳，太阳寒化，施于少阴，少阴热化，施于少阳，少阳火化，施于阳明，阳明燥化，施于厥阴，厥阴风化，施于太阴，各命其所在，而征之也。

　　卷第五　六步气候变用篇第六

　　所在傍通

　　司天之化：风、热、湿、火、燥、寒。司地之化：酸、苦、甘、苦、辛、咸。司运之化：苍、君火不主运、 、丹、素、玄。间气之化：动、灼、（君火不名，名居气也。）柔、明、清、藏。凡此之化，司天者在乎上，司地者在乎下，司运者在乎中，间气者纪其步。客行主之上，主在客之下，五运更始，而终期日，度之亦然。上盛下衰则天气下降，下盛上衰则地气上升。升极则降，降极则升，升降不已，而变化之为用也。变者物之初，极者病之始也，化者，布化而物之生也。随其所在，阴阳盛衰，气之同异，故万物生化。岁有宜否、薄浓、多少，化而不等也。然五虫之类，岁有胎孕不育，制之不全者，随其司天在泉气所制之也。同天者静而不育，化生者少，所谓天自抑之也，同地者育而化多，司地所胜者耗而不成，运乘其胜则甚也。地所制者制其形也，天所制者制其色也，随胜天之色而制之也。故经曰：地气制己胜，天气制胜己，天制色，地制形，此之谓也。

　　夫五虫者，毛羽裸介鳞也，以应木火土金水之化也。五虫之长者，麟凤人龟龙也。凡诸有形，行飞走喘息之类，各有胎生、化生、湿生、卵生，悉宗乎五虫之类也。凡此者，生气根于身中，地无根系，所谓动物，以神为主，命曰神机。此等之外，金玉土石草木之类，悉宗气味色也。凡此之类，则气根于外，生源系地，所谓植物，以气为主，命曰气立。然神机、气立，悉由天真之气化与变也。气化则物生，气变则物易，气盛则物壮，气弱则物衰，气绝则物死，皆随气之所在盛衰，而为变化之用也。故万物元有生，元有成，元有死，元有盛衰不齐。其化者，悉由所在之气使然也。岁有气立生化薄浓少多不同者，盖随其天地气之同异，而以制之也。异者，寒与热殊，燥湿之异，温清不同也。凡寒热燥湿温清之类毒药，皆由五行标盛暴烈之气所化。若异司之气者，不生而化少也。五味、五色、五谷者，若司地之气所胜之类不生化少，运乘其胜则甚也。同天地之化者，浓而化多，同天地化多之谷，命曰岁谷。木司天地，木火同德，元相胜克，则气专正而化淳，则不兼化间谷。岁谷者，苍丹也。金司天地，金火合德，化素丹，为岁谷，兼化 ，为间谷，以间上下金火之克伐也。水司天地，水土合德，化玄 ，为岁谷，上下虽有胜克，寒湿不为大忤，兼化素，为间谷，而间水土之克伐也。然万物变化，皆以气而为用，故经曰出入废则神机化灭，升降息则气立孤危，斯之谓也。夫天地之气，神明之用，正则化而物生，邪则变而病作，五星应见，万物皆由，人亦从之也。

　　司天之变者，巳亥岁上角风胜，则太虚埃昏，云物飞动，民病胃脘当心而痛，上支两胁，膈咽不通，饮食不下，舌本强，食则呕，冷泄，腹胀，溏泄，瘕，水闭。病本于脾，冲阳绝，死不治。子午岁上微热胜，则怫热大至，火行其政，民病胸中烦热，嗌干，右 满，皮肤痛，寒热咳喘，唾血血泄，鼽衄嚏呕，溺色变，甚则疮疡 肿，肩背臂 及缺盆中痛，心痛，肺 ，腹大满膨膨而喘咳。病本于肺，尺泽绝，死不治。丑未岁上宫湿胜，则沉阴且布，雨变枯槁，民病 肿骨痛，阴痹，阴痹者，按之不得，腰脊头项痛，时眩，大便难，阴气不用，饥不欲食，咳唾则有血，心如悬。病本于肾，太溪绝，死不治。寅申岁上征火胜，则温气流行，金政不平，民病头痛，发热恶寒而疟，热上，皮肤痛，色变黄赤，传而为水，身面 肿，腹满仰息，泄注赤白，疮疡，咳唾血，烦心，胸中热，甚则鼽衄。病本于肺，天府绝，死不治。卯酉岁上商燥胜，则木乃晚荣，草乃晚生，筋骨内变，民病左 胁痛，寒清于中，感而疟，大凉革候，咳，腹中鸣，注泄 溏，名木敛，生菀于下，草焦上首，心胁暴痛，不可反侧，嗌干面尘，腰痛，丈夫 疝，妇人少腹痛，目，皆疮 ，痤痈，蛰虫来见。病本于肝，太冲绝，死不治。辰戌岁上羽寒胜，则寒气反至，水且冰，血变于中，发为痈疡，民病厥心痛，呕血血泄，鼽衄，善悲，时眩仆，运火炎烈，雨暴乃雹，胸腹满，手热肘挛腋肿，心澹澹大动，胸胁胃脘不安，面赤目黄，善噫，嗌干，甚则色，渴而欲饮。病本于心，神门绝，死不治。

　　司天之气补泻用药歌曰：土位甘和药，辛温本治金，木酸凉味好，火苦水咸分。肝木主酸，心火主苦，肺金主辛，肾水主咸，脾土主甘。补泻歌曰：司天风胜药凉辛，辛补酸泻病自安，火主甘泻咸补命，土言苦泻补甘欢，金辛味泻酸宜补，水主泻咸苦补痊。此是上工医未病，药归五脏体同天。假令东方肝病，以酸泻之，以西方辛补之。西方金病，以辛泻之，以东方酸补之。南方火病，以甘泻之，以北方咸补之。北方肾病，以本位咸泻之，以南方苦补之。中央土病，以苦泻之，以本位甘补之。

　　司天之气，风淫所胜，平以辛凉，佐以苦甘，以甘缓之，以酸泻之。（东方本性酸，以西方辛味补之。辛凉者，风以热为中见之藏也，兼风木春和之气，以凉为用。佐以苦甘，苦者补肾泻脾，又恐春木旺，以甘补土气，甘能缓之。以酸泻之者，肝木得辛补，兼木旺生风，恐伤脾土，是以甘缓之，酸泻肝之旺气也。）热淫所胜，平以咸寒，佐以苦甘，以酸收之。（少阴君火之热，乃君天有德之火，平以咸寒者，咸泻肾水，寒平火热。佐以苦甘，甘者泻心火补脾土。以酸收之，经曰心苦缓，急食酸以收之也。）湿淫所胜，平以苦热，佐以酸辛，以苦燥之，以淡泄之。（太阴脾土之湿，乃中央脾土之化也，平以苦热者，经曰脾苦湿，急食苦以燥之。湿淫者，温气溢于内，皆为肿满，除其肿满者，其在上者，以苦吐之，在下者，以苦泄之。苦热者，或出汗也。佐以酸辛者，以酸收之，以辛润之，为苦燥，急以酸收敛，湿气肿满，辛润燥。以淡泄之，平淡之味，通利小便，渗泄利水道也。治湿之病，不利小便，非其治法也。）湿上甚而热，治以苦温，佐以甘辛，以汗为故而止。（身半以上，湿气有余，火气复郁。郁湿相搏，则以苦温甘辛之药，解表发汗而祛之，除其病。）火淫所胜，平以酸冷，佐以苦甘，以酸收之，以苦发之，以酸复之。热淫同法。（前君火之热化皆同，更不复解。）

　　燥淫所胜，平以苦湿，佐以酸辛，以苦下之。（燥者，西方肺金之化也。苦湿者，详经之说，苦温也，肺苦气上逆，急食苦以泄之。苦者，补肾水，泻脾土，乃泻母补子。左以酸辛者，以酸收辛润之，辛泻酸补，正补泻其肺，以平为期。以苦下之者，故以苦温渗泄之也。）寒淫所胜，平以辛热，佐以甘苦，以咸泻之。（太阳寒水，肾病之主也，平以辛热者，肾宜食辛，肾苦燥，急食辛以润之，辛润其燥。辛热者，冬寒为用，以宜服热。恐辛热过极，木气有余，遂以甘苦佐之。

　　以酸缓其中，苦微燥之，苦补其肾也，以平为期。）

　　邪反胜天者，清反胜温，治以酸温，佐以甘苦。（谓厥阴在泉，风司于地，清反胜之。治以酸温，以酸泻其厥阴木。佐以甘苦者，以肝宜食甘缓之，脾宜食苦燥之，甘苦和之，以平为期也。）

　　寒反胜热，治以甘热，佐以苦辛，以咸平之。（少阴在泉，热司于地，谓为卯酉金司天，火司地也，以此地邪胜也，治以同前说。）热反胜湿，治以苦冷，佐以咸甘，以苦平之。（太阴在泉，湿司于地，辰戌之岁也。水司天，丑未土司地，土湿胜，反热于天，治以苦冷，泻脾土之气。佐以咸甘，咸泻水气，以甘缓之。以苦平之者，苦泻土而补水也。）寒反胜热，治以甘热，佐以苦辛，以咸平之。（寅申之岁，火司于地，寒反胜热也。治以甘热者，热者缓其寒，甘补其脾土也。

　　佐以苦辛者，苦燥辛润，和其肾水。以咸平之者，咸泻心火，补肾水，以平为期。）热反胜燥，治以辛寒，佐以苦甘，以酸平之，以和为利。（子午之岁，燥司于地，性恶热而畏寒，治以辛寒者，寒和其热，辛润之也。恐辛寒过极，伤肺经，遂乃佐以苦甘者也，苦以燥，甘以缓。以酸收之，以和为平。）热反胜寒，治以咸冷，佐以甘辛，以苦平之。（丑未之岁，太阳司地，乃辰戌寒司地也，热反胜之，治以咸冷者，咸泻肾水，补心火也。佐以甘辛者，辛散甘缓。辛咸二味，恐伤其肾水肺金，复以苦燥平之，以和为期。）

　　司地变者，寅申岁下角风胜，则地气不明，平野昧，草乃早秀，民病洒洒振寒，善伸数欠，心痛支满，两胁里急，饮食不下，膈咽不通，食则呕，腹胀善噫，得后与气则快然如衰，身体皆重。卯酉岁下征热胜，则焰浮川泽，阴处反明，民病腹中肠鸣，气上冲胸，喘不能久立，寒热，皮肤痛，目瞑，齿痛 肿，恶寒发热如疟，少腹中痛，腹大，蛰虫不藏也。辰戌岁下宫湿胜，则埃昏岩谷，黄反见黑，至阴之交，民病积饮，心痛，耳聋，浑浑，嗌干肿喉痹，阴病血见，少腹痛肿，不得小便，病冲头痛，目似脱，项似拔，腰似折，髀不可以回， 如结， 如别。巳亥岁下征火胜，则焰明郊野，寒热更至，民病注泄赤白，少腹痛，溺赤，甚则便血。少阴同候。子午岁下商燥胜，则 雾清瞑，民病喜呕，呕有苦，善太息，心胁痛，不能反侧，甚则嗌干面尘，身无膏泽，足外反热。丑未岁下羽寒胜，则凝肃惨栗，民病少腹控睾引腰脊，上冲心痛，血见，嗌痛颔肿。

　　诸气在泉，风淫于内，治以辛凉，佐以苦甘，以甘缓之，以辛散之。热淫于内，治以咸寒，佐以甘苦，以酸收之，以苦发之。湿淫于内，治以苦热，佐以酸淡，以苦燥之，以淡泄之。火淫于内，治以咸冷，佐以苦辛，以酸收之，以苦发之。燥淫于内，治以苦温，佐以甘辛，以苦下之，以辛润之。寒淫于内，治以甘热，佐以苦辛，以咸泻之，以苦坚之。

　　邪反胜地者，清反胜风，治以酸温，佐以苦甘，以辛平之。寒反胜热，治以甘热，佐以苦辛，以咸平之。热反胜湿，治以苦冷，佐以咸甘，以苦平之。热反胜燥，治以辛寒，佐以苦甘，以酸平之，以和为利。热反胜寒，治以咸冷，佐以甘辛，以苦平之。凡此淫邪在内也者，淫者，溢也，子母相生，皆为淫溢也。胜者得地而太过，别刑克也。假令心火太旺，更治肝气，所生乃子母相生，皆为淫溢之病治也。别无刑克，相生独味者，为胜之治也。淫反胜复者，补泻皆取前五运六气歌治法用之。肾为胃关，脾与胃令软，假咸柔软而以利其关也。胃气乃行，脾气方化，故宜味与众脏不同也。

　　五脏补泻：肝木酸泻辛补，心火甘泻咸补，脾土苦泻甘补，肺金辛泻酸补，肾水咸泻苦补。

　　五脏互换苦急：肝苦急，急食甘以缓之，心苦缓，急食酸以收之，脾苦湿，急食苦以燥之，肺苦气上逆，急食苦以泄之，肾苦燥，急食辛以润之。

　　五脏所宜：肝宜食甘，心宜食酸，肺宜食苦，脾宜食咸，肾宜食辛。

　　凡天地淫胜，不必皆然，随气盛衰，变生其病。盛则淫胜，己气则衰，则己所不胜邪反胜。

　　邪无有盛衰，以平为期，病无由起。推其至理，命其所在，而可征矣。

　　凡天之六气所至，则人脉亦应之而至也。气至而脉应者，是谓平和之脉，故曰天和六脉也。

　　岁厥阴所至，其脉弦软虚而滑，端直以长，是谓弦，风之性也，木之象也。实而强则病，不实而微亦病，不端直长亦病，不当其位亦病，位不能强亦病。岁少阴所至，其脉钩，来盛去衰，如偃带钩，是谓钩，暑气之性，火之象也。来不盛去反盛则病，来盛去盛亦病，不偃带钩亦病，不当其位亦病，位不能钩亦病。岁太阴所至，其脉大而长，往来远，是谓长，湿之性也，土之象也。

　　大甚则病，长甚则病，不大不长亦病，不当其位亦病，位不能大长亦病也。（经言此脉在太阳所至之下，其气亦安，今易于此尔。）岁少阳所至，其脉大而浮，（浮，高也。大谓稍大于诸位脉也。）热之性也，火之象也。大浮甚则病，浮而不大亦病，大而不浮亦病，不当其位亦病，位不能浮大亦病。岁阳明所至，其脉短而涩，（往来不利，是谓涩，往来不远，是谓短。）燥之性也。短甚则病，涩甚则病，不短不涩亦病，不当其位亦病，位不能短涩亦病。岁太阳所至，其脉沉，（沉，下也。）按之乃得，（下于诸位脉。）寒之性也，水之象也。沉甚则病，不沉亦病，不当其位亦病，位不能沉也病。

　　凡此天和六脉，所至之状，咸有归旨，天之道也。然厥阴风木主肝，故其脉弦，少阴君火主心，故其脉钩，太阴湿土主脾，故其脉大而长，少阳相火主心包络，故其脉大而浮，阳明燥金主肺，故其脉短而涩，太阳寒水主肾，故其脉沉。经云太阴所至其脉沉，太阳所至其脉大而长者，误也。非谓古圣之误，乃传写者互书之过也，乃校正补注亦不明斯之道矣。不详土火而长远，水性下流，其义昭矣。或曰：太阳旺五月六月，其脉洪大而长，以谓此太阳之脉如此也。此乃地之六脉也，是以岁中六位脉气盛衰而言太少，以为三阴三阳，非谓天和六脉，应标本之阴阳也。

　　察阴阳所在而调之，以平为期。正者正治，反者反治。阴病阳不病，阳病阴不病，是为正病，则正治之谓也，以寒治热，以热治寒。阳位已见阳脉，阳位又见阴脉，是谓反病，则反治之谓尔，以寒治寒，以热治热，故曰反者反治。论言人迎与寸口相应，若引绳，大小齐等，命曰平脉者，寸口主中，人迎主外，两者相应，俱往俱来，若引绳，大小齐平，如拽绳平齐，曰平脉。春夏则人迎微大，秋冬则寸口微大，名曰平脉。

　　司天不应脉，北政少阴在泉，则寸口不应，（卯酉二年，两手寸口不应。）厥阴在泉，则右寸不应，（寅申二年，君火在右。）太阴在泉，则左寸不应，（君火在左。）少阴在泉者，（丙子、庚戌、壬子、戊午年。）两手寸口不应，司天者，尺不应。（厥阴司天，右尺不应，太阴司天，左尺不应。）南政少阴司天，（甲子、甲午。）则寸口不应，（面南行令，君火在上，两手寸口不应。）厥阴司天，（己巳、己亥。）则右寸口不应，太阴司天，（己未、己丑、壬未三年。）则左寸不应，（君火在左。）在泉者，尺不应也。（少阴在泉，二尺不应，厥阴在泉，右尺不应，太阴在泉，左尺不应，皆君火在近，位不应也。）诸不应者，反诊则见矣。（不应为脉沉下者，仰手而沉，覆手则沉为浮也，细为大也。

　　反诊者，翻手合手诊之，大为少，小为大。）

　　经曰：天地之气，胜复之作，不形于证候。诊脉法曰：天地之变，无以脉诊，此之谓也。又曰：随其气之所在，期于左右，从其气则和，逢其气则病。迭移其位者病，失守其位者危，寸尺交反者死，阴阳交者死。谓阴阳交者，谓岁当阳在左而交于右，谓岁当阴在右而交于左，若交者死。若左右独然非交，是谓不应，惟寅申、己亥、辰戌、壬未八年有应也。谓寸尺反者死，谓岁当在寸而反见于尺，谓岁当在尺而反见于寸，若寸尺反者死。若寸尺独然非反，是谓不应，惟子午、卯酉四年应之。今根据《素问》正经直言图局，又言脉法，先立其年，以知其气，左右应见，然后乃言死生也。

　　凡三阴司天在泉，上下南北二政，或左或右两手寸尺不相应，皆为脉沉下者。仰手而沉，覆手则沉为浮，细为大也。

</div>
    <div class="pagination">
<a href="素问要旨论_page8.html">上一页</a><span>...</span><a href="素问要旨论_page4.html">4</a><a href="素问要旨论_page5.html">5</a><a href="素问要旨论_page6.html">6</a><a href="素问要旨论_page7.html">7</a><a href="素问要旨论_page8.html">8</a><span class="current-page">9</span><a href="素问要旨论_page10.html">10</a><a href="素问要旨论_page11.html">11</a><a href="素问要旨论_page12.html">12</a><a href="素问要旨论_page13.html">13</a><a href="素问要旨论_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
