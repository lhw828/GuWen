<!DOCTYPE html>
<html>
 <head>
  <meta charset="utf-8"/>
  <title>
   疡医大全 - 第 127 页/共 163 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   疡医大全 - 第 127 页/共 163 页
  </h1>
  <div class="content">
   如顶平脚阔，浆水不满足，用十全大补汤加木香、干姜治之。灌脓时色白如水晶，内无脓者，宜内托散加丁香、干姜，木香散加糯米、人乳酒服。（歌曰：痘色虚明似水晶，莫将此痘看为轻，十一二日防痒塌，十四五日命须倾。）喜泰顺曰：六七日之期，须候浆行半足，虚疮方见分明。毒重而壅遏者，干枯退缩，紫艳黑陷；气盛而起发者，饱满荣光；血虚而不附者，根窠不紧不华；气虚而不会者，顶陷不尖而软。头面行浆而四肢未起，见之切莫慌张；腿 发泡而脸额焦枯，见之且休欢喜。既已惧其发呛，且又虑其喘急；发呛愁其失声，喘急恐其腹胀。饮食不多，或至脏虚而内陷；水浆频进，恐来泄泻而发颠。调理失宜，倒戈反掌，热甚烦渴，到此休以实论。再加溏泄，此时断作虚看，大用参、苓、姜、蚕、木香等剂。热甚烦渴亦有热泻，何可概为虚论？但热毒郁遏，身必壮热，点必红紫结实碍手，唇必焦裂，粪必恶气冲人，宜用大黄、石膏、川连等药以清其毒。若是无分皮肉，一般红肿头大如瓜，音哑作呛，寒战切牙，谵语妄言，手寻衣领，食不下咽，此死候也。
　　
　　
　　卷三十二　痘疹部（中）结靥三朝生死诀
　　聂九吾曰：痘出八九日，脓浆充满，颜色苍蜡者上也。若无他证，勿药可也。然痘出稠密而脓不甚满者，至此时饮食多减，痰涎多盛，宜用养胃开痰汤。（人参、白术、白茯苓、炙甘草、莲肉、陈皮、半夏、山药、桔梗、楂肉煎温服。灌脓时忌用术、苓、半夏，恐其干燥津液，脓浆不行也。至此时浆靥时可用矣。渴者去半夏加麦冬、北五味，吐逆加藿香、砂仁。）结靥其色蜡黄，一二日从头至两腿皆靥，由胸腹至脚背和额上一齐皆靥，落而愈者吉。结靥时寒战或手足颤掉气败者，死。（急用补助气血，养脾胃药救之。）结靥时遍身皆臭烂，如臭饼臭不能近，目中无神者，死。结靥时遍身发痒，抓破无脓，皮卷如豆壳者，死。痘疤应落不落者，乃火盛也。宜柴苓汤加辰砂六一散，用蜜水调服，外用滑石末敷之。痘靥不脱不渴，寒战切牙者，属虚寒也，宜木香散。作痒者，白芷、当归、蝉蜕治之。痘疮灌浆已满，热毒已解，至收靥时，有数日不焦者，只看痘色如初，无妨。（用八珍汤加牛蒡子、木通补脾利水自安。）痘后疤痕雪白，并无血色者，亦急用补助气血，养脾胃，庶几可治。此时有咳逆者，（欲呼呃逆。）胃气上越也。取真黄土鼻边闻之，立止。
　　此时浆满或为寒所薄，一时痘俱紫黑，如紫葡萄色，必惊恐，急以上好肉桂磨汤或煎服，立见如旧。有寒战切牙者，此真气外发而内虚寒也。宜建中汤大补之。（人参、蜜炙黄 、白术、归身、川芎、附子、炮姜、肉桂、炙草、丁香、生姜一并同煎温服，一服立止，甚者不过二服。
　　收靥后寒战切牙者，同此方调治。或谓寒战切牙之证，有热有寒，如痘色红紫齐涌，掀发身热，烦躁作渴，大便秘，小便赤涩，脉来洪数者，热也。盖胃热则切牙，肺热则寒战也。如痘色淡白，皮薄顶陷，身凉恶寒，大小便利，脉来沉迟者，寒也。盖胃寒则切牙，肺寒则寒战也。此说当矣。然此证属寒者十九，属热者十一，见于七八日之前，尤间有热属者，见于七八日之后，其热属者寡矣，是以不为热者立方。）九日十日间，脓浆足而色苍蜡者，必且发热熏蒸，此回水之候也。盖真阳运化其水，自然消烁而收靥矣，此虚寒证也。必身凉而手足冷，须大补气血而助之收结，宜用温表调中汤。（人参、白术、白茯苓、官桂、蜜炙黄 、川芎、归身、炙甘草、炮姜、防风、白芷、丁香、附子、生姜一片，同煎温服。）其有发热蒸蒸而当靥不靥者，毒瓦斯未解也。退其热则痘自收，宜用清表散毒汤。（地骨皮、麦冬、花粉、牛蒡、连翘、当归、猪苓、泽泻、黄芩、木通、生甘草，水煎温服。或用砂糖半酒杯、百沸汤调作一碗温服，谓之甘露回天饮，能令热退痘亦收好，但毒盛者未必效。）调治吐泻，分别寒热用药，俱同前。痘靥时有外溃而脓水淋漓者，谓之水靥，宜用新瓦为末，筛令极细，用绢袋包扑患处，若干痂堆不落，内又窨脓，即以瓦粉用鸭蛋调敷，立收而落。（此浆满热极而溃也。）当靥时或忽然腹痛者，其痛着在中脘，此热毒凝滞，瘀血作痛也。用消毒散血汤。（牛蒡、生白芍、桃仁、大黄、红花、没药、乳香水煎，一服立止。又有中恶忽然腹痛者死。）结痂浓实无他证者，不必服药。结痂后发热或烦渴者，当辨其虚实寒热调治，发热壮盛，胸腹手足头面俱热，大便秘涩，小便赤涩者，余毒盛也，即当解毒，大连翘饮主之。若解毒迟，则痂落后必发痈毒。（连翘、牛蒡、柴胡、当归、赤芍、防风、木通、车前子、荆芥、黄芩、滑石、山栀、甘草、蝉蜕同煎。大便秘者加酒炒大黄。）若其发热稍缓，头热面不甚热，手心脚心热，手背脚背不热，精神困倦，大小便利者，虚热也。宜补中益气汤。（人参、黄 、白术、归身、柴胡、升麻、川芎、炙甘草、陈皮，渴者加麦冬、五味子同煎服。）痂落还元后，或痂落一半后，忽然遍身大热者，余毒欲发痈也。或手足四肢，头项胸背有一二处热甚者，即痈之所在也。
　　此在浆脓不满而结痂浮薄者，速收速落者多有之，急宜用大连翘饮以退其热，大便秘者加酒炒大黄微利之。如热不退，须连服几剂，必须热退身凉，痈毒方可内消。此时又有忽然头顶大痛者，余毒上攻也。或因多服热药所致，若不急治，其毒必注于两目，而目病大作矣。宜用大连翘饮去木通、车前、滑石，加升麻、桔梗、川芎、薄荷服数剂，以解上攻之毒，庶可免目患。痂落后有精神困倦，饮食减少，胸腹头顶手足心发热而烦渴者，内虚也。仍用补中益气汤主之。或有虽不发热而倦怠嗜卧，不思饮食，或手足冷，或津液少而渴，或瘢白不红，（血虚危证。）皆内虚之候也。亦宜补中益气汤调治，不然恐生他证。须知出痘多者，收结之时，还元之后，五脏真气发泄已多，一身血气耗散已尽，虽或毒瓦斯未净而其正气极虚，是以用凉药解毒，必须用酒炒制。其体气弱者，或时加人参、 、归、芎之类以救血气，切不可因其有热证而遽投以生三黄、生栀子、生大黄、生石膏之类，此时正气微弱，骤用寒凉峻攻，多有一投而辄毙者，戒之戒之。治痘之家，既谨其始，又必谨其终。盖痘之危险不测者有二：一曰毒甚，一曰体虚。当其未出之时，或三五日而速毙者，皆因毒盛也，及其结痂还元之时，或误投一药，误进一饮一食而辄毙者，皆因体虚也。然毒盛欲出不出者，能顺其势以导之出，而不妄施解毒，以阻遏拂逆之，则未必致毙，故前论再三戒谕，深为谨始者虑也。体虚者能察其虚而补养之，又防其虚而不峻攻之，则可保无虞，惟玩其收结还元，而忽易不加谨者，多致误事，故又深为谨终者警也。
　　喜泰顺曰：痘至八九日来，已结干红痂 ，如或少有不顺，至此方起脓窠，行浆既已饱满，收痂次第而行。若遇身重发热，停浆不易收成，此则阳亢阴虚，引以清凉收敛。浆足气促，或因痰壅而然；忽而发惊，或乃小便秘结。再见气虚而陷塌，倒靥而黑焦。一则温补可兴，一则攻发可活。泄泻安宁，大虚少毒，肺寒则下脓粘，脏毒必然便血，挫喉声哑，浆行饱满，塌痒切牙，便实声清尤可活。靥来痂硬变证，终无痂脱如麸，须愁余毒攻发，或致太过，溃烂难行收拾。身热若见燎人，泡发燎浆可畏，空遗痘壳，不能成痂，则为浆清。热重腹胀，喘呼而塌靥，皆因毒入内攻。出来不贯黄浆痂 ，犹如血赤，若能解毒于先，此证断之终美。胃气绝则口唇肿硬，肝热甚则目睛吊白。喘急发于泻后，总是气虚而断，便泻致以烦渴，岂为实热而然。泄泻而烦渴不止，理必升提，好饮而发渴愈甚，热难援救。气虚寒战，痘疮无恙。即温病浆足难收，便实热蒸，须解利进清凉以助结枷，用补法而防过益。斟酌咸宜，庶无后悔。
　　又曰：痘成痂 ，虽云生意已成，余毒变迁，尤未得为可喜。是故眼合腹胀，犹蹈危机，虚浮不退，尚罹凶咎。痂或成而反致失声，前 恐为黑靥；肿未消而眼已先开，眼开疑是内攻。阳气极而狂叫喘呼，肠胃伤而啼哭不宁。以致风寒入胃，则痢下脓粘，热渗膀胱，则小便尿血。热毒逗留不化，结痂而壮热憎寒，经络各遗余毒，日晡而潮热往来。发在午前为实证，烦渴腮红，申过方作是阴虚，便调减食。他如撮唇弄舌，心经热甚何疑；扶肚抬胸，肺胃毒冲有准。身热燎人便秘，恐成暴急惊风；悠悠潮热便溏，久变慢脾风搐。验丧明于眼合羞明，辨口疳于唇焦龈黑。实热下注，大肠必有秘结之祸，虚寒客留脏内，乃成泄泻之 。喘渴须分虚实。验证切勿差讹。欲观痂落之余，再审瘢根之色。桃红光润，荣卫俱安；紫黑干枯，尚留热毒。粉白为气血之虚，周过也应身逝；牙疳状走风之凶，月余亦见长驱。遍体赤斑，乃是失于解利；浑身青紫，恐为感冒风寒。余毒未消，不时为痈为疖；见风太早，犹防复发疮痍。此是先肾之秘诀，匪人切勿以胡传。
　　
　　
　　卷三十二　痘疹部（中）邵公治痘秘诀
　　一日发热苏发散，二日还宜根据本方，三日见苗方解毒，四日紫黑花斑汤。五日夹疹大中出，若有内热紫葛汤。六日齐兼看颜色，托里散法正相当。若还内中有陷痘，本方加减实为良。七日正当痘上浆，虚者俱用大补汤。痘疮起从八日来，根据法调治甚奇哉。心中活法皆要用，错过一日枉思量。九日浆儿正当出，只恐气血不周全。四物汤中兼八物，仔细观察定阴阳。十日期来专留意，霍乱之中莫放空。逐日工夫十一来，四物汤方莫放开。犹恐切牙并气咳，本方数剂两和谐。十二浆完未灌顶，作泻虚寒生战来。异功散方真稳当，根据方调理定无差。痘疮已满十二安，心上工夫活法看。一看疤色定除热，散毒方中皆要诀。逐日工夫逐日用，虚实加减始为良。气虚理气为之主，无血生血理之常。药不执方因活用，秘传心法活工夫。若还不遵诸秘诀，徒劳心力损婴儿。
　　凡发热三日内，有痘疹痘面痛甚，或作寒热，或发惊搐切牙，目白睛红，皮肤紧急，或无汗，此是痘毒在内，毒之盛也。痘出，不轻用十解散以遏其势。凡初出无诸毒，只吐泻不止，不能饮食，宜用和中汤。凡初发热不能合眼，狂躁大渴，身体壮热，或舌尖热，此毒根在内也。或血从口出，或从二便出，此乃心经证也。宜用大解散发之，缓一日则难疗矣。或二三日口上稠密，或疔毒郁斑点，在肌肤之中欲出不出者，以紫草透肌汤，笑逢散治之。本日即出，如不用此二方，则变陷焦枯而死。凡痘出七八日未遍，浆未满，乃毒之不行也。用七真汤加穿山甲三片助其成浆。如其不睡不痛，是毒不收，宜牙托散收之，如过日期则难治矣。如有黑陷者，宜拔疔丹挑破点之。凡痘初发热，因胃气虚弱，因泄泻发肿而毒陷者，以大剂散或四君子汤加肉豆蔻，再用实肠散，泻止仍用保元汤加芎归以助气血。凡痘三次灌浆，顶陷不起，须仔细看年寿上。可起发如不起发可忧；如手上痘不起发，是毒在内，急用升天散一服；如再不起发，看天庭上可起发，若起发再用半剂升天散可收全功。庸医不识痘色，只看周身光亮，即为顺证，殊不知全以年寿、天庭、耳后浆足为主。凡痘九日内、如天庭、印堂、离宫、坎宫不起发，用升天散治之，此药服过一时不起，再进一服；若不起发，乃断不能救，决死之证。凡痘收后，唇口不起皮，急用清血退心汤治之。如若不治，定变走马牙疳难治之证。凡痘收后，壳薄灰燥，气血尽矣。急用大力解毒汤一剂，后用四君子汤治之。凡痘后壳薄剥落，挫喉谵语，急用独活消痰饮治之。凡痘寒战切牙，急用香苏散去其邪气，倘若痘毒攻心，则难治矣。凡痘后不能饮食，只能吃汤，此乃心经之证也。倘毒攻喉，须服开关散，切勿太过，只略退心经之热。凡痘后只能饮食，又兼泻者，此系阴阳不和，内有余毒，须服补阴汤以解其毒。凡痘后久痢不止者，此系阴阳有毒，脾胃不和，可用消积散，可以转愁生笑；不然用止痢汤治之。凡痘后有痈者，此乃余毒发于外也，急用败毒散凉其血气，连服三五剂自消。凡痘出两脸，或胸膛、天堂、印堂生串毒形如蚕种，不分颗粒，隐在皮肤，最难起发；或舌上有紫黑色，或痘疔，或一点，或二点如吕字，或三点如品字，四点如器字，五点如梅花，或头面四肢发紫红大泡，浑身痘如大红，此等形状，皆不能治者。如初月急宜用换痘方换之，如应手后用十解散治之。凡痘发热作呕，腰疼热一日，两脸点如针苗，次日才起，饮食如常，此为吉证；若以腰痛为凶，但见作呕为吉，一日兼标者多也，只要起顶黄润为吉。
　　
　　
　　卷三十二　痘疹部（中）治表热里寒、里热表寒诀
　　痘紫干红，热盛皮燥，二便清溏，饮食短少，表热里寒，此理显耀，能明此理，药无不效。里热表寒，痘色灰白，粪结尿黄，切牙寒战，辨明施治，功超太皇。表里俱热，狂言烦躁，痘子干红，干燥又渴，二便不通，早下奇方。表里俱寒，痘色灰白，陷顶不红，二便清溏，头温足冷，清浆作痒，寒战切牙，温补回祥。（又曰：无汗表实，有汗表虚，诸痛为实，诸痒为虚，红则为热，白则为寒，热应足温，白赤寒热。）
　　
　　卷三十二　痘疹部（中）五经治法
　　初热三日在肾经，热盛而不知用疏散，或遍身痛，或出黑斑，或出之后见此，乃脏腑臭烂必死，此肾经之变证也。见点三日在心经，若痘焦赤色，狂言烦躁，如不知用解毒药，以致红黑斑生，或口臭尿血，心经变证也。起壮三日在肺经，以前调治不清，不知用疏毒药，或痰喘咳嗽，挫喉声哑，或大便泻，此肺经变证也。收敛三日在肝经，已前失治，而不知疏毒凉血，散邪助气，以致少浆黑陷空收，或寒战切牙，或目翳，此肝经变证也。收靥三日在脾经，如以前失治，或发痈疽，牙齿脱落，唇焦眼肿，此脾经变证也。（故重在先散肾毒，二凉心，三平肺气，三脏既平，然后敛血归肝，调理脾胃，自无变生之患。）初热三朝，肾经主事，宜发散。（前胡、半夏、苏叶、葛根、桔梗、茯苓、陈皮、枳壳，火盛加知母、黄柏。）出痘三朝，心经主事，宜清解。（归尾、红花、桔梗。）灌浆三朝，肺经主事，宜温补。（桔梗、白芷。）收靥三朝，肝经主事，宜敛血。（地黄、白芍、桔梗。）靥毕三朝，脾经主事、宜固脾。（茯苓、白术、薏仁、莲肉、山药。）痘初发热三朝治法：痘疹之发，有类伤寒，憎寒壮热，身体疼痛，鼻流清涕者，宜参苏饮；若壮热不退，谵语昏迷者，宜人参羌活散；若泄泻寒热，小便黄赤，口渴，用四苓散加木通；若干呕加姜汁、炒黄连；渴加麦门冬；若水泻小便清，可用理中汤加附子，或人参、官桂可用。
　　痘见点三朝治法；发热一朝出者，凶也。发热二日出者，次之。发热三四日出者，皆轻。若热盛急用人参羌活散加紫草、牛蒡子之类，服数剂不妨。若紫红色者，可与化痰汤加酒炒黄芩、黄连。若吐衄者，可与犀角地黄汤；热极者加黄芩。若痘夹疹可用麻黄甘葛汤主之，其疹自退。若痘夹斑可与升麻葛根汤，多磨犀角水在内服之，仍加紫草、蝉蜕煎服。若作渴照前分冷热治之，热用四苓散，冷用理中汤。
　　灌浆三朝治法：灌浆三朝务须饱满，如根窠色红是顺，红疔无脓为逆，可用托里散加黄 、人参、肉桂发之。若内虚泄泻，可与异功散治之。
　　痘疮起胀三朝治法：痘疮起胀，（俗名大胖。）三朝肥满光泽，根窠红活，饮食如常，不须服药必顺。若顶陷白色属气虚，可与四君子汤加黄 、官桂、川芎、山楂、人参、茯苓。若紫红色者，乃热毒未解，可用四圣汤加紫草、酒炒黄芩、黄连、红花之类。治热者四苓散，寒者理中汤，送下豆蔻丸。
　　痘至十日当靥治法：痘疮十日当回，痒塌寒战切牙，泄泻腹胀者，急用异功散治之。如饮食不进，水米不化，急与丁香、陈皮、白豆蔻、附子之类，后再解毒，若无脓，声哑气急，即死不治。
　　以上痘疹治法，谆切明白，时时参悟，要在随证处方，对证用药，加之眼力观看，以决生死，无不验也。
　　诸经传于肾经，夹热见标而毒极盛，必转寒战而死也。痘当收不收，宜均气收浆汤，再加人参四物汤治之。痘十余朝不能大便者，用木通白术散治之，不然变寒战而死。痘痒塌无脓，七真汤加何首乌、麦冬治之。痘后头痛，加川芎、白芷、升麻在霪羊均气二汤内服。痘后声哑，用七真汤，或升天散、霪羊均气汤内加诃子、桔梗，其功甚大。痘后灰白泄泻，用升天散加人参、诃子、白豆蔻治之。痘后腹胀，用霪羊均气二汤，内加茯苓、香附、神曲治之。痘便青粪，用均气汤加白术、附子、川芎治之。室女出痘行经，用四物汤，仍加炒赤芍治之。痘出完，泄泻发肿，乃毒复入内，急用托里千金散治之，如不早治，内攻必死。如天庭有地而成者，如绿豆润泽，其痘必有风寒，略为疏散皮肤，去其风寒助气，乃上吉之痘也。如天庭痘密而黄色，根窠红者，虽有后变灰色，须扶表里，免成陷伏之证。如天庭痘稀者，各部甚多，不必服药而自愈也。此痘要气血补足，如大意因循，后必变为痒塌泄泻而亡。（宜用麝灵丹。小儿天灵盖一具，米泔水洗净，将真麝香少许涂上，炙令黄色，研细姜汤调下。）聂九吾曰：大凡调治痘疮，自发热之初，见点之时，即须思及如何起发，如何灌浆，如何收结，一动手用药，便要顾首顾尾，慎其初以善其后，然后次第调治，可保万全也。
　　痘有夹斑而出者，有红赤点而无头粒，多随出而随没。又有夹丹而出者，红赤成片如云头而突起，此皆毒火浮游散漫于皮肤之间也。遇此者不必惊慌，但用元参升麻汤一二剂，散其游火，其 丹自退。（元参、升麻、甘草、防风、牛蒡子、荆芥煎温服。）有夹麻疹而出者，用前方加桔梗、黄芩。令其麻疹先退，痘疮自当起发也。
　　痘疮初见一二日细小，四五日渐大顶平，至六七日脚渐阔，顶愈平陷，其色金白，形如豆壳者，名曰倒靥，此气血大虚而浆不行也。宜用参归鹿茸汤加官桂、白术、川芎、南木香。大便溏泄者，兼用参术散；痘痒者，表虚也，此为危证，宜参实表汤。（蜜炙黄 、人参、官桂、炙草、防风、白芷、当归、浓朴、南木香、川芎、桔梗，煎温服。一方外治痘痒，用荆芥穗为末，纸裹扎紧，糊粘纸头令不散，仍烘干，灯上燃之，却于桌上舂去灰，指定痒痘，用荆芥火点痒处一下，患者自以为妙，每痒痘悉点之立止。）痘痒必定属虚，管 乃谓气盛，血热而痒者，此无稽谬说也。又有谓因血上行气分，血味本咸，腌螫皮肉作痒，似为近理，然灰白之痘，不为气虚，而血虚亦甚矣。岂能上行而腌皮肉痒塌最甚，则此说亦未必然也。有秽气触犯而痒者，急烧苍术、红枣，或黄茶叶以辟之，甚者内服平和汤。
　　表虚之痘，脓浆不满，多有痒者，其在幼儿，或儿虽长而神气困者，必不能禁其手搔，须令其着就旧软绢衣袖长者，用绢条缚其袖口，令不得爪搔为妙，如无绢衣，或作软绢袋裹儿手亦可。（有一六岁女孩，其痘不正，脓浆淋漓而痒甚，曾用此法，得不搔破，其后头面亦无疤痕，若不用此法而抓破已多，纵性命能保，恶疤决难免也。）痘痛为实，此为吉兆，用生白芍为细末，酒调下一钱五分立止，甚者不过二服。
　　痘出齐后，有头目肿胀，而痘不胀者，此血虚气弱，不能抱摄毒瓦斯以成脓，故其毒散漫，妄行肉分也，此为危候。急宜大补气血以收摄其毒，则痘灌脓而肿胀自消矣。参归大补汤。（人参、当归身、炙黄 、川芎、桔梗、楂肉、炙甘草、防风、白芷、浓朴、紫草茸、木香同煎温服。）痘疮原多溃烂，收结后或手足等处仍作热臭，烂出脓水不止者，生肌散掺。（地骨皮、黄连、黄柏、五倍子、生甘草等分，研细干掺之，即退热结痂而愈。其有仍作热作脓而不即愈者，内毒未净也。仍用大连翘饮解之。）又有余毒流注各处，出清水者，绵茧散掺。（也蛾茧不拘多少，用生明矾末填在内，烧令汁尽成灰，为末干掺之。）痘有鼻中衄血者，毒瓦斯上冲于肺也，此其毒瓦斯外泄，亦非恶候，不必惊惶，只用发灰散。（用少壮无病患乱发，不拘男女，肥皂洗净油垢气，又用温汤洗净肥皂气，焙干，量发多少用新瓦罐一个，将发填入内令满，净瓦片盖口，盐和泥封之，又全封瓦罐晒干，用炭火围罐一半， 一炷香久，取出候冷，其灰成块，研令极细末，每用二钱，童便七分，酒三分，调服立止，轻者用灰吹鼻亦止，此方极妙，不惟可用于痘疮，凡诸血证皆可用。）或清肺汤治之。（花粉、麦冬、天冬、甘草、桔梗、当归、生白芍、片芩、丹皮、知母同煎一二服，或入发灰一钱，调服尤妙。）切不可峻用寒凉，如犀角、生地、山栀、生三黄之类，冰伏其血，必为大害。世人不诸此理，一遇痘疮有衄血咽喉口舌等证，即认为实热，遽投以寒凉，冰凝血脉，以致痘疮不得成脓，而变为坏证者多矣，是治而未妨其本，昧之甚者也。
　　痘有水泡无脓者，血少不能化脓也。急宜参归鹿茸汤峻补其血。若脓 与水 相半者，无大妨害；如十分中有二三分脓 者，犹有生意；惟浑身水 ，全无脓浆则危矣。然胃气好而饮食如常者，亦可望生。但其毒瓦斯未散，须防发痈耳。其或儿小痘多，则气血有限，不能尽成脓浆，而水 与脓 相间，此常理也。若无他证不必施治。
　　痘有口舌生疮者，或者热毒，或者虚火，当以痘色辨之。切不可概认为实热，而纯用寒凉解毒，如痘色红紫涌盛者，热毒也，用清上饮主之。（薄荷、防风、甘草、葛根、牛蒡、连翘、桔梗、黄芩、黄连、花粉、麦冬同煎，温服。）如痘色淡白者，虚火也，用参麦清肺汤主之，外用赴筵散。（薄荷、黄柏各等分、入青苔少许，和匀搓。）如口舌生疮而肿碍者，痘靥自愈，不必治，治不效。
　　痘有咽喉肿痛者，首尾俱用利咽解毒汤，（山豆根、麦冬、元参、桔梗、牛蒡、防风、甘草煎，食后良久分三二起缓服。）外用王锁匙搽。
　　（硼砂、朴、硝、僵蚕、冰片，研细，竹管吹之。）痘有音哑者，当细辨痘色，以分顺逆。若痘色红者，行浆而音哑者，此气喉有痘也。是以外痘行浆时，内痘亦行浆也，窒碍气道而音不亮也，待外痘靥则内痘亦消，而音自亮矣。此不必别加调治也。若痘色虚陷，灰白而音哑者，乃血气虚弱，送毒不出，毒留于肺，肺气受伤，以致失音，此则危矣。宜参麦清肺汤主之。兼用千金内托散。
　　痘有咽喉呛水者，顺逆不同，须当分辨。若痘灌脓浆时呛水者，喉中有痘也，外痘成浆则内痘亦成浆，壅于会厌门而呛也。盖是门乃饮食所进之处，既有所壅，则饮水必溢入气喉而发呛，若食物有渣，自能咽下，不犯气道，故不呛也。待外痘靥则内自痊，不药而愈矣。然此虽呛水，其喉不甚痛也。若痘未行浆，而喉先呛水，此则毒瓦斯壅塞，其喉必痛，宜用利咽解毒汤。
　　痘有小便赤涩者，宜导赤汤。（木通、赤茯苓、麦冬、车前子、生地、甘草、人参、灯心同煎，饥时服之。如不应宜八正汤。赤茯苓、瞿麦、 蓄、车前子、山栀、木通各八分，滑石末二钱，甘草四分，灯心同煎服。热甚大便亦秘加大黄一钱。）
　　
　　卷三十二　痘疹部（中）顺险逆三法说
　　痘有顺、险、逆三者，治痘之不可不知也。顺者，吉之象也。逆者，凶之象也。
　　险者，悔吝之象也。吉则不必治，治之反凶，凶不劳治，治则无益，至于险者则宜治矣。夫痘之不齐，由气血之不均也。凡气血充盛，则毒易解而为顺矣。此不治而自痊者也。如气血损则毒难愈，而为逆矣，此即虽治而无益者也。惟气血少弱，其毒不能顿解，而生意不固乎中，故必加以补益扶持之功耳。所谓得助者昌，失助者亡。
　　且痘疏而毒少者，则邪不胜正，其气自和，其势自顺，不须服药；若痘密而毒多者，则邪正相持，其气乃病，其势乃险，此宜抑邪扶正，使邪气亟夺而不为正气之贼。若痘稠密无缝而毒甚者，则正不胜邪，其气自乖，其势自逆，即虽善治者，束手待毙而已。故顺者勿治，险者贵治，逆者不治，其理于此可见矣。
　　
　　
　　卷三十二　痘疹部（中）荣卫论
　　夫荣行脉中，卫行脉外，内外卫护，互为滋养，得天地生生之道而无咎矣。然荣卫根于元气，元气固则荣卫于脉之内外，阴阳相济而无间断，自能拘血附位而功成矣。
　　若气在内而外不及，则血载毒出为外剥，气在外而内不续，则血载毒入为内攻，阳道虚阴往从之，阴道虚阳往从之义也。是以荣卫者，气血之德也。气血者，痘毒之庐也。痘毒者，气血之贼也。荣卫德盛，则力战其贼而庐舍全，荣卫德衰，则贼肆其虐而庐舍剥，血不能载则塌，气不能拘则陷，故痘宜调补气血，血生则内固，气益则外旺，荣血得以随气之情，培根于内，卫气得以顺血之情，保障于外矣。夫人之一身，本乎荣卫。卫者，阳气所以开阖橐龠，运动枢机者也。荣者，阴血所以充溢脏腑，灌溉肢体者也。故气虚则神机息，血虚则化源绝，然二者又不可偏胜也。夫痘疮之毒，本于五脏之液，各随经络部位，直犯荣卫而出，因即气血从之，故观其里来坚浓，窠囊充长者，气之足也；根芽红活，形色润泽者，血之足也。气血既足，则痘易发易靥，不须施治，以蹈实实之戒。如平陷嫩薄者，气之病也，干枯紫黑者，血之病也，此宜责而治之，不可因循以贻后悔。然脾胃者，气血之父也。心肾者，气血之母也。肝肺者，气血之舍也。脾纳水谷，其悍气注于肾而为气，肾舍于肺而为卫，以温肉分，充皮毛，肥腠理，司开阖也。若卫气虚则疮不起发，其毒乘气之虚而入于肺，肺受之而为陷伏，而归于肾矣。抑脾纳水谷，其精气注于心而为血，心舍于肝而为荣，以走九窍，注六经，朝百脉也。若荣血虚则疮不光泽，其毒乘血之虚而入于肝，肝受之则为痒塌，而归于心矣。故凡治此者，气病治气，血病治血，寒则温之，热则清之，虚则补之，实则泻之，仍以脾胃为主，而不可犯之。凡寒凉解毒，伤胃泻心之药，不可轻用也。夫血之荣，如水之溶，周流灌溉，造化潜孚，无时止息。气之卫，如域之坚，范围充固，浩然刚大，直养无害。痘之一证，始末俱赖于荣卫，淫毒之攻侮，非血气不足以表暴，形色之呈见，非血气不能以鼎峻，囊廓之布列，非血气不能以充贯，是以气血不可相离，阴阳不可相犯，而有偏胜也。血阴宜下，气阳宜上，理之然也。若痘以阴犯阳，则气失其平，而有焦紫疔 之患；以阳凌阴，则血逐于邪，而致灰煤塌陷之危。偏胜于阳，阳为热，热伤气，气虚则为陷为伏；偏胜于阴，阴为寒，寒则气血凝滞，不能生长矣。故痘之出，最宜气血调和，是以发热之时，色将放标，欲其热缓气平，二便如常，两类不甚赤，六脉不甚洪，见点累累，根肥顶尖，色甚红活者，此气血调和之候也。自一日至二三日，口无秽气，色泽光亮，以手按之，坚累可数，日长一日，身无斑点，根脚不散者，是虽有咳嗽喷嚏，呵欠惊悸之候，亦气血冲和之证也。自四日至六日，势如桃朵着露，绽然可爱，肌不甚肿，饮食如常者，此气血充润之候也。自七日至九、十日，光润如珠，浆充神旺，顶足盘红，身虽热而不烦，口虽渴而不泻者，此气血安详之侯也。自十日至十二日，根据部结痂，蜡色有神，二便调实者，此气血坚凝之候也。自十三至十六日，身朗目开，痂毒尽脱，热亦渐退者，此气血还原之候也。如宜起胀之日，而平陷嫩薄，干枯紫黑，吐泻不时，惊搐烦闷，或 或泡；如将充灌之日，而浆清顶陷，根脚散漫，饮食少进，热极神昏，灰白无脓，或焦枯肉肿；如将收靥之日，而不结痂，泻利频作，声哑阳气促，咳嗽不食者，此皆气血为病，荣卫不周，阴阳失序，致毒内攻而脏腑绝，故气血实关乎痘，岂可忽哉！若以诸疮皆属心火，而以寒凉泻心为事，致血凝毒滞，心为君主，何能运一身之血以成功耶！
　　
　　卷三十二　痘疹部（中）冯氏诚求心法
　　六脉为脏腑虚实之据，气血强弱之征，水火盛衰之验，故治百病必凭脉用药而无误，痘疮尤为据脉施治而有功。盖痘疮之出，全赖正气以充托达表也。痘疮之脓，全赖气以煦之，血以濡之者，不独气血为用，更有真水真火，以为血之根而后煦濡有力，克成气血之德也。痘疮之收，既赖土德化毒之功，复寓归藏之理，故气血尚为标，而水火土乃其本也。且诸疮肿毒，非气血不和所致，即暴受客热而成，并无传经定限，故可迁延岁月，或调和气血而形肿内消，或解毒清凉而脓血勿溃，至于痘疮得于生身之始，根于肾，发于心，传于肝肺脾，克期定限，十四日之中，自头面以渐而下，见点起胀。贯浆收靥而后已，宁有内消者乎！宁有不成脓者乎！故必调理气血，送毒出表，充托成脓，则毒化于外，还元于中，虽有客邪外犯，无足虑也。是以治痘者，须于七日以前，如花之始蕾而发，其势日盛，气高于上之时，则助气血以令头面贯浆，气交于中之时，则助气血以令胸背贯浆，气交于下之时，则助气血以令腿足贯浆，借毒火之营运，而充贯成浆自易矣。有此药力，以代气血充贯之用，则脓成之后，气血无伤，精神如故也，若不调补气血，妄行解毒清凉，延缓时日，一至七日之后，如花之气敛而欲谢矣。其气日衰而降，复欲升提气血以达头面行浆，不亦晚乎！况气血日衰而充贯自难，毒火无从消化，重则内攻脏腑，轻则变生诸证，上古婴儿，天禀有余，故古方惟为疏表清理，以图易出易解，盖因气血充足，不必为之瞻顾也。奈近世婴孩，受质浇漓，虽名纯阳之子，熟知阴既不足，而禀阳亦虚，当此行天之证发露，而阴阳两亏者甚多，难出难脓。若始也徒从疏表为事，则表虚者不能约束，任其一涌而出，则气血充贯不周，定有难浆难靥之患。里虚者中气愈馁，无力载毒成形，昧者重用毒药迅攻，实同无米炊饭之象，非转虚而成内溃，即奔溃而如蚕种蛇皮。至于脓也，而惟图清解为事，则阳虚者冰伏于中，阴虚者枯涸于表，水火不行，无形之化，气血难成有质之功。况禀薄之芽儿，不耐疾病，一经发热，数日元气已伤于中，再加疏表故托，气血辗转潜耗。痘之少者，虽虚而无伤乎性命，痘之密者，愈损而绝其生机。故张痛求至理，凡遇六脉洪大有力者，则从古法以解肌；若六脉沉微无力者，则微温中以托里，使中气不馁，而气血鼓舞，则逐毒而有力，起胀灌浆不谋而至也。若六脉弦数无力者，则惟于壮水之中，仍佐补火之药，使嘘濡有力，而自出也。盖可见痘疮为标，气血为本，书曰：认中标，只取本，治千人无一损，此之谓也。
　　
　　
　　卷三十二　痘疹部（中）论时日气血循行略
　　人身血气，昼行阳，夜行阴，自平旦寅时从中焦注手太阴肺经，卯时注手阳明大肠经，辰时注足阳明胃经，巳时注足太阴脾经，午时注手少阴心经，未时注手太阳小肠经，申时注足太阳膀胱经，酉时注足少阴肾经，戌时注手厥阴心胞经，亥时注手少阳三焦经，子时注足少阳胆经，丑时注足厥阴肝经。血气循行，不可太过，不可不及，候气失时，炎眚立见。且人之手足，各有三阴三阳，手之三阴，从脏走至手，手之三阳，从手走至头；足之三阳，从头下走至足，足之三阴，从足上走入腹，共合十二经络。更有曰：凡子、午、卯、酉日，阴交于阳，气不足，其痘多攻；寅、申、巳、亥日，阳会于阴，血不足，其痘多剥。
　　辰日阳气行下，血留不进，其痘补血，戌日阴气行上，气留不足，其痘补气；丑未日气血均行，其痘多吉；此以阴阳立说也。然人身气血虚实，一览可知，且性禀阴阳各异，岂可拘一定之时候，以概不一之性禀哉。
　　
　　
　　卷三十二　痘疹部（中）七日五传
　　一日、二日，胎毒自肾而发，至骨髓之分。二日、三日，传心血脉之分。三日、四日，传脾胃肌肉之分。四日、五日，传至肝筋之分。五日、六日、传肺皮毛之表。
　　七日、八日，脓浓渐干而愈，否则为倒靥，或成痈肿矣。
　　
　　
　　卷三十二　痘疹部（中）五脏胎毒所发
　　肝为水泡，其色青小，是即俗谓水痘也。肺为脓泡，稠浊色白而大，是即俗谓痘子也。心为 而主血，其色赤而小次于水泡，是即俗谓 子也。脾为疹，其色浅黄而次于 ，是即俗谓麻子也。
　　
　　
　　卷三十二　痘疹部（中）五善七恶
　　痘有五善七恶，治者宜熟谙也。何谓五善？一饮食如常，二大小便调，三色泽红活坚实，四脉静身凉，手足和暖，五声音响亮，动止安宁，五者不能华具，若得二三，自然清吉。其七恶者何？躁烦闷乱，谵妄恍惚，一也；呕哕泄泻，不能饮食，二也；青干黑陷，痒塌破烂，三也；头面预肿，鼻塞目闭，唇裂四也；寒战切牙，声哑色黯，五也；喉舌溃烂，食入则呕，饮水则呛，六也；腹胀喘促，四肢逆冷，七也；七恶之中，但见一证，即势不可为，七恶之外，复有浑身血泡，心腹刺痛，伏陷不出， 疔肉硬，便溺皆血，寻衣捏空，是又速亡之侯矣。
　　
　　
　　卷三十二　痘疹部（中）论痘不可妄汗、妄下及宜微汗、微下证
　　夫汗下二举，乃不得已于之所投也，如少误焉，贻毒不浅。如痘证本稀，原无闭塞表热不快之证，而妄用重药以发之，则在后必成斑烂音哑，皮薄痒塌，或为虚脱者有矣。如气血本和，原无便闭热毒紫黑之证，而妄用重药以下之，则在后必成陷伏不起，胃弱灰白，或变虚羸腹胀者有矣。此皆妄汗妄下之过也，可不慎欤！然痘亦有当微汗微下者，言微者，恐其过也。如方热方炽，红点未见之先，影色不出，烦躁腮红，起不活动者，则用轻扬之剂微开腠理，使痘易出，况火郁则升之，以减其盛势也。其剂如升麻葛根汤、参苏饮之类。若既见红点，则忌葛根，恐疏表太过，遂致成虚，根窠易塌，表实者用亦无妨。更有当下之证而不下，则在后必成紫黑而壅毒热结血枯者，又为失下之患矣。是以痘未出时，脉数洪大，小便赤涩，大便闭结，气粗腹胀，唇燥烦渴者，此是热毒壅盛而不得泄，宜微下之，使内无阻滞，荣卫升降，则痘自顺矣。然痘疮首尾无急证，慎勿轻为汗下，恐元气一耗，则浆无自而成，后必为患矣。
　　
　　
　　卷三十二　痘疹部（中）论元气不可形质拘
　　世有一等孩童，生得体质魁肥，似血气有余也，何患痘疮，则囊房空虚，不至灌浆成脓，八九日而死者，何欤？盖天元不可以形拘，气血宁堪以质定，彼形体虽瘦小，而元气充溢，则痘自然起灌成功。如形体魁大而元气薄劣，则痘必至枯涩难长，故治痘看人元气，不可拟以形体。况痘有经络部位之不同，多寡大小之不一，气运时令之不齐，调摄爱养之得失，岂可以形体论哉！故痘之经络既正，颗粒稀朗，气运淑顺，调摄合宜，枭毒原浅，则瘦小而元气实者，固不为害，即瘦小而原气弱者，亦有生矣。如痘之经络错犯，点数密，且时令乖逆，调理戾常，枭毒禀盛，则肥胖而气血衰者，固罹其厄，即肥胖而气血盛者，亦有死者矣。况瘠黑者骨坚肉硬，且气固于中，骨胜肉也，出痘多吉，肥白者骨脆肉松，且气居于表，肉胜骨也，出痘多凶，盖肾主骨，痘为肾毒耳。
　　
　　
　　卷三十二　痘疹部（中）论虚实
　　夫不知虚实者，不可以为工。经曰：毋实实，毋虚虚。故虚实之分，不可不知也。
　　经曰：必先度其形之肥瘦，以调其气之虚实。此以形体别虚实也。又曰：谷盛气盛，谷虚气虚。此以饮食别虚实也。又曰：脉实血实，脉虚血虚。此以脉别虚实也。又曰：邪气盛则实，精气夺则虚。此以邪正别虚实也。大抵实者邪气实，虚者正气虚。
　　经曰：邪之所凑，其气必虚。留而不去，其病则实是也。又云：五实死者，谓邪气之实也。五虚死者。谓正气之虚也。凡痘疮之证，其人形体肥健，饮食能多，六脉洪实，素无疾病，大便如常，疮色红润者，此表里正气俱实也，不须服药；若形体羸瘦，素多疾病，饮食减少，六脉微弱，吐利频频，疮色淡嫩者，此表里正气俱虚也，治宜温补之法。如疮势太盛， 肿痛胀，大热不退，烦渴昏睡，大小便秘者，此表里邪气俱实也，治宜凉泻之法。如疮本稠密， 发红活而吐利不食者，此表实里虚也，宜于补汤中而加解毒之药。如疮色淡白，发不透满，大小便秘，浩饮大嚼者，此里实表虚也，宜于解利中而加升发之药。如诸痛为实，然疮痛者邪气实也，当活血以开其郁，至若痛如刀割，闷乱大叫者勿治。诸痒为虚，然疮痒者正气虚也，当补气以燥其湿，至若爬搔不定，破烂皮脱者，勿治。灰白者，气虚也，参 之功为大；干燥者血虚也，归芎之功宜多；虚则补之，实则泻之，中病则已，无过其制，此治之权衡也。若本实而反补之，是皆补之过也。如本虚而反泻之，则正气益虚，或为吐利，或为厥逆，是皆泻之过也。经曰：毋致邪，毋失正，绝人长命，此之谓欤！
　　
　　卷三十二　痘疹部（中）禁忌
　　夫禀气实者，夏不畏热，冬不畏寒；禀气怯者，天寒阴雨，感寒湿而濡泻，天气炎热，则伏热而中 。阳盛人耐冬而不耐夏，阴盛人耐夏不耐冬，此又禀受之不同也。故自立夏则气变纯阳，治药者用热远热，如自立冬则气合纯阴，治药者用寒远寒。兼天气大寒，则盖覆宜暖，勿使毒瓦斯为寒所触而不得出，如天气大热，却宜清凉，不可重为盖覆，以至客热与毒相并，乃至烦躁而疮溃烂。至于时有迅雷烈风之变，则宜谨帏帐节盖覆，多烧辟秽之物，以辟一时不正之气。卧处最要无风，又要通明忌暗，时常亲人看守。夜中灯火莫离，以便供奉饮食，防御搔破痘疮。及宜切避秽气，否则未出者不出，已出者斑烂，甚或疮黑陷伏臭烂，恶痛如刀剜，闷乱而死。并不可少使饥馁寒冷，即在乳母，皆所当然。盖痘赖谷气乳哺以助其内，避风寒以护其外，苟谷气一亏，风寒乘袭，为害殊甚。但勿过为饱暖及啖煎 五辛，否则热毒熏膈，眼目必伤。至于既愈，则肌肉重新，洗澡固禁太早，风寒尤切谨防，勿视为浅淡之言，实卫生之大要也。
　　
　　
　　卷三十二　痘疹部（中）杂证勿治
　　痘之为证，五脏百骸无不振动，血气无不虚弱，故有杂证相仍，最宜戒其峻治。
　　盖杂证痊日无定，痘疮靥日有期。若治杂证一寸，则痘疹落后一丈，杂证未痊而痘已先毙矣。故治痘不可违限，而急治其标，缓治其本。痘之毒不解，则一病不去，痘之毒一解，则百病自痊，正在乎本上用力，固何在乎一标哉！但有紧要杂证，则痘证亦为其所害，医者知其本末轻重，以为治之缓急，斯得之矣。痘证重而杂证轻，则杂证之药加于痘证药内，是缓则治其本也；杂证重者先逐杂证，而后调其痘证，是急则治其标也。然用药固其宜，当调理尤善为良。若酷暑而不加以凉，严冬不施以暖，则溃烂者溃烂，冰伏者冰伏矣。故凡用剂及诸调理，并宜顺四时，得天和令其和暖如春，使气血调畅，而毒自释矣。至于久雨阴湿，天之气厄塞，人之气亦厄塞者，久晴旱 天之气散逸，人之气亦散逸者，久雨亢阳，久旱亢阴，而气血自病，并须因时制宜也。
　　
　　
　　卷三十二　痘疹部（中）忌食毒物
　　凡气血弱者，则自无所乘载其毒，而痘难形，此气血之本咎也。奈何不悟其理，强以虫鱼腥膻，牛虱人牙等毒投之，发动中气。嗟乎！以毒攻毒，理难并胜，兼痘又因时气感触，故固藉此而出矣。殊不知毒药损人元气，元气既阀，则毒瓦斯愈炽，气无逐毒之能，血失运毒之力，一任毒药攻击，逼出腠理之间，一倍化为数倍，一疮变作十疮，不成颗粒，如疥如疹，少顷中气归复，气血不外旺，药气如少歇，则酷烈之毒其势转烈，反为内攻矣。况初起而欲表，暴则鸡冠血、鸡头、鸡脑、羊头、羊脑可用也；贯脓而欲补托，则嫩羊肉汁，油炒公鸡可食也。常食物中自有最宜之味，既有切于病情，复有补于血气，何必仗诸恶劣之物哉。
　　
　　
　　卷三十二　痘疹部（中）论避秽气
　　凡脏腑之情，遇香则荣卫通行，遇臭则荣卫凝塞。痘疮全赖荣卫和畅而成功，凝则热毒无由以舒泄矣。然污秽恶臭，固宜远避，而兰麝诸香，皆能走泄元气，岂其宜哉。所不禁者，如枣子烧烟之法，一可辟其不正之气，更可助其荣卫之情，且能开胃进食，如被房事、经水、生产之秽所犯者，俱以大枣烧烟解之；若防发痒者，则以桦皮和大枣烧烟解之；若被酒厌者，则以葛根、茵陈烧烟解之；被五辛厌者，则以生姜烧烟解之；被死尸之气及疠气所犯者，则以大黄、苍术烧烟解之；为狐臭、犬、羊厌者，则烧枫球解之；若遇风雨时者，则烧苍术、枫球避之；若血少而浆难之痘，则忌烧苍术，盖恐愈燥而浆愈难耳；若遇诸恶气，则通以乳香烧烟熏之，以胡荽酒喷之。然俗有煮醋熏痘者，以醋能活血，殊不知酸能收敛，大非所宜也。总之，痘疮一出，则脏腑空虚，饮食宜节，勿饥勿饱，衣服宜调，勿冷勿热，一有不得，灾祸立见，故诸禁忌，悉宜遵戒。
　　痘初起，宜食笋尖、羊头、鸡脑、鸡冠血，饭内煮肉、桑虫、酒酿。至酿脓时，宜食鹅尾肉、雄鸡头、煮烂莲肉、枣子、年深腌肉、圆眼、油炒鸡蛋、白粘米粥、肉圆、嫩羊肉汁，顶大桑虫。及至收靥，惟宜清凉，忌食毒物。
  </div>
  <div class="pagination">
   <a href="疡医大全_page126.html">
    上一页
   </a>
   <span>
    ...
   </span>
   <a href="疡医大全_page122.html">
    122
   </a>
   <a href="疡医大全_page123.html">
    123
   </a>
   <a href="疡医大全_page124.html">
    124
   </a>
   <a href="疡医大全_page125.html">
    125
   </a>
   <a href="疡医大全_page126.html">
    126
   </a>
   <span class="current-page">
    127
   </span>
   <a href="疡医大全_page128.html">
    128
   </a>
   <a href="疡医大全_page129.html">
    129
   </a>
   <a href="疡医大全_page130.html">
    130
   </a>
   <a href="疡医大全_page131.html">
    131
   </a>
   <a href="疡医大全_page132.html">
    132
   </a>
   <span>
    ...
   </span>
   <a href="疡医大全_page128.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
