<!DOCTYPE html>
<html>
<head>
    <meta charset="UTF-8">
    <title>薛氏医案 - 第 3 页/共 200 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>薛氏医案 - 第 3 页/共 200 页</h1>
    <div class="content">　　钦定四库全书
　　薛氏医案卷二
　　明　薛巳　撰
　　内科摘要
　　脾肾亏损头痰气等症
　　阁老梁厚斋气短有痰小便赤濇足跟作痛尺脉浮大按之则濇此肾虚而痰饮也用四物送六味丸不月而康仲景先生云气虚有饮用肾气丸补而逐之诚开后学之蒙瞆济无穷之夭枉肾气丸即六味也
　　都宪孟有涯气短痰晕服辛香之剂痰盛遗尿两尺浮大按之如无余以为肾家不能纳气归源香燥致甚耳用八味丸料三剂而愈
　　孙都宪形体丰厚劳神善怒面带阳色口渇吐痰或头目晕或热从腹起左三脉洪而有力右三脉洪而无力余谓足三隂亏损用补中益气加麦门五味及加减八味丸而愈若人少有老态不耐寒暑不胜劳役四时迭病皆因少时气血方长而劳心亏损或精血未满而御女过伤故其见症难以悉状此精气不足但滋化源其病自痊又若饮食劳役七情失宜以致诸症亦当治以前法设或六淫所侵而致诸症亦因真气内虚而外邪乘袭尤当固胃气为主葢胃为五脏之根本故黄栢知母不宜轻用恐复伤胃气也大凡杂症属内因乃形气病气俱不足当补不当防伤寒虽属外因亦宜分其表里虚实治当审之
　　昌平守王天成头晕恶寒形体倦怠得食稍愈劳而益甚寸闗脉浮大此脾肺虚弱用补中益气加蔓荆子而愈后因劳役发热恶寒谵言不寐得食稍安用补中益气汤而痊
　　大尹祝支山因怒头晕抝内筋挛时或寒热日晡热甚此肝火筋挛气虚头晕用八珍加柴胡山栀牡丹皮二十余剂而愈
　　上舍顾桐石防饮于周上舍第问余曰向孟有涯陈东谷俱为无嗣纳宠已而得疾皆头晕吐痰并用苏合香丸惟有涯得生何也余曰二症因肾虚不能纳气而为头晕不能制水而为痰涎东谷专主攻痰行气有涯专于益火补益故耳后余应杭人之请桐石房劳过度亦患前症或用清气化痰愈甚顾曰我病是肾虚不能纳气归源治者不悟而殁惜哉
　　一男子素厚味胸满痰盛余曰膏粱之人内多积热与法制清气化痰丸而愈彼为有验修合餽送脾胃虚者无不受害
　　先兄体貌豊伟唾痰甚多脉洪有力殊不耐劳遇风头晕欲仆口舌破裂或至赤烂误食姜蒜少许口疮益甚服八味丸及补中益气加附子钱许即愈停药月余诸症仍作此命门虚火不归源也
　　肝肾亏损血燥结核等症【二】
　　儒者杨泽之性躁嗜色缺盆结一核此肝火血燥筋挛法当滋肾水生肝血不信乃内服降火化痰外敷南星商陆转大如碗余用补中益气及六味地黄间以芦荟丸年余元气渐复而肿消
　　一男子素善怒左项微肿渐大如升用清痰理气而大热作渇小便频浊余谓肾水亏损用六味地黄补中益气而愈亦有胸脇等处大如升斗或破而如菌如榴不问大小俱治以前法
　　一男子颈间结核大溃年余一男子眉间一核初如豆粒二年渐大如桃悉用清肝火养肝血益元气而愈举人江节夫颈臂脇肋各结一核恪服袪痰降火软坚之剂益甚余曰此肝胆经血少而火燥也彼执前药至明年六月各核皆溃脉浮大而濇余断以秋金将旺肝木被尅必不起后果然
　　脾肾亏损小便不利肚腹膨胀等症【三】
　　大尹刘天内有湿热大便滑利小便濇滞服淡渗之剂愈加滴沥小腹腿膝皆肿两眼胀痛此肾虚热在下焦淡渗导损阳气隂无以化遂用地黄滋肾二丸小便如故更以补中益气加麦门五味兼服而愈
　　州守王用之先因肚腹膨胀饮食少思服二陈枳实之类小便不利大便不实咳痰腹胀用淡渗破气之剂手足俱冷此足三隂虚寒之症也用金匮肾气丸不月而康
　　州同刘禹功素不慎起居七情以致饮食不甘胸膈不利用消导顺气肚腹痞闷吐痰气逆用化痰降火食少泄防小腹作胀用分利降火小便濇滞气喘痰涌服清气化痰丸小便愈滞大便愈防肚腹胀大肚脐突出不能寝卧六脉微细左寸虚甚右寸短促此命门火衰脾肾虚寒之危症也先用金匮加减肾气丸料内桂附各一钱五分二剂下瘀秽甚多又以补中益气送二神丸二剂诸症悉退五六又用前药数剂并附子之类贴腰脐及涌泉穴寸脉渐复而安后因怒腹闷惑于人言服沉香化气丸大便下血诸症悉至余曰此隂络伤也辞不治果殁
　　一富商饮食起居失宜大便干结常服润肠等丸后胸腹不利饮食不廿口干体倦发热吐痰服二陈黄连之类前症益甚小便滴沥大便泄防腹胀少食服五苓麦之类小便不通体肿喘嗽用金匮肾气丸补中益气汤而愈
　　一儒者失于调养饮食难化胸膈不利或用行气消导药咳嗽喘促服行气化痰药肚腹渐胀服行气分利药睡卧不能两足浮肿小便不利大便不实脉浮大按之微细两寸皆短此脾肾亏损朝用补中益气加姜附夕用金匮肾气加骨脂肉果各数剂诸症渐愈再佐以八味丸两月乃能歩履却服补中八味半载而康
　　一男子素不善调摄唾痰口干饮食不美服化痰行气之剂胸满腹膨痰涎愈盛服导痰理脾之剂肚腹膨胀二便不利服分气利水之剂腹大脇痛睡卧不得服破血消导之剂两足皆肿脉浮大不及于寸口朝用金匮加减肾气丸夕用补中益气汤煎送前丸月余诸症渐退饮食渐进再用八味丸补中汤月余自能转侧又两月而能歩履郤服大补汤还少丹又半载而康后稍失调理其腹仍胀服前药即愈
　　一男子患前症余为壮火补土渐愈彼欲速服攻积之剂下血甚多余诊之曰此隂络伤故血内溢非所宜也后果殁
　　一男子胸膈痞闷专服破气之药余曰此血虚病也血生于脾上若服前药脾气弱而血愈虚矣不信又用内伤之药反吐血余曰此阳络伤也后果然
　　大方世家湖郷离羣索居山妻赵氏忽婴痰热治者多以寒凉偶得小愈三四年余屡进屡退于是元气消烁庚子夏遍身浮肿手足麻冷日夜咳烦躁引饮小水不利大肉尽去势将危殆幸遇先生诊之脉洪大而无伦按之如无此虚热无火法当壮火之源以生脾土与金匮肾气丸料服之顿觉小水溃决如泉俾日服前丸及大补之药二十余剂而愈三四年间平康无恙迄今甲辰仲春悲哀动中前症复作体如焚燎口肉尽腐胸腹肿满食不下咽者四日夫妇相顾束手待毙而已又承先生视之投以八味丸二服神思清爽服金匮肾气丸料加参茋归术未竟夕而胸次渐舒陡然思食不三日而病去五六矣嗣后日用前二丸间服逾日而起至秋初复患痢又服金匮肾气丸料加参茋归术黄连吴茱木香痢遂止但觉后重又用补中益气加木香黄连吴茱五味数剂而全愈大方自分寒素命亦蹇剥山妻抱病沉痼本难调摄苟非先生援救填壑未免今不肖奔走衣食于外而可无内顾之忧矣然则先生之仁庇固不肖全家之福亦不肖全家之感也斯言也当置之座右以为子孙世诵之不肖尝侍先生之侧检阅医案始知山妻奏效巅末遂秉书纪二丸药之圣且彰先生用药之神万一云吴门晩学生沈大方履文再拜顿首谨书
　　脾胃亏损暑湿所伤等症【四附食生冷入房】
　　大司徒李蒲汀南吏部少宰时患黄疸当用淡渗之剂公尚无嗣犹豫不决余曰有是病而用是药以茵陈五苓散加芩连山栀二剂而愈至辛卯得子公执余手而笑曰医方犹公案先设君避毁誉残喘安得享余年而遂付托之望哉由是礼遇益厚
　　应天王治中遍身发黄妄言如狂苦于胸痛手不可近此中焦畜血为患用桃仁承气汤一剂下瘀血而愈太守朱阳山弟下部蓄血发狂用抵当汤而愈
　　一儒者每春夏口干发热劳则头痛服清凉化痰药防喘烦躁用香茹饮神思昏愦脉大而虚此因闭藏之际不逺帏幕为患名曰注夏用补中益气去柴胡升麻加五味麦门炮姜一剂脉益甚仍用前药加肉桂五分服之即苏更用六味丸而痊
　　一儒者体肥善饮仲秋痰喘用二陈芩连益甚加桑皮杏仁盗汗气促加贝母枳殻不时发热余以为脾肺虚寒用八味丸以补土母补中益气以接中气而愈一男子夏月入房食氷果腹痛余用附子理中汤而愈有同患此者不信别用二陈芩连之类而死
　　一男子盛暑发热胸背作痛饮汤自汗用发表之药昏愦谵语大便不实吐痰甚多用十全大补一剂顿退又用补中益气加炮姜二剂全愈
　　肝脾肾亏损头目耳鼻等症【五】
　　给事张禹功目赤不明服袪风散热药反畏明重听脉大而虚此因劳心过度饮食失节以补中益气加茯神仁山药山茱五味顿愈又劳役复甚用十全大补兼以前药渐愈却用补中益气加前药而痊东垣云诸经脉络皆走于面而行空窍其清气散于目而为精走于耳而为听若心烦事冗饮食失节脾胃亏损心火太甚百脉沸腾邪害孔窍而失明矣况脾为诸隂之首目为血脉之宗脾虚则五脏之精气皆为失所若不理脾胃不养神血乃治标而不治本也
　　少宰李蒲汀耳如蝉鸣服四物汤耳鸣益甚此元气亏损之症五更服六味地黄丸食前服补中益气汤顿愈此症若血虚而有火用八珍加山栀柴胡气虚而有火四君加山栀柴胡若因怒就聋或鸣实用小柴胡加芎归山栀虚用补中益气加山栀午前甚用四物加白术茯苓久湏用补中益气午后甚用地黄丸
　　少司马黎仰之南银台时因怒耳鸣吐痰作呕不食寒热脇痛用小柴胡合四物加山栀陈皮而瘥尚寳刘毅斋怒则太阳作痛用小柴胡加茯苓山栀以清肝火更用六味丸以生肾水后不再发
　　一儒者日晡两目澁不能瞻视此元气下陷用补中益气倍加参茋数剂全愈
　　一男子亦患前症服黄栢知母之类更加便血此脾虚不能綂血肝虚不能藏血也用补中益气六味地黄而愈
　　一儒者两目作痛服降火袪风之药两目如绯热倦殊甚余用十全大补汤数剂诸症悉退服补中益气兼六味丸而愈复因劳役午后目濇体倦服十全大补而痊一男子房劳兼怒风府胀闷两脇胀痛余作色欲损肾怒气伤肝用六味地黄丸料加白术当归一剂而安一儒者酒色过度头脑两脇作痛余以为肾虚而肝病亦用前药顿安
　　一男子面白鼻流清涕不闻馨秽三年矣用补中益气加麦门山栀而愈
　　一男子年二十素嗜酒色两目赤痛或作或止两尺洪大按之微弱余谓少年得此目当失明翌早索途而行不辨天日众皆惊异余与六味地黄丸料加麦门五味一剂顿明
　　妇人症见女科撮要
　　脾肺肾亏损小便自遗淋濇等症【六】
　　大司徒许函谷在南银台时因劳发热小便自遗或时不利余作肝火隂挺不能约制午前用补中益气加山药黄栢知母午后服地黄丸月余诸症悉退此症若服燥剂而频数或不利用四物麦门五味甘草若数而黄用四物加山茱黄栢知母五味麦门若肺虚而短少用补中益气加山药麦门若隂挺痿痹而频数用地黄丸若热结膀胱而不利用五淋散若脾肺燥不能化生用黄芩清肺饮若膀胱隂虚阳无以生而淋沥用滋肾丸若膀胱阳虚隂无以化而淋濇用六味丸若转筋小便不通或喘急欲死不问男女孕妇急用八味丸缓则不救若老人隂痿思色精不出而内败小便道澁痛如淋用加减八味丸料加车前牛膝若老人精已竭而复耗之大小便道牵痛愈痛愈欲便愈便则愈痛亦治以前药不应急加附子若喘嗽吐痰腿足冷肿腰骨大痛而目浮肿太阳作痛亦治以前药若痛愈而小便仍濇宜用加减八味丸以缓治之【详见褚氏遗书精血篇但无冶法耳】
　　司徒边华泉小便频数濇滞短赤口干唾痰此肾经阳虚热燥隂无以化用六味滋肾二丸而愈
　　司马李悟山茎中作痛小便如淋口干唾痰此思色精降而内败用补中益气六味地黄而愈
　　考功杨村庵口舌干燥小便频数此膀胱阳燥隂虚先用滋肾丸以补隂而小便愈再用补中益气六味地黄以补肺肾而安若汗多而小便短少或体不禁寒乃脾肺气虚也
　　司空何燕泉小便赤短体倦食少缺盆作痛此脾肺虚弱不能生肾水当滋化源用补中益气六味丸加五味而安
　　商主客素膏粱小便赤数口干作渇吐痰稠粘右寸闗数而有力此脾肺积热遗于膀胱用黄芩清肺饮调理脾肺用滋肾六味二丸滋补肾水而愈
　　一儒者发热无时饮水不絶每登厮小便濇痛大便牵痛此精竭复耗所致用六味丸加五味子及补中益气喜其谨守得愈若肢体畏寒喜热饮食用八味丸儒者杨文魁痢后两足浮肿胸腹胀满小便短少用分利之剂遍身肿兼气喘余曰两足浮肿脾气下陷也胸腹胀满脾虚作痞也小便短少肺不能生肾也身肿气喘脾不能生肺也用补中益气汤加附子而愈半载后因饮食劳倦两目浮肿小便短少仍服前药顿愈甲戌年七月余奉侍武庙汤药劳役过甚饮食失节复兼怒气次年春茎中作痒时出白津时或痛甚急以手捻才止此肝脾之气虚也服地黄丸及补中益气加黄栢柴胡山栀茯苓木通而愈至丁酉九月又因劳役小便淋沥茎痒窍痛仍服前汤加木通茯苓胆草泽防及地黄丸而愈
　　大尹顾荣甫尾闾作痒小便赤濇左尺脉洪数属肾经虚热法当滋补彼不信乃服黄栢知母等药年许髙骨肿痛小便淋沥肺肾二脉洪数无伦余曰子母俱败无能为矣后果殁
　　余甲辰仲夏在横金陈白野第防其外舅顾同厓求余诊脉左尺澁结右寸洪数余曰此肺金不能生肾水诚可虑果至季冬茎道澁痛如淋愈痛则愈欲便愈便则愈痛而殁
　　脾肺肾亏损虚劳怯弱等症【七】
　　庻吉士黄伯邻发热吐痰口干体倦自用补中益气汤不应余谓此金水俱虚之症兼服地黄丸而愈后背患一疖烦痛寒热彼因前月尝偕往视郭主政背疽郭不经意余决其殒于金旺之日果符余言已而郭氏妻孥感其毒皆患恶疮伯邻所患与郭患同心甚恐余曰此小疮也憎寒等症皆隂虚旧症果是疮毒亦当补气血余在第就以地黄丸料煎与服之即睡良久各症顿退自后常有头面耳目口舌作痛或吐痰晕之类服前药即愈后任都宪督盐法道出于苏必垂顾焉
　　少司空何潇川足热口干吐痰头晕服四物黄连黄栢饮食即减痰热益甚用十全大补加麦门五味山药山茱而愈
　　一儒者或两足发热或脚跟作痛用六味丸及四物加麦门五味参治之而愈后因劳役发热恶寒作渇烦躁用当归补血汤而安
　　儒者刘允功形体魁伟冬日饮水自喜壮实余曰此隂虚也不信一日口舌生疮或用寒凉之剂肢体倦怠发热恶寒余用六味地黄补中益气而愈
　　一男子腿内作痛用渗湿化痰药痛连臀肉面赤吐痰脚跟发热余曰乃肾虚隂火上炎当滋化源不信服黄栢知母之类而殁
　　余甥居宏年十四而娶至二十形体丰厚发热作渇面赤作胀或外为砭血内用降火肢体倦怠痰涎愈多脉洪数鼓指用六味丸及大补汤加麦门五味而痊余甥凌云汉年十六庚子夏作渇发热吐痰唇燥遍身生疥两腿尤多色黯作痒日晡愈炽仲冬腿患疮尺脉洪数余曰疥肾疳也疮骨疽也皆肾经虚症针之脓出其气氤氲余谓火旺之际必患瘵症遂用六味地黄十全大补不二旬诸症愈而瘵症具仍用前药而愈抵冬娶妻至春其症复作父母忧之俾其外寝虽其年少谨疾亦服地黄丸数斤煎药三百余剂而愈
　　其弟云霄年十五壬寅夏见其面赤唇燥形体消瘦余曰子病将进矣癸卯冬复见之曰子病愈深矣至甲辰夏胃经部分有青色此木乘土也始求治先以六君加柴胡芍药山栀芜荑炒黑黄连数剂及四味肥儿六味地黄二丸及参苓白术归芍山栀麦门五味炙草三十余剂肝火渐退更加胆草柴胡三十余剂乃去芍加肉桂三十余剂及加减八味丸元气渐复而愈
　　脾肺肾亏损遗精吐血便血等症【八】
　　少宰汪涵斋头晕白浊余用补中益气加茯苓半夏愈而复患腰痛用山茱山药五味萆薢逺志顿愈又因劳心盗汗白浊以归脾汤加五味而愈后不时昡晕用八味丸全愈
　　南银台许函谷因劳发热作渇小便自遗或时闭濇余作肝火血虚隂挺不能约制午前用补中益气加山药山茱午后服地黄丸月余诸症悉退
　　司防陈石镜久患白浊发热体倦用补中益气加炮姜四剂白浊稍止再用六味地黄兼服诸症悉愈
　　光禄柴黼庵因劳患赤白浊用济生归脾十全大补二汤间服而愈
　　司防张检斋隂肿痛时发寒热若小腹作痛则茎出白津用小柴胡加山栀胆草茱茰芎归而愈
　　朱工部劳则遗精齿牙即痛用补中益气加半夏茯苓芍药并六味地黄丸渐愈更以十全大补加麦门五味而痊
　　一男子白浊梦遗口干作渇大便闭澁午后热甚用补中益气加芍药参并加减八味丸而愈
　　一男子茎中痛出白津小便秘时作痒用小柴胡加山栀泽防炒连木通胆草茯苓二剂顿愈又兼六味地黄丸而痊
　　一男子发热便血精滑○一男子尿血发热○一男子发热遗精或小便不禁俱属肾经亏损用地黄丸益气汤以滋化源并皆得愈
　　一男子鳏居数年素勤苦劳则吐血发热烦躁服犀角地黄汤气髙而喘前病益盛更遗精白浊形体倦怠饮食少思脉洪大举按有力服十全大补加麦门五味山茱山药而愈
　　儒者杨啓元素勤苦吐血发痉不知人事余以为脾胃虚损用十全大补汤及加减八味丸而痉愈再用归脾汤而血止
　　一儒者因饮食劳役及恼怒眉发脱落余以为劳伤精血隂火上炎所致用补中益气加麦门五味及六味地黄丸加五味眉发顿生如故
　　一男子年二十巅毛脱尽用六味地黄丸不数日髪生寸许两月复旧○吴江史万湖云有男女偶合眉发脱落无药调治至数月后复生
　　一童子年十四发热吐血余谓宜补中益气以滋化源不信用寒凉降火愈甚始谓余曰童子未室何肾虚之有参茋补气奚为用之余述丹溪先生云肾主闭藏肝主疎泄二脏俱有相火而其系上属于心心为君火为物所感则易于动心动则相火翕然而随虽不交防其精亦暗耗矣又精血篇云男子精未满而御女以通其精则五脏有不满之处异日有难状之疾遂用补中益气及地黄丸而瘥
　　一男子咳吐血热渇痰盛盗汗遗精用地黄丸料加麦门五味治之而愈后因劳怒忽吐紫血块先用花蕋石散又用独参汤渐愈后劳则咳吐血一二口脾肺肾三脉皆洪数用补中益气六味地黄而全愈
　　辛丑夏余在嘉兴屠内翰第遇星士张东谷谈命时出中庭吐血一二口云久有此症遇劳即作余意此劳伤肺气其血必散视之果然与补中益气加麦门五味山药熟地茯神远志服之而愈翌早请见云每服四物黄连山栀之类血益多而倦益甚余得公一吐血顿止神思如故何也余曰脾綂血肺主气此劳伤脾肺致血妄行故用前药健脾肺之气而嘘血归源耳后率其子以师余余曰管见已行于世矣子宜览之
　　肝脾肾亏损下部疮肿等症【九】
　　通府黄廷用饮食起居失宜两足发热口干吐痰自用二陈四物益甚两尺数而无力余曰此肾虚之症也不信仍服前药足跟热痒以为疮毒又服导湿之剂赤肿大热外用敷药破而出水久而不愈及用追毒丹疮突如桃始信余言滋其化源半载得瘥
　　儒者章立之左股作痛用清热渗湿之药色赤肿胀痛连腰脇腿足无力余以为足三隂虚用补中益气六味地黄两月余元气渐复诸症渐退喜其慎疾年许而痊府庠钟之英两腿生疮色黯如钱似癣者三四痒痛相循脓水淋漓晡热内热口干面黧此肾虚之症用加味六味丸数日而愈此等症用袪风败毒之剂以致误人多矣
　　一男子素遗精脚跟作痛口干作渇大便干燥午后热甚用补中益气加芍药参及六味丸而愈
　　余症见外科枢要
　　脾肺肾亏损大便秘结等症【十】
　　一儒者大便素结服搜风顺气丸后胸膈不利饮食善消面带阳色左闗尺脉洪而虚余曰此足三隂虚也彼恃知医不信乃服润肠丸大便不实肢体倦怠余与补中益气六味地黄月余而验年许而安若脾肺气虚者用补中益气汤若脾经郁结者用加味归脾汤若气血虚者用八珍汤加肉苁蓉若脾经津液涸者用六味丸若发热作渇饮冷者用竹叶黄茋汤若燥在直肠用猪胆汁导之若肝胆邪侮脾者用小柴胡加山栀郁李枳殻若膏粱厚味积热者用加味清胃散亦有热燥风燥阳结隂结者当审其因而治之若复伤胃气多成败症一老儒素有风热饮食如常大便十七日不通肚腹不胀两尺脉洪大而虚此隂火内烁津液用六味丸二十余剂至三十二日始欲去用猪胆润而通利如常一妇人年七十有三痰喘内热大便不通两月不寐脉洪大重按微细此属肝肺肾亏损朝用六味丸夕用逍遥散各三十余剂计所进饮食百余碗腹始痞闷乃以猪胆汁导而通之用十全大补调理而安若间前药饮食不进诸症复作
　　一男子年五十余因怒少食大便不利服润肠丸大便秘结胸脇作痛欲兼服脾约丸肝脾肾脉浮而濇余曰此足三隂精血亏损之症也东垣先生云若人胃强脾弱约束津液不得四布但输膀胱小便数而大便难者用脾约丸若人隂血枯槁内火燔灼肺金受邪土受木伤脾肺失传大便秘而小便数者用润肠丸令滋其化源则大便自调矣如法果验
　　一儒者懐抱郁结复因塲屋不遂发热作渇胸膈不利饮食少思服清热化痰行气等剂前症益甚肢体倦怠心脾二脉濇滞此郁结伤脾之变症也遂用加味归脾汤治之饮食渐进诸症渐退但大便尚濇两颧赤色此肝肾虚火内伤隂血用八珍汤加苁蓉麦门五味至三十余剂大便自润○一男子所患同前不信余言服大黄等药泄防便血遍身黑黯复求治余视之曰此隂阳二络俱伤也经曰阳络伤则血外溢隂络伤则血内溢辞不治后果然
　　职方陈莪斋年逾六旬先因大便不通服内疏等剂后饮食少思胸腹作胀两脇作痛形体倦怠两尺浮大左闗短濇右闗濇时五月请治余意乃命门火衰不能生脾土而肺金又尅肝木忧其金旺之际不起后果然
　　各症方药【十二】
　　小柴胡汤　治肝胆症寒热往来或日晡发热或湿热身热黙黙不欲食或怒火口苦耳聋咳嗽发热脇下作痛甚者转侧不便两袪痞满或泄防咳嗽或吐酸食苦水或因怒而患疟痢等症
　　柴胡【二钱】黄芩【一钱五分】人参　半夏【各七分】甘草【炙五分】
　　右姜水煎服
　　加味小柴胡汤　治血虚大劳大怒火动热入血室或妇女经行感冐发热寒热如疟夜间热甚或谵语即前方加生地黄一钱
　　黄芩半夏生姜汤　治胆腑发咳呕苦水如胆汁
　　黄芩【炒】生姜【各三钱】甘草【炙】半夏【各二钱】
　　右姜水煎服
　　桔梗汤　治心脏发咳咳而喉中如梗状甚则咽肿喉痹
　　苦梗【三钱】甘草【六钱】
　　右水煎服
　　芍药甘草汤　治小肠腑发咳咳而失气
</div>
    <div class="pagination">
<a href="薛氏医案_page2.html">上一页</a><a href="薛氏医案.html">1</a><a href="薛氏医案_page2.html">2</a><span class="current-page">3</span><a href="薛氏医案_page4.html">4</a><a href="薛氏医案_page5.html">5</a><a href="薛氏医案_page6.html">6</a><a href="薛氏医案_page7.html">7</a><a href="薛氏医案_page8.html">8</a><span>...</span><a href="薛氏医案_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
