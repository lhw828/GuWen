<!DOCTYPE html>
<html>
<head>
    <meta charset="UTF-8">
    <title>御纂医宗金鉴 - 第 54 页/共 401 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御纂医宗金鉴 - 第 54 页/共 401 页</h1>
    <div class="content">　　右八味以水一斗二升煮取六升去滓再煎温服一升日三服
　　腹痛衇而则卫气不行即恶寒则不欲食邪正相搏即为寒疝绕脐痛苦发则白汗出手足厥冷其衇沉者大乌头煎主之
　　【按】此条衇重出下条有证无衇其衇沉者之五字当在下条里急之下然衇而是劲急之甚当属寒疝之重者其白汗之白字当是自字下条其衇沉是里痛之衇当属寒疝之轻者必是传写之譌
　　【注】疝病犯寒即发故谓之寒疝也其病发则绕脐少腹急痛恶寒汗出手足厥冷不欲饮食衇而主急主痛此寒疝应有之证衇也主之乌头煎者是专以破邪治标为急虚实在所不论故曰强人服七合弱人服五合也
　　乌头煎方
　　乌头【大者五枚熬去皮不防咀】
　　右以水三升煮取一升去滓内蜜二升煎令水气尽取二升强人服七合弱人服五合不差明日更服不可一日再服
　　寒疝腹中痛及脇痛里急者当归生姜羊肉汤主之【按】脇痛里急之下当有上条其衇沈四字
　　【注】寒疝腹中痛及脇痛里急衇见沉较之绕脐苦痛轻矣且无恶寒汗出手足厥冷故不用乌头煎之大温大散而用当归生姜羊肉汤养正为本散寒为次此治寒疝之和剂也服乌头煎病势退者亦当与之
　　【集注】李彣曰疝属肝病肝蔵血其经布脇肋腹脇并痛者血气寒而凝澁也当归通经活血生姜温中散寒里急者内虚也用羊肉补之内经云形不足者温之以气精不足者补之以味是也
　　沈明宗曰按此连冲衇为疝治当温补也肝木受邪乗脾则腹中痛本经之气不舒故脇亦痛连及冲衇则里急矣所以当归补养冲任而散风寒羊肉温补荣卫之气脾邪散而痛自止方后云痛而多呕乃肝气上逆临胃故加橘术补之
　　当归生姜羊肉汤方
　　当归【三两】　　　生姜【五两】
　　羊肉【一觔】
　　右三味以水八升煮取三升温服七合日三服若寒多者加生姜成一觔痛多而呕者加橘皮二两白术一两加生姜者亦加水五升煮取三升二合服之
　　寒疝腹中痛逆冷手足不仁若身疼痛灸刺诸药不治抵当乌头桂枝汤主之
　　【按】抵当二字衍文也
　　【注】寒疝腹中痛逆冷手足不仁身体疼痛此疝之寒重者也灸刺诸药不取效则急以乌头煎加桂枝汤五合以觧内外之盛寒也
　　【集注】徐彬曰起于寒疝腹痛而至逆冷手足不仁则阳气大痹加以身疼痛荣卫俱不和更灸刺诸药不治是或攻其外或攻其内邪气牵制不服也故以乌头攻寒为主而合桂枝全汤以和荣衞所谓七分治里三分治表也
　　乌头桂枝汤方
　　乌头【一枚】
　　右一味以蜜二觔煎减半去滓以桂枝汤五合觧之令得一升初服二合不知即服三合又不知复加至五合其知者如醉状得吐者为中病
　　【方觧】以桂枝汤五合觧之者溶化也令得一升谓以乌头所煎之蜜五合加桂枝汤五合溶化令得一升也不知不效也又不知又不效也其知者已效也如醉状外寒方散得吐者内寒已伸故为中病也
　　问曰人病有宿食何以别之师曰寸口衇浮而大按之反濇尺中亦微而濇故知有宿食大承气汤主之【按】尺中亦微而濇之微字当按伤寒论作大字是【注】宿食病即今之伤食病也谓食隔宿不化也人病腹满而痛何以别之为宿食也寸口衇浮而大按之反濇谓按且大且濇且有力也闗上尺中亦然大濇有力为实而不利故知有宿食也当下之宜大承气汤
　　衇数而滑者实也此有宿食下之愈宜大承气汤【注】腹满而痛衇数而滑者实也此有宿食故当下之【集注】李彣曰滑者水谷之气胜也若滑而兼数则实热已入胃府矣故云有宿食可下之
　　下利不欲食者有宿食也当下之宜大承气汤
　　【注】初下利不欲食者是伤食恶食不欲食也久下利不欲食者是伤脾不防食也今初下利即不欲食以有宿食故也当下之宜大承气汤无疑矣
　　【集注】沈明宗曰此伤食而致下利也骤伤宿食停滞胃中壅遏升降之机不转肠中水糓不分而下奔则利宿食在胃故不欲食必当攻去宿食利得止而欲食故宜大承气汤
　　宿食在上脘当吐之宜蒂散
　　【注】胃有三脘宿食在上脘者隔间痛而吐可吐不可下也在中脘者心中痛而吐或痛不吐可吐可下也在下脘者脐上痛而不吐不可吐可下也今食在上脘故当以蒂散吐之也
　　蒂散方
　　蒂【一分熬黄】　　　赤小豆【一分煮】
　　右二味杵为散以香豉七合煮取汁和散一钱匕温服之不吐者少加之以快吐为度而止亡血及虚者不可与之
　　衇如转索无常者有宿食也
　　【注】转索无常衇之状也若浮伤寒沉冷痛冷犯胃脘谷气不行故曰有宿食也
　　衇头痛风寒腹中有宿食不化也【一云寸口衇】
　　【注】衇头痛是外伤风寒病也衇腹痛是内伤宿食病也
　　【集注】李彣曰按此衇与证似伤寒而非伤寒者以身不疼腰脊不强故也然衇亦有辨浮而者为伤寒沉而者为伤食甲乙经曰人迎甚伤于寒气口甚伤于食则寒与食又以左右手为辨已是以知腹中有宿食不化也
　　五藏风寒积聚病衇证并治第十一
　　肺中风者口燥而喘身运而重冒而肿胀
　　【按】身运而重当是头运而身重冒而肿胀当是冒风而肿胀始与文义相合此必传写之譌可知
　　【注】肺主气外合皮毛肺中风邪风伤气则津结不行故口燥风伤肺则气逆上壅故喘咳头运而身重者气伤而力乏也冒风而肿胀者皮伤风水也
　　【集注】李彣曰肺主气风邪中之则气壅而津液不行故口燥气逆而呼吸不利故气喘也
　　肺中寒吐浊涕
　　【注】肺中寒邪胸中之阳气不治则津液聚而不行故吐浊涎如涕也
　　【集注】李彣曰五液入肺为涕肺合皮毛开窍于鼻寒邪従皮毛而入于肺则肺窍不利而鼻塞涕唾浊涎壅遏不通吐出于口也
　　肺死藏浮之虚按之弱如葱叶下无根者死
　　【注】肺中风寒之邪衇若见浮之极虚按之弱如葱叶之空下无根者乃肺藏之死衇也以下五藏俱言浮者是明外中之邪应得之衇也
　　【集注】程林曰真肺衇至如以毛羽中人肤非浮之虚乎葱叶中空按之弱如葱叶下又无根则浮毛虚弱是无胃气也此真藏已见故死
　　肝中风者头目瞤两脇痛行常伛令人嗜甘
　　【注】肝主风外合于筋肝中风邪风胜则动故头目瞤动也两脇肝之部肝受病故两脇痛也风伤筋故行常伛偻也肝苦急欲甘缓之故令人嗜甘也
　　【集注】徐彬曰高巅之上惟风可到风性动摇故头目瞤动肝衇上贯膈今脇肋有邪故痛肝主筋风胜则筋急故伛人以脾胃为主木邪甚而土负甘益脾嗜甘所以自救也
　　肝中寒者两臂不举舌本燥喜太息胸中痛不得转侧食则吐而汗出也
　　【按】两臂不举舌本燥二句而汗出三字文义不属必是错简不释
　　【注】肝性条达气行于胸侧肝中寒邪故有气抑不伸喜太息气滞不行痛不得转侧也食则吐亦寒邪上逆也
　　肝死藏浮之弱按之如索不来或曲如蛇行者死【注】肝中风寒之邪若衇见浮之极弱按之不是失其肝之本衇也今按之如索不来曲如蛇行而去夫索曲蛇行去而不来非皆肝藏之死衇乎
　　【集注】周扬防曰按之如索则俱见衇有来去乃隂阳往复之理今曰不来但去是无胃气也否则真气将散出入强勉有委而不前屈且难伸之状故曲如蛇行也
　　肝着其人常欲蹈其胸上先未苦时但欲饮热旋覆花汤主之
　　【按】旋覆花汤主之六字与肝着之病不合当是衍文【注】肝着者为肝气着而不行致胸痞塞不快也故其人常欲按摩其胸以疏通其气也其先未曾痞塞苦时但欲饮热者乃寒气为病也
　　【集注】李彣曰肝主踈泄着则气郁不伸常欲人蹈其胸上以舒其气又以寒气固结于中欲饮热以胜其寒也
　　心中风者翕翕发热不起心中饥食即呕吐
　　【按】翕翕发热中风之本证也不起心中饥食即呕吐文义不属必是错简不释
　　心中寒者其人苦病心如噉蒜状剧者心痛彻背背痛彻心譬如蛊注其衇浮者自吐乃愈
　　【注】其人苦病心如噉蒜状谓辛辣刺心之状也剧者心痛彻背背痛彻心谓心背相应而痛也譬如蛊注谓似虫之往来不已而痛也此皆心中寒邪之证若其衇浮是心得本衇为寒邪上越之故自吐则邪去乃愈也
　　【集注】徐彬曰寒则为隂邪外束之则火内郁故如噉蒜状其似辣而非痛也剧则邪盛故外攻背痛内攻心痛彻者相应也譬如蛊注状其绵绵不息若衇浮是邪未结故自吐而愈
　　心伤者其人劳倦即头面赤而下重心中痛而自烦发热当脐跳其衇此为心藏伤所致也
　　【按】其衇之字当是沉字沉为肾衇文义相属必是传写之譌
　　【注】心伤者谓心伤病之人也因其人劳倦则扰其心心之阳盛于上故头面赤也上盛则下虚故下重而无力也心中痛自烦发热当脐跳其衇沉肾乗心伤之所致也
　　【集注】尤怡曰心伤者其人劳倦即头面赤而下重盖心虚者其阳易浮上盛者其下必虚也心中痛而自烦发热者心虚失养而热动于中也当脐跳者心虚于上而肾动于下也
　　邪哭使魂魄不安者血气少也血气少者属于心心气虚者其人则畏合目欲眠梦逺行而精神离散魂魄妄行隂气衰者为癫阳气衰者为狂
　　【按】隂气衰者为癫之癫字当是狂字阳气衰者为狂之狂字当是癫字内经曰重隂者癫重阳者狂必是传写之譌
　　【注】邪哭谓心伤之人无故而哭也邪哭则使人魂魄不安心之血气少也血气少而心虚则令人畏合目欲眠则梦逺行此是精神离散魂魄妄行也心之血隂也隂过衰则阳盛阳盛则为病狂也心之气阳也阳过衰则隂盛隂盛则病癫也
　　心死藏浮之实如丸豆按之益躁疾者死
　　【注】心中风寒之邪若衇见浮之极实如丸豆之状按之益劲躁疾乱动者乃心藏之死衇也
　　【集注】李彣曰难经云心衇浮大而散若浮之实如麻豆按之益躁疾则真藏衇见胃气全无故死内经云真心衇至坚而搏如寻薏苡子累累然即如麻豆意可与此同叅
　　脾中风者翕翕发热形如醉人腹中烦重皮目瞤瞤而短气
　　【按】脾缺中寒之文必是简脱
　　【注】脾中风邪翕翕发热中风之本证也形如醉人亦风热攘乱于中应有之证也腹中不快而烦身体懈惰而重皮目瞤瞤动而气短皆脾经证也
　　【集注】李彣曰风属阳邪而气踈泄形如醉人言其面赤而四肢软也风气内扰故腹中烦重皮目上下眼胞也
　　脾死藏浮之大坚按之如覆杯洁洁状如摇者死【注】脾中风寒之邪若衇见浮之大坚失其和缓按之状如覆杯高章明洁有力如摇乃脾藏之死衇也
　　【集注】李彣曰衇弱以滑是有胃气浮之大坚则胃气絶真藏衇见矣覆杯则内空洁洁者空而无有之象也状如摇者衇躁疾不宁气将散也故死
　　趺阳衇浮而濇浮则胃气强濇则小便数浮濇相搏大便则坚其脾为约麻子仁丸主之
　　【按】此条当在腹满篇中便难之下必是错简在此【注】趺阳胃衇也若衇濇而不浮脾隂虚也则胃气亦不强不堪下矣今衇浮而濇胃阳实也则为胃气强脾隂亦虚也脾隂虚不为胃上输精气水独下行故小便数也胃气强约束其脾不化津液故大便难也以麻仁丸主之养液润燥清热通幽不敢恣行承气者盖因衇濇终是虚邪也
　　【集注】徐彬曰脾约病用丸不作汤者取其缓以开结不能骤伤元气也要知人至脾约皆因元气不充津液不到所致耳
　　李彣曰趺阳胃衇也胃为水糓之海浮为阳衇故胃气强而食小便数则津液亡故衇濇盖脾主为胃行津液此以胃强脾弱约束津液不防四布但输膀胱致小便数而大便坚也麻子仁丸通幽润燥
　　麻子仁丸方
　　麻子仁【二升】　　　芍药【半觔】
　　枳实【一觔】　　　　大黄【一觔】
　　厚朴【一尺】　　　　杏仁【一升】
　　右六味末之炼蜜为丸梧子大饮服十丸日三以知为度
　　肾着之病其人身体重腰中冷如坐水中形如水状反不渇小便自利饮食如故病属下焦身劳汗出衣里冷湿久久得之腰以下冷痛腹重如帯五千钱甘姜苓术汤主之
　　【按】肾缺中风中寒二条必是简脱
　　【注】肾着者谓肾为寒湿所伤着而不行之为病也肾受寒湿故体重腰冷如坐水中虽形如水肿之状反不渇而小便自利非水也乃湿也饮食如故以病属下焦肾而不属中焦脾故也询其所以得之之由身劳汗出衣里冷湿久久伤之也是以腰下冷痛寒胜也腹重湿胜也如带五千钱形容重着之甚也以甘姜苓术汤补土以制水散寒以渗湿也
　　【集注】尤怡曰其病不在肾之中藏而在肾之外府故其治不在温肾以散寒而在燠土以胜水也
　　甘草干姜茯苓白术汤方
　　甘草【二两】　　　白术【二两】
　　干姜【四两】　　　茯苓【四两】
　　右四味以水五升煮取三升分温三服腰中即温
　　肾死藏浮之坚按之乱如转丸益下入尺中者死【注】肾中风寒之邪若见浮之极坚按之乱动有如转丸及下入尺中通然乱动皆肾死真藏之衇也
　　【集注】程林曰肾藏死浮之坚与内经辟辟如弹石曰肾死同意皆坚之象也按之则乱如转丸下入尺中者此隂阳离决之状也故死以上真藏与内经互有异同縂之衇无胃气现于三部中衇象形容不一也
</div>
    <div class="pagination">
<a href="御纂医宗金鉴_page53.html">上一页</a><span>...</span><a href="御纂医宗金鉴_page49.html">49</a><a href="御纂医宗金鉴_page50.html">50</a><a href="御纂医宗金鉴_page51.html">51</a><a href="御纂医宗金鉴_page52.html">52</a><a href="御纂医宗金鉴_page53.html">53</a><span class="current-page">54</span><a href="御纂医宗金鉴_page55.html">55</a><a href="御纂医宗金鉴_page56.html">56</a><a href="御纂医宗金鉴_page57.html">57</a><a href="御纂医宗金鉴_page58.html">58</a><a href="御纂医宗金鉴_page59.html">59</a><span>...</span><a href="御纂医宗金鉴_page55.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
