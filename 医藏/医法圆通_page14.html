<!DOCTYPE html>
<html>
<head>
    <meta charset="UTF-8">
    <title>医法圆通 - 第 14 页/共 21 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医法圆通 - 第 14 页/共 21 页</h1>
    <div class="content">　　午 后 面 赤

　　凡午后面赤，或发烧，举世皆谓阴虚，不知久病与素秉不足之人，阳气日衰，不能镇纳其阴，阴邪日盛，上浮于外，况午后正阴盛时，阳气欲下潜藏于阴中，而阴盛不纳，逼阳于外，元气升多降少，故或现面赤，或现夜烧。此皆阴盛之候。若按阴虚治之，其病必剧。予常以回阳收纳，交通上下之法治之，百发百中。

　　身 痒 欲 死

　　久病与素秉不足之人，身忽痒极，或通身发红点，形似风疹，其实非风疹。风疹之为病，必不痒极欲死，多见发热身疼，恶寒恶风。若久病、素不足之人，其来者骤，多不发热身疼，即或大热，而小便必清，口渴饮滚，各部必有阴象足征，脉亦有浮空、劲急如绳可据，此病急宜大剂回阳收纳为要。若作风疹治之，速其亡也。

　　大　汗　如　雨

　　久病与素秉不足之人，忽然大汗如雨，此亡阳之候也。然亦有非亡阳者。夫大汗如雨，骤然而出，片刻即汗止者，此非亡阳，乃阴邪从窍而出，则为解病之兆。若其人气息奄奄，旋出而身冷者，真亡阳也，法则不治。若欲救之，亦只回阳一法。然阳明热极，热蒸于外，亦有大汗如雨一条，须有阳症病情足征。此则阴象全具，一一可考。

　　大　汗　呃　逆

　　久病与素秉不足之人，与过服克伐清凉之人，忽然大汗

　　 

　　呃逆，此阳亡于外，脾肾之气绝于内，旦夕死亡之征也。急宜回阳降逆。服药后，如汗止呃逆不作，即有生机。若仍用时派止汗之麻黄根、浮小麦，止呃之丁香、杮蒂，未有不立见其死者也。

　　身 热 无 神

　　久病与素秉不足之人，或偶劳心，忽见身大热而不疼，并无所苦，只是人困无神，不渴不食。此是元气发外，宜回阳收纳，一剂可愈。若以为发热，即照外感之法治之，是速其危也，世多不识。

　　吐 血 身 热

　　凡吐血之人，多属气衰，不能摄血。吐则气机向外，元气亦与之向外，故身热，急宜回阳收纳为主。以不可见吐血而即谓之火，以凉剂施之。

　　大 吐 身 热

　　《经》云：吐则亡阳。吐属太阴，大吐之人，多缘中宫或寒或热，或食阻滞。若既吐已，而见周身大热，并无三阳表证足征。此属脾胃之元气发外，急宜收纳中宫元气为主。切不可仍照藿香正气散之法治之。予于此证，每以甘草干姜汤加砂仁，十治十效。

　　大 泄 身 热

　　久病与素秉不足之人，忽然大泄，渐而身大热者，此属阳脱之候。大热者，阳竭于上。大泄者，阴脱于下。急宜温中收纳为主。切不可一见身热，便云外感，一见大泄，便云

　　 

　　饮食。若用解表、消导、利水，其祸立至，不可不知。

　　午 后 身 热

　　《经》云：阴虚生内热。是指邪气旺而血衰，并非专指午后、夜间发热为阴虚也。今人全不在阴阳至理处探取盈缩消息，一见午后、夜间发热，便云阴虚，便云滋水。推其意，以为午后属阴，即为阴虚，就不知午后、夜间正阴盛之时，并非阴虚之候。即有发热，多属阴盛隔阳于外，阳气不得潜藏、阳浮于外，故见身热。何也？人身真气从子时一阳发动，历丑寅卯辰已，阳气旺极，至午未申酉戌亥，阳衰而下潜藏。今为阴隔拒，不得下降，故多发热。此乃阴阳盛衰，元气出入消息，不可不知也。

　　予于此证，无论夜间、午后发烧热，或面赤，或唇赤，脉空，饮滚，无神，即以白通汤治之，屡治屡效。

　　皮　毛　出　血

　　久病与素秉不足之人，忽见皮毛出血，此乃卫外之阳不足，急宜回阳收纳，不可迟延。

　　阴　囊　缩　入

　　久病与素秉不足之人，忽然囊缩腹痛，此厥阴阴寒太甚，阳气虚极也，急宜回阳。或用艾火烧丹田，或脐中；或以胡椒末裹塞脐中，用有力人口气吹入腹中，痛止即止，亦是救急妙法。

　　两　脚　大　烧

　　久病与素秉不足之人，或夜卧，或午后两脚大烧，欲踏

　　 

　　石上，人困无神。此元气发腾，有亡阳之势，急宜加阳收纳为主。切不可妄云阴虚，而用滋阴之药。

　　两　手　肿　热

　　凡素秉不足之人，忽然两手肿大如盂，微痛微红，夜间、午后便烧热难忍。此阴盛逼阳，从手脱也，急宜回阳收纳为主。

　　两　乳　忽　肿

　　凡素秉不足之人，忽然两乳肿大，皮色如常，此是元气从两乳脱出，切勿当作疮治，当以回阳收纳为主。

　　疮　口　不　敛

　　凡疮口久而不敛，多属元气大伤，不能化毒生肌，只宜大剂回阳。阳回气旺，其毒自消，其口自敛。切忌养阴清凉，见疮治疮。

　　痘　疮　平　塌

　　凡痘疮平塌，总原无火，只宜大剂回阳，切不可兼用滋阴。

　　肛　脱　不　收

　　凡素秉不足之人，或因大泄，或因过痢，以致肛脱不收。此是下元无火，不能收束，法宜回阳，收纳肾气。或灸百会穴，亦是良法。

　　小　便　不　止

　　久病与素秉不足之人，忽见小便日数十次，每来清长而

　　 

　　多。此是下元无火也，急宜回阳，收纳肾气，切不可妄行利水。

　　腹　痛　即　泄

　　久病与素秉不足之人，多有小腹一痛，立即泄泻，或溏粪，日十余次。此属下焦火衰，阴寒气滞，急宜回阳。切不可专以理气分利为事。

　　身　疼　无　热

　　久病与素秉不足之人，忽见身疼，而却不发热者，是里有寒也，法宜温里。但服温里之药，多有见大热身疼甚者，此是阴邪渍散，即愈之征，切不可妄用清凉以止之。

　　身　热　无　疼

</div>
    <div class="pagination">
<a href="医法圆通_page13.html">上一页</a><span>...</span><a href="医法圆通_page9.html">9</a><a href="医法圆通_page10.html">10</a><a href="医法圆通_page11.html">11</a><a href="医法圆通_page12.html">12</a><a href="医法圆通_page13.html">13</a><span class="current-page">14</span><a href="医法圆通_page15.html">15</a><a href="医法圆通_page16.html">16</a><a href="医法圆通_page17.html">17</a><a href="医法圆通_page18.html">18</a><a href="医法圆通_page19.html">19</a><span>...</span><a href="医法圆通_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
