<!DOCTYPE html>
<html>
<head>
    <meta charset="UTF-8">
    <title>万病回春 - 第 29 页/共 144 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>万病回春 - 第 29 页/共 144 页</h1>
    <div class="content">　　用大半夏一斤、锻石一斤、滚水七八碗入盆内，搅晾冷，澄清去渣，将半夏入盆内手搅之，日晒夜露一七日足捞出，井花水洗净三四次，泡三日，每日换水三次，捞起控干。用白矾八两、皮硝一斤、滚水七八碗，将矾硝共入盆内，搅晾温，将半夏入内浸七日，日晒夜露，日足取出，清水洗三、四次，泡三日，每日换水三次，日足取出，控干入药。

　　甘草 南薄荷（各四两） 丁香（五钱） 白豆蔻（三钱） 沉香（一钱） 枳实 木香 川芎（各三钱）

　　陈皮（五钱） 肉桂（三钱） 枳壳 五味子 青皮 砂仁（各五钱）

　　上共十四味切片，滚水十五碗晾温，将半夏同药共入盆内，泡二七日，日晒夜露搅之，日足取出药，与半夏用白布包住，放在热坑，用器皿扣住三炷香时，药与半夏分胎，半夏干收用。有痰火者，服之一日，大便出似鱼胶，一宿尽除痰根，永不生也。

　　按：上诸方皆治壮人痰火有余之症，宜服之。若虚人痰火，宜照后论治。若脾肺气虚，不能运化而有痰者，宜六君子汤加木香。（方见补益。）若脾气虚弱，不能清化而有痰者，宜六君子汤加桔梗。（方见补益。）若因肺经气滞而痰中有血者，宜加味归脾汤。（方见补益。）若因肝经血热而痰中有血者，宜加味逍遥散。（方见妇人虚劳。）若因肝经阴虚而痰中有血者，宜加味地黄丸。（方见补益。）若过服寒凉之剂而吐痰有血者，必用四君子汤之类以主之。（方见补益。）若中气虚而痰甚者，用补中益气汤加茯苓、半夏，如未应，加一味姜汁尤妙。

　　涤痰散

　　 此药清肺消痰、定嗽，解酒毒，除一切痰火。

　　广陈皮先用白水洗净，每一斤入食盐四两，同入水浸过一宿，锅内煮干，略去筋膜，切作小片炒干，每陈皮一两入粉草二钱，共为末。每日早晚各二匙，白汤调下。

　　一儒者体肥，仲夏患痰喘，用二陈、芩、连、桔梗，痰喘益甚，加桑皮、杏仁，栝蒌，盗汗气促；加贝母、枳壳，不时发热，饮食渐减，脉大而无力。余以为脾肺虚寒，用八味丸以补土母，用补中益气汤以接中气而愈。

　　一男子饮食素少，忽痰壅气喘、头摇目札、扬手掷足，难以候脉。视其面色黄中见青，此肝木乘脾土，如小儿慢惊之症。先用六君子、柴胡、升麻而愈；用补中益气汤加半夏而痊。

　　张秋官面赤作渴，痰盛头晕，此肾虚水泛为痰。用六味丸而愈。

　　卷之二

　　咳嗽

　　脉：咳嗽所因，浮风、紧寒、数热、细湿、房劳涩难。右关微濡，饮食伤脾；左关弦短，肝极劳疲。肺脉浮短，咳嗽与期。五脏之嗽，各视本部。浮紧虚寒，沉数实热，沉滑多痰，弦涩少血。形盛脉细不足以息，沉小伏匿，皆是危脉。唯有浮大而嗽者生。

　　春是上升之气，夏是火炎上最重，秋是湿热伤肺，冬是风寒外束。四时感冒，一切咳嗽发热吐痰者，宜发散风邪也。

　　参苏饮

　　 治四时感冒，发热头疼、咳嗽声重、涕唾稠粘、中脘痞满、呕吐痰水。宽中快膈，不致伤脾。此药大解肌热，将欲成劳，痰咳喘热最效。

　　紫苏（一钱） 前胡（二钱） 桔梗 枳壳（各一钱） 干葛（二钱） 陈皮 半夏 茯苓（各一钱）

　　甘草（七分） 人参（七分，热咳者去之） 木香（五分，气盛者去之）

　　上锉一剂，生姜、枣子煎，食后温服。若天寒感冒，恶寒无汗，咳嗽喘促，或伤风无汗、鼻塞声重咳嗽，并加麻黄二钱、去皮杏仁二钱、金沸草一钱，以汗散之；若初感冒，肺多有热加杏仁、黄芩、桑白皮、乌梅；肺寒咳嗽加五味子、干姜，心下痞闷，或胸中烦热，或停酒不散，或嘈杂恶心加黄连、枳实各一钱，干葛、陈皮倍用之，胸满痰多加栝蒌仁一钱；气促喘嗽加知母、贝母；鼻衄加乌梅、麦门冬、白茅根；心盛发热加柴胡、黄芩；头痛加川芎、细辛；咳嗽吐血加升麻、牡丹皮、生地黄；劳热咳嗽久不愈加知母、贝母、麦门冬；见血加阿胶、生地黄、乌梅、赤芍药、牡丹皮；吐血痰嗽加四物汤，名茯苓补心汤，妊娠伤寒去半夏，加香附。

　　感冒风寒，嗽而声哑者，是寒包热也。（与久嗽声哑不同。）冷风嗽者，遇风冷即发，痰多喘嗽是也。（以上二条俱宜后方。）

　　三拗汤

　　 治感冒风邪寒冷，鼻塞声重、语音不出、咳嗽多痰、胸满短气喘急。

　　甘草（生） 麻黄（不去节） 杏仁（不去皮尖。各二钱） 加荆芥、桔梗，名五拗汤。

　　上锉剂，生姜煎服。

　　痰嗽者，嗽动便有痰声，痰出嗽止是也。（嗽而痰多者，是脾虚也。）肺胀嗽者，嗽则喘满气急也。（喘急不得眠者难治。） 久嗽不止成劳，若久嗽声哑，或喉生疮者，是火伤肺金也。（俱难治之。若血气衰败，声失音者，亦难治也，以上三条，俱宜后方。）

　　清肺汤

　　 治一切咳嗽，上焦痰盛。

　　黄芩（去朽心，一钱半） 桔梗（去芦） 茯苓（去皮） 陈皮（去白） 贝母（去心） 桑白皮（各一钱）

　　当归 天门冬（去心） 山栀 杏仁（去皮尖） 麦门冬（去心。各七分） 五味子（七粒） 甘草（三分）

　　上锉生姜、枣子煎，食后服。痰咯不出加栝蒌、枳实、竹沥，去五味子，咳嗽喘急加苏子、竹沥，去桔梗，痰火咳嗽、面赤身热、咯出红痰加芍药、生地黄、紫菀、阿胶、竹沥，去五味子、杏仁、贝母、桔梗，久嗽虚汗多者加白术、芍药、生地黄，去桔梗、贝母、杏仁；久嗽喉痹、声不清者加薄荷、生地黄、紫菀、竹沥，去贝母、杏仁、五味；嗽而痰多者加白术、金沸草，去桔梗、黄芩、杏仁；咳嗽身热加柴胡；咳嗽，午后至晚发热者加知母、黄柏、生地、芍药、竹沥，去黄芩、杏仁；咳嗽痰结胁痛者加白芥子、栝蒌、枳实、砂仁、木香、小茴、竹沥、姜汁少许，去贝母、杏仁、山栀，亦加柴胡引经。

　　食积嗽者，痰嗽如胶也。咳嗽胸膈结痛者，是痰结也。早晨嗽者，胃中有食积也。上半日嗽多者，胃中有伏火也。（以上四条，俱宜后方。）栝蒌枳实汤加减。（方见痰饮。）

　　午后至夜嗽多者，属阴虚也。（黄昏嗽多者，火气浮，少加凉药。）火嗽者，有声痰少、面赤身热、脉数者是也。干咳嗽无痰者，是痰郁火邪在肺，难治也。劳嗽者，盗汗痰多作寒热、脉数大无力是也。（以上四者，皆是劳力、酒色内伤、忧怒、郁结、阴虚火动而嗽者，俱宜后方。）滋阴降火汤。（方见虚怯。）

　　一切久嗽不止者，（宜后方。）

　　吕洞宾仙传芦吸散

　　 治新久咳嗽，百药无功，服此立效。

　　款冬花蕊（五钱） 鹅管石（二钱五分） 陈皮（二钱五分） 年老人及虚者加人参（五分） 冬月加肉桂（一钱五分）

　　上忌铁器，为细末和匀，分作七帖，作七日服。每服一帖。夜仰卧将药一帖作三次入竹筒内，病者口噙竹筒，近咽喉用力一吸，将白温水一口送下。不可多吃水，忌诸般油腻盐一七日。药服完之后，亦少用些油盐，至半月后不忌。

　　吸药仙丹

　　鹅管石（二两） 寒水石（四钱半） 金星礞石（七钱，焰硝 后，用醋淬） 白附子（七钱） 白矾（七钱，枯过四钱半） 孩儿茶（四钱） 款冬花（净蕊，七钱） 粉甘草（四钱）

　　上各为末。研令极细秤过，方用总箩过搀匀。如有气加沉香五分、木香七分、官桂七分：如心下虚悸加朱砂三分。

　　热嗽用茶汤下；寒用姜汤下；咳如浮肿，用木瓜、牛膝汤下；咳而有红痰吐血，白芥子汤下。

　　歌曰：仙方二两鹅管石，青礞白附款冬花，三味各秤七钱重，四钱甘草与儿茶，枯矾寒水四钱半，八味精研制莫差，日进六分三次吸，寒用姜汤热用茶，虚加五分沉木桂，咳而惊悸用朱砂，薄荷煎汤潮热使，化痰止嗽最为佳。

　　鸡鸣丸

　　 治男妇不问老少，十八般咳嗽吐血、诸虚等症如神。

　　从来咳嗽十八般，只因邪气入于肝，胸膈咳嗽多加喘，胃嗽膈上有痰涎，大肠咳嗽三焦热，小肠咳嗽舌上干，伤风咳嗽喉多痒，胆嗽夜间不得安，肝风嗽时喉多痹，三因嗽时船上滩，气喘夜间多沉重，肺嗽痰多喘嗽难，热嗽多血连心痛，膀胱嗽时气多寒，暴嗽日间多出汗，伤寒嗽时冷痰酸，此是神仙真妙诀，用心求取鸡鸣丸。

　　知母（四两、炒） 杏仁（去皮尖，二钱） 桔梗（去芦，五钱） 阿胶（麸炒，四钱） 葶苈（火上焙，三钱） 款冬花（四钱） 旋复花（一两） 半夏（姜汁炒，三钱） 甘草（炙，一两） 陈皮（去白，一两）

　　兜铃（一两） 五味子（四钱） 麻黄（一两） 人参（五钱）

　　上共为细末，炼蜜为丸，如弹子大。每服一丸，五更，乌梅、生姜、枣子汤下。

　　大抵久嗽者，多属肾气亏损，火炎水涸，或津液涌而为痰者，乃真脏为患也。须用六味地黄丸壮肾水滋化源为主；以补中益气汤养脾土生肺肾为佐。久之自愈。（方见补益。）

</div>
    <div class="pagination">
<a href="万病回春_page28.html">上一页</a><span>...</span><a href="万病回春_page24.html">24</a><a href="万病回春_page25.html">25</a><a href="万病回春_page26.html">26</a><a href="万病回春_page27.html">27</a><a href="万病回春_page28.html">28</a><span class="current-page">29</span><a href="万病回春_page30.html">30</a><a href="万病回春_page31.html">31</a><a href="万病回春_page32.html">32</a><a href="万病回春_page33.html">33</a><a href="万病回春_page34.html">34</a><span>...</span><a href="万病回春_page30.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
