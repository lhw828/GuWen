<!DOCTYPE html>
<html>
<head>
    <meta charset="UTF-8">
    <title>万病回春 - 第 2 页/共 144 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>万病回春 - 第 2 页/共 144 页</h1>
    <div class="content">　　外因者，六淫之邪也；内因者，七情之气也；不内外因者，饮食劳倦跌扑也。

　　浮、沉、迟、数、滑、涩者，为六脉也，浮者，为阳在表、为风、为虚也。沉着，为阴在里，为湿、为实也。迟者在脏，为寒、为冷、为阴也。数者在腑，为热、为燥、为阳也。滑者，血多气少也。（滑为血有余。）涩者，气多血少也。（涩为气浊滞。）

　　八要者，表里虚实寒热邪正是也。八脉者，浮沉迟数滑涩大缓是也。表者脉浮，以别之病不在里也。里者脉沉，以别之病不在表也。虚者脉涩，以别之五虚也。实者脉滑，以别之五实也。寒者脉退，以别之脏腑积冷也。热者脉数，以别之脏腑积热也。邪者脉大，以别之外邪相干也。正者脉缓，以别之外无邪干也。洪、弦、长、散、浮之类也，伏、实、短、牢、沉之类也，细、小、微、败、迟之类也，疾、促、紧、急、数之类也，动、摇、流、利、滑之类也，芤、虚、结、滞、涩之类也，坚、实、钩、革、大之类也，濡、弱、柔、和、缓之类也。

　　七表者，浮、芤、滑、实、弦、紧、洪是也。浮者不足，举有余也；芤者中空，两畔居也；滑者如珠，中有力也；实者逼逼与长俱也；弦者如按弓弦状也，紧者牵绳转索是也；洪者按之皆极大也；浮为中风，芤失血也；滑吐实下分明别也；弦为拘急，紧为疼也；洪大从来偏主热也。

　　八里者，微、沉、缓、涩、迟、伏、濡、弱也。微者如有又如无也；沉者举无按有余也；迟缓息间三度至也；濡者散止细仍虚也；伏者切骨沉相类也；弱者沉微指下图也；涩者如刀轻刮竹也；迟寒缓结微为痞也；涩因血少沉气滞也；伏为积聚濡不足也；弱则筋痿少精气也。

　　九道者，长、短、虚、促、结、代、牢、动、细也。长者流利通三部也；短者本部不及细也；促者来数急促歇也；虚者迟大无力软也；结者时止而迟缓也；代者不还真可吁也；牢者如弦沉更实也；动者鼓动无定居也；细者虽有但如线也；长为阳毒三焦热也；短气壅郁未得倡也，促阳气拘时兼滞也；虚为血少热生惊也；代主气耗细气少也；牢气满急时主疼也；结主积气闷兼痛也，动是虚劳血痢崩也。

　　六死者，雀啄、屋漏、弹石、解索、鱼翔、虾游也。雀啄连来三五啄也，屋漏半日一点落也，弹石硬来寻即散也；解索搭指即散乱也；鱼翔似有亦似无也；虾游静中跳一跃也。

　　奇经八脉者，阳维、阴维、阳跷、阴跷、冲脉、任脉、督脉、带脉也。阳维者为病，苦寒热也；阴维者为病，苦心痛也；阳跷者为病，阴缓而阳急也；阴跷者为病，阳缓而阴急也；冲之为病，气逆而里急也；督之为病，脊强而厥冷也；任之为病，其内苦结，男为七疝，女为瘕聚也；带之为病，腹满腰胀，溶溶若坐水中也。

　　中风宜迟浮，忌急实也。伤寒宜洪大，忌沉细也。咳嗽宜浮濡，忌沉伏也。腹胀宜浮大，忌虚小也。下利宜微小，忌浮洪也。狂疾宜实大，忌沉细也。霍乱宜浮洪，忌微迟也，消渴宜数大，忌虚小也。水气宜浮大，忌沉细也。

　　鼻衄宜沉细，忌浮大也。心腹疼痛宜沉细，忌浮大也。上气浮肿宜浮滑，忌微细也。头痛宜浮滑，忌短涩也。喘急宜浮滑，忌涩脉也。唾血宜沉弱，忌实大也。金疮宜微细，忌紧数也。中恶宜紧细，忌浮大也。中毒宜数大，忌微细也。吐血宜沉小，忌实大也。肠癖宜沉迟，忌数疾也。内伤宜弦紧，忌小弱也。风痹宜虚濡，忌紧急也。温病发热，忌微小也。腹中有积，忌虚弱也。病热，忌脉静也。病泄，忌脉大也。翻胃宜浮缓，忌沉涩也。咳逆宜浮缓，忌弦急也。诸气宜浮紧，忌虚弱也。痞满宜滑脉，忌涩脉也。妇人带下宜迟滑，忌虚浮也。妇人妊娠宜洪大，忌沉细也。产妇面赤舌青，母活子死也，面青舌青沫出，母死子活也；唇口俱青，子母俱死也。妇人已产，宜小实，忌虚浮也。妇人劳虚，右寸数者，死也；鱼口气急者，死也，循衣摸床者，死也；口臭不可近者，死也；面肿、色苍黑者，死也；发直如麻者，死也；遗尿不知者，死也；舌卷卵缩者，死也；眼目直视者，死也；面无光者、牙根黑者，死也；汗出身体不凉者，死也；头面痛、卒视无所见者，死也；黑色入耳、目、鼻，渐入口者，死也；温病大热，脉细小者，死也。人病脉不病者，名内虚也。温病汗出不至足者，死也。病若闭目不欲见人者，宜强急而长，忌浮短而涩也。病若开目而渴，心下牢者，宜紧实而数，忌浮涩而微也。病若吐血复衄血者，宜沉细，忌浮大而牢也。病若谵言妄语，身当有热，脉宜洪大，忌手足厥逆，脉细而微也。病若大腹而泄者，宜微细而涩，忌紧大而滑也。

　　诸风掉眩者，皆属于肝也。诸寒收引者，皆属于肾也。诸湿肿满者，皆属于脾也。诸痿喘呕者，皆属于胃也。

　　诸痛痒疮者，皆属于心也。瘦脱形发热、脉坚急者，死也。诸热瞀螈，皆属于火，手少阳三焦经也。（瞀、昏也。

　　螈、跳动也。）诸禁鼓栗，如丧神守，皆属于火，手少阴心经也。（禁冷也。）诸逆冲上，皆属于火，手厥阴心胞络经也。诸痉强直，皆属于湿，足太阳膀胱经也。诸腹胀大，皆属于热，足太阴脾经也。诸燥狂越，皆属于火，足阳明胃经也。诸暴强直，皆属于风，足厥阴肝经也。诸病有声，鼓之如鼓，皆属于热，手太阴肺经也。

　　诸病跗肿，酸疼惊骇，皆属于火，手阳明大肠经也。（跗肿，足皆肿也。）诸转反戾，水液混浊，皆属于热，手太阳小肠经也。诸病水液，澄沏清冷，皆属于寒，足少阴肾经也。诸呕吐酸，暴注下迫，皆属于热，足少阳胆经也。

　　（暴注，卒然泻也。下迫，里急后重也。）

　　五虚者，脉细、皮寒、气少、泄利前后、饮食不入是也。（糜粥入胃，泄泻止则生。）五实者，脉盛、皮热、腹胀、前后不通、闷瞀是也。（泻之，大小通利而得汗者生。）五胜者，气盛则动，热胜则肿，燥胜则干，寒胜则浮，湿胜则濡泄也。五恶者，心恶热，肺恶寒，肝恶风，脾恶湿，肾恶燥也。六脱者，脱气、脱血、脱津、脱液、脱精、脱神也。五劳者，久视伤血，劳于心也，久卧伤气，劳于肺也；久坐伤肉，劳于脾也，久立伤骨，劳于肾也，久行伤筋，劳于肝也。尽力谋虑劳伤乎肝，应筋极也。曲运神机劳伤平脾，应肉极也。意外过思劳伤乎心，应脉极也。预事而忧劳伤乎肺，应气极也。矜持志节劳伤乎肾，应骨极也。

　　头者，精神之府。头倾视深，精神将脱也。背者，胸中之府。背屈肩垂，腑将坏也。腰者，肾之府。转摇不动，肾将惫也。骨者，髓之府。不能久立，则振掉，骨将惫也。膝者，筋之府。屈伸不能行，则偻伛，筋将惫也。

　　一损损于皮毛，皮聚而毛落也；二损损于血脉，血脉虚少，不能荣于脏腑也；三损损于肌肉，肌肉消瘦，饮食不能为肌肤也；四损损于筋，筋缓不能自收持也；五损损于骨，骨痿不能起于床也。从上下者，骨痿不能起于床者，死也；从下上者，皮聚而毛落者，死也。肺主皮毛，损其肺者，益其气也。心主血脉，损其心者，调其荣卫也。脾主肌肉，损其脾者，调其饮食，适其寒温也。肝主筋，损其筋者，缓其中也。肾主骨，损其骨者，益其精也。忧愁思虑，则伤心也。形寒饮冷，则伤肺也。恚怒气逆，则伤肝也。饮食劳倦，则伤脾也。坐湿入水，则伤肾也。亢则害，承乃制也。寒极则生热也。热极则生寒也。木极而似金也。火极而似水也。土极而似木也。金极而似火也。水极而似土也。

　　五郁者，泄、折、达、发、夺也。木郁达之谓吐之，令其条达也。火郁发之谓汗之，令其疏散也。土郁夺之谓下之，令无壅滞也。金郁泄之谓渗泄，解表利小便也。水郁折之谓抑之，制其冲逆也。心下逆满者，下之过也。

　　气上冲胸，起则眩晕者，吐之过也。肉 筋惕，足蜷恶寒者，汗之过也。

　　脱阳者见鬼，气不守也；脱阴者目盲，血不荣也。重阳者狂，气并于阳也；重阴者癫，血并于阴也。气留而不行者，为气先病也；血壅而不濡者，为血后病也。五脏不和，则九窍不通也；六腑不和，则流结为壅也，手屈而不伸者，病在筋也；手伸而不屈者，病在骨也。螈者，筋脉急而缩也， 者，筋脉缓而伸也。搐搦者，手足牵引，一伸一缩也。舌吐不收者，阳强也；舌缩不能言者，阴强也。

　　春伤于风，夏必飧泄也；夏伤于暑，秋必 疟也，秋伤于湿，冬必咳嗽也；冬伤于寒，春必温病也。风者，百病之长也。风痱者，谓四肢不收也。偏枯者，谓半身不遂也。风懿者，谓奄忽不知人也。风痹者，谓诸痹类风状也。瘫者，坦也，筋脉弛纵，坦然而不举也。痪者，涣也，血气散满，涣而不用也。

　　太阳则头痛、身热、脊强也。寒者，天地杀厉之气也。阳明则目痛、鼻干、不眠也。伤风者，身热、有汗、恶风也，伤寒者，身热、无汗、恶寒也。少阳则耳聋、胁痛、寒热、呕而口苦也。太阴则腹满、自利、尺寸沉而津不到咽也。少阴则舌干而口燥也。厥阴则烦满而囊拳也。表热者，翕然而热也。里热者，蒸蒸而热也。项背强者，太阳表邪也，恶风者，见风则怯也。发热恶寒者，发于阳也；无热恶寒者，发于阴也；寒热往来者，阴阳相胜也。烦热者，热邪传里也。

　　煎厥者，气热烦劳也。薄厥者，气逆大甚也。解 者，脊脉痛，少气不欲言也。四肢不收者，脾病也。肉痿者，肌肉不仁也。肉蠕动者，脾热也。

　　五饮者，支饮、留饮、痰饮、溢饮、气饮也。五泄者，脾泄、胃泄、大肠泄、小肠泄、大瘕泄也。（又有飧泄、胃泄、洞泄、濡泄、 溏之类。）脾泄者，腹胀呕逆也；胃泄者，饮食不化也；大肠泄者，食已窘迫也；小肠泄者，泄便脓血也；大瘕泄者，里急后重也。 溏泄者，大肠有寒也。肠垢者，大肠有热也。飧泄者，食不化，脾病也。脾约者，大便坚而小便利也。五膈者，忧、恚、寒、热、气也。五噎者，忧、思、劳、食、气也。

　　九气者，喜、怒、忧、思、悲、恐、惊、劳、寒、暑也。五积者，五脏之所生也。六聚者，六腑之所成也。

　　肝积在左胁，肥气也；肺积在右胁，息奔也；心积在脐上，伏梁也；肾积在脐下，奔豚也；脾积居中，痞气也。五疸者，黄汗、黄胆、酒疸、谷疸、女劳疸也。五轮者，风、血、肉、气、水也。八廓者，天、地、水、火、风、云、山、泽也。五瘿者，肉瘿、筋瘿、血瘿、气瘿、石瘿也。六瘤者，骨瘤、脂瘤、肉瘤、脓瘤、血瘤、石瘤也。

　　九种心痛者，饮、食、风、冷。热、悸、虫、疰、去来痛也。七疝者，寒、水、筋、血、气、狐、 也。三消者，多属血虚也。上消者，肺也；中消者，胃也；下消者，肾也。五痔者，牝、牡、血、脉、肠痔也。五淋者，气、砂、血、膏、劳也。五痹者，皮痹、脉痹、肌痹、骨痹、筋痹也。（又有痛痹、着痹、行痹、周痹。）痛痹者，筋骨掣痛也；着痹者，着而不行也；行痹者，走痛不定也；周痹者，周身疼痛也。

　　肾移寒于肝，则痈肿少气也；脾移寒于肝，则痈肿筋挛也。肝移寒于心，则狂、隔中也。心移寒于肺，则肺消。肺消者，饮一溲二也，死不治。肺移寒于肾，为涌水。涌水者，按腹不坚，水气客于大肠，疾行则鸣濯濯，如囊裹浆，水之病也。脾移热于肝，则为惊衄也。肝移热于心，则死也。心移热于肺，传为隔消也。肺移热于肾，传为柔也。肾移热于脾，传为虚肠癖，死不可治也。胞移热于膀胱，则癃，溺血也。膀胱移热于小肠，膈肠不便，上为口糜也。小肠移热于大肠，为虚瘕，为沉也。大肠移热于胃，善食而瘦，谓之食 。胃移热于胆，亦曰食 。

　　胆移热于脑，则辛 鼻渊。鼻渊者，浊涕下不止也。

　　五味者，辛，甘、苦、酸、咸也。多食辛，则筋急而爪枯也。多食甘，则骨痛而发落也。多食苦，则皮槁而发拔也。多食酸，则肉胝 而唇揭也。多食咸，则脉凝注而变色也。酒者，气浓上升，阳也。肉者，味浓下降，阴也。味之薄者，为阴中之阳。味薄则通，酸、苦、平、咸是也。味之浓者，为阴中之阴。味浓则泄，酸、苦、咸，寒是也。气之薄者，为阳中之阴。气薄则发泄，辛、甘、淡、平、寒、凉是也。气之浓者，为阳中之阳。气浓则发热，辛、甘、温、热是也。轻清成象，（味薄茶之类，）本乎天者，亲上也。重浊成形，（味浓大黄之类，）本乎地者，亲下也。（各从其类。）气味辛甘发散为阳也；气味酸苦涌泄为阴也。清阳发腠理，清之清者也。（清肺以助天真。）清阳实四肢，清之浊者也。（荣华腠理。）浊阴归六腑，浊之浊者也。（坚强骨髓。）浊阴走五脏，浊之清者也。（荣养于神。）

　　七方者，大、小、缓、急、奇、偶、复也。大者，君一臣三佐九，制之大也。（远而奇偶，制其大服也。大则数少，少则二之。肾肝位远，服汤散不厌频而多。）小者，君一臣二，制之小也。（近而奇偶，制小其服也。小则数多，多则九之。心肺位近，服汤散不厌频而少。）缓者补上、治上制以缓，缓则气味薄也。（治三以缓，缓则治其本。）急者补下、治下制以急，急则气味浓也。（治三以急，急则治其标。）奇者，君一臣二，奇之制也；君一臣三，奇之制也。（阳数奇。）偶者，君二臣四，偶之制也：君二臣六，偶之制也。（阴数偶。）复者，奇之不去则偶之，是为重方也。

　　十剂者，宣、通、补、泻、轻、重、滑、涩、燥、湿、寒、热也。宣可以去壅，姜、橘之属是也。通可以去滞，木通、防己之属是也。补可以去弱，人参、羊肉之属是也。泻可以去闭，葶苈、大黄之属是也。轻可以去实，麻黄、葛根之属是也。重可以去怯，磁石、铁浆之属是也。滑可以去着，冬葵子、榆白皮之属是也。涩可以去脱，牡蛎、龙骨之属是也。燥可以去湿，桑白皮、赤小豆之属是也。湿可以去枯，白石英、紫石英之属是也。

　　寒可以去热，大黄、朴硝之属是也。热可以去寒，附子、官桂之属是也。

　　百病昼则增剧，夜则安静，是阳病有余，乃气病而血不病也；夜则增剧，昼则安静，是阴病有余，乃血病而气不病也；昼则发热，夜则安静，是阳气自旺于阳分也；昼则安静，夜则发热、烦躁，是阳气下陷入阴中也；（名曰热入血室。）昼则发热、烦躁，夜亦发热、烦躁，是重阳无阴也；（当亟泻其阳，峻补其阴。）夜则恶寒，昼则安静，是阴血自旺于阴分也；夜则安静，昼则恶寒，是阴气上溢于阳中也；夜则恶寒，昼亦恶寒，是重阴无阳，当亟泻其阴，峻补其阳也；昼则恶寒，夜则烦躁，饮食不入，名曰阴阳交错者，死也。

　　火多水少，为阳实阴虚，其病为热也；水多火少，为阴实阳虚，其病为寒也。白者肺气虚，黑者肾气足也。肥人湿多。瘦人火多也。

　　在表者，汗而发之也；在里者，下而夺之也；在高者，因而越之也；（谓可吐也。）剽悍者，下而收之也。

　　脏寒虚脱者，治以灸 也。脉病挛痹者，治以针刺也。血室蓄结肿热者，治以砭石也。气滞痿厥寒热者，治以导引也。经络不通、病生于不仁者，治以醪醴也。血气凝注、病生筋脉者，治以熨药也。

　　人能健步，以髓会绝骨也。肩能任重，以骨会大杼也。少壮寐而不寤者，此血有余气不足也。老人寤而不寐者，此气有余而血不足也。前贫后富，喜伤心也；前富后贫，多郁火也。开鬼门者，谓发其汗也。洁净府者，谓利小便也。老衰久病者，补虚为先也；少壮新病者，攻邪为主也。节戒饮食者，却病之良方也。调理脾胃者，医中之王道也。

　　望而知之者，谓之神，望其五色，以知其病也。闻而知之者，谓之圣，闻其五音，以识其病也。问而知之者，谓之工，问其所欲五味，以审其病也。切而知之者，谓之巧，切其脉，以察其病也。

　　外感法张仲景也；内伤法李东垣也；热病用刘河间也；杂病用朱丹溪也。识感、中、伤三者，标本之微甚也。

　　明内、外、不内外，均表里之虚实也。必先岁气，勿伐天和也。能合色脉，可以万全也。天地有南北之不同也，人身有虚实之各异也。化而裁之，存乎变也；神而明之，在乎人也。医演岐黄，神圣之术也，学推孔孟，仁义之心也。

　　此前圣之确论，为医家之所宗也。诚后学之阶梯，乃云林之所述也。

　　卷之一

　　药性歌

　　（共二百四十）

　　人参味甘，大补元气，止渴生津，调荣养卫。（肺中实热，并阴虚火动、劳嗽吐血勿用。肺虚气短、少气盛喘烦热，去芦用之，反藜芦。）

　　黄 性温，收汗固表，托疮生肌，气虚莫少。（得防风，其功愈大，用绵软箭干者，以蜜水浸，炒用之。）

　　白术甘温，健脾强胃，止泻除湿，兼驱痰痞。（去芦油。）

　　茯苓味淡，渗湿利窍，白化痰涎，赤通水道。（去皮。）

</div>
    <div class="pagination">
<a href="万病回春.html">上一页</a><a href="万病回春.html">1</a><span class="current-page">2</span><a href="万病回春_page3.html">3</a><a href="万病回春_page4.html">4</a><a href="万病回春_page5.html">5</a><a href="万病回春_page6.html">6</a><a href="万病回春_page7.html">7</a><span>...</span><a href="万病回春_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
