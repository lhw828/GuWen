<!DOCTYPE html>
<html>
<head>
    <meta charset="UTF-8">
    <title>神农本草经疏 - 第 33 页/共 48 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>神农本草经疏 - 第 33 页/共 48 页</h1>
    <div class="content">　　主治参互
　　得天麦二冬款冬花百部薄荷甘草沙参贝母枇杷叶五味子为治嗽要药　得芍药薏苡仁木瓜茯苓橘皮赤小豆为治水肿之神剂　经騐方治咳嗽吐血甚者鲜桑根白皮一斤米泔浸三宿刮去黄皮剉细入糯米四两焙干为末每服一钱米饮下　肘后方治消渴尿多入地三尺桑根剥取白皮炙黄黑剉以水煑浓汁随意饮之亦可少入米勿用盐　肘后方治产后下血炙桑白皮煑水饮之　经验方治坠马抝损桑根白皮五斤为末以水五升煎膏敷之便止已后亦无宿血终不发动　子母秘方治小儿重舌桑根白皮煑汁涂乳上饮之　圣惠方治小儿流涎脾热也胸膈有痰新桑根白皮捣自然汁饮之甚效煎饮亦良　圣惠方治小儿天吊惊癎取家桑东行根研汁服　千金方治石痈坚硬不作脓者桑白皮隂干为末烊胶和酒调傅以软为度　苏颂取皮中白汁主治小儿口疮白漫拭净涂之便愈又涂金刄所伤痛须臾血止仍以白皮裹之甚良　时珍取汁涂蛇蜈蚣蜘蛛伤有验　取枝烧沥治大风疮疥生睂发　子母秘录治小儿鹅口桑皮汁和胡粉涂之　圣惠方治小儿唇肿桑木汁涂之即愈　摘方治破伤中风桑沥好酒对和温服以醉为度醒服消风散
　　简误
　　肺虚无火因寒袭之而发咳嗽者勿服
　　桑叶主除寒热出汗汁解蜈蚣毒
　　疏○叶本经无气味详其主治应是味甘气寒性无毒甘所以益血寒所以凉血甘寒相合故下气而益隂是以能主隂虚寒热及因内热出汗其性兼燥故又能除脚气水肿利大小肠原禀金气故又能除风经霜则兼得天地之清肃故又能明目而止渴发者血之余也益血故又能长髪凉血故又止吐血合痈口罨穿掌疗汤火皆清凉补血之功也
　　主治参互
　　四月采桑叶酒拌九蒸九曝为末胡麻或黑芝麻去壳九蒸九曝另磨如泥各等分炼蜜和为丸每五六钱空心饥时白汤下能益气血袪风仙家饵之为引年止饥之要药　普济方治青盲洗法昔武胜军宋仲孚患此二十年用此法二年目明如故摘青桑叶晒干逐月按日就地上烧存性每以一合于甆器内煎减二分倾出澄清温热洗目至百度屡试有验正月初八二月初八三月初六四月初四五月初六六月初二七月初七八月二十九九月十二十月十三十一月初二十二月三十　集简方治风眼下泪腊月不落桑叶煎汤日日温洗或入芒硝　千金方治头发不长用桑叶麻叶煮泔水沐之七日可长数尺圣济总录治吐血不止晚桑叶焙干研凉茶服三
　　钱只一服止后用补肝肺药　直指方治痈口不敛经霜黄桑叶为末傅之　通论治穿掌肿毒新桑叶研烂罨之即愈　医学正传治汤火伤疮经霜桑叶烧存性为末油和敷之三日愈
　　桑耳味甘有毒黑者主女子漏下赤白沃血病症瘕积聚隂痛隂阳寒热无子疗月水不调其黄熟陈白者止久泄益气不饥其金色者治癖饮积聚腹痛金疮　桑耳煅存性研细香附童便炒黑研细每用桑耳灰二分香附末三分淡醋汤空心调服治血崩奇效过于他木耳
　　桑椹味甘寒无毒单食止消渴陈藏器利五藏闗节通血气久服不饥安魂镇神令人聪明变白不老多收暴干为末蜜丸日服时珍捣汁饮解中酒毒酿酒服利水气消肿【一名文武实】
　　疏○桑椹者桑之精华所结也其味甘其气寒其色初丹后紫味厚于气合而论之甘寒益血而除热其为凉血补血益隂之药无疑矣消渴由于内热津液不足生津故止渴五脏皆属隂益隂故利五脏隂不足则闗节之血气不通血生津满隂气长盛则不饥而血气自通矣热退隂生则肝心无火故魂安而神自清宁神清则聪明内发隂复则变白不老甘寒除热故解中酒毒性寒而下行利水故利水气而消肿皆自然之道也
　　主治参互
　　冦宗奭曰本经言桑甚详独遗乌椹然桑之精英尽在于此采摘微研以布滤汁石器熬成稀膏量入多少蜜熬稠贮甆器中每抄一二钱食后夜卧以沸汤点服治服金石药发热口渴生精神及小肠热甚僊方日干为末蜜和丸酒服亦良　四时月令云四月宜饮桑椹酒能理百种风热其法用桑椹汁三斗重汤煑至一斗半入白蜜二合酥油一两生姜汁一合煑令得所瓶收每服一合和酒饮之亦可以汁熬烧酒藏之经年味愈佳　普济方治水肿胀满水不下则满溢水下则虚竭还胀十无一活宜用桑椹酒治之桑白皮切以水二斗煑汁一斗入桑椹再煑取五升以糯米饭五升酿酒饮　保命集治瘰疬结核文武膏用文武实即桑椹子二斗黑熟者以布取汁银石器熬成膏每白汤调服一匙日三服　千金方治小儿赤秃桑椹子取汁频服　圣济录治小儿白秃黑椹入罂中曝三七日化为水洗之三七日神效集简方治隂证腹痛桑椹绢包风干过伏天为细
　　末每服三钱热酒下取汗
　　简误
　　甘寒滑故润而下行脾胃虚寒作泄者勿服桑柴灰味辛寒有小毒淋取汁与冬灰等分同灭痣疵黑子蚀恶肉煑赤小豆食大下水胀傅金疮止血生肌　桑霜即灰汁以桑皮绵纸衬淘箩底用滚水淋下甆器盛之重汤煑干别名木磠能钻筋透骨为傅痈疽拔疔引诸散毒药攻毒之要品　得丹砂雄黄乳香没药牛黄龙脑香红白药子白及白敛傅一切肿毒止痛追毒有奇效　得铁锈蟾酥可拔疔枝味苦平性不冷不热主遍体风痒干燥火气脚气风气四肢拘挛上气眼晕肺气欬嗽消食利小便疗痈疽后渴嫰条细捣一升熬香煎饮亦无禁忌久服终身不患偏风　圣惠方治紫白癜风桑枝十斤益母草三斤水五斗慢煑至五升去滓再煎成膏每卧时温酒调服半合以愈为度
　　桑黄气味与白皮同其除肺热之功殆又过之山家老桑树多生湖桑少见　同天门冬百部山栀枇杷叶治赤鼻有神
　　竹叶味辛平大寒无毒主胸中痰热欬逆上气
　　疏○竹叶禀隂气以生本经味辛平气大寒无毒甄权言甘寒气薄味厚隂中微阳降也入足阳明手少隂经阳明客热则胸中生痰痰热壅滞则欬逆上气辛寒能解阳明之热结则痰自消气自下而欬逆止矣仲景治伤寒发热大渴有竹叶石膏汤无非假其辛寒散阳明之邪热也
　　主治参互
　　煎汤调酸枣仁炒熟末五钱临卧服治心虚不得眠同麦门冬酸枣仁逺志丹参茯神丹砂犀角治心
　　经蕴热虚烦不眠　入白虎汤治伤寒烦热大渴引饮　肘后方治时行发黄竹叶五升小麦七升石膏三两水一斗半煑取七升细服尽剂愈
　　淡竹茹味甘微寒无毒主呕啘温气寒热吐血崩中疏○竹茹虽与竹叶同本然竹茹得土气多故味带甘气微寒无毒入足阳明经经曰诸呕吐酸水皆属于热阳明有热则为呕啘温气寒热亦邪客阳明所致甘寒解阳明之热则邪气退而呕啘止矣甘寒又能凉血清热故主吐血崩中及女劳复也
　　主治参互
　　同木瓜橘皮麦门冬枇杷叶人参芦根汁石斛治胃虚有热呕啘不止　活人书治伤寒愈后交接女劳复头痛身热耳鸣口渴腰骨痛男子卵肿股痛竹皮一升水三升煑五沸服汁　又方治妇人大病初愈有所动劳致热气冲胸手足搐搦拘急如中风状淡竹青茹半斤栝楼二两水二升分二服
　　简误
　　胃寒呕吐及感寒挟食作吐忌用
　　淡竹沥味甘大寒无毒疗暴中风痹胸中大热止烦闷消渴劳复
　　疏○竹沥竹之津液也经云大寒亦言其本性耳得火之后寒气应减性滑流利走窍逐痰故为中风家要药凡中风之证莫不由于隂虚火旺煎熬津液结而为痰壅塞气道不得升降热极生风以致猝然僵仆或偏痹不仁此药能遍走经络摉剔一切痰结兼之甘寒能益隂而除热痰热既袪则气道通利经脉流转外证自除矣其主胸中大热止烦闷者取其甘寒清热益隂之功耳观古人以竹沥治中风则知中风未有不因隂虚痰热所致不然如果外来风邪安得复用此甘寒滑利之药治之哉
　　主治参互
　　同贝母栝楼仁霞天膏白芥子苏子橘红郁金童便麦门冬治似中风口眼防斜语言蹇涩或半身不遂等证　千金方治中风口噤竹沥加姜汁日日饮之梅师方治产后中风口噤身直面青手足反张以
　　竹沥饮一二升即苏　外台秘要治破伤中风凡闪脱折骨诸疮慎不可当风用扇中风则发痉口噤项急杀人亟饮竹沥二三升忌饮食及酒　千金方小儿伤寒淡竹沥葛根汁各六合细细与服　至寳方小儿狂语夜后便发竹沥夜服二合　产寳方妇人胎动妊娠因夫所动困絶以竹沥饮一升立愈　梅师方孕妇子烦茯苓二两竹沥一升水四升煎二升分三服　千金方时气烦躁五六日不解青竹沥半盏煎热数数饮之覆取微汗　李绛兵部手集欬嗽肺痿大人小儿欬逆短气胸中吸吸欬出涕唾嗽出臭脓用淡竹沥一合服之日三五次以愈为度简误
　　寒痰湿痰及饮食生痰不宜用
　　吴茱萸味辛温大热有小毒主温中下气止痛欬逆寒热除湿血痹逐风邪开腠理去痰冷腹内绞痛诸冷实不消中恶心腹痛逆气利五藏
　　疏○吴茱萸禀火气以生故其味辛气温有小毒甄权辛苦大热气味俱厚阳也入足阳明太隂兼入足少隂厥隂经凡脾胃之气喜温而恶寒寒则中气不能运化或为冷实不消或为腹内绞痛或寒痰停积以致气逆发欬五脏不利辛温暖脾胃而散寒邪则中自温气自下而诸证悉除其主除湿血痹逐风邪者盖以风寒湿之邪多从脾胃而入脾胃主肌肉为邪所侵则腠理闭密而寒热诸痹所从来矣辛温走散开发故能使风寒湿之邪从腠理而出中恶腹痛亦邪恶之气干犯脾胃所致入脾散邪则腹痛自止矣
　　主治参互
　　仲景吴茱萸汤治少隂病吐利手足逆冷烦躁欲死者吴茱萸一斤人参二两生姜六两大枣十二枚劈四味以水七升煑二升去滓温服七合日三服厥隂干呕吐涎沬头痛者同此方　又当归四逆加吴茱萸汤治厥隂证手足厥冷脉细欲絶其人内有久寒者当归三两芍药三两炙甘草二两通草二两桂枝三两细辛三两生姜半斤吴茱萸二升大枣二十五枚以水六升清酒六升同煑取五升去滓分五服食疗治冬月感寒吴茱萸五钱煎汤服之取汗　圣惠方治隂毒伤寒四肢逆冷用吴茱萸一升酒拌湿绢袋二个包蒸极热更互熨足心气透痛亦即止累有效　肘后方治寒疝往来吴茱萸一两生姜半两清酒一升煎分温服　圣惠方治食已吞酸胃虚冷者吴茱萸汤泡七次焙干姜等分为末汤服一钱孙氏存仁方治多年脾泄老人多此谓之水土同
　　化吴茱萸三钱泡入水煎汁入盐少许通口服盖茱萸能暖膀胱水道既清大肠自固他药虽热不能分解清浊也　和剂局方戊巳丸治脾胃受湿下痢赤白腹痛米谷不化用吴茱萸黄连白芍药各一两同炒为末蒸饼丸梧子大每服二三丸米饮下
　　简误
　　阳厥似隂手足虽逆冷而口多渴喜饮水大小便秘结小便或通亦赤涩短少此火极似水守真所谓禁栗如丧神守皆属于火之谓耳此与桂附干姜之类同忌呕吐吞酸属胃火者不宜用欬逆上气非风寒外邪及冷痰宿水所致不宜用腹痛属血虚有火者不宜用赤白下痢病名滞下因暑邪入于肠胃而非酒食生冷停滞积垢者不宜用小肠疝气非骤感寒邪及初发一二次者不宜用霍乱转筋由于脾胃虚弱冒暑所致而非寒湿生冷干犯肠胃者不宜用一切隂虚之证及五脏六腑有热无寒之人法所咸忌
　　槟榔味辛温无毒主消谷逐水除痰癖杀三虫伏尸疗寸白
　　疏○槟榔得天之阳气地之金味故味辛气温无毒大明言涩元素言苦以其感盛夏之火气耳气薄味厚阳中微隂降也入手足阳明经夫足阳明为水谷之海手阳明为传道之官二经相为贯输以运化精微者也二经病则水谷不能以时消化覊留而成痰癖或湿热停久则变生诸虫此药辛能散结破滞苦能下泄杀虫故主如上诸证也甄权宣利五脏六腑壅滞破胸中气下水肿治心痛积聚日华子下一切气通闗节利九窍徤脾调中破症结李珣主贲豚气五膈气风冷气脚气宿食不消皆取其辛温走散破气坠积能下肠胃有形之物耳
　　主治参互
　　同草果枳实橘皮治食疟加三棱蓬茂矾红红麯山查麦糵消一切坚硬肉食及诸米麫生冷食积成块作痛　同黄连藊豆莲肉橘红白芍药红麯乌梅葛根枳壳治滞下后重　同雷丸使君子白芜荑芦荟肉豆蔲胡黄连治小儿疳蚘　同楝根鹤虱锡灰薏苡根贯众乌梅治一切寸白虫　同苍术草果青皮甘草治山岚瘴气发疟　直指方心脾作痛鸡心槟榔髙良姜各一钱半陈米百粒同以水煎服之　广利方脚气冲心闷乱不识人用白槟榔十二分为末分二服空心暖小便调下日二服　十便良方虫痔里急槟榔为末每日空心以白汤调二钱　千金方寸白虫病槟榔二七枚为末先以水二升半煑槟榔片取一升空心调末方寸匕服之经日虫尽出未尽再服以尽为度
　　简误
　　槟榔性能坠诸气至于下极病属气虚者忌之脾胃虚虽有积滞者不宜用下利非后重者不宜用心腹痛无留结及非虫攻咬者不宜用疟非山岚瘴气者不宜用凡病属隂阳两虚中气不足而非肠胃壅滞宿食胀满者悉在所忌
　　栀子味苦寒大寒无毒主五内邪气胃中热气面赤酒疱皶鼻白癞赤癞疮疡疗目热赤痛胸心大小肠大热心中烦闷
　　疏○栀子感天之清气得地之苦味故其性无毒气薄而味厚气浮而味沉阳中隂也入手太隂手少隂足阳明经少隂为君主之官邪热客之则五脏皆失所主清少隂之热则五内邪气自去胃中热气亦除面赤酒疱皶鼻者肺热之也肺主清肃酒热客之即见是证于开窍之所延及于面也肺得苦寒之气则酒热自除而面鼻赤色皆退矣其主赤白癞疮疡者即诸痛痒疮疡皆属心火之谓疗目赤热痛及胸心大小肠大热心中烦闷者总除心肺二经之火热也此药味苦气寒泻一切有余之火故能主如上诸证
　　主治参互
　　仲景治伤寒汗吐下后虚烦不得眠及心中懊憹者有栀子豉汤用栀子十四枚香豉四合水煎服　入茵陈大黄汤治伤寒湿热发黄腹胀栀子十四枚茵陈六两大黄三两水一斗先煑茵陈减六升内二味煑取三升分三服小便当利尿如皂角汁状正赤一宿腹减黄从小便出也　同甘草黄檗为栀子檗皮汤亦治发黄身热　同厚朴枳实为栀子厚朴汤治伤寒下后心烦腹满卧起不安者得吐即愈　同防矢作汤治大病后劳复小便不利者小便利即愈已上皆仲景法　同连翘麦门冬竹叶灯心草生甘草黄连能泻心经有余之火加赤茯苓木通滑石泽泻泻小肠火　同桑黄或桑白皮黄芩甘草桔梗五味子干葛治酒热伤肺发出鼻皶　同茵陈蒿滑石车前子秦艽黄连连钱草苜蓿治酒热发黄　梅师方治热病后劳复及因交接后发动欲死不能语者栀子三十枚水三升煎一升服令微汗　救急方治汤荡火伤栀子末和鸡子清浓涂之　丹溪方治胃脘火痛山栀七枚炒水一盏煎七分入生姜汁饮之立止
　　简误
　　栀子禀至苦大寒之气苦寒损胃而伤血凡脾胃虚弱者忌之血虚发热者忌之性能泻有余之火心肺无邪热者不宜用小便不通由于膀胱虚无气以化而非热结小肠者不宜用疮疡因气血虚不能收敛则为久冷败疮非温暖补益之剂则不愈此所谓既溃之后一毫寒药不可用是也世人又以治诸血证不知血得热则行得寒则凝瘀血凝结于中则反致寒热或发热劳嗽饮食减少为难疗之病凡治吐血法当以顺气为先盖血随气而行气降则火降火降则血自归经不求其止而止矣此治疗之要法不可违也
　　骐驎竭味甘咸平有小毒主五藏邪气带下止痛破积血金疮生肉【旧与紫□同条今分出】
　　疏○骐驎竭禀土气而兼水化故味甘咸气平无毒丹房鉴源云禀于荧惑之气生于汤石之隂其色赤象火而味咸则得隂气也气薄味厚隂也降也入足厥隂手少隂经甘主补咸主消散瘀血生新血之要药故主破积血金疮止痛生肉主五脏邪气者即邪热气也带下者湿热伤血分所致也甘咸能凉血除热故悉主之苏恭主心腹卒痛李珣以之治伤折打损一切疼痛血气搅刺内伤血聚者诚为此耳【此药产外国极难得真者理伤折有夺命之功】
　　主治参互
　　同乳香没药自然铜麻皮灰狗头骨煅存性防虫黄荆子骨碎补治一切打扑损伤　同发灰乳香没药片脑轻粉象牙末红粉霜为细末掺一切金疮及肿毒生肌止痛　广利方金疮出血骐驎竭末傅之立愈　医林集要产后血冲心胸喘满命在须臾用血竭没药各一钱研童便和酒调服　究原方收敛疮口血竭末一字龙脑少许大枣烧灰半钱同研津调涂之　摘方胸中血块血竭没药各一两滑石牡丹皮各一两同煑过为末醋糊丸梧子大空心服之医林集要嵌甲疼痛血竭末傅之
　　简误
　　凡使勿用海母血真相似只是味咸并腥气骐驎竭味微咸甘似栀子气也又云嚼之不烂如蜡者为上凡血病无瘀积者不必用日华子云此药性急不可多使却引脓用时勿与众药同研化作飞尘也
　　龙脑香味辛苦微寒一云温平无毒主心腹邪气风湿积聚耳聋明目去目赤肤翳
　　疏○龙脑香禀火金之气以生本经味辛苦气微寒无毒其香为百药之冠凡香气之甚者其性必温热李珣言温元素言热是矣气芳烈味大辛阳中之阳升也散也性善走窜开窍无往不达芳香之气能辟一切邪恶辛热之性能散一切风湿故主心腹邪气及风湿积聚也耳聋者窍闭也开窍则耳自聪目赤肤翳者火热甚也辛温主散能引火热之气自外而出则目自明赤痛肤翳自去此从治之法也别录又主妇人难产者取其善走开通闗窍之力耳
　　主治参互
　　同乳香没药雄黄红药子乌鸡骨白及白敛桑磠堿牛黄傅一切疔肿痈疽神效　圣济总录目生肤翳龙脑为末日防三五度　御医院方头目风热上攻用龙脑末半两南蓬砂末一两频防两鼻　濒湖集简方风热喉痹灯心一钱黄檗五分并烧存性白矾七分煅过片脑三分为末每以一二分吹患处此陆一峰家传絶妙方也　又方鼻中息肉垂下者用片脑防之自入　夷坚志伤寒舌出过寸者梅花片脑半分为末掺之随手而愈　又方中风牙噤无门下药者开闗散揩之五月五日午时用龙脑天南星等分为末每以一字揩齿二三十遍其口自开　经验方痘疮狂躁心烦气喘妄语或见鬼神疮色赤未透者用龙脑一钱细研旋以猪心血丸芡子大每服一丸紫草汤下少时心神便定得睡发疮　总微论用獖猪第二番血清半杯紫草汁半杯和匀入龙脑一分温服良久下瘀血一二行疮即红活此治痘疮黑黡医所不治者百发百中
　　简误
　　宗奭云此物大通利闗膈热塞大人小儿风涎闭塞及暴得惊热甚为济用然非常服之药震亨云龙脑属火世知其寒而通利未达其热而轻浮飞越喜其香而贵重动辄与麝同为桂附之助然人之阳易动隂易亏不可不思杲曰龙脑入骨风病在骨髓者宜用之为引经若风在血脉肌肉辄用脑麝反引风入骨髓如油入麫莫之能出也观三公之言则龙脑之为害可知凡中风非外来之风邪乃因气血虚而病者忌之小儿吐泻后成惊者为慢脾风切不可服急惊属实热可用慢惊属虚寒不可用眼目昏暗属肝肾虚者不宜入防药设误防之必致昏暗难疗
　　芜荑味辛平无毒主五内邪气散皮肤骨节中淫淫温行毒去三虫化食逐寸白散肠中嗢嗢喘息
　　疏○芜荑禀金气而生于春阳之令本经味辛气平无毒甄权加苦李珣加温详其功用应是苦辛温平之药非辛温则不能散五脏皮肤骨节中邪毒气非苦平则不能去三虫化食逐寸白疗肠中嗢嗢喘息然察其所主虽能除风邪淫气之为害而其功则长于走肠胃杀诸虫消食积也故小儿疳泻冷痢为必资之药
　　主治参互
　　同肉豆蔲胡黄连卢防使君子青黛五谷虫雷丸槟榔橘皮治小儿疳热泻痢及腹大羸瘦面黄好吃泥土　本事方制杀诸虫生芜荑生槟榔各四两为末蒸饼丸如梧子每服二十丸白汤下　钱氏小儿直诀疳热有虫瘦悴久服充肌用芜荑一两黄连一两为末猪胆汁七枚和入盌内饭上蒸之一日蒸一次九蒸乃入麝香半钱汤浸蒸饼和丸菉豆大每服五七丸至二十丸米饮下　危氏得效方虫牙作痛以芜荑仁安蛀孔中及缝中甚效　入药用大者小者即榆荚不堪入药　除疳证杀虫外他用甚稀故不着简误
　　枳壳味苦酸微寒无毒主风痒麻痹通利闗节劳气欬嗽背防闷倦散留结胸膈痰滞逐水消胀满大肠风安胃止风痛
　　疏○枳壳气味所主与枳实大畧相同但枳实形小其气全其性烈故善下达如少年猛悍之将勇往直前而一无回顾者也枳壳形大其气散其性缓故其行稍迟是以能入胸膈肺胃之分及入大肠也其主风痒麻痹通利闗节止风痛者盖肺主皮毛胃主肌肉风寒湿入于二经则皮肤瘙痒或作痛或麻木此药有苦泄辛散之功兼能引诸风药入于二脏故为治风所需风邪既散则闗节自然通利矣其疗劳气咳嗽背膊闷倦者盖亦指风寒郁于上焦则肺气滞而为闷倦咳嗽经曰肺苦气上逆急食苦以泄之枳壳味苦能泄至髙之气故主之也又肺与大肠为表里风邪入肺则并入大肠风热相搏而为肠风下血苦寒下泄之气则血热清而风自除矣其主散留结胸膈痰滞逐水消胀满安胃诸证悉与枳实相同苐其气稍缓耳
　　主治参互
　　同苏子橘皮桔梗木香白豆蔲香附治上焦壅气胀满因于寒　同黄连槐花干葛防风荆芥芍药黄芩当归生地黄地榆侧柏叶治肠风下血初起者神效同荆芥苦参防风苍耳草败蒲煎汤沐浴治风疹
　　作痒　同槟榔芍药黄连升麻葛根甘草红麯滑石治滞下里急后重　得人参麦冬治气虚大便不快同肉桂治右脇痛
　　简误
　　枳壳泄肺能损至髙之气肺气虚弱者忌之脾胃虚中气不运而痰壅喘急者忌之咳嗽不因于风寒入肺气壅者服之反能作剧咳嗽隂虚火炎者服之立致危殆一槩胎前产后咸不宜服今世多用以治妇人胎气不安或至八九月为易产之剂动辄资用殊不知妇人懐孕全赖气血以养胎气血充足则胎自易产且娠妇至八九月精神困倦四肢软弱饮食减少动息喘促何莫非虚弱之证而更用此耗散之药耶正经所谓损不足而虚其虚岂不大谬哉古方有瘦胎饮者为湖阳公主而设以彼奉养太过其气必实故用此以耗其有余之气则胎易产今人不知古人立方之意一概滥施误甚误甚
　　枳实味苦酸寒微寒无毒主大风在皮肤中如麻豆苦痒除寒热结止痢长肌肉利五藏益气轻身除胸脇痰癖逐停水破结实消胀满心下急痞痛逆气脇风痛安胃气止溏泄明目
　　疏○枳实感天地苦寒之气以生故其味苦气寒无毒别录雷公加酸甄权加辛察其功用必是苦为最而酸辛次之气味俱厚隂也入足阳明太隂经细详神农主治与本药气味大不相侔究其所因必是枳壳所主盖二物古文原同一条后人分出时误入耳其别录所主除胸脇痰癖逐停水破结实消胀满心下急痞痛逆气脇风痛安胃气止溏泄者是其本分内事皆足阳明太隂受病二经气滞则不能运化精微而痰癖停水结实胀满所自来矣胃之上口名曰贲门贲门与心相连胃气壅则心下亦自急痞痛邪塞中焦则升降不舒而气上逆肝木郁于地下则不能条达而脇痛得其破散冲走之力则诸证悉除所以仲景下伤寒腹胀实结者有承气汤胸中痞痛者有陷胸汤洁古疗心下痞满者有枳术丸壅滞既去则胃气自安而溏泄亦止矣末云明目者经曰目得血而能视气旺乃能生血损气破散之性岂能明目哉无是理也
　　主治参互
　　同三棱蓬茂青皮槟榔为消磨坚积之剂然须能食脾胃徤者宜之　同白术橘皮厚朴甘草砂仁为枳术丸治心下痞满因于食　入陷胸汤治伤寒寒热结胸　入大小承气汤治伤寒热邪入里结实胀满痛不可当数日不更衣者
　　简误
　　此药性専消导破气损真观朱震亨云泻痰有冲墙倒壁之力其为勇悍之气可知凡中气虚弱劳倦伤脾发为痞满者当用补中益气汤补其不足则痞自除此法所当忌也胀满非实邪结于中下焦手不可按七八日不更衣者必不可用挟热下痢亦非燥粪留结者必不可用伤食停积多因脾胃虚不能运化所致慎勿轻饵如元气壮实有积滞者不得已用一二剂病已即去之即洁古所制枳术丸亦为脾胃有积滞者设积滞去则脾胃自徤故谓之益脾胃之药非消导之外复有补益之功也时医不识病之虚实药之补泻往往概施损人真气为厉不浅设误投之虽多服参耆补剂亦难挽其刻削之害也世人多蹈其弊故特表以为戒
　　厚朴味苦温大温无毒主中风伤寒头痛寒热惊悸气血痹死肌去三虫温中益气消痰下气疗霍乱及腹痛胀满胃中冷逆胸中呕不止泄痢淋露除惊去留热心烦满厚肠胃
　　疏○厚朴禀地二之气以生兼得乎春阳之气而成故其味苦其气温甄权苦辛大热应是辛热苦温之药辛热太过则其性宜有毒以其得阳气之正故无毒耳气味俱厚阳中之隂降也入足太隂手足阳明经其主中风伤寒头痛寒热气血痹死肌者盖以风寒外邪伤于阳分则为寒热头痛风寒湿入腠理则气血凝涩而成痹甚则肌肉不仁此药辛能散结苦能燥湿温热能袪风寒故悉主之也别录又主温中消痰下气疗霍乱及腹痛胀满胃中冷逆胸中呕不止泄痢心烦满者何莫非胀胃气逆壅滞及痰饮留结饮食生冷所致得此下泄开通温热暖胃则诸证不求其止而止矣至于淋露虽属下焦为病然多因胃家湿热下流三虫亦肠胃湿热所生苦能燥湿杀虫故亦主之也本经又主惊悸及别录除惊去留热者皆非其所宜惊悸属心虚于脾胃絶无相干气味大温之药又岂能去留热哉至益气厚肠胃盖亦指邪气去正气自益之谓积滞消肠胃自厚之意耳非消散之外复有补益之功也用者详之
　　主治参互
　　同陈皮枳壳麦糵草果山查砂仁矾红治伤食腹胀同橘皮黄连甘草苍白术葛根治湿热作泻　同
　　槟榔木香黄连滑石橘皮甘草白芍药治滞下初起同白术人参白芍药茯苓消腹胀　佐生姜橘皮
　　藿香砂仁半夏止胃寒呕吐　同三棱蓬茂槟榔人参青皮治积年冷癖坚块　同苍术橘皮甘草为平胃散治胸中敦厚之气使饮食倍增　圣惠方治痰壅呕逆心胸满闷不下饮食用厚朴一两姜汁炙黄为末米饮调下二钱匕　张仲景金匮方治腹胀脉数厚朴三物汤用厚朴半斤枳实五枚以水一斗二升煎取五升入大黄四两再煎取三升温服一升转动更服不动勿服　又七物厚朴汤治腹痛胀满用厚朴半斤甘草大黄各三两枣十枚枳实五枚桂二两生姜五两以水一斗煎取四升温服八合日三呕者加半夏五合
　　简误
　　厚朴气味辛温性复大热其功长于泄结散满温暖脾胃一切饮食停积气壅暴胀与夫冷气逆气积年冷气入腹肠鸣虚吼痰饮吐沬胃冷呕逆腹痛泄泻及脾胃壮实之人偶感风寒气实人误服参耆致成喘胀诚为要药然而性専消导散而不收畧无补益之功故凡呕吐不因寒痰冷积而由于胃虚火气炎上腹痛因于血虚脾隂不足而非停滞所致泄泻因于火热暴注而非积寒伤冷腹满因于中气不足气不归元而非气实壅滞中风由于隂虚火炎猝致僵仆而非西北真中寒邪伤寒发热头疼而无痞塞胀满之候小儿吐泻乳食将成慢惊大人气虚血槁见发膈证老人脾虚不能运化偶有停积娠妇恶阻水谷不入娠妇胎升眩晕娠妇伤食停冷娠妇腹痛泻利娠妇伤寒伤风产后血虚腹痛产后中满作喘产后泄泻反胃已上诸证法所咸忌若误投之轻病变重重病必危世人不究其原一概滥用虽或一时未见其害而清纯冲和之气默为之耗矣可不慎哉
　　茗苦茗味甘苦微寒无毒主瘘疮利小便去痰热渴令人少睡　苦主下气消食
　　疏○茗禀土中之清气兼得春初生发之意本经味甘气微寒无毒藏器言苦然亦有不苦者气薄味厚隂中微阳降也入手太隂少隂经太隂为清肃之脏喜凉而恶热热则生痰而津液竭故作渴也瘘疮者大肠积热也小便不利者小肠热结也甘寒入心肺而除热则津液生痰热解脏气既清腑病不求其止而止矣令人少睡者盖心藏神神昏则多睡清心经之热则神常自惺寂故不寐也下气消食者苦能下泄故气下火降而兼涤除肠胃则食自消矣
　　主治参互
　　同黄连酸枣仁生用通草莲实治多睡好眠　同当归川芎乌梅黑豆生地黄土茯苓甘菊花治头痛因于血虚有火者　直指方热毒下痢蜡茶为末密水煎服白痢以姜汁同水煎服两三服即愈
　　简误
　　凡茶之种类极多方宜大异要皆以味甘不涩气芬如兰摘于夏前者为良夫茶禀天地至清之气生于山谷硗瘠砂土之中不受纤芥秽滓専感云露之气以为滋培故能涤肠胃一切垢腻宁非木中清贵之品哉昔人多以其苦寒不利脾胃及多食发黄消瘦之说此皆语其粗恶苦涩品类最下者言之耳昔雅州蒙山出一种茶服四两即为地僊岂有味甘气芬者饮之反致疾耶但苦涩野气叶痿茎枯非道地所产者服之不利心脾故不宜饮酒后不宜用能成饮证
　　山茱萸味酸平微温无毒主心下邪气寒热温中逐寒湿痹去三虫肠胃风邪寒热疝瘕头风风气去来鼻塞目黄耳聋面疱温中下气出汗强隂益精安五藏通九窍止小便利久服轻身明目强力长年
　　疏○山茱萸感天地春生之气兼得木之酸味神农气平别录微温总言其得春气之正耳岐伯甄权加辛然尝其味必是酸多辛少入足厥隂足少隂经阳中之隂降也其治心下邪气寒热肠胃风邪寒热头风风气去来鼻塞面疱者皆肝肾二经所主二经虚热故见前证肝为风木之位经曰诸风掉属肝木此药温能通行辛能走散酸能入肝而敛虚热风邪消散则心下肠胃寒热自除头目亦清利而鼻塞面疱悉愈也逐寒湿痹者经曰邪之所凑其气必虚总借其辛温散结行而能补也至于三虫亦肠胃湿热所生湿去则虫自除能温中则气自下汗自出矣凡四时之令春气暖而生秋气凉而杀万物之性喜温而恶寒人身精气亦赖温暖而后充足况肝肾在下居至隂之位非得温暖之气则孤隂无以生此药正入二经气温而主补味酸而主敛故精气益而隂强也精益则五脏自安九窍自利又肾与膀胱为表里膀胱虚寒则小便不禁耳为肾之外窍肾虚则耳聋肝开窍于目肝虚则邪热客之而目黄二经受寒邪则为疝瘕二脏得补则诸证无不瘳矣轻身强力长年者益精安五脏之验也
　　主治参互
　　同菟丝子肉苁蓉巴防天鹿茸牛膝白胶车前子枸杞子生地黄沙苑蒺藜麦门冬能添精固髓暖腰膝益阳道令人有子　同人参五味子牡蛎益智子治老人小便淋沥及遗尿　同人乳沙苑蒺藜熟地黄人参麦门冬牛膝甘菊花治脑骨痛脑为髓之海髓足则脑痛自除　同石菖蒲甘菊花地黄黄檗五味子治肾虚耳聋　同杜仲牛膝地黄白胶山药治肾虚腰痛　入六味地黄丸为肾虚而有湿热者所须简误
</div>
    <div class="pagination">
<a href="神农本草经疏_page32.html">上一页</a><span>...</span><a href="神农本草经疏_page28.html">28</a><a href="神农本草经疏_page29.html">29</a><a href="神农本草经疏_page30.html">30</a><a href="神农本草经疏_page31.html">31</a><a href="神农本草经疏_page32.html">32</a><span class="current-page">33</span><a href="神农本草经疏_page34.html">34</a><a href="神农本草经疏_page35.html">35</a><a href="神农本草经疏_page36.html">36</a><a href="神农本草经疏_page37.html">37</a><a href="神农本草经疏_page38.html">38</a><span>...</span><a href="神农本草经疏_page34.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
