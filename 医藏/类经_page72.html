<!DOCTYPE html>
<html>
<head>
    <meta charset="UTF-8">
    <title>类经 - 第 72 页/共 96 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>类经 - 第 72 页/共 96 页</h1>
    <div class="content">　　所谓阴者，真藏也。所谓阳者，胃脘之阳也。别于阳者，知病处也；别于阴者，知死生之期。所谓阴阳者，去者为阴，至者为阳；静者为阴，动者为阳；迟者为阴，数者为阳。（脉色二十六。）

　　阴气者，静则神藏，躁则消亡，饮食自倍，肠胃乃伤。（疾病六十七。）

　　阳气起于足五趾之表，阴脉者集于足下而聚于足心。阴气起于五趾之里，集于膝下而聚于膝上。（疾病三十四。）

　　微妙在脉，不可不察，察之有纪，从阴阳始，始之有经，从五行生，生之有度，四时为宜，补泻勿失，与天地如一，得一之精，以知死生。是故声合五音，色合五行，脉合阴阳。（脉色九。）

　　阳气尽、阴气盛则目瞑，阴气尽而阳气盛则寤矣。（疾病七十九。）

　　凡阳有五，五五二十五阳。（脉色二十六。）

　　夺阴者死，夺阳者狂。（针刺五十九。）

　　五行者，金木水火土也，更贵更贱，以知死生，以决成败，而定五脏之气，间甚之时，死生之期也。（疾病二十四。）

　　木得金而伐，火得水而灭，土得木而达，金得火而缺，水得土而绝，万物尽然，不可胜竭。（针刺类九。）

　　君火以明，相火以位。（运气三。）

　　甲己之岁，土运统之；乙庚之岁，金运统之；丙辛之岁，水运统之；丁壬之岁，木运统之；戊癸之岁，火运统之。（ 运气三。）

　　帝曰：愿闻平气。岐伯曰：木曰敷和，火曰升明，土曰备化，金曰审平，水曰静顺。帝曰：不及奈何？岐伯曰：木曰委和，火曰伏明，土曰卑监，金曰从革，水曰涸流。帝曰：太过何如？岐伯曰：木曰发生，火曰赫曦，土曰敦阜，金曰坚成，水曰流衍。（运气十三。）

　　显明之右，君火之位也；君火之右，退行一步，相火治之；复行一步，土气治之；复行一步，金气治之；复行一步，水气治之；复行一步，木气治之；复行一步，君火治之。相火之下，水气承之；水位之下，土气承之；土位之下，风气承之；风位之下，金气承之；金位之下，火气承之；君火之下，阴精承之。（ 运气六。）

　　少阴君火，不司气化。（运气二十四。）

　　土者生万物而法天地。（藏象七。）

　　木发无时，水随火也。（运气二十三。）

　　君位臣则顺，臣位君则逆，所谓二火也。（ 运气类七。）

　　壮火之气衰，少火之气壮。壮火食气，气食少火。壮火散气，少火生气。（阴阳一。）

　　少水不能灭盛火，而阳独治，独治者不能生长也。肝一阳也，心二阳也，肾孤脏也，一水不能胜二火，故不能冻栗，病名曰骨痹。（疾病四十五。）

　　水之精为志，火之精为神。一水不胜五火，故目 盲。（疾病八十。）

　　二火不胜三水。（疾病九。）

　　二十九卷　会通类

　　三、藏象

　　天气通于肺，地气通于嗌，风气通于肝，雷气通于心，谷气通于脾，雨气通于肾。六经为川，肠胃为海，九窍为水注之气。（见阴阳类四。）

　　肝心脾肺肾五脏皆为阴，胆胃大肠小肠膀胱三焦六腑皆为阳。故背为阳，阳中之阳，心也；背为阳，阳中之阴，肺也；腹为阴，阴中之阴，肾也；腹为阴，阴中之阳，肝也；腹为阴，阴中之至阴，脾也。（阴阳五。）

　　阴者主脏，阳者主腑；阳受气于四末，阴受气于五脏。（针刺二十八。）

　　阴脉荣其脏，阳脉荣其腑。其流溢之气，内溉脏腑，外濡腠理。（经络二十八。）

　　阳中之少阴，肺也。阳中之太阳，心也。阴中之少阳，肝也。阴中之至阴，脾也。阴中之太阴，肾也。（经络十五。）

　　肝主春，足厥阴少阳主治，其日甲乙，肝苦急，急食甘以缓之。心主夏，手少阴太阳主治，其日丙丁，心苦缓，急食酸以收之。脾主长夏，足太阴阳明主治，其日戊己，脾苦湿，急食苦以燥之。肺主秋，手太阴阳明主治，其日庚辛，肺苦气上逆，急食苦以泄之。肾主冬，足少阴太阳主治，其日壬癸，肾苦燥，急食辛以润之，开腠理，致津液，通气也。

　　肝欲散，急食辛以散之。心欲软，急食咸以软之。脾欲缓，急食甘以缓之。肺欲收，急食酸以收之。肾欲坚，急食苦以坚之。（疾病二十四。）

　　肝为牡脏，其色青，其时春，其音角，其味酸，其日甲乙。心为牡脏，其色赤，其时夏，其日丙丁，其音征，其味苦。脾为牝脏，其色黄，其时长夏，其日戊己，其音宫，其味甘。肺为牝脏，其色白，其音商，其时秋，其日庚辛，其味辛。肾为牝脏，其色黑，其时冬，其日壬癸，其音羽，其味咸。是为五变。（针刺十七。）

　　春脉者肝也。夏脉者心也。秋脉者肺也。冬脉者肾也。脾脉者土也，孤脏以灌四傍者也。（脉色类十。）

　　九野为九藏，故形藏四，神藏五，合为九藏以应之也。（运气一。脉色五。）

　　五脏者，所以藏精神魂魄者也。六腑者，所以受水谷而行化物者也。（经络十二。）

　　五脏六腑，心为之主，耳为之听，目为之候，肺为之相，肝为之将，脾为之卫，肾为之主外。故五脏六腑之津液，尽上渗于目，心悲气并则心系急，心系急则肺举，肺举则液上溢。（疾病类五十八。）

　　五脏六腑，肺为之盖，心为之主，缺盆为之道。肝者主为将，脾者主为卫，肾者主为外。六腑者，胃为之海。（藏象二十九。）

　　肝生于左、肺藏于右，心部于表，肾治于里，脾为之使，胃为之市，膈肓之上，中有父母，七节之旁，中有小心，从之有福，逆之有咎。（针刺六十四。）

　　肺主身之皮毛，心主身之血脉，肝主身之筋膜，脾主身之肌肉，肾主身之骨髓。（疾病七十一。）

　　心藏神，肺藏气，肝藏血，脾藏肉，肾藏志，而成此形。志意通，内连骨髓，而成身形五脏。（疾病十八。《本神篇》曰：脾藏营，心藏脉，肾藏精。详藏象十。）

　　心为噫，肺为咳，肝为语，脾为吞，肾为欠为嚏，胃为气逆为哕为恐，大肠小肠为泄，下焦溢为水，膀胱不利为癃，不约为遗溺。胆为怒，是为五病。精气并于心则喜，并于肺则悲，并于肝则忧，并于脾则畏，并于肾则恐，是谓五并。

　　心恶热，肺恶寒，肝恶风，脾恶湿，肾恶燥，是谓五恶。心为汗，肺为涕，肝为泪，脾为涎，肾为唾，是谓五液。心藏神，肺藏魄，肝藏魂，脾藏意，肾藏志，（《九针论》曰：肾藏精志也。）是谓五脏所藏。心主脉，肺主皮，肝主筋，脾主肉，肾主骨，是谓五主。（疾病二十五。）

　　人有五脏，化五气，以生喜怒悲忧恐，（阴阳一。）

　　青为肝，赤为心，白为肺，黄为脾，黑为肾。肝合筋，心合脉，肺合皮，脾合肉，肾合骨。（脉色三十二。）

　　肝色青，心色赤，肺色白，脾色黄，肾色黑。（疾病类二十四。）

　　心者，五脏之专精也，目者其窍也。（疾病八十。）

　　重阳之人， 高高，言语善疾，举足善高，心肺之藏气有余，阳气滑盛而扬，故神动而气先行。多阳者多喜，多阴者多怒。（针刺二十二。）

　　五脏之应天者肺，肺者五脏六腑之盖也，皮者肺之合也。人之所以应土者肉也。人之所以生成者血脉也。（针刺二。）

　　肺者脏之长也，为心之盖也。（疾病七十一。）

　　肺者脏之盖也，（疾病八十二。）

　　肺者气之本。（藏象二。）

</div>
    <div class="pagination">
<a href="类经_page71.html">上一页</a><span>...</span><a href="类经_page67.html">67</a><a href="类经_page68.html">68</a><a href="类经_page69.html">69</a><a href="类经_page70.html">70</a><a href="类经_page71.html">71</a><span class="current-page">72</span><a href="类经_page73.html">73</a><a href="类经_page74.html">74</a><a href="类经_page75.html">75</a><a href="类经_page76.html">76</a><a href="类经_page77.html">77</a><span>...</span><a href="类经_page73.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
