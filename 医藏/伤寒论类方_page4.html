<!DOCTYPE html>
<html>
<head>
    <meta charset="UTF-8">
    <title>伤寒论类方 - 第 4 页/共 17 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>伤寒论类方 - 第 4 页/共 17 页</h1>
    <div class="content">　　按：此条必有误，脉浮缓，邪轻易散；身不疼，外邪已退；乍有轻时，病未入阴，又别无少阴等症，此病之最轻者。何必投以青龙险峻之剂？此必另有主方，而误以大青龙当之者也。

　　卷一　麻黄汤类·二

　　小青龙汤（四）

　　痰喘证宜此，俟气平就枕，然后以消痰润肺养阴开胃之方以次调之。

　　麻黄（去节） 芍药 细辛 干姜 甘草（炙） 桂枝（去皮，各三两） 五味子（半斤） 半夏（半斤，汤洗）

　　上八味，以水一斗，先煮麻黄，减二升，去上沫，纳诸药，煮取三升，去渣，温服一升。

　　若微利者，去麻黄，加荛花如鸡子大，熬令赤色。利属下焦阴分，不可更发其阳。荛花，《明理论》作芫花；恐误。本草荛花、芫花，花叶相近，而荛花不常用，当时已不可得，故改用芫花，以其皆有去水之功也。

　　若渴者，去半夏。如栝蒌根三两。本草栝蒌根主消渴，若噎者，“噎”古作“KT ”。论云：寒气相搏，则为肠鸣。医乃不知，而反饮冷水，令汗大出，水得寒气，冷必相搏，其人即KT 。

　　按《内经》无“噎”字，疑即呃逆之轻者。去麻黄，加附子一枚炮。《本草》：附子温中。若小便不利，少腹满，去麻黄，加茯苓四两。小便不利而少腹满，则水不在上而在下矣，故用茯苓。若喘者，去麻黄，加杏仁半升，去皮尖。杏仁见前。

　　按：此方专治水气。盖汗为水类，肺为水源，邪汗未尽，必停于肺胃之间，病属有形，非一味发散所能除，此方无微不到，真神剂也。

　　伤寒表不解，发汗未透。心下有水气，即未出之汗。干呕发热而咳，或渴、或利、或噎、或小便不利，少腹满、或喘者，小青龙汤主之。以上皆水停心下现症，其每症治法，皆在加减中。

　　伤寒心下有水气，咳而微喘，发热不渴，凡水停心下者，喘而不渴。服汤已，即小青龙汤也，渴者，此寒气去欲解也，寒饮欲去。小青龙汤主之。此倒笔法，即指“服汤已”三字，非谓欲解之后，更服小青龙汤也。

　　卷一　麻黄汤类·二

　　麻黄附子细辛汤（五）

　　麻黄（去节，二两） 细辛（二两） 附子（一枚，炮去皮破八片） 上三味，以水一斗，先煮麻黄，减二升，去上沫，纳诸药，煮取三升，去渣，温服一升，日三服。

　　少阴病，始得之，反发热，脉沉者，麻黄附子细辛汤主之。少阴病三字，所该者广，必从少阴诸现症，细细详审，然后反发热，知为少阴之发热，否则何以知其非太阳阳明之发热耶？又必候其脉象之沉，然后益知其为少阴无疑也，凡审症皆当如此。

　　附子、细辛，为少阴温经之药，夫人知之。用麻黄者，以其发热，则邪犹连太阳，未尽入阴，犹可引之外达。不用桂枝而用麻黄者，盖桂枝表里通用，亦能温里，故阴经诸药皆用之，麻黄则专于发表。今欲散少阴始入之邪，非麻黄不可，况已有附子足以温少阴之经矣。

　　卷一　麻黄汤类·二

　　麻黄附子甘草汤（六）

　　麻黄（去节，二两） 甘草（二两，炙） 附子（一枚，炮去皮破八片） 上三味，以水七升，先煮麻黄一、两沸，此当少煮。去上沫，纳诸药，煮取三升，去渣，温服一升，日三服。

　　少阴病，得之二、三日，麻黄附子甘草汤，微发汗，以二、三日无里症，故微发汗也。三阴经，惟少阴与太阳为表里，而位最近，故犹有汗解之理。况二、三日而无里症，则其邪未深入，此方较麻黄附子细辛少轻，以其无里症也。

　　卷一　葛根汤类·三

　　葛根汤（一）

　　此即桂枝汤加麻黄三两，葛根四两。

　　葛根（四两） 麻黄（三两，去节） 芍药（二两） 生姜（三两，切） 甘草（二两，炙） 桂枝（三两，去皮） 大枣（十二枚，擘） 上七味，以水一斗，先煮麻黄葛根。二味主药先煮。减二升，去上沫，纳诸药，煮取三升，去渣，温服一升，覆取微似汗，不须啜粥，已经发汗矣。余如桂枝法将息及禁忌。

　　太阳病，项背强几几，无汗，恶风，葛根汤主之。

　　前桂枝加葛根汤一条，其现症亦同，但彼云：“反汗出”，故无麻黄。此云：“无汗”，故加麻黄也。

　　阳明症，汗出而恶热，今无汗而恶风，则未全入阳明，故曰太阳病。

　　按：葛根，《本草》：治身大热。大热乃阳明之症也，以太阳将入阳明之经，故加此药。

　　太阳与阳明合病者，必自下利，葛根汤主之。合病全在下利一症上审出，盖风邪入胃则下利矣。

　　卷一　葛根汤类·三

　　葛根黄芩黄连汤（二）

　　治发热下利效如神。

　　葛根（半斤） 甘草（二两，炙） 黄芩（三两） 黄连（三两） 上四味，以水八升，先煮葛根，减二升，纳诸药，煮取二升，去渣，分温再服。

　　太阳病，桂枝症，桂枝症，即太阳伤风之正病也。医反下之，大误。利遂不止，邪下陷，则利无止时。脉促者，表未解也。促有数意，邪犹在外，尚未陷入之阴，而见沉微等象，故不用理中等法。喘而汗出者，葛根黄芩黄连汤主之。因表未解，故用葛根，因喘汗而利，故用芩连之苦以泄之、坚之。

　　芩、连、甘草，为治利之主药。

　　卷一　葛根汤类·三

　　葛根加半夏汤（三）

　　葛根汤原方加半夏半升（洗）。煎服法同。

　　太阳与阳明合病，不下利，前条因下利而知太阳，阳明合病，今既不下利，则合病何从而知？必须从两经本症，一一对勘，即不下利，而亦可定为合病矣。但呕者，葛根加半夏汤主之。前条太阳误下而成利，则用芩连治利，因其本属桂枝症而脉促，故止加葛根一味，以解阳明初入之邪。此条乃太阳、阳明合病，故用葛根汤全方，因其但呕，加半夏一味以止呕，随病立方，各有法度。

　　卷一　柴胡汤类·四

　　小柴胡汤（一）

　　发热而呕者如神。

　　柴胡（半斤） 黄芩 人参 甘草（炙） 生姜（切，各三两） 半夏（半斤） 大枣（十二枚） 上七味，以水一斗二升，煮取六升，去渣，再煎，此又一法。取三升，温服一升，日三服。此汤除大枣，共廿八两，较今秤亦五两六钱零，虽分三服，已为重剂，盖少阳介于两阳之间，须兼顾三经，故药不宜轻。去渣再煎者，此方乃和解之剂，再煎则药性和合，能使经气相融，不复往来出入。古圣不但用药之妙，其煎法俱有精义。

　　若胸中烦而不呕者，去半夏、人参，不呕，不必用半夏；烦，不可用人参。加栝蒌实一枚。栝蒌实除胸痹，此小陷胸之法也。若渴者，去半夏。半夏能涤痰湿，即能耗津液。加人参，生津液。合前成四两半，栝蒌根四两。治消渴。若腹中痛者，去黄芩，苦寒。加芍药三两，除腹痛。若胁下痞硬，去大枣，以其能补脾胃。加牡蛎四两。《别录》云：治胁下痞热。若心下悸，小便不利者，去黄芩，加茯苓四两。利小便。若不渴，外有微热者，去人参，不渴，则津液自足。加桂枝三两。微热则邪留太阳。温覆取微似汗愈。若咳者，去人参、大枣，二味与嗽非宜。生姜，加干姜故去生姜。加五味子半升，干姜二两，古方治嗽，五味、干姜必同用，一以散寒邪，一以敛正气，从无单用五味治嗽之法。后人不知用必有害，况伤热、劳祛。火呛，与此处寒饮犯肺之症又大不同，乃独用五味，收敛风火痰涎，深入肺脏，永难救疗矣！又按：小柴胡与桂枝二方，用处极多，能深求其义，则变化心生矣。

　　论中凡可通用之方，必有加减法。

　　伤寒五、六日，正当传少阳之期。中风往来寒热。太阳之寒热，寒时亦热，热时亦寒。往来者，寒已而热，热已而寒也。

　　胸胁苦满，胸胁为少阳之位。默默不欲饮食，木邪干土。心烦喜呕，木气上逆。或胸中烦而不呕，或渴，少阳火邪。或腹中痛，木克土。或胁下痞硬，木气填郁。或心下悸，有痰饮。小便不利，或不渴，有蓄饮。身有微热，太阳未尽。或咳者，肺有皆饮。小柴胡汤主之。少阳所现之症甚多，柴胡汤所治之症亦不一，加减法具载方末。

　　血弱气尽，腠理开，邪气因入，与正气相搏，结于胁下。正邪分争，往来寒热，休作有时，默默不欲饮食。脏腑相连，其痛必下。邪高痛下，故使呕也。此条申明所以往来寒热，及不欲食，下痛上呕之故，皆因正衰邪入，脏腑相牵所致，则立方之意，可推而知矣。小柴胡汤主之。

　　服柴胡汤已渴者，属阳明也，以法治之。此必先见少阳之症，故用柴胡汤，服后而渴，则转属阳明矣。

</div>
    <div class="pagination">
<a href="伤寒论类方_page3.html">上一页</a><a href="伤寒论类方.html">1</a><a href="伤寒论类方_page2.html">2</a><a href="伤寒论类方_page3.html">3</a><span class="current-page">4</span><a href="伤寒论类方_page5.html">5</a><a href="伤寒论类方_page6.html">6</a><a href="伤寒论类方_page7.html">7</a><a href="伤寒论类方_page8.html">8</a><a href="伤寒论类方_page9.html">9</a><span>...</span><a href="伤寒论类方_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
