<!DOCTYPE html>
<html>
<head>
    <meta charset="UTF-8">
    <title>医学纲目 - 第 23 页/共 379 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医学纲目 - 第 23 页/共 379 页</h1>
    <div class="content">　　〔云〕产后往来寒热而脉弦者，少阳也，

　　小柴胡加生地黄汤

　　柴胡（二两）黄芩（五钱）人参（三钱）半夏（一两五钱，制）大枣（三枚）生地黄栀子枳壳（麸炒。各五钱）上如前煎服。

　　增损柴胡汤

　　治产后虚，发寒热，饮食少，腹胀。

　　柴胡人参甘草半夏陈皮川芎白芍药（各等分）上咀，每服三钱，姜五片，枣二枚，水同煎，食后日二服。

　　〔《大全》〕治产后乍寒乍热，

　　增损四物汤

　　人参当归芍药川芎干姜（各一两）甘草上咀，每服四钱，水一盏，姜三片，煎七分，去渣，热服无时。

　　〔《云》〕

　　熟地黄散

　　治产后蓐劳，皆由体虚，气力未壮，劳复所起，四肢烦疼，时发寒热。

　　熟地黄人参白芍药白茯苓白术续断（各一两）黄桂心五味子当归川芎（各七钱半）上咀，每服四钱，姜三片，枣一枚，水同煎。

　　黄丸

　　治产后蓐劳，寒热进退，头目眩痛，骨节酸疼，气力乏。

　　黄鳖甲当归（炒。各一两）桂心白芍药续断川芎牛膝苁蓉沉香柏子仁枳壳（各六钱半）五味子熟地黄（各半两）上为细末，炼蜜为丸，桐子大，每服四五十丸，粥饮下，食后。

　　卷之六阴阳脏腑部

　　外热内寒外寒内热

　　〔仲〕云病患身大热，反欲得近衣者，热在皮肤，寒在骨髓也。（《活人》云：先与桂枝汤治寒，次与小柴胡汤治热也。）〔罗〕病有远近有缓急征南帅不邻吉歹年七旬，丙辰冬南征至楚丘，诸路迎送，多献酒醴，因而过饮太多，遂腹痛肠鸣自利，日夜约有五十余行，咽嗌肿疼，耳前后赤肿，舌本强，涎唾稠粘，欲吐不吐，以手泄之方出，言语艰难，反侧闷乱，夜不得卧。予诊得脉浮数极，按之沉细而弦。即谓中丞粘公曰：仲景言下利清谷，身体疼痛，急当救里；清便自调，急当救表。救里四逆汤，救表桂枝汤。今胃气不守，下利清谷，腹中疼痛，虽宜急治之，比之咽嗌痛犹可少待。公曰：何谓也？答曰：《内经》云，疮发咽嗌，名曰猛疽。此疾治迟则咽塞，咽塞则气不通，气不通则半日死，故宜急治。于是遂砭刺肿上紫黑血出，顷时肿势大消，遂用桔梗、甘草、连翘、黍粘、酒制黄芩、升麻、防风等分，咀，每服约五钱，水煮清令热，冷吐去之，咽之恐伤脾胃，自利转甚，再服涎清肿散，声出，后以神应丸辛热之剂以散中寒，解化宿食，而燥脾湿。丸者取其不即化，则不犯上焦，至病所而后化，乃治主以缓也。不数服，利止痛定，后胸中闭塞，作阵而痛，思《灵枢》云：上焦如雾，宣五谷味，蒸肤充身泽毛，若雾露之溉，是为气也。今相公年高气弱，自利日久，致脾胃中生发之气不能滋养于心肺，故使闭塞而痛。经云：上气不足，推之扬之。脾不足者，以甘补之。再与发散甘辛之味，温养脾胃，加以升麻、人参，上升以顺正气，不数服而胸中快利，痛止。《内经》云：调气之方，必别阴阳，内者内治，外者外治，微者调之，其次平之，盛者夺之，随其攸利，万举万全。又曰：病有远近，治有缓急，无越其制。又曰：急则治其标，缓即治其本。此之谓也。

　　〔仲〕云：病患身大寒，反不欲近衣者，寒在皮肤，热在骨髓也。《活人》云：先与白虎加人参汤治热，次与桂枝麻黄各半汤，以解其外。）

　　卷之六阴阳脏腑部

　　上热下寒上寒下热

　　〔罗〕上热下寒治验中书左丞姚公茂六旬有七，宿有暗风，至元戊申末因酒病发，头面赤肿而痛，耳前后肿尤甚，胸中烦闷，嗌咽不利，身半以下皆寒，足胫尤甚，由是以床相接作坑，身半以上常卧于床，饮食减少，精神困倦而体痛。命予治之。诊得脉浮数，按之弦细，上热下寒明矣。《内经》云：热胜则肿。又曰：春气者，病在头。《难经》云：蓄则肿热，砭射之也。盖取其易散，故遂于肿上约五十余刺，出血紫黑，约一杯数，顷时疼痛消散。又于气海中大艾灸百壮，乃助下焦阳虚，退其阴寒。次于三里二穴，各灸三七壮，治足下寒，引导阳气下行故也。遂制一方，名曰既济解毒汤，以热者寒之。然病有高下，治有远近，无越于此。以黄芩、黄连苦寒，酒制为引，用泻其上热。桔梗、甘草辛甘温，升佐诸苦药，治其热。柴胡、升麻，苦平味薄者也，阳中之阳，散发上热。连翘苦辛平，散结消肿。当归辛温，和血止痛。酒煨大黄，苦寒引苦性上行，止烦热。

　　投剂之后，肿散痛减，大便利。再服，减大黄，慎言语，节饮食，不旬日良愈。

　　既济解毒汤

　　治上焦头目赤肿而痛，胸膈烦闷不得卧，身半以下皆寒，足尤甚，大便赤秘。

　　大黄（酒煨，大便利不用）连翘（酒制，炒）黄芩（酒炒）甘草（炙）黄连（酒炒）桔梗（各二钱）柴胡归身升麻（各一钱）〔《脉》〕热病所谓阳附阴者，腰以下至足热，腰以上寒，阴气下争，还，心腹满者死。所谓阴附阳者，腰以上至头热，腰以下寒，阴气上争，还得汗者生。

　　〔《灵》〕上寒下热，先刺其项太阳，久留之。已刺则熨项与肩胛，令热下合乃止，此所谓推而上之者也。

　　（刺节真邪论下同）上热下寒，视其虚脉而陷之于经络者，取之气下乃止，此所谓引而下之者也。

　　〔垣〕另有上热下寒。经曰：阴病在阳，当从阳引阴，必须先由络脉经隧之血。若阴中火旺上腾于天，致六阳反不衰而上充者，先去五脏之血络，引而下行，天气降下，则下寒之病自去矣，慎勿独泻其六阳。此病阳亢，乃阴火之邪滋之，只去阴火，只损血络经隧之邪勿误也。

　　圣人以上热下寒，是有春夏无秋冬也，当从天外引阳下降入地中。此症乃上天群阴火炽而反助六阳，不能衰退，先于六阳中决血络出血，使气下降三阴，虽力微，能逐六阳下行，以阴血自降故也，亦可谓老阳变阴之象也。故经云：上热下寒，视其虚脉下陷于经络者取之，此所谓引而下之也。但言络脉皆是也。病大者，三棱针决血，去阳中之热。热者手太阳小肠中留火热之邪，致此老阳不肯退化为阴而下，故先决去手太阳之热血，使三阴得时之用，而下降以行秋令，奉收道下入地中而举藏也。乃泻老阳在天不肯退化行阴道者也。至元戊辰春，中书参政杨公正卿，年逾七十，病面颜郁赤，若饮酒状，痰稠粘，时眩运如在风雾中。一日会都堂，此症忽来，复加目瞳不明，遂归。命予诊候，两寸脉洪大，尺脉弦细无力，此上热下寒明矣。欲药之，为高年气弱不任，记先师所论，凡上热譬犹鸟巢高颠，射而取之，即以三棱针，于颠前发际疾刺二十余，出紫黑血约二合许，实时头目清利，诸苦皆去，自后不复作。（刺上热下寒与经旨不同也。经旨于寒处责其虚，治之能引上热下降，垣于热处得血，候热自里退而下降也。）〔《密语》〕上寒下热，上热下寒悬钟。（二寸半。上寒下热先补后泻，上热下寒先泻后补。或分开上寒补悬钟五分，下热泻曲池一寸五分。）

　　卷之六阴阳脏腑部

　　疟寒热

　　魄汗未尽，形弱而气烁，穴俞已闭，发为风疟。（见生气通天论）秋善病风疟。（全文见五脏。）夏暑汗不出者，秋成风疟。

　　〔《素》〕黄帝问曰：夫疟皆生于风，其蓄作有时者，何也？岐伯曰：疟之始发也，先起于毫毛，伸欠乃作，寒栗鼓颔，腰脊俱痛，寒去则内外皆热，头痛如破，渴欲饮冷。帝曰：何气使然，愿闻其道？岐伯对曰：阴阳上下交争，虚实更作，阴阳相移也。阳并于阴，则阴实而阳虚。阳明虚，则寒栗鼓颔也。巨阳虚，则腰背头项痛。三阳俱虚，则阴气胜，阴气胜，则骨寒而痛。寒生于内，故中外皆寒。阳盛则外热，阴虚则内热，内外皆热，则喘而渴，故饮冷也。此皆得之夏伤于暑，热气盛，藏于皮肤之内，肠胃之外，此荣气之所舍也。此令人汗空疏，腠理开，因得秋气，汗出遇风，及得之以浴，水气舍于皮肤之内，与卫气并居。卫气者，昼日行于阳，夜行于阴，此气得阳而外出，得阴而内薄，内外相薄，是以日作。帝曰：其间日而作者，何也？歧伯曰：其气之舍深，内薄于阴，阳气独发，阴邪内着，阴与阳争不得出，是以间日而作也。帝曰：善。其作日晏与其日早者，何气使然也？歧伯曰：邪气客于风府，循膂而下，卫气一日一夜大会于风府，其明日日下一节，故其作也晏，此先客于脊背也，每至于风府，则腠理开，腠理开则邪气入，邪气入则病作，以此作日稍益晏也。其出于风府，日下一节，二十五日（“五”一作“一”。）下至骨，二十六日（“六”一作“二”，）入于脊内，注于伏膂（一作“伏中”。）之脉，其气上行，九日出于缺盆之中，其气日高，故作日益早也。其间日发者，由邪气内薄于五脏，横连募原也，其道远，其气深，其行迟，不能与卫气俱行，不得皆出，故间日乃作也。

　　（《灵枢》经云：疟者内簿于五脏，横连募原，其道远，其气深，其行迟，不能日作，故次日乃蓄积而作焉。

　　详“蓄积”二字，则作一日之义明矣。始明邪气未盛，未与卫气相当，故未作，必候蓄积与卫气相当，故作焉。）帝曰：夫子言卫气每至于风府，腠理乃发，发则邪气入，入则病作。今卫气日下一节，其气之始发也，不当风汗，其日作者奈何？歧伯曰：此邪气客于头项，循膂而下者也。故虚实不同，邪中异所，则不得当其风府也。故邪中于头项者。气至头项而病。中于背者，气至背而病。中于腰脊者，气至腰脊而病。中于手足者，气至手足而病。卫气之所在，与邪气相合，则病作。故风无常府，卫气之所发，必开其腠理，邪气之所舍，则其府也。帝曰；疟先寒而后热者，何也？歧伯曰：夏伤于大暑，其汗大出，腠理开发，因遇夏气凄沧之水寒，藏于腠理皮肤之中，秋伤于风，则病成矣。夫寒者，阴气也。风者，阳气也。先伤于寒，而后伤于风，故先寒而后热也，病以时作，名曰寒疟。帝曰：先热而后寒者，何也？此先伤于风，而后伤于寒，故先热而后寒也，亦以时作，名曰温疟。帝曰：夫病温疟与寒疟，而皆安舍，舍于何藏？岐伯曰：温疟得之冬中于风，寒气藏于骨髓之中，至春则阳气大发，邪气不能自出，因遇大暑，脑髓烁，肌肉消，腠理发泄，或有所用力，邪气与汗皆出，此病藏于肾，其气先从内出之于外者也。如是者，阴虚而阳盛，阳盛则热矣，衰则气复反入，入则阳虚，阳虚则寒矣。故先热而后寒，名曰温疟。其但热不寒者，阴气先绝，阳气独发，则少气烦冤，手足热而欲呕，名曰瘅疟。帝曰：瘅疟何如？岐伯曰：瘅疟者，肺素有热，气盛于身，厥逆上冲，中气实而不外泄，因有所用力，腠理开，风寒舍于皮肤之内分肉之间而发，发则阳气盛，阳气盛而不衰则病矣。其气不及于阴，故但热而不寒，气内藏于心，而外舍于分肉之间，令人消烁肌肉，故名曰瘅疟。帝曰：疟未发，其应何如？歧伯曰：疟气者，必更盛更虚，当气之所在也，病在阳则热而脉躁，在阴则寒而脉静，极则阴阳俱衰。卫气相离，故病得休，卫气集，则复病也。

　　卫与邪相并则病作，与邪相离则病休。其并于阴则寒，并于阳则热。离于阴则寒已，离于阳则热已。至次日又集而并合，则复病也。

　　帝曰：时有间二日，或至数日发，或渴或不渴，其故何也？岐伯曰：其间日者，邪气与卫气客于六腑，而有时相失，不能相得，故休数日乃作也。疟者，阴阳更胜也，或甚或不甚，故或渴或不渴。（以上俱疟论篇）帝曰：火热复，恶寒发热，有如疟状，或一日发，或间数日发，其故何也？岐伯曰：胜复之气，会遇之时有多少也。阴气多而阳气少，则其发日远。阳气多而阴气少，则其发日近。此胜复相薄，盛衰之节也。疟亦同法。（至真要大论）帝曰：论言夏伤于暑，秋必病疟，今疟不必应者，何也？岐伯曰：此应四时者也。其病异形者，反四时也。

　　其以秋病者寒甚，以冬病者寒不甚，以春病者恶风，以夏病者多汗。帝曰：夫风之与疟，相似同类，而风独常在，疟则有时而休者，何也？岐伯曰：风气留其处，故常在。疟气随经络沉以内薄，故卫气应乃作。（疟论篇）〔《保》〕夏伤于暑，秋必病疟。盖伤之浅也，近而暴。伤之重也，远而深。疟者，久疟也。是知夏伤于暑，湿热闭藏，而不能发泄于外，邪气内行，至秋而发为疟也。初不知何经受病，随其受而取之。有中三阳者，有中三阴者。大抵经中邪气，其症各殊，同伤寒治之也。故《内经》曰：五脏皆有疟，其治各别。在太阳经者，谓之风疟，治多汗之。在阳明经者，谓之热疟，治多下之。在少阳经者，谓之风热疟，治多和之。此三阳受病，皆谓暴疟也。发在夏至后处暑前者，此乃伤之浅者，近而暴也。在阴经者，则不分三经，皆谓之温疟，宜以太阴经论之。其发处暑后冬至前者，此乃伤之重者，远而深也。疟者，老疟也，故谓之久疟。

　　桂枝羌活汤

　　治疟病处暑前后，头痛项强，脉浮，恶风有汗。

　　桂枝羌活防风甘草（炙。各半两）上为粗末，每服半两，水一盏半，煎至一盏，温服，迎发日服。吐者加半夏曲。

　　疟疾头痛项强，脉浮，恶风无汗者，宜

　　麻黄羌活汤

　　麻黄羌活防风甘草（炙。各半两）上同前服法。如吐，加半夏曲等分。

　　治疟病身热目痛，热多寒少，脉长，睡卧不安，先以大柴胡汤下之，微利为度。如下过外微邪未尽者，宜白芷汤以尽其邪。

　　白芷汤

　　白芷知母（各一两）石膏（四两）上为粗末，同前服法。

　　治疟无他症，隔日发，先寒后热，寒少热多，宜

</div>
    <div class="pagination">
<a href="医学纲目_page22.html">上一页</a><span>...</span><a href="医学纲目_page18.html">18</a><a href="医学纲目_page19.html">19</a><a href="医学纲目_page20.html">20</a><a href="医学纲目_page21.html">21</a><a href="医学纲目_page22.html">22</a><span class="current-page">23</span><a href="医学纲目_page24.html">24</a><a href="医学纲目_page25.html">25</a><a href="医学纲目_page26.html">26</a><a href="医学纲目_page27.html">27</a><a href="医学纲目_page28.html">28</a><span>...</span><a href="医学纲目_page24.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
