<!DOCTYPE html>
<html>
<head>
    <meta charset="UTF-8">
    <title>本草便读 - 第 14 页/共 35 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>本草便读 - 第 14 页/共 35 页</h1>
    <div class="content">　　亦不及南星之散坚消肿。善行疾走。可入肝脾耳。）

　　草部　毒草类

　　蚤休

　　痈毒能消。味苦寒而散结。热瘀可化。杀虫积以通肝。（蚤休苦寒有毒。其苗一茎直上。每层七叶。至顶而花。根如菖蒲之根。入肝经。凉血散瘀。故能消痈杀虫毒。至其能治惊痰等证。大抵亦因郁热而然耳。）

　　草部　毒草类

　　大黄

　　大黄　沉降下行。苦寒有毒。通肠涤胃。泻实热之稽留。破积行瘀。荡诸邪之闭结。制炒偏通于小便。分消善导乎州都。（大黄苦寒沉降。气味俱浓。入脾胃大肠血分。能荡涤瘀留结热之实邪。长驱直下。破坚积。除症瘕。若寒滞积结。有温下之法。虚人挟积。有补泻并行之法。故温药补药。皆可相辅而行。相机而用。若经酒制蒸炒。则专行小肠膀胱。治湿热癃闭等证。故生熟异用耳。）

　　草部　毒草类

　　商陆

　　商陆　苦辛有毒。入脾胃逐水通肠。沉降偏寒。疏脏腑散坚消肿。（商陆味苦辛寒。沉阴有毒。入脾胃大肠。泻水消肿。其毒烈之性。与大戟甘遂相同。但可治阳水实邪。若脾肾虚寒而属阴水者。不宜用之。有赤白二种。白走气。赤走血。泻水虽同。惟赤者可外敷痈肿耳。）

　　草部　毒草类

　　芫花

　　芫花　入肺脾而兼肾。窠囊水饮立蠲除。导上下以通肠。留伏湿痰顿解化。散瘀消肿。味苦而辛。治癖杀虫。性温有毒。（芫花味苦辛。色黄赤。性温有毒。入脾肺肾三经血分。专泻上下水邪。以其为花也。故能泻而兼散。非比商陆之沉降。不能破血。且性之寒温亦异耳。

　　然有毒之品。不可轻投。）

　　草部　毒草类

　　大戟

　　大戟　通肠涤脏。味辛苦而沉寒。导水行瘀。入肝脾而达肾。亦能发汗。且可消痈。泽漆乃是其苗。阴毒之功类戟。（大戟禀天地阴毒之气。其根色紫黑带黄。味辛苦而寒。服之戟人咽喉。入肝脾肾三经血分。功专泻水散结。通达脏腑。且能行瘀消肿。发汗治风。有毒而能攻毒。故又能治蛊毒疫毒等证。泽漆即大戟苗。性味功用。与大戟相同。似乎苗叶之功。长于治上。故金匮有治咳而脉沉者。泽漆汤主之之一法也。）

　　草部　毒草类

　　甘遂

　　甘遂　洁净府而有功。入肾通肠。直达水邪所结处。宣经队而无滞。性寒味苦。生成阴毒勿轻投。（甘遂此药专于行水攻决为用。味苦能泄。寒胜热。直达水气所结之处。乃泻水之圣药。肾主水。故入肾经。能去痰者。以痰之本水也。但不可轻用耳。）

　　草部　毒草类

　　蓖麻子

　　蓖麻子　辛温有吸引之功。宣风利窍。苦毒为外敷之药。拔腐提脓。（蓖麻子辛苦微甘。性温有毒。虽有宣风利水之能。然毕竟外用之物。长于吸引提拔。故凡口眼 斜。以及妇人子宫下坠等证。皆可用此研涂。至于外科提脓化腐。尤为得力耳。）

　　草部　毒草类

　　射干

　　射干　泻肺胃之结邪。苦降辛开。性平有毒。利咽喉之肿痛。消痰破血。力猛无余。（射干辛苦平。微寒微毒。即扁竹根。专入肺兼达于肝。降火降痰。行瘀散结。能通利大肠。故凡肺痈喉痹之属实火者。皆可用之。金匮鳖甲煎丸用之者。亦入肝之一验也。）

　　草部　毒草类

　　常山

　　常山　服之吐利。劫肝胃蕴蓄之痰。味则苦辛。截 疟稽留之病。苗名蜀漆。宣发多功。气属腥寒。虚羸当禁。（常山辛苦性寒。有腥气。入肝胃。劫痰蠲饮。能吐能利。或痰在上膈。或生用多用。或与甘草同用则吐。或痰饮在下。须同大黄并用。否则大便点滴而下。如痢者然。总之常山瞑眩之药。不可妄用。惟截疟用之者。以疟必有老痰宿饮留聚其间。故用此劫剂耳。蜀漆即常山苗。性味主治相同。但宣发之功较胜。亦根与苗略异耳。）

　　草部　毒草类

　　藜芦

　　藜芦　辛苦大寒。沉阴有毒。专司涌吐。能宣胸胃之风痰。善杀蛊虫。且愈肺脾之癣疥。（藜芦其芦有黑皮包之。其根如葱。辛苦大寒。有毒。入肺胃。入口即吐。凡风痰在膈。以及蛊毒等证。与夫癫痫不愈。久疟久哮者。皆可用之取吐。又能吹鼻取嚏。外敷疥癣。亦瞑眩之药耳。）

　　草部　毒草类

　　茹

　　茹　散瘀积之稽留。乌 茹。经方有法。达肝家之脉络。辛咸寒毒。风癞兼宜。（ 茹即茹。其根皮黄色。肉带黑色。折之有汁出。辛咸寒毒。入肝经。宣通脉络中瘀血。血行风自灭。故本经又称其能治大风。又能杀疥虫。排脓血。蚀恶肉。除症瘕。然寒毒之品。亦非可常用之物也。）

　　草部　毒草类

　　续随子

　　续随子　性禀辛温。气滞血瘀能荡涤。质原毒厉。水停积结尽消除。所入者肝肺二肠。所利者疫邪浊恶。（续随子一名千金子。辛温有毒。入肝肺二经。下水破血。利大肠。治蛊毒。

　　服之即泻。能下一切滞浊恶物。然用之不当。损人最速。）

　　草部　毒草类

　　玉簪花根

　　消肿软坚功至速。取牙有毒味辛寒。（玉簪花根辛寒有毒。入肾。软坚消肿。下骨哽。取虫牙。故方士取牙方中多用之。但最易损齿。用之宜慎耳。）

　　草部　毒草类

　　急性子

　　透骨软坚。当知味苦性温。毒能消积。催生滑窍。须识行瘀化哽。降可宽喉。（急性子即凤仙子。色黑。苦温。入肾。凡子皆降。此子降性尤急。故名。透骨软坚。催生滑窍。考其性能入血分。行瘀降气。故能治大人噎膈。小儿痞积等证。又能辟虫。以此草虫不蛀。蜂蝶不过。其为有毒可知。似不宜于服食耳。）

　　草部　毒草类

　　风茄花

　　服食如麻。可止疮疡疼痛。辛温大毒。能宣痹着寒哮。（风茄花一名曼陀罗花。味辛性温。入肺。有大毒。主治大风顽痹一切诸痛。研末热酒冲服五分。令人发麻。昏昏如醉。割疮火炙。不知痛也。至于服之令人癫狂。则亦未必耳。总之治病之药颇多。不必用此险恶之品也。）

　　草部　毒草类

　　闹羊花

</div>
    <div class="pagination">
<a href="本草便读_page13.html">上一页</a><span>...</span><a href="本草便读_page9.html">9</a><a href="本草便读_page10.html">10</a><a href="本草便读_page11.html">11</a><a href="本草便读_page12.html">12</a><a href="本草便读_page13.html">13</a><span class="current-page">14</span><a href="本草便读_page15.html">15</a><a href="本草便读_page16.html">16</a><a href="本草便读_page17.html">17</a><a href="本草便读_page18.html">18</a><a href="本草便读_page19.html">19</a><span>...</span><a href="本草便读_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
