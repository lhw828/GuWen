<!DOCTYPE html>
<html>
<head>
    <meta charset="UTF-8">
    <title>形色外诊简摩 - 第 14 页/共 18 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>形色外诊简摩 - 第 14 页/共 18 页</h1>
    <div class="content">　　舌之尖属心经，中心至根属肾经，两旁肝胆，四边脾经。（四边谓中心之四围，平面之处也。两旁，谓极边两侧，向外之处也。）铺面白苔是肺经。（此谓本来自有之白苔也。）满舌皆是胃经。又舌尖是上脘所管，中心是中脘所管，舌根是下脘所管。此舌上一定之部位也。（胡玉海《伤寒一书》。）

　　至论颜色，黄苔胃经，黑苔脾经，红苔胆经，紫红苔肾经，苔上起杨梅刺焦干，黑中有红点者是肝经。再纯黑亦是脾经，鲜红有刺，亦是胆经，此各经一定之颜色也。其或黑与黄间，红与紫呈，白与黄杂，红与黑形。此兼经互呈之颜色也。（同上。）

　　按：苔无红色，是舌质也。前人皆苔质不分，今特辨之如下。

　　卷下　色诊舌色应病类

　　舌质舌苔辨

　　（新订）

　　前人之论舌诊详矣，而只论舌苔，不论舌质，非不论舌质也，混苔与质而不分也。夫舌为心窍，其伸缩展转，则筋之所为，肝之用也。其尖上红粒细于粟者，心气夹命门真火而鼓起者也。其正面白色软刺如毫毛者，肺气挟命门真火而生出者也。至于苔，乃胃气之所熏蒸，五脏皆禀气于胃，故可借以诊五脏之寒热虚实也。若推其专义，必当以舌苔主六腑，以舌质主五脏。舌苔可刮而去者，气分之事，属于六腑；不可刮，即渐侵血分，内连于脏矣。舌质有变，全属血分与五脏之事。前人书中有所谓舌苔当分有地无地者，地即苔之里层，不可刮去者也，亦无与于舌之质也。尝见人无他苦，但苦常滑遗，视其舌，中心如钱大，光滑无苔，其色淡紫。又见患胃气痛者，其舌质常见通体隐隐蓝色。此皆痰血阻于胃与包络之脉中，使真气不能上潮，故光滑不起软刺，是血因寒而瘀也。通体隐蓝，是浊血满布于细络也。故舌苔无论何色，皆属易治。舌质既变，即当察其色之死活。活者，细察柢里，隐隐犹见红活，此不过血气之有阻滞，非脏气之败坏也。死者，柢里全变，干晦枯萎，毫无生气，是脏气不至矣，所谓真脏之色也。故治病必察舌苔，而察病之吉凶，则关乎舌质也。以下诸篇，所论已详，读者当细思之。

　　按：刘河间极论玄府之功用，谓眼耳鼻舌身意，皆借玄府以成其功用者也。上言舌体隐蓝，为浊血满布于细络，细络即玄府也。所谓浊血满布，是血液之流通于舌之玄府者，皆夹有污浊之气也。或寒气凝结，或痰涎阻滞于胃与包络之脉中，致血液之上潮者，不能合于常度，即污浊之气生矣，非必其血腐败而后然也。若果败血满塞于中，有不舌强硬而死者耶。

　　卷下　色诊舌色应病类

　　舌苔有根无根辨

　　（新订）

　　脉有有根无根之辨，舌苔亦何独不然。前人只论有地无地，此只可以辨热之浮沉虚实，而非所以辨中气之存亡也。地者，苔之里一层也；根者，舌苔与舌质之交际也。夫苔者，胃气湿热之所熏蒸也。湿热者，生气也。无苔者，胃阳不能上蒸也，肾阴不能上濡也。前人言之晰矣。至于苔之有根者，其薄苔必匀匀铺开，紧贴舌面之上，其浓苔必四围有薄苔辅之，亦紧贴舌上，似从舌里生出，方为有根。若浓苔一片，四围洁净如截，颇似别以一物涂在舌上，不是舌上所自生者，是无根也。此必久病，先有胃气而生苔，继乃胃气告匮，不能接生新苔，而旧苔仅浮于舌面，不能与舌中之气相通，即胃肾之气，不能上潮以通于舌也。骤因误服凉药伤阳，热药伤阴，乍见此象者，急救之犹或可复。若病势缠绵日久，渐见此象，真气已索，无能为矣。常见寒湿内盛之病，舌根一块白浓苔，如久经水浸之形，急用温里，此苔顿退，复生新薄苔，即为生机。又常见病困将死之人，舌心一块浓苔，灰黄滞黯，四面无辅，此阴阳两竭，舌质已枯，本应无苔，而犹有此者，或病中胃强能食，五脏先败，而胃气后竭也。或多服人参，无根虚阳结于胸中，不得遽散，其余焰上蒸，故生此恶苔，甚或气绝之后半日胸中犹热，气口脉犹动也。

　　卷下　色诊舌色应病类

　　伤寒舌苔辨证篇一

　　出胡玉海《伤寒一书》，大旨是论湿温为伤寒后半截事。

　　头痛、身热、恶寒、脉浮滑，阳明太阳。身热、口燥、脉弦滑，阳明少阳。身热、舌苔白、脉洪滑，正阳阳明。

　　舌苔微黄，正阳阳明。舌苔前白后黄，正阳阳明。（按：是上寒下热，外寒内热。）前黄后白，正阳阳明。（按：是上脘化热，而中焦有水饮。）四围白，中间黄，正阳阳明。白带灰色，阳明将入太阴。白带有路，阳明太阴。微白燥黄色，阳明太阴。粉白微红，阳明少阳。无白微桃红，阳明少阴。

　　前半红，后半白，少阳太阴。前半红，后半黄，少阴太阴。前半黄，后半黑，阳明太阴。前半黄，后半赤，太阴少阴。前半黄，后半紫，太阴厥阴。纯黑色，太阴。

　　纯黄色，太阴。黄分八字，阳明太阴。一边黄，一边白，阳明太阴。一边黑，一边黄，阳明太阴。焦黑，太阴。润黑，太阴。花黄灰黑，阳明太阴。纯红，镜面，太阴。（其形色光如漆桌，如光而不湿，舌下华池皆干者，重。宜细审之。）舌浓如三个浓，少阴。舌阔如三个阔，少阴。舌圆，少阴。

　　舌平无尖，少阴。（按：旧谓舌边缺如锯齿者死。）白苔有一点点红，阳明少阳。白苔有一点点黑，阳明太阴。白苔有一点点黄，正阳阳明。尖红后赤，少阴少阳。尖赤后紫，少阴少阳。

　　以上三十五法，乃辨证之大略，余照此类推之可也。

　　广东、福建、浙江、江南扬州分野，鱼盐海滨之地，肠胃脆薄，气盛血热，所以风邪一客即病。头虽痛，不如斧劈，项虽强，尚可转侧，背虽牵制，尚可动摇。风邪入胃，肺则凝塞，所以一日为风，二日为热，三日为火，热甚之故。热与风邪相搏，凝塞成毒。此毒，胃主肌，脾主肉，不在肉而在肌。肌，毛窍之内也。故点点然如斑之状，如疹之形，红色鲜明，一日三潮，三日九潮，故毒必三日，虽不治，亦疏散也。脉左寸浮，右关滑，气口大。无有正伤寒也。故太阳经虽病不病，此阳明之正病也，谓之阳明太阳。舌苔白，一日不口渴，二日不大便，至三四五六日，大便解，则腠理开。汗出而解。

　　如阳明第四日，血热成毒，不能发越，毒郁在中，腠理不开，郁遏邪热，则传入少阳。一日口渴，左关洪大，右关洪滑，右寸气口闭遏，此肺经热邪冲遏，气道不舒，斑在肌腠，血凝在皮，少阴虽然受热，而未尝着病。二日目赤，舌苔红，耳鸣，左关脉洪大而数，此热甚邪胜也。第三日谵语，不欲眠，右关洪滑而实。四日斑出则少解，斑不出狂叫不安，右关滑实有力，左关脉洪数微弦，左尺脉虚大，此邪气将入于里。第五日耳聋，不欲眠，起坐不休，谵语欲狂，此斑毒不得发越，口干消水，舌苔红黄色，邪尚未曾传里也；舌苔红紫色，将入于脾。左关弦，右关实，乙木怒极，热郁之甚。耳聋，肾之火闭也。斑毒出于胸项脊背，此阳邪有余，隐于胸项脊背，此阳毒将陷入阴分。六日大便解，邪气得下，斑必发出；六日不解，火气闭于幽门，小便短涩，毒反熏胃，肺闭，大肠热，目直视，不欲见人，脉数，舌焦。

　　邪传太阴，目黄，面黄，此风胜湿郁，第七日耳聋，口渴，目黄，两颊黄赤，舌苔焦，脉与六日同，此病尚在阳分未除，邪虽入里，犹可挽回。

　　少阳不得解，邪传入里，流入太阴脾经。一日右关洪大而软，左关弦动，左寸闭，此热邪客于包络，神昏气短，白珠红，肺经郁抑，斑毒则颈项上见者红色，两颊无有，心胸不见，季胁有微点，腹上点点红色，手臂前俱有红色，舌苔黄黑，虽然传里，阳证未除。二日右寸见弦脉，风邪客于肺，将发白斑，气促者死，鼻扇者死，耳聋者生，面颊红者生，闭目不欲见人者生，鱼口鸦声者死。第三日右关数，左寸不见，右尺洪大，此邪热客于肾，唇紫，舌焦黑，目直视，不欲见人，此毒郁于小肠，燥粪不得下，斑隐在肉内，怒狂叫骂者生，口渴消水者生，小便不滋润者死。第四日左寸闭，左关弦，左尺洪大，右关虚软，右寸见芤脉，右尺不见，血热在中焦，斑见蓝色。第五日左右手寸关脉不见，两尺洪大，声嘶欲哭，斑郁不得发越，目黄身黄者死。第六日尺寸俱无，两关弦紧，舌苔湿滑，此火甚感寒，头凉即死，舌苔燥裂，仍为火论。

　　或阳明第五日斑发不透，邪毒不入少阳，竟入太阴，此非越经传也，或饮食所伤，或药饵所误。太阴一二日，季胁痛，下痢，左关弦软，右关弦长，气口脉洪，尺脉大，口渴甚，嘴唇干，舌燥，神气清，舌苔黄浓，黑灰色。第三日舌根黑，中黄，尖白，目赤面青，左关脉数，右关滑大有力，肺脉大，两尺脉闭，头面有斑，颈项无斑，胸背有斑，肚腹无斑，此阳气不得发越，阴气凝塞。太阴四日，左三部闭，右关软，肺脉大，尺脉洪，口渴甚，目红，面赤，鼻青，唇黑者死，伏斑下陷。太阴五日，尺寸俱浮，右关芤，左关紧，时作寒战，头痛，目赤，鼻黑，舌青，唇紫者死，斑毒乘于肝，非传厥阴，邪中厥阴也。

　　太阴之脉，利于无力，邪入于脾，气盛血热，流于四肢，分布百骸，贯注于心，心神失专其权，是以相火之邪甚炽，心神与相火失位，则一身无所主矣。故四肢百骸俱痛，腹满口干，舌黄舌黑，唇燥，五脏与大小肠膀胱三焦皆受其制。脉之细小者，胃气不伤，脉之滑大者，胃气已坏。胃主纳谷，脾主消谷：胃主受纳，脾主转濡；胃之受纳在于肺，脾之转濡在乎肝。在上者为痰，在下者为糟粕。膈气实则痰滞于膻中，心气热，则糟粕滞于小肠。渴欲饮冷者，膈气热也。饮水不小便者，肺叶焦也。肺气盛者，则大肠之道不行。夫邪在阴分，不利见阳脉；病在阳分，不利见阴脉。太阴之病，利于细小虚软，不利于洪大滑实。

　　通其经络，导其闭塞，毋使风木成邪，致人九窍不通而死。太阴之脉，非独取右关，左寸左关右尺皆可概见也。独肺居华盖，肺气凝涩，更利于细小，不利于实大。与正伤寒之病，传入太阴，皆脉大者病进，脉小者病退，有力者病进，无力者病退；滑实者病进，虚软者病退；紧实者病进，芤软者病退，洪数者病进，细软者病退。

　　如病之外现，目红面红，舌红唇红，手足摇动，坐立不宁，舌苔焦黑，此毒邪炽盛，脉见细小，此皆有胃气，不可谓不治也。如目青面青，唇青舌白，脉见微细者，毒瓦斯下陷，将出汗而死矣。太阴病，面赤目赤，唇紫舌黑，两关见数脉者危，见促脉者死。面白目赤，鼻青唇青，舌苔灰色，左尺右关见紧脉者死。目赤面黄，鼻扇唇青，右寸见数脉，关脉见弦脉，两尺不应者死。神气如常，舌苔微黑，两关见革脉者死。舌黄目青，面白唇白，脉见微弱，手足厥冷，身发白斑者死。舌光如镜，目红面青，两关洪大，两尺洪数，两寸不应，毒陷下焦，颈项斑不出者死。舌上芒刺，苔色灰黑，腹胸胀满，渴甚不欲饮水，右寸见极，右关见软，左关见涩，结胸者死。舌尖平，季胁痛，舌苔焦黑，时下清水，口渴不欲饮汤水，左尺见结，左寸见代，右关见牢，热结小肠死。

　　舌苔黄白，点点红紫，唇青，面白，目赤，左关见软，右关见涩，肺脉不应者死。舌苔浓白，上灰黑色，脾部干燥，唇红，目赤，面白，两尺不应，左关见软，右关沉实，两寸不应，颈项发白斑者死。舌苔红紫，目赤面黄，唇干胸满，神气昏沉，手足厥冷，右关不应，左关弦紧，左尺空大，斑毒陷下者死。舌焦圆浓，华池干燥，唇焦齿黑，目红面赤，神气昏愦，脉见细小，频叫，不知人者死，知人者可生。大便频解，不知人者死；大便频解，渐知人者可生。舌不退场门，发战者死。大便解后，舌不润转者死不治。大便解后，神气倏清，舌虽润，即出汗者死。大便解后，脉见狂大，必定血从口鼻出，急服更衣散一服，使肝分得凉，藏血可生，如迟，吐血必死。夫病至太阴，死证已多；若传入少阴，则邪盛正衰，危者十九，死者亦多；传入厥阴，则风木成邪，九窍将闭，不必为之细论矣。（此篇所论，与温病相出入，先生亦谓非正伤寒病也。）

　　凡舌红面赤，而两手见阴脉，或脉来摇摆无根，恍惚难凭，舌上肝胆部位，有一点点紫泡如黄豆大者，此热毒归脏，不治之证。在左者重，在右者轻，在中间而不在肝胆部位者更轻，察其脉，可救者，须救之。（旧谓舌边缺如锯齿者死，即此义也。）

　　卷下　色诊舌色应病类

　　伤寒舌苔辨证篇二

　　出张石顽《伤寒绪论》，中间略据鄙见补注。

　　舌苔之名，始于长沙，以其邪气结里，如有所怀，故谓之胎。（一谓之苔，如地之生苔者。）伤寒邪在表，则苔不生。邪热传里，则苔渐生，自白而黄，黄而黑，黑甚则燥裂矣。要以滑润而白者为表邪，灰黑湿润无苔为阴寒，（此即舌质之变色也。）灰黑薄滑为夹冷食，皆不可用寒凉攻下之剂。然中暑夹血，多有中心黑润者，又不可拘此说。若黄黑灰色而干燥纹裂者为热极，万无虚寒夹血之理。（亦有因极热忽地饮冷而胃口之血瘀结，见黑苔者。）惟屡经汗下，舌虽干而有微薄苔，却无燥裂芒刺，此为津液耗亡，不可误认实热而攻之，必致不救。《金镜》三十六治法，举世宗之。又《观舌心法》一百三十八图，条分缕析，辨证最详。其间论红为瘟热，紫为酒毒，霉酱为夹食，蓝为肝脏纯色，迥出前人未备，所嫌舍本逐末，未免繁紊无纲领。因括其捷要，辨论于下：如白苔者，邪伤气分，肺主气而色白，又主皮毛，故凡白苔，犹带表证；仲景以为胸中有寒，止宜和解，禁用攻下，攻下必致结痞，变证不测。若温病、热病，一发便壮热，昏愦燥渴，舌正赤（此即舌质）而有白滑苔，即当用白虎汤汗之。（白虎汤虽可生汗，初起总宜略加表药。）时疫初起，舌上白苔如积粉者，达原饮解之。若伤寒邪入胃腑，则白苔中黄；邪传少阴，则白中变黑。若纯色为一经证，边与中间两色俱传经证。若从根至尖直分两路者，是合病与夹阴舌也。合病则白中兼两路黄，夹阴则白中兼两路黑润及灰色也。从根至尖横分两三截苔色者，是并病舌也。（合病并病，分别含混。合病者，一邪而伤两经也，或虽由此经传彼经，而仍是寒邪，谓两经合病于一邪也。并病者，此经寒邪蕴为彼经热病，或一经而有寒热之两病，谓两邪并病于一身也。舌苔之直分横截，与此浑不相涉。直分二三路者，以表里分也。中间为里，两边为表，左为肝胆，右为脾胃。横分两三截者，以三焦分也。尖为上焦，中为中焦，根为下焦，视其色以决其寒热虚实也。）故尖白根黄，尖白根黑，及半边苔滑者，虽证类不同，皆属半表半里。白苔多而滑、黄黑苔少者，表证多也，尚宜和解。黄黑苔多而白苔少，或生芒刺黑点干燥者，里证多也，必下无疑。虽中心黄黑，而滑润边白者，此为表证未尽。（所谓表证未尽，即风寒尚未全化热也。鄙见即化热，仍是表邪，与真正里证，总是不同。）伤寒则大柴胡两解之，温热时疫则凉膈散或白虎合承气攻下之。又伤寒坏病，虽白而浓，甚燥裂者，此为邪耗津液，宜小柴胡稍加芒硝微利之。纯白滑苔，为胃虚寒饮结聚膈上之候，每于十三四日过经致变，不可泛视也。一种白浓苔，如煮熟色到底不变者，必里挟寒物留滞不散，致脉伏不出，乃心脾气绝，肺气受伤也，慎不可下。（寒滞不化，可用温下。）宜枳实理中汤，热甚，合小陷胸下之。至于能食自利而白苔滑者，为脏结难治也。黄连汤、连理汤、备急丸选用，间有得生者。

　　黄苔者，阳明腑实也。黄湿而滑者，为热未盛，结当未定，不可便攻，攻之必致初硬后溏也。冬时宜确守此例，俟结定乃攻，不得已，大柴胡微利之。若在夏月，一见黄苔，便宜攻下。以夏月伏阴在内，多有下证最急而苔不燥者，不可泥也。若黄而燥者，为热已盛，峻下无疑。黄而生芒刺黑点者，为热势极。黄而瓣裂者，为胃液干，下证尤急也。诸黄苔皆属胃热，分缓急轻重下之。有种根黄而硬，尖白而中不甚干，亦不滑，短缩不能伸出，谵妄烦乱者，（与前条半表半里证不同。）此痰挟宿食占据中宫也，大承气加生姜半夏主之。有舌色青紫（此即舌质。）而苔却黄浓，甚则纹裂，但觉口燥，舌仍不干者，此阴证夹食也。（青紫是有瘀血，非阴证也，是湿邪蕴积，深陷于血分之象。）脉或沉细而伏，或虚大而涩，按其心下或脐旁硬痛，（结痰与瘀血相挟，多有此脉象证候。）

　　而时失气者，（若常失气，非有宿食燥屎，即当为气脱矣。）急宜大承气，另煎生附子佐大黄下之。若脉虚大者，黄龙汤主之，热极烦躁者，更加生地、麦冬，夏月尤宜。若冬时阴证夹食，而舌上苔黄不燥者，宜用附子理中合小承气下之。大抵舌有积苔，虽见阴象，亦是虚中有实，急当攻下无疑，但下法与寻常不同耳。又中宫有痰饮水血者，舌多不燥，不可因其不燥，而延缓时日致误也。凡温病热病稍见黄白苔，无论燥润，即宜凉膈双解。时行疫疠稍见白苔，即宜白虎、达原。若见黄黑，无论干湿，大承调胃，急夺无疑。

　　黑苔者，少阴肾色也。（血分瘀浊之极也。燥硬而隐隐见紫者，是因热灼，以致血败。柔润而隐隐见淡者，水饮结而气不流行，以致血瘀也。）若五六日后，热传少阴，火乘水位，亢极之火，不为水衰，反兼水化，（五行空谈，陋习也。此只是热邪深入，阴液全干，血瘀气浊，发见枯滞之死色也。）如火过炭黑是也。始因表证失汗，（所以瘀也。）致邪入少阴，下之即愈。然有屡下，热不减，苔不退者，此必宿食留滞于中宫也，宜黄龙汤加炮姜、川连。有误用汗下太过，津液枯竭，（所以瘀也。）而苔燥黑者，此为坏病，须量人虚实为治。虚者其苔必薄而润，生脉散合附子理中；实者其苔必浓而燥，生脉合黄连解毒；（解毒即三黄汤。）一则阴虚阳亢，一则阳虚阴亢，不可不审。热势盛剧，则黑苔上生芒刺，及燥裂分隔瓣者，须用青布蘸薄荷汤拭润，更以姜片刮去芒刺，撅起隔瓣，看刺下瓣底，（即舌质也。）色红可治，急下之；若俱黑，不治矣。又黑苔腐烂者，心肾俱绝；舌黑而卷缩者，肝绝；皆不可治。舌黑及灰或黄，而发 生虫腐烂，虽为湿热，亦属肝伤，俱为危候。又中间一路润黑燥苔，质润而苔燥也。两边或黄或白者，两感舌也。（此或夙有蓄血，内正虚，外邪实，非两感也。篇中说两感皆未合。）

　　边黄则调胃承气，边白则大柴胡下之。若中间一路黑滑薄苔，两边白滑，此表里俱虚，胃中虽有留结，急宜附子汤温之。凡黑苔多凶，（心气为瘀血所阻，邪气内溃甚速。）黑而干燥或芒刺瓣裂，皆为实热，急宜下夺。黑薄湿润，或兼白滑者，皆为阴寒，急当温经也。一种中黑而枯，或略有微刺，色虽黑而中无积苔，舌形枯瘦，而不甚赤，（此即舌质。）其证烦渴耳聋，身热不止，大便五六日或十余日不行，腹不硬满，按之不痛，神识不昏，昼夜不得睡，稍睡或呢喃一二句，或带笑，或叹息，此为津枯血燥之候，急宜炙甘草汤，或生料六味丸，换生地，合生脉散，加桂，滋其化源，庶或可生。误与承气必死，误与四逆亦死。

　　凡舌苔或半黄半黑，或半黄半白，或中燥边滑，或尖干根润，皆为传并之邪，寒热不和之候。大抵尖黑稍轻，根黑至重，黄黑宜大承气，兼白者宜凉膈散，分缓急下之。若全黑，为死现舌，不治。（心血全瘀，）夏月热病，邪火时火，内外燔灼，苔黑易生，犹可攻治。冬月伤寒，舌苔全黑，决难救也。（此乃指黑而润者，是血因寒而瘀，夏热瘀易行，冬寒瘀难行也，若热瘀，即冬夏皆凶。）然中暑误认外感，而加温复，多致中黑，边极红而润，脉必虚大，急用白虎汤清之，虚者加人参、竹叶。如更误认阴寒，而与热药，必致烦躁不救也。夏月中暑，多有黑舌，黑而中干者，白虎无疑。黑而滑润，或边白者，必夹寒食。（前以此为两感，为表里俱虚，此以为夹寒食，当以此文为得之。然尚遗却蓄血一证。蓄血有寒有热，亦辨于苔之润燥也。夹痰者，多见灰色之苔，总因邪气关及血分致此。）古法用大顺散，然不若理中合小陷胸最当。若直中少阴真寒，始病不发热，舌心便黑色，（如此必昏厥矣。）非由黄白变化，其苔虽黑而滑，舌亦瘦小，此真脏寒，必厥冷，自利呕吐，脉沉迟，四逆附子辈急温之，稍缓则不可救。

　　灰黑舌者，足三阴互病，如以青黄和入黑中，则为灰色也。（痰水主于脉中，致血微停瘀也。）然有传经直中之殊，盖传经热邪，始自白苔而黄，黄而灰黑，或生芒刺黑点，纹裂干燥，不拘在根在尖，俱宜攻下泄热，有淡灰色，中起深黑重晕者，（此病久寒热互结，或夙有痰饮蓄血，又新加以停滞也。若因内传一次，即见一重也，于理难通，或者邪气化寒、化热、化燥、化湿，转变一次，即增一重，亦或伤冷、伤热、伤食、伤饮，多伤一次，即增一重也。）乃温病热毒。急用凉膈双解治之。热毒内传一次，见晕一重，传二、三次，见二、三重也。若见三重者，不治。若直中三阴，始病无燥热，便见灰色，舌润无苔，更不变别色者，此必内夹寒食，及冷痰水饮，或蓄血如狂等证，当随证治之。又有感冒夹食，屡经汗下消导，二便已通，而舌上灰黑未退或湿润，或虽不湿，亦不干燥者，不可因其湿，误认为寒，妄投姜附。亦不可因其不润，误与硝黄。此因汗下过伤津液，虚火上炎所致，其脉必虚微少力，治宜救阴为急，虽无心悸脉代，当用炙甘草汤主之。内有生地、阿胶、麻仁、麦冬之甘润，可以滋阴润燥。盖阳邪亢盛，则用硝黄以救阴，阴血枯涸，则宜生地以滋阴，可不辨乎。

　　红色者，心之正色也。若红极为温热之毒，蕴于心胃，及瘟疫热毒内盛也。若湿者，不可便下，解毒汤或白虎。红中有白苔者，更感非时之寒也，桂枝白虎汤。红中夹两路灰色苔者，温热而夹寒食也，凉膈散加消导药一、二味。红中有黑苔者，热毒入少阴也，大承气合白虎汤。红极有黄黑芒刺者，热毒入腑也，调胃承气汤。红极有紫红斑，及遍身发斑者，阳毒入心也，人参白虎汤加犀角、黄连。红极而纹裂者，燥热入肝也，大承气加柴胡、白芍，甚则加芩、连。坑烂者，湿热入脾也，小承气加芩、连、半夏。白 者，火气燔灼也，（浮浅不入血脉，止起白 。）三黄石膏去麻黄。紫疮者，火气郁伏也，解毒汤。红星者，（即红珠鼓起也。）心包火炎也，凉膈散。一种柔嫩如新生，望之似润，而燥涸殆甚者，为妄行汗下，津液竭也，多不治。急宜生脉散和人参三白汤主之。舌痿不能转动者，肝绝，舌忽瘦而长，心绝也。

　　紫色者，酒后伤寒也。世俗庸愚，往往受寒，不服汤药，用姜、葱、酒发汗，汗未当而酒毒藏于心包，多有此证。（有化为湿温者，有化为酒毒者，推其所以，皆由寒气束于大表，酒力不能外行，而内积于胃与包络也。）若纯紫，或中间略带白苔而润者，宜葛根汤加石膏。若紫中有红斑，或紫而干黄，紫而短缩，俱宜凉膈散下之。若全紫而干，如煮熟肝者，死肝色也，其证必厥冷，脉必沉滑。（血脉瘀阻，阳郁不达。）此阳极似阴也。急宜当归四逆汤加酒大黄下之。（再加桃仁。）然多不救。（当归四逆尚嫌近补，大黄又嫌泄气。此证宜宣散，而化血通脉，使血开气达。）大抵深紫而赤者，是阳热酒毒，宜用苦寒解毒。

　　（宜重化瘀。）若淡紫而带青滑者，是则中肾肝阴证，急宜吴茱萸汤、四逆汤温之。（宜兼化瘀。）然亦有中心生薄青紫苔，或略带灰黑而不燥不湿下证复急者，此热邪伤于血分也，犀角地黄汤加酒大黄微利之。

　　（红紫二舌，均指舌质言之，固无红苔，亦断无紫苔，其有见紫苔者，必舌面已腐，或微黑苔，与赤红相映而然也。）

　　霉酱色苔舌者，乃夹食伤寒也。食填太阴，郁遏不得发越，久之 而成酱色也。其证腹满时痛者，桂枝加枳、朴、橘、半，痛甚加大黄。因冷食不消，加炮姜、浓朴，甚则调胃承气加炮姜下之。如胃气绝，脉结代，唇吊齿燥，下利者死。（按：此即沉香色也。总是血瘀气浊所致。湿热夹痰，亦常有之，不仅夹食也。）

　　蓝苔色舌者，肝脏纯色也。（含糊。）伤寒日久，屡经汗下，失于调理，致胃气伤极，心火无气，脾土无根据，则肺金不生；肝木无制，侮于脾土，故苔色如靛；或兼身生蓝斑，乃心脾肺三脏气绝于内也，必死。

　　如微蓝色，而不甚深，或略见蓝纹者，为木受金伤，脏气未绝，脉不沉涩，而微弦者，可治。

　　（此语极有道理，惜欠发明。沉涩者，正气不至，脉形断续不匀也。微弦者，气能至而血阻之，故脉形绷急也。）小柴胡加肉桂、炮姜主之。（按：常见痫厥，及胃气久痛者，舌体全蓝，此亦瘀血在胃，肝气不舒也。故青黑蓝绛，皆谓之浊，皆涉血分，须辨寒、热，燥、湿及痰血、宿食、燥屎、症块而治之，总以松动血分为主。）舌之证类虽繁，不外八种苔色，撮其大要，亦辨证之一助也。（张石顽《伤寒绪论》。）

　　卷下　色诊舌色应病类

</div>
    <div class="pagination">
<a href="形色外诊简摩_page13.html">上一页</a><span>...</span><a href="形色外诊简摩_page9.html">9</a><a href="形色外诊简摩_page10.html">10</a><a href="形色外诊简摩_page11.html">11</a><a href="形色外诊简摩_page12.html">12</a><a href="形色外诊简摩_page13.html">13</a><span class="current-page">14</span><a href="形色外诊简摩_page15.html">15</a><a href="形色外诊简摩_page16.html">16</a><a href="形色外诊简摩_page17.html">17</a><a href="形色外诊简摩_page18.html">18</a><a href="形色外诊简摩_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
