<!DOCTYPE html>
<html>
<head>
    <meta charset="UTF-8">
    <title>药鉴 - 第 4 页/共 14 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>药鉴 - 第 4 页/共 14 页</h1>
    <div class="content">　　诸痉强直，积饮痞膈，中满，霍乱吐下，体重 肿，肉如泥，按之不起者，皆属于湿。

　　太阴湿土。乃脾胃之气也。

　　诸痉强直者，筋劲而不柔和也。阴痉曰柔，阳痉曰刚。故湿过极，则反兼风制之，然兼化者虚象，而实非风也。

　　积饮者、留饮积蓄，而不散也。

　　痞者、否而不通泰也。土得燥则消散，得湿则不能消，而为病也。

　　膈者、阻滞也。肠胃隔绝，而传化失其常也。

　　中满者、土为中州，湿为积饮，痞膈而满也。

　　霍乱吐下者，湿为留饮痞膈，而传化失常也。

　　体重者、土湿为病，则体重也。

　　肿、肉如泥，按之不起者，土过湿则为泥，是以不起也。

　　新刻药鉴卷之一　六气主病

　　火类

　　诸热瞀螈，暴喑冒昧，躁扰狂越，骂詈惊骇。 肿酸疼，气逆冲上，禁栗如丧神守。嚏、呕、疮疡、喉痹，耳鸣及聋。呕涌溢，食不下。目昧不明，暴注、 螈，暴病暴死，皆属于火。少阳相火之热，乃心胞络三焦之气也。

　　瞀、昏也。心火热甚，则神浊昧而瞀昏也。

　　螈、动也。惕跳动螈，火之体也。惊属心、而脉亦心所主也。

　　暴喑、卒 也。肺主声，其或火旺水衰，热乘肺金，则喑而无声也。经曰、内夺而厥，则为喑俳，此肾虚也。俳、废也。

　　冒昧者、蒙昧而昏暗也。气热神浊，火之体也。

　　躁扰者、躁动烦热，扰乱而不宁也。热甚于外，则肢体躁扰。热甚于内，则神志躁动。

　　反复颠狂，懊 烦心，而不得眠也。

　　狂者、乱而不定也。越者、乖失礼法，而反常也。肾水主志，心火旺、则肾水衰，是以失志而狂越也。经曰，多喜为颠，多怒为狂。故喜为心志，心热甚，则多喜而为颠。怒为肝志，火实制金，不能平木，故肝实则多怒而为狂也。

　　骂詈者、言之恶也。水性善，火性恶，若阳盛阴虚，则是水弱火强，而为骂詈也。

　　惊骇者、惊愕也。君火主之。

　　肿者、热胜肉而阳气郁滞故也。此与湿门 肿有别。

　　酸疼者、由火盛制金，不能平肝木，木旺而为火所化。气逆冲上，火气炎上故也。

　　禁栗如丧神守者，禁、冷也。栗、战栗也。

　　嚏者、鼻中因痒而气喷作声也。鼻为肺窍，痒为火化故也。

　　呕、疮疡者，皆火使然也。此当与热门同看。

　　喉痹者、不仁也。火闭塞也。火主肿胀，热客上焦，而咽喉溢也。

　　耳鸣者、耳为肾窍，交会于手太阳少阳、足厥阴少阳之经。若水虚火实，热气上乘其经络，冲于耳中，鼓其听户，随其气之微甚，而为鸣也。

　　耳聋者、由水衰火实，热郁于上，而使听户玄府壅塞，神气不得通泄也。呕涌溢、食不下者，火气炎上，胃膈热甚，传化失常故也。

　　目昧不明者，热气郁之甚也。

　　暴注者、卒泻也。

　　螈者、惕跳动也。火主动、况脉乃心火之所养也。

　　暴病暴死者，火性急速故也。

　　新刻药鉴卷之一　六气主病

　　燥类

　　诸涩枯涸，干痉皴揭，皆属于燥。阳明燥金，乃肺与大肠之气也。涩者、涩也。如物湿则滑泽，今遍身内外涩滞，皆属燥金之化，由水液衰少而燥涩，气为壅滞，不得滑泽通利，而为麻也。然中寒吐泻，亡液而成燥者，亦由于此。

　　枯涸干痉者，枯、不荣身也。涸、无水液也。干、不滋润也。痉、不柔和也。

　　皴揭者、皮肤启裂也。干为天而为燥金，坤为地而为湿土，天地相反，燥湿异用，湿土旺于长夏，则万物滑泽荣茂，燥金旺于秋冬，则万物肃敛，燥涩皴揭之理，皆燥气之化也。

　　燥金主收敛，不可不知。

　　新刻药鉴卷之一　六气主病

　　寒类

　　诸病上下所出，水液澄澈清冷，症瘕 疝，坚痞腹满急痛，下痢清白，食已不饥，吐利腥秽，屈伸不便，厥逆禁固，皆属于寒。足太阳寒水，乃肾与膀胱之气也。

　　上下所出，澄澈清冷者，水谷不化，而吐利清冷，为病寒也。

　　症者、腹中坚硬，按之应手也。然水体柔顺，今反坚硬如地者，亢则害承乃制也。如病湿过极则反燥，而筋脉劲急者，反兼金化制之也。病燥过极则烦渴，反兼火化制之也。热病过极而反出五液，或为战栗恶寒者，反兼水化制之也。

　　瘕者、腹中虽硬，而忽聚忽散，无有常准。经曰，小肠移热于大肠，两热相搏，则血溢而为伏瘕也。然则经言瘕病，亦有热者也。或阳气郁结，拂热壅滞，而为坚硬不消者，又非寒病症瘕也，当以脉症辩之。

　　疝者、小腹控卵肿急绞痛也。寒主拘缩故也，寒极而土化制之，故肿痛也。经曰，疝脉急。注云，脉急者、寒之象也。然寒脉当短小而迟，今言急者，何也？岂不曰紧脉主痛，急为痛甚。然疝之湿热者，何以别之，若脉紧急兼洪数，则又为热痛之类也，不可不知。

　　坚痞腹满急痛者，寒主拘缩，故急痛也。又有热郁于内，而腹满坚结痛者，又不可例言为寒下痢清白者，水寒则清净明白也。

　　食已不饥者、胃热则消谷善饥，病寒则虽食已、而难腐化也。亦有邪热不杀谷，而腹热胀满，虽数日不食，亦不饥者，又不可以寒目之。

　　吐利腥秽者、肠胃寒而传化失常也。故寒胜则火衰金旺，而吐利腥秽也。腥、金之臭也。

</div>
    <div class="pagination">
<a href="药鉴_page3.html">上一页</a><a href="药鉴.html">1</a><a href="药鉴_page2.html">2</a><a href="药鉴_page3.html">3</a><span class="current-page">4</span><a href="药鉴_page5.html">5</a><a href="药鉴_page6.html">6</a><a href="药鉴_page7.html">7</a><a href="药鉴_page8.html">8</a><a href="药鉴_page9.html">9</a><span>...</span><a href="药鉴_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
