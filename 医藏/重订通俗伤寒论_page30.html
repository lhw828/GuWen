<!DOCTYPE html>
<html>
<head>
    <meta charset="UTF-8">
    <title>重订通俗伤寒论 - 第 30 页/共 56 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>重订通俗伤寒论 - 第 30 页/共 56 页</h1>
    <div class="content">　　【脉】左略紧。右弦缓。

　　【治】春分后挟厉风而发。头疼形寒独甚者。苏羌达表汤。加鲜葱曰（三钱）、淡香豉（四钱）、辛温发表。秋分前挟秽湿而发。身痛肢懈独甚者。藿香正气汤加葱豉。

　　辛淡芳透。均加紫金片以解毒。如有变证。可仿正伤寒传变例治之。

　　【秀按】时行寒疫。俞君区别挟厉风挟秽湿两因。按时求原。对症立方。确有见地。若其人素体阳虚。外寒直中阴经。陡然吐利腹痛。肢冷筋吊者。则为时行中寒。应仿阴症伤寒例治之。以予所验。寒疫多发于四五六七四个月。若天时晴少雨多。湿令大行。每多伤寒兼湿之证。藿香正气汤。加葱豉紫金片。汗利兼行。避秽解毒。确是对病真方。若寒挟厉风。邪气独盛于表。而里无伏热者。则活人败毒散。每用三四钱。葱豉汤泡服。亦奏肤功。即圣散子治寒疫。其功亦着。

　　【廉勘】春应温而反寒。夏应热而反凉。感此非时之寒为寒疫。秋应凉而反热。冬应寒而反温。感此非时之暖为温疫。此皆四时之常疫也。通称时疫。近世寒疫少。温疫多。医者尤宜注意。前哲吴坤安曰。治时疫。当分天时寒暄燥湿。病者虚实劳逸。因症制宜。不可执泥。如久旱天时多燥。温疫流行。宜清火解毒。忌用燥剂。久雨天时多湿。民多寒疫。或兼吐泻。宜燥湿散寒。忌用润剂。此治时疫之正法也。

　　第八章·伤寒兼证

　　第六节·风温伤寒

　　（一名风温兼寒。俗称风寒包火。）

　　【因】伏气温病。感冷风搏引而发。或天时温暖。感风寒郁而暴发。一为伏气。一为新感。病因不同。病势亦轻重迥异。

　　【证】冷风引发伏温者。初起必头疼身热。微恶风寒。继则灼热自汗。渴不恶寒。咳嗽心烦。尺肤热甚。剧则鼻鼾多眠。语言难出。状如惊痫。手足螈 。面若火熏。舌苔初则白薄。边尖红燥。继即舌赤苔黄。甚或深红无苔。风寒搏束温邪者。初起头痛怕风。恶寒无汗。继即身热咳嗽。烦渴自汗。咽痛喉肿。舌苔白燥边红。甚则白燥起刺或由白而转黄。

　　【脉】右寸浮洪。左弦缓者。此新感引动伏气。仲景所谓发汗已。身灼热者。名曰风温是也。甚则寸尺浮洪。且盛而躁。乃外风引动内热。仲景所谓伤寒七八日不解。时时恶风。舌上干燥。大渴而烦。欲饮水数升者。热结在里。表里俱热是也。若右浮数。

　　左弦紧。乃外寒束搏内热。仲景所谓心烦口渴。背微恶寒者是也。发汗后。脉转浮洪有力。仲景所谓服桂枝汤大汗出后。大烦渴不解。脉洪大者是也。

　　【治】冷风引发伏热。先与葱豉桔梗汤。轻清疏风以解表。继与新加白虎汤。辛凉泄热以清里。里热大盛。已见风动螈 者。速与羚角钩藤汤。甘咸静镇以熄风。终与人参白虎汤。加鲜石斛、梨汁、蔗浆等。甘寒救液以善后。若风寒搏束内热。先与新加三拗汤。减轻麻黄。重加牛蒡。微散风寒以解表。继与连翘栀豉汤。加嫩桑芽鲜竹叶。轻泄温邪以清里。其间痰多者。加淡竹沥（两瓢）、生姜汁（两滴、和匀、同冲）

　　。食滞者加生萝卜汁（两大瓢）、枳实汁（两小瓢、和匀、同冲）。见疹者加炒牛蒡（三钱）、活水芦笋。（一两）。喉痛者。加金果榄（一钱）、安南子（三枚）、制月石（五分）、吹加味冰硼散（冰片一分、硼砂一钱、风化硝、山豆根、青黛、胆矾、牛黄各二分、吹喉最效、如痰涎壅塞、以鹅翎蘸桐油和皂荚末少许探吐、喉已成痈者、以喉针刺患处流脓、脓净自愈）。总以整肃肺胃为要法。

　　【秀按】风温四时皆有。惟春为甚。新感从口鼻而内袭三焦。伏气多匿于膜原。或内舍于营。二证属于肺胃者。照俞君按证施治。自能奏效。若邪伏膜原。初用微发其汗后。风寒之表邪虽解。而膜原之伏邪。尚欲出而不能遽出。证必寒热如疟。胸膈痞满。心中懊 。呕吐不食。速用柴胡达原饮。开达膜原。使伏邪外溃。热从外透。此时辨其为燥热。则用新加白虎汤。辛凉甘寒以清泄之。

　　为湿热。则用增减黄连泻心汤。苦辛淡渗以清利之。如有下证。辨其轻重缓急。酌用诸承气法引而竭之。若内舍于营。证较膜原伏邪为尤急。初用葱豉桔梗汤。辛凉发汗后。

　　表邪虽解。临时热退身凉。而胸腹之热不除。继即灼热自汗。烦躁不寐。神识时清时昏。夜多谵语。脉数舌绛。甚则肢厥脉陷。急宜清透营热。使伏热转出气分。气宣卫泄。

　　或从疹 而解。或从狂汗而解。轻则玳瑁郁金汤。重则犀地清络饮。皆可选用。剧则紫雪品行军散。历验如神。

　　【廉勘】伏温自内发。风寒从外搏。而为内热外寒之证者。予治甚多。重则麻杏石甘汤。加连翘、牛蒡、桑叶、丹皮。轻则桑菊饮加麻黄。惟麻黄用量极轻。约二分至三分为止。但取其轻扬之性。疏肺透表。效如桴鼓。奈吴鞠通。温病初起恶风寒者。主用桂枝汤解肌。岂知桂枝辛热灼营。温病忌用。洄溪批叶案云。风温证服桂枝生姜。必吐血。甚则失音。吴氏岂未之见耶。宜乎梦隐讥其诬圣误世也。鞠通又谓温病忌汗。最喜解肌。予读《伤寒论》。病患脏无他病条。发汗则愈。病常自汗出条。须发其汗则愈。

　　并主桂枝汤。可见桂枝汤是风寒发汗之剂。非外寒搏内热之剂也。王大昌谓鞠通温病条辨一书。以桂枝汤为治温首方。更属可议。洵不诬焉。

　　【荣斋按】张畹香温暑医旨说：“风温分三焦治，葳蕤汤、苇茎汤、银翘散、白虎汤上焦药也；黄芩汤提少阴邪并肺而祛之，亦上焦药也；至宝丹、紫雪、牛黄丸，芳香开窍，心宫药，心肺同属上焦药也。凉膈散，由上焦至中下焦药也。舌黄滑浓，痰多，用象贝，蒌仁，或葶苈大枣汤，皆肺分下药也。叶氏所云“忌下”者，不用承气耳。予逢夹少阳邪者加柴胡，其头痛由于血虚者，用芎归无不效。风温有夹食者，予亦不用消导，以风能消谷，即油腻浓味，不过多痰，祛其痰可也；若凑入消导，勉强成方，即属误事。又叶案中有风温劫伤阴津，用生地、阿胶、麦冬、白芍、炙甘草、蔗浆，又或用沙参、麦冬、玉竹，其大旨总以甘药为主。若辛温表散，或刚燥消导，未有不伤及阴液者；其骤变为痉厥，缓变为虚劳，皆未经顾及阴分之过耳。按张氏为清代嘉、道、咸、同年间（─）人，世居绍兴洗马池头；曹炳章先生称他为：“古越治伤寒温暑之前辈，于医学富有经验。”（见张氏《温暑医旨》提要）这篇学说，是张氏对风温治法的经验总结，当然是可靠的。

　　第八章·伤寒兼证

　　第七节·风湿伤寒

　　（即风寒湿三气合而成痹。故通称痹证。伤寒论总名湿痹。风胜者名风湿。寒胜者名寒湿）。

　　【因】先伤于湿。复兼风寒。但伤湿须分内外。湿从外受者。多由于居湿涉水。汗雨沾衣。湿从内伤者。多由于恣饮茶酒。贪食瓜果。《内经》通称曰痹。又分其同中之异。有行痹着痹痛痹三种。实则皆风寒湿三气所袭。流注经络而成。

　　【证】湿痹则一身重痛。关节尤疼。肢体则麻木不仁。头痛恶寒。身热心烦。小便不利。大便反快。风湿多伤在上。肩背麻木。手腕硬痛。头重鼻塞。恶风微汗。一身痛无定处。寒湿多伤在下。腿脚木重。足膝疼酸。状如石坠。怕冷无汗。一身痛有定处。

　　在皮则顽不自觉。在肉则四肢不仁。在筋则屈而不伸。在脉则血凝不流。在骨则重而不举。湿胜则舌多白滑而腻。风胜则舌多白薄而润。寒胜则舌多白滑而淡。

　　【脉】沉濡而细者。《内经》所谓湿气胜者为着痹。《伤寒论》所云湿痹之候也。

　　浮濡弦缓者。《内经》所谓风气胜者为行痹。《伤寒论》所云风湿相搏是也。沉濡弦迟者。《内经》所谓寒气胜者为痛痹。《伤寒论》所云中寒湿是也。

　　【治】着痹燥湿为君。佐以祛风散寒。藿香正气汤加羌活、防风（各钱半）。

　　行痹疏风为君。佐以散寒燥湿。桂枝橘皮汤加制川乌（五分）、制苍术（一钱）。

　　痛痹散寒为君。佐以祛风渗湿。苏羌达表汤加酒炒延胡、全当归（各钱半）此为三痹分治之法。有时独用苏羌达表汤。加川桂枝、光桃仁各钱半、小活络丹（制川乌、制草乌、制南星各六两、明乳香、净没药、干地龙各二两二钱、刨花水为丸、每丸约重一钱、轻服一丸、重服二丸、烧酒磨汁冲服）。用流水陈酒各半煎服。此为三痹合治之法。凡新病在皮肌血脉者。已历验不爽矣。若留连筋骨。久而不痛不仁。手足瘫痪者。必要壮筋健骨为君。佐以活血行气。蠲痹防痿汤（ 透羊胫骨二钱、炙酥虎胫骨一钱、酒炒透蹄筋一钱、盐水炒杜仲三钱、酒炒川断二钱、炙去毛狗脊二钱。制淮牛膝三钱、骨碎补六钱、生黄 一两、全当归三钱、酒水各半煎服。）调下一粒金丹。番木鳖煨去油、五灵脂、制草乌、干地龙、芸香各一两五钱、明乳香、净没药、当归各七钱五分、当门子二钱五分、陈京墨一钱五分（烧烟尽）各研细末、再合研匀、糯米糊为丸、如鸡头子大、每服一丸、极重二丸、药汤化下、或温酒磨下。久服庶可收功。

　　【秀按】风湿伤寒。一田野间俗名耳。俞君遵守经旨。因症施治。精切不磨。洵不愧积学之老名医也。但此证新而轻浅。能任辛散香燥者。极易奏功。予曾用五苓散加羌防治着痹。桂枝汤加二乌治行痹。麻黄汤加术附治痛痹。效如桴鼓。若久而深重。血瘀化火。液郁化痰。皮肤不荣。经络时疏。大筋软短。小筋弛长。手足麻痹。骨痿于床者。最难奏效。俗谓痛风易治。木风难医。真阅历之谚也。惟有用《外台》竹沥汤。化下丹溪神效活络丹。生津涤痰。活血通络。以渐取效。间服史国公酒。养血祛风。舒筋活络。一面嘱家访求善针者。七日一针。二七一针。以疏通其脉络。内外并治而已。

　　【廉勘】痹者。肢体失其感觉。重着而不能移动也。风寒湿三气固可合成。即风湿热三气亦可合成。初病侵袭经气。继必留连血络。终则残害脑筋。故其证始而痛。继而痹。终而痿。痛尚易治。《内经》论行痹痛痹。后世皆称为痛风。以活血祛风。宣通经隧为首要。羌防行痹汤为主。（羌活、防风各一钱、秦艽、川断各二钱、威灵仙、全当归各二钱、明乳香、净没药、杜红花各五分、先用童桑枝、青松针各一两、煎汤代水、顾松园经验方。）古歌所谓治风先治血。血行风自灭也。若肩背腰腿及周身疼痛。痛有定处。重着不移者。寒凝血瘀也。以通瘀散寒。宣通络脉为正法。身痛逐瘀汤加减。〔全当归、光桃仁、络石藤各三钱、片姜黄、杜红花、川芎各八分、淮牛膝、五灵脂（酒炒）虎头蕉、秦艽各钱半、清炙草七分、王清任经验方〕化下续命丹。

　　（小活络丹原方、加羌活、天麻、僵蚕各二两、白附子、全蝎、辰砂、雄黄轻粉，各一两、片脑钱半、当门子一钱二分五匣、同研细末、后入冰麝研匀、糯米粉糊丸、每丸计重五分、蜡匮、一名神授保生丹、较小活络丹功用尤宏、轻服一丸、重服二丸。）

　　外用冯了性酒遍擦周身痛处（用洋绒布浸擦）。内外并治。屡收敏效。失治则风寒外邪。络瘀内伤。均从热化。凡辛散风寒燥烈药皆忌。曾用俞氏五汁一枝煎。合清宣瘀热汤。（活水芦笋、鲜枇杷叶各一两、旋复花三钱包、新绛钱半、青葱管二寸切、广郁金汁四匙冲、常熟曹仁伯经验方。）历治多验。若着痹，世皆称麻木不仁。俗称木风。

　　较痛风已进一层。由络瘀压迫脑筋。脑筋将失觉动之能力。丹溪翁所谓麻是气虚。木是湿痰瘀血是也。初用除湿蠲痹汤加减。（杜苍术、赤苓各二钱、生于术、泽泻、广皮各钱半、川桂枝八分、拌研滑石四钱包、淡竹沥三瓢、姜汁三滴、和匀同冲、先用酒炒桑枝、青松针各一两、煎汤代水、林义桐经验方。）调下小活络丹一二丸。如已湿郁化热。留滞关节肢络。当用防己苡仁汤。（酒炒木防己、杜赤豆、川萆 、大豆卷、绵茵陈各三钱、晚蚕沙四钱包、制苍术、宣木瓜各八分、川柏五分、木通一钱、先用生苡仁、酒炒桑枝各一两、煎汤代水、耶溪胡在兹验方。）送下桃仁控涎丹。（桃仁泥、煨甘遂、制大戟、白芥子各一两、姜汁竹沥、捣糊为丸、如桐子大、每服七丸至十丸、丹溪《心法附余方》。）峻逐湿热痰瘀。宣经隧以通络脉。

　　外用电气疗法。以催促血行。刺激脑筋。屡收全效。至已由痹而痿。四肢瘫痪。则神经麻痹。全失知觉运动之作用。长沙虽有经热则痹。络热则痿之说。然有上下左右之别。

　　凡上截瘫。右肢瘫者。多属阳虚阴凝。每用清任补阳还五汤。送下人参再造丸。下截瘫。左肢瘫者。多属阴虚络热。每用仲淳集灵膏。或用四物绛覆汤。送下顾氏加味虎潜丸。间用河间地黄饮子去萸、味、桂。或用鞠通专翕大生膏。外治仍用电气疗法。亦可十愈五六。

　　【荣斋按】另有一种尚不到“痹”的程度的“风湿证”，如雷少逸《时病论》所说：“风湿之病，其证头痛发热，微汗恶寒，骨节烦疼，体重微肿，小便欠利，脉来浮缓。”我认为如遇这种症状，当分析它是风胜、还是湿胜？如果属于风胜，则势必热化，治宜先用七味葱白汤（防风一钱，苏叶嫩枝钱半，生姜皮一钱，淡豆豉三钱，秦艽钱半，络石藤三钱，鲜葱白四个，嫩桑枝一两。）以通络祛风；使风湿从微汗而解。次用木防己汤加减（木防己钱半，通草一钱，生苡仁四钱，青松针三钱，桂枝七分拌滑石五钱，丝瓜络二钱，娇桑枝一两。）以利湿清热；使已从热化之湿，从小便排泄。最后，用五叶茅根汤（桑叶二钱，淡竹叶二钱，枇杷叶五钱去毛，兰叶三钱，生侧柏叶二钱，鲜茅根一两。）以清余热。如属湿胜，须要照顾病患阳气的不足，叶天士所谓“湿胜则阳微，”是一个有力的启示！药用汗利兼行以和解之；用桂枝附子汤辛甘发散为主，五苓散辛淡渗泄为辅──桂枝、附片、茯苓、苍术、甘草、泽泻、秦艽、鲜姜、红枣，仿张仲景“徐徐微汗”的治法。由于“徐”则风湿俱去，“骤”则风去而湿仍留着。此为“风湿伤寒”本病的治法。更有一种“历节痛风”，症见头痛身热，肢节拘挛而痛。《病源》、《千金》、《外台》均谓之历节风，以其痛循历四肢的关节，因之名历节风。对证疗法，根据何廉臣先生经验，分析如下。他说：“历节痛风，因于寒者，辛温发散：因于热者，辛凉轻扬，固已；但宜分辨痛状施治。如肢节挛痛、伸缩不利者，血虚液燥也；法宜滋血润燥，四物汤加首乌、木瓜、杞子、甘菊。肢节肿痛、遇阴雨更甚者，风湿入络也；法宜驱风活络，大羌活汤加小活络丹。肢节注痛、得捶摩而缓者，风湿在经也；法宜散风胜湿，灵仙除痛饮。肢节烦痛、肩背沉重者，湿热相搏也；法宜化湿泄热，当归拈痛散加减。肢节刺痛、停着不移者，瘀血阻隧也；法宜消瘀活络，趁痛散加减。肢节热痛、夜间尤剧者，阴火灼筋也；法宜滋阴降火，四物汤合加味二妙丸。肢节木痛、身体重滞者，湿痰死血也；法宜豁痰活络，半夏苓术汤加小活络丹。肢节 痛、短气脉沉者，留饮也；法宜蠲饮涤痰，半夏苓术汤加指迷茯苓丸。历节久痛者，邪毒停留也；法宜以毒攻毒，麝香丸与乳香停痛丸间服。历节麻痛者，气血凝滞也；法宜通气活络，千金防己汤加五灵散。原因各异，故处方用药，亦是不同；可见病因不一，所以内经有治病必求于本之训也。”曹颖甫先生则根据经方的实验，说：“肢节疼痛，病名历节。此证起于风邪外感，汗出不畅，久久湿流关节，脉迟而滑，属寒湿。其微者用桂枝芍药知母汤，其剧者宜乌头汤。尝治一吴姓男病，予用净麻黄三钱，生白芍，生黄 各三钱，炙甘草三钱，乌头二枚切片，用蜜糖一碗另煎，煎至半碗，盖悉本《金匮》法也。”

　　第八章·伤寒兼证

　　第八节·湿温伤寒

　　（一名湿温兼寒）。

　　【因】伏湿酝酿成温。新感暴寒而发。多发于首夏初秋两时。但湿温为伏邪。寒为新邪。新旧夹发。乃寒湿温三气杂合之病。与暑湿兼寒。暑湿为伏气。寒为新感者。大同小异。惟湿温兼寒。寒湿重而温化尚缓。暑湿兼寒。湿热重而寒象多轻。

　　【证】初起头痛身重。恶寒无汗。胸痞腰疼。四肢倦怠。肌肉烦疼。胃钝腹满。便溏溺少。舌苔白滑。甚或白腻浮涨。

　　【脉】右缓而滞。左弦紧。此湿温兼寒。阻滞表分上中气机。足太阳与足太阴同病也。

　　【治】首宜芳淡辛散。藿香正气汤加葱豉。和中解表。祛其搏束之外寒。次宜辛淡疏利。大橘皮汤加川朴（钱半）、蔻末（六分冲）、宣气利溺。化其郁伏之内湿。寒散湿去。则酝酿之温邪无所根据附。其热自清。即或有余热未清者。只须大橘皮汤去苍术、官桂。

　　加焦山栀、绵茵陈（各三钱）、以整肃之。足矣。余详伤寒传入太阴火化条。

　　【秀按】湿温兼寒。与伤寒兼湿证。大旨相同。须从湿未化热与湿已化热。及有无夹痰夹食。随证酌治。庶免贻误。

　　【廉勘】湿温兼寒。有发于首夏梅雨蒸时者。有发于仲秋桂花蒸时者。一则防有春温伏热。一则防有夏暑内伏。其因虽有温暑之不同。而潜伏既久、酝酿蒸变。无一不同归火化。又加以外寒搏束。往往郁之愈甚。则发之愈暴。全在初起一二日。藿、朴、葱、豉。疏中发表。使寒湿从微汗而泄。蔻、苓、滑、通。芳透淡渗。使湿热从小便而泄。汗利兼行。表里双解。自然寒散湿开。伏热外达。易于措手。继辨其湿多热少。侧重太阴。用苦辛淡温法。热多湿少。侧重阳明。用苦辛淡凉法。湿热俱多。则太阴阳明并治。当开泄清热。两法兼用。其法已详于伤寒兼湿勘语中。兹不赘。

</div>
    <div class="pagination">
<a href="重订通俗伤寒论_page29.html">上一页</a><span>...</span><a href="重订通俗伤寒论_page25.html">25</a><a href="重订通俗伤寒论_page26.html">26</a><a href="重订通俗伤寒论_page27.html">27</a><a href="重订通俗伤寒论_page28.html">28</a><a href="重订通俗伤寒论_page29.html">29</a><span class="current-page">30</span><a href="重订通俗伤寒论_page31.html">31</a><a href="重订通俗伤寒论_page32.html">32</a><a href="重订通俗伤寒论_page33.html">33</a><a href="重订通俗伤寒论_page34.html">34</a><a href="重订通俗伤寒论_page35.html">35</a><span>...</span><a href="重订通俗伤寒论_page31.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
