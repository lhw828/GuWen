<!DOCTYPE html>
<html>
<head>
    <meta charset="UTF-8">
    <title>证类本草 - 第 100 页/共 244 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>证类本草 - 第 100 页/共 244 页</h1>
    <div class="content">　　生姜汤服良。雷公云：凡使，须以糯米作粉，使热汤搜裹豆蔻，于 灰中炮，待米团子焦黄熟，然取用。勿令犯铜。圣惠方：治冷痢，腹痛不能食。肉豆蔻一两去皮，以匕。

　　衍义曰：肉豆蔻，对草豆蔻言之。去壳，只用肉，肉油色者佳。枯白，味薄，瘦虚者下等。亦善下气，多服则泄气，得中则和平其气。

　　卷第九

　　补骨脂

　　补骨脂　味辛，大温，无毒。主五劳七伤，风虚冷，骨髓伤败，肾冷精流，及妇人血气堕胎。一名破故纸。生广南诸州及波斯国。树高三、四尺，叶小似薄荷。其舶上来者最佳。（今附）

　　臣禹锡等谨按药性论云：婆固脂，一名破故纸。味苦、辛。能主男子腰疼，膝冷囊湿，逐诸冷痹顽，止小便利，腹中冷。日华子云：兴阳事，治冷劳，明耳目。南蕃者色赤，广南者色绿。入药微炒用。又名胡韭子。

　　图经曰：补骨脂，生广南诸州及波斯国，今岭外山 间多有之，不及蕃舶者佳。茎高三、四尺，叶似薄荷，花微紫色，实如麻子，圆扁而黑。九月采。或去胡韭子也。胡人呼若婆固脂，故别名破故纸。今人多以胡桃合服。此法出于唐·郑相国。自叙云：予为南海节度，年七十有五。越地卑湿，伤于内外，众疾俱作，阳气衰绝，服乳石补益之药，百端不应。

　　元和七年，有诃陵国舶主李摩诃，知予病状，遂传此方并药。予初疑而未服，摩诃稽颡固请，遂服之。经七、八日而觉应验。自尔常服，其功神验。十年二月，罢郡归京，录方传之。破故纸十两，净择去皮洗过，捣筛令细，用胡桃瓤二十两，汤浸去皮，细研如泥，即入前末，更以好蜜和，搅令匀如饴糖，盛于瓷器中。旦日以暖酒二合，调药一匙服之，便以饭压。如不饮人，以暖熟水调亦可。服弥久则延年益气，悦心明目，补添筋骨。但禁食芸台、羊血，余无忌。此物本自外蕃随海舶而来，非中华所有。蕃人呼为补骨鸱，语讹为破故纸也。《续传信方》载其事，其义颇详，故并录之。

　　海药云：恶甘草。雷公云：凡使，性本大燥毒。用酒浸一宿后漉出，却用东流水浸三日夜，却蒸。从巳至申出，日干用。经验后方：治腰疼神妙。用破故纸为末，温酒下三钱匕。又方：治男子、女人五劳七伤，下元久冷，乌髭鬓，一切风病，四肢疼痛，驻颜壮气。补骨脂一斤，酒浸一宿放干。却用乌油麻一升和炒，令麻子声绝，即播去，只取补骨脂为末，醋煮面糊丸如梧子大。早辰温酒、盐汤下二十丸。

　　卷第九

　　零陵香

　　零陵香　味甘，平，无毒。主恶气疰心腹痛满，下气。令体香，和诸香作汤丸用之，得酒良。生零陵山谷。叶如罗勒。《南越志》名燕草，又名薰草，即香草也。《山海经》云：薰草即零陵香也。（今附）

　　臣禹锡等谨按陈藏器云：薰草，明目止泪，疗泄精，去邪恶气，伤寒头疼。一名蕙草，生下湿地，三月采，阴干。脱节者良。按：薰草，即蕙根也。叶如麻，两两相对，此即是零陵香也。日华子云：治血气腹胀，酒煎服茎、叶。

　　图经曰：零陵香，生零陵山谷，今湖岭诸州皆有之，多生下湿地。叶如麻，两两相对，茎方，气如蘼芜，常以七月中旬开花，至香，古所谓薰草是也。或云蕙草，亦此也。又云：其茎、叶谓之蕙，其根谓之薰。三月采，脱节者良。今岭南收之，皆作窟灶以火炭焙干，令黄色乃佳。江淮间亦有土生者，作香亦可用，但不及湖岭者芬薰耳。古方但用薰草，而不用零陵香。今合香家及面膏、澡豆诸法皆用之，都下市肆货之甚多。

　　唐本注：生水山间，可和诸香，煮汁饮之亦宜。合衣中香。海药云谨按《山海经》生广南山谷，陈氏云：地名零陵，故以地为名。味辛，温，无毒。主风邪冲心，牙车肿痛，虚劳疳。凡是齿痛煎含良。得升麻、细辛善。不宜多服，令人气喘。

　　衍义曰：零陵香，至枯干犹香，人药绝可用。妇人浸油饰发，香无以加，此即蕙草是也。

　　卷第九

　　缩沙蜜

　　缩沙蜜　味辛，温，无毒。主虚劳冷泄，宿食不消，赤白泄痢，腹中虚痛，下气。生南地。

　　苗似廉姜，形如白豆蔻，其皮紧浓而皱，黄赤色，八月采。（今附）

　　臣禹锡等谨按药性论云：缩沙蜜，君，出波斯国。味苦、辛。能主冷气腹痛，止休息气痢，劳损，消化水谷，温暖脾胃，治冷滑下痢不禁，虚羸。方曰：熬末，以羊子肝薄切，用末逐片糁，瓦上焙干为末，入干姜末。饭为丸。日二服五十丸。又方：炮附子末、干姜、浓朴蜜，味酸。主上气咳嗽，奔豚鬼疰，惊转筋，心腹痛，能起酒香味。

　　图经曰：缩沙蜜，生南地，今唯岭南山泽间有之。苗茎似高良姜，高三、四尺。叶青，长八、九寸，阔半寸以来。

　　三月、四月开花在根下，五、六月成实，五、七十枚作一穗，状似益智，皮紧浓而皱如栗文，外有刺，黄赤色。皮间细子一团，八漏，可四十余粒，如黍米大，微黑色，七月、八月采。

　　海药云：今按陈氏，生西海及西戎诸国。味辛，平，咸。得诃子、鳖甲、豆蔻、白芜荑等良。多从安东道来。孙尚药治妇人妊娠偶因所触或坠高伤打，致胎动不安，腹中痛不可忍者。缩盛，慢火炒令热透，去皮用仁，捣罗为末，每服二钱，用热酒调下。须臾觉腹中胎动处极热，即胎已安。神效。

　　卷第九

　　蓬莪术

　　蓬莪　味苦、辛，温，无毒。主心腹痛，中恶疰忤鬼气，霍乱冷气，吐酸水，解毒，饮酒研服之。又疗妇人血气，丈夫奔豚。生西戎及广南诸州。

　　子似干椹，叶似 荷，术在根下并生。一好一恶，恶者有毒。西戎人取之，先放羊食，羊不食者弃之。（今附）臣禹锡等谨按陈藏器云：一名蓬莪，黑色；二名 ，黄色；三名波杀，味甘，有大毒。药性论云：蓬莪术，亦可单用。能治女子血气心痛，破 癖冷气，以酒、醋摩服，效。日华子云：得酒、醋良。治一切气，开胃消食，通月经，消瘀血，止扑损痛下血，及内损恶血等。此即是南中姜黄根也。

　　图经曰：蓬莪术，生西戎及广南诸州，今江浙或有之。三月生苗，在田野中。其茎如钱大，高二、三尺。叶青白色，长一、二尺，大五寸以来，颇类 荷。五月有花作穗，黄色，头微紫。根如生姜，而术在根下，似鸡鸭卵，大小不常。

　　九月采，削去粗皮，蒸熟曝干用。此物极坚硬难捣，治用时，热灰火中煨令透熟，乘热入臼中，捣之即碎如粉。古方不见用者。今医雷公云：凡使，于砂盆中用醋磨令尽，然后于火畔吸令干重筛过用。十全博救方治小儿气候止疼。蓬莪术炮，候热捣为末，用一大钱，热酒调下。孙用和正元散治气不接，续气短，兼治相服之有验。蓬莪术一两，金铃子去核一两，右件为末，更入硼砂一下，空心服。

　　卷第九

　　积雪草

　　积雪草　味苦，寒，无毒。主大热，恶疮痈疽，浸淫赤 ，皮肤赤，身热。生荆州川谷。

　　陶隐居云：方药亦不用，想此草当寒冷尔。唐本注云：此草叶圆如钱大，茎细劲，蔓延生溪涧侧。捣敷热肿丹毒，不入药用。荆楚人以叶如钱，谓为地钱草，《徐仪药图》名连钱草，生处亦稀。今按陈藏器本草云：积雪草，主暴热，小儿丹毒，寒热，腹内热结，捣绞汁服之。又按别本注云：今处处有，并入药用。生阴湿地，八月、九月采苗、叶，阴干。臣禹锡等谨按药性论云：连钱草亦可单用。能治瘰 鼠漏，寒热时节来往。日华子云：味苦、辛。

　　以盐挪贴，消肿毒并风疹疥癣。

　　图经曰：积雪草，生荆州川谷，今处处有之。叶圆如钱大，茎细而劲，蔓延生溪涧之侧，荆楚人以叶如钱，谓为地钱草，《徐仪药图》名连钱草。八月、九月采苗叶，阴干用。段成式《酉阳杂俎》云：地钱叶圆，茎细有蔓。一曰积雪草，一曰连钱草。谨按《天宝单行方》云淄郡、济阳郡池泽中，甚香。

　　俗间或云圆叶似薄荷，江东吴越丹阳郡极多，彼人常充生菜食之。河北柳城郡尽呼为海苏，好近水生，经冬不死，咸、洛二京亦有。或名胡薄荷，所在有之。单服疗女子小腹痛。又云：女子忽得小腹中痛，月经初来，便觉腰中切痛连脊间，如刀锥所刺，忍不可堪者。众医不别，谓是鬼疰，妄服诸药，终无所益，其疾转增。审察前状相当，即用此药。其药，夏五月正放花时，即采取曝干，捣筛为散。女子有患前件病者，取二方寸匕，和好醋二小合，搅令匀，平旦空腹顿服之。

　　每日一服，以知为度。如女子先冷者，即取前件药五两，加桃仁二百枚，去尖、皮，熬捣为散，及蜜为丸如梧子大。每日空腹饮及酒下三十丸，日再服，以疾愈为度。忌麻子陈藏器云：东人呼为连钱，生阴处，蔓延地，叶如钱。

　　衍义曰：积雪草，今南方多有，生阴湿地，不必荆楚。形如水荇而小，面亦光洁，微尖为异。

　　今人谓之连钱草，盖取象也。叶叶各生，捣烂，贴一切热毒痈疽等。秋后收之，荫干为末，水调敷。

　　卷第九

　　白前

　　白前　味甘，微温，臣禹锡等谨按蜀本云：微寒。无毒。主胸胁逆气，咳嗽上气。

　　陶隐居云：此药出近道。似细辛而大，色白，易折。主气嗽方多用之。唐本注云：此药叶似柳，或苡芫花，苗高尺许。生洲渚沙碛之上。根白，长于细辛，味甘，俗以酒渍服。主上气，不生近道。俗名石蓝，又名嗽药。今用蔓生者，味苦，非真也。今按别本注云：二月、八月采根，曝干。根似牛膝、白薇。臣禹锡等谨按药性论云：白前，臣，味辛。兼主一切气。日华子云：治贲豚肾气，肺气烦闷及上气。

　　图经曰：白前，旧不载所出州土，陶隐居云出近道，今蜀中及淮、浙州郡皆有之。似细辛而大，色白，易折。亦有叶似柳，或似芜花苗者，并高尺许。生洲渚沙碛之上，根白，长于细辛，亦似牛膝、白薇辈。

　　今用蔓生者，味苦，非真也。二月、八月采根，曝干。深师疗久咳逆上气，体肿，短气胀满，昼夜倚壁不得卧，常作水鸡声者，白前汤主之。白前二两，紫菀、半夏洗各三两，大戟七合切，四物以水一斗，渍一宿，明旦煮取三升，分三服。禁食羊肉、饧大佳。

　　唐本云：微寒。主上气冲喉中，呼吸欲绝。雷公云：凡使，先用生甘草水浸一伏时后漉，去头须了，焙干，任入药中用。梅师方：治久患 呷咳嗽，喉中作声，不得眠。取白前捣为末，温酒调二钱匕服。

　　衍义曰：白前，保定肺气，治嗽，多用。白而长于细辛，但粗而脆，不似细辛之柔。以温药相佐使，则尤佳，余如《经》。

　　卷第九

　　荠

</div>
    <div class="pagination">
<a href="证类本草_page99.html">上一页</a><span>...</span><a href="证类本草_page95.html">95</a><a href="证类本草_page96.html">96</a><a href="证类本草_page97.html">97</a><a href="证类本草_page98.html">98</a><a href="证类本草_page99.html">99</a><span class="current-page">100</span><a href="证类本草_page101.html">101</a><a href="证类本草_page102.html">102</a><a href="证类本草_page103.html">103</a><a href="证类本草_page104.html">104</a><a href="证类本草_page105.html">105</a><span>...</span><a href="证类本草_page101.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
