<!DOCTYPE html>
<html>
<head>
    <meta charset="UTF-8">
    <title>普济方四库 - 第 1050 页/共 1812 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>普济方四库 - 第 1050 页/共 1812 页</h1>
    <div class="content">　　用商陆根白者五十斤端午日午时收以皮嚢盛于屋北悬之百日隂干捣罗为散每服三钱以水调日三服不过三剂鬼神来朝乆服海神使鬼来持献寳物得受之也忌犬肉
　　神仙服苣蕂丸方【出圣恵方】
　　苣蕂子【四两】覆盆子　巴防　天雄　酸仁　甘菊花　白茯苓　薯蓣　桂心　天门冬【三两去心焙】熟干地黄【三两】
　　右捣细罗为末炼蜜和丸如梧桐子大每服空腹以温酒下三十丸任意加之
　　陶居士饵苣蕂茯苓方【出圣惠方】
　　苣蕂【一石九蒸九晒去黒皮熬之令香蒸热于臼中急捣为末仍以踈马尾罗罗之冷捣便如脂罗不出也】白茯苓【三斤去黒皮剉如鸡头大用水煮十余沸漉出令干】
　　右捣罗为末錬蜜和丸如鸡子大每服以温水化破一丸日三服为准
　　神仙服漆【岀圣惠方】
　　好漆【一斗】白蜜【一斗】白米粉【三斗】
　　右都盛一铜瓮子中釡内汤上煑之以桑薪煑之不着手药成宿不食旦服二两夀五百嵗服之一月诸虫皆出矣
　　神仙服雄黄法【出圣恵方】
　　凢雌黄千年化为雄黄千年化为黄金黄金者若真人饵法微妙难可知也轻身益气莫过雄黄之效也用雄黄一斤细研以酒三升和着铜器中用炭火微煎令沸勿令大热以好漆二升去滓合着其中搅令相得药成如黄金或作紫色丸如梧桐子大常先食含化一丸咽津日三服十日诸疾悉愈二十日肌肉中药气徧行能耐寒暑寒则热热则凉服之百日肠中肥皮肤厚筋骨坚耳目聪明无复诸患行歩如飞服之二百日顔色有光白发再黒齿落重生反老成少服之三百日神仙玉女在身左右服之一年长生登山入水不由桥梁服之不止身形坚固真人所贵神仙所寳勿示匪人恐招谴謪
　　神仙服雄黄延年方【出圣惠方】
　　雄黄【一两】蕤仁【二两】蒲黄【三两】
　　右合治雄鸡血和捣之万杵用白蜜为丸如麻子大每日以酒下一丸渐加如梧桐子大如常服之五年可得神仙也
　　兎丝子丸【出圣济总録】
　　兎丝子【一斤酒浸三日控干捣细末】甘菊花【去心捣末一斤用】
　　右拌和令匀錬白蜜为丸如梧桐子大每日清晨至晚后食前以温酒送下二十丸至三十丸进食倍常频频泄气是药之应若诸眼疾黒花昏暗甚者并宜服之
　　神仙饵兎丝子方【出十便良方】
　　用兎丝子一斗酒浸良乆漉出曝干又浸令酒干为度捣细罗为散每服二钱以温酒调下日三服后吃三五匙水饭之至三七日更加至二钱服之令人光泽唯服多甚好三年后老变为少此药治腰膝去风冷益顔色兼明目久服延年神秘勿示匪人
　　服楮实可致神仙法【出圣惠方】
　　用楮实五斗正赤时收隂干捣罗为末每服二钱以净水调下日三服令人耳目聪明延年不老神验宜乆服之老者成少令人夜应彻视见鬼神道士梁顿年七十乃服之更少壮到百四十嵗能夜出行及走马
　　神仙服鹿角法【出圣惠方】
　　鹿角屑【十两】附子【三两去皮脐生用】
　　右捣细罗为散每服以温酒调下二钱日三服令人少睡益气力通神明得力速矣出彭祖传中
　　神仙饵桃胶方【出圣惠方】
　　用桃胶二十觔以绢袋盛内□末灰汁一石中煑三五沸住火即出袋子髙悬冷即便煑之如此二度即止晒干捣罗为末炼蜜和丸如梧桐子大每服空心以酒下二十丸若欲断谷日三服一百日内百病愈一年不食气力强盛三百日夜视有光闇室得明眼光如月行及奔马若欲急功乃加至三十丸日四服五百日三尸去乆服神仙矣
　　神仙服蔓菁子法【出圣惠方】
　　用蔓菁子三斗三度用水煑之令苦味尽曝干捣罗为散每服二钱以水调下日三服若欲絶谷者减食増药则得絶谷不饥乆服转老成少百日后水灌不着身诸病悉愈一方九蒸九曝
　　神仙服大麻子补益驻顔鬂髪延年不老方【出圣惠方】大麻子【三升酒浸一宿九蒸九晒去殻】崖蜜【五升】牛膝煎【三升】兎丝子【五升一宿酒浸晒干】地黄煎【二升】
　　右先捣兎丝子为末熬麻子令香以栢木杵臼捣为膏即和前药等作团内入臼中捣三千杵不得见孝子及鸡犬仍择良日合之每服一鸡子大温酒化破服之日三服
　　神仙饵石脂方【出圣惠方】
　　赤石脂【十三两细研水飞过】黒豆【四两生牙用之】泽泻【四两】白芍药【三两】葳蕤【刮皮蒸曝干者三两】
　　右捣罗为末錬蜜和丸如梧桐子大平旦水服三十丸日三服常少食乃无食想六十日后气力不衰一百日后行如骤马乆服令人得道湏少食即一无妨矣
　　神仙服乳香入口不死法【出圣惠方】
　　用乳香上好者三斤白蜜三升瓷银器中合煎如无好蜜好酒亦得以栁木箆数搅令如每日空心及晚食前服一粟大袪风益顔色神效
　　神仙服蜂房丸方【出圣惠方】
　　常以九月十五平旦时取蜂窝完者蒸之隂干百日捣千杵细罗以链蜜和丸如梧桐子大每服三丸以酒下日三服老人服之顔如十五童子也
　　神仙服蔷薇根令人轻身健行【出圣惠方】
　　取蔷薇根不拘多少洗浄曝干捣细为散每服三钱食前以水调下日三服延年轻身若中箭疮服之立愈若箭全在体中服之自出
　　神仙服泽泻令人轻身健行不老方【出圣恵方】
　　取泽泻捣细罗为散日分三服六两为准水调服之百日身轻百倍乆服强壮不衰老面光泽走及奔马逺游无倦
　　神仙服蓬蘽令人轻身健行不老方
　　蓬蘽一名覆盆江南谓之莓子味甘无毒四月五日其实熟采晒干捣细罗为散每服三钱水调服之安五脏益精强志倍力轻身不老服之易顔色也
　　服人参方
　　用人参一分猪脂十分酒拌和服一百日满体髓溢日诵千言肌肤润泽去热风痰
　　服熊掌方【出本草】
　　取熊掌得酒醋水三件煮熟即蒸大如皮毬食之耐风寒
　　九节菖蒲法【出王氏传济方】　驻顔延年明耳目去风气通开窍安神益智
　　九节菖蒲不拘多少惟生山涧石上流水中者采取为妙若是少得时只石上水中生者亦得不可陂泽中生者于八月间采取得去根须净择了以淘米泔浸三日三宿每日换米泔取出控干以硬竹削为片子如钱厚以布袋盛贮长流水浸三复时更用井花水净洗择如蒸饭九度每蒸后晒一日后数足不得犯鉄器于木石臼子内细捣罗为末炼蜜为丸如梧桐子大初服二十丸渐加至三十丸五十丸用盐汤下茶酒亦得忌羊血余者以纸袋盛贮挂在风里如服尽更将末合或酒煑糊和丸亦得

　　普济方卷二百六十三
<子部,医家类,普济方>
　　钦定四库全书
　　普济方卷二百六十四　明　周王朱橚　撰服饵门
　　神仙服柏实法方【出圣惠方】
　　柏子仁【二斤捣罗为末以酒浸搅如膏】白蜜【一斤】枣肉【三斤】干地黄末【一斤】白术末【一斤】
　　右和□令匀丸如枣大每服三丸以水研破服之日三服一月百病愈久服延年
　　服柏实方
　　用柏实于八月合房取乃曝令坼其子自脱用清水淘取沈者控干轻椎取仁捣罗为细末每服二钱酒调下冬月温酒下早晨日午近晚各一服稍増至四五钱若絶谷者取饱为度渇即饮水令人恱泽一方用炼蜜成松脂及白蜜丸如梧桐子大每服十丸或二十丸日三服又方与松子等分松脂丸酒下之又方加菊花末等分蜜丸如梧桐子大每服十丸二十丸日三服酒下
　　又方
　　柏子　雷丸　防风【等分】
　　右捣罗为散每服一钱以酒饮调下日三服令人壮盛辟糓
　　仙人服柏叶减糓方
　　取柏叶三十斤勿杂枝于不津噐内以东流水浸之令水于上出三寸新盆覆盖泥封三七日漉出阴干勿令尘入候干捣罗为末又取小麦三升净防内柏叶汁中封五六日出之阴干复内之封五六日又出阴干捣罗为末更取大豆三升炒熟去皮捣罗为末合三物搅相得内囊中盛之每服三合酒饮调下空腹日午近晚服日饮无妨治万病隆冬不寒肠实不食
　　又方
　　柏叶【二十斤着瓮中以东流水浸二十一日出曝干防炒内少炒盐一升令黑】小麦【一斗内浸柏叶汁中三日出曝干又内汁中候汁尽止出曝干炒令香】
　　右捣罗为末取猪肚脂二斤细切着末中搅令匀食前服一钱酒饮下早晨日午近晩服二十日不饥乆服无病可致神仙矣一方温水送下
　　又方
　　柏叶【末一斤四两取细枝上及向上侧生者每以并月随时主气方位采于背月处侧垂隂干】松叶【末一斤四两采新者长三分剉捣用清水三斗煮取二斗绞去滓令净】白茯苓【去皮黑十二两】
　　右先取松叶汁二斗煮茯苓至三四升拨去火待冷漉出茯苓研作粉隂干为末其余汁用拌柏叶末于树隂下若髙檐庑下摊隂干又茯苓粉捣罗为末以酥四两拌匀链蜜待冷利剂更捣半日分为四五团蜜噐贮之如旋丸如梧桐子大每服一百丸加至二百丸经一年白髪尽黑齿落更生兼治百病消皯黯展面皱长筋骨勿食猪鱼六畜肉生葱韭蒜陈败殠黏滑米醋等
　　又方
　　用柏叶二斛熟蒸曝干捣罗为末取大麦三斗炒令变色磨麫合和令匀服多少自在酒饮下三钱以水浆止糓疗病辟瘟疠恶鬼乆服可度世矣
　　服柏叶方延年不老
　　用柏叶不拘时采亦不拘多少切置甑中令满盖甑蒸约三石米乆蒸讫取净噐以水淋百余遍讫隂干捣罗为末每服一合食前酒下日二服渐増至一升令人益气辟糓不饥此仙人髙子良方一方以黒豆黄末相和令匀每服二合冷水调服日三服
　　又方
　　用柏叶取大盆穿作窍以物塞窍着柏叶于盆中水浸日一易水七日以上至二七日乃覆盆内柏叶甑中蒸之令气彻便止曝干捣罗为末膏和之如作干饭法再曝再捣每服一钱以水调下日三服乆服不饥渇即饮水
　　神仙饵柏叶法　服之一年百病除愈服之三年行及奔马乆服令人身轻益气力耳目聪明补骨髄除风去冷寿年千岁
　　用柏叶二十斤四时采周而复始以水三宿漉出晒干捣罗为末每三斤柏叶入炒了黒豆黄末一斤胡麻末一斤三味相和匀每服三钱水调下日三服
　　神仙饵柏叶令肥白补益方
　　侧柏叶【三斤五月五日五方采】逺志【二斤去心】白茯苓【一斤】
　　右捣罗为末炼蜜和丸如梧桐子大每服以温仙灵脾酒下三十丸再服并无所忌神秘勿示非人
　　松实丸【出圣恵方】　还年复命
　　松实【和皮用】柏实【净拣令三斤】松脂【錬成十斤】甘菊花【五斤】
　　右同捣罗为末炼蜜和捣五六百下丸如梧桐子大每日食后午前温米饮下二十丸渐加至三十丸服至百日不饥顔色光泽元本空心温酒下五十丸一百日已上不复饥服之年百嵗人如三十者乆服寿同天地
　　又方【出圣恵方】
　　白松脂【十二两经十三徧炼者】白蜜【一斤四两】白蜡【一斤四两】白茯苓【去黒皮十二两为末】
　　右都于大噐内盛之坐于甑内勿令泄气蒸之如炊一石米乆取出乃丸如梧桐子大每服十丸温酒下如饥复取十丸服之不得食一切物饮酒不过一合
　　又方【出圣剂总録】
　　松脂【三斤炼成者】逺志【去心炒令微赤七两】
　　右捣研为细末炼白蜜和丸如梧桐子大每服三十丸米饮或温酒下早晨日午近晩各一服十五日不欲饮食
　　神仙饵松实方【一名絶谷升仙不食法出圣恵方】
　　用取七月七日过时即落难収去木皮捣如膏每服如鸡子大日三服如服及百日身轻三百日行五百里絶糓乆服升仙渇则饮水亦可以炼了松脂同服之丸如梧桐子大服十丸一方取松实捣为膏酒调下三钱日三则不饥渇饮水勿食他物
　　服松脂法【出射后方】
　　用十斤松脂五度以水煑过令苦味尽取得后每斤炼了松脂八两同茯苓末每晨水下一刀圭即终年不食而复延龄身轻精爽
　　服松脂方【出千金方】
　　用百炼松脂下节以蜜和内筩中勿令中风日服如博碁子一枝博碁长二寸方一寸日三渐渐月余别服一斤不饥延年亦可醇酒和白蜜如日服一二两至半斤凡取松脂老松皮自有聚脂若人取得用聚脂者最第一其根下有伤折处不见日月者得之名曰隂脂弥良惟衡山东行五百里有大松皆三四十围乃多脂又法五月刻大松阳面使向下二十四株每株可得半斤亦煑其老节根处有脂得用仙经云常以三月入衡山之隂取不见日月松脂炼而饵即不召而自来服之百日耐寒暑二百日五藏补益服之五年即见西王母仙经又云诸石所生三百六十五山其可食者满谷隂懐中松脂耳其谷正从衡山岭直东四百八十里当横犍正在横岭东北行过其南入谷五十里穷穴石城白鹤其东方有大石四十余丈状如白松松下二丈有小穴东入山其丹砂可食其南方隂中有松大三十余围有三十余株不见日月皆可取服之
　　服松根方【出圣剂总录】
　　用以松根取东行者剥白皮细剉曝干捣罗为末可饱食之能絶糓渇即饮水
　　服松叶方【出圣恵方】
</div>
    <div class="pagination">
<a href="普济方四库_page1049.html">上一页</a><span>...</span><a href="普济方四库_page1045.html">1045</a><a href="普济方四库_page1046.html">1046</a><a href="普济方四库_page1047.html">1047</a><a href="普济方四库_page1048.html">1048</a><a href="普济方四库_page1049.html">1049</a><span class="current-page">1050</span><a href="普济方四库_page1051.html">1051</a><a href="普济方四库_page1052.html">1052</a><a href="普济方四库_page1053.html">1053</a><a href="普济方四库_page1054.html">1054</a><a href="普济方四库_page1055.html">1055</a><span>...</span><a href="普济方四库_page1051.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
