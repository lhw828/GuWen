<!DOCTYPE html>
<html>
<head>
    <meta charset="UTF-8">
    <title>奇症汇 - 第 13 页/共 17 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>奇症汇 - 第 13 页/共 17 页</h1>
    <div class="content">　　一止则诸症泯然，如无病患，甚则日发数次，服温补胜湿、滋补消导诸药，皆微止随发。珍思此乃饥饱劳役，内伤元气，清阳陷遏，不能上升所致也。遂用升麻葛根汤合四君子汤，加柴胡、苍术、黄 ，煎服，服后饮酒一二杯助之，其药入腹则觉清气上行，胸膈爽快，手足和暖，头目清顺，神采迅发，诸症如扫。每发一服即止，神验无比。若减升麻、葛根，或不饮酒，则效便迟。大抵人年五十以后，其气消者多，长者少，降者多，升者少，秋冬之令多，而春夏之令少。若禀气弱而有前诸症者，并宜此药活法治之。《素问》云∶阴精所奉其人寿，阳精所降其人夭是也。

　　孙东宿治歙州一贵妇，遍身走注疼痛，至夜则发，如虫啮其肌，多作鬼治。孙曰∶此正历节风病也。以麝香丸三服愈。

　　江应宿见一木商，自云曾经五月放树，久立风雨湿地，衣服尽濡，患寒热交作，遍身胀痛欲人击打，莫知为何病；服药罔效。忽思烧酒，热饮数杯，觉腹中宽快，数饮至醉，遂愈。此中寒湿，医莫能察识耳。

　　姚应凤视一人，年六十许，遍体发小疥如粟。应凤曰∶是名净海疮。甲子将周海上，神仙考核实，生此疮不治则生，治之则死。其人未之信也。治疮疮愈而死。

　　一有人患异疽，如痈而小，有异脓如小豆汁，今日去，明日满。用芸苔菜，散血消毒，须捣熟，将布袋盛于热灰中煨熟，更互熨之，不过二三度愈。

　　吴篁池治一妇，年三十余，产后患虚症，恶寒，口不能言，手足不能动，饮食颇进，大小便如常，多汗。治用参、大剂，加桂枝，每剂或一钱，或二三钱，量病势轻重出入，服至年半，时值暑月，恶风寒愈甚。惟口已能言，手足能动，但恶寒不去，乃令人强扶出风凉处坐，用凉水强浸手足，口含冷水，初甚 ，良久能耐觉安，渐至暖至热，热渐甚，欲冷冻饮料，乃以凉水顿饮之，复衣顿除，如常而愈。

　　壬申状元秦涧泉，三年盗汗，每寤衣被俱湿。饮食起居如常，经数十医不效。时予在都，因来就视。予诊之，六脉如丝，却悠扬无病，惟肝脉中取弦实。予曰∶公之脉，六阴脉也。脉无他异，惟左关弦耳，此肝胆有火。仲景云∶盗汗在半表半里，胆有热也。用小柴胡汤，加当归、生地、丹皮、经霜桑叶，不数剂而痊。

　　武林周南溪，年三十余，体壮畏热，因避暑西湖，日坐阴湿之处，又常食瓜果等物，至仲秋忽两腿筋脉钓痛，数日后牵钓至两臂。又数日，手指一动，即周身经脉钓痛而绝。治用去风利痰之剂，一无取效，病在至危。予视其脉，皆弦急，盖诸弦为饮，急为寒。又痰入筋骨，则牵引钓痛。此症由寒湿生痰，而流入筋脉故也。以半复、茯苓各三钱，白芥子二钱，陈皮、木瓜各一钱五分，干姜、甘草各一钱，生姜三片，送妙应丸梧子大者七丸，服后约半日许，手指可动。

　　又服之手足即不复牵钓。改用六君子汤，调理半月而精神乃复。

　　一仕人王姓者，仲春肌体大热，如有物在身行走之状，口干唇燥，小便黄赤。予曰∶此即所谓热痹也。《统旨》云∶热痹脏腑移热，复遇外邪，客搏经络，留而不行，阳遭其阴，故 痹 然而闷，肌肉热极，体上如鼠走之状，唇口反裂，皮肤色变，治宜升麻汤。予与此汤而愈。

　　灭痕丹熟地黄 白术 山茱萸（各一斤） 杜仲 山药（八两） 白芍（六两） 白果肉 当归 车前（各三两）

　　蜜丸梧子大，每日早晚各一两，服尽自消。

　　六神丸神曲 麦芽 茯苓 枳壳 木香 黄连上为末，神曲和丸，桐子大，每服五十丸，白汤送下。

　　滋肾丸知母（酒炒） 黄柏（酒炒，各二两） 肉桂（二钱）

　　上各另为末，水丸桐子大，每服二百丸，空心百沸汤下。

　　三黄丸黄芩 黄连 大黄（各等分）

　　上各另为末，水糊丸桐子大，每服七八十丸，白汤下。

　　升麻葛根汤升麻（三钱） 葛根 芍药（二钱） 甘草（一钱）

　　姜三片，枣二枚，煎服。

　　补气升阳和中汤黄 人参 白芍（三钱） 甘草 佛耳草（四钱） 陈皮 白术 归身（二钱） 黄柏 甘草 茯苓 泽泻 升麻柴胡 草蔻（一钱）

　　每服三五钱，水煎，稍热服。

　　麝香丸川乌（大者三个生用） 黑豆（二十一粒，生用） 全蝎（二十一个，生用） 地龙（五钱）

　　上末，入麝香半字，同研匀，糯米糊为丸，绿豆大，每服七丸，甚者十丸，夜卧令膈空，温酒下，微出冷汗一身便瘥。此方凡是历节及不出痰痛，一二服便瘥。

　　升麻汤升麻（三两） 茯神 人参 防风 犀角 羚角 羌活（一两） 官桂（五钱）

　　每服六钱，生姜一块捣碎，竹沥少许同煎至一盏，温服。

　　八珍汤人参 白术 茯苓 甘草 生地 白芍 川芎 当归姜枣煎。

　　八物汤（见口门）

　　六味丸（见耳门）

　　四物汤（见头门）

　　二陈汤（见目门）

　　补中益气汤（见项门）

　　妙应丸（即控涎丹见喉门）

　　卷之七

　　背

　　《奇病方》云∶有人患背脊裂开一缝，出虱千余，此乃肾中有风，得阳气吹之故也，不觉破裂虱现。即服活水止虱丹三剂，以减缝中之虱，再蓖麻三粒，红枣三枚，捣和为丸，如弹子大，置火熏衣，使不尽之虱俱死，而缝自合矣。

　　蓖麻子能杀虱去风，故用之相宜。

　　徐弦《稽神录》云∶浮梁李生，肩起如盂，惟痒不可忍，人皆不识。医士秦德立云∶此虱瘤也。以药敷之，一夕瘤破，出虱斗余，即日体轻，但小窍不合，出虱不止而死。

　　《济生方》云∶有人患虚寒，积癖在背膜之外，流于两胁，气逆喘急，久则凝滞，溃为痈疽，多致不救。用胡椒三百五十粒，蝎尾四个，生木香二钱半为末，粟米饭丸绿豆大，每服二十丸，橘皮汤下，名磨积丸。

　　《袖珍方》云∶有人患背腿间一点痛不可忍者，此痰血也。芫花根为末，米醋调敷之，如不住，以帛束之，妇人产后尤多。

　　朱丹溪治一男子，忽患背胛缝有一线痛上肩，跨至胸前侧胁而上，其病昼夜不歇，痛不可忍，脉弦而数。重取豁大，左大于右，夫背胛小肠经也。此必思虑伤心，心脏未病，而腑小肠先病，故从背胛起。又虑不能决，又归之于胆，故痛至胸胁而止。乃小肠火乘肝木，子来乘母，是为实邪。询止，果因谋事不遂所致。用人参四分，木通二分，煎汤吞龙胆丸，数服而愈。

　　戴人治一男子，年六十余，患腰尻脊胯皆痛，数载不愈。昼静夜躁，大痛往来，屡求自尽，日夕痛作，必令人以手捶击，至四五更鸡鸣则渐减，向曙则病止。左右及病者皆疑祟病，朝祷暮祝，如僧道禁师至，则其痛似减。又梦鬼神战斗，山川神庙，无不祭者，淹延岁月，肉瘦皮枯，饮食减少，暴怒日增，惟候一死。有书生曰∶既云祟病，如此祷祈，何无一应？闻陈郡有张戴人，精于医，可以请治。其家请张戴人，诊其两手，脉皆沉滞坚劲。曰∶病虽瘦难以食，然腰尻脊胯皆痛者，必大便坚硬。其左右曰∶有五七日，或八九日，见燥粪一两块，如弹丸大，结硬不可言，曾合人剜去之仅下一两块，浑身燥痒，皮肤皱揭，枯涩如麸片。戴人既得病患之虚实，遂用大承气汤，以姜枣煎之，加牵牛头末二钱。不敢言泻剂，盖病者闻暖则悦，闻寒则惧，说补则从，说泻则忌，此弊非一日也。而况一齐人传之，众楚人咻之乎。及煎成，使稍热饮之，从少至多，服至三日，脏腑下泄四五行，约半碗，以灯视之，皆燥粪及瘀血杂至，秽不可近，须臾痛减九分，昏睡鼻息调如常人。睡至明日将夕，始觉饥而索粥，温凉与之。又困睡一二日，其病尽去，次令饮食调养，日服导赤甘露滑利便溺之药，四十余日乃康。呜呼！世传三十六虎书，三十六黄经，乃小儿三十六吊，谁为之耶？始作俑者，其无后乎？古人以医为重，故医之道行。

　　今之人以医为轻，故医之道废。学人自局于术艺，病者亦不择精粗耳。《灵枢经》云∶刺与汗虽久，犹可拔而雪，结与闭虽久，犹可解而决。夫腰脊胯痛者，足太阳膀胱经也。两胯，又足少阳胆经之所过也。《难经》曰∶诸病为实。《内经》曰∶诸痛疡疮，皆属心火。注曰∶心寂则痛减，心躁则痛甚，病见僧道禁师至，则病稍去者，心寂也，少顷仍复是耳，古之称痛随利减，不利则痛何由去，故凡躁症，皆三阳病也。

　　〔源按〕心寂则痛减，心躁则痛甚，此皆气随心役之道。如僧道禁师至，而痛稍减者，所谓心寂是也。盖心寂则气静，气静故病觉减也。未几心复躁，而气亦不宁，故痛复如旧。要知人身最灵者，气也，如思食思色，着哀着怒，未有不随心感发。不但人身之中感发如是，即人子而能时念父母，亦能与父母之气暗暗相感。虽远离亦能相应，如曾子心痛，黔娄心惊，此气之相应故也。若父母在时及殁后，无时不念，则根本之气不绝，枝叶必茂，否则气已绝，焉得善后，即善亦终必败。孔圣云∶身也者，亲之枝也，敢不敬与？不能敬其身，是伤其亲，伤其亲，是伤其本，伤其本，枝从而亡。所以人能敬其身，即孝其亲也。孝其亲者，必好善，好善则善气临外，虽困必荣。恶则恶气外绕，虽荣必败。人不知气数之理，乃天定气数，即善恶之气定数，并非别有数也。

　　孙东宿治周凤亭孙女，年六岁，忽发寒热，一日过后，腰脊中命门穴骨节肿一块，如大馒头之状，高三四寸，自此不能平身而立，绝不能下地走动。如此者半年，人皆以为龟背痼疾莫能措治，即如幼科，将龟背古方治之，亦不效。孙曰∶此非龟背，凡龟背在上，令在下部，必初年乳母放地，坐早之故。此时筋骨未坚，坐久而背曲，因受风邪初不觉，其渐入骨节间，而生痰涎，致今骨节肿满而大。不急治之，必成痼疾。今起未久，可用万灵黑虎比天膏贴之，外再以晚蚕沙醋洗炒熟，绢片包定于膏上，带定熨之，一夜一次。再以威灵仙为君，五加皮、乌药、红花、防风、独活，水煎服之。一月而消其半，骨节柔软，不复肿硬，便能行走如初。后三月复不能行，问之，足膝酸软，载身不起，故不能行。

　　孙知其病去而下元虚也，用杜仲、晚蚕沙、五加皮、苡仁、当归、人参、牛膝、独活、苍耳、仙茅，水煎服二十剂，行动如故。

　　又治查良本内眷，怒后偶食鱼头，骨梗于喉，即以馒头粽肉等压之，骨虽下，便觉胸膈不快，又服消骨药两日，迨今乃七日矣。胸膈胀痛殊甚，饮食悉从背后而下，恶寒发热，六脉弦数。孙思骨梗之后，用硬物压之，伤其胃脘，必有瘀血停蓄膈间，将食管逼在背后，故饮食觉从背后而下也。今但消去瘀血，使食管撤消，胸膈之痛可瘳矣。药以五灵脂为君，山楂、元胡、桃仁、枳壳为臣，赤芍药、牡丹皮、香附、山栀仁为佐，柴胡、石菖蒲为使，水煎临服入韭菜汁一酒杯饮之。其夜胸膈宽快，大便泻一次，痛减大半。饮食乃从右边而下，右边胸膈稍痛，吞物甚艰，痰出皆血腥气。改以山栀、赤芍药、归尾、桃仁、刘寄奴、五灵脂、牡丹皮、穿山甲，煎入韭汁服之，两帖全瘳。

　　又治一妇右背盐匙骨边一点疼痛，夜尤其，医治半月不效，辗转加剧。即以右边手臂肢节皆胀痛。筋皆暴起，肌肉上生红点，脉两手皆数，右尺软弱，乃湿热伤筋，而成痛痹。以东垣舒经汤为主，羌活、升麻、桃仁、麻黄、红花、当归、防风、甘草、独活、猪苓、黄柏、防己、知母、黄连，两帖痛减肿消，再亦不发。

　　金少游治黄 之室，庚午秋，娩身后，腰胯痛，痛久，脊膂突出一骨一二寸许，腹下季胁，发一肿如拳大，每抽挈亦痛，遍身如刀剐，不能行，不能转侧，每欲舒展，则妇女八人舁之。三吴医者莫不就诊无效。辛未秋延少游诊，其脉无他，兼以饮食不废，谓之曰∶奇经八脉俱受病矣，幸十二正经无恙，中气不虚可疗。 问其故，答曰∶盖脊梁突督脉也。季胁痈肿，腹与胃痛，卫任也。两足筋急不能屈伸，阳跷阴跷也。腰以下冷，溶溶如坐水中，带之为病也。初进龟鹿二仙膏二三两，煎剂以骨碎补、续断为君，佐以温经大养气血之剂，四服即缓。继以鹿茸、河车、自然铜、骨碎补等剂，丸服一半，即能下床行动，疗此症不过两月而愈。愈而妊，更属意外。其季胁近胯之瘤，为庸工决破而死，惜哉。

　　活水止虱丹熟地黄 山萸肉（三两） 杜仲（一两） 防己（一钱） 草（三钱）

　　水煎服。

</div>
    <div class="pagination">
<a href="奇症汇_page12.html">上一页</a><span>...</span><a href="奇症汇_page8.html">8</a><a href="奇症汇_page9.html">9</a><a href="奇症汇_page10.html">10</a><a href="奇症汇_page11.html">11</a><a href="奇症汇_page12.html">12</a><span class="current-page">13</span><a href="奇症汇_page14.html">14</a><a href="奇症汇_page15.html">15</a><a href="奇症汇_page16.html">16</a><a href="奇症汇_page17.html">17</a><a href="奇症汇_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
