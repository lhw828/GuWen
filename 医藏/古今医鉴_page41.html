<!DOCTYPE html>
<html>
<head>
    <meta charset="UTF-8">
    <title>古今医鉴 - 第 41 页/共 102 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古今医鉴 - 第 41 页/共 102 页</h1>
    <div class="content">　　水蛭寻起九条，入水碗养住，至七月七日，取出阴干，秤有多少，入麝香、合香，三味一般多，研细末，蜜少许为饼。遇阳兴时，即将少许擦左脚心，实时痿缩。过日复兴，再擦。

　　卷之八

　　淋闭

　　 脉少阴脉细而微，为气淋，妇人则阴中生疮。盛大而坚者生，虚弱而涩者死。鼻头色黄，小便必难。脉浮弦涩，为不小便。关格头汗者死。

　　 病夫淋者，小便淋沥涩痛，欲去不去，不去又来，曰淋。盖因恣食膏粱之味，湿热之物，或烧酒炙爆之类，郁遏成疾，以致脾土受害乏力，不能运化精微，清浊相混，故使肺金无助，而水道不清，渐成淋闭之候；或谓酒后房劳，或七情郁结，以致心肾不交，水火无制，清阳不升，浊阴不降，而成天地不交之痞。古方有五淋之别：气、砂、血、膏、劳也。气淋则小便涩滞，常有沥不尽；砂淋则茎中痛，溺不得卒出，乃精气结成砂石，与溺俱出，出则痛止；血淋则遇热即发，小便涩痛，有血不痛者，名溺血；膏淋则尿浊如膏，浮凝如脂；劳淋则遇房劳即发，痛引气中也。又云：小肠有气则小便胀，小肠有血则小便涩，小肠有热则小便痛，治之但当行滞清热，疏利小便，不可用补气药。盖气得补则愈胀，血得补则愈涩，热得补则愈盛。又有挟冷而淋者，其状先寒战而后小便，谓冷气与正气交争，冷气胜则寒战而淋，正气胜则寒战解而得便溺也，治当逐散寒邪，扶正气则自平矣。

　　 治闭者，小便急满不通也。有气虚，有血虚、有痰，有热，有风闭，皆宜吐之，以提其气，气升则水自降，盖气承载其水也。譬如滴水之器，上窍闭则下窍不出，使吐之，是开上窍之法也。气虚以参、术、升麻等，先服后吐，或就参 药中调理探吐之；血虚四物汤，先服后吐，或芎归汤探吐；痰多二陈汤，先服后吐；痰气闭塞，二陈加木通、香附探吐；实热者，当利之，或八正散，大便动而小便自通。

　　遗尿失禁，经曰：膀胱不利为癃，不约为遗。大抵热则燥涩为癃，寒则不禁为遗。亦有虚热而滑者，法当温补，其溺自禁，或灸关元，五壮亦效。东垣曰：小便遗失者，肺气虚也，以参 补之。

　　小便不禁，或频数，古方多以为寒，而以温涩之药，殊不知属热者多。盖膀胱火邪妄动，水不得宁，故不能禁而频数来也，故年老人多频数者，是膀胱血少，少阳火偏旺也。治法当补膀胱阴血，泻火邪为主，而佐以收涩之药，如牡蛎、山茱萸、五味子之类，不可用温药也。病本属热，故宜泻火；因水不足，故火动而致小便多，水益虚矣，故宜补血。补血泻火，治其本也；涩之收之，治其标也。

　　 治五淋用补中益气汤有殊效。按此方治淋，多谓膀胱之气虚损，不能运用水道，故滞而不通而成诸淋也。用此养元气，故有效焉。

　　 方 五淋散  治肺气不足，膀胱有热，水道不通，淋沥不出，或尿如豆汁，或如砂石，或冷淋如膏，或热淋尿血。

　　赤茯苓（一钱二分） 赤芍药（二钱） 山栀子（二钱） 当归（一钱） 甘草（五分） 条黄芩（六分）

　　一方加生地黄、泽泻、木通、滑石、车前子（各等分）

　　上锉散，水煎，空心服。

　　 八正散  治心经蕴热，脏腑闭结，小便赤涩，癃闭不通，及热淋血淋；如酒后纵欲而得者，则小便将出而痛，既出而痒，以此药主之。

　　车前子 瞿麦 蓄 滑石 山栀仁 大黄 木通 甘草（各等分）

　　上锉作剂，灯心煎，空心服。小便淋滴，频数无度，加牛膝。

　　 琥珀散 （太医院传） 治血淋神方。

　　琥珀（二两） 当归（一两半） 蒲黄（二两） 生地黄（一两半） 瞿麦（一两） 血余（四两，烧灰） 栀子（一两） 大、小蓟（各一两半） 甘草（三钱） 酸浆草（自然汁五碗）

　　上共研为末，将酸浆草汁和诸药晒干，为末。每服三钱，空心米饮调下。

　　 阿胶散 （秘方） 治血淋。

　　阿胶（二两，炒） 猪苓 泽泻 赤茯苓 滑石（各一两） 车前子（五钱）

　　上锉水煎，空心服。

　　治血淋，用干柿饼烧存性，为末。每服二钱，空心米饮调下。

　　 高尚书方  治小便下血，多是湿热。

　　五苓散加苍术三分，一剂而愈。

　　 散滞茴香汤 （党都堂传） 治诸淋，并妇人赤白带下。

　　小茴香（一钱） 当归（一钱） 乌药（一钱） 荆芥穗（一钱） 黄连（一钱） 木通（一钱） 扁竹（一钱） 砂仁（八分） 薄荷（八分） 香附子（五分）

　　上锉一剂、淡竹叶十片，水煎，空心温服。

　　 琥珀郁金丸  治水火不既济，膀胱因心火所炽而浮，囊中积热，或癃闭不通，或遗泄不禁，或白浊如泔水，或膏淋如脓，或如栀子汁，或如砂石米粒，或如粉糊相似，疼痛不已，俱热证也，此药治之。

　　黑牵牛（头末，二两，炒） 大黄（酒浸，二两） 黄连（一两） 黄芩（二两） 郁金（一两） 滑石（四两） 真琥珀（二两，研） 茯苓（四两）

　　上共为末，水丸如梧子大，每服五十丸，空心熟水下。

　　 六味地黄丸  治老人虚寒者，患死血作淋，痛不可忍，倍茯苓、泽泻。又治小便频数不禁，去泽泻，用益智仁。

　　〔批〕（按此方治诸淋之剂） 治冷淋诸药不效，用四君子汤加猪苓、泽泻、木通，连进二服。又以菟丝子研极细，用鸡翎管吹入小便孔内，极效。

　　 通关丸  治小便不通，热在下焦血分，兼治诸淋。

　　黄柏（二两，酒炒） 知母（二两，酒炒） 肉桂（三钱） 滑石（二两） 木通（一两）

　　上为末，水丸梧子大。每服百丸，白水下。

　　一方治小便不通，腹胀疼痛欲死，野地蒺藜子不拘多少，焙黄色为末，温黄酒调服。

　　一方用蚯蚓五七条，研烂，投凉水一碗，搅匀，澄清去泥滓，饮水，实时通。大解热疾，不知人事，欲死者服之，立效。

　　一方用顷麻烧灰存性，为末，黄酒调服，登时就通。

　　一方用皮硝煎化，青布蘸水搭脐上，并上便上，热则易之，即通。

　　若小便不通，两尺脉俱沉微，乃阴虚也，曾服通滑之药不效者，用大附子一个，重一两者，炮，去皮脐，盐水浸透；泽泻切，作四剂，每剂灯草七根，煎服。

　　治小便不通，诸药无效，或转胞至死，此法用之，小便自出。用猪尿胞一个，倾出水，用鹅毛去头尾，插入窍孔内，线缚定，以口吹气，令满胞，内线管下再扎住，将管口放在小便头上，向孔窍解后下线，手搓其气透里，小便自然出，神效。

　　〔批〕（按此方治小便不通之剂） 一阴阳关格，前后不通，寻常通利，大腑小水自行，中有转胞一证，诸药不效，失救则胀满，闷乱而死，予尝以甘遂末，水调敷脐下，内以甘草节煎汤饮之，及药汁至脐，二药相反，胞自转矣，小水来如泉涌，此急救之良诀也。

　　 缩泉丸  治脬气不足，小便频数，一日夜百余次。

　　益智仁 天台乌药（大如臂者）

　　上各等分，为末，酒煮山药打糊为丸，如梧子大，每五七十丸，卧时盐汤送下。

　　 既济丸  治小便不禁。

　　菟丝子（酒制） 益智仁（炒） 茯苓 韭子（炒） 肉苁蓉（酒洗） 当归 熟地黄（各五钱） 黄柏 知母（各盐酒炒，三钱） 牡蛎（ ） 石枣（酒蒸，去核，各三钱） 五味子（一钱）

　　上为末，面糊为丸。每百丸，空心盐水下。

　　一方治小便不禁有热者，用去桂五苓散，加黄连、黄柏、栀子、石枣、五味子，水煎服。

</div>
    <div class="pagination">
<a href="古今医鉴_page40.html">上一页</a><span>...</span><a href="古今医鉴_page36.html">36</a><a href="古今医鉴_page37.html">37</a><a href="古今医鉴_page38.html">38</a><a href="古今医鉴_page39.html">39</a><a href="古今医鉴_page40.html">40</a><span class="current-page">41</span><a href="古今医鉴_page42.html">42</a><a href="古今医鉴_page43.html">43</a><a href="古今医鉴_page44.html">44</a><a href="古今医鉴_page45.html">45</a><a href="古今医鉴_page46.html">46</a><span>...</span><a href="古今医鉴_page42.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
