<!DOCTYPE html>
<html>
<head>
    <meta charset="UTF-8">
    <title>绛雪园古方选注 - 第 34 页/共 51 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>绛雪园古方选注 - 第 34 页/共 51 页</h1>
    <div class="content">　　黄连汤
　　黄连【三两】桂枝【二两去皮】甘草【三两炙】干姜【三两】人参【二两】半夏【半升】大枣【十二枚擘】
　　右七味以水一斗煮取六升去滓　温服一升　日三夜二服
　　黄连汤和剂也即柴胡汤变法以桂枝易柴胡以黄连易黄芩以干姜易生姜胸中热欲呕吐腹中痛者全因胃中有邪气阻遏阴阳升降之机故用人参大枣干姜半夏専和胃气使饮入胃中听胃气之上下敷布交通阴阳再用桂枝宣发太阳之气载引黄连从上焦阳分泻热不使其深入太阴有碍虚寒腹痛
　　黄连阿胶汤
　　黄连【四两】黄芩【一两】芍药【二两】阿胶【三两】鸡子黄【二枚】
　　右五味以水五升先煮三物取二升去滓　内胶烊尽小冷　内鸡子黄搅令相得　温服七合　日三服
　　芩连泻心也阿胶鸡子黄养阴也各举一味以名其汤者当相须为用也少阴病烦是君火热化为阴烦非阳烦也芩连之所不能治当与阿胶鸡子黄交合心肾以除少阴之热鸡子黄色赤入通于心补离中之气阿胶色黒入通于肾补坎中之精第四者沉阴滑利恐不能留恋中焦故再佐芍药之酸濇从中收阴而后清热止烦之功得建
　　厚朴生姜半夏甘草人参汤
　　厚朴【八两去皮炙】生姜【八两切】半夏【半升洗】人参【一两】甘草【二两炙】
　　右五味以水一斗煮取三升去滓　温服一升　日二服
　　太阴病当腹满是伤中也与吐下后邪气入里腹胀治法不同厚朴寛胀下气生姜散满升津半夏利窍通阴阳三者有升降调中之理佐以甘草和阴人参培阳补之泄之则阴结散虚满消
　　旋覆代赭石汤
　　旋覆花【三两】代赭石【一两】生姜【五两切】大枣【十二枚擘】人葠【一两】半夏【半升洗】甘草【三两】
　　右七味以水一斗煮取六升去滓　再煮取三升温服一升　日三服
　　旋覆代赭石汤镇阴宣阳方也以之治噫噫者上焦病声也脾失升度肺失降度阴盛走于胃属于心而为声故用旋覆醎降肺气代赭重镇心包络之气半夏以通胃气生姜大枣以宣脾气而以人参甘草奠安阳明不容阴邪复遏则阴寜于里阳发于表上中二焦皆得致和矣
　　赤石脂禹余粮汤
　　赤石脂【一斤碎】禹余粮【一斤碎】
　　右二味以水六升煮取二升去滓每日三服
　　仲景治下焦利重用固澁者是殆以阳明不阖太阴独开下焦关闸尽撤耳若以理中与之从甲巳化土复用开法非理也当用石脂酸温敛气余粮固澁胜湿取其性皆重坠直走下焦从戊巳化土阖法治之故开太阳以利小便亦非治法惟从手阳明拦截谷道修其关闸斯为直防痛快之治
　　芍药甘草附子汤
　　芍药【三两】甘草【三两】附子【一枚炮去皮破八片】
　　右三味以水五升煮取一升五合去滓　分温三服
　　芍药甘草附子汤太阳少阴方也太阳致亡阳本由少阴不内守少阴表恶寒实由太阳不外衞故取芍药安内熟附攘外尤必借甘草调和缓芍附从中敛戢真阳则附子可招散失之阳芍药可收浮越之阴
　　炙甘草汤【一名复胍汤】
　　甘草【四两炙】桂枝【三两去皮】人参【二两】麻子仁【半升】生地【一斤】阿胶【二两】麦门冬【半升去心】生姜【三两切】大枣【十二枚擘】
　　右九味以清酒七升水八升　先煮八味取三升去滓　内胶烊消尽　温服一升　日三服
　　炙甘草汤仲景治心悸王焘治肺痿孙思邈治虚劳三者皆是津涸燥淫之证至真要大论云燥淫于内金气不足治以甘辛也苐药味不从心肺而主乎肝脾者是阳从脾以致津阴从肝以致液各从心肺之母以补之也人参麻仁之甘以润脾津生地阿胶之醎苦以滋肝液重用地冬浊味恐其不能上升故君以炙甘草之气厚桂枝之轻载引地冬上承肺燥佐以清酒芳香入血引领地冬归心复脉仍使以姜枣和营衞则津液悉上供于心肺矣喻嘉言曰此仲景伤寒门中之圣方也仲景方毎多通利于此处特开门户重用生地再借用麦冬手经药者麦冬与地黄人葠气味相合而脾胃与心经亦受气相交胍络之病取重心经故又名复脉当归四逆汤
　　当归【三两】桂枝【三两】白芍【三两】细辛【三两】大枣【二十五枚擘】甘草【二两炙】通草【二两】
　　右七味防咀　以水八升煑取三升去滓　温服一升　日三服
　　当归四逆不用姜附者阴血虚微恐重刼其阴也且四逆虽寒而不至于冷亦惟有调和厥阴温经复营而已故用酸甘以缓中则营气得至太阴而脉生辛甘以温表则衞气得行而四末温不失辛甘发散之理仍寓治肝四法如桂枝之辛以温肝阳细辛之辛以通肝阴当归之辛以补肝甘枣之甘以缓肝白芍之酸以泻肝复以通草利阴阳之气开厥阴之络
　　当归四逆加吴茱萸生姜汤
　　当归【三两】桂枝【三两】芍药【三两】细辛【三两】甘草【二两炙】木通【二两】大枣【二十五枚擘】吴茱萸【二两】生姜【八两切】
　　右九味防咀　以水四升清酒四升　煑取三升去滓　温服一升　日三服
　　厥阴四逆证有属络虚不能贯于四末而为厥者当用归芍以和营血若久有内寒者无阳化阴不用姜附者恐燥刼阴气变出涸津亡液之证只加吴茱萸从上达下生姜从内发表再以清酒和之何患阴阳不和四逆不温也耶
　　乌梅丸
　　乌梅【三百个】人参【六两】当归【四两】黄连【一觔】黄栢【六两】桂枝【六两】干姜【十两】蜀椒【四两炒去汗】附子【八两炮】细辛【六两】
　　右十味各捣筛合治之　以苦酒浸乌梅一宿去核蒸之五升米下饭熟捣成泥和药令相得　内臼中与蜜杵二千下圆如桐子大　先食饮服十丸　日三服　稍加至二十丸　禁生冷滑物臭食等
　　乌梅渍醋益其酸急泻厥阴不欲其缓也桂椒辛附姜重用辛热升达诸阳以辛胜酸又不欲其收敛阴邪也桂枝蜀椒通上焦君火之阳细辛附子啓下焦肾中生阳人葠干姜当归温中焦脾胃之阳则连栢泻心滋肾更无亡阳之患而得厥阴之治法矣合为丸服者又欲其药性逗留胃中以治蚘厥俾酸以缩蚘辛以伏蚘苦以安蚘也至于脏厥亦由中土不得阳和之气一任厥阴肆逆也以酸泻肝以辛散肝以人参补土缓肝以连栢监制五者之辛热过于中焦而后分行于足三阴脏厥虽危或得温之散之补之泻之使之阴阳和平焉有厥不止耶
　　烧裈散
　　取妇人中裈近隠处剪烧灰　以水和服方寸日三服　小便即利阴头微肿则愈妇人病取男子裤裆烧灰
　　裤裆穿之日久者良阴阳易本无客邪惟病人愈后蕴蓄之热乗虚袭人溷逆三焦仍取秽浊之物导归阴窍亦求之于其所属也烧以洁其汚灰取其色黑下行



　　绛雪园古方选注卷一
　　钦定四库全书
　　绛雪园古方选注卷二
　　苏州王子接撰
　　寒剂
　　白虎汤
　　石膏【一觔碎绵裹】知母【六两】甘草【二两炙】粳米【六合】
　　右四味以水一斗煑米熟汤成去滓　温服一升日三服
　　白虎汤治阳明经表里俱热与调胃承气汤为对峙调胃承气导阳明腑中热邪白虎泄阳明经中热邪石膏泄阳知母滋阴粳米缓阳明之阳甘草缓阳明之阴因石膏性重知母性滑恐其疾趋于下另设煎法以米熟汤成俾辛寒重滑之性得粳米甘草载之于上逗遛阳明成清化之功名曰白虎者虎为金兽以明石膏知母之辛寒肃清肺金则阳明之热自解实则泻子之理也白虎加人参汤
　　石膏【一斤碎绵裹】知母【六两】甘草【二两炙】粳米【六合】人参【三两】
　　右五味以水一斗煑米熟汤成去滓　温服一升日三服
　　阳明热病化燥用白虎加人葠者何也石膏辛寒仅能散表热知母甘苦仅能降里热甘草粳米仅能载药留于中焦若胃经热久伤气气虚不能生津者必须人参养正囘津而后白虎汤乃能清化除燥
　　竹叶石膏汤
　　竹叶【二把】石膏【一斤】麦门冬【一升去心】人参【三两】半夏【半升洗】甘草【二两炙】粳米【半升】
　　右七味以水一斗煑取六升去滓　内粳米煑米熟汤成去米　温服一升　日三服
　　竹叶石膏汤分走手足二经而不悖于理者以胃居中焦分行津液于各脏补胃泻肺有补母泻子之义也竹叶石膏麦冬泻肺之热人参半夏炙草平胃之逆复以粳米缓于中使诸药得成清化之功是亦白虎越脾麦冬三汤变方也
　　葛根黄芩黄连汤
　　葛根【八两】甘草【三两】黄芩【三两】黄连【三两】
　　右四味以水八升先煑葛根减二升　内诸药煑取二升去滓　分温再服
　　是方即泻心汤之变治表寒里热其义重在芩连肃清里热虽以葛根为君再为先煎无非取其通阳明之津佐以甘草缓阳明之气使之鼔舞胃气而为承宣苦寒之使清上则喘定清下则利止里热解而邪亦不能留恋于表矣
　　栀子栢皮汤
　　栀子【十五个擘】甘草【一两炙】黄栢【二两】
　　右三味以水四升煑取一升半去滓　分温再服
　　栀子栢皮表剂也以寒胜热以苦燥湿已得治黄之要矣而乃缓以甘草者黄必内合太阴之湿化若发热者热已不瘀于里有出表之势故汗下皆所不必但当奠安脾土使湿热二邪不能复合其黄自除　栀子厚朴汤言热栀子干姜汤言寒治皆在里此章之治则在表也
　　白头翁汤
　　白头翁【二两】秦皮【三两】黄连【三两】黄栢皮【三两】
　　右四味以水七升煑取二升去滓　温服一升
　　白头翁汤治厥阴热利后重者太少二阴下利属寒惟厥阴下利主热以厥阴司相火也故以白头翁凉阳明血分之热秦皮收厥阴之湿黄连胜中焦之热黄柏燥下焦之湿四者皆味苦性寒直入下焦坚阴止利考本草白头翁秦皮各列品类而今世所用乃于柴胡中拣出紫皮头有白毛者为白头翁以防风细辛之紥缚为秦皮余谓白头翁沾柴胡之气可入少阳秦皮沾细辛之气可入少阴当与禹余粮汤并叅但汉时采药未识亦如是否存之以质君子
　　文蛤散
　　文蛤【五两】
　　右一味为散　以沸汤和一钱服　汤用五合
　　蛤禀天一之刚气而生故能独用建功味醎性燥醎寒足以胜热寒燥足以渗湿大陷胸汤治太阳内水结于胸鬲此治水寒之气外郁于表阳缩于内而成结胸只须渗泄水气功斯毕矣取用紫斑纹者得阴阳之气若黯色无纹者饵之令人狂走赴水
　　大黄黄连泻心汤
　　大黄【二两】黄连【一两】
　　右二味以麻沸汤二升渍之须臾绞去滓　分温再服
　　痞有不因下而成者君火亢盛不得下交于阴而为痞按之虚者非有形之痞独用苦寒便可泄却如大黄泻营分之热黄连泄气分之热且大黄有攻坚破结之能其泄痞之功即寓于泻热之内故以大黄名其汤以麻沸汤渍其须臾去滓取其气不取其味治虚痞不伤正气也
　　茵陈蒿汤
　　茵陈蒿【六两】栀子【十四枚擘】大黄【二两去皮】
　　右三味以水一斗先煑茵陈减六升　内二味煑取三升去滓　分温三服　小便当利尿如皂角汁状色正赤一宿腹减黄从小便去也
　　茵陈散肌表之湿得大黄则兼泻中焦之郁热山栀逐肉理之湿得大黄则兼泻上焦之郁热惟其性皆轻浮故与大黄仅入气分泄热利小便建退黄之功与调胃承气仅泻无形之热同义无枳实芒硝不能疾行大便故不得妄称为下法
　　猪肤汤
　　猪肤【一斤用白皮去其内肥刮令如纸薄】
　　右一味以水一斗煑取五升去滓　加白蜜一升白粉五合熬香和令相得　温分六服
　　肾应彘而肺主肤肾液下泄不能上蒸于肺致络燥而为咽痛者又非甘草所能治矣当以猪肤润肺肾之燥解虚烦之热白粉白蜜缓于中俾猪肤比类而致津液从肾上入肺中循喉咙复从肺出络心注胸中而上中下燥邪解矣











</div>
    <div class="pagination">
<a href="绛雪园古方选注_page33.html">上一页</a><span>...</span><a href="绛雪园古方选注_page29.html">29</a><a href="绛雪园古方选注_page30.html">30</a><a href="绛雪园古方选注_page31.html">31</a><a href="绛雪园古方选注_page32.html">32</a><a href="绛雪园古方选注_page33.html">33</a><span class="current-page">34</span><a href="绛雪园古方选注_page35.html">35</a><a href="绛雪园古方选注_page36.html">36</a><a href="绛雪园古方选注_page37.html">37</a><a href="绛雪园古方选注_page38.html">38</a><a href="绛雪园古方选注_page39.html">39</a><span>...</span><a href="绛雪园古方选注_page35.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
