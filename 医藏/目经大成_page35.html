<!DOCTYPE html>
<html>
<head>
    <meta charset="UTF-8">
    <title>目经大成 - 第 35 页/共 46 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>目经大成 - 第 35 页/共 46 页</h1>
    <div class="content">　　卷之三　攻阵

　　舟车丸八

　　前方加青皮 橘皮 木香（各一两） 酒水丸。

　　面目肿满，徐徐身亦浮大，知病体两实，此方主之。

　　通可以去塞，欲通之利，无过前方。辛可以行滞，欲行之速，更须加味。酒水下咽之后，水陆俱行，上下左右无所不至，故曰舟车。

　　诗曰：芫花大戟偕甘遂，十枣煎投事乃济；牵牛大黄轻粉增，三花神 名堪味；再入木香青陈皮，舟车竞逐疾徐去。

　　卷之三　攻阵

　　清毒逐瘀汤九

　　天冬 麦冬 黄连 黄芩 木通 车前子 怀牛膝 红花 苏木 紫草 蒲黄 丹皮 槐花 生地黄 甘草梢瘀血灌睛，此方主之。

　　血行于气，无地不周。无形可见曰瘀；火邪上逆，明现于外而不散，曰灌睛。故以天冬、麦冬、黄连、黄芩、车前子、牛膝、木通、甘草清其毒，毒清则气治；以红花、苏木、紫草、蒲黄、槐花、生地、丹皮逐其瘀，瘀逐则血舒，气血周行，睛平如故。然虚人须量情增减，毋执。

　　诗曰：天麦门，苏槐地，丹皮紫草红花聚，牛车载通甘蒲州，恰好连芩开药市。

　　卷之三　攻阵

　　麦煎散十

　　鳖甲 生地 大黄 柴胡 常山 当归 赤苓 干漆 石膏（各一两） 白术 甘草 小麦（各五钱） 有汗加麻黄根一两。

　　此治留而积，积而劳之方也。少男狎其女而莫能通，则有留精；室女亲其男而不敢乱，则有留血；孀妇鳏夫有所遇，未免目成念动，止乎礼而情夺，则有留瘀。留之云者，盖欲火方炽，精血已离其位，忍而转逆，停于经脉关隘之区。气至此阻而不行，则积阳为热，令人蒸蒸骨热。血至此行而濡滞，则积阴为疰，令人四肢攻疰，俗名相思病。鳖甲、干漆，破坚物也，所以能逐精血之留。柴胡、石膏，解肌剂也，所以能散幽结之积。且男女亲狎，既分失魄，心神萧索矣，赤苓导而常山开。鳏寡相思，经久成劳，清浊混凝矣，小麦升而大黄降。生地、当归，生新血也。白术、甘草，致新气也。麻黄根之加，乃以其形中闭，为止汗之神品耳。肌热盗汗、目瞒脉实而涩，及男女交合精将泄而忽住，悒悒怏怏，蕴成精浊白带，弥月经年，不痊不减，服此亦间有效。

　　诗曰：常山鳖甲黑如漆，大地茯苓坚若石，白术甘草采归来，柴麦煎投去劳积。

　　卷之三　攻阵

　　抵当汤十一

　　水蛭炒 虻虫（炒各三十枚） 制大黄（二两） 桃仁（去皮，炒一两）

　　蓄血内实，热上攻眼，急治其标，非此汤不能抵当。分而言之，经曰咸走血，腐胜焦，水蛭、虻虫之咸腐，所以祛血瘀；滑去着，苦降火，桃仁、大黄之苦滑，所以利血热。又抵者，至也；蓄血，死阴之属。无情草木安能营运生气，务必以灵动嗜血之虫，飞者走阳经，潜者达阴络，引领桃仁攻血瘀，大黄下血热，诚至当不易之良也，故名。

　　卷之三　攻阵

　　通幽丸十二

　　地黄 大黄 当归 红花 麻仁 郁李仁 桃仁（各五钱） 荆芥穗 赤芍药（各三钱）

　　肠结睛痛，此方主之。

　　肠结便黑而坚，盖血燥也。今曰睛痛，则久燥变热，风欲动矣。燥者润之，归、地、三仁润物也。热者寒之，大黄、红花寒物也。少入荆、芍者，正防其风为厉耳。

　　诗曰：虻蛭桃黄汤异样，对症理宜无抵当，通幽当归熟地将，仍用桃仁制大黄，麻仁郁李荆穗芍，因性相从丸合作，制黄一味力相侔，利中还有白牵牛。

　　卷之三　攻阵

　　瘵疾丸十三

　　大黄（八两） 芍药（四两） 大元地 甘草（各三两） 黄芩 干漆 桃仁 杏仁（各二两） 蛴螬 虻虫 水蛭 虫（各半斤）

　　五劳病极，内有干血，致肌肤甲错，两目黑暗，此方主之。

　　吴鹤皋曰：浊阴不降，则清阳不升，天地之道也。小人不退，则君子不进，家国之道也。干血不去，则新血不生，人身之道也。干漆、桃仁、虻虫、水蛭、蛴螬、 虫，去血之品，君以大黄，是听令于将军矣。乃芩、芍、地黄，去车火而存杯水。杏仁、甘草，泽焦土而培枯木。仲景为医方宗匠，良有特识。今世一遇劳伤羸瘦，用滋阴清热不愈，则坐以待毙。呜呼！术岂止于此耶。

　　诗曰：腐草蛴螬水田蛭， 虫虻虫干地漆，大黄芩芍杏桃仁，法制蜜丸疗瘵疾。

　　卷之三　攻阵

　　滚痰丸十四

　　（紫苏子、白芥子、莱菔子煎浓汁，和蜜丸）

　　大黄（四两） 黄芩（二两） 礞石（硝煮，飞，一两） 沉香（五钱）

　　实热老痰，见诸怪症，此方主之。

　　痰之实也由于气，气动则痰行，故用沉香、三子以降气。痰之老也由于火，火盛则痰结，故用礞石、二黄以泻火。

　　诗曰：滚痰丸，大黄芩，金礞石，海南沉。

　　卷之三　攻阵

　　栀子豉汤十五

　　栀子仁 豆豉（倍用） 或加干姜少许。

　　表证未退，医早下之，阳邪乘虚入里，固结不能散，烦热懊 。更以陷胸汤继投，愈虚其虚，病不起尔。栀、豉靖虚烦客热，服而探吐。俾误下表邪，一涌而出。去邪存正，此为上策。加姜者，既误必损胃之意。若未经下，烦闷及多痰头痛，以赤小豆、苦瓜蒂为散主之。盖苦能涌泄，瓜蒂苦物也。燥可去湿，赤小豆燥物也。夫病未经下，元气虽虚未损，头痛挟痰，又似实症，故用二物在上，吐而夺之，诚为快利。今人唯知汗下，而吐法全不能讲究，何哉？丹溪曰：吐中就有发散之义。戴人亦谓吐法兼汗。镜虽不敏，请事斯语矣。

　　烧盐调热童便，本治霍乱搅肠，愚以治伤食睑肿，痛连胸膈，三饮而三吐之，亦效。所谓死方活用，全者多矣。

　　卷之三　攻阵

　　蜜胆导法十六

　　（一方量用蓖麻子、生大黄、生猪膏捣，捏长条，导入肛门内，效尤捷）

　　蜜二合煎极稠，捏如指，蘸皂角末少许，乘热纳入谷道。病患以手紧抱，勿令出，顷当便；猪胆一枚，入醋些子，用竹管深深灌入广肠，亦妙。

　　阳明症自汗，小便利，大便秘者，蜜胆导之。此仲景原文。汪注：胃实自汗，小便复利，此津液内竭，非热结也。若与下药，则液愈耗矣。宜用外导之法。按是方只大便不行，别无所苦，及虚羸人燥秘，久病患欲下不敢下，蜜能润肠，角能通窍，胆寒清热，醋酸致液，迎而夺之，于法允合。若云胃实，应有痞、满、潮、渴等症。

　　阳明自汗，决为内热逼出，汗亡津液，小便安得反利。立言似此，作述均失之矣，大匠以为如何。

</div>
    <div class="pagination">
<a href="目经大成_page34.html">上一页</a><span>...</span><a href="目经大成_page30.html">30</a><a href="目经大成_page31.html">31</a><a href="目经大成_page32.html">32</a><a href="目经大成_page33.html">33</a><a href="目经大成_page34.html">34</a><span class="current-page">35</span><a href="目经大成_page36.html">36</a><a href="目经大成_page37.html">37</a><a href="目经大成_page38.html">38</a><a href="目经大成_page39.html">39</a><a href="目经大成_page40.html">40</a><span>...</span><a href="目经大成_page36.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
