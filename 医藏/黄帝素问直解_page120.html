<!DOCTYPE html>
<html>
<head>
    <meta charset="UTF-8">
    <title>黄帝素问直解 - 第 120 页/共 159 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>黄帝素问直解 - 第 120 页/共 159 页</h1>
    <div class="content">　　以道而去，不久留也。去而速来，不逆守也。曲而过之，即有阻滞亦屈曲而过也。此行之疾，是谓有遗过之义。盖分野之下，省察有未合，复省察其所遗之过失也。

　　久留而环，或离或附，是谓议灾与其德也。

　　久留，守其位而不去也。环，遇其途而逆行也。环则离，留则附，故或离或附。附则顺，离则逆，此行之或逆或顺，是谓议灾与其德之义。盖议其分野之下常见其灾，与其改过为德而免之也。

　　应近则小，应远则大。芒而大倍常之一，其化甚；大常之二，

　　其眚即发；小常之一，其化减；小常之二，是谓临视，省下之过与其德也。德者福之，过者伐之。

　　五星所过之度，有远近祸福之应。过度应近，则不放光芒而小；过度应远，则放光芒而大。所谓大者，光芒而大，倍常之一，则泾胜郁复之气化甚于常时。光芒而大，倍常之二，是为太过，其眚即至也。所谓小者，光芒小于常时一倍，其泾胜郁复之气化亦减少焉。若小于常时二倍，是谓临视，以上临下而视其有过，与其有德也。有德者则降祥以福之，有过者则降灾以伐之。

　　是以象之见也，高而远则小，下而近则大，故大则喜怒迩，小则祸福远。岁运太过，则

　　运星北越，运气相得，则各行以道。故岁运太过，畏星失色而兼其母，不及则色兼其所不胜。

　　五星之行，有徐疾逆顺，所行之度有高下远近。是以星象之见也，位高则远，则星象小，位下而近，则星象大。大则星象之喜怒下应者迩，小则星象之祸福下降者远。五星有高下远近，岁运有太过不及和平。如岁运太过，则运星北越，北者星居北极，越者出于众星之上，高且远也。如运气相得者而和平，则各行其道不相越矣。故岁运太过，则侮所不胜，致畏星失色而兼其母。如木运太过，土为畏星而失色，火为土之母，则火星亦失其色而兼其母，五运仿此而类推。岁运不及，则无畏星，无畏则星不失色而增色矣。

　　如木运不及，则金星乘侮而增色，所不胜之土星亦相兼而增色也，五运仿此类推。

　　消者瞿瞿，莫知其妙，闵闵之当，孰者为良，妄行无微，示畏候王。

　　当，去声。

　　岁运太过不及，星象高下远近，其理至微，其道至深，故探其消息，则瞿瞿然而惊顾，仍莫知其妙。

　　闵闵，忧之深也，深忧理道之切当，仍不知孰者为良。苟不深求而研察之，则妄行其治，必无征验，妄言灾祸，徒示畏以候王，此不学妄行，不知妄言，自欺欺人，必受夭殃。

　　帝曰：其灾应何如？

　　天人相应，理道至微，帝复问灾眚之下应。

　　岐伯曰：亦各从其化也，故时至有盛衰，凌犯有逆顺，留守有

　　多少，形见有善恶，宿属有胜负，征应有吉凶矣。

　　上文帝问其应如何？伯云各从其气化。化，犹气化，故四时星象之至，有太过而盛，不及而衰。凌犯，犹言过度也，五星过度，有相违而逆，相得而顺。留守其位，有期久而多，期速而小。彰形下见，有和霭而善，闪烁而恶。五行宿属，有已克而胜，受克而负。

　　盛衰逆顺多少善恶胜负，征应于下，则有吉凶矣。

　　帝曰：其善恶何谓也？

　　时至盛衰，凌犯逆顺，留守多少，宿属胜负，理固宜然。同是星也，何以形有善恶，此帝独举以问。

　　岐伯曰：有喜有怒，有忧有丧，有泽有燥，此象之常也，必谨察之。

　　丧，去声。

　　安静者，善之象，躁乱者，恶之形。天之星象，有喜有怒，喜则安静而善，怒则躁乱而恶，复有泽有燥，泽则安静而善，燥则躁乱而恶。此喜怒忧丧泽燥，乃善恶所系，星象之常也，必谨察之，则吉凶征应可知矣。

　　帝曰：六者高下异乎？

　　异，分别也。喜怒忧丧泽燥六者，其象或高或下，其有分别乎？上文云高而远则小，小则祸福远，下而近则大，大则喜怒迩，故帝复有此问。

　　岐伯曰：象见高下，其应一也，故人亦应之。

　　上文位高形小而应远，位下形大而应迩，固有异也。若喜怒忧丧泽燥之象见于高下，其应一也，无远迩之分也。故星象应于人，而人亦应之，谓人之喜怒即星之喜怒也，人之忧丧即星之忧丧也，人之泽燥即星之泽燥也，此天人之相应也。

　　帝曰：善。其德化政令之动静损益皆何如？

　　五星德化政令灾变之理既明，帝故善之。复问德化政令，其中有动静损益，皆当何如？

　　岐伯曰：夫德化政令，灾变，不能相加也。胜复盛衰，不能相

　　多也。经来小大，不能相过也。用之升降，不能相无也。各从其动而复之耳。

　　动静损益，在德化政令之中，非德化政令之外复有动静损益也。故夫德化政令，虽四时之灾变不能相加也，灾变之胜复盛衰不能相多也，五星之往来小大不能相过也。灾变胜复盛衰，五星往来小大，皆用德化政令为之升降，是德化政令不能相无也。虽用之升降，仍各从其动而复之耳。

　　帝曰：其病生何如？

　　上文云，灾变不能相加，故问病生，何如？

　　岐伯曰：德化者气之祥，政令者气之章，变易者复之纪，灾眚

　　者伤之始，气相胜者和，不相胜者病，重感于邪则甚也。

　　重，平声。

　　有德有化者，气之和祥也。有政有令者，气之彰着也。若夫变易者，报复之纪始焉受制，既则复也。灾眚者，受伤之始，始受其伤，未发病也，故变易灾眚之至，而气相胜者和，谓四时主气能胜客气则和，不相胜者病，谓主时之气不胜客气则病。不胜而病，若重感于邪则病甚也。是变易灾眚，虽生民病，不能相加于德化政令也。

　　帝曰：善。所谓精光之论，大圣之业，宣明大道，通于无穷，穷于无极也。余闻之，

　　善言天者，必应于人，善言古者，必验于今，善言气者，必彰于物，善言应者，同

　　天地之化，善言化言变者，通神明之理，非夫子孰能言至道欤！乃择良兆而藏之灵室，每

　　旦读之，命曰《气交变》，非斋戒不敢发，慎传也。

　　欤，平声。

　　极言之而赞其深，尊奉之而慎其传，所以为气交变大论者如此。

　　此一节，言四时之德化政令灾变，星象之远近善恶吉凶，征应于人，以为气交之变也。

　　卷之七

　　五常政大论第七十二篇

　　木火土金水，有平气，有不及之气，有太过之气，皆其常也。天气制于上，运气主于中，万物生化，五虫孕育，有盛有衰，是其政也。五运根中，六气根外，化不可代，时不可违，皆为五常之政，故以名篇。

</div>
    <div class="pagination">
<a href="黄帝素问直解_page119.html">上一页</a><span>...</span><a href="黄帝素问直解_page115.html">115</a><a href="黄帝素问直解_page116.html">116</a><a href="黄帝素问直解_page117.html">117</a><a href="黄帝素问直解_page118.html">118</a><a href="黄帝素问直解_page119.html">119</a><span class="current-page">120</span><a href="黄帝素问直解_page121.html">121</a><a href="黄帝素问直解_page122.html">122</a><a href="黄帝素问直解_page123.html">123</a><a href="黄帝素问直解_page124.html">124</a><a href="黄帝素问直解_page125.html">125</a><span>...</span><a href="黄帝素问直解_page121.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
