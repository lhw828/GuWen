<!DOCTYPE html>
<html>
<head>
    <meta charset="UTF-8">
    <title>医学纲目 - 第 76 页/共 379 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医学纲目 - 第 76 页/共 379 页</h1>
    <div class="content">　　干葛（一两）麻黄（二分）附子（一个）川芎防风当归枳实芍药桂枝羌活甘草（各四钱）上为粗末，每服四钱，水一盏半。生姜三片，同煎至七分，去渣服，日三。有汗避风。

　　治胁痛如前。兼去手足枯悴，

　　薏苡仁丸

　　薏苡仁（一两）石斛（用细者，二钱）附子（半两）牛膝生地黄（各三钱）细辛人参枳壳柏子仁川芎当归（各半两）甘草桃仁（各一两）上为细末，炼蜜丸如桐子大。每服三四十丸，酒吞下，食前，日三服。丸子食前，煮散食后，相兼服为佳。

　　治悲哀烦恼伤肝气，至两胁骨疼，筋脉紧，腰脚重滞，两股筋急，两胁牵痛，四肢不能举，渐至脊膂挛急。此药大治胁痛，

　　枳壳煮散

　　枳壳（四两，先煎）细辛桔梗防风川芎（各二两）葛根（一两半）甘草上为粗末，每服四钱，水一盏半，姜枣同煎至七分，去渣，空心食前温服。

　　右肝虚胁痛，经所谓木不及，病中清，胁痛是也。中清，谓中有寒也。热实胁痛，当归龙荟丸是也。

　　〔仲〕胁下偏痛，发热，其脉弦紧，此寒也，以温药下之，宜

　　大黄附子汤

　　大黄（三钱）附子（二枚，炮）细辛（二两）上三味，以水五升，煮取二升，分温三服。若强人煮取二升半，分温三服。服后如人行四五里，更进一服。

　　〔垣〕

　　神保丸

　　治心膈痛，腹痛血痛，肾气胁下痛，大便不通，气噎，宿食不消。

　　木香（二钱半）胡椒（二钱半）巴豆（十枚，去皮心膜，研）干蝎（七枚）上四味共为末，汤浸蒸饼为丸如麻子大，亦用朱砂为衣。每服五丸。心膈痛，柿蒂灯心汤下。腹痛，柿蒂煨姜汤下。血痛，炒姜醋汤下。肾气胁下痛，茴香酒下。大便不通，蜜汤调槟榔末一钱下。气噎，木香汤下。

　　宿食不消，茶酒任下。

　　许学士云：沈存中《良方》载：顷在建阳，医者王琪言，诸气唯膀胱胁下痛，最难治，谓神保丸能治之。

　　熙宁中病项筋骨痛，诸医皆作风治之，数月不瘥，乃流入于背膂，又臂挛痛甚苦，忆琪语有证，乃合服之，一服而瘥，再发又一服，立效。

　　〔洁〕煮黄丸治胁下癖痛，如神。（方见内伤饮食。）〔丹〕控涎丹治一身气痛及胁走痛。痰挟死血，加桃仁泥。凡胁痛有痰流注，二陈加南星、川芎、苍术。

　　实者，控涎丹下之。

　　〔《本》〕治男子两胁疼痛。

　　枳实散

　　枳实（一两）白芍药（炒）雀脑芎人参（各半两）上细末，姜枣汤调二钱，酒亦得，食前，日三服。

　　〔东〕

　　调中顺气丸

　　治三焦痞滞，水饮停积，胁下虚满，或时刺痛。

　　木香白豆蔻（去壳）青皮（炮）京三棱（炮。各一两）陈皮大附子（各二两）半夏（汤炮七次，一两）缩砂（去壳）槟榔沉香（各半两）上为末，煮面糊为丸，如桐子大。每服三十丸，渐加六十丸，食后，陈皮汤送下。

　　沉香导气散

　　治一切气不升降，胁肋痞塞。

　　沉香（二钱半）人参（五钱）槟榔（二钱半）白术乌药麦（炒）神曲（炒）紫苏叶大腹皮（炒）浓朴（制。各一两）诃子皮（炮，半两）香附（炮，一两半）姜黄橘红甘草（各四两）京三棱（二两）广术（炮，四两）益智（二两）红花（四两）上为细末，每服二钱，食前沸汤点服。

　　丹溪云：胁痛有死血者，桃仁、红花、川芎之类是也。若跌扑胁痛者，亦为污血流归胁下而痛，东垣复元活血汤之类是也。治法见扑伤损门。

　　运气胁痛者，乡境皆病胁痛也，其证有二：其一，风木助肝气实而痛。经云：厥阴所至为胁痛。又云：厥阴在泉，风淫所胜，民病两胁，里急支满。

　　又云：少阳司天之政，初之气，风胜乃摇，候乃大温，其病胁痛，治以凉剂得痊也。

　　其二，燥金攻肝虚而痛。经云：少阳所至为胁痛。又云：阳明司天，燥气下临，肝气上从胁痛。又云：少阴司天，地乃燥，凄沧数至胁痛，善太息。又云：岁木不及，燥乃大行，民病中清，胁痛，治以温剂得痊也。

　　〔丹〕咳嗽胁痛方。二陈汤加南星，多香附、青皮、青黛、姜汁。

　　《内经》灸刺胁痛有三法：其一取肝。经云：肝病者，两胁下痛引小腹，善怒，取其经，厥阴与少阳。又云：邪在肝，则两胁中痛，寒中，恶血在内，行善掣节，时脚肿，取之行间以引胁下，补三里以温胃中，取血脉以散恶血，取耳间青脉以去其掣是也。

　　其二取胆络。经云：邪客足少阳之络，令人胁痛，不得息，咳而汗，刺足小指次指爪甲上与肉交者各一，不得息立已，汗出立止。咳者，温衣饮食一日已。左刺右，右刺左。其病不已，复刺如法是也。

　　其三取心。经云：心手少阴脉所生病者，目黄胁痛，视虚实热寒陷下，施补泻疾留灸之法也。

　　〔《集》〕胁痛：悬钟窍阴（此二穴，左取右，右取左，窍阴出血妙。）外关三里（此一穴正取。）又法：支沟章门中封阳陵泉（治闪挫。）行间（泻肝怒气。）期门（治伤寒后胁痛。）治胁并胸痛不可忍：期门（四分。）章门（六分，灸七壮至七七壮。）行间丘墟涌泉〔东〕胸胁痛：期门（沿皮三寸。）支沟胆俞（沿皮半寸。）胸胁胀满痛：公孙三里太冲三阴交腰胁痛环跳至阴太白阳辅〔《撮》〕胁肋痛：支沟（透间使，泻之，灸。）外关（透内关，如取支沟，不必再取外关。）〔《通》〕胁痛：阳陵泉〔《甲》〕胁下支满，呕吐逆，阳陵泉主之。腹中气胀，嗑嗑不嗜食，胁下痛，阴陵泉主之。

　　〔仲〕寸口脉弦者，即胁下拘急而痛，其人啬啬恶寒也。

　　〔《灵》〕合腋张胁者肺下，肺下则居贲迫肺，善胁下痛。青色粗理者肝大，肝大则逼胃迫咽，则苦膈中，且胁下痛。

　　凡胁骨偏举者肝偏倾，肝偏倾则胁下痛。揭唇者脾高，脾高则引季胁而痛。（俱见本藏篇。）脾满气逆。（见喘条。）

　　卷之十四肝胆部胁痛

　　附：腋肿、腋臭

　　《内经》针灸刺腋肿，有二法：其一取胆。经云：胆足少阳之脉所生病者，缺盆中肿痛、腋下肿是也。

　　其二取心。经云：心主手厥阴脉是动，则病手心热腋肿，皆视虚实寒热陷下，施补泻疾留灸也。

　　〔丹〕

　　腋气神效方

　　密陀僧（一两）白矾（七钱）砂（少许）麝香（少）上为细末，先用皂角煎汤洗，后敷上。

　　又方铜青密陀僧辰砂白矾砂白附子亦如前法搽之。

</div>
    <div class="pagination">
<a href="医学纲目_page75.html">上一页</a><span>...</span><a href="医学纲目_page71.html">71</a><a href="医学纲目_page72.html">72</a><a href="医学纲目_page73.html">73</a><a href="医学纲目_page74.html">74</a><a href="医学纲目_page75.html">75</a><span class="current-page">76</span><a href="医学纲目_page77.html">77</a><a href="医学纲目_page78.html">78</a><a href="医学纲目_page79.html">79</a><a href="医学纲目_page80.html">80</a><a href="医学纲目_page81.html">81</a><span>...</span><a href="医学纲目_page77.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
