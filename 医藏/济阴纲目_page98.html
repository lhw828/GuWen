<!DOCTYPE html>
<html>
<head>
    <meta charset="UTF-8">
    <title>济阴纲目 - 第 98 页/共 113 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>济阴纲目 - 第 98 页/共 113 页</h1>
    <div class="content">　　汪石山治一妇人，产后血逆上行，鼻衄口干，心躁舌黑，盖因瘀血上升，遂用益母丸二丸，童便化下，鼻衄渐止，血渐通。（益母童便妙，治虚热）

　　李氏

　　曰：此产后虚热所致，犀角地黄汤救之。

　　加味参苏饮

　　人参（二两）苏木（二两）附子（五钱）上锉，水煎服。（此治虚热亦良，热加童便更妙）

　　卷之十四 产后门下

　　乳病门

　　[卷之十四　产后门下] 泄泻

　　郭稽中

　　曰：产后腹痛及泄利者何。答曰：产后肠胃虚怯，寒邪易侵，若未盈月，饮冷当风，乘虚袭留于肓膜，散于腹胁，故腹痛作阵，或如锥刀所刺，流入大肠，水谷不化，洞泻肠鸣，或下赤白，胁胀，或痛走不定，急服调中汤立愈，若医者以为积滞取之，祸不旋踵，谨之谨之。

　　陈无择

　　评曰：产后下利，非止一证，当随所因而调之。既云饮冷当风，何所不至，寒热风湿，本属外因，喜怒忧思，还从内性，况劳役饥饱，皆能致病，若其洞泄，可服调中汤，赤白带下，非此能愈，各随门类，别有三方。（此法中再审虚实乃当）

　　薛氏

　　曰：产后泻痢，或因饮食伤损脾土，或脾土虚不能消食，当审而治之。若米食所伤，用六君加谷；若面食所伤，用六君子加麦；若肉食所伤，用六君加山楂神曲丸；兼呕吐，皆加藿香；若兼咽酸或呕吐，用前药送越鞠丸；若肝木来侮脾土，用六君加柴胡、炮姜；若寒水反来侮土，用钱氏益黄散；若久泻或元气下陷，兼补中益气汤，以升发阳气；若泻痢色黄，乃脾土真气，宜加木香、肉果；若脾土虚寒，当用六君子加木香、姜、桂；若脾肾虚寒，用补中益气及四神丸（此十一法须体酌纯熟，然只用八方加减，可谓要而约矣，而八方之中，以六君子加味者五，补中益气者二，而益黄、四神、八味肾气等药，或兼或专，真切减当，于此得心，其他亦可变通矣，又何患方之不广，用之不神欤）；若属命门火衰而脾土虚寒，用八味丸以补土母；若小便涩滞，肢体渐肿，或兼喘咳，用金匮肾气丸以补脾肾，利水道；若肾气虚弱而四肢浮肿，治须补胃为主，若久而不愈，或非饮食所伤而致，乃属肾气亏损。盖胞胎主于任而系于肾，况九月十月乃肾与膀胱所养，必用四神、六味、八味三药以补肾，若用分利导水之剂，是虚其虚也。

　　一产妇泻痢，发热作渴，吐痰甚多，肌体消瘦，饮食少思，或胸膈痞满，或小腹胀坠，年余矣，余以为脾肾泻，朝用二神丸，夕用六君子，三月余而痊。

　　一妇产后泄泻，兼呕吐咽酸，面目浮肿，此脾气虚寒，先用六君加炮姜为主（按总方所言脾土虚寒，用六君加木香姜桂，而此止加炮姜一味为主，是又不必拘于一定之法矣），佐以越鞠丸，而咽酸愈，又用补中益气加茯苓半夏，而脾胃康。

　　一产妇泄泻年余，形体骨立，内热晡热，自汗盗汗，口舌糜烂，日吐痰三碗许，脉洪大，重按全无，此命门火衰，脾土虚寒而假热也，吐痰者，乃脾虚不能统摄归源也，用八味丸补火以生土，用补中益气汤，兼补肺金而脾胃健。（审证审脉，用药俱当，具法眼者能之）一产妇腹痛后重，去痢无度，形体倦怠，饮食不进，与死为邻，此脾肾俱虚，用四神丸十全大补汤而愈，但饮食难化，肢体倦怠，用补中益气而康。（此法据前条止用补中四神，而此又加一十全大补，可见须因症用药，毋执泥也）一妇人五月患痢，日夜无度，小腹坠痛，发热恶寒，用六君子汤送香连丸，二服渐愈，仍以前汤送四神丸，四服痊愈，至七月终，怠惰嗜卧，四肢不收，体重节痛，口舌干燥，饮食无味，大便不实，小便频数，洒栗恶寒，凄惨不乐，此肺与脾胃俱虚，而阳气虚寒不伸也，用升阳益胃汤而痊。（知立言之中，有不言之妙，所谓言不尽意也）汪石山治一妇产后滑泄，勺水粒米弗容，时即泄下，如此半月余，众皆危之（丹溪云：泄泻症最恶一切汤饮。石山亦然，所谓理无二致也），或用五苓散平胃散，病益甚。汪诊之，脉皆濡缓而弱，曰：此产中劳力，以伤其胃也，若用汤药，愈滋胃湿，非所宜也。今以参苓白术散，除砂仁，加陈皮肉豆蔻，煎姜枣调服，旬余而安。

　　调中汤

　　治产后肠胃虚怯，冷气乘之，腹胁刺痛，洞泄不止。

　　良姜当归（酒浸）肉桂（不见火）白芍（炒）川芎附子（炮，去皮尖，各一两）人参甘草（炙，各半两）上咀，每服三钱，水煎服。

　　豆蔻理中丸

　　治产后元气虚弱，脐腹疼痛，泄泻不止，又治男子脾胃虚弱，久泄不止。

　　人参（一两）白术（二两）干姜（炮）甘草（炙，各五钱）肉豆蔻（面裹煨，七钱）上为细末，炼蜜丸如桐子大，每服四五十丸，空心米饮下，酒煮面糊丸亦可。

　　神效参香散

　　治产后脾胃虚寒，泄泻洞下，及痢疾日久，秽积已尽，滑泻不止，此收涩如神。

　　人参木香（各二钱）肉豆蔻（煨）白茯苓白扁豆（各四钱）陈皮罂粟壳（去蒂穣，醋炙，各一两）上为细末，每服一钱匕，清米饮调下，食远服。（此收涩之剂，陈皮与粟壳相等，得处方之妙）万历已亥，余官金陵，内人十二月产难，经宿始娩，越旬日洞泻，点水入口即下，内人恐惧大哭，自谓必死，余偶有此药，用一钱，以米饮调服，才下咽泻即止，真起死回生之药也。

　　[卷之十四　产后门下] 痢疾

　　大全

　　云：产后痢疾者，由产劳伤，脏腑不足，日月未满，虚乏未复，或劳动太早，或误食生冷。若行起太早，则外伤风冷，乘虚入于肠胃，若误食生冷，则难化之物伤于脾胃，皆令洞泄水泻，甚者变为痢也。若血渗入大肠，则为血痢难治，世谓之产子痢也，得冷则白，或如鱼脑，得热则赤黄，或为骤血，若冷热相搏，则下痢赤白，或脓血相杂，若下痢青色，则极冷也（黄赤为热，青之为寒，此古人之论，自河间论出，不分五色，均以为热，岂古今不同欤，大概始于伤冷，久变为热，故热者多而寒者少，未可执以无寒也，必因症求之为当）。若饮食不进，便利无常，日夜无度，产后本虚，更加久痢不止，无力瘦乏，愈见羸弱，谓之虚羸下痢。又有产后气血不顺，而下痢赤白，谓之气痢。治之之法，热则凉之，冷则温之，冷热相搏则调之，滑者涩之，虚羸者补之，水谷不分者当利小便，若产妇情性执着，不能宽解，须当顺其气，未有不安者也。

　　薛氏

　　曰：前证白属气分，而赤属血分也，其论详见泻利。

　　一产妇食鸡子，腹中作痛，面色青黄，服平胃二陈，更下痢腹胀，服流气饮子，又小腹一块，不时上攻，饮食愈少，此脾胃虚寒，肝木克侮所致，用补中益气加木香、吴茱萸渐愈，又用八珍大补兼服调理，寻愈。

　　一妇产后痢，未至月满，因食冷物及酒，冷热与血攻击，滞下纯血，缠坠极痛，其脉大无力，口干，用黄芩芍药汤，三服而安。（若果脉大无力，可不温补，而乃用黄芩芍药汤者，以缠坠极痛之症，为积滞未去也，故从症不从脉焉）产后下痢作渴者，水谷之精化为血气津液，以养脏腑，脏腑虚燥，故痢而渴，若引饮则难止，反溢水气，脾胃既虚，不能克水，水自流溢，浸渍皮肤，则令人肿，但止其渴，痢则自瘥。（凡里气虚不能致津液，以养脏腑而渴者，宜一味白术煎汤代茶，庶无水肿之患）

　　薛氏

　　曰：痢证若渴而不喜饮食，属胃气虚，不能生津液，宜用七味白术散，夜间发热口渴，属肾水弱而不能润，宜用六味丸，并佐以益气汤，以滋化源。

　　救急散

　　治产后赤白痢，腹中绞痛。

　　白芍阿胶艾叶熟地黄（各一两）当归甘草（各三两）上咀，水煎，分二服，空心饮。（此以四物汤去川芎加艾、胶，所以止血也，而归、甘各用三两为君，所以和气血而止腹痛耳，妙在甘以缓之）

　　加味四君子汤

　　治产后赤白痢，神效。

　　人参白术白茯苓甘草（炙）黄（各一钱）罂粟壳（炙，去蒂，五分）上锉，水煎。

　　以上二方治虚滑。（二方一为气虚，一为血虚，而前方妙在分两，此方重在虚滑，不然参术粟壳岂常试之味）

　　白头翁加甘草阿胶汤

　　治产后下痢虚极。（《脉经》作热痢重下，新产虚极者）白头翁甘草（炙）阿胶（炒，各二钱）黄连黄柏秦皮（去皮，各三钱）上锉作二服，水煎，纳胶令消尽，温服。（白头翁汤原仲景治协热毒痢药，而《脉经》加胶甘以治热痢，新产极虚，然非热痢下血，其敢用乎）

　　槐连四物汤

　　治产后热滑血痢，脐腹疼痛。

　　当归川芎赤芍药（炒）生地黄槐花黄连（炒，各一钱）御米壳（去蒂，蜜炙，五分）上锉，水煎服。（前以四君粟壳治气虚而滑，此以四物粟壳以治血热虚滑，气血之分，智者自辨，而止涩之剂非滑勿投，慎之）

　　黄连丸

　　治产后热滑赤白痢，腹中搅痛不可忍。（此方以三黄解毒为主，非真热勿用，辨之）黄连（四两）黄芩黄柏（各二两）栀子仁阿胶蒲黄（各一两）当归（二两半）上为末，炼蜜丸如桐子大，每服六七十丸，米饮下，日三夜一。

　　以上三方治热滑。

</div>
    <div class="pagination">
<a href="济阴纲目_page97.html">上一页</a><span>...</span><a href="济阴纲目_page93.html">93</a><a href="济阴纲目_page94.html">94</a><a href="济阴纲目_page95.html">95</a><a href="济阴纲目_page96.html">96</a><a href="济阴纲目_page97.html">97</a><span class="current-page">98</span><a href="济阴纲目_page99.html">99</a><a href="济阴纲目_page100.html">100</a><a href="济阴纲目_page101.html">101</a><a href="济阴纲目_page102.html">102</a><a href="济阴纲目_page103.html">103</a><span>...</span><a href="济阴纲目_page99.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
