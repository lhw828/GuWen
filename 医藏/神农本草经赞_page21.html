<!DOCTYPE html>
<html>
<head>
    <meta charset="UTF-8">
    <title>神农本草经赞 - 第 21 页/共 43 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>神农本草经赞 - 第 21 页/共 43 页</h1>
    <div class="content">　　蒜结莲含。夜深香引。四向旁歧。中逢合紧。味胜蹲鸱。化传结蚓。似柳如萱。莳连畦畛。

　　陶弘景曰。根如胡蒜。尔雅翼。状如白莲花。陈淳诗。夜深香满屋。李时珍曰。此物花叶根皆四向。名医曰。一名中逢花。宋阙名诗。软温甚蹲鸱。岁时广记。或云是蚯蚓相缠结变作之。群芳谱。山丹红花。叶如柳叶。卷丹。花如萱花。根俱似百合而迥别。石贯赋。致诚不味于畦畛。

　　卷二中经

　　知母

　　味苦寒。主消渴热中。除邪气。肢体浮肿。下水补不足益气。一名 母。一名连母。

　　一名野蓼。一名地参。一名水参。一名水浚。一名货母。一名 母。生川谷。

　　宿根分系。厥状虻 。呼聆众母。踵接群儿。蒸收火定。热濯阴滋。槐砧适性。镔铁相违。

　　李时珍曰。宿根之旁生子根。如虻 之状。礼。子产犹众人之母也。名医曰。一名儿草。

　　又名儿踵草。李杲曰。其用有四疗。有汗之骨蒸。泻无根之肾火。止虚劳之热。滋化源之阴。

　　雷论。凡使于槐砧挫细。勿犯铁器。

　　卷二中经

　　贝母

　　味辛平。主伤寒烦热。淋沥。邪气。疝瘕。喉痹。乳难。金创。风痉。一名空草。陟彼阿邱。物融心会。叶接苗生。根连蒂荟。采候熟葫。聚陈编贝。精结丹龙。筋摧脉害。

　　诗。陟彼阿邱。诗注。采虻贝母也。主疗郁结之疾。江休复诗。心会境物融。苏颂曰。

　　叶随苗出。诗疏。贝母子在根下。连累相着。苏恭曰。蒜熟时采之良。尔雅翼。大蒜为葫。陶弘景曰。形似聚贝子。雷 论。贝母中有独颗者名丹龙精。误服令人筋脉不收。

　　卷二中经

　　白

　　味辛温。主女人漏下赤白。血闭阴肿。寒热风头。侵目泪出。长肌肤润泽。可作面脂。一名芳香。生川谷。

　　骚人连咏。志洁称芳。风回养鼻。烟迷褰裳。蘅兰共揽。萧艾休攘。采遴黄泽。秋思江乡。

　　离骚。扈江离与辟 兮。又岂惟纫乎蕙芷。又杂杜衡与芳 。史记传。屈原其志洁。故其称物芳。李群玉诗。风回日暮吹芳 。荀子。侧载 。所以养鼻也。范成大诗。苹 迷烟路。谢混诗。褰裳顺兰 。司马相如赋。蘅兰 若。九章。揽大薄之芳 。张衡赋。珍萧艾于重笥兮。谓蕙 之不香。苏颂曰。以黄泽者为佳。僧德祥诗。一时秋思入江乡。

　　卷二中经

　　淫羊藿

　　味辛寒。主阴痿绝伤。茎中痛。利小便。益气力。强志。一名刚前。生山谷。

　　九叶三枝。植谋背水。紫溢柔须。青敷细齿。蹩 腾骞。 奋起。放杖逍遥。刚前振靡。（邱庚切 枯怀切）

　　苏颂曰。一名三枝九叶草。韩保升曰。言生处不闻水声者良。叶青似杏叶。根紫色有须。

　　罗隐启。更谋背水。李时珍曰。叶薄而细齿。柳宗元诗。蹩 皆腾骞。集韵。 人有力貌。

　　日华子曰。一名放杖草。

　　卷二中经

　　黄芩

　　味苦平。主诸热黄胆。肠 泄利。逐水下血闭。恶创疽蚀火疡。一名腐肠。生川谷。

　　修条尾似。黠鼠奔 。黄深北塞。黔杂西原。枯飘利表。坚实滋源。督邮耐苦。决躁疏烦。

　　陶弘景曰。一名鼠尾芩。苏恭曰。一名 尾芩。李时珍曰。子芩新根。今谓之条芩。或言北芩深黄。西芩色黔。黔乃黄黑之色也。易林。沙漠北塞。岑参诗。西原驿路挂城头。李杲曰。黄芩之中枯而飘者。利气消痰。清肌表之热。实而坚者。养阴退阳。泻火补水。滋其化源。记事珠。一名苦督邮。易。震为决躁。中论。疏烦以理之。

　　卷二中经

　　狗脊

　　味苦平。主腰背强关机缓急。周痹寒湿。膝痛。颇利老人。一名百枝。生川谷。

　　强扶百枝。舒拳如蕨。赤脉簇须。金茸歧骨。髀膂偾盈。筋骸超越。黄 康强。清秋健鹘。

　　名医曰。一名强膂。一名扶筋。李时珍曰。叶似大叶蕨。苏轼诗。韭芽戴土拳如蕨。吴普曰。叶端圆。青赤。皮白有赤脉。雷 论。凡修事火燎去须。苏颂曰。根黑色。多歧。似狗脊骨。陈鉴赋。髀膂偾盈。剧谈录。田膨郎且善超越。诗。黄 台背。书。身其康强。苏舜钦诗。气劲健鹘横清秋。

　　卷二中经

　　石龙芮

　　味苦平。主风寒湿痹。心腹邪气。利关节。止烦满。久服轻身。明目不老。一名鲁果能。一名地椹。生川泽石边。

　　连丛泉石。阴湿潜涵。堇滑涤 。葚熟咀甘。劣区河北。胜选山南。天雄名假。亦共龙参。

　　刘孝胜诗。连丛去本叶。李时珍曰。多生近水下湿地。方言。潜涵沉也。掌禹锡曰。尔雅言苦堇即此。礼。堇萱粉榆兔 以滑之。苏恭曰。实如桑椹。故又名地椹。山南者粒大。

　　河北者细劣于山南。又天雄亦名石龙芮。韩维诗。插芳咀甘。李白诗。龙参若护禅。

　　卷二中经

　　茅根

　　味甘寒。主劳伤虚羸。补中益气。除瘀血血闭。寒热。利小便。其苗主下水。一名兰根。一名茹根。生山谷田野。

　　猗彼菅茅。白华洁质。三脊标灵。连茹汇吉。诱喻麇包。光留萤出。布地针穿。春郊比栉。

　　诗。白华菅兮。白茅束兮。易疏。白茅用洁白之茅。史记书。江淮之间。一茅三脊。吕岩说。有灵茅赋。易。拔茅茹以其汇征吉。诗。野有死麇。白茅包之。有女怀春。吉士诱之。李时珍曰。其根夜视有光。腐则变为萤火。苏颂曰。春生茅。布地如针。俗谓之茅针。诗。其比如栉。

　　卷二中经

　　紫菀

</div>
    <div class="pagination">
<a href="神农本草经赞_page20.html">上一页</a><span>...</span><a href="神农本草经赞_page16.html">16</a><a href="神农本草经赞_page17.html">17</a><a href="神农本草经赞_page18.html">18</a><a href="神农本草经赞_page19.html">19</a><a href="神农本草经赞_page20.html">20</a><span class="current-page">21</span><a href="神农本草经赞_page22.html">22</a><a href="神农本草经赞_page23.html">23</a><a href="神农本草经赞_page24.html">24</a><a href="神农本草经赞_page25.html">25</a><a href="神农本草经赞_page26.html">26</a><span>...</span><a href="神农本草经赞_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
