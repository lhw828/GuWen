<!DOCTYPE html>
<html>
<head>
    <meta charset="UTF-8">
    <title>张氏医通 - 第 34 页/共 199 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>张氏医通 - 第 34 页/共 199 页</h1>
    <div class="content">　　今之疗吐血者。大患有二。一则专用寒凉之味。如芩、连、山栀、四物、知、柏之类。往往伤脾作泻。以致不救。一则专用人参。肺热远伤肺。咳嗽愈甚。亦有用参而愈者。此是气虚喘嗽。气属阳。不由阴虚火炽所致。然亦百中一二也。刘默生曰。吐血一证。人惟知气逆血溢。火升血泛。

　　不知血在脏腑。另有膈膜隔定。其血不能渗溢。夫膈膜者。极薄极脆。凡有所伤则破。破则血溢于上矣。故有阳络伤则血上溢。阴络伤则血下渗。已伤之膜。若有复伤。其吐必多。膈膜虽伤。

　　伤处有瘀血凝定。血来则缓。若阴火骤冲破瘀积之血。血来如潮之上涌。自觉沥沥有声。彼时喘息不定。面赤如醉。烦躁不宁。心神昏乱。一皆龙雷之势。脉亦急疾难凭。少顷火退神清。面白气平。血亦渐止。方可诊切。用药须乘此时。瘀积荡尽。缓缓清理。徐徐调补。然不可骤壅。亦不可用耗气之药。悉知此义。治血有本矣。吐血者。一吐则倾血之在身。有阴有阳。阳者顺气而行。循流脉中。调和五脏。洒陈六腑。如是者谓之营血也。阴者居于络脉。专守脏腑。滋养神气。濡润筋骨。若是脏感内外之邪伤。则循经之阳血。至其伤处。

　　为邪气所阻。漏泄经外。或居络之阴血。因着留之邪擗裂而出。则皆渗入肠胃而泄矣。世俗每见下血。率以肠风名之。不知风乃六淫中之一耳。或有风从肠胃经脉而入客者。或外淫风木之邪内乘于肠胃者。则可谓之肠风。若其他不因风邪。而肠胃受火热二淫。与寒热燥湿。怫郁其气。及饮食不节。用力过度。伤其阴络之血者。亦谓之肠风可乎。盖肠风所下之血。清而色鲜。四射如溅。乃风性使然。素问所谓久风入中。则为肠风飧泄是也。先与泻青丸一二剂。后与逍遥散。加酒煮黄连、羌、防、乌梅。虚人。人参胃风汤最捷。人所不知。若肛门射血如线。或点滴不已者。

　　乃五痔之血。当详本门治之。血浊而色黯者为脏毒。蕴积毒瓦斯。久而始见也。宜小乌沉汤下黑神散。脉实便秘势盛者。脏连丸。肠风挟湿毒者。下如豆汁兼紫黑瘀血。此醇酒浓味所酿之湿。由足阳明随经入胃。淫溢而下也。脉细有寒者。升阳除湿防风汤。脉数有热者。去二术加黄连、当归、甘草。肠风下血。以刘寄奴半两。芽茶一两。墨灰三钱为散。分三服。乌梅汤送下。其血立止。后宜多服归脾汤调理。肠风下血。其血另作一派溅出。远射四散如筛。肠中作痛。乃阳明气冲热毒所作也。人参败毒散。不应。用升阳除湿和血汤。宿有血证。因时热下紫黑血。乃湿毒肠。阳明少阳经证也。升阳益肾汤。下血久而不已。面色痿黄。下元虚惫者。四君子加黄 、归、芍。下断红丸。虚甚。十全大补汤去茯苓加防风。洁古云。下血。防风为上使。黄连为中使。地榆为下使。千金云。先见血后见便为远血。宜服黄土汤。先见便后见血为近血。宜服赤小豆当归散。（金匮以先便后血为远血。先血后便为近血。传写之误。因胃中受冷不能统血。失其营运而下。故宜黄土汤温之。若大肠受热不能摄血。营行过疾而下。故宜赤小豆当归散清之。）色鲜紫者为热伤阴络。槐花炒研。米汤服之。槐角煎膏尤妙。色稀淡者为脾虚。一味白术。米汤丸服。色瘀晦者为积血。以乱发二两。红花四两。入炀成罐中 过。去红花灰。止用发灰。研细分三服。空心炒黑地榆煎汤送下。三日必效。下血虽曰大肠积热。亦当分虚实。不可纯用寒凉。必加辛散为主。久之不愈。宜理胃气。兼升举药。故大便下血。多以胃药收功。不可徒用苦寒也。戴复庵曰。色鲜红为热。色瘀淡为寒。

　　寒血因肠胃受冷。营行失度而下。四物加炮姜、炙甘草。热血因热毒之气。蕴于肠胃。或饮酒过度。及啖炙爆所致。四物加茜根、槐花、酒黄连、炒黑山栀之类。因冷冻饮料中寒。或杂食生冷。血为寒凝而下。必腹痛色晦淡。宜附子理中倍炮姜加酒连。阴结便血者。厥阴肝血内结。不得阳气统运。渗入肠间而下。非谓阴寒内结也。补中益气倍黄 加炮姜。上二证。诸家悉采宝鉴平胃地榆汤、结阴丹。从无言及其非者。敢力正之。内伤瘀血。胸胁小腹急痛。桃仁承气汤、代抵当汤。

　　随痛之高下选用。大黄俱宜童便浸透。更用韭汁制。虚人。可略加桂、附二三分。若瘀滞色晦不鲜者。久当用温血药。始得奏效。血枯大便燥结而下鲜紫血者。此大肠燥结而下也。一味槐角膏凉润之。又方。真麻油冲入腐花。空腹食之。三日即愈。肠风便血。一味旱莲花。浓煎葱白汤过口。一服立效。又方。治肠风便血。刘寄奴半两。松萝茶一钱。乌梅肉一枚。煎服效。中蛊脏腑败坏。下血如鸡肝。如烂肉。心腹绞痛者是也。治用马蔺根末。水服方寸匙。随吐而出。

　　李士材治一人。患肠风下血。久用四物、芩、连、槐花之属。屡发不止。面色痿黄。诊其脉。

　　惟脾部浮而缓。此土虚而风湿交乘也。遂用苍术三钱。茯苓、人参、黄 、升麻、柴胡、防风各一钱。四剂而血止。改用十全大补汤。调理而愈。石顽治吴兴韩晋度春捷锦旋。患腹痛泄泻下血。

　　或用香连丸。遂饮食艰进。少腹急结。虽小便癃闭。而不喜汤饮。

　　面色痿黄。昼夜去血五十余度。邀余诊之。气口脉得沉细而紧。询其所下之血。瘀晦如苋汁。与理中加肉桂二钱。一剂溺通。小腹即宽。再剂血减食进。四剂泄泻止三四次。去后微有白脓。与补中益气加炮姜。四剂而康。

　　卷五　诸血门

　　蓄血

　　夫人饮食起居。一失其节。皆能使血瘀滞不行也。衄者。血蓄上焦。犀角地黄汤。心下手不可近者。血蓄中焦。桃核承气汤。脐腹下肿大便黑者。血蓄下焦也。抵当汤丸、下瘀血汤。及代抵当汤。随轻重选用。三焦蓄血。俱见左脉。以肝主诸血故也。登高坠下。重物撞打。箭簇刃伤。

　　胸腹积血不散。以童便同酒煎大黄。随轻重下之。或香壳散加童便。腰胁滞痛。复元通气散去牵牛。加枳壳、柴胡、牡丹皮。恶血留于腹胁。痛不可忍。复元活血汤。挟血如见祟状。当归活血汤。醉饱入房。竭力伤肝。蓄血在胃口者。韭汁、童便下越鞠丸。不应。合平胃散去苍术加桃仁、丹皮相和服。虚人。理中、越鞠相和服。在少腹。代抵当丸加熟附子三分。虚者。必加人参钱许以助药力。身有寒热发黄。脉弦细而伏。服补泻诸药不应。千金用大黄、芒硝、归尾、桃仁、人参、桂心为散。酒服二方寸匙。藉参、桂之力以攻之。膏粱肥盛。多味痰湿热。血蓄胃口。或兼胁满。或少腹结痛。朝用浚血丸。兼培胃气。夕用变通抵当丸。专散蓄血。方得峻药缓攻之妙。

　　虚人虽有瘀血。其脉亦芤。必有一部带弦。宜兼补以去其血。桃核承气加人参五钱。分三服缓攻之。可救十之二三。又中气虚人。胃脘有死血。每食姜汤必呃。宜人参、云术各二两为末。桃仁一两。同干漆炒。去漆研细。蜜丸弹子大。早晚细嚼一丸。醇酒下。

　　石顽曰。蓄血下黑如漆。最为危殆。但下后神气稍宁。脉无变异。即为可疗。若下后神气昏愦。脉见虚脱。加以厥冷呃逆。多不可救。如针工戚文郁。停食感冒后。大便下黑如漆。烦扰不宁。脉来弦劲而数。此瘀垢未尽。与归、丹、苓、桂、牛膝、鲮鲤之属。复下瘀黑升许而瘥。严文式泰山。（失记姓氏。）积劳发热。七八日间。亦下黑如漆。两日后神识稍安。脉来濡弱。知瘀黑已尽。与独参汤、童便。调补而痊。目科邹泰甫。怒气伤肝。呕逆不食。五六日后下血如漆。

　　脉得弦小而疾。按之则衰。此瘀去而肝气未平也。沉香降气散疏之愈。礼科姜如农。气竭肝伤。

　　而下瘀血。光亮如漆。三四日连绵不已。神识昏迷。时加微呃。脉来弦大而芤。此正气告匮。脉随虚阳鼓激而见虚大也。虽仓扁复生。奚益哉。

　　李士材治张鸣之。吐血两年。面色痿黄。潮热咳嗽。膈有微痛。脉数而沉且搏。其痛不可按。

　　而甚于夜分。是坚血蓄积。非大下之不可。又以久病未敢峻攻。用郁金、降真、归、地、山甲、蓬术、人参。下血如漆者数次。而痛减。月余复痛。此病重而药轻也。乃以大黄、干漆、蓬术、郁金、山甲、肉桂、归尾、桃仁、虻虫为丸。每日服参、 之剂。午后服丸药钱许。十日。血积大下。数次而安。

　　卢不远治来熙庵廉宪乃侄。身体丰硕。伤寒已二十八日。人事不省。不能言语。手足扬掷。

　　腹胀如鼓而热烙手。目赤气粗。齿槁舌黑。参、附、石膏、消、黄、芩、连。无不遍服。诸名公已言旋矣。诊之。脉浊鼓指。用大黄一两。佐以血药一剂。下黑臭血一二斗少苏。四剂始清。夫治病用药。譬之饮酒。沧海之量。与之涓滴。则喉唇转燥矣。顾若大躯体。病邪甚深。不十倍其药。何能克效哉。

　　卷五　诸痛门

　　诸痛

　　素问云。寒伤形。热伤气。气伤痛。形伤肿。故先痛而后肿者。气伤形也。先肿而后痛者。

　　形伤气也。寒气客于脉外则脉寒。脉寒则缩蜷。缩蜷则脉绌急。脉绌急则外引小络。故卒然而痛。

　　得炅则痛立止。因重中于寒则痛久矣。寒气客于经脉之中。与炅气相搏则脉满。满则痛而不可按也。寒气稽留。炅气从上。则脉充大而血气乱。故痛甚不可按也。寒气客于肠胃之间。膜原之下。

　　血不得散。小络急引故痛。按之则血气散。故按之痛止。寒气客于侠脊之脉则深。按之不能及。

　　故按之无益也。寒气客于冲脉。冲脉起于关元。随腹直上。寒气客则脉不通。脉不通则气因之。

　　故喘动应手矣。寒气客于背俞之脉。则血脉涩。脉涩则血虚。血虚则痛。其俞注于心。故相引而痛。按之则热气至。热气至则痛止矣。寒气客于厥阴之脉。厥阴之脉者。络阴器。系于肝。寒气客于脉中。则血涩脉急。故胁肋与少腹相引痛矣。厥气客于阴股。寒气上及少腹。血涩在下相引。

　　故腹痛引阴股。寒气客于小肠膜原之间。络血之中。血涩不得注于大经。血气稽留不得行。故宿昔而成积矣。寒气客于五脏。厥逆上泄。阴气竭。阳气未入。故卒然痛死不知人。气复返则生矣。

　　寒气客于肠胃。厥逆上出。故痛而呕也。寒气客于小肠。小肠不得成聚。故后泄腹痛矣。热气留于小肠。肠中痛。瘅热焦渴。则坚干不得出。故痛而闭不通矣。

　　岐伯历举卒痛一十三条。属热者止一条。余皆属寒。辨之之法。当知按之痛缓者为纯寒。痛甚不可按者为寒伏火邪。以能闭塞阳气最甚也。

　　张介宾曰。后世治痛之法。有曰诸痛属实。痛无补法者。有曰通则不痛。痛则不通者。有曰痛随利减者。互相传授。皆以为不易之定法。不知形实病实。便闭不通者。乃为相宜。或形虚脉弱。食少便泄者。岂容混治。观王荆公解痛利二字曰。治法云。诸痛为实。痛随利减。世俗以利为下也。假令痛在表者。实也。痛在里者。实也。痛在血气者。亦实也。故在表者。汗之则愈。

　　在里者。下之则愈。在气血者。散之行之则愈。岂可以利为下乎。宜作通字训则可。此说甚善。

　　已得治实之治矣。然痛证亦有虚实。治法亦有补泻。辨之不可不详。须知痛而胀闭者。多实。不胀不闭者。多虚。扼按者。为实。可按者。为虚。喜寒者。多实。爱热者。多虚。饱则甚者。多实。饥则甚者。多虚。脉实气粗者。多实。脉虚气少者。多虚。新病年壮者。多实。久病年衰者。

　　多虚。补而不效者。多实。攻而愈剧者。多虚。痛在经者。脉多弦大。痛在脏者。脉多沉微。故表虚而痛者。阳不足也。非温经不可。里虚而痛者。阴不足也。非养营不可。上虚而痛者。心脾伤也。非补中不可。下虚而痛者。肝肾败也。非温补命门不可。亦泥痛无补法。则杀人矣。

　　卷五　诸痛门

　　头痛

　　（头风 雷头风 眉棱风痛 真头痛 头重 头摇 颈项强痛 天白蚁）

　　经云。风气循风府而上。则为脑风。新沐中风。则为首风。首风之状。头面多汗恶风。当先风一日则病甚。头痛不可以出内。至其风日则病少愈。头痛数岁不已。当有所犯大寒。内至骨髓。

　　髓者以脑为主。脑逆。故令头痛齿亦痛。名曰厥逆。头痛巅疾。下虚上实。过在足少阴巨阳。甚则入肾。心烦头痛。病在膈中。过在手巨阳少阴。头痛耳鸣。九窍不利。肠胃之所生也。真头痛。头痛甚则脑尽痛。手足寒至节。死不治。难经曰。手三阳之脉受风寒。伏留而不去。则名厥头痛。入连在脑者。名真头痛。

　　按。头者。天之象。阳之分也。六腑清阳之气。五脏精华之血。皆朝会于高巅。天气所发。

　　六淫之邪。人气所变。五贼之运。皆能犯上而为灾害。或蔽覆其清明。或坠遏其经隧。与正气相搏。郁而成热。则脉满而痛。若邪气稽留。亦脉满而痛。是皆为实也。若寒湿所侵。虽正气衰微。

　　不与相搏而成热。然邪袭于外。则血凝而脉缩。收引小络而痛。得温则痛减。是为虚也。因风而痛者。抽掣恶风。或汗自出。因暑而痛者。或有汗。或无汗。皆恶热而耳前与额胀痛。因湿而痛者。头必重。遇阴天尤甚。因痰饮而痛者。亦昏重而痛。愦愦欲吐。因寒而痛者。绌急恶寒。因气虚而痛者。遇劳则甚。其脉大。因血虚而痛者。痛连鱼尾。善惊惕。其脉芤。或沉数。头痛自有多因。而古方每用风药者。盖高巅之上。惟风可到。味之薄者。阴中之阳。自地升天者也。在风寒湿者。固为正用。即虚与热者。亦假引经耳。

　　薛立斋云。按头痛除风寒外。多主于痰。痛甚者。乃风毒上攻。有血虚者。有气虚者。有诸经气滞者。有六气外伤。有劳役内伤。有可吐者。有可下者。当分虚实寒热兼变而治之。痰多。

　　加味导痰汤。风毒。消风散。血虚。芎归汤加葱、豉、全蝎。气虚。六君子加葱、豉。气滞。苏子降气汤。痰多宜吐者。稀涎散。或栀子豉汤加葱白。火郁宜下者。凉膈散加清酒。痰火俱盛者。

　　滚痰丸。头痛诸药不效。其痛更甚者。此督脉为病也。宜茸朱丹。上热头痛目赤。下寒足 为甚。

　　大便微秘。即济解毒汤。大寒犯脑。内至骨髓。则头痛齿亦痛。羌活附子汤。头痛干呕吐涎沫。

</div>
    <div class="pagination">
<a href="张氏医通_page33.html">上一页</a><span>...</span><a href="张氏医通_page29.html">29</a><a href="张氏医通_page30.html">30</a><a href="张氏医通_page31.html">31</a><a href="张氏医通_page32.html">32</a><a href="张氏医通_page33.html">33</a><span class="current-page">34</span><a href="张氏医通_page35.html">35</a><a href="张氏医通_page36.html">36</a><a href="张氏医通_page37.html">37</a><a href="张氏医通_page38.html">38</a><a href="张氏医通_page39.html">39</a><span>...</span><a href="张氏医通_page35.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
