<!DOCTYPE html>
<html>
<head>
    <meta charset="UTF-8">
    <title>重订囊秘喉书 - 第 1 页/共 15 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>重订囊秘喉书 - 第 1 页/共 15 页</h1>
    <div class="content">

　　重订囊秘喉书

　　张序

　　《囊秘喉书》一书，前年俞金门别驾刊刷送人，盖欲使穷乡僻壤之区，无医可延者，得此书亦可以根据症检方，根据方服药，人人得以自治，其用心可谓至矣。自刊至今，十余年矣，前印之书，早经送罄，版又遗散无存，谔思推前辈乐善好生之意，欲重行刊刻，以公诸世。无如才识谫陋，有志不逮，屡执笔而屡废者矣。今逢绍兴医药学会成立，发行报纸，且有古籍选刊一门，敢不贡献以效采芹，苟能推此书而普及天下，则凡患喉症者，均可脱至险之途，而登仁寿之域。庶几不负作者之初心，俞公印刷之本意，及余之推展之素愿也夫，是亦生民之福祉欤。爰述大概而为之序。

　　中华民国四年岁次乙卯七月常熟张谔汝伟书于寿石居

　　俞序

　　吾邑陈巷，有陈任者，少任侠。道光季年，缘事戍潼关，任子薇卿，念父远戍，比长，习刀槊，二十余年，独身赴戍所省父，寻遇赦得归。任弟坤培，工击刺，兼擅方伎，尤精于喉科，药奇效，不轻传其方。咸丰庚申，粤寇至，坤培率其子芝珊，拒贼于道。步桥旁，有偃柳卧河之半，坤培踞柳巅，贼来自高岸，举枪仰击之，辄中其目。贼愤甚，衔碗蔽目，如墙而进。芝珊抱父走，坤培怒，挥芝珊去，独迎战，攒刃死，贼复醢而焚之。芝珊痛父死，誓复仇，在大坝桥杀贼百余，一日复持刃，乘间连杀十三贼。承平三十年，挂刀于壁，每天阴月黑，刀环 然，血斑斑如拭。芝珊老而聋瞽，道当年杀贼事，怒气犹勃勃。吾邻严春岩子幼》也。是岁秋冬起喉症，次年春尤盛，间取其一二方，制药施辄验。思传其书，而体例HT 驳，方名诡异，嘱新阳王君士翘，吾友萧君中孚，厘定之。二君参考诸家，存精义而归于驯雅，胡君鹤年，劝同人醵资付剞劂，至作是书者，为杨龙九氏。近代莫举其名，若无陈氏珍秘，则山严屋壁，沦毁几何？又非仅杨氏书一端已也。

　　光绪二十八年十二月海虞俞养浩钟銮撰

　　凡例

　　─ 是书原稿，本无凡例，兹特增入评注圈点，故列凡例。

　　─ 是书虽为喉科而设，实于温病伤寒，均有关系，能于此书贯通悟彻，不惟可治喉症，一切外疡虚实标本之意，均可悟出。

　　─ 是书凡着眼处，必加圈点，以使阅者醒目，间有窃附鄙意及治案，必加（谔按）二字，以醒眉目。

　　─ 是书共分两卷，其体例悉遵其旧，篇末另附治喉秘方，皆系谔搜罗诸家之精萃，并深心研究而得，幸无以浅近而忽之。

　　甲寅年原历八月海虞张谔附识

　　卷上　诊法

　　诊喉症当辨内外二因

　　喉症切脉，须辨内外二因。内因，系房劳伤肾，郁怒伤肝，或喜啖煎炒炙爆，热伤肺胃，熬损阴津，逐渐而起，脉宜细数有力，忌芤涩；外因，感六淫之气，邪客肺胃，痰火上壅，骤然而发，脉宜浮洪滑数，忌急促无神。结代沉伏者，不治。舌病脉当左寸大于右手，牙病脉当右关大于左手，正者为顺，反者为逆，医者须明辨治之，诊脉合症，万无一失。【谔按：舌为心苗。舌病，脉左寸大于左手者，心火炽而肺气郁也。牙为骨余，而龈属脾胃。牙病，脉右关大于左手者，脾胃之热恋而肝胆之气不疏也。】

　　卷上　诊法

　　论脉之部位及其现状

　　夫脉有表里定位。右手寸口，表手阳明大肠（传道之官），里手太阴肺（相傅之官），脉浮涩而短。右手关部，表足阳明胃（仓廪之官），里足太阴脾（谏议之官），脉缓而散大。右手尺部，表手少阳三焦（决渎之官），里手厥阴心包络，命门（臣使之官），脉缓而悠洋。左手寸口，表手太阳小肠（受盛之官），里手少阴心（君主之官），脉悠洋缓散。左手关部，表足少阳胆（中正之官），里足厥阴肝（将军之官），脉沉而弦长。左手尺部，表足太阳膀胱（州都之官），里足少阴肾（作强之官），脉虚细（女尺宜大），三部之脉，呼吸四至为平，反此则病，迟寒数热，细缓虚寒，细数虚热，脉位既定，乃审苗窍。【谔按：此言诊脉大端。简而赅，要而明，若欲穷源溯洄，尤当博考群书，方臻完善。】

　　卷上　诊法

　　论舌之部位及其所属

　　舌属心。舌之中属心，舌根亦属心。舌之四围属脾。舌边红，属心火。舌苔白寒黄热，焦黄热甚，黑者热极，若黑而润为假热。喉之左右通舌根，属肝。小舌名帝丁。属胃，又属肾。

　　右喉属肺胃，左咽属肝心。右为喉，左为咽。口上颚属胃。下颚属脾。牙上龈属胃。下龈属脾。唇之属与龈同。齿属肾。上齿为胃脉所经，下齿为大肠脉所经。小肠三焦循心，上入于咽。肾之脉循喉咙，挟舌本。外两耳垂下属肝经，绕咽，并耳后清空之地，亦属肝经。喉花为帝中（性命所关），舌下紫筋为舌系，下通于肾。【谔按：挟舌本下二句，疑有误，考《内经》肾之脉，正者，至舌本而尽。汪 庵注：谓络于横骨，终于会厌，未尝走及两耳，而肝之脉，循喉咙之后，上入颃颡，连目系，上出额，与督脉会于巅，肾肝二经，并非行于两耳，惟足少阳胆，正者，下耳后，其支者，从耳后入耳中，出走耳前。此是胆脉之误，兹特订正之。（是）】

　　卷上　辨症

　　咽喉症有虚实寒热之不同及其治法论

　　夫咽者，水谷之道路，喉者，呼吸之门户，乃人身要害之地。症虽不一，大要总归于火，盖少阴少阳，君相二火。其脉并络于咽喉，故往往为症之所结叙。经云：一阳一阴，结为喉痹。痹者，闭也。不通其闭，则火郁痰塞而死。火乃痰之本，痰乃火之标，故言火，则痰在其中，言咽喉，则牙舌亦包罗于内矣。【谔按：湿夹热而生痰，火载气而上逆，痰随气涌，化痰以降气为先，气因火逆，降气以清火为要，此为治喉症之不二法门，即伏邪之已化热而挟痰火者，亦当宗之。若表未清而挟饮邪，热未化而有食滞者，不可轻试。】火有虚实。实火，因过食煎炒炙爆，蕴热积毒，其症烦渴，二便闭塞，风火生痰上壅，将发喉痹，必先三日，胸膈不利，脉弦而数。治宜先去风痰，后解热毒。虚火，或饮食太过，或因忿怒，或因色欲，火痰上攻，咽喉干燥，必二便如常，少阴脉微虚。治宜补虚降火。【谔按：此补字宜看得活。】凡用药不可纯用寒凉，取效目前。【谔按：早用寒凉，炉焰之火虽熄，灰中尚有余火也。】盖上热未除，中寒复起，毒瓦斯乘虚入腹，胸前高起，上喘下泄，手足指甲青黑色，七日以后，全不进食，口如鱼口者死。治喉症最忌发汗，误人不浅，如针出血，即汗之之义。若寒伤于肾，及帝中肿者，尤不宜针，至如内伤虚损，咽喉失音，无法可疗。喉症初发，一日即见寒战，战后身凉，口不碎，又无重舌，或二便俱利，不可认作热症，此上盛下虚，其痰不可提尽，此痰即津液所化，只宜消降，亦不可太降，其与热症乳蛾、HT 舌之痰毒肿一处，以消尽毒痰而愈者不同。若提尽，则津竭神枯，必死。须以吹药，或用灯草取嚏，使喉一通，即服煎剂。第一剂，发散和解。第二剂，养阴温补。设三四日后。再发寒战，或心痛、骨痛、脚痛、等症，皆属难治。发时牙关紧闭，喉舌俱胀，口碎而臭，或有重舌，及舌有黄屑。发后，下午再发寒热，二便闭寒，即作热症。【谔按：天气弥漫郁蒸，地道必不能通，所以果属热症，大便必坚。】芩连败毒散主之，此亦易愈之症。如渐至三四日后，而寒热者，虽凶亦不为患。惟牙关反不紧闭，唇不肿，口不臭，又无表热者，难治。舌、以筋押之，其色雪白，起筋即紫红色，此血肉已死。（原注：舌押之即白，未必为死也。）然口臭者，或有可生。【谔按：胃气尚存，故得上熏于喉而为臭，其毒有向外出之机也。】若口渴气急，痰多而稠，如桃胶者，则死期已速。一颈具红肿者，亦危症也。面带紫色，面青带白，神气虚者，俱难救，不语者死。略能语者，尚有可生之机。面色无神，喜坐低处，难治。喉花为帝中，性命所关，舌下紫筋为舌系，下通于肾，白肿不治，伤之即死。凡治不可不审之。

　　卷上　辨症

　　论缠喉风不宜过用涤痰

　　凡缠喉风，及一切喉症，去痰太多，则内必虚。如阴症伤寒一般，必用人参，少加肉桂，导火归元，方可医治。唇白者，不治。头面项肿者，无妨。如红肿至胸前，难治，因毒瓦斯攻心也。（原注：红肿至胸前，余父曾治谢姓客，前剂中用护心散而愈。若不用此，毒归于心，笑不休而死。）无痰者不治。痰去太多，则精神已竭，病虽似好，饮食如常，不知者，以为全愈，殊不知少顷即发，脉细即死。如未谵语，急用人参可救。气急，不治。病久寒战骨痛，不治。寒战一日外，即死。唇如胡桃肉色，不治。酱色，亦不治。使病患与好人同坐，衣冠若无病者，【谔按：衣冠二字，不妥，宜易气色二字。】见其唇上，有如桃胶粘痰，不出一语者，即刻死矣。唇如朱红漆色，不语者，医至，终日，即能语。【谔按：此与转筋同意。】先寒热而后发症者，极重。如寒热同喉症齐发者，亦重，然不致死，此骤发而言也。【谔按：凡喉症之属于阴虚者，皆由相火不潜，而真阴漓散也。治宜用导龙归海法，据其窟宅而招之，非寻常感受风热之喉症可比。】又喉症有渐发骤发二端，渐发者多活，骤发者多死。渐发者轻，骤发者重。然骤发即治，亦不致死。渐发失治，亦多致死。此是喉症总纲吃紧之论。

　　卷上　类证

　　（一）乳蛾

　　有单有双，有连珠，多因酒色过度，郁结而生。初起，一日疼，二日红肿，三日有形。

　　如有细白星者，若发寒热，即飞蛾之凶症也。四日凶势定，治之，四五日可愈。其症生于喉旁，左属心，右属肺。又云：在右者为喉，肺病，因气而得。在左者为咽，胃病，因食热毒而生。一边者单，二边者双，二星上下相连，状如缠袋，又如蚕茧子样者，为连珠，单者轻双者重，连珠者更重，发寒热者凶。若伤寒后，患蛾及闭者，不治。又有急者，旦发暮死。又有慢蛾风，四五日可治。又血蛾，用银针挑破血泡，即愈。【谔按：甲寅秋，张兰章夫人，痰凝气滞，木郁不达，近感风邪，包裹里热，蕴而不化，咽喉偏右白腐头痛，咳而无痰，单乳蛾之凶症也。脉细弦，苔白，用宣肺疏气化痰清热法，炒荆芥、桑叶、杭菊、杏仁、连翘、象贝母、广郁金、制香附、黑山栀、朱赤苓、生决明、蛤壳、白蒺藜、薄荷叶、玉桔梗为方，外吹，用师授中白散、柳华散，合冰梅丹，一剂霍然，（中白散诸方，另载于增录一束内

　　卷上　类证

　　（二）喉菌

　　因忧郁过思，血热气滞而生，妇人多患之，状如浮萍，略高而浓，紫色，生于喉咙两旁，难求速愈，轻则半月，重则月余。治者要得法，患者须守戒，忌口戒欲，并一切毒物。【谔按：此症如四七、乌沉、二陈、半、贝、旋复花汤，及逍遥丸之类，均可选用。】

　　卷上　类证

　　（三）蚁毒

　　项下忽肿一块，渐延至颈，偶破，出水碗许，烂久不合。此因食中偶食毒蚁所生，故名之。初起者，易治，久者难痊。

　　卷上　类证

　　（四）喉癣

　　此虚火上炎，肺受燥热，致攻喉间，生红丝，如哥窑纹，又如海棠叶背纹。干燥妨食，或痛或痒，虽不丧命，亦难速愈，如用药迟延，不守戒忌，必生重症。久则失音不救，劳症多患之。【谔按：凡患喉症，均当忌口戒欲。前于师处临诊，见有一石姓女者，患咽痛，经师治愈后，忽一日复来诊，猝然失音，帝丁红肿，诊脉尺大而浮，知其不戒欲之故。乃用养阴摄纳至。实非喉癣症，积习之陋，可嗤可叹。】

　　卷上　类证

　　（五）塞喉风

　　喉痹叙毒，痰涎稠实，而发寒热，关上可治，关下难治。【谔按：塞喉风纯系痰气阻塞，用余自制霹雳针开关，继用中白乌牛散及柳华秘药吹之。内服以涤痰通便为要。】

　　卷上　类证

　　（六）喉痈

　　因过食辛辣炙爆，浓味醇酒，感热而发，或七情郁结而生，皆属肺病。（景华按：林佩琴云：胃大肠二经，喉间无形，但红肿而痛，重者亦发寒热，头疼四五日可愈。有白星者为蛾。无星者名痈。）

　　卷上　类证

</div>
    <div class="pagination">
<span class="current-page">1</span><a href="重订囊秘喉书_page2.html">2</a><a href="重订囊秘喉书_page3.html">3</a><a href="重订囊秘喉书_page4.html">4</a><a href="重订囊秘喉书_page5.html">5</a><a href="重订囊秘喉书_page6.html">6</a><span>...</span><a href="重订囊秘喉书_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
