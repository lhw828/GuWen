<!DOCTYPE html>
<html>
<head>
    <meta charset="UTF-8">
    <title>医学入门 - 第 10 页/共 202 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医学入门 - 第 10 页/共 202 页</h1>
    <div class="content">　　幸灵者 西晋豫章建昌人。父母乡人，初以为痴，后有灵术济人，不取报谢。长不娶妻。及受货赂娶妻，蓄车马奴婢，其术稍衰。

　　葛洪 字稚川，号抱朴子，丹阳句容人。少贫，躬自伐薪以贸纸笔，抄书诵习，以儒学知名。性寡欲，无所爱玩，闭门却扫，不妄交游。惟寻书问义，不远千里，期于必得，遂究典籍，博文深浩，江左绝伦。仕晋为勾漏令，善为政治，后陷于罗浮山，尤其神仙导引之法。着《金匮药方》、《肘后救卒方》、《备急方》。

　　单道开 东晋敦煌人。有禅学，疗目疾颇验，赞曰：马明、龙树。

　　陶弘景 字通明，丹阳秣陵人。十岁得葛洪《神仙传》，昼夜研寻，便有养生之志；既长，辞相禄挂冠神武门，隐于茅山中。梁武帝即位，书问不绝，谓山中宰相，年逾八十而有壮容。注《本草效验方》、《肘后百一方》。

　　陆法和 梁时辞刺史，隐于江陵百里洲，信道术，采药疗人。

　　李筌 号少室山达观子，唐人。于嵩山虎口岩石壁得《黄帝素问阴符经》，本题云魏道士寇谦之传诸名山，至骊山老姥传其说。

　　马湘 字自然，唐之杭州盐官县人。世为县吏，湘独好经史，攻文学，善诗，有神术，治病以竹杖打之，应手便愈。

　　卖药翁 唐人，不知姓名。有自童稚见之，迨于幕齿，复见其颜状不改。常提一葫芦卖药，人告疾求医，得钱不得钱悉与之，或无疾戏而求药，得必失之。尝骂人曰：有钱不买药吃，尽作土馒头去。人莫晓其意，益笑之。后于长安卖药，抖擞葫芦已空，内只有一丸出，极大有光明，安在掌中，无人肯买，遂自吃，腾空而去。

　　日华子 宋开宝中明人。不着姓氏，但云日华子，撰《诸家本草》。

　　王怀隐 宋州睢阳人。初为道士，善医为翰林医官。宋太宗时，吴越遣子惟浚入朝被疾，诏公视之得愈。

　　与陈承、裴宗元、陈师文同着《太平圣惠方》。

　　许逊 字敬之，为旌阳令。郡中大疫，乃以所授神方拯治之，沉 之病，亦无不痊者。

　　施芩 字太王，沛郡人，旌阳弟子，善治疗之术。

　　萨守坚 蜀西河人。少学医，误用药杀人，遂弃医，学虚静张天师及建昌王拱宸、福州林灵素三人道法，有咒枣之术，治病如神，称曰真人。

　　李  字孟言，国朝钱塘人，号樗散生。善为诗，卖药金陵市，咸称其为知道者。

　　韩  号飞霞道人，国朝蜀之泸州人。本将家子，弘治成化时少为诸生，因不第，褫缝掖，往峨眉诸山访医，升庵杨太史称之曰：真隐世传道人也。《医通》二卷，特其土苴云耳。

　　卷首　集例

　　原道统说（纂《绀珠经》）

　　大哉医乎，其来远矣！粤自混沌既判，洪荒始分，阳之轻清者，以气而上浮为天；阴之重浊者，以形而下凝为地。天隆然而位乎上，地 然而位乎下。

　　于是阳之精者为日，东升而西坠；阴之精者为月，夜见而昼隐。两仪立矣，二曜行焉。于是玄气凝空，水始生也；赤气炫空，火始生也；苍气浮空，木始生也；素气横空，金始生也； 气际空，土始生也。五行备，万物生，三才之道着矣。是以惟人之生，得天地之正气，头圆象天，足方象地，天有阴阳，人有气血；天有五行，人有五脏。盖葛天氏之民，巢居穴处，茹毛饮血，动作以避其寒，阴居以避其暑，大朴未开，何病之有？迨夫伏羲氏占天望气而画卦，后世有《天元玉册》，目为伏羲之书者，乃鬼臾区十世口诵而传之也。神农氏尝百草，一日而七十毒，厥后本草兴焉。黄帝垂衣裳而天下治，与岐伯天师更相问难，上推天文，下穷地理，中极民瘼，《内经》自此而作矣，此经既作，民之有疾，必假砭针以治其外，汤液以疗其内，厥后大朴散而风化开，民务繁而欲心纵，灾 多端，非大毒、小毒、常毒、无毒之药，弗能蠲矣。医之大原，《素问》一书而已矣。二十四卷，八十一篇，其间推原运气之加临，阐明经络之标本，论病必归其要，处治各得其宜，井然而有条，粲然而不紊，若《天元纪大论》、《六元正纪大论》、《五常政大论》、《气交变大论》、《至真要大论》数篇，乃至精至微之妙道，诚万世释缚脱难，全真导气，拯黎元于仁寿，济羸劣以获安者之大典也。轩岐以下，代不乏人，扁鹊得其一二，演而述《难经》，皇甫士安次而为《甲乙》，杨上善纂而为《太素》，如全元起之解，启玄子之注，所谓源洁则流清，表端则形正，历代之明医也。独有汉长沙太守张仲景者，揣本求源，探微赜隐，取其大小奇偶之制，定君臣佐使之法而作医方，表里虚实，真千载不传之秘，乃大贤亚圣之资，有继往开来之功也。

　　汉唐以下，学人岂不欲涉其渊微之旨，矧《内经》之理深幽，无径可入，如巢元方之作《病源》书，孙思邈之作《千金方》，辞益繁而理愈昧，方弥广而法失真，《内经》之书，施用者鲜矣。及朱奉议宗长沙太守之论，编《南阳活人》之书，仲景训阴阳为表里，奉议解阴阳为寒热，差之毫厘，谬以千里，其活人也固多，其死人也不寡矣。幸而守真刘子《要旨论》、《原病式》二书既作，则《内经》之理，昭如日月之明；《直格》书、《宣明论》二书既作，则长沙之法，约如枢机之要。如改桂枝麻黄各半汤为双解散，变十枣汤为三花神佑丸，其有功于圣门也不浅矣。同时有张子和者，出明《内经》之大道，续河间之正源，与麻知几讲学而作《儒门事亲》之书，乃曰：吐中有汗，泻中有补，圣人止有三法，无第四法。乃不易之确论，至精之格言，于是有刘、张之派矣。

　　若东垣老人，明《素问》之理，宗仲景之法，作济拔萃十书以传于世，明脉取权衡规矩，用药体升降浮沉，是以有王道、霸道譬焉。至于丹溪朱氏，伤寒内伤杂病，无不精研，痰火奥义，犹其独得，宋太史濂谓其集医家之大成，诚哉是言也！迨及我朝修《大观本草》、制《铜人俞穴针灸经》、御赐《医方》等书，设太医以辅圣躬，立良医以佐王府，惠民药局以济民间天扎，其仁天下之心，宛与轩岐一揆而远迈汉唐。是以名医迭出，如陶节庵之伤寒，发仲景之所未发；薛己之外科，补东垣之未备；葛可久之内伤、钱瑛之小儿，亦无忝于丹溪。

　　昭代作人之功，其盛矣乎！后学知道统之自，则门径不差，而医道亦可近矣。故曰：知其要者，一言而终。

　　卷首　集例

　　阴骘

　　《永类钤方》、《体仁汇编》等书，皆载阴骘方论，何也？盖自古得医道之传者，皆以好生为心，不务声名，不计货利，不忌人识能，不论人恭慢，惟知救人之命，愈人之病而已。有此心胸，然后医可明可行，至于病久不痊，尤当恐惧修省，以自重其生，如虚损、痨瘵、痈疽、耳目废坏等症，皆天刑也，可不知所务乎？是以恪遵圣制，为说于后。

　　恒言医通仙道，半积阴功，然阴功可半积而已乎？我朝为善阴骘录者，阴功之大用也。

　　富或效其平 焚券，归外家葬友，嫁孤保孤，施药施棺，举丧助葬，赈贫赈饥，代偿代纳，还金还产。贵或效其雪冤理枉，活降出罪，洁狱禁溺，救灾兴利，贱则效其补敝屦，检漏屋。贫则效其习医救疾，娶瞽娶哑，放鹤放鱼，渡蚁疗鹊，倾囊活命。

　　孝顺事实录者，阴功之大本也。

　　生则效其养口养志，死则效其善继善述，常则效其问安视膳，变则效其格奸谕道。幼如陆绩怀橘，老如莱子戏斑。留继母如闵损单衣，事祖母如李密陈情。贫如子路负米，微如庾兖躬耕，保身如子春伤足，受责如伯瑜泣杖。他如代命代死，求母寻母，刻木庐墓，感盗感兽，息火退水，召祥致瑞，访药梦药，吮痈尝粪，不能枚举，历历可考，当置一册座右。

　　二书相为表里，本立用行，然后因微以显其着。虽一事一物之小，亦足以动天地，达鬼神，而福泽附应。

　　其所以教天下后世之心，至精至仁，宛如《周书》、《洪范》，先后一揆。盖孝顺事实，即《书》之惟天阴骘，彝伦攸叙也；为善阴骘，即《书》之曰食、曰货，利用浓生也；感应之速，身致显荣，庆流后裔，即《书》之曰寿、曰富、曰康宁，向用五福也。治教休美明白如此、宜乎家家谕而户户晓矣。奈何愚民泥于报应，而有意为善，每以汗血之财，而供无益之费，甚则身心受累，而亏名节者有之。高明浓于大伦，而轻忽细务，每逞意气之偏，而为自便之图，甚则妨物害众，而招咒咀者有之，皆非所以善体乎圣制也。

　　圣断明言，上自卿相，下至乞丐，皆可行之。但以利人为念，则日用间无非利人之事，如人渴则与之杯水，一物不正碍人足则为正之，皆方便事也。又曰：奖劝诱掖，使人为善，乃阴骘之至大者，何必专一分财与人惠哉？至于祸福感应，一毫不可先萌于心，乃气机自然而然之妙也。盖吾身未受中气以生之前，则心在于天，而为五行之运用；吾身既受中气以生之后，则天在吾心而为五事之主宰。一念之善，则不必其事之遂而后为吉也，即此与天相似，吉莫大焉，况积之久而休征以类应乎；一念之恶，则不必其迹之着而后为凶也，即此与天隔绝，凶莫甚矣，况积之久而咎征以类应乎。或曰：今之善者未必得福，恶者未必得祸，岂亦气数使然欤？殊不知数起于一，一即心之一念也。义之所当为而弗为者，非数之所能知也；义之所不当为而为者，亦非数之所能知也。故曰：《皇极》不言数，非数之所能尽也。善而未必得福，必其偶合于善，而不足以格乎天也；恶而未必得祸，必其偶陷于恶，而未至于通乎天也。否则福善祸淫万古，此天道也，何独于今而疑之？惟其不屑屑然以显露，而后有玩天理而不勇于为善者矣；惟其恒恢恢乎而不漏，而后有畏天威而不终于为恶者矣；惟其循环而无穷，变化而莫测，而后有乐善君子，虽处拂逆之境，无怨尤之作，盖深信夫天意之有在，而人事之所以当修也。吁！人不知之善为大善，人不知之恶为大恶，人不知而己独知，天乎？人乎？故曰：祸福无不自己求之者，医学所系甚重，必寄妻子，托死生，而后可以语此。养生者亦必有此志操，故敢述所闻，以质诸同侪，相与共守乎圣制，非敢好为言论也。

　　卷首　集例

　　保养

　　医家既知修德，又当爱惜自己精神，医之难者难于此也。倘精神昏耗，察识必不能精，方药必不能尝，虽有济人之心，而势不能及也。若夫病有服药针灸不能效者，以其不知保养之方。古云：与其病后善服药，莫若病前善自防。是录《天真论》于前者，保养之原也；录《茹淡》、《阴火论》于中者，保养不过节食与色而已；更为说于后者，黜邪崇正，法颐之贞也。

　　卷首　集例

　　保养

　　黄帝曰：余闻上古春秋皆度百岁，而动作不衰，今年半百而动作皆衰者，时世异耶？人将失之耶？岐伯对曰：上古之人，其知道者，（一阴一阳之谓道。）法于阴阳，（阴阳者，万物之终始，死生之本，逆之则灾害生，从之则苛疾不起。）和于术数，（术者，阴阳所发；数者，阴阳节限也，和术数，即法阴阳也。饮食起居，随时安分而不纵欲是也。）饮食有节、起居有常，不妄作劳，（人身欲得小劳，则气血不滞，过则伤人。）

　　故能形与神俱，而尽终其天年，度百岁乃去。今时之人不然也，以酒为浆，以妄（作劳）为常，醉以入房，以欲竭其精，以耗散其真，不知持满，不时御神。（不知爱惜此身，如持盈满之器，惟恐其倾也：不能时时制御心神，如朽索之御六马。）务快其心（之所欲，）逆于（养）生（真）乐，起居无节，（房劳亦起居内事。）

　　故半百而（形神）衰也，夫上古圣人之教下也，皆谓之虚邪贼风，避之有时，恬澹虚无，真气从之，精神内守，病安从来？是以志闲而少欲，心安而不惧，形劳而不倦，气（血相）从以顺（行），各从其欲，皆得所愿，（志不贪，故所欲皆顺；心易足，故所愿必从；以不异求，故无难得也。）故美其食，（顺精粗也。）

　　任其服，（随美恶也。）乐其俗，（去倾慕也。）高下不相慕，其民故曰朴。（至无求也，是所谓心足也。）

　　是以嗜欲不能劳其目，淫邪不能惑其心，愚智贤不肖，不惧于物，（不惧为外物所夺。）故合于道，所以能年皆度百岁，而动作不衰者，以其德全不危也。（不纵情恣欲，涉于危险之地。）帝曰：人年老而无子者，材力尽耶？将天数然也？岐伯曰：女子七岁肾气盛，齿更发长；（老阳之数极于九，少阳之数极于七，女子为少阴之气，故以少阳数偶之，明阴阳气和，乃能生成其形体。）二七而天癸至，任脉通，太冲脉盛，月事以时下，故有子；（癸谓壬癸北方水，干名也。肾气全盛，冲任流通，天真气降，应时而下，故曰天癸，冲为血海，任主胞胎，月事调匀，故能有子。）三七肾气平均，故真牙生而长极；（真牙，牙之最后生者，牙齿为骨之余。）四七筋骨坚，发长极，身体壮盛；五七阳明脉衰，面始焦，发始堕；（阳明之脉气荣于面，故其衰也，面焦发堕。）六七三阳脉衰于上，面皆焦，发始白；（三阳之脉，尽上于头，故三阳衰则面皆焦，发始白，所以衰者，以其经月数泄脱之故。）七七任脉虚，太冲脉衰少，天癸竭，地道不通，（经水绝，是为地道不通矣。）故形坏而无子也。（血气不荣其自身形容，而况可生人乎。）丈夫八岁肾气实，发长齿更；（老阴之数极于十，少阴之数次于八，男子为少阳之气，故以少阴数配之。）二八肾气盛，天癸至，精气溢泻，阴阳和，故能有子；（男女有阴阳之质不同，天癸则精血之形亦异，阴静海满而去血，阳动应血而泄精，二者通和，故能有子。

　　《易》曰男女构精，万物生化，此之谓也。）三八肾气平均，筋骨劲强，故真牙生而长极；四八筋骨隆盛，肌肉满壮；五八肾气衰，发堕齿槁；（精无所养，故令发堕齿枯。）六八阳气衰竭于上，面焦，发鬓颁白；（阳气，阳明之气也。）七八肝气衰，筋不能动，天癸竭，精少，肾衰，形体皆极；八八齿发去。（落也。）肾者主水，受五脏六腑之精而藏之，故五脏盛乃能泻；（五脏各有精，随用而灌注于肾，此乃肾为都会关司之所，非肾一脏而独有精，故曰五脏盛乃能泻也。）今五脏皆衰，筋骨解惰，天癸尽矣，故发鬓白，身体重，行步不正，而无子耳。帝曰：有其年已老而有子者，何也？岐伯曰：此天寿过度，气脉常通，而肾气有余也。此虽有子，男不过尽八八，女不过尽七七，而天地之精气皆竭矣。（虽老而生子，子寿亦不能过天癸之数。）帝曰：夫道者，年皆百数，能有子乎？岐伯曰：夫道者，能却老而全角，身年虽寿，能生子也。

　　卷首　集例

　　保养

　　或问：《内经》谓精不足者，补之以味。又曰：地食人以五味。古者年五十食肉，子今年迈七十矣，尽却盐醯，岂中道乎？何子之神茂而色泽也？曰：味有出于天赋者，有成于人为者。天之所赋者，若谷菽菜果，皆冲和之味，有食人补阴之功，此《内经》所谓味也。人之所为者，皆烹饪调和偏浓之味，有致病发疾之毒，此吾子所拟味也。今盐醯之却，非真茹淡者，大麦与粟之咸，粳米、山药之甘，葱、韭之辛之类皆味也，子以为淡乎？予安于冲和之味者，心之收，火之降也；以偏浓之味为安者，欲之纵，火之胜也，何疑之有？《内经》又曰：阴之所生，本在五味。非天赋之味乎？阴之五宫，伤在五味。非人为之味乎？圣人防民之具，于是为备。凡人饥必食，彼粳米之甘而淡者，土之德也，物之属阴而最补者也。惟可与菜同进，《经》以菜为充者，恐于饥时顿食，或思虑过多，因致胃损，故以菜助其充足，取其疏通而易化，此天地生物之仁也。《论语》曰：肉虽多不使胜食气。

　　《传》曰：宾主终日百拜而酒三行，以避酒祸。此圣人施教之意也。盖谷与肥鲜同进，浓味得谷为助，其积之也久，宁不助阴火而致毒乎？故服食家在却谷者则可，不却谷而服食，未有不被其毒而横夭者也。彼安于浓味者，未之思耳。或又问：精不足者，补之以味，何不言补气？曰：味，阴也；气，阳也。补精以阴，求其本也。

　　故补之以味，若甘草、白术、地黄、泽泻、五味子、麦门冬之类，皆味之浓者也。《经》曰虚者补之，正此意也。上文形不足者，温之以气，温存以养，使气自充，气充则形完矣，故言温不言补。《经》曰劳者温之，正此意也，彼以热药温药，佐辅补药，名曰温补，非徒无益，而害之矣。吁，《局方》之不能求经旨也如此哉！

　　卷首　集例

</div>
    <div class="pagination">
<a href="医学入门_page9.html">上一页</a><span>...</span><a href="医学入门_page5.html">5</a><a href="医学入门_page6.html">6</a><a href="医学入门_page7.html">7</a><a href="医学入门_page8.html">8</a><a href="医学入门_page9.html">9</a><span class="current-page">10</span><a href="医学入门_page11.html">11</a><a href="医学入门_page12.html">12</a><a href="医学入门_page13.html">13</a><a href="医学入门_page14.html">14</a><a href="医学入门_page15.html">15</a><span>...</span><a href="医学入门_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
