<!DOCTYPE html>
<html>
<head>
    <meta charset="UTF-8">
    <title>医宗金鉴 - 第 40 页/共 424 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医宗金鉴 - 第 40 页/共 424 页</h1>
    <div class="content">　　方有执曰：必自愈者，言俟其经行血下，则邪热得以随血而俱出，犹之鼻衄红汗，故自愈也。盖警人勿妄攻，以致变乱之意。

　　林澜曰：伤寒发热者，寒已成热也。经水适来、则血室空虚，邪热乘虚入于血室。若昼日谵语，为邪客于府与阳争也。此昼日明了，暮则□语如见鬼状者。是邪不入府而入于血室与阴争也。阳盛□语宜下，此不可下者，犯胃气也。彼热入血结寒热者与小柴胡汤散邪发汗；此虽热入血室，而不留结，不可与发汗药、犯其上焦也。若热入胸□满如结胸者，可刺期门；此虽热入血室而无满结。不可刺期门，以犯其中焦也必自愈者，以经行则热随血去，血下则邪热悉除而愈矣。

　　血弱气尽，腠理开，邪气因入，与正气相抟，结于□下，正邪分争，往来寒热，休作有时，默默不欲饮食，藏府相连，其痛必下，邪高痛下〔一云：藏府相连，其病必下□膈中痛〕，故使呕也，小柴胡汤主之。

　　【注】

　　此详申上三条，妇人中风、伤寒，经水适来过多，以致血弱气尽，腠理不密，邪热之气乘虚入于血室，邪与正相抟，结于少阳之界，故邪结于□下也。邪正相争，争于阳则热，争于阴则寒，故往来寒热也；争已必衰，衰则止，故休作有时也；少阳病已入半里，将近厥阴，故默默不欲饮食也；少阳胆与厥阴肝相为表里，故曰：藏府相连也少阳之脉，下胸中，循□表；厥阳之脉，抵少腹，循□里，故其痛必及于□下也。

　　少阳之邪，从胸而下□，因胸而病及于□，故曰：邪高痛下也。邪从胸循□入里，里气上拒，故使呕也。仲景重出此条，仍主之以小柴胡汤者，使知法不外少阳，不必另从厥阴血室中求治也。

　　【集注】

　　喻昌曰：四条皆互文见意也。一云：经水适来，一云：经水适断。一云：七、八日热除，而脉迟身凉，一云：七、八日续得寒热，发作有时。一云：胸□下满，一云：邪气因入与正气相抟，结于□下。一云：如结胸状，一云：邪高痛下。一云：□语。一云：昼日明了，暮则□语如见鬼状。一云：如疟状，一云：往来寒热休作有时。一云：刺期门，一云：用小柴胡汤。一云：毌犯胃气及上二焦。皆互文以明大意，而自为注脚也。学者试因此而细绎全书，思过半矣。「如结胸状」四字，仲景当恐形容不尽重以藏府相连，邪高痛下之语，畅发病情。盖血室者冲脉也，下居腹内，厥阴肝之所主也。而少阳之胆与肝相连，府邪在上，藏邪在下，，胃口逼处二邪之界，所以默默不欲饮食，而但喜呕耳。期门者。肝之募也，随其实而泻之，泻肝之实也，又刺期门之注脚也。小柴胡汤，治少阳之正法也。毋犯胃气及上二焦，则舍期门、小柴胡汤更无他法矣。

　　呕而发热者，小柴胡汤主之（衍文，已见太阳中篇半夏泻心汤条上）。少阳病，欲解时，从寅至辰上。

　　【注】

　　寅、卯、辰、木旺之时也。经云：阳中之少阳，通于春气，故少阳之病，每乘气旺之时而解，经气之复，理固然也。

　　【集注】

　　魏荔彤曰：病在少阳，乘其正旺，如法治之，何病不已。

　　音切少去声涩音色嗢乙骨切腠音凑

　　卷二

　　辨太阴病脉证并治全篇

　　六气之邪，感人虽同，人受之而生病各异者，何也？盖以人之形有厚薄，气有盛衰藏有寒热，所受之邪，每从其人之藏气而化，故生病各异也。是以或从虚化，或从实化，或从寒化，或从热化。譬诸水火，水盛则火灭，火盛则水耗，物盛从化，理固然也。诚知乎此，又何疑乎？阳邪传阴，变寒化热，而遂以为奇耶？自后汉迄今，千载以来，皆谓三阴寒邪不传，且以伤寒传经阴邪，谓为直中，抑知直中乃中寒之证，非传经之邪耶！是皆未曾熟读仲景之书，故有此误耳！如论中下利腹胀满，身体疼痛者先温其里，乃攻其表，温里宜四逆汤，攻表宜桂枝汤，此三阳阳邪，传入太阴，邪从阴化之寒证也。如少阴病下利，白通汤主之，此太阴寒邪，传少阴之寒证也。如下利清谷，里寒外热，汗出而厥者，通脉四逆汤主之，此少阴寒邪传厥阴之寒证也。皆历历可据，岂得谓伤寒阴不相传，无阳从阴之化理乎？夫太阴湿土，纯阴之藏也，故病一入太阴，则邪从阴化者多，从阳化者少；从阴化者，如论中腹满，吐食，自利不渴，手足自温，时腹自痛，宜服理中四逆辈者是也；从阳化者，如论中发汗后不解腹满痛者，急下之，宜大承气汤；腹满大实痛者，宜桂枝加大黄汤主之者是也。盖脾与胃同处腹中，故腹满、腹痛两皆有之。然腹满为太阴主病，心下满为阳明主病其阳明亦有腹满者，以阳明腹满与热同化，故必有潮热、自汗、不大便之证，而不似太阴与湿同化，有发黄、暴烦、下利秽腐之证也。诚能更于腹之时痛，大实痛，腹满痛处，详审虚实，斟酌温下，则了无余义矣。故以此括之，自知太阴之要法也。

　　太阴之为病，腹满而吐，食不下，自利益甚，时腹自痛，若下之，必胸下结□。

　　【按】

　　吴人驹曰：「自利益甚」四字，当在「必胸下结□」句之下，其说甚是。若在「吐食不下」句之下，则是已吐食不下，而自利益甚矣。仲景复曰：若下之无所谓也。

　　【注】

　　太阴，脾经也，其脉布胃中，络于嗌。寒邪传于太阴，故腹满时腹自痛。寒邪循脉犯胃，故吐食不下，此太阴里虚，邪从寒化之证也，当以理中四逆辈温之。若腹满嗌干不大便，大实痛，始为太阴里实，邪从热化之证，当以桂枝加大黄汤下之矣。若以太阴虚寒之满痛，而误认为太阴实热之满痛而下之，则寒虚相抟，必变为藏结痞□及自利益甚矣。此太阴病全篇之提纲，后凡称太阴病者，皆指此证而言也。

　　【集注】

　　程应旄曰：阳邪亦有腹满，得吐则满去而食可下者，今腹满而吐，食不下，则满为寒胀，吐为寒格也。阳邪亦有下利腹痛，得利则痛随利减者，今下利而时腹自痛，则利为寒利，痛为寒痛也。曰胸下阴邪结于胸下之阴分，异于阳邪结胸之在胸，且按之而痛也。曰结□，无阳以化气则为坚阴，异于痞之濡而耎也。彼皆阳从上陷而阻留，此则阴从下逆而不归，寒热大别也。

　　吴人驹曰：自利有时，而腹自痛，非若积蓄而常痛者，若以诸痛为实，从而下之，其满益甚，必令胸下皆为结□，而自利益甚矣。

　　伤寒四、五日，腹中痛，若转气下趋少腹者，此欲自利也。

　　【注】

　　伤寒四、五日，邪入太阴之时也。腹中痛，若不转气下趋者，属阳明也。今腹中痛转气下趋少腹者，乃太阴欲作自利之候也。此仲景示人不可以诸痛为实，而妄议下之意也。

　　【集注】

　　方有执曰：腹中痛转气下趋者，里虚不能守，而寒邪下迫也。

　　张璐曰：腹痛亦有属火者，其痛必自下而上攻。若痛自上而下趋者，定属寒痛无疑矣魏荔彤曰：此重在预防下利，而非辨寒热也。玩「若」字、「欲」字，可见其辨寒邪者，自有别法。

　　自利不渴者，属太阴，以其藏有寒故也，当温之，宜服四逆辈。

　　【注】

　　凡自利而渴者，里有热，属阳也。若自利不渴，则为里有寒，属阴也。今自利不渴知为太阴本藏有寒也，故当温之。四逆辈者，指四逆、理中、附子等汤而言也。

　　【集注】

　　程知曰：言太阴自利为寒，宜温者也。少阴属肾水，热入而耗其水，故自利而渴。太阴属脾土，寒入而从其湿，则不渴而利，故太阴自利当温也。

　　程应旄曰：三阴同属藏寒，少阴厥阴有渴证，太阴独无渴证者，以其寒在中焦，总与龙雷之火无涉。少阴中有龙火，底寒甚则龙升，故自利而渴；厥阴中有雷火，故有消渴。太阳一照雷雨收声，故发热则利止，见厥而复利也。

　　魏荔彤曰：「自利」二字，乃未经误下、误汗、误吐而成者，故知其藏本有寒也。

　　卷二\辨太阴病脉证并治全篇

　　理中圆方

　　人参白术甘草（炙）干姜各三两右四味，捣筛，蜜和为丸，如鸡子黄许大，以沸汤数合，和一丸，研碎温服之，日三、四，夜二服。腹中未热，益至三、四丸，然不及汤。汤法以四物，根据两数切，用水八升，煮取三升，去滓，温服一升，日三服。

　　加减法：若脐上筑者，肾气动也，去术加桂四两。吐多者，去术加生姜三两。下多者还用术；悸者，加茯苓二两。渴欲得水者，加术，足前成四两半。腹中痛者，加人参，足前成四两半。寒者，加干姜，足前成四两半。腹满者，去术加附子一枚。服汤后，如食顷，饮热粥一升许，微自温，勿发揭衣被。

　　【集解】

　　程应旄曰：阳之动，始于温，温气得而谷精运，谷气升而中气赡，故名曰理中，实以燮理之功，予中焦之阳也。盖谓阳虚即中气失守，膻中无发宣之用，六府无洒陈之功犹如斧薪失焰，故下至清谷，上失滋味，五藏凌夺，诸证所由来也。参、术、炙草所以守中州，干姜辛以温中，必假之以燃斧薪而腾阳气，是以谷入于阴，长气于阳上输华盖，下摄州都，五藏六府皆受气矣，此理中之旨也。若水寒互胜，即当脾肾双温，加之以附子，则命门益而土母温矣。白术补脾，得人参则壅气，故脐下动气吐多腹满，皆去术也。加桂以伐肾邪，加生姜以止呕也，加附子以消阴也。下多者湿胜也，还用术燥湿也。渴欲饮水，饮渴也，加术使饮化津生也。心下悸，停水也加茯苓导水也。腹中痛，倍人参，虚痛也。寒者，加干姜，寒甚也。

　　伤寒，本自寒下，医复吐下之，寒格，更逆吐下，若食入口即吐，干姜黄连黄芩人参汤主之。

　　【按】

　　经论中并无寒下之病，亦无寒下之文。玩本条下文，寒格更逆吐下，可知寒下之「下」字，当是「格」字，文义始相属。注家皆释胃寒下利，不但文义不属，且与芩、连之药不合。

　　【注】

　　经曰：格则吐逆，格者吐逆之病名也。朝食暮吐，脾寒格也；食入即吐，胃热格也。

　　本自寒格，谓其人本自有朝食暮吐寒格之病也。今病伤寒，医见可吐、可下之证，遂执成法，复行吐、下，是寒格更逆于吐下也，当以理中汤温其太阴，加丁香降其寒逆可也。若食入口即吐，则非寒格乃热格也，当用干姜、人参安胃，黄连、黄芩降胃火也。

</div>
    <div class="pagination">
<a href="医宗金鉴_page39.html">上一页</a><span>...</span><a href="医宗金鉴_page35.html">35</a><a href="医宗金鉴_page36.html">36</a><a href="医宗金鉴_page37.html">37</a><a href="医宗金鉴_page38.html">38</a><a href="医宗金鉴_page39.html">39</a><span class="current-page">40</span><a href="医宗金鉴_page41.html">41</a><a href="医宗金鉴_page42.html">42</a><a href="医宗金鉴_page43.html">43</a><a href="医宗金鉴_page44.html">44</a><a href="医宗金鉴_page45.html">45</a><span>...</span><a href="医宗金鉴_page41.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
