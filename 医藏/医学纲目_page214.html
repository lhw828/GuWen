<!DOCTYPE html>
<html>
<head>
    <meta charset="UTF-8">
    <title>医学纲目 - 第 214 页/共 379 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医学纲目 - 第 214 页/共 379 页</h1>
    <div class="content">　　主之。

　　浓朴（半斤）甘草大黄（各三两）大枣（十枚）枳实（五个）桂枝（三两）生姜（五两）上七味，以水一斗，煮取四升，温服八合，一日三服。呕者，加半夏五合。下利，去大黄。寒多者，加生姜至半斤。

　　上下胀诸方，盖本于经，所谓泄之则胀已之旨也。

　　〔丹〕治胀专主湿热，治法见前补虚行湿条。

　　〔垣〕诸腹胀大皆属于热论此乃八益之邪，有余之证，自天外而入，感风寒之邪，自表传里，寒变为热，作胃实腹病，日晡潮热，大渴引饮，谵语，是太阳阳明并大实大满者，大承气汤下之。少阳阳明微满实者，小承气汤下之。《内经》曰泄之则胀已，此之谓也。又热论云伤寒变为热，故下之不胀者，以明寒因寒用，故曰下之胀已，非阴盛生内寒，胃寒胀满之病。假令疟为胀满，亦有寒胀热胀，是天之邪气伤暑而得之。不即时发，至秋发者，何也？暑天当时助正气，故邪不能发。至秋暮，暑气衰绝，而疟病作矣。知其寒也，《局方》用交解饮子者是也。此天之邪气虽有余，病疟犹以为寒，况不足病为胀满者乎？是知腹胀多为寒病也。何以言之？《脉经》云：胃中寒则胀满。《灵枢经》云：夫饮食不节，起居不时，末传寒中。又云：腹胀满，胃脘当心而痛，上支两胁，膈咽不通，饮食不下，取胃之三里。又云：浊气在上，则生胀。《灵枢经》云：胀取三阳。三阳者，足太阳膀胱寒水为胀，与《内经》通评虚实论说：腹暴满，按之不下，取足太阳经络者，胃之募也。正同。又云：腹满胀，支膈胁，下厥上冒，过在太阴阳明。此乃胃中寒热郁遏也。又云：太阴之厥，则腹满胀，后不利，不欲食，食则呕不得卧。按《内经》所说寒胀多如此，老夫但略举其端。其病者不悟寒胀之多，一切胀满病作热治之，多用三花神佑丸，大黄、牵牛之类下之，或药病不相应，立致夭折。

　　由是论之，当从《灵枢》、《素问》乎？当从俗医胸臆之论乎？今立治中满胀寒胀一方，热胀一方，评而用之，使上下分消其气可也。（中满分消汤治寒胀，分消丸治热胀，二方并见后条。）〔《灵》〕胃中寒，则腹胀。胃中寒，肠中热，则胀而且泄。（师传篇）适寒凉者胀，下之则胀已。（五常政论东垣沉香海金沙丸方见脉实篇。）阴并于下则足寒，足寒则胀也。（厥论）〔垣〕浊气在上则生胀阴阳应象论云：清气在下，则生飧泄；浊气在上，则生胀，此阴阳反作病之逆从也。夫胀者，以寒热温凉论之，此何胀也？曰：此饮食失节为胀，乃受病之始也。湿热亦能为胀，右关脉洪缓而沉弦。脉浮于上，是风湿热三脉相合而为病也。是脾胃之令不行，阴火亢甚，乘于脾胃，盛则左迁而阳道不行，是六腑之气已绝于外。火盛能令母实，风气外绝。风气外绝者，是谷气入胃，清气营气不行，便是风气也，异呼同类，即胃气者是也。经云：虚则兼其所胜。土不胜者，肝之邪也，是脾胃之土不足，木火大胜者也。经云：浊阴出下窍，浊阴走五脏，浊阴归六腑，浊阴归地。此平康不病之常道，反此则为胀也。阴阳论云：饮食不节，起居不时者，阴受之，阴受之则入五脏，入五脏则胀闭塞。调经篇云：下脘不通，则胃气热，热气熏胸中，故内热。下脘者，幽门也。人身之中，上下有七冲门，皆下冲上也。幽门上冲吸门，吸门者，会厌也。冲其吸入之气，不得下归于肾，肝为阴火动相拒，故咽膈不通，致浊阴之气不得下降，而大便干燥不行，胃之湿与客阴之火俱在其中，则腹胀作矣。治在幽门，使幽门通利，泄其阴火，润其燥血，生益新血。幽门通利，则大便不闭，吸门亦不受邪，其膈咽得通，满腹胀俱去，是浊阴得下归地矣。故经曰：中满者泻之于内，此法是也。

　　沉香交泰丸治浊气在上，中扰清阳之气，郁而不伸，以为腹胀，服之以利为度。（方见前。）上治脉洪、便结而胀。

　　范天秩郎中之内，八月中先因劳役饮食失节，加之忧思气结，病心腹胀满，旦食则不能暮食，两胁刺痛，诊其脉弦而细。至夜浊阴之气当降而不降，胀尤甚。大抵阳主运化，饮食劳倦，损伤脾胃，阳气不能运化精微，聚而不散，即为胀满。先灸中脘，乃胃之募穴，引胃中生发之气，上行阳道，后以顺气汤助之，则浊阴之气，自此而降矣。

　　木香顺气汤

　　治浊气在上，则生胀。

　　木香苍术草豆蔻（面裹煨。各三分）浓朴（制，四分）青皮（一钱）益智陈皮泽泻白茯苓（去皮）半夏干姜吴茱萸（汤泡。各二分）当归人参（各五分）升麻柴胡（去芦。各一分）《内经》曰：留者行之，结者散之。以柴胡、升麻之苦平，行少阳阳明二经，发散清气，营运阳分为君。以生姜、半夏、草豆蔻、益智仁之甘辛大热，消散中寒为臣。以浓朴、木香、苍术、青皮之辛苦大温，通顺滞气；以陈皮、当归、人参辛甘温，调和荣卫，滋养中气；浊气不降，宜以苦泄之，吴茱萸之苦热泄之者也；气之薄者，为阳中之阴，茯苓甘平，泽泻咸平，气薄引浊阴之气自上而下，故以为佐。气味相合，散之泄之，上之下之，使清浊之气各安其位也。

　　上咀，都作一服，水二盏，煎至一盏，去渣温服，食前。忌生冷硬物。

　　上治脉弦细、胁痛而胀。

　　中满分消汤

　　治中满寒胀、寒疝，大小便不通，阴躁足不收，四肢厥逆，食入反出，下虚中满，腹中寒，心下痞，下焦躁寒沉厥，奔豚不收，二服愈。

　　黄（五分）益智半夏（各三分）川乌（一分）吴茱萸草豆蔻（各五分）人参木香青皮当归黄连（各二分）浓朴（五分）茯苓泽泻生姜麻黄（不去节。各二分）升麻（三分）柴胡梢干姜荜澄茄（各二分）黄柏（五分）上锉如麻豆大，作一服，水二盏，煎至一盏，去渣稍热服，食前。大忌房劳、酒、面、生冷、硬物、油腻。

　　〔丹〕治大人小儿，因食果子多而腹胀气急者。肉桂细米饭丸，绿豆大。每服十丸，小儿五粒，热水下。（《经验方》）〔垣〕《灵枢经》云：腹满大便不利，上走胸臆，喘息喝喝然，取足少阴。取者，泻也。宜以辛热散之。

　　良姜肉桂益智草豆蔻仁浓朴升麻甘草独活（使）黄柏（少许引用）又方桂枝桔梗人参青皮（少许）陈皮良姜白术泽泻吴茱萸四肢湿肿，宜缪刺。先泻其血结，后调其真经。（谓刺去其血结是也。）〔《千》〕治心腹胀满短气。以草豆蔻一两，去皮为细末。生姜汤调下五分。

　　〔垣〕太阴所至为蓄满辨云：脾为阴中之太阴。又云：脾为阴中之至阴，乃为坤元亘古不迁之土。天为阳，火也。地为阴，水也。在人则为脾，同阴水之化。脾有余则腹胀满，食不化，故无阳则不能化五谷，脾盛乃大寒为胀满。故《脉经》云：胃中寒则胀满。大抵此病皆水气寒湿为之也。治宜大辛热之剂，必愈。然亦有轻重。

　　木香塌气丸

　　治中满腹胀，下焦虚损者。

　　萝卜子（炒）陈皮（去白。各五钱）胡椒（二钱）草豆蔻（面裹，煨）木香青皮（各一钱）蝎梢（去毒，二钱半）上为细末，水调为丸，如桐子大。每服三十丸，温米饮下。忌油腻，服白粥百日，重者一年。小儿丸如麻子大。桑白皮汤下十丸，日三服。大人阴囊洪肿冰冷，须用青盐、干姜、白面各三钱，水和膏摊纸上涂贴。

　　诸胀腹大，皆为热。（全文见诊。）诸病有声，鼓之如鼓，皆属于热。

　　〔垣〕

　　中满分消丸

　　治中满热胀、鼓胀、气胀、水气胀、大热胀，有寒者不治。

　　黄芩（炒）黄连（各五钱。炒）姜黄白术人参（去芦）甘草（炙）猪苓（去皮。各一钱）白茯苓（去皮）砂仁（各二钱）枳实（炒黄）半夏（汤泡。各五钱）干姜（二钱）浓朴（去皮，炒，一两）知母（炒，四钱）泽泻（二钱）陈皮（三钱）上共为细末，水浸蒸饼为丸，如桐子大。每服一百丸，焙干，白汤下，食后。寒因热用，故焙服。

　　〔丹〕有第二小娘，食积挟湿，手足生疮，腹满面浮，口渴食少，膈满，小便少，大便实。

　　大腹皮干葛（各二钱）黄芩（五钱）陈皮（五钱）浓朴（三钱）川芎（三钱）炙甘（一钱）白术（一两）木通（半两）姜三片，煎服。

　　南二孺人，面浮肚胀。

　　苍术（五钱）黄柏（三钱，炒）白术（两半）陈皮（一钱）木通（二钱）川芎（五分）滑石（炒，钱半）甘草（二钱，炙）浓朴（五分）裴孺人，年五十二岁，气上膈满，食少，此积热生湿。诊得左三部涩小，右三部微数，重取稍大。喜得无弦脉，为可治之病。

　　白术（一两）青皮（三钱）陈皮浓朴（各五钱）大腹皮（二钱）片芩（炒）木通（五钱）苏梗川芎（各三钱）桂枝（三钱）甘梢（一钱半）分十帖。姜二片，煮饮之。煎渣之汤下保和三十丸。

　　〔《经》〕患腹胀满夯闷。掘山栀根少许，煎水调一盏服。女人血气腹肿，以山栀根末三钱，热酒空心服之。

　　〔仲〕寸口脉迟而涩，迟则为寒，涩则为血不足。跗阳脉微而迟，微则为气，迟则为寒。寒气不足，则手足逆冷，手足逆冷则营卫不利，营卫不利则腹满肠鸣相逐，气转膀胱，荣卫俱劳。阳气不通即身冷，阴气不通即骨寒。阳前通则恶寒，阴前通则痹不仁。阴阳相得，其气乃行，大气一转，其气乃散。实则失气，虚则遗尿，名曰气分。

　　气分，谓气不通利而胀；血分，谓血不通利而胀，非胀病之外又别有气分、血分之病也。盖气血不通利，则水亦不通利而尿少，尿少则腹中水渐积而为服。但气分，心下坚大而病发于上；血分，血结胞门而病发于下。气分先病水胀后经断；血分先经断后病水胀也。（血分治法，见水腹胀门。）腹满胀，支膈胁，下厥上冒，过在足太阴、阳明。（全文见治虚实条。）〔《素》〕太阴所谓病胀者，太阴子也。十一月，万物气皆藏于中，故曰病胀。（脉解篇）上脾胃胀，治法见前补虚行湿条诸方是也。

　　肾气实则胀。（全文见治虚实条。）二阴一阳，发病善胀，心满善气。（全文见诊病传变。）运气胀有七：一曰湿助脾盛而胀。经云：诸湿肿满，皆属脾士。又云：岁土太过，甚则饮食中满。又云：岁土不及，湿乃大行，民病肿满。又云：土郁之发，民病心腹胀满，肠鸣。又云：太阳司天，寒气下临，湿气变物，水饮内蓄，中满不发，甚则肿，治以诸热是也。

　　二曰风攻脾虚而胀。经云：厥阴在泉，风淫所胜，病腹胀，治以辛凉是也。

　　三曰寒胀。经云：水太过曰流衍。流衍之纪，其病胀。又云：岁水太过，寒气流行，甚则腹大胫肿。又云：水郁之发，民病痞坚腹满。又云：太阳之胜，皮肤痞肿腹满。又云：太阴司天之政，民病寒湿腹满，身肿。

　　三之气，感于寒湿，民病肿胸腹满，治以诸热是也。

　　四曰燥胀。经云：阳明之复，腹胀而泄，治以温剂是也。

　　五曰寒郁热于中而胀。经云：阳明司天之政，初之气，寒雨化，其病中热胀。又云：太阳司天之政，二之气，大凉反至，火气遂抑，民病气郁中满是也。

　　六曰寒热相搏而胀。经云：少阴司天之政，水火寒热接于气交，民病腹胀大。又云：太阴司天之政，四之气，寒风晓暮，蒸热相搏，民病心腹满热胪胀，甚则肿是也。

　　七曰火郁之发胀。经云：火郁之发，民病胁腹、胸背、面首、四肢胪胀是也。

　　〔梅〕治腹满不能服药导引方。取独蒜煨熟，去皮，纳下部，冷即易。

　　〔《灵》〕黄帝曰：脉之应于寸口，如何而胀？岐伯曰：其脉大坚以涩者，胀也。黄帝曰：何以知脏腑之胀也？岐伯曰：阴为脏，阳为腑。黄帝曰：夫气之令人胀也，在于血脉之中耶？脏腑之内乎？岐伯曰：二者皆存焉，然非胀之舍也。黄帝曰：愿闻胀之舍？岐伯曰：夫胀者，皆在于脏腑之外，排脏腑而郭胸胁，胀皮肤，故命曰胀。黄帝曰：脏腑之在胸胁、腹里之内也，若匣匮之藏禁器也。各有次舍，异名而同处。一域之中，其气各异，愿闻其故？岐伯曰：夫胸腹，脏腑之郭也。膻中者，心主之宫城也。胃者，太仓也。咽喉小肠者，传送也。胃之五窍者，闾里门户也。廉泉玉英者，津液之道也。故五脏六腑者，各有畔界，其病各有形状。黄帝曰：愿闻胀形？岐伯曰：夫心胀者，烦心短气，卧不安。（《甲乙经》云：心输主之，亦取列缺。）肺胀者，虚满而喘咳。（《甲乙经》云：肺输主之，亦取太渊。）肝胀者，胁下满而痛引小腹。（《甲乙》云：肝俞主之，亦取太冲。）脾胀者，善哕，四肢烦，体重不能胜衣，卧不安。（《甲乙》云：脾俞主之，亦取太白。）肾胀者，腹满引背，央央然腰髀痛。（《甲乙》云：肾俞主之，亦取太溪。）胃胀者，腹满，胃脘痛，鼻闻焦臭，妨于食，大便难。（《甲乙》云：中脘主之，亦取章门。）大肠胀者，肠鸣而痛濯濯，冬日重感于寒，则飧泄不化。（《甲乙》云：天枢主之。）小肠胀者，少腹胀，引腰而痛。（《甲乙》云：中主之。）膀胱胀者，少腹满而气癃。（《甲乙》云：曲骨主之。）三焦胀者，气满于皮肤中，轻轻然而不坚。（《甲乙》云：石门主之。）胆胀者，胁下痛胀，口中苦，善太息。（《甲乙》云：阳陵泉主之。）凡此诸胀者，其道在一，明知逆顺，针数不失。泻虚补实，神去其室，致邪失正，真不可定，粗之所败，谓之天命。补虚泻实，神归其室，久塞其空，谓之良工。黄帝曰：胀者焉生？何因而有？岐伯曰：卫气之在身也，常然并脉，循分肉，行有逆顺，阴阳相随，乃得天和。五脏更始，四时循序，五谷乃化。然后厥气在下，荣卫留止，寒气逆上，真邪相攻，两气相搏，乃合为胀也。荣气循脉，卫气逆为脉胀；卫气并脉，循分为肤胀。三里而泻，近者一下，远者三下，无问虚实，工在疾泻。（“荣卫循脉”至此三十九字，原误在“病各有形”之下，“黄帝曰：愿闻”之上。

　　有，“三里而泻”之上，当有脱简。《甲乙》云：凡五脏六腑之胀皆取三里，三里者胀之要穴也。）黄帝曰：善。

　　何以解惑？岐伯曰：合之于真，三合而得。帝曰：善。黄帝曰：胀论言无问虚实，工在疾泻，近者一下，远者三下。

　　今有其三而不下者，其过焉在？岐伯曰：此言陷于肉肓，而中气穴者也。不中气穴，则气内闭，针不陷肓，则气不行，上越中肉，则卫气相乱，阴阳相逐。其于胀也，当泻不泻，气故不下。三而不下，必更其道，气下乃止，不下复始，可以万全，乌有殆者乎？其于胀也，必审其脉，当泻则泻，当补则补，如鼓应桴，恶有不下者乎。（胀论篇）刺灸胀有七法：其一取血络。经云：肤胀，先取胀之血络是也。

　　其二取胃。经前篇胀论所谓三里而泻，近者一下，远者三下，无问虚实，工在疾泻，是其一法也。又云：胃者水谷之海，其输上在气街，下至三里。水谷之海有余则腹满，审守其输，调其虚实。又云：胃病者，腹胀，取之三里也。又云：胃足阳明之脉，是动则病贲响腹胀。胃中寒则胀满，视盛虚热寒陷下取之。是胀病大法，皆泻胃穴三里也。

　　其三取脾。经云：腹满食不化，腹响响不能大便，取足太阴。又云：脾足太阴之脉，是动病腹胀嘻噫。视盛虚热寒陷下取之。又云：脾虚则腹满，肠鸣飧泄，取其经太阴、阳明、少阴血者。又云：足太阴之别，名曰公孙，去本节之后一寸，别走阳明。其别者入络，肠胃虚则鼓胀。取之所别也，是胀之虚者，多补足太阴脾穴也。

</div>
    <div class="pagination">
<a href="医学纲目_page213.html">上一页</a><span>...</span><a href="医学纲目_page209.html">209</a><a href="医学纲目_page210.html">210</a><a href="医学纲目_page211.html">211</a><a href="医学纲目_page212.html">212</a><a href="医学纲目_page213.html">213</a><span class="current-page">214</span><a href="医学纲目_page215.html">215</a><a href="医学纲目_page216.html">216</a><a href="医学纲目_page217.html">217</a><a href="医学纲目_page218.html">218</a><a href="医学纲目_page219.html">219</a><span>...</span><a href="医学纲目_page215.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
