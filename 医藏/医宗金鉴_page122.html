<!DOCTYPE html>
<html>
<head>
    <meta charset="UTF-8">
    <title>医宗金鉴 - 第 122 页/共 424 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医宗金鉴 - 第 122 页/共 424 页</h1>
    <div class="content">　　此承上条详申风水之证脉也。寸口脉沉而滑，中有水气之诊也；面目肿大，中有水气之证也。有寒者，其脉沉迟，则为石水也。有热者，其脉沉滑，名曰风水也；视其人之目胞上微拥似蚕，如新卧起之状，人迎颈脉动甚，时欬，按其肿之手足，陷而不起者，皆风水之证也。

　　【集注】

　　赵良曰：『内经』云：脉沉曰水，脉滑曰风，面肿曰风，目肿如新卧起之状曰水，颈脉动，喘欬曰水。又肾风者，面跗庞然，少气时热，其有跗肿者，亦曰本于肾，名风水。皆出『内经』也。

　　程林曰：沉者就下之性，滑者流衍之象，故沉滑者，中有水也。面肿曰风，风郁于经则热，故面跗肿大有热，名曰风水。『内经』曰：诸有水者微肿，先见于目下也。水者阴也，目下亦阴也，腹者至阴之所居，故水在腹者，必使目下肿也。颈脉人迎脉也水邪干土，则颈脉动，水之本在肾，水之标在肺，故时时欬也。以手按其腹，随手而起，此属水胀，如按水囊者，必随手而起。今风水搏于手足，跗属肌肉之间，按而散之，猝不能聚，故陷下而不起也。

　　风水脉浮，身重，汗出恶风者，防己黄耆汤主之。腹痛加芍药。

　　【注】

　　此承上条风水，详申其证，以明其治也。风水之病，外风内水也。脉浮恶风者风也身重肿者水也。汗出表虚，故用防己黄耆汤，固表以散风水也。若腹痛加芍药、甘草以调中也。

　　卷三\水气病脉证并治第十五

　　防己黄耆汤方

　　（见湿病中）太阳病脉浮而紧，法当骨节疼痛，反不疼，身体反重而酸，其人不渴，汗出即愈，此为风水。恶寒者，此为极虚，发汗得之。渴而不恶寒者，此为皮水。身肿而冷，状如周痹，胸中窒不能食，反聚痛，暮躁不得眠，此为黄汗。痛在骨节，欬而喘，不渴者此为脾胀，其状如肿，发汗即愈。然诸病此者，渴而下利，小便数者，皆不可发汗

　　【按】

　　脾胀之「脾」字，当是「肺」字，是传写之□。发汗即愈之下，当有前条「越婢加术汤主之」七字。

　　【注】

　　此又详申风水、皮水、黄汗、肺胀四证之治法也。太阳病，谓头痛发热恶风也。脉浮而紧，似伤寒也，伤寒法当骨节疼痛，反不疼，身体反重而酸，面目浮肿，其人不渴非伤寒也，乃风水也，发汗汗出即愈也。若愈后而恶寒者，此为过于发汗，极虚得之，当补表阳，自可愈也。有是证渴而不恶寒，似传里也，但跗浮肿，其腹如豉，乃皮水也。有是证胸中窒反聚痛，不能食，暮躁不得卧，似里实也；但身肿而冷，麻木如痹，此为欲作黄汗也。痛在骨节，似伤寒也，但其状如水肿，欬喘不渴，此为肺胀也。以上四证，皆初病皮毛，状类伤寒，故均以越婢加术汤主之，发汗即愈也。若渴而下利，小便数者，则津液已夺，故不可发汗也。

　　【集注】

　　赵良曰：脾胀恐是「肺」字之误。『灵枢经』云：肺是动则病，肺胀满膨膨而喘欬也魏荔彤曰：其状如肿者，按其手足，未至陷而不起，故曰如肿，似肿而实非肿也。

　　尤怡曰：太阳有寒则脉紧，骨疼有湿则脉濡，身重有风则脉浮、体酸，此明辨也。今得伤寒脉，而骨节不疼，身体反重而酸，即非伤寒，乃风水外胜也。风水在表而非里故不渴，风固当汗，水在表者，亦宜汗，故曰：汗出即愈。然必气盛而实者，汗之乃愈，不然则其表益虚，风水虽解，而恶寒转增矣，故曰：恶寒者，此为极虚发汗得之。若其渴而不恶寒者，则非病风而独病水，不在皮外，而在皮中，视风水为较深矣其证身肿而冷，状如周痹。周痹者，寒湿痹其阳也，皮水为水气淫于肤也。胸中窒不能食者，寒袭于外，而气窒于中也。反聚痛，暮躁不得眠者，热为寒郁，而寒甚于暮也，寒湿外淫，必流关节，故曰：此为黄汗，痛在骨节。其欬而喘不渴者，水寒伤肺，气攻于表，有如肿病，而实同皮水，故曰：发汗则愈。然而诸病若渴而下利，小便数者，则不可谓水气当汗而概发之也。仲景丁宁之意，岂非虑人之津液先亡也哉！或问：风水外证骨节疼，此云骨节反不痛，身体反重而酸；皮水不渴，此云渴何也？曰：风与水合而成病，其流注关节者，则为骨节疼痛；其浸淫肌体者，则骨节不疼而身体酸肿，由所伤之处不同故也。皮水不渴者，非言皮水本不渴也，谓腹如□而不渴者，病方外盛而未入里，犹可发其汗也，此所谓渴而不恶寒者，所以别于风水之不渴而恶风也。

　　风水恶风，一身悉肿，脉浮不渴，续自汗出，无大热，越婢汤主之。恶风加附子。

　　【注】

　　此又承上条风水，互详其证而变其治也。风水之邪，全在表而不在里，故恶风一身悉肿，脉浮不渴也。初本无汗，身无大热，续自汗出而不恶风寒，表不虚也，故用越婢汤以发之。若恶风甚者，表阳虚也，前方加附子一枚，以补其在表之阳也。

　　卷三\水气病脉证并治第十五

　　越婢汤方

　　麻黄六两石膏半筋生姜三两甘草二两大枣十五枚右五味，以水六升，先煮麻黄，上去沫，内诸药，煮取三升，分温三服。恶风者，加附子一枚，炮。风水，加术四两。

　　皮水为病，四肢肿，水气在皮肤中，四肢聂聂动者，防己茯苓汤主之。

　　【注】

　　此承皮水互详其证，以明其治也。皮水之病，是水气相搏，在皮肤之中，故四肢聂聂□动也，以防己茯苓汤补卫通荣，祛散皮水也。

　　【集注】

　　沈明宗曰：此邪在皮肤而肿也。风入于卫，阳气虚滞，则四肢肿，经谓结阳者肿四肢即皮水也。皮毛受风气虚而肿，所谓水气在皮肤中，邪正相搏，风虚内豉，故四肢聂聂而动，是因表虚也。盖三焦之气，同入膀胱，而行决渎，今水不行，则当使小便利而病得除。故防己、茯苓除湿而利水，以黄耆补卫而实表，表实则邪不能容，甘草安土而制水邪，桂枝以和荣卫，又行阳化气而实四末，俾风从外出，水从内泄矣。

　　卷三\水气病脉证并治第十五

　　防己茯苓汤方

　　防己三两黄耆三两桂枝三两茯苓六两甘草三两右五味，以水六升，煮取二升，分温三服。

　　里水，越婢加术汤主之，甘草麻黄汤亦主之。

　　【按】

　　里水之「里」字，当是「皮」字，岂有里水而用麻黄之理？阅者自知，是传写之□。

　　【注】

　　皮水表虚有汗者，防己茯苓汤固所宜也。若表实无汗有热者，则当用越婢加术汤。无热者，则当用甘草麻黄汤发其汗，使水外从皮去也。

　　卷三\水气病脉证并治第十五

　　越婢加术汤方

　　于越婢汤中加术四两

　　卷三\水气病脉证并治第十五

　　甘草麻黄汤方

　　甘草二两麻黄四两右二味，以水五升，先煮麻黄，去上沫，内甘草，煮取三升，温服一升，重覆汗出不汗再服，慎风寒。

　　厥而皮水者，蒲灰散主之。

　　【按】

　　「厥而」二字，当是衍文。

　　【注】

　　水在皮肤，浸淫日久，必然腐溃而出水也，当以蒲灰散敷之，以燥水也。

　　卷三\水气病脉证并治第十五

　　蒲灰散方

　　（见消渴中）水之为病，其脉沉小，属少阴。浮者为风，无水虚胀者为气水，发其汗即已。脉沉者宜麻黄附子汤，浮者，宜杏子汤。

</div>
    <div class="pagination">
<a href="医宗金鉴_page121.html">上一页</a><span>...</span><a href="医宗金鉴_page117.html">117</a><a href="医宗金鉴_page118.html">118</a><a href="医宗金鉴_page119.html">119</a><a href="医宗金鉴_page120.html">120</a><a href="医宗金鉴_page121.html">121</a><span class="current-page">122</span><a href="医宗金鉴_page123.html">123</a><a href="医宗金鉴_page124.html">124</a><a href="医宗金鉴_page125.html">125</a><a href="医宗金鉴_page126.html">126</a><a href="医宗金鉴_page127.html">127</a><span>...</span><a href="医宗金鉴_page123.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
