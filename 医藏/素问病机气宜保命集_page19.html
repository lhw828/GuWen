<!DOCTYPE html>
<html>
<head>
    <meta charset="UTF-8">
    <title>素问病机气宜保命集 - 第 19 页/共 32 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>素问病机气宜保命集 - 第 19 页/共 32 页</h1>
    <div class="content">　　咳嗽论第二十一

　　论曰。咳谓无痰而有声。肺气伤而不清也。嗽是无声而有痰。脾湿动而为痰也。咳嗽谓有痰而有声。盖因伤于肺气。动于脾湿。咳而为嗽也。脾湿者。秋伤于湿。积于脾也。故内经曰。秋伤于湿。冬必咳嗽。大抵素秋之气宜清。若反动之。气必上冲而为咳。甚则动于脾湿发而为痰焉。是知脾无留湿。虽伤肺气而不为痰也。

　　有痰寒少而热多。故咳嗽者。非专主于肺而为病。以肺主皮毛。而司于外。故风寒先能伤之也。内经曰。五脏六腑。皆能令人咳。非独肺也。各以其时主之而受病焉。非其时各传而与之也。所病不等。寒暑燥湿风火六气。

　　皆令人咳。唯湿病痰饮入胃。留之而不行。止入于肺。则为咳嗽。假令湿在于心经。谓之热痰。湿在肝经。谓之风痰。湿在肺经。谓之气痰。湿在肾经。谓之寒痰。所治不同。宜随证而治之。若咳而无痰者。以辛甘润其肺。故咳嗽者。治痰为先。治痰者。下气为上。是以南星半夏胜其痰。而咳嗽自愈。枳壳陈皮利其气。而痰饮自除。痰而能食者。大承气汤微下之。少利为度。痰而不能食者。浓朴汤治之。夏月嗽而发热者。谓之热痰嗽。

　　小柴胡四两。加石膏一两。知母半两用之。冬月嗽而发寒热。谓之寒嗽。小青龙加杏仁服之。然此为大例。更当随证随时加减之。量其虚实。此治法之大体也。

　　蜜煎生姜汤 蜜煎橘皮汤 烧生姜胡桃此三者皆治无痰而嗽者。当辛甘润其肺故也。如但用青陈皮药。皆当去白。本草云。陈皮味辛。理上气。

　　去痰气滞塞。青皮味苦。理下气。二味俱用散三焦之气也。故圣济云。陈皮去痰。

　　穣不除即生痰。麻黄发汗。节不去而止汗。

　　治风痰热咳嗽。其脉弦。面青四肢满闷。便溺秘涩。心多躁怒。水煮金花丸。

　　南星 半夏（各二两生用） 天麻（五钱） 雄黄（二钱） 白面（三两） 寒水石（一两烧存性）

　　上为细末。滴水为丸。每服五七十丸。至百丸。煎浆水沸。下药煮令浮为度。漉出淡浆水浸。另用生姜汤下。

　　或通圣加半夏。及局方中川芎丸防风丸。皆可用也。

　　小黄丸

　　 治热痰咳嗽。脉洪面赤。烦热心痛。唇口干燥。多喜笑。宜小黄丸。

　　南星（汤洗） 半夏（洗各一两） 黄芩（一两半）

　　上为细末。生姜汁浸蒸饼为丸。桐子大。每服五十丸。至七十丸。食后姜汤下。及小柴胡汤中加半夏亦可。

　　白术丸

　　 治痰湿咳嗽。脉缓面黄。肢体沉重。嗜卧不收。腹胀而食不消化。宜白术丸。

　　南星 半夏（俱汤洗各一两） 白术（一两半）

　　上为细末。糊为丸。桐子大。每服五七十丸。生姜汤下。及局方中防己丸。亦可用。

　　玉粉丸

　　 治气痰咳嗽。脉涩面白。上喘气促。洒淅恶寒。愁不乐。宜服之。

　　南星 半夏（俱洗各一两） 官桂（去皮一两）

　　上为细末。薄糊为丸。如桐子大。每服五七十丸。生姜汤下食后。及局方中防己丸亦可。玉粉丸加减在后。

　　心下痞者。加枳实五钱。身热甚者。加黄连五钱。体重者。加茯苓一两。气上逆者。加苦葶苈五钱。气促者。

　　加人参桔梗各五钱。浮肿者。加郁李仁杏仁各五钱。大便秘者。加大黄五钱。

　　双玉散

　　 治痰热而喘。痰涌如泉。

　　寒水石 石膏（各等分）

　　上为细末。煎人参汤调下三钱。食后服。

　　治痰

　　千缗汤

　　半夏（生末一两） 大皂角（去皮子半两 ）

　　上同于绢袋中盛之。用水三升。生姜七大片。同煎至一半。以手操洗之。取清汁。分作三服。食后。并服二服效。

　　防风丸

　　 治痰嗽。胸中气不清利者。枳术丸亦妙。

　　防风（半两） 枳壳（半两去穣麸炒） 白术（一两）

　　上细末。烧饼为丸。每服五七十丸。生姜汤下。

　　天麻丸

　　天麻（二两） 半夏 南星（各一两） 雄黄（少许）

　　上以白面二两。滴水为丸。如桐子大。每服五十丸。至百丸。煎淡水令沸。下药煮十余沸漉出。食前生姜汤下。

　　利膈丸

　　 主胸中不利。痰嗽喘促。利脾胃壅滞。调藏秘泻。推陈致新。消进饮食。治利膈气之胜药也。

　　木香（一钱半） 槟榔（一钱半） 人参（三钱） 当归（二钱） 藿香（一钱半） 大黄（酒浸焙一两）

　　浓朴（姜制三两） 枳实（一两炒） 甘草（三钱炙）

　　上为细末。滴水和丸。如桐子大。每服三五十丸。食后诸饮皆可下。

　　款气丸

　　 治久嗽痰喘。肺气浮肿。

　　青皮（去白） 陈皮（去白） 槟榔 木香 杏仁（去皮尖） 郁李仁（去皮） 茯苓 泽泻 当归广术（炮） 马兜铃 苦葶苈（以上各三两） 人参 防己（各五钱） 牵牛（取头末一两）

　　上为细末。生姜汁面糊为丸。如桐子大。每服一二十丸。加至五七十丸。生姜汤下。食后服。

</div>
    <div class="pagination">
<a href="素问病机气宜保命集_page18.html">上一页</a><span>...</span><a href="素问病机气宜保命集_page14.html">14</a><a href="素问病机气宜保命集_page15.html">15</a><a href="素问病机气宜保命集_page16.html">16</a><a href="素问病机气宜保命集_page17.html">17</a><a href="素问病机气宜保命集_page18.html">18</a><span class="current-page">19</span><a href="素问病机气宜保命集_page20.html">20</a><a href="素问病机气宜保命集_page21.html">21</a><a href="素问病机气宜保命集_page22.html">22</a><a href="素问病机气宜保命集_page23.html">23</a><a href="素问病机气宜保命集_page24.html">24</a><span>...</span><a href="素问病机气宜保命集_page20.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
