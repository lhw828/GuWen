<!DOCTYPE html>
<html>
<head>
    <meta charset="UTF-8">
    <title>薛氏医案 - 第 178 页/共 200 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>薛氏医案 - 第 178 页/共 200 页</h1>
    <div class="content">　　一姙妇出痘月余欲靥不靥面赤晡热此肝脾血虚而有热也先用加味逍遥散热退又用八珍牡丹皮而热止但气血皆虚用十全大补汤而痂脱
　　一小儿出痘贯脓不靥症如实热余谓血气虚甚之假热也用十全大补汤数剂渐愈忽又恶寒余又曰此邪气退而真气遂见虚象也仍用前药内参茋各五钱数剂而愈
　　十全大补汤治禀赋不足寒热目汗食少体瘦发热作渇头痛运【方见气促】
　　逍遥散【即加味逍遥散去牡丹皮山栀】治乳母肝脾有热致痘疮欲靥不靥欲落不落
　　当归　甘草【炙】芍药【酒炒】茯苓　白术【炒】柴胡【各一钱】
　　右水煎母子同服
　　十一味木香散
　　十二味异功散【二方见痘灰白色】
　　六君子汤【方见痘灰白色】
　　五味异功散【方见寒战咬牙】
　　人参麦门冬散
　　人参白术散【方见靥发热】
　　参茋托里散
　　托里散【二方见痘痈】
　　涕唾稠粘大便坚实之症
　　陈文宿先生云疮痘涕唾稠粘身热鼻干大便如常小便黄赤用人参清膈散如痰实壮热胸中烦闷大便坚实卧则喘急用前胡枳殻散窃谓前症若肺胃实热气郁痰滞或大便秘结小便赤澁烦渇饮冷宜用人参清膈散表散外邪防通内热使邪不壅滞若毒蕴脏腑大便秘结用前胡枳殻散疏导其里调和荣卫使邪自解散若痰嗽涕唾鼻塞不利宜用惺惺散或参苏饮发散外邪庶元气不伤痘疮轻而易愈
　　一小儿痘疮涕唾稠粘鼻塞不利此风邪所伤肺用参苏饮一剂稍愈又用惺惺散而痊
　　一小儿痘赤壮热痰甚烦躁饮冷此脾肺实热用人参清膈散顿退又用芹菜汁而靥
　　一小儿痘疮作渇饮冷痰涎不利此上焦热毒所致先君用人参清膈散犀角地黄汤各一剂热退痰清又用四圣散而痘起浆贯用参芪四圣散浆囘痂脱
　　一小儿涕唾稠粘大便黑屎此胃经热毒先君用圣济犀角地黄汤芹菜汁而痊
　　一小儿痘愈后涕唾口干饮汤腹胀此胃气虚热而津液不足也先用人参白术散二剂后用五味异功散而愈又用参茋四圣散参茋内托散而痊
　　一小儿涕唾稠粘痰喘作渇大便不利此热毒蕴于内用前胡枳殻散一剂诸症顿退又用济生犀角地黄汤二剂而愈
　　前胡枳殻散治涕唾稠涎痰实壮热胸中烦闷大便坚实卧则喘急
　　前胡　枳殻【麸炒】赤茯苓　大黄【炒】甘草【炙各等分】
　　右每服三钱水煎如身温脉防并防者不可服按前方若肺实胃热气郁痰滞大便秘结小便赤澁烦渇饮冷脉数宜用此方以表散外邪疏通内脏使邪气不壅滞且痘疮轻而易愈
　　紫草四圣散治痘疮出迟倒靥或小便赤澁发热
　　紫草　木通　甘草【炒】黄茋【炒各等分】
　　右每服二三钱水煎服加欵冬花桔梗等分名仙圣散
　　参苏饮治时气伤风发热恶寒咳未明痘症疑似之间此药甚为穏当
　　前胡　人参　紫苏叶　干葛　半夏　茯苓【各三分】枳殻　陈皮　甘草【炙】桔梗【各二分】
　　右水煎服
　　人参白术散治胃气虚弱涕唾稠涎或因尅伐吐泻口干作渇饮食少思【方见属隂属阳即七味白术散】
　　五味异功散【方见寒战咬牙】
　　人参清膈散【即十六味清膈散】
　　犀角地黄汤【二方见顶陷心烦】
　　四圣散【方见发热属隂阳】
　　参茋四圣散
　　参茋内托散【二方见腹胀气促】
　　惺惺散【方见】
　　顶陷灰白泻渇之症
　　陈文宿先生云痘疮出二三日始出如粟米状或菉豆大似水珠光泽明净根窠红者不须服药若四五日大小不等根窠光泽明净者亦不须服药如陷顶灰白防渇者服木香散丹溪先生云痘疮灰白色净者怯者作寒看燥者勇者焮发者作热看若初出之时色白者便须大补气血参茋芎归术芍甘草升麻木香丁香泻者加诃子肉荳蔲若白色将靥如豆殻者盖因初起饮水过多其靥不齐俗呼倒靥不妨但服实表之剂自愈如毒郁于里大小便秘者随通利之窃谓前症不起发不红活者此因脾肺气虚用参茋四圣散顶陷灰白防渇者脾肺虚寒用木香散异功散若灰白色或痒而脓不贯用紫草四君木香色赤或痒而脓不贯用紫草木通汤贯而脓清稀用参茋内托散不应加附子缓则不救已上危症如出赠痘多有生者
　　一小儿色淡白痒塌此脾肺气虚血弱也用紫草快癍汤参术各三钱二剂稍应又二剂红活起发又用托里散参术各三钱贯脓而愈
　　一小儿九嵗痘色白手足冷此脾胃虚弱用六君子汤加木香当归紫草四剂又用参茋四圣散加参茋各三钱而靥至十七日发热烦渇脉洪大而虚用八珍汤而愈
　　一小儿十六岁痘色白脉虚浮按之甚防而短形气倦怠饮食少思此血气虚弱用紫草木香散内人参五钱十剂色防赤又用独参汤而贯乃用十全大补汤补中益气汤共用参二斤余而靥随入科举毕发热痕痒淡赤昏倦不食急灌以独参汤而苏又用斤余却用十全大补汤补中益气汤而安
　　一小儿痘疮七日变灰白色手足并冷腹痛泻渇先君谓阳气虚寒用十二味异功散不信已而饮沸汤不知热始投前药二剂阳气顿复却用独参汤参茋四圣散而愈
　　一小儿十五岁因科举劳伤元气出痘色白贯脓不靥眼闭昏愦饮食与之则食手指轻揑不冷重按良久则冷其脉轻诊而浮重按如无不及两寸此阳气虚弱而无邪耳用人参一两干姜一钱五枚二日进四剂结靥眼开又二剂其眼常开呻吟不絶再剂却佐以补中益气汤二十一日始言但气短云遍身痛如锥索食月余而靥始末悉用前二汤更无他饵
　　一孕妇发热坠胎昏愦遍身见痘灰白色饮食药饵到口即作呕惟灌热汤则饮之乃择壮年妇乳灌之不辍日灌数碗旬余省索食云胸腹胀满此脾气虚而乳食壅滞令细呷浓茶半钟胸满即寛四十余日而靥后因劳心发热如炙用君参茋炮姜而痊
　　一男子年三十发热头痛四肢拘急服解表之药热益甚遍身红防渐成脓窠已灰白此痘疮因气虚耳用参茋四圣散托里散色赤脓贯而靥
　　一小儿第十日不红活浆不满先君谓气血虚弱用参芪托里散数剂出赠痘红活起发又用十全大补汤而愈
　　十一味木香散
　　木香　大腹皮　人参　桂心　赤茯苓　青皮前胡　诃黎勒【去核】半夏　丁香　甘草【炙各三钱】
　　右每服三钱生姜三片水煎量大小服
　　十二味异功散
　　木香　官桂【各三钱去粗皮】当归【三钱半】人参　茯苓　陈皮　厚朴　白术【各三钱】半夏　丁香　肉荳蔲【二钱半】附子【炮去皮一钱】
　　右每服三五钱姜五片枣三枚水煎量大小服此药家传五世累经效验
　　愚尝治痈疽隂症凡襍症阳气脱陷与寒气逼阳于外者发热烦躁口干作渇投以姜桂附子之类津液顿生烦热顿退其应如响人但不习而察之耳
　　八珍汤治痘疮气血俱虚者此方主之若因脾气虚弱而不能生血者宜用异功散
　　当归【一钱】川芎【五分】芍药【炒七分】熟地黄【酒拌】人参　白术【炒】茯苓【各一钱】甘草【炙五分】
　　右每服二三钱姜枣水煎
　　豆防丸【方见咬牙】
　　内托散【即托里散方见痘痈】
　　紫草快斑汤【方见大便不通】
　　四君子汤
　　六君子汤【二方见不靥】
　　参芪内托散【方见腹胀气促】
　　紫草木香散【方见大便不通】
　　补中益气汤【方见寒战咬牙】
　　四圣散【方见痘出不快】
　　参茋四圣散
　　十全大补汤
　　独参汤【三方见腹胀气促】
　　紫草木通汤【方见痘出迟】
　　寒战咬牙饮水防渇之症
　　陈文宿先生云痘疮六日至七日肥满红活光泽八日至九日肥满苍蜡色者皆不须服药如身温气促口干肚胀足冷寒战咬牙饮水防渇者急用木香散加官桂丁香服之如不愈服异功散盖咬牙者齿稿也窃谓前症若手足并冷渇饮热汤大便泄防者阳气虚寒也宜热补之手足不冷大便不利渇饮温汤者脾气虚热也宜调补之手足不热大便不利渇饮热汤者脾胃虚弱也宜温补之治者审焉
　　一小儿出痘寒战咬牙四肢倦缩大便自利手足并冷喜饮热汤此阳气虚寒也用十二味异功散末二钱诸症顿退又用人参白术散参茋四圣散而靥
　　一小儿十四岁面色忽赤忽黑出痘寒战咬牙作渇烦热喜饮热汤此阳气虚寒也用十全大补汤散烦渇顿止乃以八珍倍加参茋至脓贯又作渇面赤此脓成而血气虚也用当归补血汤八珍汤而靥至月余面赤烦渇或时昏愦痘痕如赭或时作痒脉洪大按之如无此血脱也用大剂当归补血汤而安
　　一小儿痘疮寒战咬牙内热作渇形气倦怠虽起发而欠红活此阳气虚弱也用参茋四圣散而结痂忽作防发热此脾气虚也用人参白术散参芪内托散而靥一小儿痘疮咬牙面黄饮汤此阳气虚弱也用五味异功散加木香而愈后仍咬牙面赤作渇至夜为甚此脾肾隂虚也用地黄丸大补汤而愈
　　一小儿脓不贯兼寒战咬牙腹胀属脾胃虚弱用四君肉桂归茋肉豆防又用参茋四圣散而痊后用托里散四君子汤而靥
　　一小儿痒塌寒战咬牙喜饮温汤手足不热属阳气虚弱也用参茋四圣散诸症已退用参茋托里散其浆渐贯用十全大补汤其痂顿靥
　　一小儿十四嵗痘将愈忽寒战手足并冷脉防细而不及两寸乃脾气虚热用五味异功散独参汤十全大补汤而愈
　　一妇人愈后寒战脉浮大按之防细此血气虚也用十全大补汤三十余剂而愈后因劳寒热往来寒时手足如氷热时手足如炙脉浮大重按则细此阳气虚甚也朝用补中益气汤加桂附各一钱夕用八味丸料倍加桂附各五十余剂而安
　　一小儿咬牙作渇面色忽白忽赤脉洪数按之无力左闗尺为甚此属肾虚也用地黄丸补中益气汤寻愈后因惊面青目赤呵欠咬牙手寻衣领此肝经虚热用加减八味丸料煎与恣饮顿安又用补中益气汤而痊一小儿咬牙作渇饮冷大便防秘寒战痘赤多在身侧此属胆经虚热也用小柴胡汤柴胡麦门散各一剂又用加味四物汤而痊
　　当归补血汤治痘疮血气亏损或妄服峻剂致血气俱虚肌热大渇喜饮目赤面红昼夜不息其脉洪大而虚重按全无其症似宜服白虎汤但脉不长实为可验耳若服白虎汤必死
　　黄茋【炙一两】当归【二钱】
　　右水煎徐徐服
　　补中益气汤
　　人参　黄茋【炒】白术　甘草　当归　陈皮【各一钱】柴胡　升麻【各二分】
　　右姜枣水煎徐徐服
　　五味异功散
　　人参　茯苓　白术【炒】甘草　陈皮
　　右每服二三钱姜枣水煎为末调服亦可
　　加减八味丸【即六味丸加五味子四两肉桂一两】治肾经阴虚虚火上炎作渇咬牙或口舌生疮或痰涎涌盛
　　六味地黄丸【加肉桂附子各一两名八味丸二方见发热属隂属阳】
　　独参汤【方见腹胀气促】
　　小柴胡【方见癍症】
　　十一味木香散
　　十二味异功散【二方见痘灰白色】
　　十全大补汤【方见腹胀气促】
　　八珍汤
　　柴胡麦门冬散【二方见顶陷灰白】
</div>
    <div class="pagination">
<a href="薛氏医案_page177.html">上一页</a><span>...</span><a href="薛氏医案_page173.html">173</a><a href="薛氏医案_page174.html">174</a><a href="薛氏医案_page175.html">175</a><a href="薛氏医案_page176.html">176</a><a href="薛氏医案_page177.html">177</a><span class="current-page">178</span><a href="薛氏医案_page179.html">179</a><a href="薛氏医案_page180.html">180</a><a href="薛氏医案_page181.html">181</a><a href="薛氏医案_page182.html">182</a><a href="薛氏医案_page183.html">183</a><span>...</span><a href="薛氏医案_page179.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
