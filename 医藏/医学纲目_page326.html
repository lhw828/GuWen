<!DOCTYPE html>
<html>
<head>
    <meta charset="UTF-8">
    <title>医学纲目 - 第 326 页/共 379 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医学纲目 - 第 326 页/共 379 页</h1>
    <div class="content">　　予见贾氏妇，但有孕，至三月左右必堕，诊其脉左手大而无力，重取则涩，知其血少也。以其妙年，只补中气，使血自荣。时正夏初，教以浓煎白术汤下黄芩末一钱，服三四十帖，遂得保全其生。因而思之，堕因内热而虚者，于理为多。曰热曰虚，当分轻重，盖孕至三月，正属相火，所以易堕。不然，何以黄芩、熟艾、阿胶等为安胎妙药耶？好生之工，幸无轻视。

　　〔《大》〕治妊娠怀胎数落而不结实。

　　甘草黄人参白术川芎熟地吴茱萸（各等分）上为末，空心，温酒调二钱。忌菘菜桃李雀肉醋物。（按丹溪论皆是虚热，而无寒者，今姑存此一方，以俟施之于千百而一者也。）醋附丸治数堕胎。（方见血崩。）妊子不成，时时堕胎，后漏下五色，疼痛。灸胞门。（关门左边二寸名胞门，右边二寸名子户。）

　　卷之三十五妇人部胎前症

　　十月未足欲产过期不产

　　〔《大》〕妇人怀胎，有七月八月而产者，有至九月十月而产者，有经一年二年乃至四年而后产者，各根据后法治。

　　知母丸

　　治十月未足，而痛如欲产，兼治产难及子烦。

　　用知母一味为细末，炼蜜丸如鸡豆大。温酒嚼下，日三服。丸如桐子大，饮下二十丸。

　　治妊娠月数未足，而似欲产腹痛者。

　　槐子蒲黄（等分）上为末，蜜丸如桐子大。温酒下二十丸。以痛止为度。

　　又方蒲黄如枣核大，筛过，以井花水调服。

　　〔《千》〕日月未足而欲产者，捣菖蒲根汁一二升灌喉中。（本草云：菖蒲治胎动不安下血。）〔罗〕治妇过月不产方。

　　四物汤香附桃仁枳壳缩砂紫苏水煎服，即生。

　　卷之三十五妇人部胎前症

　　难产缩胎法

　　〔丹〕世之难产者，往往见于郁闷安佚之人，富贵豢养之家，若贫贱辛苦者无有也。古方书止有瘦胎饮一论，而其方为湖阳公主作也，实非极至之言。何者？见其有用此方者，其难自若。予表妹苦于难产，后遇胎孕，则触而去之，予甚悯焉。视其形，惟勤于针指，构思旬日，忽自悟曰：此正与湖阳公主相反。彼奉养之人，其气必实，耗其气使平和，故易产，今形肥知其气虚，久坐知其不运，必气愈弱，儿在胞胎，因母气不能自运耳，当补其母之气，则儿健易产矣。令其有孕，至五六个月来告，遂于《大全》方紫苏饮加补气药与数十帖，因得男而甚快。后遂以此方随母形色性禀，参时令加减与之，无不应者，因名其方曰达生散。

　　缩胎饮

　　（即达生散。）大腹皮（三钱）人参陈皮紫苏茎叶（各五分）归身尾白芍白术（各一钱）甘草（二钱，炙）黄杨树脑（七个）或加枳壳、缩砂、青葱五叶。

　　上作一帖，吞下益母丸。临月得二十服，易生产，后无病。

　　按丹溪云：难产、死胎，此血气滞病也，盖此方补中行滞。春，加川芎。气虚，倍参、术。气实，倍香附、陈皮。血虚，加当归、地黄。形实，倍紫苏。性急，加黄连。热急，加黄芩。湿痰，加滑石、半夏。食积，加山楂。食后易饥，加黄杨脑。腹痛，加木香、官桂、黄芩。冬不用芩。

　　黑神丸

　　一名催生丸，一名益母丸。

　　用益母草研末，粥丸。治妇人临月，一日三次服之，用缩砂饮送下，能催生易产。产后服能生新血去旧血。只以白汤送下，虚者煎白术、人参、陈皮汤送下。

　　缩胎丸

　　八九个月用之。

　　黄芩（夏一两，秋七钱，冬半两。炒）白术（二两）茯苓（七钱半）陈皮（三两）上末，粥丸桐子大。

　　又方候九个月用之。

　　黄芩（一两，宜热药不宜凉药，怯人减半）枳壳（炒，七钱半）滑石（七钱五分，临月十日前，小便多时，加此一味）白术（一两）上为末，粥丸如桐子大。每服三十丸，空心，热汤下。

　　〔《保》〕

　　束胎丸

　　白术枳壳（各等分）上烧饼为丸桐子大。入月一日食前五十丸，水下服之，至产已。

　　〔《本》〕

　　滑胎枳壳散

　　枳壳甘草（各二两）上为细末，每服二钱，百沸汤点服，空心食前，日三服。凡怀孕六七月以上，即服，令儿易生。

　　初生胎少黑，一百日肉渐变白。此孙真人滑胎易产方，抑阳降气，为众方之冠也。

　　妊娠，治冲任脉虚，补血安胎，

　　内补丸

　　熟地（二两）当归（一两，微炒）上细末，炼蜜丸桐子大。每服三四十丸，温酒下。上三方诸集皆载，在人用之如何耳。大率妇人妊娠，唯在抑阳助阴。《素问》云：阴搏阳别，谓之有子。盖关前为阳，关后为阴，尺中之脉，按之搏手不绝者，妊身也。妇人平居，阳气微盛无害，及其妊子，则方闭经隧以养胎，若阳气盛搏之，则经脉妄行，胎乃不固。《素问》所谓阴虚阳搏，谓之崩也。抑阳助阴之方甚多，然胎前药唯恶群队，若阴阳交杂，别生他病。唯是枳壳散所以抑阳，四物汤所以助阴故尔。枳壳散差寒，若早服之，恐有胎寒腹痛之疾。

　　以内补丸佐之，则阳不至强，阴不至弱，阴阳调匀，有益胎孕，此前人未常论及。

　　〔《本》〕榆白皮焙干为末，妇人妊娠临月，日三服方寸匕，令产极易，产下儿身皆涂之，信有效。

　　卷之三十五妇人部胎前症

　　临产坐草法

　　〔《脉诀》〕欲产之妇脉离经，沉细而滑也同名。夜半觉时应分诞，来辰日午定知生。（《难经》云：脉一呼三至曰离经，一呼一至曰离经。《脉经》云：妇人欲产，其脉离经，夜半觉，日中则生也。）身重体热寒又频，舌下之脉黑复青，及舌上冷子当死，腹中须遣母归冥。面赤舌青细寻看，母活子死定难应；唇舌俱青沫又出，子母俱死总高KT；面青舌赤沫出频，母死子活定知真。不信若能看应验，寻之贤哲不虚陈。

　　〔《大》〕十产论一曰正产者，妇人怀胎，十月满足，忽腰腹作阵疼痛，相次胎气顿陷，至于脐腹，痛极，乃至腰间重痛，谷道挺迸，继之浆破血出，儿子遂生，此名正产。

　　二曰伤产者，妇人怀胎，未产一月以前，忽然脐腹痛疼，有如欲产，仍却无事，是名试月，非正产也。但一切产母未有正产之候，即不可令人抱腰，亦不可令产母妄乱用力。若儿身未顺，才方转动，便教产母虚乱用力，使儿子错落，忽横忽倒，不能正生，皆缘产母用力于未当用力之所致也。直待儿子身顺，临逼门户，方始用力一送，令儿下生。此名伤产。

　　上伤产一法，最为切要，慎勿轻忽也。凡十月未足，临产腹痛，或作或止，或痛不甚者，名曰弄痛，非正产之候。或腹虽痛甚而腰不甚者，非正产之候。胎高未陷下者，非正产之候。谷道未挺迸者，非正产之候。水浆未破血未出者，非正产之候。浆血虽出而腹不痛者，非正产之候。凡未有正产候，且令扶行熟忍，如行不得，或凭物坐之，或安卧之，或服安胎药一二服得安即止，慎勿妄服催生药饵。

　　怆惶，致令产母忧恐而挫其志，务要产母宽心存养调停，亦令坐婆先说解谕之。如觉心中烦闷，可取白蜜一匙，新汲水调下，切勿妄乱用力，先困其母。直待子逼门户，腰重痛极，眼中如火，谷道挺迸时，是正产候，方可用力，并服催生药也。予男妇于未产一月以前，腰腹俱痛，全似将产，其痛至甚，但遇巳牌稍止。如此者将十余日，计无所出，因阅此条遂与安胎药，加参、术数服，间与肉味养之，由是平复不痛。又二十余日，始产一男。是时若妄动乱用力，并服催生等药，立见危亡矣。

　　三曰催产者，若妇欲产，浆破血下，已见是正产候，但却未生，即可服催生药以催之。忽有经及数日，产母困苦，亦可服药助产母之正气，令儿速生，此名催生。

　　四曰冻产者，冬月天冷，产母经血得冷则凝，以致儿子不能生下，此害最深。若冬月产者，下部不可脱去绵衣，并不可坐卧寒处。当满房着火，常有暖气。令产母背身向火，令脐下腿膝间常暖，血得热则流散，使儿易生，此名冻产。

</div>
    <div class="pagination">
<a href="医学纲目_page325.html">上一页</a><span>...</span><a href="医学纲目_page321.html">321</a><a href="医学纲目_page322.html">322</a><a href="医学纲目_page323.html">323</a><a href="医学纲目_page324.html">324</a><a href="医学纲目_page325.html">325</a><span class="current-page">326</span><a href="医学纲目_page327.html">327</a><a href="医学纲目_page328.html">328</a><a href="医学纲目_page329.html">329</a><a href="医学纲目_page330.html">330</a><a href="医学纲目_page331.html">331</a><span>...</span><a href="医学纲目_page327.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
