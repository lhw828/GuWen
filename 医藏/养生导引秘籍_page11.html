<!DOCTYPE html>
<html>
<head>
    <meta charset="UTF-8">
    <title>养生导引秘籍 - 第 11 页/共 31 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>养生导引秘籍 - 第 11 页/共 31 页</h1>
    <div class="content">　　掩耳去头旋

　　邪风入脑，虚火上攻，则头目昏旋，偏正作痛。久则中风不语，半身不遂，亦由此致。治之，须静坐，升身闭息。以两手掩耳折头五七次。存想元神逆上泥丸，以逐其邪，自然风邪散去。

　　诀曰：视听无闻意在心，神从髓海逐邪氛。

　　更兼精气无虚耗，可学蓬莱境上人。

　　托踏应轻骨

　　四肢亦欲得小劳，譬如户枢终不朽，熊鸟演法，吐纳导引，皆养生之术也。平时双手上托，如举大石，两脚前踏，如覆平地，存想神气，根据按四时嘘呵二七次。则身轻体健，足耐寒暑。

　　诀曰：精气冲和五脏安，四肢完固骨强坚。

　　虽然不得刀圭饵，且住人间作地仙。

　　搓涂自美颜

　　颜色憔悴，所由心思过度，劳碌不谨。每晨静坐闭目，凝神存养，神气冲澹，自内达外。以两手搓热，拂面七次。仍以嗽津涂面，搓拂数次。行之半月，则皮肤光润，容颜悦泽，大过寻常矣。

　　诀曰：寡欲心虚气血盈，自然五脏得和平。

　　衰颜仗此增光泽，不羡人间五等荣。

　　闭摩通滞气

　　气滞则痛，血滞则肿，滞之为患，不可不慎。治之，须澄心闭息，以左手摩滞七七遍，右手亦然，复以津涂之。勤行七日，则气血通畅，永无凝滞之患。修养家所谓干沐浴者，即此义也。

　　诀曰：荣卫流行不暂休，一才凝滞便堪忧。

　　谁知闭息能通畅，此外何须别计求？

　　凝抱固丹田

　　元神一出便收来，神返身中气自回。如此朝朝并暮暮，自然赤子产真胎。此凝抱之功也。平时静坐，存想元神入于丹田，随意呼吸。旬日，丹田完固；百日，灵明渐通。不可或作或辍也。

　　诀曰：丹田完固气归根，气聚神凝道合真。

　　久视定须从此始，莫教虚度好光阴。

　　淡食能多补

　　五味之于五脏，各有所宜。若食之不节，必至亏损。孰若食淡谨节之为愈也？然此淡亦非弃绝五味，特言欲五味之冲淡耳。仙翁有云：断盐不是道，饮食无滋味。可见其不绝五味，淡对浓而言，若膏粱过度之类如吃素是也。

　　诀曰：浓味伤人无所知，能甘淡薄是吾师。

　　三千功行从兹始，天鉴行藏信有之。

　　无心得大还

　　大还之道，圣道也。无心者，常清常静也。人能常清静，天地悉皆归。何圣道之不可传，大还之不可得哉！《清静经》已备言之矣。修真之士，体而行之。欲造夫清真灵妙之境，若反掌耳。

　　诀曰：有作有为云至要，无声无臭语方奇。

　　中秋午夜通消息，明月当空造化基。

　　修龄要指

　　却病八则

　　平坐，以一手握脚指，以一手擦足心赤肉。不计数目，以热为度。即将脚指略略转动，左右两足心更手握擦，倦则少歇。或令人擦之，终不若自擦为佳。此名涌泉穴，能除湿气，固真元。

　　临卧时，坐于床。垂足解衣，闭息，舌拄上 ，目视顶门，提缩谷道。两手摩擦两肾 各一百二十，多多益善。极能生精、固阳、治腰病。

　　两肩后小穴中为上元、六合之府。常以手捏雷诀，以大指骨曲接三九遍。又搓手熨摩两目，顾上及耳根，逆乘发际各三九。能令耳目聪明，夜可细书。

　　并足壁立，向暗处，以左手从项后紧攀右眼，连头用力，反顾亮处九遍。右手亦从项后紧攀左眼，扭顾照前。能治双目赤涩火痛。单病则单行。

　　静坐，闭息纳气，猛送下，鼓动胸腹，两手作挽弓状，左右数四。气极满，缓缓呵出，五七通，快即止。治四肢烦闷、背急、停滞。

　　覆卧去枕，壁立两足。以鼻纳气四，复以鼻出之四。若气出之，极令微；气再入鼻中，勿令鼻知。除身中热及背痛之疾。

　　端坐伸腰，举左手仰掌，以右手承右胁。以鼻纳气，自极七息。能除淤血、结气。端坐伸腰，举右手仰掌，以左手承左胁。以鼻纳气，自极七息。能除胃寒、食不消。

　　凡经危险之路，庙貌之间，心有疑忌。以舌拄上 ，咽津一二遍，左手第二第三指按捏两鼻孔中间所隔之际。能遏百邪。仍叩齿七遍。

　　太清导引养生经

　　慎修内法

　　赤松子者，神农时雨师也。能随风上下，至高辛氏时犹存。

　　常以朝起，布席东向。先以两手叉头上，挽头至地，五吸五息。止胀气。

　　次以卧，右手掩脑，左肘肘地极。复以左手掩脑，右肘肘地极。五息止。引筋骨。

　　次以两手据右膝，上至腰，睡极起头，五息止，引腰。

　　次以左手据腰、左膝，右手极上引。复以右手据腰、右膝，左手极上引。皆五息止。引心腹。

　　次以左手据腰，右手极上引。复以右手据腰，左手极上引。五息止。引腹中。

　　次以叉手胸胁前，左右摇头不息，自极止。引面目。邪气不复得入。

　　次以两手叉腰下，左右自摇，自极止。通血脉。

　　次以两手相叉，极左右，引肩中。

　　次以两手相叉，反于头上，左右自调。引肺肝中。

</div>
    <div class="pagination">
<a href="养生导引秘籍_page10.html">上一页</a><span>...</span><a href="养生导引秘籍_page6.html">6</a><a href="养生导引秘籍_page7.html">7</a><a href="养生导引秘籍_page8.html">8</a><a href="养生导引秘籍_page9.html">9</a><a href="养生导引秘籍_page10.html">10</a><span class="current-page">11</span><a href="养生导引秘籍_page12.html">12</a><a href="养生导引秘籍_page13.html">13</a><a href="养生导引秘籍_page14.html">14</a><a href="养生导引秘籍_page15.html">15</a><a href="养生导引秘籍_page16.html">16</a><span>...</span><a href="养生导引秘籍_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
