<!DOCTYPE html>
<html>
<head>
    <meta charset="UTF-8">
    <title>御纂医宗金鉴 - 第 236 页/共 401 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御纂医宗金鉴 - 第 236 页/共 401 页</h1>
    <div class="content">　　人参【一钱】　　　白术【二钱土炒】
　　茯苓【一钱】　　　甘草【五分炙】
　　藿香【一钱　或木香】　　陈皮【一钱】
　　半夏【一钱五分制】　砂仁【五分】
　　右八味姜三片水煎服
　　【按】四君子汤加陈皮名异功散溃后脾虚气滞者宜之四君子汤减茯苓加干姜名曰理中汤溃后脾虚寒滞者宜之盖气虚则阳虚阳虚生寒故于补气药中加温热之味也四君子汤加陈皮半夏名六君子汤溃后气虚有痰者宜之六君子汤加藿香或木香砂仁名香砂六君子汤溃后胃虚痰饮呕吐者宜之无痰饮气虚呕逆甚者加丁香沉香溃后气虚有寒加肉桂附子溃后泻者加诃子肉豆蔲肠滑不固加鸎粟殻食少咳者加桔梗麦冬五味子渴者加干葛伤食脾胃虚弱加山查神麯谷芽或麦芽此皆溃后气不足者以四君子汤为主随证加减也
　　【方歌】四君加陈异功散理中减苓加干姜有痰陈半六君子呕吐砂仁木藿香逆加丁沉寒桂附泻加诃蔲粟滑肠咳桔冬味渴加葛伤食查麯谷麦良
　　托里定痛汤
　　于四物汤内加肉桂乳香没药粟殻水煎服
　　圣愈汤
　　于四物汤内加柴胡人参黄耆水煎服
　　柴胡四物汤
　　于四物汤内加柴胡人参黄芩半夏甘草水煎服
　　地骨皮饮
　　于四物汤内加丹皮地骨皮
　　知蘗四物汤
　　于四物汤内加知母黄蘗
　　三黄四物汤
　　于四物汤内加黄连黄芩黄蘗
　　【按】托里定痛汤溃后血虚疼痛者宜之圣愈汤溃后血虚内热心烦气少者宜之柴胡四物汤溃后血虚有寒热者宜之地骨皮饮溃后不寒者宜之知蘗四物汤溃后五脏隂火骨蒸者宜之三黄四物汤溃后六腑阳火烦热者宜之盖血虚则隂虚隂虚生热故补血药中多加寒凉之味也此皆溃后血不足者以四物汤为主随证加减也
　　【方歌】四物加桂乳没粟托里定痛功效竒圣愈四物参耆入血虚血热最相宜血虚寒热小柴合惟热加丹地骨皮阳火烦热三黄合隂火骨蒸加蘗知
　　补中益气汤
　　补中益气汤治疮疡元气不足四肢倦怠口干时热饮食无味衇洪大无力心烦气怯者俱宜服之人参【一钱】　　　当归【一钱】
　　生黄耆【二钱】　　白术【一钱土炒】
　　升麻【三分】　　　柴胡【三分】
　　甘草【一钱炙】　　　麦冬【一钱去心】
　　五味子【五分研】　　陈皮【五分】
　　右十味水二钟姜三片枣二枚煎一钟空心热服
　　人参黄耆汤
　　治溃疡虚热不睡少食或寒湿相凝作痛者效即前方去柴胡加神麯五分炒苍术五分炒黄蘗五分炒【方歌】补中益气加麦味溃后见证同内伤参耆归术升柴草麦味陈皮引枣姜人参黄耆寒湿热加麯苍蘗减柴方
　　独参汤
　　此汤治溃疡脓水出多元气虚馁外无邪气自汗衇虚者宜服之
　　人参【二两】
　　右一味水二钟枣十枚或莲肉元眼肉煎好徐除服之若煎至稠厚即成膏矣作三次用醇酒热化服之亦可
　　【方歌】脓水过多元气馁不生他恙独参宜徐徐代饮无穷妙枣莲元肉共煎之
　　温胃饮
　　此汤治痈疽脾胃虚弱或内伤生冷外感寒邪致生呃逆中脘疼痛呕吐清水等证宜急服之
　　人参【一钱】　　　白术【二钱土炒】
　　干姜【一钱炮】　　　甘草【一钱】
　　丁香【五分】　　　沉香【一钱】
　　柿蒂【十四个】　　吴萸【七分酒洗】
　　附子【一钱制】
　　右九味水三钟姜三片枣二枚煎八分不拘时服
　　【方歌】温胃饮治寒呃逆内伤外感胃寒生理中加丁沉柿蒂寒盛吴萸附子宁
　　橘皮竹茹汤
　　此汤治溃疡胃火上逆气冲以致时时呃逆身热烦渴口干唇焦此热呃也服之有效
　　橘红【二钱】　　　竹茹【三钱】
　　生姜【一钱】　　　柿蒂【七个】
　　人参【一钱】　　　黄连【一钱】
　　右六味水二钟煎八分空心温服
　　【方歌】橘皮竹茹热呃逆胃火气逆上冲行橘红竹茹姜柿蒂虚加参补热连清
　　胃爱丸
　　此丸治溃疡脾胃虚弱诸味不喜者宜服此丸助脾气开胃口而饮食自进矣
　　人参【一两】　　　山药【一两肥大上白者切片男乳拌令透晒后微焙】建莲肉【五钱　去皮心】　白豆【三钱】
　　小紫苏【五钱蜜拌晒干微蒸片时连梗叶切片】
　　陈皮【六钱用陈老米先炒黄色方入同炒微燥勿焦】云片白术【一两鲜白者米泔浸去澁水切片晒干同麦芽拌炒】
　　甘草【三钱炙】
　　上白茯苓【一两切一分厚咀片用砂仁二钱同茯苓合碗内饭上蒸熟】
　　右九味共为细末用老米二合微焙碾粉泡荷叶熬汤打糊丸梧桐子大每服八十丸清米汤送下不拘时服
　　【方歌】不思饮食宜胃爱开胃扶脾效若仙异功山药苏梗叶建莲白防米糊丸
　　清震汤
　　治溃疡脾肾虚弱或误伤生冷或气恼劳役或病后入房太早以致寒邪乘入中脘乃生呃逆急服之
　　人参　　　　　益智仁
　　半夏【各一钱制】　　泽泻【三分】
　　香附　　　　　陈皮
　　白茯苓【各一钱】　附子【一钱制】
　　炙甘草【一钱】　　柿蒂【二十四个】
　　【方歌】清震汤治肾家寒人参益智半夏攅泽泻香附陈茯苓附子甘草柿蒂煎
　　二神丸
　　此丸治痈疽脾肾虚弱饮食不消黎明溏泻者服之有效
　　肉果【二两面褁煨肥大者捣去油】
　　补骨脂【四两微炒香】
　　右二味共为细末用大枣四十九枚老生姜四两切片水浸姜枣煑至水干为度取枣肉为丸桐子大每夜半用清米汤送下七十丸治肾泻脾泻甚效
　　【方歌】二神丸治脾肾弱饮食不化泻黎明肉果补脾骨脂肾生姜煑枣肉丸成
　　加味地黄丸
　　此丸治痈疽已溃虚火上炎口干作渴者宜服之熟地【八两　　酒蒸捣膏】　山药【四两炒】
　　山萸肉【五两去核】　　白茯苓【四两】
　　牡丹皮【四两酒洗】　　泽泻【三两蒸】
　　肉桂【六钱】　　　五味子【三两炒】
　　右八味共为末炼蜜丸如梧桐子大每服二钱空心盐汤送下
　　【方歌】加味地黄劳伤肾水衰津少渴良方山萸山药丹苓泽肉桂五味熟地黄
　　参术膏
　　此膏治痈疽发背等证大溃脓血之后血气大虚急宜用此补之
　　人参【半觔切片用水五大碗沙锅慢火熬至三碗将渣再煎汁一碗共用密绢滤净复熬稠厚磁碗内收贮听用】
　　云片白术【六两】　怀庆熟地【六两俱熬同上法】
　　以上三膏各熬完毕各用磁罐盛之入水中待冷取起宻盖勿令泄气如患者精神短少懒于言动短气自汗者以人参膏三匙白术膏二匙地黄膏一匙俱用无灰好酒一杯炖热化服如脾虚弱饮食减少或食不知味或已食不化者用白术膏三匙人参膏二匙地黄膏一匙热酒化服如腰膝痠輭腿脚无力皮肤枯槁者用地黄膏三匙参术膏各二匙化服如气血脾胃相等无偏胜者三膏每各二匙热酒化服此膏用于清晨及临睡时各进一次自然强徤精神顿生气血新肉易长疮口易合一切疮形危险势大脓多者服之自无变证也夏天炎热恐膏易变令作二次熬用亦好愈后常服能须髪变黑返老还童已上诸方功难及此
　　【方歌】参术膏治大脓后血气防补此方宗人参白术同熟地熬成膏服有竒功
　　八仙糕
　　此糕治痈疽脾胃虚弱食少呕泄精神短少饮食无味食不作饥及平常无病久病者服之能健脾胃山药【六两】　　　人参【六两】
　　粳米【七升】　　　糯米【七升】
　　白灵【一觔】　　　白糖霜【二两半】
　　莲肉【六两】　　　芡实【六两】
　　白茯苓【六两】
　　右将山药人参莲肉芡实茯苓五味各为细末再将粳糯米为粉与上药末和匀将白糖入蜜汤中炖化随将粉药乘热和匀摊铺笼内切成条蒸热火上烘干磁器收贮每日清早用白汤泡数条或干用亦可饥时随用服至百日启脾壮胃功难笔述
　　【方歌】八仙糕用健脾胃食少呕泄服之灵山药人参粳糯米蜜糖莲芡白云苓
　　洗涤类方
　　洗有荡涤之功涤洗则气血自然舒畅其毒易于溃腐而无壅滞也凡肿在四肢者溻渍之在腰腹脊背者淋之在下部者浴之俱以布帛或棉蘸洗稍温即易轻者日洗一次重者日夜洗二次每日洗之不可间断凡洗时冬月要猛火以逼寒气夏月要明窻以避风凉若不慎此轻则有妨收口重则恐变纯隂夫洗药不一如初肿与将溃者俱用葱归溻肿汤烫洗如隂证不起者俱用艾茸汤敷法如溃后俱用猪蹄汤烫洗用猪蹄汤者以助肉之气而逐腐也此涤洗之法乃疡科之要药也
　　葱归溻肿汤
　　此汤治痈疽疮疡初肿将溃之时用此汤洗之以疮内热痒为度
　　独活【三钱】　　　白芷【三钱】
</div>
    <div class="pagination">
<a href="御纂医宗金鉴_page235.html">上一页</a><span>...</span><a href="御纂医宗金鉴_page231.html">231</a><a href="御纂医宗金鉴_page232.html">232</a><a href="御纂医宗金鉴_page233.html">233</a><a href="御纂医宗金鉴_page234.html">234</a><a href="御纂医宗金鉴_page235.html">235</a><span class="current-page">236</span><a href="御纂医宗金鉴_page237.html">237</a><a href="御纂医宗金鉴_page238.html">238</a><a href="御纂医宗金鉴_page239.html">239</a><a href="御纂医宗金鉴_page240.html">240</a><a href="御纂医宗金鉴_page241.html">241</a><span>...</span><a href="御纂医宗金鉴_page237.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
