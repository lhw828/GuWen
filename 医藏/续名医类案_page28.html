<!DOCTYPE html>
<html>
<head>
    <meta charset="UTF-8">
    <title>续名医类案 - 第 28 页/共 160 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续名医类案 - 第 28 页/共 160 页</h1>
    <div class="content">　　唐生者，病因饮酪水及食生物，下利紫黑血十余行，脾胃受寒湿毒，与六神平胃散半两，加白术三钱，以利腰脐间血，一服愈。

　　周子固治王经历，患身轻飘飘，若行空虚中。易医凡七十人，皆以为风虚，与热剂转加。周曰：此酒毒也。

　　即以寒凉之剂驱之随愈。（《九夷山房集》。）

　　张子和治一酒病患，头疼身热恶寒，状类伤寒。诊其脉，两手俱洪大，三两日不圊，以防风通圣散约一两，水一中碗，生姜二十余片，葱二十茎，豆豉一大撮，同煎三沸，去渣，稍热，分作二服。先服一多半，须臾，以钗股探引咽中，吐出宿酒，香味尚然，约一两掬，头上汗出如洗，次服少半立愈。《内经》曰：火郁发之。

　　发谓令其汗之疏散也。

　　朱丹溪治一饮酒人，胸大满，发热，夜谵语，类伤寒，右脉不和，左大。与补中益气汤去黄 、柴胡、升麻，加半夏。以黄 补气，柴胡、升麻又升，故去之，服后病愈。因食凉物心痛，于前药中加草豆蔻数粒愈。

　　（《治法》。）

　　立斋治曹铨，因饮食汾酒，肛门肿痛，便秘，脉实。服荆防败毒散不应，用黄连内疏汤而愈。

　　张子和治苏郡丞秦水心，初有中气虚寒之症，兼以案牍丛脞，应酬纷扰，遂致疲倦食少，肌表微热，不能治事。召诊，始而用温，继而用补，其后每剂加参至两许，附至三钱，然后饮食大进，精神焕发。复因汤液久而苦口，则更制丸剂常服，大抵不外扶阳抑阴之义。忽一日诸症复发，视前较甚，加之自汗头晕，懒于言语。

　　亟延诊，首讯昔日大剂温补煎方，盖谓丸剂缓而无济也。诊毕曰：症即前日之症，药非前日之药，是殆劳神动怒之后，复为饮食所伤，致令当纳受者不纳受，当运化者不运化，实热滞于太阴阳明两经，此王道安所谓饮食劳倦之中，仍有有余不足。今非昔比，参、附断断不可沾唇者，惟宜清导消热耳。郡丞首肯，遂如法治之而愈。

　　所以知秦之病者，其脉左关独大，而气口紧盛倍常。左关独大者，肝主劳与怒也。气口紧盛，非食而何？藉若胶柱前方，实实之咎，其何能辞？顾开一内人，以伤食饱闷求治。诊其脉，气口初非紧盛，而反得虚微，察其症，虽若胸次有物，而神气殊短，正符东垣饮酒食劳倦之说，宜补正以祛邪。即用六君子健脾，佐以姜、桂等味，助中焦腐熟水谷。一二剂后，腹胀宽舒，君子进而小人退之机也。改用补中益气汤，脾泻即止，饮食如常，神气日增。

　　聂久吾曰：一侍婢停食腹痛，先用消导药，略加发散，一剂而痛未减。因用炒盐汤，服二碗吐之，其痛减半。又用发散为主加消导，一剂其痛立止。因悟寒邪停食作痛，散其寒气，则食自消，而痛自止。自后根据此施治，无不神效。

　　梁抚军章钜云：向余在甘肃齐礼堂军门授一药酒方，谓可治聋明目，黑发驻颜，余服之一月，目力顿觉胜常。方用蜜炙黄 二两，当归一两二钱，茯神二两，党参一两，麦冬一两，茯苓一两，白术一两，熟地一两二钱，生地一两二钱，肉桂六钱，五味子八钱，山萸肉一两，川芎一两，龟胶一两，羌活八钱，防风一两，枸杞一两，广皮一两。凡十八味，外加红枣七两，随量饮之。军门云：此名周公百岁酒，其方得自塞上周公，自言服此方四十年，寿逾百岁。其家三代皆服此酒，相承无七十岁以下人。有名医视之曰：水火既济，真是良方。

　　其制胜全在羌活一味，所谓小无不入，大无不通，非神识神手，莫能用此也。余弟灌云广文，素嗜饮，中年后，已成酒劳，每日啜粥不过一勺，颜色憔悴，骨立如柴，医家望而却走。余录此方寄之，灌云素不饮烧酒，乃以绍酒代之，日饮数杯，以次递加。半月后，眠食渐进，一月后遂复元。比余回福州相见，则清健反胜十年前，而豪饮如故。盖常服此酒，日约三斤，已五年矣。

　　清和酒，不能断饮之人，可用此法，庶几饮而无弊。真生地八两，天冬四两，银花八两，生猪脂一斤，生绿豆一升，柿饼一斤切碎，汾酒二十斤，密封浸之。一月后可饮，久藏不坏。

　　加减思食丸，治脾胃俱虚，水谷不化，胸膈痞闷，腹胁时胀，食减嗜卧，口苦无味，虚羸少气，胸中有寒，饮食不下，反胃恶心，及病后心虚，不能胜谷气，食不复常，并宜服之。神曲炒黄、麦冬、麦芽炒黄各二两，乌梅四两，木瓜半两，白茯苓、炒甘草各二钱半，蜜丸，樱桃大，每服一丸，细嚼，白汤送下。如渴时，噙化一丸。徐灵胎曰：此收纳胃气之方，用乌梅、木瓜甚巧。

　　裴兆期曰：病有用药伤而变重者，甚有变症莫识，而卒至危亡者，不可不知。昔一妇，患经闭，服血药过多，血不行而饮食反减，又增寒热呕逆，医犹以为瘀血攻心，倍加峻削，病者忽神昏齿噤，口角流涎，状类中风。诊其脉，伏而微，心下按之满急且有声，曰：此饮症也。询之，乃为药所伤，非涌法不可。急取桐油，鹅翎探之，一涌而出酸水四五升，遂醒。先与燥湿宽中药，次与补脾健胃。俟饮啖起居如故，始进通经丸，血乃行。

　　一人病疟兼旬，胸满而畏食，胃气不清故也。医不审，与以补中益气汤二服，疟反大剧。易用鳖甲、何首乌以截之，更胀呕不胜，汤饮俱废。或疑其误用补药，与陈皮、莱菔等汤，病益加。余诊之，六脉濡弱，此湿气满胸膈也。以苍术为君，佐以半夏、浓朴、泽泻、豆仁等，少加姜汁、食盐，徐徐与之，不食顷，兀然欲吐。即探引之，得吐黄涎恶水甚多，脉始平，疟亦渐止。又一小儿甫三岁，得心腹痛疾，医者处剂太重，煎汁又浓，更灌之，乳食后，反增呕吐，发寒热而兼喘，更数医罔效，渐昏沉不醒人事。其家以为不可救，遂勿药以俟之。

　　自晨至昏，忽闻腹中 声上下者数四，遗秽汁斗许而苏。此等病患者甚多，不能悉举。总之，人生以胃气为本，胃气伤，虽对病之药，皆不运化而取效，反生他症。今之病家医家，皆不之察，凡有病辄投以药，不愈更医以药，甚至饮食不进，不思顾其生化之源，而犹乱投汤药，致中气受伤，变症百出而死者，不少矣，可不慎哉。（《言医》。）

　　午时茶方，治风寒积湿，潮热恶寒，遍身疼痛，头昏目暗，肚腹痛胀，不思饮食。山楂肉四两，麦芽四两，陈皮二两，枳壳二两，浓朴二两，紫苏二两，香附三两，川芎一两，砂仁二两，茅苍术一两，槟榔一两，薄荷一两，木通二两，甘草一两，陈茶十斤，乌药二两，半夏二两。上药俱研末各包，于五月五日午时，用朱砂二钱，研细末水飞，投入烧酒一大碗搅匀，泡淋药末使匀，晒干贮瓶内。每服水煎三钱，小儿酌减，孕妇忌服。

　　或开水泡作茶饮亦可。

　　卷九

　　消

　　张子和曰：初虞世言，凡渴疾未发疮疡，便用大黄寒药，利其势使大困，火虚自胜，如发疮疡，脓血流漓而消，此真格言也。故巴郡太守奏三黄丸，能治消渴。余尝以隔数年不愈者，减去朴硝，加黄连一斤，大作剂，以长流千里水煎五七沸，放冷，日呷之数百次，以桂苓甘露饮、白虎汤、生藕节汁、淡竹沥、生地黄汁，相间服之，大作剂料，以代饮水，不日而痊。故消渴一症，调之而不下，则小润小濡，固不能杀炎上之势；下之而不调，亦旋饮旋消，终不能沃膈膜之干；下之调之而不减滋味，不戒嗜欲，不节喜怒，病已而复作。能从此三者，消渴亦不足忧矣。

　　昔有消渴者，日饮数斗，刘完素以生姜自然汁一盆，置之密室中，具罂杓于其间，使其人入室，从而锁其门，病患渴甚，不得已而饮之，饮尽渴减，得《内经》辛以润之之旨。又《内经》治渴以兰，除其陈气，亦辛平之剂也。刘完素之汤剂，虽用此一味，亦必有旁药助之也。秦运副云：有人消渴，引饮无度，或令食韭苗，其渴遂止。法要日吃三五两，或炒，或作羹，无入盐，极效。但吃得十斤即佳。

　　苦楝根，取新白皮一握，切焙，入麝少许，水二碗，煎至一碗，空心服之，虽困倦不妨。自后下虫三四条，状蛔虫，其色真红，而渴顿止。乃知消渴一症，有虫耗其精液者。

　　按：此方神效，服之屡验。

　　鄂渚卒 之，患消渴九年，服药止而复作。制苏朴散，以白芍、甘草等分为末，每用一钱，水煎服，七日顿愈。古人处方，殆不可晓，不可以平易而忽之也。（《经验方》陈日华、《本草纲目》。）

　　朱丹溪治徐兄，年四十岁，口干，小便数，春末得之，夏来求治。诊其两手，左涩，右略数而不强，重取似大而稍有力，左稍沉略弱而不弦，然涩却多于右，喜两尺皆不甚起，此由饮食味浓生热，谓之痰热。禁其味浓，宜降火以清金，抑肝以补脾，用三消丸十粒，左金、阿魏丸各五粒，以姜汤吞下，一日六次。又以四物汤加参、术、陈皮、生甘草、五味、麦冬，煎服，一日三次，与丸药间服。一二日，自觉清快，小便减三之二，口亦不干。止渴未除，头晕眼花，坐则腰疼，遂以摩腰膏治腰疼，仍以四物汤，用参、 ，减川芎，加牛膝、五味、炒柏皮、麦冬，煎饮，调六一散服，反觉便多。遂去六一散，令仍服药丸而安。

　　薛立斋治一贵人，病疽疾未安而渴作，一日饮水数升，教服加减八味丸方。诸医大笑云：此药能止渴，吾辈当不复业医矣。皆用木瓜、紫苏、乌梅、人参、茯苓、山药等生津液之药，数剂，而渴愈甚。不得已用前方，服三剂渴止。因相信久服不特渴疾不作，气血亦壮，饮食加倍，强健过于少壮之年。薛氏家藏此方，屡用有验。

　　窦材治一人，频饮水而渴不止。曰：君病是消渴也。乃脾肝气虚，非内热也。其人曰：前服凉药六剂，热虽退而渴不止，觉胸胁气痞而喘。窦曰：前症只伤脾肺，因凉药复损伤气海，故不能健运，而水停心下也。急灸关元、气海各三百壮，服四神丹，六十日津液频生。方书皆作三焦猛热，下以凉药，杀人甚于刀剑，慎之。

　　杨贲亨，鄱阳人，博群书，精脉理，每心计造方。有患饥者，诸医以火症治。亨久思之未得，顷见堂上木凳自仆，乃为湿气所蒸致朽，忽悟水能消物，不独属火，此湿消耳，遂投热剂而愈。（《江西通志》。）

　　孙文垣治一书办，年过五十，沉湎酒色，忽患下消之症，一日夜小便二十余度，清白而长，味且甜，少顷凝结如脂，色有油光，治半年无效。腰膝以下软弱，载身不起，饮食减半，神色大瘁。脉之，六部皆无力。经云脉至而从，按之不鼓，诸阳皆然。法当温补下焦，以熟地黄六两为君，鹿角霜、山萸肉各四两，桑螵蛸、鹿胶、人参、白茯苓、枸杞子、远志、菟丝、山药各三两为臣；益智仁一两为佐，大附子、桂心各七钱为使，炼蜜为丸梧桐子大。每早晚淡盐汤送下七八十丸，不终剂而愈。或曰：凡消者皆热症也，今以温补何哉？曰：病由下元不足，无气升腾于上，故渴而多饮，以饮多小便亦多也。今大补下元，使阳气充盛，熏蒸于上，口自不渴。

　　譬之釜盖，釜虽有水，必釜底有火，盖乃润而不干也。

　　一人消中，日夜溺七八升，鹿角烧令焦为末，以酒调服五分，日三服，渐加至方寸匕。

　　一人不时发热，日饮冰水数碗，寒药二剂，热渴益甚，形体日瘦，尺脉洪大而数，时或无力。王太仆曰：热之不热，责其无火。又云：倏热往来，是无火也；时作时止，是无水也。法当补肾，用加减八味丸，不月而愈。

　　张路玉治赵云舫，消中善食，日进膏粱数次，不能敌其饥势，丙夜必进一餐，食过即昏昏嗜卧。或时作酸作甜，或时梦交精泄，或时经日不饮，或时引饮不辍，自言省试劳心所致。前所服皆安神补心滋阴清火之剂，不应。察其声音，浊而多滞，其形虽肥盛，色苍而肌肉绵软。其脉六部皆洪滑而数，惟右关特甚，两尺亦洪滑，而按之少神，此肾气不充，痰湿挟阴火泛溢于中之象。遂与加味导痰加兰、麝，数服其势大减。次以六君子合左金枳实汤泛丸，服后，以六味丸去地黄加鳔胶、蒺藜，平调两月愈。

　　朔客白小楼，中消善食，脾约便难。察其形瘦而质坚，诊其脉数而有力，时喜饮冷火酒，此酒之湿热内蕴为患。遂以调胃承气三下破其蕴热，次与滋肾丸数服，涤其余火，遂全安。粤客李之藩，上消引饮，时当三伏，触热到吴。初时自汗发热，烦渴引饮，渐至溲便频数，饮即气喘，饮过即渴。脉之，右寸浮数动滑，知为热伤肺气之候。因以小剂白虎加人参，三服势顿减。次与生脉散，调理数日而痊。

　　薛廉夫子，强中下消，饮一溲二。因新娶继室，真阴灼烁，虚阳用事，强阳不到，恣肆益甚，乃至气急不续，精滑不收，背曲肩垂，腰膀疼软，足膝痿弱，寸步艰难，糜粥到口即厌，惟喜膏粱方物。其脉或数大少力，或弦细数疾，此阴阳离决，中空不能主持，而随虚火辄内辄外也。与八味肾气、保元、独参，调补经年，更与六味地黄久服而痊。

　　邵某仲夏与婢通，因客至，惊恐，精气大脱，即凛凛畏寒，翕翕发热，畏食饮，小便淋沥不禁。诊之，六脉弦细如丝，责责如循刀刃，此肾中真阳大亏之候。令服生料六味，稍加桂、附，以通阳气。咸谓夏暑不宜桂、附，另延医，峻用人参、附子，月余，饮食大进。犹谓参、附得力，恣饵不彻，遂至日食豚蹄鸡鸭七八餐，至夜，预治熟食，饱啖二次。如此两月余，形体丰满倍常，但若时时嘈杂易饥，常见青衣群鬼围绕其侧。再诊脉，其脉滑数有力，而右倍于左。察其形色多滞，且多言多笑，而语无伦次。此痰食壅塞于中，复加辛热，助其淫火，始见阴虚，未传消中之患也。不急祛除，必为狂痴之患。为制涌痰之剂，迟疑不进。未几，忽大叫发狂妄见，始信言之非谬也。

　　许学士云：一卒病渴，日饮水斗许，不食者三月，心中烦闷，时已十月。予谓心经有伏热，与火府丹数服。

　　越二日来谢云：当日三服渴止，又三服饮食如故。此本治淋，用以治渴，可谓通变也。方用生地二两，木通、黄芩各一两，蜜丸桐子大，每服三十丸，木通汤下。

　　陆祖愚治李悦吾大便燥，年五十余，患消渴症，茶饮不能离口，小便多，大便燥，殊不欲食，及食后即饥。

　　病将一载，精神困怠，肌肤枯涩，自分必死。脉之，沉濡而涩，曰：病尚可药。凡人身之津液，以火而燥，然必以气化而生。前医纯用清凉之品，所以不效。洁古云，能食而渴者，白虎倍加人参，大作汤剂服之。今不能食，及食即饥，当合二方加升麻，佐葛根，以升清阳之气，少合桂、附，以合从治之法。每味数两，大砂锅煎浓汁，禁汤饮，以此代之。此病仲景谓春夏剧，秋冬瘥。今当盛暑，病虽不减，亦不剧。若根据法治之，兼绝浓味戒嗔，闭关静养，秋冬自愈。幸其能守戒忌，交秋即瘥，至秋末全愈。

　　陆养愚治两广制府陈公，年近古稀，而多宠婢，且嗜酒，忽患口渴，茶饮不辍，而喜热恶凉，小便极多，夜尤甚，大便秘结，必用蜜导，日数次，或一块，或二三块，下体软弱，食减肌削，所服不过生津润燥清凉而已。脉之，浮按数大而虚，沉按更无力，曰：症当温补，不当清凉。问：消本热症，而用温补何也？曰：经谓脉至而从，按之不鼓，诸阳皆然。今脉数大无力，正所谓从而不鼓，无阳脉也。以症论之，口渴而喜热饮，便秘而溺偏多，皆无阳症也。曰：将用理中参附乎？曰：某所言温补在下焦，而非中上二焦也。经曰：阳所从阴而亟起也。又曰：肾为生气之原。今恙由于肾水衰竭，绝其生化之原，阳不生，则阴不长，津液无所蒸以出，故上渴而多饮，下燥而不润，前无以约束而频多，后无以转输而艰秘，食减肌削，皆下元不足之过也。曰：予未病时痿，是肾竭之应。既痿之后，虽欲竭而无从矣。彼虽不悦，而心折其言，遂委治之。乃以八味丸料，加益智仁，煎人参膏糊丸。每服五钱，白汤送下，日进三服，数日溺少，十日溺竟如常。大便尚燥，每日一次，不用蜜导矣。第口渴不减，食尚无味，以升麻一钱，人参、黄 各三钱，煎汤送丸药。数服，口渴顿止，食亦有味，又十日诸症全愈。

　　薛立斋曰：一男子作渴，日饮水数碗，冬月亦然。彼用加减八味丸去肉桂服之不应。一男子患此，欲治以前丸，彼谓肉桂性热，乃服知柏等药，渴不止，背发疽而殁。又一男子亦患此症，日渐消瘦，与前丸数服，渴减半，一剂而痊，再剂形体复壮。夫肉桂，肾经药也。前症乃肾经虚火炎上无制为患，用肉桂导引诸药以补之，及引虚火归原，故效。又一男子脚面发痘，愈而作渴，以前丸治之而愈。又一富商，禀赋颇浓，素作渴，日饮水数碗，面发一毒，用消毒药溃而难愈，尺脉尚数，渴亦不止。时孟秋，谓此火旺水涸之脉也，须服加减八味丸，以补肾水而制心火，庶免疽毒之患。彼不信，至夏果脚背发疽，脉数，按之则涩而无力，足竟黑腐而死。

　　一男子禀颇实，乏嗣，服附子等药，致作渴，左足大趾患疽，色紫不痛，脉亦数而涩，亦死。大抵发背脑疽，肿痛色赤，水衰火旺之色，尚可治。若黑若紫，火极似水之象也，乃肾水已竭，精气已衰，不治。《外科精要》云：凡病疽疾之人，多有既安之后，忽发渴疾而不救者，十有八九。疽疾将安，而渴疾已作，宜服加减八味丸。

　　既安之后，而渴疾未见，宜先服之，以防其未然。薛儿闻其父云：一士夫病渴疾，诸医皆用渴药，累载不痊。

　　有一名医教食加减八味丸，不半载而愈。

　　一老人冬月口舌生疮作渴，心脉洪大而实，尺脉大而虚，此消症也。患在肾，须加减八味丸补之，否则后发疽难疗。不信，乃服三黄等药降火，次年夏，果发疽而殁。东垣曰：膈消者，以白虎加人参汤治之。中消者，善食而瘦，自汗，大便硬，小便数。《脉诀》云：干渴饮水，多食亦饥，虚成消中者，调胃承气汤、三黄丸治之。下消者，烦躁引饮，耳叶焦干，小便如膏脂。又云：焦烦水易亏，此肾消也，六味地黄丸治之。《总录》所谓未传能食者，必发脑疽背疮，不能食，必传中满鼓胀，皆谓不治之症。洁古老人分而治之，能食而渴者，白虎加人参汤，不能食而渴者，钱氏白术散，倍加葛根治之。土中既平，不复传下消矣。前人用药，厥有旨哉。

</div>
    <div class="pagination">
<a href="续名医类案_page27.html">上一页</a><span>...</span><a href="续名医类案_page23.html">23</a><a href="续名医类案_page24.html">24</a><a href="续名医类案_page25.html">25</a><a href="续名医类案_page26.html">26</a><a href="续名医类案_page27.html">27</a><span class="current-page">28</span><a href="续名医类案_page29.html">29</a><a href="续名医类案_page30.html">30</a><a href="续名医类案_page31.html">31</a><a href="续名医类案_page32.html">32</a><a href="续名医类案_page33.html">33</a><span>...</span><a href="续名医类案_page29.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
