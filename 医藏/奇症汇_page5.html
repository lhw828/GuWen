<!DOCTYPE html>
<html>
<head>
    <meta charset="UTF-8">
    <title>奇症汇 - 第 5 页/共 17 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>奇症汇 - 第 5 页/共 17 页</h1>
    <div class="content">　　〔源按〕舌痹，亦有患心血不足，不可作风热及痰治，须用理中汤合四物汤治之。

　　立密云∶先兄口舌糜烂，痰涎上涌，饮食如常，遇大风欲扑地。用补中益气汤及八味丸即愈。间乐数日，仍作。每劳苦，则痰盛目赤，漱冷水舌稍愈，顷间舌益甚，用附子片含之即愈，服煎药诸症方痊。

　　《医说》云∶一人中仙茅毒，舌胀退场门，渐大与肩齐，即以小刀 之，随破随合， 之百数，始有血一点。曰∶可救矣。煮大黄、朴硝与服，以药掺之，应时消缩。此皆火盛性淫之人，过服之害也。

　　戴人治南邻朱老翁，年六十余岁，身热数日不已，舌根肿起，和舌尖亦肿，肿至满口，比原舌大三倍，一外科以燔针，刺其舌两旁，下廉泉穴，病势转凶。戴人曰∶血实者宜决之。以排针磨令锋极尖，轻砭之，日砭八九次，出血约二三盏。如是者三次，渐觉血少，病减肿消。夫舌者，心之外候也。心主血，故血出则愈。又诸痛痒疮疡，皆属心火。燔针艾火，皆失此义也。薛新甫云∶凡舌肿胀甚，宜先刺舌尖，或舌上，或边旁出血，泄毒以救其急。惟舌下廉泉穴，此属肾经，虽当出血，亦当禁针，慎之。

　　甄立言治一妇，正产之时，收生妇以温水进之，误用鹿角脂，女子涂鬓发也。因哇而舌出，产后数日不能收，医药屡不应。甄以朱砂涂其舌，仍命作产子状，以两妇人掖之。

　　乃使人潜于壁外，多奉缶器，向危处掷地作声。声闻而舌收矣。

　　薛己治一小儿，舌断半寸许，敷洪宝丹，服四物汤加柴胡，痛定血止。次服四君子汤加柴胡、山栀，月余而舌自完。

　　〔源按〕小儿跌扑断舌，须乘热接上。古法急用鸡子轻击周遭，去硬壳，取膜套舌，以洪宝丹敷膜上，自然接续。

　　若良久舌已冷，不必用接，但以洪宝丹敷之，其舌亦生。

　　予同郡有一富家妇，年五十余，忽一日舌出不收，别无他恙，医作风痰治不效。一医于风痰药中，加蕲蛇舌一枚，煎服而愈。

　　全舌散黄连 人参 白芍（各三钱） 柴胡 菖蒲（各一钱）

　　水煎服。

　　顺气豁痰汤半夏（一钱半） 茯苓 橘红 栝蒌 贝母 黄连 桔梗 枳壳（各一钱） 香附（七分） 甘草（四分）

　　姜三片，水煎服。

　　理中汤白术（土炒，二钱） 人参 干姜（炮） 甘草（各一钱）

　　水煎服。

　　洪宝丹天花粉（三两） 姜黄 白芷 赤石脂（各一两）

　　上为末，茶汤调敷患处。

　　补中益气汤（见项门）

　　八味丸（见手足门）

　　四物汤（见头门）

　　卷之三

　　口

　　夏子益《奇疾方》云∶有人病卧床，四肢不能动，只进得食，好大言说吃物，谓之失说物望病。治法∶如说食猪肉时，便云你吃猪肉一顿，病者闻之即喜。遂置肉令病患见，临要却不与食，此乃失说物望也。当自睡中涎出便愈。

　　〔源按〕此症为阳盛于内，故好大言，而善说吃物。且阳盛则气壅，气壅则脉络不利，故四肢不能举动。治法∶说所食之物，而即许食之，使病患心喜。即经所谓喜则气散。

　　然置物令见而却不与食者，所谓食入于阴，长气于阳，故但使其望见彼见所喜之物，而不得食，故便能使口中涎出。盖涎即痰也，痰即火，火即气，同物而异名。涎出则气自衰，而病自愈也。

　　又云∶有人患口鼻出腥臭之水，以碗盛之，状如铁色虾鱼，如粒米大，走跃不住。以手捉之，即化为水。此肉坏也，任意馔食鸡肉自愈。

　　〔源按〕此症因口鼻所出腥臭之水，而名肉坏。良由患毒于内膜之处，因化肉如脓若水，故所出之水腥而臭也。以碗盛之，状如铁色虾鱼，亦由患肾脏所属之分使然。盖肾属水，其色黑，得肾脏之气所化，故色如铁，而状如水族之物也然。此水何故不从内下？此乃感人气血之灵，故能走跃水中。所以得随上升之气，从口鼻而出。若捉之又即化为水，此气散故也。凡毒从肺气所化，其脓色多白。盖肺属金，其色白，得从化而为白也。此毒生于内膜，在肾脏所属之分，非肺之当令，故即随是脏之气所化，以得是脏所属之色也。鸡肉补虚温中，而又能攻毒。盖至阴之毒，非攻不可，攻之则毒散，即《内经》所谓其治宜毒药是也（俗蒸鸡汗发痘疮，其效立见，此攻毒之验也）。

　　又云∶有人患口中生肉球，有根如线五寸余，如钗股。吐出乃能食物，捻之则痛彻心者，麝香研末一钱，水服之，日三，自消。

　　〔源按〕此症口生肉球，而但云口内，此必生于舌。经云∶心脉系舌本，脾脉络舌旁，系舌下，凡舌病，皆心脾二经之所致也。故捻之痛应于心。此由脾土不利，经脉不顺，而有是患。所谓子病母亦病，而又实者当泻其子。故但用麝香入脾治肉之味，通其土气，开其经络，则怪肉消而病自愈也。

　　又云∶有人忽气上喘，不能言语，口中流汁，吐逆，齿皆摇动，如欲脱状。气喘转大，闷绝复苏，名曰∶伤寒并热霍乱。用大黄、人参各半两，水三盏，煎至一盏，去滓热服自安。

　　又云∶有人饮油至五斤方快意，不尔则病。此是发入于胃，气血裹之化为虫也。雄黄半两为末，水调服之，虫自出。

　　《奇病方》云∶有人患唇上生疮，久则疮口出齿牙于上唇者，乃七情忧郁，火动生齿故也。方用柴胡、白芍、当归、生地各三钱，黄芩一钱，天花粉二钱，白果十枚，水煎服。外用冰片一分，僵蚕一钱，黄柏炒，三钱共为末，掺之齿自消也。

　　张鸡峰《备急良方》云∶有人患牙齿日长，退场门难食，名髓溢病。用白术煎汤漱服，即愈。

　　《搜神记》云∶桓宣武有一督将，因时病后虚热，便能饮馥茗一斛二斗乃饱。若减升合，便以为不足。后有客造之，更进五升，乃大吐一物，如升大有口，形质缩绉，状似牛肚。客乃令置之盆中，以斛二斗馥茗浇之，此物 之都尽而止，觉小胀。又增五升，便悉混然从口中涌出，既吐此物遂瘥。或问此何病，答曰∶此病名斛茗瘕。

　　东坡《物类相应志》云∶齐谐记载江夏安陆县，隆安中有人姓郭，名垣。得天行病后，遂能大餐，每日食至一斛，五年家贫，行乞于市。一日大饥，至一园，食薤一畦，大蒜一畦，便闷板卧地。须臾大吐，吐一物如笼，渐渐缩小，有人撮饭于上，即消成水，而病遂瘳也。

　　《酉阳杂俎》云∶和州刘录事者，大历中罢官，居和州傍县，食兼数人，尤能食 。尝 味，未尝果腹。邑客乃网鱼百余斤，会于野处观其下箸。刘初食 数盘，忽似小哽，因咯出一骨珠子，大如豆，乃置于茶瓯中，以盘覆之。食未半，怪覆瓯盘倾，侧举视之，骨珠子已长数寸如人状，座客共观之，随视而长，顷刻长及人。遂摔刘，因相殴流血，良久各散走。一循厅之右，一转厅之左，俱及后门相触翕成一人乃刘也，神已痴矣，半日方能语。访其所以，皆不省之，刘自是恶 。

　　《广异记》云∶句容县佐吏，能啖 至数十斤，恒食不饱。县令闻其善啖，乃出百斤，吏快食至尽，因觉气闷，久之吐一物，状如麻鞋。令命洗出安 所， 悉成水，医莫能名。令命小吏持扬州卖之，冀有识者试之，若有买者，当高举其价，看还几钱。有胡求买，增价至三百贯文，胡辄还之。初无酬酢，人谓胡曰∶是县令句容家物，问此是何物。

　　胡云∶是销鱼之精，亦能消腹中块病。患者以一片如指端，绳系之置病所，其块即消。我本国太子，少患此病，父求愈病者赏之千金。君若见卖，当获大利，令竟卖半与之。

　　《宣室志》云∶永徽中徐爽有，每食生鱼三斗乃足。一日饥，作 未成，忍饥不禁，遂吐一物如虾蟆，自此不复能食矣。

　　《名医录》云∶虞侍郎，苏州人，平生喜食生鱼 。中年病腹坚，倒身不得，每发病疼痛几死，累治不效。一善医切脉曰∶侍郎右关脉伏，伏为积聚，有生冷之积，成瘕在腹，则疼不可忍，可以药取之，令用橄榄汁，吞丸子药数粒，晚下利一盆许，是鱼 娄，前一截皆成鱼矣，从此遂安。

　　《说渊》云∶陆 吴郡人，自幼嗜面食，食愈多而质愈弱，胡人以药吐一虫，长二寸许，色青状如蛙，此名消面虫，实天下之奇宝也。其说甚异，不具述。

　　玉田隐者云∶一女子忽嗜河中污泥，每日食数碗方快。有一医用壁间败土，调水饮之遂愈。丹溪云∶吃泥，胃气热也。用黄芩、白术、茯苓、软石膏煎服。

　　《杨氏经验方》云∶益昌伶人刘清啸一娼，名曰花翠，年及逾笄，好食生米。惠民局监赵尹，用苍术，米泔水浸一宿，锉焙为末，蒸饼和丸梧子大，每服五十丸，食前米饮汤下，日二服，两旬而愈。此症因食生熟物留滞肠胃，遂至生虫。久则好食生米，否则终日不乐，至憔悴萎黄，不思饮食，以害其生。

　　《医说》云∶昔慎恭道，肌瘦如劳，唯好食米。缺之则口出清水，食之顿便如常，众医莫辨，有蜀僧道广，以鸡矢同白米合炒为末。以水一钟调服，良久吐出如米形，即瘥。

　　又云∶汪丞相徽之，祁门人，平日好食动风物，性尤嗜蟹，或作蟹 、蟹签，恣啖之。一日得风热之疾，齿间壅出一肉，渐大胀塞，口不能闭，水浆不入，痛楚待尽。已而有一道人言能治此疾，丞相命医之，不日而愈。其法用生地黄汁一碗，猪牙皂角数挺，火上炙令热，蘸生地汁令尽，末之。

　　敷壅肉上，随即消缩。

　　《圣济录》云∶有人患时复呕吐，腹中有水声者，此酒癖也。川芎、三棱炮，各一两，为细末，每服二钱，葱白汤下。

　　镇阳有士人嗜酒，日当数斗，至午夜饮兴一发，则不可遏，一夕大醉，呕出一物如舌，视无痕窍，至欲饮时，眼偏其上，矗然而起，家人沃之以酒立尽，至常日所饮之数而止，士人由是恶酒。

　　一人自幼好酒，片时无酒，叫呼不绝，全不饮食，日渐羸瘦。或执其手缚柱上，将酒与看而不与饮，即吐一物如猪肝，入酒内，其人自此遂恶酒。

</div>
    <div class="pagination">
<a href="奇症汇_page4.html">上一页</a><a href="奇症汇.html">1</a><a href="奇症汇_page2.html">2</a><a href="奇症汇_page3.html">3</a><a href="奇症汇_page4.html">4</a><span class="current-page">5</span><a href="奇症汇_page6.html">6</a><a href="奇症汇_page7.html">7</a><a href="奇症汇_page8.html">8</a><a href="奇症汇_page9.html">9</a><a href="奇症汇_page10.html">10</a><span>...</span><a href="奇症汇_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
