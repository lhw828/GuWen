<!DOCTYPE html>
<html>
<head>
    <meta charset="UTF-8">
    <title>赤水元珠 - 第 43 页/共 143 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>赤水元珠 - 第 43 页/共 143 页</h1>
    <div class="content">　　赚气散　治胸膈痞闷腹脇虚胀气不宣通及伤寒两脇刺痛攻心
　　三棱　蓬术【煨各五钱】白术【三钱】枳壳【一钱】木香【五分】
　　每服二钱加姜三片水一钟半煎八分食前服用砂糖少许压下
　　分气紫苏饮　治心下胀满脇疼气塞呕逆不止方在喘门
　　匀气散　胸膈胀满宿冷不消心腹刺痛呕吐
　　丁香　檀香　木香　白豆仁【各一两】藿香　甘草【炙各八両】砂仁【四両】
　　为末每服二钱入盐一字沸汤调服
　　复元通气散　气不宣通流利并闪挫腰脇气痛茴香【炒】穿山甲【蛤粉炒二两】延胡索【炒】白丑【炒】陈皮　甘草【各一两】木香【一两五钱】
　　为末每服二钱热酒调服【一方加乳香没药】
　　清膈丸　因湿热气滞
　　黄芩　黄连【炒各五钱】香附【一两半】苍术【二两】
　　为末取黄熟蒌去皮捣烂和丸菉豆大每服三五十丸
　　桔梗枳壳汤　诸气痞结满闷
　　桔梗　枳壳【各四钱】甘草【炙一钱二分】生姜五片水煎服
　　升降六一汤
　　香附【六两炒】藿香【一两】
　　为末每服二钱白汤下
　　二圣散　诸气痛
　　芫花【醋煮干五钱】延胡索【炒一两五钱】
　　二味为细末每服一钱男子元脏气痛葱酒调下妇人血气痛川归酒下诸气痛薄荷汤下小肠气痛茴香汤下
　　胜金散　治男妇一切冷气
　　乌药【酒浸微炒】茴香【炒】青皮【去白】良姜【等分】
　　右为末每服二钱空心温酒调下妇人用姜煎童便调服
　　半夏汤　治上气呕吐不能下食
　　半夏【三钱】陈皮　白术　甘草【炙】桂心【各五钱】人参【一两】厚朴【二两】
　　每服五钱姜五片枣三枚水煎服
　　手拈散　一切气痛
　　草果　延胡索　乳香　没药　五灵脂【酒拌炒】等分为末每服二钱好酒调下【一方加良姜】
　　一人病气上冲口中出如烟雾耳内常鸣此冲脉逆上与八物汤加炒黄连【二分】黄栢【三分】数剂而愈
　　苏合香丸【和剂方】専能顺气化痰并治尸骨蒸痨瘵卒暴心痛鬼魅瘴疟赤白下利小儿惊搐等症
　　沈香　麝香【研】丁香　青木香　诃梨勒【煨用皮】安息香【另为末用无酒一升熬膏】香附子【炒去毛】荜拨　白术　白檀香　硃砂【研飞】乌犀角【各二两】薫陆香【另研】龙脑【研】苏合油【入安息香膏内】
　　右末研匀用安息膏并蜜丸梧子大空心温水化下四丸酒亦可
　　诸见血症摠论
　　内经曰阳明厥逆喘咳身热善惊衂吐血又曰大怒则形气絶而血菀于上又曰脾移热于肝则为惊衂胞移热于膀胱则癃而尿血又曰结阴者便血一升再结二升三结三升夫血者生化于脾总綂于心蔵受于肝宣布于肺施泄于肾灌溉一身阴气一伤变生多病妄行于上则吐衂衰涸于中则虚劳忘反于下则便红移热膀胱则癃闭溺血渗透肠间则为肠风阴虚阳搏则为崩中湿蒸热淤则为滞下热极腐化则为脏血火极似水血多紫黒热胜于阴则为疮疡湿滞于血则为痛痒隐疹皮肤则为冷痹畜之在上则人喜忘畜之在下则人喜狂堕恐跌仆则淤血内凝又细分之则咳血衂血出于肺呕吐出于胃痰涎血出于脾咯血唾血出于肾便血清者属营虚有热浊者属热与湿色鲜者属火黒者火极血与泄物并下者属有积或络脉伤也尿血因房劳过度阴虚火动以致营血妄行而或者又以此为得之虚寒当以脉别有呕吐紫凝血者原病式云此非冷凝由热甚销铄以为稠浊而热甚则水化制之故赤兼黒而紫也又有汗血者由夫大喜伤心喜则气散血随气行故也又下血先见血后见便为近血自大肠来先见便后见血此逺血自小肠来肠胃中本无血良由气虚肠薄故血渗入而从下出也东垣曰除伤寒家衂血外杂病见血多责其热防哉言乎大凡血上行为逆其治难下行为顺其治易若血上行或唾或呕或吐忽变而下行为恶痢者吉兆也丹溪曰口鼻出血皆是阳盛阴衰有升无降血随气上越出上窍法当补阴抑阳气降则血归经矣
　　素问曰有病胸脇支满者妨于食病至则先闻腥臊臭出清液先唾血四肢清目时时前后血病名为何何以得之岐伯曰病名血枯此得之年少时有所大脱血若醉入房中气竭肝伤故月事衰少不来也帝曰治之奈何复以何术岐伯曰以四乌鲗骨一藘茹二物并合之丸以雀卵大如小荳以五丸为后饭饮以鲍鱼汁利肠中及伤肝也
　　王海藏云胸中聚集之残火腹里积乆之太阴上下隔絶脉络部分阴阳不通用苦热以定于中使辛热以行于分升以甘温降以辛润化严肃为春温变凛冽为和气汗而愈也然余毒土苴犹有存者周身阳和尚未泰然胸中微躁而思凉饮因食冷物服凉剂阳气复消余阴再作脉退而小细而迟激而为衂血唾血者有之心肺受邪也下而为便血溺血者有之肾肝受邪也三焦出血色紫不鲜此重沓寒湿化毒凝泣水谷道路浸积而成若见血证不详本源便用凉折变乃生矣【阳证溢出鲜血隂证下如豚肝】
　　上而血者黄茋桂枝汤　白芍当归汤
　　中而血者当归建中汤　増损胃中汤
　　下而血者芎归术附汤　桂附六合汤
　　若三血证在行阳二十五度见黄茋四君子主之
　　若三血证在行阴二十五度见当归四逆加呉茱茰主之
　　生生子曰按海藏此论虽为伤寒而发实戒用药者要认血来本原不可妄治以致变乱夫治血当明血出何经时师多宗丹溪有曰吐血衂血多是火载血上错经妄行越出上窍此论固是犹有未尽乃所以啓后人过用寒凉之惑也夫火者无形之气也非水可比安能称载葢血随气行气和则血循经气逆则血乱气有余即是火也实由气逆而血妄行兼于火化因此为甚经曰怒则气逆甚则呕血暴瘅内逆肝肺相血溢鼻口是也又东垣曰血妄行上出于鼻口者皆气逆也况血得寒则凝得热则行见黒则止迹此观之治血若不兼之调气而纯以寒凉是施则血不归经而且为寒凉所凝滞虽暂止而复来也且脾统诸血寒凉伤脾脾虚尤不能约束诸血其变证可胜言哉
　　素问示从容论曰夫伤肺者脾气不守胃气不清经气不为使真脏坏决经脉傍絶五脏漏泄不衂则呕纲目云伤肺即伤气也当于气虚不能摄血条叅治
　　戴元礼云吐血者荣气溢入浊道留聚膈间满则吐血名曰内衂宜苏子降气汤加人参阿胶　饮酒太过伤胃吐血用理中汤加青皮栀子干葛川芎　劳太过吐血不止苏子降气汤加人参芍药　打损吐血黒神散童便调服　有时或吐血两口随即无事过数日又发经年累月不愈者宜黒神散吐血发渴名为血渴也或四物汤十全大补汤
　　统防云吐血先哲皆以为热其因于寒者理亦有之何则寒邪属阴人之荣血亦属阴古人云风伤卫寒伤荣各从其类人果身受寒邪口受寒物邪入血分血得冷而凝则被寒矣在上则从口而出在下则从便而出若此者实病机之所有焉得为尽无也但其血色之黒与吐血因热极而反兼水化者相似兹则宜于脉证间求之脉微迟而身又清凉者寒也脉洪数而身又烦热者热也寒则温之热则清之治法大不同矣
　　呕吐血
　　生生子曰吐血成碗吐出者甚至有出而盈盆者丹溪云多是阳盛阴虚故血不得下行因火炎上之势而上出脉必大而芤大者发热芤者血滞与失血也
　　又曰有气虚中寒阴阳不相守血乃妄行而吐出者经所谓阳虚阴必走者是也当用四物理中汤加干姜甘草煎服中温则血自归经矣切不可投苦寒之剂
　　丹溪云山栀子最能清胃脘之血　先吐红后见痰多是阴虚火动痰不下降四物汤加痰药火药　先痰后见红多是痰积热降痰火为急　痰涎带血出此是胃口清血热蒸而出重者栀子轻者蓝实或暴吐紫血一碗者无事吐出为好此热伤血死于中用四物汤解毒汤之类　吐血挟痰积吐一二碗者亦只补阴降火四物汤加火剂之类　挟痰若用血药则泥而不行只治火自止吐血乃火病也　大吐血不止以干姜炮黒为末童便调从治　防脘痰血荆芥散妙　又云呕吐血出于胃也实者犀角地黄汤主之虚者小建中汤加黄连主之
　　千金方云吐血有三种有内衂有肺疽有伤胃　内衂者出血如鼻衂不从鼻孔出是近在心肺间津液出还流入胃中或如荳汁或如切血凝停胃中因即满闷便吐或出数斗至一石者是也得之于劳倦饮食过常也【按韵书音勘凝血也】
　　肺疽者或饮酒后热毒满闷吐之时血从吐后出或一合半合半升一升是也
　　伤胃者因饮食大饱之后胃中冷不能消化便烦闷强呕吐使所食之物与气共上冲防因伤裂胃今吐血色鲜正赤腹亦绞痛自汗出其脉而数者为难治也
　　刘宗厚曰凡治血必血属之药欲求血属之药其四物之谓乎河间谓随证辅佐谓之六合汤者详言之矣余故陈其气味専司之要不可不察夫川芎血中气药也通肝经性味辛散能行血滞于气也地黄血中血药也通肾经性味甘寒能补真阴之虚也当归分三治血中主药也通肝经性辛温全用能活血各归其经也芍药阴分药也通脾经味酸寒能凉血治血虚腹痛也若求阴药之属必于此而取则焉脾胃论有云若善治者随经损益摘其一二味之所宜为主治可也此特论治血病而求血药之属者也若气虚血弱又当从仲景血虚以人参补之阳旺则生阴血也若四物汤者独能主血分受伤为气不虚也辅佐之属若桃仁红花苏木血竭丹皮者血滞所宜蒲黄阿胶地榆百草霜棕榈灰者血崩所宜乳香没药五灵脂凌霄花者血痛所宜苁蓉琐阳牛膝枸杞子益母草夏枯草败板者血虚所宜乳酪血液之物血燥所宜干姜桂者血寒所宜生地苦参血热所宜特取其证治大畧耳若能触类而长可谓应无穷之变矣
　　脉诀举要曰诸症失血皆见芤脉随其上下以騐所出大凡失血脉贵沈细设见浮大后必难治
　　治火之剂
　　大蓟散　治辛热伤肺呕吐血或一碗或半升名曰肺疽
　　大蓟根　犀角屑　升麻　桑白皮　蒲黄　杏仁【去皮尖】桔梗【各二钱】甘草【炙五分】
　　右分作二服每服姜三片水煎服
　　四生丸　治吐衂血热妄行
　　生荷叶　生艾叶　侧栢叶　生地黄【各等分】
　　捣烂为丸如鸡子大每服一丸用水二钟煎至一钟去渣服
　　犀角地黄汤　治血积胸中吐血衂血
　　犀角【镑】赤芍药　牡丹皮　生地【各一钱】
　　水煎服【此方若有痰者及气逆不降者服之皆不效予每用加枳壳桃仁滑石效】
　　茜根汤　治吐血咯血呕血等症
　　四物汤加童便浸香附【一钱五分】茜草根【二钱半忌鉄】
　　水煎服二三服立愈
　　治吐血
　　大黄末【一钱】生地黄汁【一合】
　　水半钟煎四五沸服即愈
　　又方　好墨【煨去胶气】为细末每服二钱【以白汤化阿胶清调服】治吐血暴甚昏晕不止
　　人参【一两】为末用鸡子清调如稀糊以匙挑服服尽效五更服之尤妙
　　治吐血
　　生地黄【五斤捣汁】生蜜【二斤半】共以瓦器盛贮锅内重汤桑柴文武火熬三日夜取出入人参末【四两】茯苓末【六两】搅匀不拘时服此即琼玉膏也
　　又方加入青蒿汁熬膏再加防榔末一两以降其气使下行也
　　竒方　治饮酒过多蕴热胸膈以致吐血衂血
　　葛花【二两】黄连【四两】
　　右为末以大黄末熬膏为丸如梧桐子大每服百丸温汤下或煎服亦可
　　辰胶散　治大人小儿吐血
　　阿胶【炒】蛤粉【各一两】辰砂【少许】
　　右为末藕节捣汁和蜜调下食后服
　　龙脑鸡苏丸　治膈热咳或吐血衂血
　　方在火热门
　　茯苓补心汤　治心虚为邪气所伤吐血
　　方在心痛门
　　藕节散　治吐衂不止
　　藕汁　生地黄汁　生蜜【五匙】大蓟汁【各三合】
　　右和匀每服一小钟不拘时服
　　拔萃犀角地黄汤　治热甚而血积胸中
　　生地黄【二两】黄芩　黄连【各一两】大黄【五钱】
　　每服一两水二钟煎一钟食后服
　　双荷散　治卒暴吐血
　　藕节【七个】荷叶顶【七个】
　　捣碎入蜜用水二钟煎八分去渣温服或研末蜜调下
　　枇杷散　治暑毒攻心呕吐鲜血
　　方在暑门
　　龙肝膏　治吐血不止
　　伏龙肝【一两】生地汁　麦冬汁　小蓟汁　藕汁【各三合】姜汁【一合】
　　入蜜半匙慢火熬成膏每服一匙
　　带补之剂
</div>
    <div class="pagination">
<a href="赤水元珠_page42.html">上一页</a><span>...</span><a href="赤水元珠_page38.html">38</a><a href="赤水元珠_page39.html">39</a><a href="赤水元珠_page40.html">40</a><a href="赤水元珠_page41.html">41</a><a href="赤水元珠_page42.html">42</a><span class="current-page">43</span><a href="赤水元珠_page44.html">44</a><a href="赤水元珠_page45.html">45</a><a href="赤水元珠_page46.html">46</a><a href="赤水元珠_page47.html">47</a><a href="赤水元珠_page48.html">48</a><span>...</span><a href="赤水元珠_page44.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
