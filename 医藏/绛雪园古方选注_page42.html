<!DOCTYPE html>
<html>
<head>
    <meta charset="UTF-8">
    <title>绛雪园古方选注 - 第 42 页/共 51 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>绛雪园古方选注 - 第 42 页/共 51 页</h1>
    <div class="content">　　节庵变易仲景之白通汤而为囘阳补虚之制葱白干姜附子借以通阳温经人参麦冬五味借以收阴生脉然阴阳格拒病深在脏又非温经生脉所能通也而节庵更有生心化裁之妙佐以广皮芳香利气土浆静镇中宫线通气道使以腊茶芳香苦降为之向导大破格拒之阴其飞越之阳有不翕然返本宁谧者耶
　　羊肉汤
　　左牡蛎【三钱】龙骨【二钱】川桂枝【一钱】大白芍【一钱五分】熟附子【一钱】当归【一钱五分】生姜【一钱】精羊肉【四两】
　　右都作一服水二盏煎八分温服不计时
　　羊肉汤救逆汤之方也韩秪和曰救逆不应当复羊肉为效甚速葢以阳盛于上而衰于下者与以羊肉有情之品比类从阳先为眷恋在下欲脱之阳然后重镇降逆则在上失守之阳知有所归宿矣
　　安胃汤【新制】
　　川椒【五分炒去汗】安吉乌梅【一钱去核】川黄连【一钱】人参【三钱】枳实【一钱五分】生淡干姜【一钱五分】
　　右为末每服三钱水一钟煎八分温服
　　安胃者毋使乘胜之气犯胃也倦不思食无不由于脾胃为病然揆其寒热虚实却有盛衰初无定体余生平阅证肝病十居其五惟就厥阴之饥不欲食一证遵仲景甲巳化土之论叅东垣治脾胃之说为疏一方川椒之辛佐乌梅之酸行阴以防肝枳实干姜助人参行阳道以益气黄连于脾胃中防心火之亢清脾胃生化之源统论全方辛酸同用以化肝气酸甘相辅以和胃气肝化胃和自能进谷
　　犀角地黄汤【新改】
　　暹罗犀角【三钱】生地【五钱】连翘【三钱】生甘草【五分】　原方有丹皮赤芍无连翘甘草
　　右水二钟武火煎八分温服无时候
　　局方犀角地黄汤厥阴阳明药也温热入络舌绛烦热八九日不解医反治经寒之散之攻之热势益炽得犀角地黄汤立效者非解阳明热邪解心经之络热也按本草犀角地黄能走心经专解营热余因革去丹皮赤芍易以连翘入心散客热生甘草入心和络血以治温热证热邪入络之方于理无悖敢以质诸当世
　　治防桃仁汤
　　槐角子【一两碎】桃仁【一两碎】艾叶【一两】大枣【十五枚】
　　右水煎服
　　虫蚀谓之防三尸虫最灵异分处三焦能上下接应每藏于肠胃卑湿处以蚀外来之五味五气故病名湿防与狐惑同若病久不食肠胃空虚五味断絶虫便蚀人五脏之五味五气缓治则杀人槐角子槐字从鬼得虚星之精其实苦寒能伏隠见莫测之虫桃为五木之精尸虫附人属木桃仁苦甘能镇安求食之虫艾叶得五阳之精性入三阴之分能出阳入阴以搜僻处接应之虫时珍曰多食枣令人齿黄生防则知枣为三尸虫所喜复以大枣诱其蚀以伏之也余曽遇此证用之良验豭鼠粪汤
　　韮根【一大把】豭鼠粪【十四粒两头尖者】
　　右二味以水二升煑取半升去渣再煎三沸温服尽必有粘汗出为效未效再作服
　　鼠粪韮根皆厥阴药也阴易是妇人病温后毒移男子而病也葢妇人以肝为先天冬不周密伤少阳之生气至春病温若愈未百日余毒袭男男必手足拘挛显厥阴之证以韮根为君滑利通阳疾于下行再以鼠粪之阴霾引入至阴之处通阴舒阳其功效之速如鼓应桴后学勿以匪物弃之道斯广矣
　　脚气鸡鸣散
　　紫苏叶【一两】木【一两】生姜【连皮二两】桔梗【五钱】广皮【一两】吴茱萸【一两】槟榔【七个】
　　右为麤末分作八服每服隔宿用水三大碗慢火煎至碗半去滓再用水二碗煎滓取一小碗去滓两次煎汁相和安顿床头次早五更分二三服只是冷服冬月略温服后用饼饵压下至天明大便当下黒粪水碗许即是肾经感寒湿毒气下也自然痛住肿消
　　经以脚气名厥汉名缓风宋齐后始名脚气按前贤论皆由风寒暑湿乘虚袭于三阴经宜急为重剂以治之外台疗脚气惟唐侍中方为最验至明周文采医方选要鸡鸣散药品相同惟多桔梗一味取义于五更服故曰鸡鸣散紫苏色赤气香通行气血专散风毒同生姜则去寒同木瓜则收湿佐以桔梗开上焦之气广皮开中焦之气妙在吴茱茰泄降下逆更妙在槟榔沉重性坠诸药直达下焦开之散之泄之收之俾毒邪不得上壅入腹冲心而成危候鸡鸣时服者从阳注于阴也服药须冷者从阴以解邪也东垣分南北二方治法各随其所胜者而偏调之证相宜者而倍用之是亦发前人之未发在圆机者斟酌变通斯为善矣
　　神效散
　　白浮石　蛤粉　蝉蜕
　　右为细末用大鲫鱼胆七个调三钱服不拘时神效
　　鬲消圣济总録治以麦冬饮子河间因之余再读本事方用神效散其识见之高逺逈胜于前贤葢心肺同居鬲上热邪移肺刼其真津而成熇熇之势无不外达三焦复移热于鬲炽若燎原故渇而求救于水饮如长鲸之吸川虽补水降火无及也妙在即以水中咸寒之物从其所欲以治之故仲景用文蛤散洁古化水丹用蛤粉皆出此义是方更有进焉者浮石蛤粉鲫鱼胆三者以咸胜苦以苦胜辛辛肺之气味也佐以蝉蜕轻浮上升引领三者直达肺经解热止渇且浮石蛤粉之咸皆平善无过非但止渴兼能利水可无聚水之变幻世医但以滋阴寒剂救燎原之火孰知火热旣消反不能消水转成中满肿胀吾于此敬服许学士具通天手眼转展囘顾有如此非深于得道者其孰能之


　　绛雪园古方选注卷七
<子部,医家类,绛雪园古方选注>
　　钦定四库全书
　　绛雪园古方选注卷八
　　蘓州王子接撰
　　内科丸方
　　肾气丸
　　熟地【八两】山茰肉【四两】山药【四两】泽泻【三两】丹皮【三两】白茯苓【三两】肉桂【一两】熟川附子【一两】
　　右爲末炼蜜爲丸梧子大每服五七十丸空心淡盐汤送或临卧温酒下每服当以美饍压之　前方加牛膝　车前子　即金匮肾气丸
　　肾气丸者纳气归肾也地黄茰肉山药补足三隂经泽泻丹皮茯苓补足三阳经脏者藏精气而不泄以填塞浊隂爲补腑者如府库之出入以通利清阳爲补复以肉桂从少阳纳气归肝复以附子从太阳纳气归肾金匮再以牛膝导引入肝车前导引入肾分头导纳丝丝不乱独取名肾气者虽曰乙癸同源意尤重于肾也六味地黄丸
　　熟地【八两】山茰【四两去核】山药【四两】泽泻【三两】丹皮【三两】茯苓【三两】
　　右法制共捣烂烘燥入磨爲末炼蜜丸桐子大每服七八十丸空心淡盐汤下冬用酒下
　　六味者苦酸甘咸辛淡也隂阳应象论曰精不足者补之以味五脏之精皆赖肾气闭藏故以地黄名其丸地黄味苦入肾固封蛰之本泽泻味咸入膀胱开气化之源二者补少隂太阳之精也茰肉味酸入肝补罴极之劳丹皮味辛入胆清中正之气二者补厥隂少阳之精也山药味甘入脾健消运之机茯苓味淡入胃利入出之器二者补太隂阳明之精也足经道逺故制以大足经在下故治以偶钱仲阳以肾气丸裁去桂附治小儿纯阳之体始名六味后世以六味加桂名七味再加附子名八味方义昧矣
　　扁鹊玉壶丸
　　硫黄【八两】
　　右法制服食具载注中
　　玉壶指人身而言道书曰金精满鼎气归根玉液盈壶神入室夀先生曰硫是矾之液矾是铁之精生于温泉产于山旁有水火既济之妙本草止治隂寒恶疾不言治臌今人用治命门火衰阳气暴絶寒水臌胀却有神功独是难于制死余得异授并志制法以广仁术凡硫黄八两配真蔴油八两以硫打碎入冷油内炖炉上炭火宜微勿烈以桑条徐调候硫溶尽即倾入大水内急搀去上面油水其色如金取缸底净硫称见若干两仍配香蔴油若干两照前火候再溶再倾连前共三转第四转用眞棉花核油配硫若干两照前火候再溶再倾入大水内急搀去上面油水其色如绛第五转用肥皁四两水中同煑六时第六转用皁荚四两水中同煑六时拔浄制硫之油搀去其水其色如硫火之紫第七转用炉中炭灰淋鹻水制六时第八转用水豆腐制六时拔浄皁鹻之性第九转用田字草捣汁【田字草出水荒稻田中其叶如田字八九月采】和水制六时临用研如飞麪凡净硫一两配炒糯米粉二两或水法或湿捣爲丸每服以硫三分爲凖渐加至一钱开水温送下
　　天王补心丹【其方有四惟此道藏者通】
　　人参【五钱】当归【一两】栢子仁【一两】丹参【五钱】茯神【五钱】枣仁【一两】天门冬【一两】麦门冬【一两】五味子【一两】生地【四两】元参【五钱】逺志肉【五钱】桔梗【五钱】
　　右法制爲末蜜丸弹子大硃砂爲衣灯心汤服一丸或噙化
　　补心者补心之用也心藏神而神之所用者魂魄意智精与志也补其用而心能任物矣本神篇曰随神往来者谓之魂当归栢子仁丹参流动之药以悦其魂心之所忆谓之意人参茯神调中之药以存其意因思虑而处物谓之智以枣仁静招乎动而益其智并精出入者谓之魄以天冬麦冬五味子寜静之药而安其魄生之来谓之精以生地参塡下之药定其精意之所存谓之志以逺志桔梗动生于静而通其志若是则神之阳动而生魂魂之生而爲意意交于外而智生焉神之隂静而生魄魄之生而爲精精定于中而志生焉神之爲用不穷矣故曰补心
　　四神丸
　　补骨脂【四两】肉豆蔲【二两】吴茱茰【一两】五味子【三两】
　　右爲末用大枣百枚生姜八两切片同煑枣烂去姜取枣捣丸每服二钱临卧盐汤送下
　　四神者四种之药治肾泄有神功也补骨脂通癸水之眞阳肉豆蔲保戊土之眞气俾戊癸化火以运谷气吴茱茰逺肝邪而散虚寒五味子摄肾气而固眞隂姜枣和营卫辛酸相辅助阳强隂则肾闗自键固矣
　　斑龙丸
　　鹿角霜【八两】鹿角胶【八两】菟丝子【八两】补骨脂【四两】栢子仁【八两】熟地【八两】白茯苓【四两】
　　右将胶溶化量入无灰酒打糊爲丸每服六七十丸淡盐汤下
　　干寜记云鹿与游龙相戏必生异角故得称龙鹿有文故称斑用其角爲方故名斑龙鹿卧则口朝尾闾故爲奇经督脉之方凡入房竭精耗散其眞形神俱去虽温之以气补之以味不能复也故以有情之品专走督脉复以少隂太阳之药治其合乃能搬运精髓塡于骨空大防于督脉之防而髓海充盈鹿角霜通督脉之气也鹿角胶温督脉之血也菟丝骨脂温肾中之气也熟地柏仁补肾中之精也柏仁属木性润骨脂属火性燥非但有木火相生之妙而柏仁通心骨脂通肾并有水火既济之功使以茯苓性上行而功下降用以接引诸药归就少隂太阳逹于督脉上潮髓海而成搬运之功昔蜀中有道士酣歌酒肆曰尾闾不禁沧海竭九转灵丹都漫説惟有斑龙顶上珠能补玉堂闗下穴澹寮方用鹿茸爲君者余药亦不同此茸珠丹非斑龙丸也今从青囊之方
　　天眞丸
　　精羊肉【七觔去筋膜脂皮批开入后药】当归【十二两洗去芦】鲜山药【十两去皮】肉苁蓉【十两去甲清水浸淡晒干】天门冬【去心焙干一觔】
　　右四味共捣烘燥磨末安羊肉内裹用无灰酒四瓶煑令酒尽再入水二升煑候羊肉糜烂再入后药黄耆【五两蜜炙爲末】人参末【三两】白术【炒二两爲末】
　　熟糯米饭焙干作饼将前后药末和丸梧子大一日二次服三百丸温酒下如难丸用蒸饼五七枚焙干入臼中杵千下丸之
　　形不足者补之以气精不足者补之以味养形补精以全神故名天眞人参黄耆白术养其形也当归羊肉山药补其精也肉苁蓉暖肾中之阳引精气以归根天门冬保肺中之隂致髙原于清肃尝按古方温燥药中必复滋隂保肺亦恐未得补阳之功先伤肺经隂气尔喻嘉言力赞此方可谓长于用补其法制甚精允爲补方之首
　　大造丸
　　紫河车【一具用米泔水浸逾时轻轻摆开换水洗洁净白如杨妃色者佳用竹器盛于长流水内浸一刻取生气提回再入川椒滚汤内一过以铅罐封固隔汤煑一伏取出先倾汁入药用石臼木椎捣极匀入后药】
　　熟地【以生地五两砂仁一两二钱茯苓切块四两绢袋盛入瓦罐酒煑七次去砂苓晒干二两】生地【一两五钱】淡天门冬【七钱去心清水浸五日晒干】当归【七钱】枸子【一两五钱】牛膝【七钱酒拌蒸】五味子【七钱】淡肉苁蓉【七钱去甲切片浸去白膜以淡爲度晒干】黄蘖【七钱盐水炒】琐阳【七钱酒净】生杜仲【一两另磨去绵】
　　右法制爲末河车捣爲丸量加炼蜜每服三钱侵晨百滚汤送
　　大造者其功之大有如再造故名括苍吴球宗丹溪之防创立大造丸世咸遵之第药品配合未臻奥余即叅丹溪潜隂之法而爲损益焉上能金水相生下可肝肾同治潜隂固阳功倍原方河车得父母精中之气而成乃乾坤之槖籥铅汞之匡廓所谓胚胎兆九混元归一者也爲补养先天之妙品用熟地即以生地爲佐乃白飞霞天一生水之法当归枸益血添精牛膝杜仲强筋壮骨肉苁蓉暖肾中眞阳五味子摄肾中眞隂天冬保肺恐邪火上僭烁金黄柏坚隂下守丹田眞气复以琐阳之濇封固周密诸法具备力量宏深夫是谓之大造庶得曰可
　　固精丸
　　鹿茸【一具】鹿角霜【分两同茸】阳起石【五钱】韮菜子【一两】淡肉苁蓉【一两】五味子【五钱】茯苓【五钱】熟附子【五钱】巴防肉【五钱】青花龙骨【五钱煆】赤石脂【五钱煆】
　　右爲细末酒煑糊爲丸如梧子大每服七十丸空心盐汤送下
　　固精丸治无梦之滑精夫房劳过度则精竭阳虚阳虚则无气以制其精故寐则阳陷而精道不禁随触随泄不必梦而遗也与走阳不甚相逺治之必须提阳固气乃克有济独用补涩无益也鹿茸通督脉之气舍鹿角霜通督脉之精室阳起石提陷下之眞阳韮菜子去滛欲之邪火肉苁蓉暖肾中眞阳五味子摄肾中眞隂巴防入隂附子走阳引领眞阳运行阳道不使虚火陷入于隂白茯苓淡渗经气使诸药归就肾经用石脂龙骨拦截精窍之气而成封固之功
　　葶苈丸
　　葶苈【隔纸炒】杏仁【麸炒去皮尖】桑根白皮【剉】猪苓【去黒皮】泽泻　椒目【已上各五钱】
　　右捣罗爲末炼蜜爲丸如桐子大毎服二十丸葱白汤下病不知加至三十丸　圣济方有牵牛【五钱】
　　葶苈丸治涌水涌或作涌按经义肺移寒于肾爲涌水者无形之邪移于肺之子也按之腹不坚水气客于大肠疾行则鸣濯濯如囊裹浆者明系腹不坚是土虚水泛水闭郁而不流则客于大肠有形之邪反涌于肺之腑也圣济治涌水十三方亦有从大肠温下之者河间采择是方仍从肺肾主治葶苈杏仁桑皮泄肺经之气闭猪苓泽泻椒目从肾经泻其水溢原方牵牛子利大肠下水积其性雄烈因证属土虚故去之恐犯虚虚之戒也
　　防榔丸
　　防榔【剉】大黄【剉炒】枳殻【去瓤麸炒各二两】桃仁【去皮尖麸炒】大麻仁【炒】木香【各一两】
　　圣济方有青皮【汤浸去白一两】蜜丸毎服十丸温酒下
　　防榔丸与润肠通幽二方同义和剂也治小肠移热于大肠之虙瘕证夫大肠爲传道之腑热则气结液耗腹痛便涩然或有时而通故腹虽有形聚散靡常是爲虙瘕虙者伏也瘕与瑕通女病恒有之君以防榔佐以木香枳殻泄决大膓之气臣以大黄桃仁麻仁润下大肠之热治在腑者宣而通之病在下者因而夺之河间减去青皮勿杂肝胆之药也
　　左金丸
　　吴茱茰【去闭口盐水浸一伏一两】川黄连【六两盐水炒】
　　右爲末水法爲丸或粥糊丸毎服三十丸开水送
　　经脉循行左升右降药用苦辛肃降行于升道故曰左金吴茱茰入肝散气降下甚捷川黄连苦燥胃中之湿寒胜胃中之热脏恶热而用热腑恶寒而用寒是谓反治乃损其气以泄降之七损之法也当知可以治实不可以治虚若勿论虚实而用之则误矣
　　礞石滚痰丸
　　青礞石【一两以焰硝一两同入瓦罐盐泥固齐晒干火煅石色如金爲度无金星者不用】黄芩【八两】大黄【八两酒蒸】沉香【五钱】
　　右爲细末水法爲丸毎服三五十丸量人强弱加减
　　礞石性寒下降隂也焰硝性热上升阳也用以同煅不特取焰硝有化石之能并与礞石有隂阳相济之妙是方也治痰之功在于礞石然独能攻肝经风热老痰与他脏之痰不相及也王隠君云其痰似墨有如桃胶破絮蚬肉之状咯之不出咽之不下形坚性重入水必沉服之其痰下滚从大便而出复以黄芩肃肺经清化之源大黄泻脾经酿痰之热沉香利肾经生痰之本三焦清利痰自不生是礞石治其本三者穷其原尔
　　威喜丸
　　云茯苓【去皮四两作匮以猪苓四钱半入内煑二十余沸日干拣去猪苓晒干爲度】黄蜡【四两溶化】
　　右即以蜡丸弹子大空心细嚼满口生津徐徐咽下以小便清爲度忌米醋尤忌怒气劳力
　　抱朴子云茯苓千万嵗其上生小木状似莲花名威喜芝今以名方者须择云茯苓之年深质结者制以猪苓导之下出前隂蜡澹归阳不能入隂须用黄蜡性味缓濇有续絶补髓之功专调斵丧之阳分理溃乱之精故治元阳虚惫而爲遗浊带下者若治肺虚痰火久茯苓不必结而猪苓亦可不用矣
　　鼈甲煎丸
　　鼈甲【十一分炙】阿胶【三分炙】蜣螂【六分熬】蜂房【四分炙】防虫【五分熬】鼠妇【三分熬】葶苈【一分熬】大黄【三分】赤消【十二分】桃仁【二分】乌扇【三分烧即射干】紫威【三分】柴胡【六分】桂枝【三分】干姜【三分】黄苓【三分】半夏【一分】厚朴【三分】瞿麦【二分】石苇【三分去毛】人参【一分】芍药【五分】丹皮【五分去心】
　　右二十三味爲末取锻灶下灰一斗清酒一斛五斗浸灰候酒尽一半着鼈甲于中煑令泛烂如胶漆绞取汁内诸药煎爲丸如梧子大空心服七丸日三服
　　鼈甲煎丸都用异类灵动之物若水陆若飞潜升者降者走者伏者咸备焉但恐诸虫扰乱神明取鼈甲爲君守之其泄厥隂破症瘕之功有非草木所能比者阿胶达表熄风鼈甲入里守神蜣螂动而性升蜂房毒可引下防虫破血鼠妇走气葶苈泄气闭大黄泄血闭赤消软坚桃仁破结乌扇降厥阳相火紫威破厥隂血结干姜和阳退寒黄芩和隂退热和表里则有柴胡桂枝调营卫则有人参白芍厚朴达原刼去其邪丹皮入隂提出其热石苇开上焦之水瞿麦涤下焦之水半夏和胃而通隂阳灶灰性温走气清酒性暖走血统而论之不越厥隂阳明二经之药故久疟邪去营卫而着脏腑者即非疟母亦可借以截之按金匮惟此丸及薯芋丸药品最多皆治正虚邪着久而不去之病非彚集气血之药攻补兼施未易奏功也
　　虎潜丸
　　龟甲【四两炙】虎胫骨【一两炙】熟地【三两】当归【一两五钱酒洗】白芍【二两酒炒】牛膝【二两酒蒸】陈皮【二两盐水润】黄柏【三两盐水炒】知母【三两盐水炒】琐阳【一两五钱酒润】
　　右爲末羯羊肉酒煑烂捣丸盐汤下冬加干姜【一两】
</div>
    <div class="pagination">
<a href="绛雪园古方选注_page41.html">上一页</a><span>...</span><a href="绛雪园古方选注_page37.html">37</a><a href="绛雪园古方选注_page38.html">38</a><a href="绛雪园古方选注_page39.html">39</a><a href="绛雪园古方选注_page40.html">40</a><a href="绛雪园古方选注_page41.html">41</a><span class="current-page">42</span><a href="绛雪园古方选注_page43.html">43</a><a href="绛雪园古方选注_page44.html">44</a><a href="绛雪园古方选注_page45.html">45</a><a href="绛雪园古方选注_page46.html">46</a><a href="绛雪园古方选注_page47.html">47</a><span>...</span><a href="绛雪园古方选注_page43.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
