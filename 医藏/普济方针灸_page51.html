<!DOCTYPE html>
<html>
<head>
    <meta charset="UTF-8">
    <title>普济方针灸 - 第 51 页/共 82 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>普济方针灸 - 第 51 页/共 82 页</h1>
    <div class="content">　　以生葱约十余茎。去根粗皮。颠倒纸卷。径阔二寸。勿令紧。欲通气。以快刀切。每一饼子高半寸。安在脐心。用熨斗火熨葱。软易之。不过十余次。患人即苏。后服正气药。
　　灸结胸伤寒法。其状胸满短气。按之即痛。或吐逆满闷。或大便不通。诸药不能救者。
　　以巴豆七粒和皮。肥黄连七寸。去须。同捣烂作一丸。安在脐心上。以手按之。稍实。
　　捻艾皂子大于药上灸。甚者。不过三五壮立愈。续用补药一二日。若病半月。微有气皆疗。
　　治气虚阳脱。体冷无脉。气息欲绝。不省人事。及伤寒阴厥。百药不效葱熨法。
　　以葱用索缠如盏许大。切去根及叶。惟存白。长二寸许。如大饼 。先以火 。一面令通热艾。勿令灼人。及以热处。搭病患脐连脐下。其上。以熨斗满贮火熨之。令葱饼中热气。熨入肌肉中。须预作三四饼。一饼坏不可熨。又易一饼。良久。病患当渐醒。手足温。有汗则瘥更服四逆汤辈。温其内。万万无忧。王氏云。予伯兄病伤寒。冥冥不知人八日。四体坚冷如石。药不复可入。用此遂瘥。集贤校理胡全夫。用此拯人之危。不可胜数。
　　初得病。或先头痛身寒热。或涩涩欲守火。或腰背强直。面目如饮酒状。此伤寒初得一二日。但烈火灸心下三处。穴巨阙 上脘 胃脘各灸五十壮。大人可五十壮。小儿可三壮。亦随其年灸之。大小以意酌量。
　　治伤寒若病者。三四日以上。
　　宜先灸胸上二十壮。又灸颞 二穴。又灸风池二穴。又灸太冲三十壮。神验。又灸肝愈百壮余处各二十壮。又以绳度鼻正。上尽发际。中屈绳断去半。便从发际入发中。灸绳头。名曰天聪。
　　资生经云。凡伤寒惟阴证可灸。余皆当针。故千金方惟云。刺取。而素问亦云病甚者。
　　为五十九刺。所以泻诸阳胸中胃中四肢五脏之热也。若温病身热五日以上。汗不出。可刺太泉。
　　未满五日。禁针。然而千金于头痛身寒热病。乃灸巨阙上中脘三处。岂亦是阴证耶。其状盖云。或涩涩欲守火是也。医者当辨之。
　　治热病。卒心中懊 。数欠频伸。悲恐。目眩头痛。面赤而热。心悸肘臂 痛。实则支肿。虚者不能言。若咽喉痹。少气遗溺。穴通里疗天行伤寒。 穴中脘治伤寒嗜卧。怠惰不欲动摇。身常湿。不能食。穴膈俞治热病烦满。上气心痛。痰冷少气。悲恐善（一作喜）惊及掌热。胸痛。口热咽酸。乍寒乍热。手挛不伸。引眼痛。穴少冲治伤寒余疾。皮肤干燥。穴曲池治热病先不乐数日。穴通里治热病。振栗。鼓颔。腹满。阴痿色不变。穴鱼际 阳谷治气膈善呕。鼓颔不得汗。穴尺泽治头身热赤。振栗。腰中四肢淫泺。欲呕。穴肾俞治气热身热。气喘寒热口干。身热喘息。目急痛。善惊。穴三间治热病。寒栗。鼓颔。腹满。阴痿色不变。穴鱼际治热病烦心。闷汗不出。掌中热。心痛。身热如火。舌本痛。穴中冲 少冲 关冲 劳宫大陵 阳溪 天 间使治热病。烦心喜哕。胸中澹澹。喜动而热。穴间使治烦心喜呕。穴巨阙治伤寒温病身热。烦心口干。穴曲泽治热病先腰胫酸。喜渴数饮食。身热项强痛。振寒。寒热。颈项肿。实则肘挛头眩痛。
　　虚则生疣。小者如疥。穴支正 少海治振寒颈项痛。穴天井治热病挟脊痛。穴委中治伤寒颈项强。目瞑多噎。鼻鼽出清涕。穴风门王氏云。阴毒沉困。药饵难为工。但灸脐中三百壮。艾如半枣。手足不暖。不可治也。
　　或心迷耳聋叫不应。因食冷得疾者。予以理中汤。救数人矣。若复渴。则煎五苓散与服。或煎人参汤。服皆效。又云。伤寒多从风寒得之。始表中风。寒入里。则不消矣。未有温服。而不消也。
　　治伤寒结胸。穴支沟 间使 行间治伤寒在表。发热恶寒。头项痛。腰脊强无汗。尺寸俱浮。穴合谷治伤寒饮水过多。腹胀气喘。心下痛不可忍。穴中脘 气海治伤寒小腹上有气冲者。穴天枢 气冲 三里 三阴交治伤寒手足逆冷。穴大都 内庭 太溪 行间治伤寒交汗不出。穴风池 侠溪 鱼际 经渠 内庭治伤寒胸中热不已。穴大杼 风门 中府 缺盆治伤寒胃中热不已。穴中脘 三里 上廉 下廉 气冲治伤寒四肢热不已。穴云门 肩委中 腰治急食不通。并伤寒水结。穴三间 合谷 承山治阴证伤寒。四肢厥冷。腹痛吐利。身强烦躁自汗。脉沉细。或面赤。
　　凡三阴中寒皆灸之。穴陷谷。灸三七壮。体温脉通汗出效。不尔。再灸加艾倍之。
　　治卒得食病似伤寒。其人但欲卧。七日不疗。杀人。又按其脊两边。当有陷处。正灸陷处两头各七壮。则愈。
　　治伤寒始得一二日。
　　上便可灸顶三壮。又灸大椎三壮。各加至五炷益良。用之验。大椎平肩斜齐。高硕者是也。
　　仍不得侵项分取之则非也。上接项骨。下齐肩。在椎骨节上是。余穴尽在节下。凡灸刺不得失之毫厘。今崔氏不定高下。是以言之。出黄帝针灸经。
　　治断温病。令不相染着。及治时气瘴疫。
　　上用蜜艾灸病患床四角各一壮。不得令知之。佳也。
　　治阴毒伤寒灸法。
　　用干艾叶捣熟去灰。作艾炷。灸脐下一寸三分。名气海。二寸丹田。三寸关元。五十壮至二三百壮。以手足渐温。人事稍苏为可治。
　　治阴证伤寒灸法。
　　于脐下一寸半气海穴。二七壮。小作艾炷于脐心。以盐填实。灸七壮立效。二寸丹田。
　　三寸关元。皆可灸。
　　治热病后发豌豆疮。灸两手腕砚子骨尖上三炷。男左女右。
　　治伤寒热盛烦呕。穴大椎治热病偏头痛。引目外 。穴悬厘 鸠尾治时气病起。诸复劳灸法。
　　男初觉。便灸阴三七壮。若已尽。甚至百壮即愈。眼无妨。阴道疮复常。
　　治伤寒热甚五十九刺。五十九刺者。为头上五行。以克越诸阳之热也。穴大杼 膺俞缺盆肾俞（此八者以泻胸中之热也） 气冲三里 巨虚 上下廉（此八者。泻胃中热也） 云门巨骨 委中 脑空（此八者以泻四肢热也） 五脏俞傍五（此十者。以泻脏之热也）。凡此五十九穴者。背之左右。故病甚者。当刺之。凡刺之法。吸则纳针。得气则泻。勿令迟缓。起似发机。故针经曰。热者疾之。
　　刺热病汗不出。夫伤寒热病汗不出者。荣卫不交。阴阳不和。故汗不出。当刺腹结。腹舍通其经络。和其阴阳。令汗得出。
　　手阳明有商阳、合谷。手太阳有腕骨、阳谷。足少阳有侠溪。足阳明有厉兑。手厥阴有劳宫。
　　凡此七穴。皆刺热病汗不出。随经辨脉。调其阴阳。合其荣卫。令得汗出。又十二经之荣。皆治身热。为主身热皆南方火。故经曰。荣主身热。皆可刺也。
　　刺伤寒结胸痞气。
　　伤寒下后结胸痞气者。皆足三阴之终。手三阴之始。胸中结痞。过在足少阴肾。手厥阴包络刺两经之井原。以泻胸中之气。心中结痞。过在足太阴脾。手少阴心。刺两经之井原。以泻心中之气。胃中结痞。过在足厥阴肝。手太阴肺。刺两经之井原。以泻胃中之气。或上腕中腕下腕。应痞结而泻之。
　　治伤寒三阳头痛法。伤寒三阳头痛。何法刺之。答曰。手之三阳。足之三阳。皆会于头者。谓诸阳之会。其受邪伏留而不去。故曰。三阳头痛。视其色脉。知在何经而取之。
　　如脉浮而头痛。过在手足太阳。刺 穴腕骨 京骨如脉浮而长。过在手足阳明。刺 穴合谷 冲阳如脉浮而弦。过在手足少阳。刺 穴阳池 丘墟 风府 风池 以上数穴。刺三阳之头痛法也。
　　治伤寒三阴腹痛法。伤寒邪在三阴内。不得交通。故为腹痛。手足之经。皆会于腹。随经取之。
　　如脉弦而腹痛。过在足厥阴肝。手太阴肺。刺 穴太冲 太渊 大陵如脉沉而腹痛。过在足少阴肾。手厥阴心胞。刺 穴太溪 大陵如脉细沉。而腹痛。过在足太阴脾。手少阴心。刺 穴太白 神门 三阴交以上数穴。刺三阴腹痛之法也。
　　灸少阴原救脉法。
　　治伤寒阴病脉欲绝。当灸太溪穴。太溪者。足少阴肾之原。少阴病属水。阴气太盛。阳气不得营。故泻阴补阳。阴毒伤寒。体沉四肢俱重。腹痛脉微迟。当灸气海。或关元。脉属少阴故同法泻阴补阳也。
　　辨伤寒药附针灸法。
　　伤寒经与表合。针与药自汗出。遂漏不止。刺风府风池。却与桂枝汤。伤寒经与里合。
　　灸太溪七壮。与通脉四逆汤。此太阳少阴表里之法。故表可针太阳也。里可灸少阴也。
　　伤寒刺期门。
　　太阳病头痛眩冒。心下痞者。刺肺俞肝俞。不可发汗。发汗则谵语不止。当刺期门穴。
　　头痛冒眩。太阳经病。可发汗。心下痞满。邪传里也。不可发汗。刺肺俞夺其邪气。二穴皆在太阳经也。是高下之刺也。妄发其汗。内亡津液。传属阳明。故谵语不止。未太实者。当泻肝经。刺期门。恐传入于脾胃也。
　　伤寒腹满谵语。寸口脉浮而紧。此肝乘脾也。名曰。从刺期门。腹满谵语。太阴阳明经也。脉浮而紧。肝脉也。故夫乘妻名曰从。当刺期门。
　　伤寒发热。啬啬恶寒。大渴欲水。其腹必满。自汗出。小便利。肝乘肺也。名曰横刺期门。
　　发热。啬啬恶寒者。肺病也。大渴者。上焦有热也。自汗者。表虚也。小便利者。里和也。
　　妻来乘夫。名曰横。当刺期门。
　　灸伤寒咳逆法。
　　十便良方云。有患霍乱吐痢者。垂困。忽发咳逆。半日之间。遂至困。始有人云。有灸咳逆法。凡伤寒及患疾得咳逆。皆为恶候。投药皆不效者。灸之必愈。予遂令灸之。火至。咳逆已定。其法。乳下一指许正与乳相直骨间陷中。妇人即屈乳头度之。乳头齐处是穴。艾炷如小豆许。灸三壮。男灸左。女灸右。只一处。火到当即瘥。若不瘥。则多不救矣。
　　治脉微细不见。一时无脉者。
　　以圆利针。刺足少阴经复溜二穴。在内踝上二寸陷中。针至骨顺针往下刺之。候回阳脉生大。乃出针。
　　治伤寒饮水过多。腹胀气喘。穴中脘治热病身痹。洒淅振寒。季胁支满痛。穴刺陷谷。足先寒上至膝。乃出针。
　　治伤寒气热身热喘。穴三间治伤寒过经不解。刺足厥阴经期门二穴。使经不传。凡治伤寒。辨其足三阴三阳经。审而刺之。仲景伤寒传足经不传手经。此之谓也。
　　
　　卷十　针灸门
　　伤寒头痛
　　治伤寒寒热头痛。哕衄肩不举。穴温溜治热病头痛。身热引目外 而急。烦满汗不出。引颔齿而赤皮痛。穴悬颅治热病偏头痛。引目外 。穴悬厘治振寒。小指不用。头痛。穴少泽治身热头痛。进退往来。穴神道 关元治头痛食不下。穴三焦俞治热病先头重项痛。烦闷。心身热。热争则腰痛不可俯仰。又热病满闷不得卧。身重骨痛不相知。穴太白治伤寒身热头痛哕逆。肩不得举。穴温溜治痛头。穴鱼际 液门 中渚 通里治头痛。穴天池治头眩痛。穴支正治头痛颠颠然。穴通里治头痛汗不出。穴鱼际资生经云。治伤寒头痛药多矣。惟浓煎五苓散服。必效。不必针灸。予屡与人。皆效故也。
　　治头痛。穴风池
　　卷十　针灸门
　　伤寒寒热
　　治热病。先腰胫酸。喜渴。身热。项强。振寒。寒热。颈项肿。实则肘挛头眩痛。虚则生疣痂。穴少海 支正治伤寒温病。身热烦心。口干心澹善惊。手清。逆气呕唾。肘 善摇。头颜清。汗不过肩。穴曲泽治气热身热。寒热。口干。喘息口急痛。善惊。穴三间治寒热项适历。耳鸣无闻。引缺盆肩中热痛。麻木不举。穴肩贞治伤寒余热不尽。穴曲池治寒热好呕。穴商丘治寒热皮肉骨痛。少气不得卧。穴中府 膈俞（又云。膈俞主嗜卧怠惰不欲动摇。身当湿。不能饮食）治寒热凄索。气上不得卧。穴支满 肩井 关冲治寒热掌中热。穴列缺治伤寒振寒。颈项痛。穴天井治振寒而欠。穴冲阳治身热恶寒。穴后溪治伤寒热盛烦呕。穴大椎
　　卷十　针灸门
　　寒热
　　治骨寒热。汗注不止。穴复溜治寒热解散。淫泺颈酸。四肢重痛。少气难言。穴至阳治身解寒淫泺。 酸不能久立。穴光明治寒热风痉。脊强反折。穴哑门治洒淅寒气。穴陶道 神堂 风池治洒淅畏寒。厥逆。穴阴治洒淅恶风寒。虚热。舌黄身热。头痛咳嗽。汗不出。痹走胸背。痛不得息。穴鱼际治发寒热。穴浮白治头重身热。穴肾俞治身热头重。胁痛。不得转侧。穴颅囟治身热。穴太白 阳纲治身体烦热。穴曲差治劳疾羸瘦。体热。穴脑空治寒热喘满。穴肺俞治寒热胸膈满。穴天池治乍寒乍热。穴少冲治寒热。穴神道 少海治振寒。穴胆俞治洒淅振寒。穴临泣治虚热洒淅。毛竖恶风寒。舌上黄。身热咳嗽喘。痹走胸背。不得息。头痛甚。汗不出热烦心。少气不足。穴鱼际治寒热骨痛。穴膈俞治身寒热。穴天突治身寒热。引项强急。穴脑空治寒热。穴飞扬 光明治脏腑积聚。心腹满。腰背痛。饮食不消。吐逆。寒热往来。小便不利。羸瘦少气。穴三焦俞。随年壮。又胃脘穴灸百壮。乃灸至千壮止。
　　治四肢寒热。腰疼不得俯仰。身黄。腹满。食呕。舌根直。穴脾俞。并椎三穴。各灸七壮。
　　治盗汗。寒热恶寒。穴肺俞（随年壮。针五分）。阴都百壮。
　　治多汗寒热。穴玉枕。五十壮。
　　治三焦寒热。穴小肠俞。灸随年壮。
　　治膀胱三焦津涎下。大小肠寒热。赤泄。洞痢。腰脊痛。小便不利。妇人带下。穴三焦俞。灸五十壮。
　　治身体腰脊如解。及治寒热。
　　先灸项大椎。以年为壮数。次灸撅骨尾窍骨也。以年为壮数。视背椎陷者灸之。举背肩上陷者灸之（ 穴也）。两季胁之间灸之（章门穴也）。外踝上绝骨之端灸之（阳辅穴也）。足小指次指间灸之（侠溪穴也）。缺盆骨上。切之坚痛如筋者。灸之（经阙其名）。 下陷脉灸之（承筋穴也）。外踝后灸之（昆仑穴也）。膺中陷骨间灸之（天突穴也）。掌束骨下灸之（阳池穴也）脐下三寸灸之（关元穴也）。灸毛际动脉灸之（气冲穴也）。膝下三寸分间灸之（三里穴也）。
　　足阳明跗上动脉灸之（冲阳穴也）。巅上一寸灸之（百会穴也）。
　　治身体腰脊如解。穴涌泉
　　卷十　针灸门
　　伤寒热气
　　治腹痛而热。穴行间治腹中热。穴中极治五脏热。及身体热。脉弦急。
　　灸第十四椎与脐相当。五十壮。老少增损之。若虚寒至百壮。横间三寸灸之。
　　治身体热腹痛。穴气冲治腹中热。喜渴涎出。是蛔也。手持之物令得移。穴刺中脘穴。亦不可容易针治腹中大热不安。穴气冲治寒热入腹。穴关元治久冷。穴天枢灸百壮。
　　治腹寒。穴阴陵泉 三阴交治腹中寒热。穴隐白疗热风冷痹。穴下廉治寒热。穴上关治寒热。亦主下部寒热。穴飞扬治寒热。穴哑门治乍寒乍热。穴少冲治但是积冷虚乏病。穴宜灸关元。
　　治脏腑久积冷气。心腹胀满。穴三里治久积冷气。绕脐切痛。时上冲心。穴天枢治冷气。穴中极治冷气。穴漏谷 会阳治六腑气寒。不嗜食。穴下脘治冷气上冲心。穴气海治腹中寒。冷气胀满。穴隐白治上气冷发。腹中雷鸣。穴太冲治结气寒冷。穴太仓。灸百壮。
　　治脐下绞痛。流入阴中。发作无时。此冷气也。穴关元。灸百壮。
　　治心下寒。穴商丘治心寒冷气上。穴鸠尾。少冲商丘龙颔灸百壮。
　　治寒厥惊狂。穴阳交治腹寒气满。穴冲门资生经云。五劳六极。复生七伤。变生七气。积聚坚牢如杯。留在腹内。心痛烦冤。不能饮食。时来时去。发作无常。寒气为病。则吐逆心满。热气为病。则恍惚闷乱。长如眩冒。又复失精。宜服和剂局方七气汤。若冷气忽作。药灸不及。只用大针。微刺诸穴与疼处。须臾即定。神效。
　　治胃中热。穴三里。灸三十壮。
　　治三焦膀胱肾中热气。穴水道。灸随年壮。
　　
　　卷十　针灸门
　　身寒痹
　　治身常湿。穴鬲俞治身湿。穴丰隆治身湿。摇时时寒。穴曲池 列缺治卒痹病。引膑下节。穴曲泉治膝股重。穴合阳治身湿痹不能行。穴漏谷治湿痹支肿。髀筋急 。颈痛。穴悬钟治髀枢痛。膝胫骨摇。酸痹不仁。筋缩。诸节酸折。穴绝骨治身痹淅淅振寒。穴临泣治骨痹烦满。穴商丘治身体不仁。先取京骨。后取中封绝骨。皆泻之。
　　治痿厥。身体不仁。少气湿肿膝肿。穴中封治缓纵痿痹。 肠疼冷不仁。穴风市治寒气在分肉间。痛苦痹不仁。穴中渎治膝外廉痛不可屈伸。胫痹不仁。穴阳关治酸痹不仁。身重。穴绝骨治冷风湿痹。穴环跳治湿痹。穴条口治寒湿内伤。穴下治风湿痹。穴委中治偏风热风。冷痹不遂。风湿痹。穴下廉。灸疮瘥。冷痹即已。
　　治痹走胸背。穴鱼际治冷痹。胫膝疼。腰脚挛急。足冷气上。不能久立。有时厌厌嗜卧。手足沉重。日觉羸瘦。
　　名复连病。令人急无情。常愁不乐。健忘。嗔喜。有如此候。即当穴灸悬钟、绝骨。随年壮一灸即愈。不得再灸也。若年月久更发。根据法更灸。若意便欲多者。七日外。更七壮。
　　资生经曰。虚损论云。疾之所起。生自五劳。五劳既用。二脏先损。心肾受邪。即生六极。
　　一曰气极。气极令人内虚。五脏不足。外受邪气。多寒湿痹。又曰五劳六极七伤。七气积聚变为病者。甚则令人得大风缓急。湿痹不仁。偏枯筋缩。四肢拘挛。令人无子。
</div>
    <div class="pagination">
<a href="普济方针灸_page50.html">上一页</a><span>...</span><a href="普济方针灸_page46.html">46</a><a href="普济方针灸_page47.html">47</a><a href="普济方针灸_page48.html">48</a><a href="普济方针灸_page49.html">49</a><a href="普济方针灸_page50.html">50</a><span class="current-page">51</span><a href="普济方针灸_page52.html">52</a><a href="普济方针灸_page53.html">53</a><a href="普济方针灸_page54.html">54</a><a href="普济方针灸_page55.html">55</a><a href="普济方针灸_page56.html">56</a><span>...</span><a href="普济方针灸_page52.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
