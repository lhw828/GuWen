<!DOCTYPE html>
<html>
<head>
    <meta charset="UTF-8">
    <title>证类本草 - 第 118 页/共 244 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>证类本草 - 第 118 页/共 244 页</h1>
    <div class="content">　　地菘

　　味咸。主金疮止血，解恶虫蛇螫毒。挪以敷之。生人家及路旁阴处，所在有之。高二、三寸，叶似菘叶而小。（今附）

　　臣禹锡等谨按《本经》草部上品天名精。唐注云：南人名为地菘。又寻所主功状，与此正同，及据陈藏器解纷合陶、苏二说，亦以天名精为地菘。则今此条不当重出。虽陈藏器拾遗别立地菘条，此乃藏器自成一书，务多条目尔。

　　解纷、拾遗亦自差互。后人即不当仍其谬而重有新附也。今补注立例，无所刊削，故且存而注之。

　　陈藏器似天门冬苗，出江南。外台秘要：治恶疮。捣地菘汁服之，日三、四服，瘥。圣惠方

　　卷第十一

　　燕麦

　　味甘，平，无毒。主女人产不出。煮汁饮之。一名 ，一名燕麦。生故墟野林下。叶似麦。

　　今注苗似小麦而弱，实似 麦而细。生岭南，在处亦有。（唐本先附。）

　　外台秘要：治齿 并虫，积年不瘥，从少至老方。雀麦一名牡栳草，俗名牛星草。一味，苦瓠叶三十枚，净洗，取草剪，长二寸，广一寸，浓五分，以瓠叶作五裹子，以三年酢渍之，至日中，以两裹火中炮令热，纳口中齿外边熨之，冷更易，取铜器贮水，水中解裹洗之，即有虫长三分，老者黄色，少者白色，多即三、二十枚，少即一、二十枚，此一方甚妙。子母秘录：妊娠胎死腹中，若胞衣不下，上抢心。雀麦一把，水五升，煮二升汁服。

　　衍义曰：雀麦，今谓之燕麦，其苗与麦同，但穗细长而疏。唐·刘梦得所谓菟葵、燕麦，动摇春风者也。

　　卷第十一

　　甑带灰

　　主腹胀痛，脱肛。煮汁服，主胃反，小便失禁、不通及淋，中恶尸疰，金疮刃不出今按别本注云：江南以蒲为甑带。取久用者烧灰入药，味辛，温，无毒。甑带久被蒸气，故能散气，通气。以灰封金疮，止血止痛，出刃。（唐本先附）臣禹锡等谨按蜀本云：取用久外台秘要：治眯目，水服灰一钱匕。又方：小儿大便失血。甑带灰涂乳上与饮之，瘥。

　　肘后方：治草芒沙石类不出方：甑带灰调饮之即出。子母秘录：治小儿夜啼，甑带悬户上。又方：治小儿脐风疮久不瘥，烧甑带灰敷上。

　　卷第十一

　　赤地利

　　赤地利　味苦，平，无毒。主赤白冷热诸痢，断血破血，带下赤白，生肌肉。所在山谷有之。

　　唐本注云：叶似萝摩，蔓生。根皮赤黑，肉黄赤。二月、八月采根，日干。（唐本先附）

　　臣禹锡等谨按蜀本图经云：蔓生，绕草木上，花、子皆青色。根若菝 ，皮紫赤色也。

　　图经曰：赤地利，旧不载所出州土，云所在山谷有之，今唯出华山。春夏生苗，作蔓绕草木上，茎赤。叶青，似荞麦叶。七月开白花，亦如荞麦。根若菝 ，皮黑肉黄赤。八月内采根，晒干用。亦名山荞麦。此下又有赤车使者条云：似香 、兰香，叶、茎赤，根紫赤色。生溪谷之阴，出襄州。八月、九月采根，日干。古方治大风湿痹等，赤车使者酒主之。今人稀用，亦鲜有识之者，因附见于此。

　　雷公云：凡采得后，细锉，用蓝叶并根并锉，唯赤地利细锉了，用生绢袋盛，同蒸一伏时，去蓝曝干用。圣惠方：治火烧疮灭瘢方：用赤地利二两捣末，生油调涂之。外台秘要：治小儿面及身上生疮如火烧。赤地利捣末，粉之良。

　　卷第十一

　　乌韭

　　味甘，寒，无毒。主皮肤往来寒热，利小肠膀胱气。疗黄胆，金疮内塞，补中益气，好颜色。生山谷石上。

　　陶隐居云：垣衣亦名乌韭，而为疗异，非是此种类也。唐本注云：此物即石衣也，亦曰石苔，又名石发。生岩石阴不见日处，与卷柏相类也。今按陈藏器本草云：乌韭，烧灰沐发令黑，生大石及木间阴处，青翠茸茸者，似苔而非苔也。臣禹锡等谨按日华子云：石衣，涩，冷，有毒。垣衣为使，烧灰沐头长发。此即是阴湿处山石上苔，长者可四、五寸，又名乌韭。

　　苏云石苔非也。

　　卷第十一

　　白附子

　　主心痛血痹，面上百病，行药势。生蜀郡。三月采。

　　陶隐居云：此物乃言出芮，芮久绝，俗无复真者，今人乃作之献用。唐本注云：此物本出高丽，今出凉州已西，形似天雄。《本经》出蜀郡，今不复有。凉州者生沙中，独茎似鼠尾草，叶生穗间。臣禹锡等谨按蜀本云：味甘、辛，温。又《图经》云：叶细周匝，生于穗间，出砂碛下湿地。日华子云：无毒。主中风失音，一切冷风气，面 瘢疵，入药炮用。新罗出者佳。

　　海药云：按《南州记》云：生东海，又新罗国。苗与附子相似，大温，有小毒。主治疥癣，风疮，头面痕，阴囊下湿，腿无力，诸风冷气，入面脂皆好也。

　　卷第十一

　　紫葛

　　紫葛　味甘、苦，寒，无毒。主痈肿恶疮。取根皮捣为末，醋和封之。生山谷中，不入方用。

　　唐本注云：苗似葡萄，根紫色，大者径二、三寸，苗长丈许。(唐本先附)臣禹锡等谨按蜀本图经云：蔓生，叶似 。根皮肉俱紫色，所在山谷有之，今出雍州。三月、八月采根皮，晒干。日华子云：味苦，滑冷。主瘫缓，挛急，并热毒风，通小肠。紫葛有二种，此即是藤生者。

　　图经曰：紫葛，旧不载所出州土，云生山谷，今唯江宁府、台州有之。春生冬枯，似葡萄而紫色，长丈许。大者径二、三寸，叶似 。根皮俱紫色。三月、八月采根皮，晒干。

　　经效方：治产后血气冲心，烦渴。紫葛三两，以水二升，煎取一升，去滓呷之。又方：治金疮，生肌破血补损。用紫葛二两，细锉，以顺流水三大盏，煎取一盏半去滓，食前分温三服，酒煎亦妙。

　　卷第十一

　　独行根

　　味辛、苦，冷，有毒。主鬼疰，积聚，诸毒热肿，蛇毒。水摩为泥封之。日三、四，立瘥。水煮一、二两，取汁服，吐蛊毒。

　　唐本注云：蔓生叶似萝摩，其子如桃李，枯则头四开，悬草木上。其根扁长尺许，作葛根气，亦似汉防己。生古堤城旁。山南名为土青木香，疗疔肿大效。一名兜零根。今按别本注云：不可多服，吐痢不止。（唐本先附）臣禹锡等谨按蜀本图经云：蔓生，叶似萝摩而圆且涩。花青白色，子名马兜零。十月以后头开四系若囊，中实似榆荚。二月、八月采根，晒干。所在衍义曰：独行根，苗蔓生，子则马兜铃也。根扁，其嗅稍似葛根。细捣，水调，敷疔肿。

　　后有马兜铃条。

　　卷第十一

　　猪膏莓（音每）

　　味辛、苦，平，无毒。主金疮，止痛，断血生肉，除诸恶疮，消浮肿。捣封之，汤渍散敷并良。

　　唐本注云：叶似苍耳，茎圆有毛。生下湿地，所在皆有。一名虎膏，一名狗膏。生平泽。

　　今按别本注云：又疗虎及狗咬疮，至良。（唐本先附）臣禹锡等谨按蜀本图经云：叶似苍耳，两枝相对，茎、叶俱有毛，黄白色。五月、六月采苗，晒干之。陈藏器云：猪膏草，有小毒。

　　主久疟痰 。生捣，绞汁服，得吐出痰。亦碎敷蜘蛛咬、虫蚕咬、蠼 溺疮，似荏叶有毛。

　　苏云无毒，误耳。

</div>
    <div class="pagination">
<a href="证类本草_page117.html">上一页</a><span>...</span><a href="证类本草_page113.html">113</a><a href="证类本草_page114.html">114</a><a href="证类本草_page115.html">115</a><a href="证类本草_page116.html">116</a><a href="证类本草_page117.html">117</a><span class="current-page">118</span><a href="证类本草_page119.html">119</a><a href="证类本草_page120.html">120</a><a href="证类本草_page121.html">121</a><a href="证类本草_page122.html">122</a><a href="证类本草_page123.html">123</a><span>...</span><a href="证类本草_page119.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
