<!DOCTYPE html>
<html>
<head>
    <meta charset="UTF-8">
    <title>类经 - 第 25 页/共 96 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>类经 - 第 25 页/共 96 页</h1>
    <div class="content">　　诸气 郁，皆属于肺。（ ，喘急也。郁，痞闷也。肺属金，其化燥，燥金盛则清邪在肺而肺病有余，如岁金太过，甚则喘咳逆气之类是也。金气衰则火邪胜之而肺病不足，如从革之纪其发喘咳之类是也。肺主气，故诸气 郁者，其虚其实，皆属于肺。 音愤。）诸湿肿满，皆属于脾。（脾属土，其化湿，土气实则湿邪盛行，如岁土太过，则饮发中满食减，四肢不举之类是也。土气虚则风木乘之，寒水侮之，如岁木太过，脾土受邪，民病肠鸣腹支满；卑监之纪，其病留满痞塞；岁水太过，甚则腹大胫肿之类是也。脾主肌肉，故诸湿肿满等证，虚实皆属于脾。）诸热瞀螈，皆属于火。（瞀，昏闷也。

　　螈，抽掣也。邪热伤神则瞀，亢阳伤血则螈，故皆属于火。然岁火不及，则民病两臂内痛，郁冒朦昧；岁水太过，则民病身热烦心躁悸，渴而妄冒。此义火之所以有虚实也。瞀，茂、务二音。螈音翅。）诸痛痒疮，皆属于心。（热甚则疮痛，热微则疮痒。心属火，其化热，故疮疡皆属于心也。然赫曦之纪，其病疮疡，心邪盛也。太阳司天，亦发为痈疡，寒水胜也。火盛则心实，水胜则心虚，于此可见。）诸厥固泄，皆属于下。（厥，逆也。厥有阴阳二证：阳衰于下则为寒厥，阴衰于下则为热厥。固，前后不通也。阴虚则无气，无气则清浊不化，寒闭也；火盛则水亏，水亏则精液干涸，热结也。

　　泄，二阴不固也。命门火衰则阳虚失禁，寒泄也；命门水衰则火迫注遗，热泄也。下言肾气，盖肾居五脏之下，为水火阴阳之宅，开窍于二阴，故诸厥固泄，皆属于下。）诸痿喘呕，皆属于上。（痿有筋痿肉痿脉痿骨痿之辨，故曰诸痿。凡支体痿弱多在下部，而曰属于上者，如痿论云：五脏使人痿者，因肺热叶焦，发为痿 也。肺居上焦，故属于上。气急曰喘，病在肺也。吐而有物有声曰呕，病在胃口也。逆而不降，是皆上焦之病。）诸禁鼓栗，如丧神守，皆属于火。（禁，噤也，寒厥切牙曰噤。鼓，鼓颔也。栗，战也。凡病寒战而精神不能主持，如丧失神守者，皆火之病也。然火有虚实之辨，若表里热甚而外生寒栗者，如阴阳应象大论所谓热极生寒、重阳必阴也。河间曰，心火热甚，亢极而战，反兼水化制之，故为寒栗者，皆言火之实也。若阴盛阳虚而生寒栗者，如调经论曰，阳虚畏外寒。刺节真邪论曰：阴胜则为寒，寒则真气去，去则虚，虚则寒抟于皮肤之间者，皆言火之虚也。有伤寒将解而为战汗者，如仲景曰：其人本虚，是以作战。成无己曰：战栗者，皆阴阳之争也。伤寒欲解将汗之时，正气内实，邪不能与之争，则便汗出而不发战；邪气欲出，其人本虚，邪与正争，微者为振，甚者则战。皆言伤寒之战汗，必因于虚也。有 疟之为寒栗者，如疟论曰：疟之始发也，阳气并于阴，当是之时，阳虚而阴盛，外无气，故先寒栗也。夫疟气者，并于阳则阳胜，并于阴则阴胜，阴胜则寒，阳盛则热。又曰：阳并于阴则阴实而阳虚，阳明虚则寒栗鼓颔也。由此观之，可见诸禁鼓栗虽皆属火，但火实者少，火虚者多耳。）诸痉项强，皆属于湿。（痉，风强病也。项为足之太阳，湿兼风化而侵寒水之经，湿之极也。然太阳所至为屈伸不利，太阳之复为腰 反痛、屈伸不便者，是又为寒水反胜之虚邪矣。痉音敬。）诸逆冲上，皆属于火。（火性炎上，故诸逆冲上者皆属于火。然诸藏诸经皆有逆气，则其阴阳虚实有不同矣。其在心脾胃者，如脉解篇曰：太阴所谓上走心为噫者，阴盛而上走于阳明，阳明络属心，故曰上走心为噫也。有在肺者，如藏气法时论曰：肺苦气上逆也。有在脾者，如经脉篇曰：足太阴厥气上逆则霍乱也。有在肝者，如脉要精微论曰：肝脉若搏，令人喘逆也。有在肾者，如脉解篇曰：少阴所谓呕咳上气喘者，阴气在下，阳气在上，诸阳气浮，无所根据从也。又缪刺篇曰：邪客于足少阴之络，令人无故善怒，气上走贲上也。又示从容论曰：咳喘烦冤者，是肾气之逆也。又邪气脏腑病形篇曰：肾脉微缓为洞，洞者食不化，下咽还出也。有在胃者，如宣明五气篇曰：胃为气逆为哕也。又阴阳别论曰：二阳之病发心脾，其传为息奔也。有在胆胃者，如四时气篇曰：善呕，呕有苦，长太息，心中 ，恐人将捕之，邪在胆，逆在胃也。有在小肠者，曰少腹控睾引腰脊，上冲心也。有在大肠者，曰腹中常鸣，气上冲胸，喘不能久立也。又缪刺篇曰：邪客于手阳明之络，令人气满胸中喘息也。有在膀胱者，如经脉别论曰：太阳藏独至，厥喘虚气逆，是阴不足阳有余也。有在冲督者，如骨空论曰：冲脉为病，逆气里急。督脉生病，从少腹上冲心而痛，不得前后，为冲疝也。凡此者，皆诸逆冲上之病。虽诸冲上皆属于火，但阳盛者火之实，阳衰者火之虚，治分补泻，当于此详察之矣。）诸胀腹大，皆属于热。（热气内盛者，在肺则胀于上，在脾胃则胀于中，在肝肾则胀于下，此以火邪所至，乃为烦满，故曰诸胀腹大，皆属于热。如岁火太过，民病胁支满，少阴司天，肺 腹大满膨膨而喘咳，少阳司天，身面 肿腹满仰息之类，皆实热也。然岁水太过，民病腹大胫肿；岁火不及，民病胁支满胸腹大；流衍之纪，其病胀；水郁之发，善厥逆痞坚腹胀；太阳之胜，腹满食减；阳明之复，为腹胀而泄。又如五常政大论曰：适寒凉者胀。异法方宜论曰：藏寒生满病。经脉篇曰：胃中寒则胀满。是皆言热不足寒有余也。仲景曰：腹满不减，减不足言，须当下之，宜与大承气汤。言实胀也。腹胀时减复如故，此为寒，当与温药。

　　言虚胀也。东垣曰：大抵寒胀多，热胀少。岂虚语哉？故治此者，不可以诸胀腹大，悉认为实热，而不察其盛衰之义。）

　　诸躁狂越，皆属于火。（躁，烦躁不宁也。狂，狂乱也。越，失常度也。热盛于外，则肢体躁扰；热盛于内，则神志躁烦。

　　盖火入于肺则烦，火入于肾则躁，烦为热之轻，躁为热之甚耳。如少阴之胜，心下热，呕逆躁烦；少阳之复，心热烦躁便数憎风之类，是皆火盛之躁也。然有所谓阴躁者，如岁水太过，寒气流行，邪害心火，民病心热烦心躁悸、阴厥谵妄之类，阴之胜也。是为阴盛发躁，名曰阴躁。成无己曰，虽躁欲坐井中，但欲水不得入口是也。东垣曰：阴躁之极，欲坐井中，阳已先亡，医犹不悟，复指为热，重以寒药投之，其死也何疑焉？况寒凉之剂入腹，周身之火，得水则升走矣。

　　且凡内热而躁者，有邪之热也，病多属火；外热而躁者，无根之火也，病多属寒。此所以热躁宜寒，阴躁宜热也。狂，阳病也。宣明五气篇曰：邪入于阳则狂。难经曰：重阳者狂。如赫曦之纪，血流狂妄之类，阳狂也。然复有虚狂者，如本神篇曰：肝悲哀动中则伤魂，魂伤则狂妄不精。肺喜乐无极则伤魄，魄伤则狂，狂者意不存人。通天篇曰：阳重脱者阳狂。腹中论曰：石之则阳气虚，虚则狂。是又狂之有虚实补泻，不可误用也。）诸暴强直，皆属于风。（暴，猝也。强直，筋病强劲不柔和也。肝主筋，其化风，风气有余，如木郁之发，善暴僵仆之类，肝邪实也。风气不足，如委和之纪，其动 戾拘缓之类，肝气虚也。此皆肝木本气之化，故曰属风，非外来虚风八风之谓。凡诸病风而筋为强急者，正以风位之下，金气乘之，燥逐风生，其燥益甚。治宜补阴以制阳，养营以润燥，故曰治风先治血，血行风自灭，此最善之法也。设误认为外感之邪，而用疏风愈风等剂，则益躁其躁，非惟不能去风，而适所以致风矣。）诸病有声，鼓之如鼓，皆属于热。（鼓之如鼓，胀而有声也。为阳气所逆，故属于热。然师传篇曰：胃中寒则腹胀，肠中寒则肠鸣飧泄。口问篇曰：中气不足，肠为之苦鸣。此又皆寒胀之有声者也。诸病 肿疼酸惊骇，皆属于火。（ 肿，浮肿也。 肿疼酸者，阳实于外，火在经也。惊骇不宁者，热乘阴分，火在藏也。故如少阴少阳司天，皆为疮疡 肿之类，是火之实也。然伏明之纪其发痛，太阳司天为 肿身后痈，太阴所至为重 肿，太阳在泉，寒复内余则腰尻股胫足膝中痛之类，皆以寒湿之胜而为肿为痛，是又火之不足也。至于惊骇，虚实亦然。如少阴所至为惊骇，君火盛也。若委和之纪其发惊骇，阳明之复亦为惊骇，此又以木衰金胜，肝胆受伤，火无生气，阳虚所致当知也。 音附。）诸转反戾，水液混浊，皆属于热。（诸转反戾，转筋拘挛也。水液，小便也。河间曰：热气燥烁于筋则挛螈为痛，火主燔灼燥动故也。小便混浊者，天气热则水混浊，寒则清洁，水体清而火体浊故也。又如清水为汤，则自然浊也。此所谓皆属于热，宜从寒者是也。然其中亦各有虚实之不同者，如伤暑霍乱而为转筋之类，宜用甘凉调和等剂清其亢烈之火者，热之属也。如感冒非时风寒，或因豪雨之后，湿毒中藏而为转筋霍乱，宜用辛温等剂，理中气以逐阴邪者，寒之属也。大抵热胜者必多烦燥焦渴，寒胜者必多厥逆畏寒。故太阳之至为痉，太阳之复为腰 反痛、屈伸不便，水郁之发为大关节不利，是皆阳衰阴胜之病也。水液之浊，虽为属火，然思虑伤心，劳倦伤脾，色欲伤肾，三阴亏损者多有是病。治宜慎起居，节劳欲，阴虚者壮其水，阳虚者益其气，金水既足，盒饭自清，若用寒凉，病必益甚。故玉机真藏论曰：冬脉不及则令人少腹满，小便变。口问篇曰：中气不足，溲便为之变。阴阳盛衰，义有如此，又岂可尽以前证为实热。）诸病水液澄澈清冷，皆属于寒。（水液者，上下所出皆是也。水体清，其气寒，故凡或吐或利，水谷不化而澄澈清冷者，皆得寒水之化，如秋冬寒冷，水必澄清也。）

　　诸呕吐酸，暴注下迫，皆属于热。（河间曰：胃膈热甚则为呕，火气炎上之象也。酸者肝木之味也，由火盛制金，不能平木，则肝木自甚，故为酸也。暴注，卒暴注泄也。肠胃热甚而传化失常，火性疾速，故如是也。下迫，后重里急迫痛也，火性急速而能燥物故也。是皆就热为言耳。不知此云皆属于热者，言热之本也；至于阴阳盛衰，则变如冰炭，胡可偏执为论。如举痛论曰：寒气客于肠胃，厥逆上出，故痛而呕也。至真要等论曰，太阳司天，民病呕血善噫；太阳之复，心胃生寒，胸中不和，唾出清水，及为哕噫；太阳之胜，寒入下焦，传为濡泄之类，是皆寒胜之为病也。又如岁木太过，民病飧泄肠鸣，反胁痛而吐甚；发生之纪，其病吐利之类，是皆木邪乘土，脾虚病也。又如岁土不及，民病飧泄霍乱；土郁之发，为呕吐注下；太阴所至为霍乱吐下之类，是皆湿胜为邪，脾家本病，有湿多成热者，有寒湿同气者，湿热宜清，寒湿宜温，无失气宜，此之谓也。至于吐酸一证，在本节则明言属热，又如少阳之胜为呕酸，亦相火证也，此外别无因寒之说；惟东垣曰：呕吐酸水者，甚则酸水浸其心，其次则吐出酸水，令上下牙酸涩不能相对，以大辛热剂疗之必减。酸味者收气也，西方肺金旺也，寒水乃金之子，子能令母实，故用大咸热之剂泻其子，以辛热为之佐，以泻肺之实，若以河间病机之法作热攻之者，误矣。盖杂病酸心，浊气不降，欲为中满，寒药岂能治之乎？此东垣之说，独得前人之未发也。又丹溪曰：或问：吞酸素问明以为热，东垣又以为寒何也？曰：素问言热者，言其本也；东垣言寒者，言其末也。但东垣不言外得风寒，而作收气立说，欲泻肺金之实；又谓寒药不可治酸，而用安胃汤、加减二陈汤，俱犯丁香，且无治热湿郁积之法，为未合经意。余尝治吞酸，用黄连茱萸各制炒，随时令迭为佐使，苍术茯苓为辅，汤浸蒸饼为小丸吞之，仍教以 食蔬果自养，则病亦安。此又二公之说有不一也。若以愚见评之，则吞酸虽有寒热，但属寒者多，属热者少。故在东垣则全用温药，在丹溪虽用黄连而亦不免茱萸、苍术之类，其义可知。盖凡留饮中焦，郁久成积，湿多生热，则木从火化，因而作酸者，酸之热也，当用丹溪之法；若客寒犯胃，顷刻成酸，本非郁热之谓，明是寒气，若用清凉，岂其所宜？又若饮食或有失节，及无故而为吞酸嗳腐等证，此以木味为邪，肝乘脾也；脾之不化，火之衰也。得热则行，非寒而何？欲不温中，其可得乎？故余愿为东垣之左袒而特表出之，欲人之视此者，不可谓概由乎实热。）故大要曰：谨守病机，各司其属，有者求之，无者求之，盛者责之，虚者责之，必先五胜，疏其血气，令其调达，而致和平。

　　此之谓也。（上文一十九条，即病机也。机者，要也，变也，病变所由出也。凡或有或无，皆谓之机，有者言其实，无者言其虚。求之者，求有无之本也。譬犹寻物一般，必得其所，取之则易。如太阴雨化，施于太阳；太阳寒化，施于少阴；少阴热化，施于阳明；阳明燥化，施于厥阴；厥阴风化，施于太阴。凡淫胜在我者，我之实也，实者真邪也。反胜在彼者，我之虚也，虚者假邪也。此六气之虚实，即所谓有无也。然天地运气，虽分五六，而阴阳之用，水火而已。故阳胜则阴病，阴胜则阳病。泻其盛气，责其有也。培其衰气，责其无也。求得所本而直探其赜，则排难解纷，如拾芥也。设不明逆顺盈虚之道，立言之意，而凿执不移，所谓面东者不见西墙，面南者不睹北方，察一曲者不可与言化，察一时者不可与言大，未免实实虚虚，遗人害矣。故余于本篇，但引经释经，冀以明夫大义耳，非谓病机之变，止于是也。夫规矩准绳，匠氏之法，一隅三反，巧则在人，知此义者，惟王太仆乎！究其所注最妙，而人多忽者何也？余深佩之，谨附于后。王氏曰；深乎圣人之言，理宜然也。有无求之，虚盛责之，言悉由也。夫如大寒而甚，热之不热，是无火也；热来复去，昼见夜伏，夜发昼止，时节而动，是无火也，当助其心。又如大热而甚，寒之不寒，是无水也；热动复止，倏忽往来，时动时止，是无水也，当助其肾。内格呕逆，食不得入，是有火也。病呕而吐，食入反出，是无火也。暴速注下，食不及化，是无水也。溏泄而久，止发无恒，是无水也。故心盛则生热，肾盛则生寒。肾虚则寒动于中，心虚则热收于内。又热不得寒，是无水也。寒不得热，是无火也。夫寒之不寒，责其无水。热之不热，责其无火。热之不久，责心之虚。寒之不久，责肾之少。有者泻之，无者补之，虚者补之，盛者泻之，适其中外，疏其壅塞，令上下无碍，气血通调，则寒热自和，阴阳调达矣。是以方有治热以寒，寒之而火食不入，攻寒以热，热之而昏躁以生，此则气不疏通，壅而为是也。纪于水火，余气可知。故曰有者求之，无者求之，盛者责之，虚者责之，令气通调，妙之道也。五胜，谓五行更胜也。先以五行寒暑温凉湿，酸咸甘辛苦，相胜为法也。）

　　十三卷　疾病类

　　二、百病始生邪分三部

　　（灵枢百病始生篇 全）

　　黄帝问于岐伯曰：夫百病之始生也，皆生于风雨寒暑，清湿喜怒。喜怒不节则伤藏，风雨则伤上，清湿则伤下。三部之气所伤异类，愿闻其会。岐伯曰：三部之气各不同，或起于阴，或起于阳，请言其方。喜怒不节则伤藏，藏伤则病起于阴也；清湿袭虚，则病起于下；风雨袭虚，则病起于上，是谓三部。至于其淫 ，不可胜数。（百病始生，无非外感内伤，而复有上中下之分也。喜怒不节，五志病也，内伤于藏，故起于阴。清湿袭虚，阴邪之在表也，故起于下。风雨袭虚，阳邪之在表也，故起于上。受病之始，只此三部，至其浸淫流 ，则变有不可胜数矣。 音逸。）黄帝曰：余固不能数，故问先师，愿卒闻其道。（先师，先进之称也。）岐伯曰：风雨寒热，不得虚邪不能独伤人。卒然逢疾风豪雨而不病者，盖无虚，故邪不能触伤人，此必因虚邪之风，与其身形，两虚相得，乃客其形，两实相逢，众人肉坚。其中于虚邪也，因于天时，与其身形，参以虚实，大病乃成，气有定舍，因处为名，上下中外，分为三员。（从冲后来者为虚风，伤人者也。从所居之乡来者为实风，主生长养万物者也。若人气不虚，虽遇虚风，不能伤人。故必以身之虚而逢天之虚，两虚相得，乃客其形也。若天有实风，人有实气，两实相逢而众人肉坚，邪不能入矣。三员，如下文虚邪之中人，病因表也；积聚之已成，病因内也；情欲之伤藏，病在阴也，即内外三部之谓。虚风义详运气类三十五、六。）

　　是故虚邪之中人也，始于皮肤，皮肤缓则腠理开，开则邪从毛发入，入则抵深，深则毛发立，毛发立则淅然，故皮肤痛。（此下言阳邪传舍之次也。邪之中人，必由表入里，始于皮肤，表虚则皮肤缓，故邪得乘之。邪在表则毛发竖立，因而淅然。寒邪伤卫则血气凝滞，故皮肤为痛。凡寒邪所袭之处，必多酸痛，察系何经，则在阴在阳，或深或浅，从可知矣，诊表证者，当先乎此也。此下百病始生之义，与皮部论大同，详经络类三十一。）留而不去，则传舍于络脉，在络之时，痛于肌肉，其痛之时息，大经乃代。（邪在皮毛，当治于外，留而不去，其入渐深，则传舍于络脉，络浅于经，故痛于肌肉之间。若肌肉之痛时渐止息，是邪将去络而深，大经代受之矣。）留而不去，传舍于经，在经之时，洒淅喜惊。

　　（络浮而浅，经隐而深，邪气自络入经，犹为在表，故洒淅恶寒。然经气连脏，故又喜惊也。）留而不去，传舍于输，在输之时，六经不通，四肢则肢节痛，腰脊乃强。（凡诸输穴，皆经气聚会之处，其所留止，必在关节溪谷之间，故邪气自经传舍于输，则六经为之不通，而肢节腰脊为痛为强也。）留而不去，传舍于伏冲之脉，在伏冲之时，体重身痛。（伏冲之脉，即冲脉之在脊者，以其最深，故曰伏冲，岁露篇曰入脊内注于伏冲之脉是也。详本类后四十九。邪自经输，留而不去，深入于此，故为体重身痛等病。）留而不去，传舍于肠胃，在肠胃之时，贲向腹胀，多寒则肠鸣飧泄食不化，多热则溏出麋。（邪气自经入脏，则传舍于肠胃而为奔向腹胀之病。寒则澄澈清冷，水谷不分，故为肠鸣飧泄食不化；热则浊垢下注，故为溏为麋，以麋秽如泥也。）留而不去，传舍于肠胃之外，募原之间，留着于脉，稽留而不去，息而成积。（肠胃之外，募原之间，谓皮里膜外也，是皆隐蔽曲折之所，气血不易流通，若邪气留着于中，则止息成积，如疟痞之属也。

　　募音暮。）

　　或着孙脉，或着络脉，或着经脉，或着输脉，或着于伏冲之脉，或着于膂筋，或着于肠胃之募原，上连于缓筋，邪气淫 ，不可胜论。（此下言邪气所着，淫 之变也。膂筋详下文。募原，如手太阴中府为募、太渊为原之类也。缓筋，支别之柔筋也。邪之所着则留而为病，无处不到，故淫 不可胜数。膂音吕。 音逸。）黄帝曰：愿尽闻其所由然。岐伯曰：其着孙络之脉而成积者，其积往来上下，臂手孙络之居也，浮而缓，不能句积而止之，故往来移行肠胃之间，水凑渗注灌，濯濯有音，有寒则 胀满雷引，故时切痛。（凡络脉之细小者，皆孙络也。句，拘也。邪着孙络成积者，其积能往来上下，盖积在大肠小肠之络，皆属手经，其络浮而浅，缓而不急，不能句积而留止之，故移行于肠胃之间。若有水则凑渗注灌，濯濯有声，若有寒则为胀满，及雷鸣相引，时为切痛。句音垢。 音嗔。）其着于阳明之经，则挟脐而居，饱食则益大，饥则益小。（足阳明经挟脐下行，故其为积则挟脐而居也。阳明属胃，受水谷之气，故饱则大、饥则小。）

　　其着于缓筋也，似阳明之积，饱食则痛，饥则安。（缓筋在肌肉之间，故似阳明之积。饱则肉壅，故痛。饥则气退，故安。）

　　其着于肠胃之募原也，痛而外连于缓筋，饱食则安，饥则痛。（肠胃募原痛连缓筋，饱则内充外舒，故安。饥则反是，故痛。）其着于伏冲之脉者，揣之应手而动，发手则热气下于两股，如汤沃之状。（伏冲义如前。其上行者，循背里，络于督脉；其下行者，注少阴之大络，出于气街，循阴股内廉入 中。故揣按于股，则应手而动；若起其手，则热气下行于两股间。此邪着伏冲之验也。沃音屋。）其着于膂筋在肠后者，饥则积见，饱则积不见，按之不得。（膂，吕同，脊骨也。

　　脊内之筋曰膂筋，故在肠胃之后。饥则肠空，故积可见。饱则肠满蔽之，故积不可见，按之亦不可得也。）其着于输之脉者，闭塞不通，津液不下，孔窍干壅。（输脉者，所以通血气。若闭塞不通，则津液干壅如此。）此邪气之从外入内，从上下也。（此总结上文邪气之起于阳者，必自外而内，从上而下也。）

　　黄帝曰：积之始生，至其已成奈何？岐伯曰：积之始生，得寒乃生，厥乃成积也。（此下言积之所以成也。）黄帝曰：其成积奈何？岐伯曰：厥气生足 ， 生胫寒，胫寒则血脉凝涩，血脉凝涩则寒气上入于肠胃，入于肠胃则 胀， 胀则肠外之汁沫迫聚不得散，日以成积。（此言寒气下逆之成积者也。厥气，逆气也。寒逆于下，故生足 ，谓肢节痛滞不便利也。由胫寒而血气凝涩，则寒气自下而上，渐入肠胃，肠胃寒则阳气不化，故为 胀。而肠外汁沫迫聚不散，则日以成积矣。 ，美本切。胫，形景、形敬二切。）卒然多食饮则肠满，起居不节，用力过度，则络脉伤，阳络伤则血外溢，血外溢则衄血，阴络伤则血内溢，血内溢则后血，肠胃之络伤，则血溢于肠外，肠外有寒汁沫与血相抟，则并合凝聚不得散而积成矣。（此言食饮起居失节之成积者也。卒然多食饮，谓食不从缓，多而暴也。肠胃运化不及，则汁溢膜外，与血相抟，乃成食积，如婴童痞疾之类是也。又或起居用力过度，致伤阴阳之络以动其血，瘀血得寒，汁沫相聚于肠外，乃成血积，此必纵肆口腹及举动不慎者多有之。）卒然外中于寒，若内伤于忧怒，则气上逆，气上逆则六输不通，温气不行，凝血蕴里而不散，津液涩渗，着而不去，而积皆成矣。（此言情志内伤而挟寒成积者也。寒邪既中于外，忧怒复伤其内，气因寒逆则六经之输不通，暖气不行则阴血凝聚，血因气逆而成积，此必情性乖戾者多有之也。）

　　黄帝曰：其生于阴者奈何？（此言情欲伤藏，病起于阴也。）岐伯曰：忧思伤心；重寒伤肺；忿怒伤肝；醉以入房，汗出当风伤脾；用力过度，若入房汗出浴则伤肾。（伤心者病在阳，伤肺者病在气，伤肝者病在血，伤脾者病在营卫，伤肾者病在真阴。凡伤脏者，皆病生于阴也。此节与下编邪气脏腑病形论者大同。）此内外三部之所生病者也。（总结上文也。）黄帝曰：善。治之奈何？岐伯答曰：察其所痛，以知其应，有余不足，当补则补，当泻则泻，毋逆天时，是谓至治。

　　（此总言内外三部之治法也。察其所痛之处，则阴阳表里病应可知。虚补实泻，毋逆天时，如春气在肝、及月郭空满之类皆是也。）

　　十三卷　疾病类

　　三、邪之中人阴阳有异

　　（《灵枢邪气脏腑病形篇》）

　　黄帝问于岐伯曰：邪气之中人也奈何？岐伯答曰：邪气之中人高也。（风寒中人，上先受之也。）黄帝曰：高下有度乎？岐伯曰：身半已上者，邪中之也；身半已下者，湿中之也。（阳受风气阴受湿气也。）故曰：邪之中人也无有常，中于阴则溜于腑，中于阳则溜于经。（详如下文。）黄帝曰：阴之与阳也，异名同类，上下相会，经络之相贯，如环无端。

　　邪之中人，或中于阴，或中于阳，上下左右，无有恒常，其故何也？（经脉相贯合一，本同类也；然上下左右部位各有所属，则阴阳之名异矣。）岐伯曰：诸阳之会，皆在于面。中人也，方乘虚时，及新用力，若饮食汗出腠理开，而中于邪。

　　中于面则下阳明，中于项则下太阳，中于颊则下少阳。（此言邪之中于阳经也。手足六阳，俱会于头面，故为诸阳之会。

　　凡足之三阳，从头走足，故中于面，则自胸腹下行于阳明经也。中于项，则自脊背下行于太阳经也。中于颊，则自胁肋下行于少阳经也。脉遍周身者，惟足六经耳，故但言足也。）其中于膺背两胁，亦中其经。（膺在前，阳明经也。背在后，太阳经也。两胁在侧，少阳经也。中此三阳经与上同。）

　　黄帝曰：其中于阴奈何？岐伯答曰：中于阴者，常从臂 始。夫臂与 ，其阴皮薄，其肉淖泽，故俱受于风，独伤其阴。（此言邪之中于阴经也。 ，足胫也。淖泽，柔润也。臂 内廉曰阴，手足三阴之所行也，其皮薄，其肉柔，故邪中于此，则伤其阴经。 音杭，又形敬切。淖音闹。）黄帝曰：此故伤其脏乎？岐伯答曰：身之中于风也，不必动脏。故邪入于阴经，则其脏气实，邪气入而不能客，故还之于腑。故中阳则溜于经，中阴则溜于腑。（邪中阴经，当内连五脏，因问故伤其脏也。然邪入于阴而脏气固者，邪不能客，未必动脏，则还之于腑，仍在表也，故邪中阳者溜于三阳之经，邪中阴者溜于三阴之腑。如心之及小肠，脾之及胃，肝之及胆，包络之及三焦，肾之及膀胱，此以邪中三阴，亦有表证，明者所当察也。溜，力救切。）

　　黄帝曰：邪之中人脏奈何？岐伯曰：愁忧恐惧则伤心。形寒寒饮则伤肺，以其两寒相感，中外皆伤，故气逆而上行。

　　（此下言邪之中于五脏也。然必其内有所伤，而后外邪得以入之。心脏神，忧愁恐惧则神怯，故伤心也。肺合皮毛，其脏畏寒，形寒饮冷，故伤肺也。若内有所伤，而外复有感，则中外皆伤，故气逆而上行，在表则为寒热疼痛，在里则为喘咳呕哕等病。本病论曰：忧愁思虑即伤心；饮食劳倦即伤脾；人坐湿地，强力入水即伤肾；恚怒气逆，上而不下即伤肝。详运气类四十四。）有所堕坠，恶血留内，若有所大怒，气上而不下，积于胁下则伤肝。（肝藏血，其志为怒，其经行胁下也。）有所击仆，若醉入房，汗出当风则伤脾。（脾主肌肉，饮食击仆者，伤其肌肉。醉后入房，汗出当风者，因于酒食，故所伤皆在脾。）有所用力举重，若入房过度，汗出浴水则伤肾。（肾主精与骨，用力举重则伤骨，入房过度则伤精，汗出浴水，则水邪犯其本脏，故所在肾。）黄帝曰：五脏之中风奈何？岐伯曰：阴阳俱感，邪乃得往。黄帝曰：善哉。（此承上文而言五脏之中风者，必由中外俱感，而后邪乃得往。往，言进也。）

　　黄帝曰：邪之中人，其病形何如？（同前篇。）岐伯曰：虚邪之中身也，洒淅动形。正邪之中人也微，先见于色，不知于身，若有若无，若亡若存，有形无形，莫知其情。黄帝曰：善哉。（此节与官能篇大同，详针刺类十。又八正神明论详言虚邪正邪之义，见针刺十三。）

　　十三卷　疾病类

　　四、邪变无穷

　　（灵枢刺节真邪篇）

　　黄帝曰：有一脉生数十病者，或痛、或痈、或热、或寒、或痒、或痹、或不仁，变化无穷，其故何也？岐伯曰：此皆邪气之所生也。（一脉，犹言一经也。邪气，即下文之虚风也。虚邪贼风，善行数变，故其为病则变化无穷。）黄帝曰：余闻气者，有真气，有正气，有邪气，何谓真气？岐伯曰：真气者，所受于天，与谷气并而充身也。（真气，即元气也。

　　气在天者，受于鼻而喉主之；在水谷者，入于口而咽主之。然钟于未生之初者，曰先天之气；成于已生之后者，曰后天之气。气在阳分即阳气，在阴即阴气，在表曰卫气，在里曰营气，在脾曰充气，在胃曰胃气，在上焦曰宗气，在中焦曰中气，在下焦曰元阴元阳之气，皆无非其别名耳。）正气者，正风也，从一方来，非实风，又非虚风也。（从一方来，谓太一所居之方也。风得时之正者，是为正风。然正风实风本同一方，而此曰非实风者，以正风之来徐而和，故又曰正气；实风之来暴而烈，故与虚风对言也。按岁露论曰：诸所谓风者，皆发屋折树木扬沙石，此虚风实风之谓也。详运气类三十五、六。）邪气者，虚风之贼伤人也，其中人也深，不能自去。（从冲后来者为虚风，其中人也甚，故深入不能自去。）

　　正风者，其中人也浅，合而自去，其气来柔弱，不能胜真气，故自去。（合而自去，谓邪与正合而正胜之，故自去也。）

　　虚邪之中人也，洒淅动形，起毫毛而发腠理，其入深，内抟于骨则为骨痹，抟于筋则为筋挛，抟于脉中则为血闭不通，则为痈，抟于肉，与卫气相抟，阳胜者则为热，阴胜者则为寒，寒则真气去，去则虚，虚则寒，抟于皮肤之间。（洒淅，寒栗也。邪之中人，变不可测，故无分皮肉筋骨，着则为病也。若与卫气相抟，阳胜则热，阴胜则寒，皆邪气也，何独曰寒则真气去、去则虚？盖气属阳，人以气为主，寒胜则阳虚，所重在气也。阳气既虚，则阴寒抟聚于皮肤之间矣。）其气所发，腠理开，毫毛摇，气往来行则为痒，留而不去则痹，卫气不行则为不仁。（邪之在表者其气外发，或腠理开则汗为不敛，或毫毛动摇则毛悴而败，或气往来行则流而为痒，或邪留不去则痛而为痹。若卫气受伤，虚而不行，则不知痛痒，是为不仁。）虚邪偏容于身半，其入深，内居荣卫，荣卫稍衰则真气去，邪气独留，发为偏枯；其邪气浅者，脉偏痛。

　　（虚邪若中于半身，其入深而重者，则营卫衰，真气去，乃发为偏枯。若邪之浅者，亦当为半身偏痛也。）虚邪之入于身也深，寒与热相抟，久留而内着，寒胜其热则骨疼肉枯，热胜其寒则烂肉腐肌为脓，内伤骨，内伤骨为骨蚀。（邪中于外者必寒，气蓄于内者必热，寒邪深入与热相抟，久留不去，必内有所着，故寒胜则伤阳而为痛为枯，热胜则伤阴而为脓为腐；其最深者，内伤于骨，是为骨蚀，谓侵蚀及骨也。蚀音食。）有所疾前筋，筋屈不得伸，邪气居其间而不反，发为筋溜。（有所疾前筋，谓疾有始于筋也。筋之初着于邪，则筋屈不得伸。若久居其间而不退，则发为筋溜。筋溜者，有所流注而结聚于筋也，即赘瘤之属。下仿此。溜，力救切。）有所结，气归之，卫气留之不得反，津液久留，合而为肠溜。

　　（邪有所结，气必归之，故致卫气失常，留而不反则搐积于中，流注于肠胃之间，乃结为肠溜。卫气失常为病，详针刺类二十六。）久者数岁乃成，以手按之柔，已有所结；气归之，津液留之，邪气中之，凝结日以易甚，连以聚居为昔瘤。

　　（其有久者，必数岁而后成也。然其始也，按之虽柔，或上或下，已有所结；及其久也，气渐归之，津液留之，复中邪气，则易于日甚，乃结为昔瘤。昔瘤者，非一朝夕之谓。瘤音溜。）以手按之坚，有所结，深中骨，气因于骨，骨与气并，日以益大，则为骨疽。（又有按之而坚者，其深中骨，是气因于骨而然。骨与气并，其结日大，名为附骨疽也。）有所结，中于肉，宗气归之，邪留而不去，有热则化而为脓，无热则为肉疽。（又有结于肉中者，则宗气归之。宗，大也，以阳明之气为言。邪留为热，则溃腐肌肉，故为脓。无热则结为粉浆之属，聚而不散，是为肉疽。）凡此数气者，其发无常处，而有常名也。（虽有常名而发无常处，无常处则形证亦无常矣，此所以变化无常也。）

　　十三卷　疾病类

　　五、生气邪气皆本于阴阳

　　（素问生气通天论 全）

　　黄帝曰：夫自古通天者，生之本，本于阴阳。天地之间，六合之内，其气九州九窍、五脏十二节，皆通于天气。（大哉干元，万物资始，生生不息，天之德也。凡自古之有生者，皆通天元之气以为生也。天元者，阴阳而已，故阴阳为有生之本。如至大为六合，则上下四方也。至广为九州，则冀兖青徐扬荆梁雍豫也。人之外有九窍，阳窍七、阴窍二也。

　　内有五脏，心肺肝脾肾也。天有四时十二节，气候之所行也。人有四肢十二经，营卫之所通也。凡物之形而外者，为仪象之流行，藏而内者，为精神之升降，幽明动静，孰匪由天，故曰皆通于天气。）其生五，其数三，数犯此者，则邪气伤人，此寿命之本也。（人生虽本乎阴阳，而禀分五行，其生五也。阴阳衰盛，少太有三，其气三也。有五有三，则生克强弱，变出其间矣。得其和则为正气而生物，犯其变则为邪气而伤物，其生其死，皆此三五耳，故为寿命之本。上二节大义与六节藏象论同，详运气类第一章，所当互考。）苍天之气，清净则志意治，顺之则阳气固，（天色深玄，故曰苍天。

　　天气者，阳气也。苍天之气，清净光明者也，藏德不止，故不下也。人能法天道之清净，则志意治而不乱，阳气固而不衰，弗失天和、长有天命矣。按：上文云生之本本于阴阳，而自此以下凡专言阳气者七何也？盖生气通天，以阳为本，阳气既固，阴必从之，故圣人谆谆于此，其示人之深意可知矣。）虽有贼邪，弗能害也，此因时之序。（阳气固者，其天全也，天全则神全，虽有贼风邪气，不能犯之，盖在乎因时之序，如四气调神之谓是也。）故圣人传精神，服天气，而通神明。（传，受也。服，佩也。惟圣人者，能得天之精神，服天之元气，所以与天为一而神明可与天通矣。）失之则内闭九窍，外壅肌肉，卫气散解。（九窍通于内，肌肉卫于外，其行其固，皆阳气为之主也；失之则失其清阳之化，故九窍肌肉皆为闭壅矣。人之卫气，本于天之阳气，阳虚则卫虚，卫气散解则天真失守，故本篇所重者特在卫气，正所以重阳气也。）此谓自伤，气之削也。（真阳受伤，元气如削，非由天降，自作之耳。）

</div>
    <div class="pagination">
<a href="类经_page24.html">上一页</a><span>...</span><a href="类经_page20.html">20</a><a href="类经_page21.html">21</a><a href="类经_page22.html">22</a><a href="类经_page23.html">23</a><a href="类经_page24.html">24</a><span class="current-page">25</span><a href="类经_page26.html">26</a><a href="类经_page27.html">27</a><a href="类经_page28.html">28</a><a href="类经_page29.html">29</a><a href="类经_page30.html">30</a><span>...</span><a href="类经_page26.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
