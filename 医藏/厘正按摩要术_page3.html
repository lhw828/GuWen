<!DOCTYPE html>
<html>
 <head>
  <meta charset="utf-8"/>
  <title>
   厘正按摩要术 - 第 3 页/共 12 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   厘正按摩要术 - 第 3 页/共 12 页
  </h1>
  <div class="content">
   询溲便

　　中气不足，溲便为之变。(《素问》)大便先硬后溏者，不可攻。(张仲景)凡小溲赤涩为热，经曰：肝有热则小便先赤也。(惕厉子)凡小儿小便由睡中自遗者，谓之尿床，皆肾与膀胱有虚寒也。(《兰台规范》)小儿初溲黄赤色，落地良久，凝如白膏者，谓之尿白。为伤脾所致，久而成疳。(夏禹铸)伤寒小水利者，太阳之气未剧，吉兆也。(张景岳)凡病者，尿自遗而不如，为无治。(《集成》)溲白为寒，混白如米泔者，为湿热。(周于蕃)溲红为热，黄亦为热，若浅红淡黄者为阴虚，溺多心烦者不治。(周于蕃)肠热者溺黄，肠寒者溺白。(周于蕃)溲短黄涩痛，心热也；清长而利，心虚也。(周于蕃)凡大便色青者为寒，然亦有因风泻者，其色亦青，肝木乘脾也。(《铁镜》)水液澄清，下利清谷者为寒。(《铁镜》)大便老黄色者，心、肺、脾三经实热；若淡黄色者，为虚热。(《铁镜》)粪如蟹渤，暑湿内搏，脾热之证也。(江梦花)大便酱色者属湿，白色者属脾虚。(夏禹铸)大便味馊臭者伤食滞，一痛则便，便则痛减，味极秽臭，便时肛门恶热者，为极热。

　　(夏禹铸)大便味如败卵腥臭者，伤乳食。(《集成》)大便如红水而粘者，为暑热。(《集成》)大便时急迫作声者属热。(《指南》)大便黑如胶漆者，主湿热凝滞。(周于蕃)大便热结，腹中坚满者，属有余；若新近得解，而不甚干结，或旬日不解，而全无胀意，非阳明实邪。(张景岳)按：病寒即见寒证，病热即见热证，寒者温之，热者清之，此其易能也。若内真寒而外假热，内真热而外假寒，其中误人者甚伙。经云：重寒则热，重热则寒。又曰：寒甚则热，热甚则寒。又曰重阴必阳，重阳必阴。又曰：水极而火，火极而水。又曰：阳盛格阴，阴盛格阳。古人再三垂诫，反复立言，深恐证涉疑似，后世为其所惑耳。溲由前阴出，便由后阴出，寒自寒，热自热，以此区辨，则真假能立判矣。(惕厉子)

　　卷一·辨证

　　候脉

　　小儿一岁后，手腕短促，按脉为难。诊者用一指转侧，辨寸关尺三部，以浮取、中取、沉取候之。左九候，右九候。三五岁，脉以七八至而细数者为平和。增为热，减为寒。(《集成》)浮(轻手着于皮肤之上而即见也。)主表，属腑，属阳。风邪六气，外因之病。有力为表实，无力为表虚，皆浮也。虚弱病久，临危时，脉亦无力而浮，为外感内伤之别。(《心法》)浮而虚甚为散脉，主神离气脱。浮如葱管为芤脉，主亡血。浮如按鼓为革脉，主亡精。

　　浮而柔细为濡脉，主伤湿，又主血虚。浮而有力为洪脉，主呕胀，又主阳盛阴虚。浮而无力为虚脉，主血虚。(陈修园)沉重手按于肌肉之下而始见也。主里，属脏属阴，七情饮食，内因之病。但暴怒者、水肿者、腹痛极者、瘟疫汗下不能出者，脉亦沉。(《心法》)沉而着骨为伏脉，主热邪内郁。沉而底硬为革脉，沉而细软为弱脉，主气衰，然清贵者有此脉。(陈修园)迟(一息脉来二三至，或一息一至。)主寒，属阴。有力为寒痛，无力为虚痛。伤暑、滞食、困水，以及冷风迫汗、凝滞气血者，脉皆迟。(陈修园)迟而不愆为缓脉，迟而不流为涩脉，主血少。迟而偶停为结脉，主积聚，又主阳微，以及气郁血壅痰滞。迟而止有定数为代脉，主气竭，妊娠无忌。(东修园)数一息脉来五六至，或一息七八至也。主热属阳。有力为实热，无力为虚热。但内痛甚者、汗将出者、虚阳将越者、泻痢、痞疡、初产、喘咳、脉亦数。(陈修园)数而流利为滑脉，主痰饮食积。数而牵转为紧脉，主寒，主痛。数而时止为促脉，主三焦郁火。数见于关为动脉，主痛、主惊，男亡阳，女血崩。(陈修园)大脉状粗大如指如箸。主实，邪气盛，胃气衰，故脉大而不缓。(陈修园)大而涌沸为洪脉，大而坚硬为实脉。(陈修园)细脉状细小如线也。主虚，属阴。又主真阴将亡。(陈修园)细而不显为微脉，主阳微欲绝。细而小浮为濡脉，细而小沉为弱脉。(陈修园)短脉来短促，上不及寸，下不及尺。主素弱，又主伤酒，以及三焦气壅，宿食不消。(陈修园)长脉来迢长，上至鱼际，下至尺泽也。主素强，平脉也。(陈修园)虚应指无力。主虚。身热为伤暑，不热为血少。(陈修园)虚而沉小者为弱，主血虚。虚而浮小者为濡，主气虚。虚而模糊者为微，主目阳气绝。

　　虚而干滞者为涩，主血虚，亦主死血。(陈修园)虚而形小为细，主气冷。虚而形缩为短，主气损。(陈修园)实应指有力。主实，又主热郁，以及伤食、气痛、谵语等证。(陈修园)实而流利者为滑，主血病。实而迢长者为长，主气滞。实而涌沸者为洪，主热极，亦主内虚。实而端直者为弦，主肝邪症瘕疝疟。(陈修园)缓脉来四至，从容不迫。主正复，平脉也。但缓而和者主正复，缓而怠者主中湿。(陈修园)两手六部，皆为肺脉。肺为脏腑之华盖，凡一切脏腑病，其气上薰于肺而应于脉。心病六脉皆洪，肝病六脉皆弦，肾病六脉皆沉，肺病六脉皆涩，脾病六脉皆缓。按之指下浊者为邪甚，清者为正复；有神者吉，无神者凶；有力者为热、为实，无力者为寒、为虚，此为最验。

　　(陈修园)凡病内虚者，脉弱为宜，洪大则忌。病外感者，阳脉为宜，阴脉则忌。(陈修园)凡脉有胃气，有神气而和缓者吉，合于时令者吉，与面上五色中见那一色相生者吉，反是者凶。(陈修园)何为无病脉。一息四至是也。何谓五脏早脉。心宜洪，肺宜涩，肝宜弦，脾宜缓，肾宜沉，又兼一段冲和之气，为胃气是也。何谓四时平脉。春弦、夏洪、秋涩、冬沉、四季之末和缓是也。何谓男女异脉。男为阳，寸大于尺；女为阴，尺大于寸是也。(陈修园)雀啄连连，止而又作，为肝绝。屋漏水落，半时一滴，为胃绝。弹石沉弦，按之指搏，为肾绝。忽密忽疏，乱如解索，为脾绝。本不动而末摇，如鱼之翔，为心绝。虾游冉冉，忽然一跃，为大肠绝。釜沸空浮，绝无根脚，为肺绝。(陈修园)诊外感，其初则由经络，病在表，轻者寸浮盛，重者关尺亦浮盛。迨传入里，内热重则脉沉矣。病在上则见于寸，病在中则见于关，病在下则见于尺。(王汉皋)寸脉伏，无虚证，是风寒闭也，为表虚，不可发汗。尺脉伏，无虚证，是湿热闭也，为里虚，不可利二便。(王汉皋)左脉弱，右脉强，主汗多，遗精，肝郁证。右脉弱，左脉强，主腹痛易怒。及误服补火丸散，必生肝热，滑精诸证。(王汉皋)右脉盛，左手无脉，主痰结气虚。左脉盛，右手无脉，主食滞肝郁。(王汉皋)脉有反象，皆郁极而闭阻者也。如肝病左关弦，郁则弦而细，郁极则细而结，甚则伏。

　　然其弦反见于相克之经，故右关弦也。余例推。(王汉皋)保精日久者，两尺俱盛，故六脉重取皆实，无遗精病。(王汉皋)男右脉强，左脉沉细无力者，主气弱，内有湿热也，不数日必遗精。若尺弱者必已遗精也。女脉如是者必白浊白淫。脉有结者必白带。(王汉皋)寸脉强，尺脉弱，主阳实阴虚。每病上热下寒，上实下虚，浮阳上越，虚寒等证。(王汉皋)寸脉弱，尺脉强，主阳虚阴实，每易病风寒，及湿热等证。宜细辨。(王汉皋)凡无病者，浮取无脉，为表虚，以平素易汗为据。即有外感，汗剂宜慎。沉取无脉，为里虚，以平素易泄为据。即有积滞，攻下剂宜慎。中取迟弱者中气虚，以平素不能食，精神弱为据。惟生而双伏之六阴脉，不在此论。以其人能食而精神不弱为据。(王汉皋)一部脉见三象四象，如右寸洪，肺热也；洪而滑，又有痰，而中有一线之细，是其虽细而力强，乃能见象于洪滑之内，主上焦有痛。不为促结弦大而为细，其痛是郁热，非实火，治宜解郁清肺化痰，不宜寒凉，不宜攻伐。余仿此。(王汉皋)劳病吐血脉浮，若重诊无脉，是无根将脱也。一切虚病、老病、久病、产病，均贵重诊有脉也。大汗者，其脉轻诊弱，重诊强，乃有未出之汗，虽止之而不能止。若轻诊强，重诊无，亦将脱也。惟浮沉皆得，脉力平缓，愈之象也。(王汉皋)感寒者畏寒，左三部皆浮数，故身热而痛。左鱼际亦浮数而细，故头大痛。若右三部亦浮数，则恶食。如无风则无汗，非阳明热者不渴。(王汉皋)凡两关重取至数不匀，而见结促，即郁也。须解肝脾郁。在杂疾须先解郁，而后治病。

　　常有脉证相符，医治不应者，皆有郁未解也。(王汉皋)按：《褚氏遗书》多诊识脉。识脉者必辨脉，辨脉者辨其形象也。浮脉轻清在上，轻按即见，如木漂于水面也。沉脉重浊在下，重按乃得，如石坠于水底也。迟脉往来迟慢，为不及之象。数脉往来急迫，为太过之象。大脉形粗，如箸如指。细脉形细，如丝如线。短脉不及本位。长脉过乎本位。虚脉迟大而软，按之无力。实脉浮沉皆见，长大带弦，按而有力也。缓脉往来和匀，如春风微吹杨柳梢也。濡脉浮而软，如帛在水中，轻按即见也。洪脉如洪水波涛汹涌之象。浮而有力，来盛去衰，即大脉钩脉也。涩脉艰涩而迟，如轻刀刮竹也。滑脉流利不止，如珠走盘也。弦脉刚劲而直，可以举百钧，有力之象。弱脉柔软而细，不能举一羽，无力之象。芤脉中空，是实而空者，如搦葱管也。革脉中空，是实而空者，如按鼓皮也。

　　紧脉紧急有力，即不松之谓，如转索也。散脉浮散无力，即不聚之谓，如杨花飘散也。伏脉沉伏于下，推筋着骨始见也。结脉迟而时有一止也。促脉数而时有一止也。动脉两头俱俯，中间高起，形如豆粒，厥厥动摇也。代脉迟而中止，不能自还，每至一止有定数，如四时之禅代不愆其期也。脉象既辨，而一部见二象、三象、四象者，乃一一能识也。是卷以幼科诊治，脉理尚未备载，若广而求之，则有脉经在。(惕厉子)左寸关尺图　

　　左寸(表)小肠(里)心 主上焦

　　左关(表)胆(里)肝 主中焦

　　左尺(表)膀胱(里)肾 主下焦

　　掌后高骨为关，关前为寸，关后为尺。凡诊脉，视掌后高骨下指，先关后寸尺，人短则指密排，人长则指疏排，为一定之法。

　　右寸关尺图　

　　右寸(表)大肠(里)肺 主上焦

　　右关(表)胃(里)脾 主中焦

　　右尺(表)心包(里)命门 主下焦

　　卷二·立法

　　按法

　　《素问·阴阳应象大论》： 悍者，按而收之。王太仆注： 、疾也，悍、利也，气候疾利，按之以收敛也。《玉机真脏论》：脾风发瘅，曰可按。疝瘕少腹冤热而痛、出白，又曰可按。《举痛论》：按之则热气至，热气至，则痛止。《调经论》岐伯曰：按摩勿释，又曰按摩勿释。《异法方宜论》：痿厥寒热，其治宜导引按跷，故导引按跷者，亦从中央出也。王注：湿气在下，故多病痿弱气逆及寒热也。导引，谓摇动筋骨，动支节。按，谓抑按皮肉，跷，谓捷举手足。《生气通天论》：冬不按跷，春不鼽衄。王注：按，谓按摩，跷，谓如跷捷者之举动手足，是所谓导引也。然摇动筋骨，则阳气不藏，春阳上升，重热熏肺。肺通于鼻，病鼽，谓鼻中水出，病衄，谓鼻中血出了。《离合真邪论》：按而止之。《血气形志论》：形数惊恐，经络不通，病生于不仁，治之以按摩醪药。王注：惊则脉气并，恐则神不收，脉并神游，故经络不通而病不仁。按摩者，开通闭塞，导引阴阳。醪药，谓酒药也。养正祛邪，调中理气也。《内经》载按法者多，其中有不可按者，按则增病。有不可不按者，按则疗病，故首先辨证。总之，古人用按摩法，无人不治，不拘婴孩也。《尔雅·释诂》：按，止也。《广 》：按，抑也。周于蕃谓按而留之者，以按之不动也。 按字，从手从安，以手探穴而安于其上也。俗称推拿。拿、持也，按、即拿之说也。前人所谓拿者，兹则以按易之。以言手法，则以右手大指面直按之，或用大指背屈而按之，或两指对过合按之，其于胸腹，则又以掌心按之，宜轻宜重，以当时相机行之。

　　一、按风门。风门即耳门，在耳前起肉当耳缺陷中。将两大指背跪按两耳门，所谓黄蜂入洞法也。此温法，亦汗法也，最能通气。(周于蕃)一、按牙关。牙关在两牙腮尽近耳处。用大中二指，对过着力合按之，治牙关闭者即开。(周于蕃)一、按肩井。肩井在缺盆上，大骨前寸半。以三指按，当中指下陷中是。用右手大指按之，治呕吐，发汗。(周于蕃)一、按奶旁，奶旁即乳房，用右手大指按之。治咳嗽，止呕吐。左右同。(周于蕃)一、按肚角。肚角在脐之旁，用右手掌心按之，治腹痛，亦止泄泻。(周于蕃)一、按琵琶。琵琶在肩井下，以大指按之，能益精神。(《广意》)一、按走马。走马在琵琶下，斗肘之上。以大指合按之，发汗。(《广意》)一、按交骨。交骨在手掌后，上下高骨间。以中、大指按之，治急慢惊风。(周于蕃)一、按总经。总经在掌根横纹之后。用右手大指背屈按其上，复以中指按手背，与横纹对过一窝风，治急惊暴亡等证。(周于蕃)一、按百虫。百虫在膝上，以大指背屈按之，止抽搐。(周于蕃)一、按三阴交。三阴交在内踝踝尖上三寸，以右手大指按之，能通血脉，治惊风。(《广意》)一、按仆参。仆参即鞋带处，在足跟上，按之，治昏迷不醒者。(《广意》)一、按二人上马。二人上马在小指、无名指、骨界空处。以大、中指对过按之，治腹痛。(周于蕃)

　　卷二·立法

　　摩法

　　《素问·病能篇》：摩之切之。《至真要大论》：摩之浴之。《调经论》言：按摩勿释者再。《离合真神论》：治之以按摩醪药。《前汉·艺文志》：黄帝岐伯《按摩十卷》，《小儿按摩经》，四明陈氏着集载《针灸大成》。周于蕃曰：按而留之，摩以去之。又曰：急摩为泻，缓摩为补，摩法较推则从轻，较运则从重。或用大指，或用掌心，宜遵《石室秘录》：摩法不宜急，不宜缓，不宜轻，不宜重，以中和之义施之。其后掐法属按，揉法，推、运、搓、摇等法，均从摩法出也。

　　一、摩腹。用掌心，团摩满腹上，治伤乳食。(周于蕃)一、摩左右胁。左右胁在胸腹两旁肋膊处。以掌心横摩两边，得八十一次，治食积痰滞。(周于蕃)一、摩丹田。丹田在脐下，以掌心由胸口直摩之，得八十一次，治食积气滞。(周于蕃)一、摩神阙。神阙即肚脐。以掌心按脐并小腹，或往上，或往下，或宜左，或宜右，按而摩之，或数十次数百次，治腹痛，并治便结。(周于蕃)一、摩总经、天河、曲池三穴。以右手大指侧直摩之，自能开胸退热。(《按摩经》)按：摩法，前人以药物摩者多，而以手法摩者，祗此数条。其后推、运、搓、摇等法，皆从摩法体会出之，摩之名虽易，摩之义则一也，习按摩者其知之。(惕厉子)

　　卷二·立法

　　掐法

　　掐，《说文》：爪刺也。《玉篇》：爪按曰掐。周于蕃曰：掐，由甲入也。夏禹铸曰：以掐代针也。小儿久病且重者，先将人中一掐以试之，当即有哭声，或连哭数声者生，否则，哭如鸦声，或绝无声者，难治。但医者仍勿轻弃，以期生机于万一，是一好生之德也。

　　掐法，以大指甲按主治之穴，或轻或重，相机行之。

　　一、掐大横纹。大横纹，即总心经，小天心，在掌根处，为诸经之祖。以指甲掐之，众经皆动，百病皆效。其嗽甚，再掐中指一节，痰多再掐手背一节。指甲。为筋之余，掐内止吐，掐外止泻。(《按摩经》)一、掐大指端。大指端即肝记穴，又名皮罢。掐之治吼喘，并治昏迷不醒者。(周于蕃)一、掐心经。心经在中指第一节，掐之，治咳嗽，发热出汗。(《按摩经》)一、掐内劳宫。内劳宫即掌心，掐之，亦治发热出汗。(《按摩经》)一、掐脾土。脾土在大指第一节。曲指左转为补，直推为泻。治饮食不进，瘦弱面黄，四肢无力，肚起青筋(《按摩经》)一、掐大肠侧。大肠侧在食指二节侧。倒推入虎口，治水泻痢疾，肚腹膨胀。红痢补肾水，白痢推三关。(《按摩经》)一、掐肺经。肺经在无名指第一节。又掐离宫起至干宫止。当中轻，两头重，治咳嗽化痰，昏迷呕吐。(《按摩经》)一、掐肾经。肾经在小指第一节。又掐小横纹，退六腑，治大便不通，小便赤色涩滞不利，腹胀气急，人事昏迷。(《按摩经》)一、掐总筋。总筋在掌后，由总筋掐过天河水，能清心火，治口内生疮，遍身潮热，夜间啼哭，四肢抽掣。(《按摩经》)一、掐二扇门。二扇门在中指骨两边空处，掐后以揉法继之。治壮热多汗，并治急惊，口眼歪斜。偏左则右掐揉，偏右则左掐揉，均宜重。(《按摩经》)一、掐二人上马。穴注上。主和温之性，能补肾，清神， 顺气，苏醒沉 。《按摩经》掐后以揉法继之。(周于蕃)一、掐外劳宫。外劳宫在掌背中间，与内劳宫相对。能清脏腑热，以及午后潮热，腹见青筋，皆可用。(《按摩经》)掐后以揉法继之。(周于蕃)一、掐一窝风。一窝风在掌背尽根处。治肚痛，唇白，眼翻白、一哭一死，并除风去热。(《按摩经》)掐后以揉法继之。(周于蕃)一、掐外间使。外间使，在掌背一窝风、阳池、外关之后，与内间使相对。掐主温和，治吐泻转筋。(周于蕃)一、掐五指节。五指节在手背指节高纹处。治伤风，被水惊吓，四肢抽掣，面青，并一切惊证。(《按摩经》)掐后以揉法继之，治口眼歪斜，咳嗽风痰。(周于蕃)一、掐精宁。精宁在手背合谷后，一窝风之上。治痰喘气吼 ，干呕痞积。(《按摩经》)掐后以揉法继之。(周于蕃)一、掐威灵。威灵在手背二人上马后，一窝风之下。治急惊暴死。掐此处，有声可治，无声难治。(《按摩经》)揉后以揉法继之，并按合谷穴。(周于蕃)一、掐阳池。阳池在手背一窝风之后。清补肾水，治大小便闭，眼翻白。(《按摩经》)掐后以揉法继之。治头痛风寒无汗，为表散之法。(周于蕃)一、掐四横纹。四横纹在阳掌面，二节横纹处。治口眼歪斜，止腹痛，退脏腑热。(《广意》)一、掐小横纹。小横纹，在四横纹之上，指节横纹处。治口唇破烂，能退热除烦。(《广意》)掐十王。十王在五指甲侧，能退热。(《广意》)一、掐端正，端正在左者，中指端左侧，掐之止泻。端正在右者，中指端右侧，掐之止吐。《广意》一、掐委中。委中在膝后弯中有纹处，治往前跌闷。(《广意》)一、掐内庭。内庭在足大指、次指外间陷中。治往后跌闷。(《广意》)一、掐太冲。太冲在足大指本节后，动脉中。治危急之证，舌吐者不治。(《广意》)一、掐甘载。甘载在掌背合谷后。能救危险，能祛鬼祟。(《广意》)一、掐大敦。大敦在足大指端，去爪甲韭叶许，毛中。屈大指掐之，治鹰爪惊握拳切牙者。

　　(《广意》)一、掐前承山。前承山在足三里下，与后承山相对。掐之，治惊来急速者(《广意》)一、掐后承山。后承山在足后跟去地一尺。掐之治气吼，发汗，消痰食痞积。(《广意》)一、凡掐筋之法，何证何穴，先将主病穴，起手掐三遍，后将诸穴掐三遍，掐后揉之，每日掐三四次，其病自退，不可忽视。(《按摩经》)一、掐老龙。老龙在男左女右无名指巅。掐之治急惊风，无声者方可治。(《广意》)一、掐中指甲。医者，以大指入儿中指甲内，着力掐之，治急慢惊。(周于蕃)

　　卷二·立法

　　揉法

　　周于蕃曰：揉以和之。揉法以手宛转回环，宜轻宜缓，绕于其上也。是从摩法生出者，可以和气血。可以活筋络，而脏腑无闭塞之虞矣。

　　一、揉精宁。(穴注上)。治噎气，喘气，以二三百遍，气平为止。(周于蕃)一、揉版门。版门在大指鱼际上，揉之除气促气攻，气吼气痛，并治呕胀。(《按摩经》)一、揉内劳宫。(穴注上)。揉之动心中之火，惟发汗用之切不可以轻动。(《按摩经》)一、揉涌泉。涌泉在足心，揉之，左转止吐，右转止泻。若女用反之。(《按摩经》)一、揉仆参。(穴注上)。揉之左转，于吐则治之。右转，于泻则治之。皆补法也。(《按摩经》)一、揉脚大指。掐脚中指甲少许，治惊。(《按摩经》)一、揉小天心。(穴注上。)能清肾水。(《按摩经》)一、揉外劳宫。(穴注上。)和五脏，治潮热，左转清凉，右转温热。(《广意》)一、揉外八卦。(穴注上。)主凉，除脏腑秘结，通血脉。(《广意》)一、揉脐上，治肚胀气响。(《广意》)一、揉龟尾。龟尾在臀尖，揉之，治赤白痢泄泻。(《广意》)一、揉三里。三里在膝头下三寸，揉之，治麻木。(《广意》)一、揉中廉。中廉在前膝鬼眼之下，解溪之上。先掐后揉，治惊来急者。(《按摩经》)一、揉中指第一节内纹，先掐三次，后揉之，治泄泻。(《按摩经》)一、揉后承山。(穴注上。)治气吼发汗。(《广意》)一、掐威灵。(穴注上。)治卒亡。(周于蕃)

　　卷二·立法

　　推法

　　《广意》曰：凡推展向前者，必期如线之直，毋得斜曲，恐伤动别经而招患也。古人有推三回一之法，谓推去三次，带回一次。若惊风用推，不可拘成数，但推中略带几回便是。

　　其手法手内四指握定，以大指侧着力直推之，推向前去三次，或带回一次。如干推，则恐伤皮肤。《广意》：春夏用热水，秋冬用葱姜水，以手指蘸水推之，水多须以手拭之，过于干则有伤皮肤，过于湿则难于着实，以干湿得宜为妙。夏禹铸曰：往上推为清，往下推为补，周于蕃曰：推有直其指者，则主泻，取消食之义。推有曲其指者，则主补，取进食之义。内伤用香麝少许，和水推之，外感用葱姜煎水推之，抑或葱姜香麝并用入水推之，是摩中之手法最重者。凡用推，必蘸汤以施之。

　　一、推天河水。天河水在总经之上，曲池之下。蘸水，由横纹推至天河，为清天河水。

　　蘸水由内劳宫推至曲池，为大推天河水，蘸水，由曲池推至内劳宫，为取天河水，均是以水济火，取清凉退热之义。(周于蕃) 图附卷三。

　　一、推骨节，由项下大堆，直推至龟尾，须蘸葱姜汤推之，。治伤寒骨节疼痛。(周于蕃)一、推肺俞。肺俞在第三堆下两旁，相去脊各一寸五分，对乳引绳取之。须蘸葱姜汤，左旋推HT 属补，右旋推HT 属泄，但补泄须分四六数用之，治风寒。(周于蕃)一、推由版门至大横纹，蘸汤推之，能吐，能止泻。(周于蕃)一、推由大横纹至版门。蘸汤推之，能泻，能止呕。(周于蕃)一、推三关。蘸葱姜汤，由阳池推至曲池，主温性，病寒者多推之。(周于蕃) 若以三关在一窝风外间使处，推上至曲池，夏禹铸主之，其说甚是。

　　一、推六腑。蘸沸汤，由曲池推至阴池，主凉性，病热者多推之(周于蕃) 若以六腑在掌面内间使处，由曲池推至总经，夏禹铸主之，其说亦是。

　　一、推肝木。肝木即食指端，蘸汤，侧推之直入虎口，能和气生血。(周于蕃)一、推分阳池。由小儿阳掌根中间，向左蘸葱姜汤推之，治唇干头低，肢冷项强，目直视，口出冷气。(周于蕃)一、推分阴池。由小儿阳掌根中间，向右蘸葱姜汤推之。须用手大指，一分阳，一分阴，治法同上条。(周于蕃)一、推四横纹。四横纹在阳掌四指中节，蘸葱姜汤推之，和上下之气血，治人事瘦弱，手足抽掣，头偏左右，肠胃湿热，不食奶，眼翻白者。(《按摩经》)一、推外关、间使，其穴在阴掌根一窝风之后，蘸葱姜汤，推之，治吐泻转筋。(《按摩经》)一、推后溪。后溪在手掌四指后。先用掐法，后蘸汤，推上为泻，推下为补。治小便赤涩，益肾经虚弱。(《按摩经》)一、推版门。(穴注上。)蘸汤，往外推之，能退热，往内推之，治四肢抽搐。(《按摩经》)一、推指三关。三关在食指三节，分寅、卯、辰三关。蘸葱姜汤推之，能通血气，能发汗。(《广意》)一、推脾土。脾土在大指端，蘸汤屈儿指推之为补，能醒人事。直其指推之为清，能进饮食。(周于蕃)一、推五经。五经即五指尖也。蘸汤逐一往上直推，往右运为补，往左运为泻，总期辨寒热虚实以施之。(《广意》)一、推三阴交。(穴注上。)蘸汤从上往下推之，治急惊，从下往上推之，治慢惊。(《广意》)一、推心火。心火即中指端，蘸汤推之，能发汗退热，若掐之，亦能利小便。(《广意》)一、推肺金。肺金即无名指端。蘸汤推之，性主温通，能止咳化痰。(《广意》)一、推肾水。肾水即小指端，蘸汤推之，退脏腑热，利小便，小便短数，又宜补之。(《广意》)一、推中指节，蘸汤推内则热，推外则泻。(《广意》)一、推坎宫。坎宫在两眉上，蘸汤由小儿眉心，分推两旁，能治外感风寒。(《广意》)图附卷三。

　　一、推攒竹。攒竹在天庭下，蘸汤由眉心交互往上直推。(《广意》)图附卷三。

　　一、推胃脘，由喉往下推，止吐，由中脘往上推，则吐。均须蘸汤。(周于蕃)一、推肚脐。须蘸汤往小腹下推，则泄，由小腹往肚脐上推，则补。(周于蕃)一、推面部次第也。右大指蘸葱姜汤，由眉心推至囟门三十六次。随用两大指蘸汤，由天庭分推两额，并太阳、大阴、各三十六次。又以大指掐印堂五下 ，囟门三十六下。随用大指面，左右揉转，各三十六次，掐百会穴三十六下。山根、鼻准、人中、承浆各三十六下，随于各穴亦各揉三十六次。再于主治之穴从而按摩之，自能除风痰，去寒热。其妙在适脏腑，行气血，治经络，庶无塞而不通之病。(周于蕃)一、推面部手部次第也。推坎宫二十四次，推攒竹二十四次，运太阳二十四次，运耳背高骨二十四次，掐承浆一下，掐两颊一下，掐两听会一下，掐两太阳一下，掐眉心一下，掐人耳一下，提两耳尖三下，推虎口三关，推五指尖， 五指尖，运八卦，分阴阳，推三关、六府，用十大手法，运斗肘，为按摩不易之法。(《广意》)按：掐由甲入，用以代针，掐之则生痛，而气血一止，随以揉继之，气血行而经络舒也。推须着力，故推必蘸汤，否则有伤肌肤。掐从按法出。推从摩法出。搓、摇、揉、运，是较推法之从轻者，亦无不从摩而出，按少而摩多者，均以宣通为得其法也。(惕厉子)

　　卷二·立法
  </div>
  <div class="pagination">
   <a href="厘正按摩要术_page2.html">
    上一页
   </a>
   <a href="厘正按摩要术.html">
    1
   </a>
   <a href="厘正按摩要术_page2.html">
    2
   </a>
   <span class="current-page">
    3
   </span>
   <a href="厘正按摩要术_page4.html">
    4
   </a>
   <a href="厘正按摩要术_page5.html">
    5
   </a>
   <a href="厘正按摩要术_page6.html">
    6
   </a>
   <a href="厘正按摩要术_page7.html">
    7
   </a>
   <a href="厘正按摩要术_page8.html">
    8
   </a>
   <span>
    ...
   </span>
   <a href="厘正按摩要术_page4.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
