<!DOCTYPE html>
<html>
<head>
    <meta charset="UTF-8">
    <title>万病回春 - 第 53 页/共 144 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>万病回春 - 第 53 页/共 144 页</h1>
    <div class="content">　　和中汤

　　 治虚劳赤白痢疾，或腹痛里急后重。

　　当归身（酒洗，上） 白芍（酒炒，上） 白术（去芦，上） 茯苓（去皮，中） 陈皮（中）

　　黄连（有红多者，加） 黄芩（炒，中） 甘草 木香少许红痢，加阿胶（炒，上）； 白痢，加干姜（炒黑，下）。上锉一剂。水煎，食前温服。如久不止，再兼服实肠散（方见痢疾）。

　　驻车丸

　　 治下利赤白，腹痛甚者及休息痢。驻者，止也，言药止痢如车之驻也。予每用此治阴虚劳嗽而为痢者，殊效。

　　川黄连（炒，三两） 真阿胶（蛤粉炒，一两半） 当归（一两半） 干姜（炒黑，一两） 赤茯苓（去皮，一两）

　　上为细末，醋打稀面糊为丸，如梧桐子大。每服三、五十丸，米汤送下。

　　痰嗽喘热、脾虚饱闷发肿者，难治也。分消汤主之（方见臌胀）。

　　病后调理者，乃收功保后之剂也。

　　坎离既济丸

　　 治阴虚火动、劳瘵之疾。

　　当归（酒洗，六两） 南川芎（一两） 白芍（酒炒，三两） 熟地黄（酒蒸） 生地黄（酒洗） 天门冬（去心） 麦门冬（去心，各四两） 五味子（三两） 山药（二两） 山茱萸（酒蒸，去核，四两） 牛膝（去芦，酒洗，四两） 黄柏（去粗皮，九两，酒炒三两，蜜水炒三两、盐水炒三两） 知母（去毛，酒浸二两，盐水浸二两） 龟版（去边，酥炙脆，微黄色，三两，用卜者钻过多）

　　上为末，忌铁器，炼蜜为丸，如梧桐子大。每服五、六十丸，空心盐汤送下。

　　补遗方

　　噙化仙方

　　 治五劳七伤，吐脓吐血吐痰，咳嗽喘急。

　　甜梨汁 白萝卜汁 生姜汁 白糖（各二两） 辽五味子（去梗，一两） 款冬花（二两） 紫菀（二两） 桔梗（二两）

　　上共熬成膏，后入人参一钱为末，入前汁内和匀为丸，如弹子大。至晚噙化一丸，不过十丸，其病可痊。

　　世人唯知百病生于心，而不知百病生于肾。饮酒食肉，醉饱入房，不节欲，恣意妄为，伤其精，肾水空虚，不能平其心火；心火纵炎，伤其肺金，是绝肾水之源。金水衰亏，不能胜其肝木，肝木盛则克脾土而反生火；火独旺而不生化，故阳有余而阴不足。其病独热而不久矣。

　　警世二绝：酒色财气伤人贼，多少英雄被他惑；若能摆脱这尘凡，便是九霄云外客。浮生何事多偏性，酷贪花酒伤生命；一朝卧病悔噬脐，使尽黄金药不应。

　　太学刘诚庵乃郎，年十八岁，患虚劳热嗽痰喘，面赤自汗，昼夜不能倒卧，痰不绝口。

　　如此旬日，命在须臾，一家傍徨，诸医措手。召予诊视，六脉微数，乃阴虚火动之症。予令其五更将壮盛妇人乳汁一钟，重汤煮温，作三、四十口服之，至天明服河车地黄丸一服，少顷，将大小米入山药、莲肉、红枣、核桃仁数个，煮稀粥食之；半晌，又煎清离滋坎汤二剂，加竹沥、童便、姜汁少许，频频服之。服至午，又进前粥碗许，加白雪糕食之，过半晌，又照前药二剂频服至尽。将晚，又进前粥碗许，又煎前药二剂，夜间睡则药止，醒则即服。如此三昼夜，药不住口，火乃渐息，方得卧倒。以后减却前药一半，过半月，病减十之六、七。每日止服汤药一剂，调理数月而愈。此症危急至甚，非予用此法救之，若照寻常，日服一、二剂者，几乎不起。夫一杯之水，不能救舆薪之火，正此之谓也。令后患此症者，当照此服药，医者当照此治之，未有不愈者也。其有脾胃弱而作泻者，不在此限。

　　卷之四

　　失血

　　脉：诸症见血，皆见芤脉。随其上下，以验所出。大凡失血，脉贵沉细；设见洪大，后必难治。

　　吐血、衄血、咳血、咯血、唾血、溺血、便血、肠风、脏毒。

　　血症者，人身之血，血为荣，气为卫；心主血，肝藏血，脾为总管；血随气行，气逆则血逆；脏得血而能津，腑得血而能润，目得血而能视，舌得血而能言，手得血而能握，足得血而能摄。荣卫昼夜循环，营运不息。若是劳伤火动，皆令失血。一切血症，皆属于热。

　　药用清凉。俱是阳盛阴虚，火载血上，错经妄行而为逆也。用犀角地黄汤随症加减。鲜血者，新血也，用止之；紫黑成块者，瘀血也，宜去之；已后俱用补荣汤加减调理。失血脉沉细和缓，不宜浮大实大。血得热则行，得冷则凝；赤属火而黑属水也。见黑必止，理之自然。如或暴吐紫血，多者无事，是平昔热伤死血在胃口，吐出为好。若止早，吐不尽，后成血结块痛难治，用活血汤加减（方见腹痛）；若先吐血后见痰者，是阴虚火动，用滋阴降火汤加减；若先痰后见血者，是积热，清肺汤加减治之。

　　吐血者，出于胃，吐出全是血也。

　　犀角地黄汤

　　 治一切吐血、衄血、咳血、咯血、唾血，并皆治之。

　　犀角（一钱，镑） 牡丹皮（一钱半） 生地黄（二钱） 赤芍药（一钱半） 当归（一钱） 黄连（一钱） 黄芩（一钱）

　　上锉一剂。水煎熟，入茅根汁，磨京墨调服。吐血，加天门冬、山栀子、阿胶、蛤粉（炒）；衄血，加山栀、阿胶；咯血，加山栀、麦门冬、黄柏、知母、熟地；唾血，加山栀、麦门冬、黄柏、知母、熟地；凡吐紫黑血块，胸中气塞，加桃仁、大黄。

　　治诸血上攻，不问男女并治。皮硝二钱为末。用童便一钟，好酒一钟，炖热化硝，调匀温服。

　　治吐血不止方

　　 将本人血，闻不臭，可治；若臭，不可治也。将本人吐的血取来，用砂锅焙干为细末。每服一钱或一钱二分，麦门冬（去心）煎汤调服。

　　七生汤

　　 治血向口鼻中出如涌泉者，诸药止之不效。

　　生地黄 生荷叶 生藕汁 生韭叶 生茅根各一两 生姜五钱俱捣自然汁一碗，磨京墨与汁同服。

　　贯仲汤

　　 治吐血成斗，命在须臾。

　　贯仲（二钱，净末） 血余（五钱，烧灰） 侧柏叶（捣，汁一碗）

　　上将药末二味，入柏汁内搅匀，于大碗内盛之。重汤煮一炷香时取出，待温，入童便一小钟，黄酒少许，频频温服。

　　先吐痰而后见血者，是积热也。

　　清肺汤

　　茯苓（去皮） 陈皮 当归 生地黄 芍药 天门冬（去心） 麦门冬（去心） 黄芩 山栀紫菀 阿胶（蛤粉炒） 桑白皮（各等分） 甘草（减半） 乌梅（一个）

　　上锉一剂。枣二枚，水煎温服。喘急，加苏子，去天门冬。

　　先吐血而后见痰者，是阴虚也。

　　滋阴降火汤

</div>
    <div class="pagination">
<a href="万病回春_page52.html">上一页</a><span>...</span><a href="万病回春_page48.html">48</a><a href="万病回春_page49.html">49</a><a href="万病回春_page50.html">50</a><a href="万病回春_page51.html">51</a><a href="万病回春_page52.html">52</a><span class="current-page">53</span><a href="万病回春_page54.html">54</a><a href="万病回春_page55.html">55</a><a href="万病回春_page56.html">56</a><a href="万病回春_page57.html">57</a><a href="万病回春_page58.html">58</a><span>...</span><a href="万病回春_page54.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
