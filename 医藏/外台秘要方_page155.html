<!DOCTYPE html>
<html>
<head>
    <meta charset="UTF-8">
    <title>外台秘要方 - 第 155 页/共 226 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>外台秘要方 - 第 155 页/共 226 页</h1>
    <div class="content">　　右四味细筛合和先取新枸根切六升水一斗半煮取五升去滓内狗屎二升搅令调匀澄取清和前药熟捣捻作饼子隂干取两刃针当头直刺疮痛彻拔出刮取药末塞孔中拔针出即内药勿令歇气并遍封疮上头即胀起针挑根出重者半日以上即出或已消烂挑根不出自差勿忧之其病在内者外当有肿相应并皆恶寒发热疑有疮者以水半盏刮取药如梧子五枚和服之日夜三四服外自消也若须根出服药后一日以上以鸡羽剔吐出根纵不出根亦自消烂在外者亦日夜三四遍敷药根出后常敷勿休生肉易差若犯者取枸杞根切三升以水五升煮取三升去滓研药一钱和枸汁一盏服之日二三服并单饮冷枸杞汁三盏弥佳
　　又以枸汁绞狗屎取汁服之最良合讫即用不必待干所言白狗屎是狗食骨其屎色如石灰故直言狗白屎也如预造取五月五日七月七日腊日合者其用疗病尤良但有人防患喉中痛乍寒乍热者即是其病当急以此药疗之腹中无故而痛恶寒发热者亦是此病前二方同是一方法用一同亦主痈疽【呉升同】
　　又方
　　以针刺四边及中心涂雄黄立愈【一云涂黄土】
　　又方
　　马齿菜【二分】　石灰【三分】
　　右二味和捣以鸡子白和涂之【文仲备急等同出第二十三卷中】
　　又疗一切疔肿方
　　取苍耳根茎子等烧作灰以酢泔淀和如泥涂上干即易不过十余度即拔根出
　　又论曰臣以正观四年忽口右角患疔肿造甘子振其子振毎为贴药十日不差臣以此疗之一如方説自是常作此方以救诸人未説有不愈者故特论之以后世疔肿方殆有千首皆不及齐州荣姥方亦不胜此物造次易得也
　　又方
　　饮铁浆一碗即差
　　又方
　　蒺防子一升作灰以醶醋和封涂疮上一宿差
　　又方
　　皂荚子中仁末敷之数贴五日愈
　　又论曰凡疗疔肿皆刺中心至痛又刺四邉十余下令血出去血后敷药药气入针孔中佳若不达疮里则不得力也
　　又论曰其肿好着口邉颊中舌上赤黒如珠子疼痛应心是寒毒久结变作此疾不即疗日夜根长流入诸脉数道如箭入身捉人不得动摇若不慎口味房室死不旋踵经五六日不差眼中火光生心神惽昩不可具论此其状也【并出第二十三卷中】
　　备急疗疔肿姚方云疔毒为疮肉中突起如鱼眼状赤黒碜痛是寒毒之结变作此疾始作服汤及如疗丹法便差又支太医云有一十三种疔疮其状在大方中初起皆患寒热又三十六疔亦是十三种数内或今日生一眀日生二或生三或生十满三十六疔皆疗之方蛇皮炙末和防矢以针刺破疮内中即拔出差止【文仲同】
　　又方
　　取人粪干者末之挑肿破敷疮大良若犯疮未死者开口灌厠清一大升须臾立差
　　又方
　　取白马牙齿烧作灰先以针刺疮令破以灰封之用麪周匝围之肿软用好酢洗却灰其根即出当便差
　　又内令消神验方
　　反勾棘针【三十二枚一年以上陈者】　生大豆黄【四十枚全者】绯头【三条条濶一寸】　乱髪【三鸡子许】
　　右四味作三分先将绯一片褁棘针豆黄各三十枚用髪一块纒绯令周匝牢固又取两叚绯各如法褁之讫各于炭火上烧令烟尽且以两段于瓷器中熟研之和酒半盏空腹服之半日疮四边软内舒适即差半日不觉可更服一段必差若后犯之有三五豆赤黒脓出不经犯者十八日即差此方甚効勿犯之疔肿方二十首
　　广济疗疔肿毒气敷药差方
　　白马牙【烧令赤内米醋中更烧】　附子【生用】　雄黄【研】半夏
　　右四味各等分为末以腊月猪脂和如泥封肿上一两遍即差先以针刺至痛处后可封药即効
　　又方
　　烂棘刺三枚反勾者丁香七枚并烧令烟断以未满月孩子粪和涂肿上频频三两度根烂差
　　又方
　　车辐轴脂　白盐　　芜菁根　　釡底墨【等分】
　　右四味等分为末和以腊月猪脂敷上以醋及水亦得
　　又疗疔肿封药后宜常服散方
　　乱髪【鸡子大】　反勾棘针【烂者二升】　露蜂房【一升】蛇脱皮【一升】　绛绯【一尺】
　　右五味分作五分以绯褁之用麻急纒之于炭火上烧如烟欲断即收勿令作白灰末以酒和空肚服方寸匕日二夜一差止
　　又方
　　半夏【生用】　石灰【等分】
　　右二味末以敷疮上【并出第五卷中】
　　备急疗疔肿方
　　干姜　　胡椒　　龙骨　　斑猫【去翅足熬】
　　皂荚【炙去皮子】
　　右五味各等分捣筛以酒和封疮上日一敷之
　　又方
　　以针刺破疮头取热人粪涂上干易之不过十五遍即出又以硇砂封上若毒入腹以枸杞根切煎服之如犯触亦然
　　又方
　　露蜂房【二七枚】　曲头棘刺【二七枚】　苍耳子【七枚】绯【一寸】　　　乱髪【鸡子大】　　腐蒿草节【二七枚】
　　右六味熬令黒末研朱砂少许和酒服方寸匕日三服后加酒令微有酒色禁食如常疗肉肿弥佳【文仲同】
　　又方
　　斑猫一枚捻破然后以针画疮上作米字以封上根乃出也
　　又方
　　生大豆黄【三十二枚生者】　绯头【三条如无用五寸绯代】　乱髪【一鸡子许】
　　右三味以绯褁乱髪牢纒于炭火上烧得黒烟欲尽即出之冷瓷器中研如粉以酒空腹服之方寸匕平明至午时觉四体舒通觉疮轻即差如未依前服之差止若犯之疮即出脓血未经犯六七日平贴忌如常法
　　必効疗疔疮方
　　取旧厠清绞取汁青竹茹烧作灰
　　右二味研和清搅一百遍稀稠成膏刺疮四边令遍先以唾和麪围疮四面写药渐渐令满其中仍三五度换之睟时疮即烂以针挑之拔去根即差止未出更着之神効
　　又方
　　蜂窠【七枚露者】　真绯【手掌大】　乱髪【拳大】
　　右三味各烧为灰作末酒一小升和顿服之差止未差更作之【并出第六卷中】
　　古今録验疗疔肿方【出徐王】
　　大黄　　　秦芁　　　防芦　　　石硫黄【研】硇砂【各一两研】
　　右五味捣筛为散以刀子头取和冷水量疮大小封之若肿大闷可作五香汤服之并取麪和涂肿上干即易之差止【一方无大黄封之须刺四面麪糊纸贴勿令干数着也】
　　又方
　　白马齿　　乱髪　　髑髅【各一分】　枸白皮【三分】
　　右四味烧作灰以酒和服方寸不差至二
　　又方
　　曲头棘刺【四百枚】　　橘皮【三两】
　　右二味以水三升煮取半升服一合涂肿上亦得
　　又方
　　取磁石捣为粉醶醋和封之立拔根出
　　又方
　　五月五日取壮狗矢烧作灰敷疮数易之【通按壮一作牝】
　　又方
　　巴豆二七枚去皮半夏二七枚捣末以寒食和之以针刺疮四边即以药涂之立拔出以泽防末填疮孔中便差【侍郎崔世谟送】
　　又方
　　蛇脱皮【四分烧灰】　露蜂房【灰一分】　髪灰【一分】
　　右三味并用五月五日采燥之相和以新瓦碗内烧灰白饮服枣许大令汗出未汗更服以汗为度七日不得食盐酒肉五辛房室生冷醋滑等不得食猬肉鸡肉食者难差蛇皮不得带赤色有毒纯白者上【此髙獭奴法邢长史之】
　　又方
　　乱髪【一鸡子许】　绯帛【三寸】　曲头棘刺【七七枚东枝白腐者】苍耳【三七枝】
　　右四味合烧作灰研成散毎以水半盏许服方寸匕日二三差止慎风热余忌同前虑有犯触加鹿角一方寸鼈甲三方寸蜂房三寸三物等分烧灰为散若有犯者依前方服之甚効【并出第三十卷中】
　　犯疔肿重发方二首
　　广济疗丁肿犯之重发方
　　青羊粪【一升】
　　右一味以水二升渍少时煮两沸绞取汁一升顿服无所忌【出第五卷中】
　　古今録验疗犯疔肿方
　　枸杞白皮【一方寸匕】　麦七粒【烧灰】　麻子【七粒烧灰】　绯帛【一方寸烧灰】勾头棘子【二七枚烧灰】　乱髪灰【半七】　半夏【一七枚大小如羊粪者熬令黄】
　　右七味药不问冬夏悉须温酒和服多少任人性此方无所忌不宜犯麻子多致死【晋熙公上出第三十卷中】
　　恶肿一切毒疮肿方一十八首
　　广济飞黄散疗疗恶疮肿方
　　曽青　　　　雌黄　　　白矾石　　　磁石
　　雄黄　　　　丹砂【各一两】
　　右六味各细研依四方色以药置色处曽青东方丹砂南方白矾石西方磁石北方雄黄中央瓦瓮二枚以黄泥下再三过使厚五六分以雌黄屑着下合筛诸药着上后以半雌黄屑覆上以泥宻涂际勿令气泄土须厚一宿如常防火防火用二年陈芦作樵中调火以新布沈水中覆釡上干复易九十沸止若日暮七十七沸亦足止太熟一斛米饭顷发出药恶肉青黒干不复出汗愈无瓮以土釡二枚如上法也【第二十四卷缓疽中有此方更有石英石膏钟乳云母为十味出第三十一卷中】
　　千金疗恶毒肿或着隂卵或偏着一边疼急挛痛牵少腹不可忍一宿杀人方
　　茴香苗
　　右一味捣取汁饮一升日三四服其滓以贴肿上冬中根亦可用此外国神方从永嘉以来用之起死神効
　　又凡风劳毒肿疼挛痛或牵引少腹及腰胯痛方桃仁一升去尖皮两仁熬令黒烟出熟捣研如脂膏以酒三升搅令相和一服覆取汗不过三差甚妙
　　又大麻子小豆汤主毒肿无定处或啬啬恶寒或心腹刺痛烦闷者此由毒气深重也方
　　射干【三两】　商陆【二两薄切】　赤小豆【一升】　麻子【五升】附子【三两炮】　升麻【四两】
　　右六味切以水二斗煮麻子取一斗半去滓研麻子令破以麻子汁煮药令豆极熟去滓可得六七升一服一升日夜令尽小便当利大下即毒肿气当减食此豆益佳如汤汱雪也【出第二十三卷中】
</div>
    <div class="pagination">
<a href="外台秘要方_page154.html">上一页</a><span>...</span><a href="外台秘要方_page150.html">150</a><a href="外台秘要方_page151.html">151</a><a href="外台秘要方_page152.html">152</a><a href="外台秘要方_page153.html">153</a><a href="外台秘要方_page154.html">154</a><span class="current-page">155</span><a href="外台秘要方_page156.html">156</a><a href="外台秘要方_page157.html">157</a><a href="外台秘要方_page158.html">158</a><a href="外台秘要方_page159.html">159</a><a href="外台秘要方_page160.html">160</a><span>...</span><a href="外台秘要方_page156.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
