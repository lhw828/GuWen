<!DOCTYPE html>
<html>
 <head>
  <meta charset="utf-8"/>
  <title>
   杂病广要 - 第 13 页/共 33 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   杂病广要 - 第 13 页/共 33 页
  </h1>
  <div class="content">
   暑毒证
　　暑毒失血者，脉大气喘，多汗烦渴，盖心主血而暑气喜归心也。此病多于酒客及阴虚之人有之。（《金匮翼》）（按：伏暑发衄或吐血，用五苓散，见《三因》。）
　　怒极证
　　（宜参清凉诸方）仆尝治一人吐血，诊其脉，肝部弦，气口濡，吐因怒极而得之。遂用苏合香丸和鸡苏丸，服即效。（《妇人良方》）（龙脑鸡苏丸，见《和剂》。）吐血有因怒而得者，经曰怒则气逆，甚则呕血。宜平肝降火，炒栀子、青皮、芩、连、柴胡。（《六要》）有怒气伤肝而成吐衄者，其人必唇青面青脉弦，须用柴胡栀子清肝散。（《医贯》）
　　伤力证
　　有负重为物所压，或持重远行，忽心口痛，口鼻出血，俗名伤力，乃内膜及肺胃悉伤损挣破也。大凡吐血，须审病因，不可遽投凉药，如用力打扑喊叫，内伤脉络，口鼻出血，是肺胃上脘有损破，必以白芨或飞罗面，米饮调，先填注损处，次用大补气血兼消瘀。若误治，必不救。（《六要》）
　　吐血后诸证
　　凡吐血之后，体中但自然（《病源论》KTKT然）心中不闷者，辄自愈。假令烦躁，心中闷乱纷纷，呕吐颠倒不安。医工又与黄土汤、阿胶散，益加闷乱，卒至不济。如此闷者，当急吐之。（《千金》）（按：吐方用瓜蒂、杜蘅、人参。）吐血之后，脏腑虚竭，荣卫不理，阴阳隔绝，阳虚于上，故身体虚热，胸中痞则口燥。（《病源论》）吐血人多发渴，名为血渴，四物汤、十全大补汤（《医通》或生脉散加黄、煨葛根、枇杷叶），量胃气虚实用之。（《要诀》）
　　吐血不死咳嗽必死
　　今之医者，谓吐血为虚劳之病，此大谬也。夫吐血有数种，大概咳者成劳，不咳者不成劳。间有吐时偶咳者，当其吐血之时，野狼狈颇甚，吐止即痊，皆不成劳。何也？其吐血一止，则周身无病，饮食如故而精神生矣。即使亡血之后，或阴虚内热，或筋骨疼痛，皆可服药而痊。若咳嗽，则血止而病仍在，日嗽夜嗽，痰壅气升，多则三年，少则一年而死矣。盖咳嗽不止，则肾中之元气震荡不宁。肺为肾之母，母病则子亦病故也。又肺为五脏之华盖。经云：谷气入胃，以传于肺，五脏六腑皆以受气，其清者为营，浊者为卫。是则脏腑皆取精于肺，肺病则不能输精于脏腑，一年而脏腑皆枯，三年而脏腑竭矣，故咳嗽为真劳不治之疾也。然亦有咳嗽而不死者，其嗽亦有时稍缓，其饮食起居不甚变，又其人善于调摄，延至三年之后，起居如旧，间或一发，静养即愈，此乃百中难得一者也。更有不咳之人，血证屡发，肝竭肺伤，亦变咳嗽，久而亦死，此则不善调摄以轻变重也。执此以决血证之死生，百不一失矣。（《源流论》）
　　不治证
　　喷血，脉实大而涩，绝食吐泻者。咳血，脉数大，小便不利，气喘乏力者。（《识病捷法》）
　　治例
　　血随气行，气逆而上奔，则血不循于经络而涌吐矣。人知吐血出于上焦有热固也，然能用柴胡、黄芩、蒲黄、茅花等辈，而不能用枳壳、北梗、青皮、生姜、乌梅佐之，又不能用通利丸子，以开其中脘，导其大便，则气如何而下降，血如何而下行。吾恐逆奔而上，有不可得而止之者。若夫根据前治法，血止而后，又当以人参、川芎、当归、茯苓、橘皮、半夏、甘草为之调理，虚则加木香，热则加柴胡，壅则加桑皮、荆芥，尤在权衡。（《直指》）夫男子妇人咯血、衄血、嗽血、咳脓血，可服三黄丸、黄连解毒汤、凉膈散，加桔梗、当归，大料煎剂，时时呷之。《内经》曰，治心肺之病最近，药剂不厌频而少，时时呷之者是也。（《治病百法》）治之须究其因，伤胃者调胃安血，劳心者补益其心志，热则清之，气郁则顺之，伤脾则安之。（《大成》）衄行清道，吐行浊道，流入胃脘，令人吐血。妄行于上，或吐或咯或嗽，用琥珀效者固多有之，宜择末药中入此一味，或煎药去滓可调服。吐甚头晕，发为寒热者，降气汤和四物汤各半帖，加阿胶一钱。若单单发热者，茯苓补心汤。有因劳力太过，吐血不止，苏子降气汤加人参半钱煎。有时或吐血两口，随即无事，数日又发，经年累月不愈者，宜黑神散和小乌沉汤常服。（《要诀》）初起脉洪大，用犀角地黄汤，调郁金、黑栀子灰或荆芥穗灰。吐后有血，是酒毒。如胸间作痛，是呕破胃脘，童便调白芨末。脉数急，心不痛，只作火治。大吐不止，诸药不效，用干姜炒黑为末，童便调服，此从治之法也。（《六要》）（按：黑姜、童便本出丹溪。）若血脱至甚，气亦随之，因至厥逆昏愦者，速当益气以固生机，宜六味回阳饮或四味回阳饮主之，若再用寒凉即死。（《景岳》）凡吐血脉微身凉恶风者，须于地黄、芍药中，加肉桂一钱，虚冷人多有此证。（《金匮翼》）
　　治吐血三要
　　宜降气不宜降火，气有余即是火，气降则火降，火降则气不上升，血随气行，无溢出上窍之患矣。降火必用寒凉之剂，反伤胃气，胃气伤则脾不能统血，血愈不能归经矣。今之疗吐血者大患有二：一则专用寒凉之味，如芩、连、山栀、青黛、柿饼灰、四物汤、黄柏、知母之类，往往伤脾作泄，以致不救。一则专用人参，肺热还伤肺，咳逆愈甚。亦有用参而愈者，此是气虚喘嗽，气属阳，不由阴虚火炽所致，然亦百不一二也。宜以白芍药、炙甘草制肝，枇杷叶、麦门冬、薄荷、橘红、贝母清肺，薏苡仁、怀山药养脾，韭菜、番降香、真苏子下气，青蒿、鳖甲、银柴胡、牡丹皮，地骨皮补阴清热，酸枣仁、白茯神养心，山茱萸、枸杞子、牛膝补肾，此累试辄验之方。然阴无骤补之法，非多服药不效。病家欲速其功，医者张皇无主，百药杂试，以致殒命，覆辙相寻而不悟，悲夫！（《广笔记》曰：郁金治吐血圣药，患无真者尔。）宜行血不宜止血，血不循经络者，气逆上壅也。夫血得热则行，得寒则凝，故降气行血，则血循经络，不求其止而自止矣。止之则血凝，血凝必发热恶食，及胸胁痛，病日沉痼矣。宜补肝不宜伐肝，经曰：五脏者，藏精气而不泻者也。肝为将军之官，主藏血。吐血者，肝失其职也。养肝则肝气平而血有所归，伐之则肝不能藏血，血愈不止矣。（《本草经疏》）
　　凉温有宜
　　仆观初虞世治吐血，不喜用竹茹、生地黄、藕汁，然亦不可滞泥此说。如阳乘于阴，血得热则流散，经水沸溢，宜阴凉药以解之，大黄、犀角、生地黄、生艾、藕汁岂能无效。如阴乘于阳，所谓天寒地冻，水凝成冰，宜服温药以暖之，干姜、肉桂岂能无功，学人更宜思之。（《妇人良方》）血从上出，皆是阳盛阴虚，有升无降，血随气上，越出上窍，法当补阴抑阳，气降则血归经。（《丹溪》）此论平人无故忽然病此者是也。然有打伤跌扑，从高坠下，内损经络而吐衄者，有食填太阴，或胃寒呕吐，蹙破胃脘而吐血者；有劳役过度，色欲无节，肺肾大亏，不能摄血而血妄行者，不可不辨。误用凉药，必致杀人。（《六要》）凡酒色过度，损伤肺肾真阴，咳嗽吐痰，衄血吐血咳血咯血等证，误服参、等甘温之药，则病日增，服之过多则死不可治。盖甘温助气，气属阳，阳旺则阴愈消。前项病证，乃阴血虚而阳火旺，宜服苦甘寒之药以生血降火。世人不识，往往服参、以为补，予见服此而死者多矣。（《明医杂着》）噫！此亦一隅之说，非天下之通论。诸失血证，固为火盛妄行，而不宜于甘温，理故然也。其有虚火体气弱甚者，宁有不用参、者乎。葛可久治大吐血后，用独参汤一味服之，所以治其虚也。大抵用药补泻，宜审人之虚实，则无施而不当也，何甘温之必不可用哉。（《医统》）
　　泻下方法
　　血盛大者，先消瘀血，次止血凉血。盖血来多，必有瘀于胸膈者，不先消化，则止之凉之不应也。（《杂着》）脉洪实有力，精神不倦，或觉胸中满痛，或血是紫血块者，用生地、赤芍、当归、牡丹皮、荆芥、阿胶、滑石、大黄、玄明粉、桃仁泥之属，从大便导之，此釜底抽薪法也。今人不知，徒事芩、连、栀、柏辅四物，使气血两伤，脾胃俱败，百不一生，悲哉！（《六要》）（宜与通说相参）吐血（《六要》此下曰：势不可遏），觉胸中气塞，上吐紫血者，桃仁承气汤下之。（《丹溪》）治虚劳吐血方。生地黄汁（半升）川大黄（末一方寸匕）上二味，温地黄汁一沸，纳大黄搅之，空腹顿服，日三瘥。（《千金》）（按：此方既出《伤寒》中，然实是原方，仍更拈之。）治暴热毒，心肺烦而呕血方，大黄二两为末，以地黄汁拌匀，湿即焙干。上为末，每服二钱，地黄汁调下，以利为度，甘草汤亦得。（《中藏经》）三黄丸，治三吐血诸黄证。黄连（三两）黄芩（二两）大黄（一两）上为末，炼蜜为丸，如桐子大，食后温水下十五丸，量虚实加减服。（《中藏经》）（按：《本事》为散用，见《衄血》中。）治小儿吐血，心躁烦闷，茜根散方。茜根（半两）犀角屑川升麻川大黄（锉微炒）黄芩甘草（各一分）上件药捣，粗罗为散，每服一钱，以水一小盏，入黑豆三十粒，淡竹茹半分，煎至六分，去滓温服。（《圣惠》）犀角散。黄连大黄芍药犀角甘草各等分。上为粗末，每服五钱，水一盏，煎至七分去滓，无时温服之。（《三法六门》）凉血抑火汤，治吐血衄血初起，气盛上逆，不能下降归经。当归赤芍（各二钱）大黄（三钱）黄芩黄连丹皮生地川芎（各一钱五分）灯心三十茎，临服加藕汁半杯。（《玉案》）《医读》三黄凉血汤，于本方去芩、连、川芎，加山栀、桃仁、干葛。治饮酒过多，蕴热胸膈，以致吐血衄血。若吐衄脉滑数，难治。葛花（二两如无以根代之）黄连（四两）上为细末，以大黄末熬膏子，丸如梧桐子大，每服一百丸，温汤下。或煎服亦可。（《乾坤生意》）《商便奇方》葛花丸，于本方加栀子、山楂。《士林余业》用葛粉、大黄、黄连，水煎五沸服。肥盛或酒客辈，痰中有血，滚痰丸佳。（《大还》）治吐血呕血，五灵脂饼子方。五灵脂（一两）芦荟（二钱）上二味捣研为末，滴水和丸，如鸡头大，捏作饼子，每服二饼，龙脑浆水化下，不拘时。（《圣济》）（按：此方无类可隶，姑附于此。）今人治吐血者，以凉水濯其两足，此釜底抽薪之意也。（《医方考》）
　　止遏诸方
　　侧柏散，治内损吐血下血，皆因酒色太过，劳损于内，或血气妄行（按：《经验良方》作或因酒色劳损，或心肺脉破，血气妄行），其出如涌泉，口鼻皆流，须臾不救。柏叶（一两半蒸干）人参（一两）荆芥穗（一两烧灰）上为末，每服二、三钱，入飞罗面二钱和匀，新汲水调如稀糊啜服。血如涌泉，不过二钱。（《家宝》）《澹寮》去荆芥。《经验良方》华佗《肘后》仓卒十病，去荆芥，云：如无前药，用荆芥一握烧过，盖于地上，要出火毒，细研如粉，以陈米饮调下三钱许与服，不过二服效。又无荆芥，用釜底墨，刮下细研如粉，每服三钱，浓米饮调下，连进二、三服。《原病集》咯血，用侧柏叶、沙参各一两，焙研为末，入飞面二钱，水调如稀糊啜服。（《入门》名参柏糊。）参香丸，治咳嗽吐红。辰砂人参乳香上三味等分，用乌梅肉为丸，麦门冬汤下，京口失医方（《朱氏》）花蕊石散，五脏崩损，涌喷血成升斗，用此止之。花蕊石（火存性研为粉）上用童便一钟炖温，调末三钱，甚者五钱，食后服下。男子用酒一半，女人用醋一半，与童便和药服，使瘀血化为黄水。服此药以后，补之。（《十药神书》）（按：后药言独参汤。又《和剂》花蕊石散，治一切伤损，用花蕊石、硫黄二味，宜考。）四生丸，疗吐血。凡吐血衄血，阳乘于阴，血热妄行，宜服此药。生荷叶生艾叶生柏叶生地黄上等分烂研，丸如鸡子大，每服一丸，水三盏，煎至一盏去滓，温服无时候。（《妇人良方》）（按：此方本出《杨氏》，名四味丸，三叶并不用生。）《济生全书》四生散，并取自然汁，入童便不拘多少，和药汁温服。干则水煎，亦入童便温服愈。黑神散，治大吐血，及伤酒食饱，低头掬损，吐血至多，并血妄行，口鼻中俱出，但声未失，无有不效。百草霜（村中烧草锅底煤最妙）不拘多少，罗细为末，每服一钱，糯米饮调下。鼻衄搐一字。皮破血出，灸疮出血，掺上止。并治舌忽然肿破，干掺。（《得效》）（《经验良方》同。）黑散子，诸窍出血并主之。隔年莲蓬败棕榈头发（并烧存性等分）上为末，每服二钱，煎南木香汤调下。或只用棕榈烧灰，米汤调下，亦可。（《直指》）十灰散，治呕血吐血咯血嗽血，先用此药止之。大蓟小蓟荷叶扁柏叶茅根茜根山栀大黄牡丹皮棕榈皮（各等分）上各烧灰存性，研极细末，用纸包，碗盖于地上一夕，出火毒。用时先将白藕捣汁或萝卜汁磨京墨半碗，调服五钱，食后服下。如病势轻，用此立止。如血出成升斗者，用后药止之。（《十药神书》）（后药即花蕊石散。）治吐血方，用鸡蛋一个打开，和三七末一钱，藕汁一小钟，再入酒半钟，隔汤炖熟食之，不过三两枚自愈。（《集验良方》）
　　清凉诸方
　　治吐血，酒客、温疫中热毒，干呕心烦者方。蒲黄栝蒌根犀角甘草（各二两）桑寄生葛根（各三两）上六味咀，以水七升，煮取三升，分三服。（《千金》）（《衍义》曰：寄生真者绝不易得，昔人以芦根汁代用，亦颇有效。）《外台》引《古今录验》名蒲黄汤。治卒吐血，皆因心肺暴热毒入胃，致吐不止，宜服生地黄散方。生干地黄阿胶甘草（各二两）黄芩柏叶犀角屑刺蓟（各一两）上件药捣筛为散，每服三钱，以水一中盏，入青竹茹一鸡子大，同煎至六分去滓，不计时候温服。（《圣惠》）（按：此本《千金》治衄生地黄汤，今加犀角、刺蓟、竹茹。）治吐血不止，红蓝花饮方。红蓝花（二两）伏龙肝（三两以水五升五合浸滤取汁）犀角（镑一分）甜竹茹（三分）白茅根（锉）麦门冬（去心锉各半两）上六味，将伏龙肝汁煎诸药，取六合去滓，食后分三服。每服更入乱发灰一钱匕，和匀服。（《圣济》）（按：此本《圣惠》治心热吐血方，今加犀角、茅根、麦门冬。）上焦热极，吐血鲜红，以黄连解毒汤加生地黄、犀角主之。若大便燥结，加大黄。（《原病集》）凉血地黄汤，如上焦火盛，口舌生疮发热，或血热上行，或吐血，或衄血，或下血，一切失血及不嗽血自来者，并宜。乌犀角（镑二钱）怀生地黄（二钱五分）赤芍（一钱五分）牡丹皮（二钱）黄连黄芩玄参（各一钱）上锉一剂，水煎服。一方加郁金末一钱，入本汤药内饮之，其血自清。如吐血成块者，加大黄一钱，桃仁十个去皮尖研如泥。如血鲜者，不必加此二味。（《慈航》）《汇言》治热极失血，吐衄不止，于本方（犀角磨汁半盏）去黄芩、玄参，加童便半盏、炮姜炭、甘草。治心胸烦热，吐血不止，口舌干燥，头疼，宜服石膏散方。石膏（二两）甘草（半两）麦门冬川升麻黄芩生干地黄青竹茹栝蒌根葛根（各一两）上件药捣筛为散，每服三钱，以水一中盏，煎至六分去滓，不计时候温服。（《圣惠》）黄连石膏汤，治吐血。黄连黄芩石膏知母甘草本方加升麻、葛根，治饮酒过多衄血。（《苍生司命》）凉荣汤，治吐衄诸血。生地黄川归尾扁柏叶（炒）蒲黄（炒）白芍药甘草麦门冬（去心）知母（炒）黄柏（各等分）上各制炒，每服八钱，白水煎服。（《诸证辨疑》）《百代医宗》用侧柏叶，不用扁柏。《寿世保元》滋阴清火汤，于本方去柏叶、蒲黄，加川芎、牡丹皮、玄参、犀角、山栀、阿胶。郁金四物汤，治吐血、衄血、唾血、大便下血及一切失血神效。如郁金不真，则不效。当归（酒洗一钱）生地黄（一钱三分）白芍药（炒八分）川芎（六分）韭汁（一酒杯）郁金（二枚磨水）姜汁（一酒杯）童便（一酒杯以上四味并临服时入）上将前四味，用水二钟，煎一钟，入四味，温服。（《医汇》）郁金末，治吐血，入姜汁、童便良。治吐血或衄血上行，用郁金，后以犀角地黄汤加郁金。（《丹溪》）尝治诸虚吐衄咯血药中，每入童便半合，其效甚速。或单用以重汤炖服，无不应效。盖溲溺降火滋阴，又能消瘀血，止吐衄诸血。童便一名溲溺，一名轮回酒，一名还元汤，但取年十二岁以下无病者童子，绝其烹炮咸味，令其洁净，亦当与淡肉味，凡溺下却以瓷器盛之，少顷每一钟少入生姜自然汁二三点，搅匀徐徐服之，日进二、三次。如大寒，却以重汤温服，服此但以饮食相远为佳。（《辨疑》）（按：《菽园杂记》轮回酒，人尿也。《续医说》引，当参。）《济世全书》轮回汤，即自己小便，入甘草末一钱，通口服，随以甘草末嚼之，或生姜一小片嚼之。（原文稍长，须参。）《王氏手集》青金散，治肺嗽喘息有音，及热搏上焦，血溢妄行，咳唾血出，咽嗌疼痛，烦渴呕吐，寒热休歇，减食羸瘦方。白芨青黛（研各半两）上同研匀，每服半钱或一钱，糯米饮调下。（《幼幼》）（按：白芨治咯血，《医说》引《癸志》，宜考。）小柴胡汤，治男女诸热出血，血热蕴隆。（《直指》）止红散，治心肺客热，咳嗽吐血。北柴胡（去苗一两）胡黄连宣连（各半两）上件为细末，入朱砂少许研匀，每服二钱，水一盏，煎至半盏，通口服，食后。（《杨氏》）柴胡清肝散，治肝胆二经风热怒火血证。柴胡黄芩（各一钱）黄连山栀子（各□分）当归（一钱）川芎（六分）牡丹皮（一钱）升麻（八分）甘草（三分）水煎服。（《识病捷法》）（柴胡疏肝散出《瘀血》中，宜参。）人有大怒而吐血者，或倾盆而出，或冲口而来，一时昏晕。方用解血平气汤，白芍二两，当归二两，荆芥炒黑三钱，柴胡八分，红花二钱，炒栀子三钱，甘草一钱，水煎服。（《石室秘》）
　　滋润诸方
　　耆婆方，治人唾血及水涎，不能食方。干地黄人参蒲黄等分为散，以饮服一钱匕，日二。腹痛者，加芍药二分。（《医心》）参地煎，即人参、生地黄也。凡因热伤，衄吐血不已者，则热已随血减，然气亦随血亡也。气虚甚者，当倍人参为君。血热者，宜倍生地为君。时时煎服，自止也。（《金鉴》）五伤汤，治劳伤荣卫，吐血下血，诸虚不足。当归白芍药（各三分）人参川芎（各二分）甘草桂（各一两）阿胶（一分）上为粗末，每服二钱，水一盏，生姜三片，枣一枚，同煎至六分，去滓食前温服。（《鸡峰》）麦门冬饮子，治吐血久不愈。以三棱针于气街出血，立愈。黄（一钱）麦门冬当归身生地黄人参（以上各五分）五味子（十个）上为粗末，都作一服，水二盏，煎至一盏，去渣热服不拘时。（《兰室秘藏》）又人参饮子，治脾胃虚弱，气促气弱，精神短少，衄血吐血，于本方去生地黄，加白芍药、甘草。（《宝鉴》更加紫菀。）阿胶散，治肺破嗽血唾血。人参茯苓生干地黄天门冬（水浸去心）北五味子（各一分）阿胶（炒酥）白芨（各二分）上白芨别为末，余药锉散，每服三钱，水一大盏，入蜜二大匙，秫米百粒，姜五片，同煎，临熟入白芨少许，食后服。（《直指》）诸血后虚怯主方，治吐衄咳唾等证，血失既多，虚羸昏倦，精神怯弱，血尚未尽。人参（一钱）黄（蜜炒一钱）甘草（炙五分）白芨（一钱）百合（一钱）熟地黄（二钱）生地黄（二钱）当归（身头一钱五分）牡丹皮（一钱）阿胶（蛤粉炒成珠一钱）鹿角胶（一钱）以上作一剂，用藕节五个，水煎，临服时，入童便一盏，藕汁二杯，候温徐徐缓服。（《痰火点雪》）治肺损，吐血不止，地黄饮方。生地黄（八两碎取汁）鹿角胶（一两炙燥碾为末）上二味，先以童子小便五合，于铜器中煎，次下地黄汁及胶末，打令匀，煎令熔，十沸后，分作三服，当止。（《圣济》）《直指》入姜汁少许调下。无鹿胶，则以透明阿胶炒酥代用。茯苓补心汤，治心气虚耗，不能藏血，以致面色黄瘁，五心烦热，咳嗽唾血。（《得效》）一方用参苏饮三两，加局方四物汤一半，合和名茯苓补心汤，大治男子妇人虚劳发热，或五心烦热，并治吐血衄血便血，并妇人下血过多，致虚热者。（《易简》）（按：此方本出《三因》。）如味芎汤，治打扑伤损，败血流入胃脘，呕吐黑血，或如豆羹汁。川芎当归白芍药百合（水浸半日）荆芥穗（各等分）上锉散，每服四钱，水一盏，酒半盏，同煎七分，去滓无时服。（《三因》）（按：上方与此方并无类可隶，姑列于此。）
　　补阳诸方
　　《录验方》治吐血，生姜汤方。生姜（五两）人参（一两）甘草（三两）大枣（十枚）凡四物咀，以水三升，煮取一升半，分再服。（《医心》）《胜金方》治吐血，以人参一味为末，鸡子清搅新汲水调下一钱。（《本草》）（按：又引《灵苑方》，不用新汲水。）《圣济》名异功散。（文与《灵苑》同。）人参汤，治吐咯血。新罗人参，慢火煎服。（《直指》）独参汤，止血后，此药补之。大人参二两去芦。上每服，水二盏，枣五枚，煎一盏细呷之，服后熟睡一觉后，服诸药除根。《十药神书》）诸失血后，倦怠昏愦，面失色，懒于言动，浓煎独参汤（《医通》曰：加橘皮），所谓血脱补气也，最妙。（《六要》）《医通》煎人参入童便与服。（有治验，宜参。又有说，录在前验色中。）理中汤，能止伤胃吐血者，以其功最理中脘，分利阴阳，安定血脉。方证广如《局方》，但不出吐血证，学者当自知之。或只煮干姜甘草汤饮之亦妙，方见《养生必用》。（《三因》）《养生必用方》云：凡吐血须煎干姜甘草汤与服，或四物理中汤亦可。干姜甘草汤，若阴乘于阳，心肺经寒而呕血者，宜服。（《妇人良方》）甘草干姜汤，男女诸虚出血，胃寒不能引气归元，无以收约其血。（《直指》）二神汤，治吐血绝妙。治男子妇人吐红之疾，盖是久病；或作急劳，损其荣卫，壅滞气上，血之妄行所致。若投以藕汁、生地黄等凉剂治之，必速其死矣。每遇患者，用药甚简，甘草炙、干姜炮等分。上为末，每服二钱，水一中盏，煎至五七沸，带热呷，空心、日午进之。和其气血荣卫，自然安痊，不可不知。（《朱氏》）坚中汤，治虚劳内伤寒热，呕逆吐血方。糖（三斤）芍药半夏生姜甘草（各三两）桂心（二两）大枣（五十枚）上七味咀，以水二斗，煮取七升，分七服，日五夜二。（《千金翼》无甘草、桂心，有生地黄。）（《千金》）柔脾汤，主脾气不足，下焦虚冷，胸膈满塞，汗出，胁下支满，吐血下血。熟地黄（三两）黄桂芍药甘草（各一两）上为粗末，每服二钱，水酒少许，煎至六分，去滓温服。（《鸡峰》）《妇人良方》引《养生必用方》，治虚劳吐血衄血下白汗出。（按：下下脱血字。）陈月坡方，治呕吐吐血或血崩脱血，盈盆盈桶，面色青惨，六脉欲脱，四肢厥冷，或自汗出，危极者，用制附子五钱，人参一两，姜炭八钱，水二大碗，煎八分，温和服。（《汇言》）又方龙潭治血崩神脱，精神溃乱，四肢将厥者，于本方附子童便制，加当归、炙甘草。（宜与治例参看。）归脾汤，治思虑伤脾，心多健忘，为脾不能统摄心血，以致妄行，或吐血下血。（《得效》）
　　调摄法
　　咳血非静养绝欲，不可与治，诸病皆然，此尤当慎者。（《六要》）呕血宜忌盐醋糟物、海味热物，又宜高枕坐卧，不使气逆，如此七日，大势方定，愈后三年不发，方为全愈。若不能如前谨慎，一有所伤，则不时屡发，必增咳嗽诸证者，不治。（《百问》）
　　诸血病
　　血衄
　　
　　源由
　　经云：脾移热于肝，则为惊衄。脾，土也。肝，木也。木本克土。今脾热为土气翻盛，逆往乘木，是木之虚，不能制土，故受脾之移热也。肝之神为魂，而藏于血。虚热则魂神不定，故惊也。凡血与气，内荣腑脏，外循经络，相随而行于身，周而复始。血性得寒则凝涩，热则流散，而气肺之所生也，肺开窍于鼻。热乘于血，则气亦热也，血气俱热，血随气发出于鼻，为鼻衄。（《病源论》）诸气皆属于阳，诸血皆属于阴，阴盛则阳亏，阳盛则阴亏，经所谓阳胜则阴病，阴胜则阳病。诸血衄血，由阳气侵阴，阴气被伤，血失常道，或从口出，或从鼻出。若暴出而色鲜，心烦燥闷，时欲引出，至一二斗，此阳邪暴入于阴分，血得热则流散。盖人之经血，譬如天地之经水，天暑地热，则经水沸溢而涌起，故有衄血、肺疽，其证大同而小异。（《鸡峰》）鼻通于脑，血上溢于脑，所以从鼻而出。（《要诀》）
　　病有三因
　　外因衄血病者，因伤风寒暑湿，流传经络，阴阳相胜，故血得寒则凝泣，得热则淖溢，各随脏腑经络，涌泄于清气道中，衄出一升一斗者，皆外所因，治之各有方。内因衄血病者，积怒伤肝，积忧伤肺，烦思伤脾，失志伤肾，暴喜伤心，皆能动血，蓄聚不已，停留胸间，随气上溢，入清气道中，发为鼻衄，名五脏衄。不内外因病者，饮酒过多，及啖炙五辛热食，动于血，血随气溢，发为鼻衄，名酒食衄，或堕车马，打扑伤损，致血淖溢，发为鼻衄，名曰折伤衄。（《三因》）有感冒汗后不解，郁干经络，随气涌泄而成衄血。思虑伤心，心伤则吐衄。（《济生》）
　　脉候
　　寸口脉微，苦寒，为衄。汗出若衄，其脉小滑者生，大躁者死。寸口脉微弱，尺脉涩，弱则发热，涩为无血，其人必厥，微呕。夫厥当眩，不眩而反头痛，痛为实，下虚上实，必衄也。太阳脉大而浮，必衄吐血。（《脉经》）诊其寸口微芤者，衄血。肝脉大，喜为衄。脉阴阳错而浮，必衄血。脉细而数，数反在上，法当吐而不吐，其面颧上小赤，眼中白肤上，自有细赤脉如发，其趣至黑童子上者，当衄。鼻衄，脉沉细者生，浮大而牢者死。（《病源论》）其脉洪数者为逆，微少者为顺。（《鸡峰》）（按：少当作小。）脉沉小留连或微者易治，浮大洪数者难治。宜滑不宜弦。（《丹溪》）（《纂要》曰：此论诸血见脉之大概也，与诸书论吐血脉大意相合。）衄血脉浮大数者，为邪伏于经，宜发汗。大而虚者，为脾虚不能统摄，宜补气。小而数者，为阴虚火乘，宜摄火。弦涩为有瘀积，宜行滞。凡衄血之脉，数实或坚劲，或急疾不调，皆难治。久衄脉虚大，头额痛甚，鼻流淡黄水者死。（《医通》）
　　证治例
　　衄血，凉血行血为主，犀角地黄汤入郁金同用。（《丹溪》）有因虚致衄，此为下虚上盛，不宜过用凉剂，宜养正丹及紫霞丹（紫霞丹用硫黄、针砂、五倍子），仍佐以四物汤、芎归汤，磨沉香服。颠而衄不止，苏合香丸一丸，或以小乌沉汤一钱，白汤调下，或煎浓苏汤独调小乌沉汤，或添入黑神散（即妇人中八味方是）一钱，盐汤调下亦得。仍蓦然以水喷其面，使载惊则止。小乌沉浓苏汤调，非特颠而衄，而五窍出血皆治，不因颠而衄者亦治。诸窍血，皆可以水沃，惊则血止（按：水是古方，见后。）曾病衄愈后，血因旧路，一月或三四衄，又有洗面而衄，日以为常，此即水不通借路之意，并宜止衄散（此用、苓、归、芍、生地、阿胶。），茅花煎汤调下；或四物汤加石菖蒲、阿胶、蒲黄各半钱，煎熟调火石膏末一匙头许，兼进养正丹。前诸证服药不效，大衄不止者，养正丹多服，仍佐以苏子降气汤，使血随气下（《直指》苏子降气汤，治虚壅鼻血）。衄后头晕，四物汤或芎归汤、十全大补汤。有先因衄血，衄止而变生诸证，或寒热间作，或喘急无寐，病状不一，渐成劳惫，当于虚损诸证详之。（《要诀》）夫衄血之病，虽属平常，若出而不止，阴阳离脱，亦有死者。临病施治，常须识此，不可忽也。（《医学真传》）
　　治宜加气药
　　风行水动，气行血流，治衄者则知血药以治衄，而不知气降则血归经。古人所以血药中必加气药一、二味，如上所谓苏子降气汤是也。（《统旨》）
　　治有宜补阴
　　衄血虽多由火，而惟于阴虚者为尤多。正以劳损伤阴，则水不制火，最能动冲任阴分之血。但察其脉之滑实有力，及素无伤损者，当作火治。若脉来洪大无力，或弦或芤，或细数无神，而素多酒色内伤者，此皆阴虚之证，当专以补阴为主。若有微火者，自当兼而清之，以治其标。若虽见虚热，而无真确阳证，则但当以甘平之剂，温养真阴，务令阴气完固，乃可拔本塞源，永无后患。（《景岳》）石顽治朱圣卿，鼻衄如崩，三日不止，较之向来所发之势最剧，服犀角、地黄、芩、连、知、柏、石膏、山栀之属转盛。第四日邀余诊之，脉弦急如循刀刃，此阴火上乘，载血于上，得寒凉之药，转伤胃中清阳之气，所以脉变弦紧。与生料六味加五味子作汤，另用肉桂末三钱，飞罗面糊，分三丸，用煎药调下。甫入喉，其血顿止，少顷口鼻去血块数枚而愈。自此数年之患，绝不再发。（《医通》）
　　心虚证治验
　　鄞董允谦妻，患衄三年许。医以血得热则淖溢，服泻心凉血之剂益困，衄才数点辄昏。翁诊之，六脉微弱，寸为甚。曰：肝藏血而心主之。今寸口脉微，知心虚也。心虚则不能司其血，故逆而妄行。法当养心，仍补脾实其子，子实则心不虚矣。服琥珀诸补心之剂愈。（《医史•抱一翁传》）
　　泻下方法
　　崔氏疗鼻衄，苦参汤方。苦参（三分）黄连（二两）栀子（二七枚劈）大黄（一两）地黄（一两生干者）上五味切，以水五升，煮取一升半，去滓分再服。（一方更用石榴花半两。）（《外台》）《圣惠》刺蓟散，治鼻衄血出，经日不止，于本方加刺蓟、侧柏叶、青竹茹。又治大衄，口耳皆血出不止，苦参散，于本方加柏叶、桑耳，水煎去滓，入生地黄汁，搅令匀。治衄血无时，三黄散。大黄（一两湿纸裹甑上蒸）黄连（半两去须）黄芩（去皮半两）上细末，每服二钱，新水调下，蜜水亦得。（《本事》）《直指》川芎三黄散，治实热衄血，于本方加川芎。马万户妻，体肥而气盛，自以无子，尝多服暖子宫药，积久火甚，迫血上行为衄，衄必数升余，面赤脉躁疾，神如痴。医者犹以治上盛下虚丹剂镇坠之。寿曰：经云上者下之，今血气俱盛，溢而上行，法当下导，奈何实实邪。即与桃仁承气汤三、四服下之，积瘀既去，继服既济汤二十剂而愈。杨子县吏陈某，当腊月鼻衄，至正月，凡十三日始定，其脉实而数，治法与前证同。盖马妇过服刚剂，陈过食煎炙，饮醇酒，皆积热所致也。（《医史•撄宁生传》）
　　止遏诸方
　　《短剧方》治鼻衄，血出数斗，眩冒，剧者不知人方。取乱发五两，烧之治末，取如枣核，着筒头，吹着鼻孔中，不止益末吹之，并（《千金》此有水字）服方寸匕，日三，甚者夜二。（《医心》）《千金》已困不识人者，亦佳。《葛氏方》治鼻卒衄方。苦酒渍绵，塞鼻孔。又方，釜底墨、末以吹纳鼻中。（《医心》）治鼻衄方。以冷水净漱口，含水以芦管吹二孔中，即止。（《千金》）《广济方》治鼻衄，出血不止方。新汲水淋头顶上六七斗，并将浸脚，立效。（《医心》）治卒鼻衄方。上用水罐一枚，钻底作小窍子，盛新汲水，淋项后宛宛中，淋不过一两罐，即瘥。（《圣惠》）（《医方考》曰：治衄血者，以凉水拊其颈后，此责其火于太阳经也。）又方，童子小便三四灌入鼻中，立效。（《医心》）治鼻衄久不止方。乱发灰（一钱）人中白（半钱）麝香（半钱）上件药相和细研，如小豆大，吹入鼻中，立效。（《圣惠》）又治鼻衄终日不止，心神烦闷，于本方去乱发。饶州市民李七，常苦鼻衄，垂至危困。医授以方，取萝卜自然汁，和无灰酒，饮之财止。医云：血随气运转，气有滞逆，所以妄行。萝卜最下气，而酒导之，是以一服效。经五日复如前，仅存喘息，而张思顺以明州刊《王氏单方》，刮人中白，置新瓦上，火逼干，以温汤调服，实时血止，至今十年不作。（《医说》）吐衄太甚，卒不能止，防其血（《金匮翼》血晕），用茅根放炭火中，以醋洒，于鼻边嗅之，以遏其势。（《原病集》）一方，蒲黄、血竭为末，吹鼻中效。（《医林集要》）《经验方》治鼻衄不止，甚者，白芨为末，津调涂山根上，立止。（《本草》）治鼻衄不止，诸药不验，大蒜贴足方。蒜（一枚去皮研细）上一味摊作饼子，如钱大，浓一豆许。若左窍出血，贴于左脚心下，帛系定，右窍即贴右脚心，两窍俱出即俱贴之。血止，急以温水洗脚心，令去蒜气。（《圣济》）
　　清凉诸方
　　生地黄汤，主衄方。生地黄（八两）黄芩（一两）阿胶（二两）柏叶（一把）甘草（二两）上五味咀，以水七升，煮取三升，去滓纳胶，煎取二升半，分三服。（《千金》）又治小便血方，于本方去甘草。柏皮汤，衄至一二斗，闷绝者，宜此。柏皮栀子（各一两）甘草（半两）上为粗末，每服五钱，水二盏，煎至一盏，去滓温服。（《鸡峰》）沈氏子十岁，鼻衄不止。召二三医，或以茅花煎汤，或以犀角地黄汤，并龙骨末吹鼻，数法皆不效。其血注下，召愚视。曰：急以浓盐水，下龙胆丸（此用黄连、龙胆等分糊丸）。一服减半，再进全除。主人曰：盐水有何效？愚曰：夫血得热而流溢。盐水咸冷，能凝其血。譬之屠猪，就血得盐水而凝结。黄连、龙胆味苦寒，能坚其血。所以知其咸苦入口，即立效也。（《全婴方论》）治衄血汗血，郁金散方。郁金甘草（炙）青黛（各半两）上三味捣罗为散，每服二钱匕，用鸡子白调下。（《圣济》）治鼻衄日夜不止，头痛心烦，宜服此方。石膏（一两细研）牡蛎（一两烧为粉）上件药都细研为散，以新汲水调如稀面糊，候血滴间断时，便点三、五滴于鼻中，仍以新汲水调两钱服之。（《圣惠》）《圣济》名玉粉散。（此方既举于《伤寒》中，然用法不同，仍再列于此。）山栀子散。山栀子不拘多少，烧存性末之，搐入鼻中立愈。（《本事》）
　　温中诸方
　　《极要方》疗鼻衄，血出数升，令人眩冒，剧者不知人方。桂心（三两）干姜（一两）乱发灰（一两）上为散，先食浆水粥，服方寸匕，日二。（《医心》）加味理中汤，治饮酒过多及啖炙热食动血，发为鼻衄。人参白术甘草（炙）干姜（炮）干葛川芎（各等分）上锉散，每服四钱，水一盏，煎七分，去滓温服。（《三因》）《和剂》金液丹，固其气，治衄血。（《直指》）
　　利气镇逆诸方
　　鼻衄终日不止者，以冷水嚼苏合丸。（《琐碎录》）芎附散，冶头风才发，则衄不止。用童便浸川芎一两，童便制香附二两，炙甘草半两，共为末，每服三钱，清茶调下，间用搐鼻法。（《医通》）（按：此方原出《六要》，彼无甘草，并不用童便。又《医通》无方名，据《六要》补。）鼻衄，用黑锡丹，以枣汤任下。面青身冷虚弱人方可服，须子细用之。（《魏氏》）鼻衄之病，久不得已，但服凉药亦不止者，可用《局方》养正丹、黑锡丹，根据法服，更兼灸三里二十一壮。（《助道方》）
　　刺法
　　大衄不止，刺少商出血，良。（《六要》）
　　诸血病
　　鼻大衄、九窍四肢出血
　　（耳中出血、双目出血）其云鼻大衄者，是因鼻衄而口耳鼻皆出血，故云鼻大衄也。（《病源论》）耳目口鼻窍中一齐出血，药不及煎，死在旦夕俄顷。用冷水当面几口，急分开头发，用粗纸数层，蘸醋令透，搭在囟门，血即止。次以当归一两煎汤，磨沉香、降香各五钱，加童便服之，血自归经。然后以四物汤加人参、黄、北五味、麦门冬服之，可收万全之功。（《疡医大全》）《医镜》不用降香。九窍四肢出血候：凡荣卫大虚，腑脏伤损，血脉空竭，因而恚怒失节，惊忿过度，暴气逆溢，致令腠理开张，血脉流散也，故九窍出血，喘咳而上气逆。其脉数，有热，不得卧者，死。（《病源论》）葛氏人有九窍四肢指歧间皆血方，以井华水其面（按：面字原讹血，据《本草》改），令卒然至。勿使病者先知，即佳矣。姚氏云：此暴惊所为。（《肘后》）龙骨末，九窍出血者，皆用吹之。（《千金》）暴惊风九窍出血，其脉虚者。灵砂百粒，分三次，人参煎汤下。此证不可错认血得热则宣流，妄用凉药，误矣。（《直指》）九窍出血，是证非中毒即跌扑受伤。中毒者，用生羊血等法（按：此用羊血，本出姚氏治暴惊所为）。受伤者，观其人不发热，尚能饮食者，频灌热童便。无故发热，九窍出血者，肝肾疲极，五脏内崩也，多不可治，若见血水必死。（《医通》）诸耳内出血，以龙骨末吹入即止。（《三因》）或者矾枯为末，入麝吹之即止。（《济急仙方》）耳中出血，芎归汤加茅根，入少盐同煎，空心服。随血之衄出左右，以新汲井水洗足，效。耳鼻口出血不止，烧赤马粪灰，温酒调下一钱。（《永类》）耳中出血，为耳衄。两关弦数，饮酒多怒人，属肝火，柴胡清肝散。尺脉弱或躁，属阴虚，生料六味丸加五味子。（《医通》）
　　诸血病
　　眼衄
　　血从目出，乃积热伤肝或误药扰动阴血所致。暴病发热见此，栀子豉汤加犀角、秦皮、丹皮、赤芍。误药成坏病见之，虽用独参、保元、生料六味，皆不可救。（同上）（《辨证录》有耳中出血、双目流血证治，文繁不录，宜并考。又程星海治一女子，痛母之殁，日夜号泣，泪皆成血，用菊花、白芍、牡丹皮、抚芎、归尾、山栀、陈皮、白茯、生甘，宜参。）
　　诸血病
　　舌上出血
　　心主血脉而候于舌，若心脏有热，则舌上出血如涌泉。（《病源论》）肝家热壅血如泉，舌衄病源人少识。（《王氏集验方》）舌上忽出血如簪孔者，小豆一升捣碎，水三升和搅取汁饮之。姚云立止。（《肘后》）又方，乱发如鸡子烧末，水服。（同上）又方，巴豆一枚烧作屑，乱发如鸡子烧末，以酒顿服之。姚同。（同上）又方，黄连半两，黄柏三两，栀子二十枚，酒二升，浸一宿去滓，煮三沸顿服。（同上）《经心方》治舌上孔血出如泉，此心病也。烧铁就铄孔中，良。（《医心》）治心经烦热，血妄行，舌上血出不止，寸金散方。新蒲黄（三钱匕）新白面（二钱匕）牛黄（研）生龙脑（各半钱匕）上四味同研极细，生藕汁调下一钱匕，食后临卧服，日二。（《圣济》）一士人无故舌出血，仍有小穴。医者不晓何疾，偶曰：此名衄（按：衄上盖脱舌字）。炒槐花为末，渗之而愈。（《医说》引《良方》）或真蒲黄生敷。（《直指》）蒲黄散，治舌忽然硬肿，或血出如涌。乌贼鱼骨蒲黄（炒等分）上为细末，每用少许，涂舌上。（《澹寮》）治舌上出血如簪孔，用藕汁和童便调服，效更速。（《危证简便方》）舌上忽出血如簪孔者，以钱掩脐下，灸钱下际五十壮。（《肘后》）
　　诸血病
　　齿间出血
　　手阳明之支脉入于齿，头面有风而阳明脉虚，风挟热乘虚入齿龈，搏于血，故血出也。（《病源论》）阳明实热之甚，大便闭结不通，而齿衄不止者，宜调胃承气汤下之。肾水不足，口不臭，牙不痛，但齿摇不坚，或微痛不甚，而牙缝时多出血者，此肾阴不固，虚火偶动而然，但宜壮肾，以六味地黄丸之类主之。或其阳虚于下而虚火上浮者，宜八味丸之类主之。（《景岳》）《短剧方》治有饮酒醉后，牙齿涌血射出，不能禁者方。取小钉烧令赤，正注血孔上，一注即析（当作断字）。钉当令赤，不赤不能断。（《医心》）《经心方》治齿间血出方。取茗草浓煮汁，勿与盐，适寒温含漱，竟日为之验。（同上）治齿龈间津液血出不止方。生竹茹二两，醋煮含之。（《千金》）又方，矾石一两烧，水三升，煮取一升，先试血，乃含之。已后不用，朽人牙根，齿落不用之可也。（同上）治齿间血出方，温童子小便半升，取三合含之，其血即止。（同上）必胜散，冶齿衄。蒲黄（略炒）螺儿青（各等分）上为细末，每用少许，擦患处，少待，用温盐水漱之。（《济生续方》）齿缝中血出，盐汤漱之。（《本草衍义》）（《医说》曰：《素问》云盐胜血故也。《纲目》曰：能益齿，走血之验也。）治满口齿有血，枸杞根为末，煎汤漱，后吃。又治膈上吐血，妙。（《纲目》引孙）又方，五倍子烧灰，擦牙。（《如宜》）齿缝中出血如注，或如细线，名齿衄。世传用银簪脚烧红，以尖脚于血孔中烙之即止。后服清胃散加熟大黄，《准绳》法，屡用去黑屎二、三块效。（《六要》）（按：清胃散本东垣治牙疼方，用生地、升麻、丹皮、当归、黄连。）清胃散，治胃经有热，牙齿或牙龈作肿，出血不止并效。黄芩黄连生地丹皮升麻石膏（各一钱）水二钟，煎八分，食后服。（《外科正宗》）一友姓郑，肝气素旺，易发恼怒，复好饮酒，嗜食煎炒，忽一日牙肉肿痛，流血不止。一医用犀角地黄汤不止，改用三黄汤、清火解毒汤，其血愈甚。患此证旬日不止，仓皇无措，召余诊脉。余见其脉，六脉洪大，寸口急数，有七至余。谓其病者曰：此阳明胃积热证无疑，但火势已甚，恐不能直折，仍用前三黄汤合地黄汤，少加炒黑肉桂从治，则其火必下降也。服二剂，其血立止。凡火证正治反增，必须从其性以治之，此乃先贤之秘方也。（《医约》）进士董公，王戌释褐时，牙龈流血不止，百方罔效。予教用煮乌梅去复选肉，捣成大丸，含患处，数丸而愈。（《程星海》）
　　诸血病
　　肌肤出血
　　
　　汗血
　　汗血候：肝藏血，心之液为汗。言肝心俱伤于邪，故血从肤腠而出也。（《病源论》）（按：又《虚劳吐下血候》曰：表虚者则汗血。）病者汗出，正赤污衣，名曰汗血。皆由大喜伤心，喜则气散，血随气行，妇人产蓐多有此证。（《三因》）草汁，治产妇大喜汗出，污衣赤色，及膏淋尿血。草（不拘多少）上捣取汁二升，醋二合和，空腹饮一杯，或浓煮汁饮，亦治淋沥尿血。（同上）黄建中汤，治血汗出污衣，甚如坏染，皆由大喜伤心，喜则气散，血随气行故也。体虚者，宜服此。（《医林集要》）
　　肌衄
　　治血自皮肤间溅出。以煮酒瓶上纸，碎如杨花，用手捏在出血处，立止。（《是斋》）毛窍节次出血，若血不出，皮胀膨如鼓，须臾眼鼻口俱被气胀合，此名脉溢，饮生姜汗水各半，二盏即愈。（《经验良方》）一妇人，三阴交无故出血如射，将绝，以手按其窍，缚以布条，昏仆不知人事，以人参一两煎，灌之愈。（《类案》）血从毛孔出，名曰肌衄。人中白不拘多少，瓦上用火逼干，研令极细，每服二钱，入麝少许，温酒下，外以发灰遏之。未效，郁金末水调，鹅羽扫之，即愈。（《六要》）肌衄，宜当归六黄汤主之，外用男胎发烧灰罨之，立效。（《保命歌括》）
　　血箭
　　出于心经，火盛逼血从毛窍出也。血痣，由于肝经怒火郁结，其形初起色红如痔，渐大如豆，揩之血流。治血箭，以桃花散（按：用锻石同大黄炒，去大黄筛细）凉水调敷，或金墨涂搽自去。血痣须用冰蛳散（按：用田螺、白砒、冰片、砂）枯去本痔，以珍珠散搽之（按：用青杠花、珍珠、真轻粉），生皮乃愈。血甚者，内服凉血地黄汤，兼戒口味，始痊。（《外科正宗》）凉血地黄汤，治血箭血痣，内热甚而逼血妄行，出血如飞者。黄连当归生地山栀玄参甘草（各等分）水二钟，煎八分，量病上下服之。（同上）
　　搔痒血出
　　顷有一人，指缝中因瘙痒，遂成疮，有一小窍，血溅出不止。用止血药及血竭之类亦无效，数日遂不起。后有一人，于耳后发际瘙痒，亦有一小窍出血，与前相似，人亦无识者。适有一道人，言此名发泉，但用多年粪桶箍，晒干烧灰，敷之当愈，果如其言。使前指缝血出者遇此，亦必愈。（《医说》）糊心寺僧履师者，一日偶搔中疥，忽自出血，如涌泉，竟日不止。疡医治疗弗验，邀翁往视。履时已困极，无气可语。及持其脉，惟尺部如蛛丝，他部皆无。即告之曰：夫脉，血气之充也。今血妄溢，故荣气暴衰。然两尺尚可按，惟当益营以泻其阴火。乃作四神汤（按：此方见《元戎》，用当归、川芎、芍药、干姜）加荆芥、防风，不问晨夜并进，明日脉渐出，更服十全大补一剂，遂痊。（《医史•沧洲翁传》）或偶触破伤，血遂泉涌不止，惟用十全大补汤，频频多服。外用杏仁研细，拌白面，水调涂之。（《医通》）遍身忽皮底混混如波浪声，痒不可忍，抓之血出不能解，谓之气奔。以人参、苦杖、青盐、白术、细辛各一两为末，水二碗，煎十余沸，去滓饮尽，便愈。（《经验良方》）（按：《得效》无白术及为末二字。）
　　针灸疮血出
　　夫针灸皆是节穴俞募之处，若病甚则风气冲击于疮。凡血与气相随而行，故风乘于气而动于血，血从灸疮处出。气盛则血不止，名为发洪。（《病源论》）治针灸疮血出不止方。烧人屎灰以敷之。（《千金》）又方。死蜣螂末，猪脂涂之。（同上）治灸疮血不止，葱白涂敷方。葱白（一握）上一味研绞取汁，涂敷疮上，日三五度。（《圣济》）人有灸火至五壮，血出一缕，急如溺，手冷欲绝。以酒炒黄芩一、二钱，酒下则止。（《类案》）
　　脐中流血
　　人有脐中流血者，其血不十分多，夹水流出，乃大小肠之火齐旺，必两相争斗。其所以动火，以肾经干燥无水以润之，仍须以治肾为主。方用两止汤，熟地三两，山茱萸一两，麦冬一两，北五味五钱，白术五钱，水煎服。此证用障脐汤亦甚神，大黄五分，当归、生地各一两，地榆三钱，水煎服。（《辩证录》）
　　诸血病
　　小便血
　　
　　源由
　　（尿血、血淋之辨）心主于血，与小肠合。若心家有热，结于小肠，故小便血也。（《病源论》）夫尿血者，是膀胱有客热，血渗于脬故也。血得热而妄行，故因热流散，渗于脬内而尿血也。（《圣惠》）《内经》谓悲哀太甚，则胞络绝，阳气动中，数溲血。又曰：胞移热于膀胱，为癃溺血。二者皆虚热妄溢，故溲血不止也。治宜去邪热，调心气。（《圣济》）病者小便出血，多因心肾气结所致，或因忧劳房室过度，此乃得之虚寒，故《养生》云：不可专以血得热为淖溢为说。二者皆致尿血，与淋不同，以其不痛，故属尿血，痛则当在血淋门。（《三因》）
　　溺孔精道之别
　　凡溺血证，其所出之血有三，盖从溺孔出者二，从精孔出者一也。溺孔之血，其来近者，出自膀胱。其来远者，出自小肠。精道之血，必自精宫血海而出。多因房劳，以致阴虚火动，营血妄行而然。（《景岳》）（按：原文稍繁，今撮其要。）
　　脉候
　　尺脉滑，血气实，妇人经脉不利，男子尿血，宜服朴消煎大黄汤，下去经血，针关元泻之。尺脉芤，下焦虚，小便去血，宜服竹皮生地黄汤，灸丹田、关元，亦针补之。（《脉经》）（按：此所谓方，固不可知。然二条对看，足以知尿血自有虚实二因，其治亦有泻下清凉及刺灸补泻之别矣。）下部脉急而弦者，风邪入于少阴，则尿血。尺脉微而芤，亦尿血。（《病源论》）咳而尿血形羸瘦，其病脉大命难任。（咳而尿血，乃形体羸瘦，其脉洪大，是病与脉不相应，故知死。）（《脉诀》并注）
　　证治例
　　溺血属热实者，用当归承气汤下之（按：此系大承气汤加当归），后以四物加山栀。（《丹溪》）尿血，先与生料五苓散和四物汤。若服药不效，其人素病于色者，此属虚证，宜五苓散和胶艾汤，吞鹿茸丸（按：见《济生》）或附子八味丸（按：此即肾气丸）；或辰砂妙香散（按见和剂）和五苓散，吞二项丸子。若小便自清，后有数点血者，五苓散加赤芍药一钱。亦有如砂石而色红，却无石淋之痛，亦属虚证，宜五苓散和胶艾汤，或五苓散和辰砂妙香散，并吞鹿茸丸、八味丸。（《要诀》）小便自利，后有血数点者，五苓散加桃仁（赤芍。暴病脉滑实者，加大黄、滑石、甘草、延胡索下之。溲血日久，元神大虚而挟虚热，所下如砂石而色红，有如石淋之痛，辰砂妙香散加泽泻、肉桂。病久滑脱者，去黄、山药、桔梗、木香，加飞龙骨、益智仁，即王荆公妙香散。虚寒，以此汤吞四味鹿茸丸。老人溲血，多是阴虚，亦有过服助阳药而致者，多难治，惟大剂六味丸加紫菀茸作汤服之。溲血日久，形枯色痿，癃闭如淋，二便引痛，喘急虚眩，行步不能者，与死为邻矣。（《医通》）《准绳》谓溲血、淋血、便血三者，虽前后阴不同，而受病则一。其散血、止血等药，无越数十品之间，惟向导少异，其说固甚允也。若不与尿同出，乃从精窍出也。盖清道之血，上可从鼻出，下亦可从精窍出，多因色欲而成，牛膝四物汤。服诸药不效者，所溺之血成块不得出而痛甚者，珀珠散甚效。（《医碥》）（按：珀珠散用琥珀、珍珠、朱砂、滑石、甘草、五味。）
　　清凉诸方
　　治小便血方。（《千金》）（即《衄血》生地黄汤，去甘草。）治肾客热连心，小便出血疼痛，阿胶汤方。阿胶（炒燥）黄芩（去黑心各三分）甘草（炙半两）生地黄（绞取汁）车前叶（生者绞取汁）藕节（绞取汁各四合）生蜜（一盏）上七味，将前三味粗捣筛，同后四味搅匀，每服一大匙，水一盏，煎至七分，去滓温服，不拘时候。（《圣济》）治妇人小便出血，心神烦闷，茜根散方。茜根当归（锉微炒）甘草（炙微赤锉）贝母（煨微黄）牡丹瓜蒂（按：此方不宜用瓜蒂，疑是栝蒌。）羚羊角屑柏叶（微炙各一两）红蓝花（二两）生干地黄（三两）上件药捣，粗罗为散，每服三钱，以水一中盏，煎至五分，去滓食前温服。（《圣惠》）治虚损，膀胱有热，尿血不止方。蒲黄郁金（各一两）上件药捣，细罗为散，每于食前，以粥饮调下二钱。（同上）《养生主论》引《箧中秘宝方》，金黄散，治尿血，用槐花、郁金各一两，淡豉汤调下。
　　泻下方
  </div>
  <div class="pagination">
   <a href="杂病广要_page12.html">
    上一页
   </a>
   <span>
    ...
   </span>
   <a href="杂病广要_page8.html">
    8
   </a>
   <a href="杂病广要_page9.html">
    9
   </a>
   <a href="杂病广要_page10.html">
    10
   </a>
   <a href="杂病广要_page11.html">
    11
   </a>
   <a href="杂病广要_page12.html">
    12
   </a>
   <span class="current-page">
    13
   </span>
   <a href="杂病广要_page14.html">
    14
   </a>
   <a href="杂病广要_page15.html">
    15
   </a>
   <a href="杂病广要_page16.html">
    16
   </a>
   <a href="杂病广要_page17.html">
    17
   </a>
   <a href="杂病广要_page18.html">
    18
   </a>
   <span>
    ...
   </span>
   <a href="杂病广要_page14.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
