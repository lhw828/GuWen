<!DOCTYPE html>
<html>
<head>
    <meta charset="UTF-8">
    <title>续名医类案 - 第 125 页/共 160 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续名医类案 - 第 125 页/共 160 页</h1>
    <div class="content">　　郑氏女患呕吐，万视其症，乃伤食吐乳也。家人云无，乃用理中汤去甘草加丁香、藿香，不效。又作胆汁童便法，亦不效。四日后，吐出饭半碗。询其家人曰：此儿数日不食，何得有此？始吾言伤食，语固云无，故治不见效。遂取脾积丸投之，取下恶粪如靛，乃五日前所食鸡子黄也。所吐之饭，即其时所食也。壅塞肠胃，格拒饮食，所以作吐，下之即愈。

　　一儿自盈月后，常吐乳，父母忧之，诸医不能止。一日问万，万曰：呕吐者，非常有之病也。今常吐乳，非病也。然小儿赖乳以生，频吐非所宜也。其间有母气壮乳多，纵儿饱足，饱则伤胃，所食之乳涌而出，此名溢乳，如瓶之注水，满而溢也，宜损节之，更服肥儿丸。儿之初生，筋骨软弱，为乳母者，常怀抱护持可也，不然则左右倾侧，其乳流出，此名 乳，如瓶之侧，其水流出也，能紧护持，则不吐也。有胃弱也，不能受乳以变之，吐出无时，所吐不多，此名哺露，如瓶之漏，不能容受也，当补其脾胃，助其变化可也，亦以肥儿丸主治自愈。（通达之论，养子者宜知之。）

　　龚子才治小儿伤食呕吐。服克伐之药，呕中见血。用清热凉血之药，又大便下血，唇色白而或青。问其故。

　　龚曰：此脾土亏损，肝木所乘而然也。今空心用补中益气汤，食后用异功散，以调补中气，使涎血各归其原而愈。

　　薛立斋治一小儿，每饮食失节，或外经所忤，即吐泻发搐，服镇惊化痰等药而愈。后发搐益甚，饮食不进，虽参、术之剂，到口即呕，乃用白术和土炒黄，用米泔煎数沸，不时灌半匙，仍呕。次日灌之，微呕。再日灌之，欲呕。此后每服二三匙，渐加至半杯，不呕，乃浓煎服而愈。（叶天士：观立斋治吐泻者，以脾胃为主，并不参入归、地，此乃认清门路之治，非张景岳所能及也。）

　　一小儿停食，服通利之剂作呕，腹胀，此脾胃复伤也，用补中益气汤而愈。

　　万密斋治一儿，初生即吐。或欲用钱氏木瓜丸，曰：不可，小儿初生，胃气甚微，或有乳多过饱而吐者，当缓缓与之。或因浴时客寒犯胃而吐者，当用乳汁一杯，用姜葱同煎，少与服之。或因恶露泄水，停在腹中而吐者，宜以炙草煎汤而吐去之。奈何用木瓜丸，以铁粉、槟榔之重剂，犯其胃中初生中和之气耶？故常语人曰：钱氏小儿方，非先生亲笔，乃门人附会之说也。

　　《大还》治一小儿，生方九日，即呕吐腹胀。作脾气虚寒，用半夏、陈皮、姜汁、卜子、丁香、藿香、砂仁各少许，煎饮半酒盏而愈。

　　卷二十九·小儿科

　　泄泻

　　有小儿病虚滑，食略化，大便日十余次，四肢柴瘦，腹大，食讫又饥，此疾正是大肠移热于胃，善食而瘦，又谓之食 症。时五六月间，脉洪大，按之则绝。今六脉既单洪，则夏之气独见，按之绝，则无胃气也。经曰：夏脉洪，洪多胃气少曰病，但洪无胃气曰死。夏以胃气为本，治疗过于失时，不逾旬果卒。（《衍义》。）

　　滑伯仁治胡元望之女，生始六月，病泄泻不已，与灸百会穴愈。滁州赵使君云：其女年甫周岁，忽苦脏腑泄泻，每所下如鸡子黄者半盆许，数日之间，几至百行，渐作惊风症。有一士大夫，教以钟乳粉二钱，以枣肉和搜，令取意食之。不然，以浓煎枣汤，调钟乳服亦可，以小儿只用一钱，已平复矣。传方者云：他日或作小疮疡，不足虑。儿子清辉，年三岁，过镇江时，病久泻危甚，用此法服至半两遂安，亦不生疮。（《是斋方》。）

　　万密斋治孙监司女，五岁病泻。诸治不效，万视之曰：泻久伤阴，津液不足，故热发而渴也。渴饮汤水多，则脾受热，而泻益不止，肾益燥而渴转甚。法当专补脾胃，则泻渴止，而津液生，热自除矣。用参、术、苓、草，加木香、藿香、干葛，作大剂煎汤，戒勿饮水，以汤代之，未半日进两剂。因思肺为津液之主，肺金大燥，不能生水，故渴不止，乃加法制天花粉、葛根等分。只一服，其夜渴减，泻亦少。次日仍用前方，渴泻俱止。

　　问何不用仍服白术散？万因以己意告之。后误啖菱，病喘而面目浮肿，以钱氏异功散加藿叶、紫苏，一服而肿去喘止。

　　胡三溪子多病，三岁病泻，诸治不效。万视之曰：此伤食泻也。夫泻有三症，热泻者，粪色黄而渴；冷泻者，粪色青而不渴；食积泻者，屎酸臭而腹痛，或渴或不渴。此子之疾，所下酸臭，用丁香脾积丸，一服而愈。

　　三溪曰：巴豆下积而止渴何也？曰：本草云，巴豆，未泻者能令人泻，已泻者能令人止，积去泻止，自然之理也。

　　万石泉子，（此人亦是儿医。）病泻，自作理中、诃子、豆蔻与之，不效。延万治，渠书一牛字安凳上，盖治愈当以牛为谢也。即以其字卜之，牛下横一凳，乃生字也。曰：予到令郎之病即愈矣。与以陈氏肉豆蔻丸合胃苓丸，车前草煎汤下，一服而泻止。石泉欲再进一服。曰：肠胃娇嫩，不得已用，药中病即止，不可过也。越三日，身发红斑，状如锦文。石泉颇究心伤寒，谓泻后发斑，与阳明症下之太早，热气乘虚入胃之症同，宜服化斑汤。

　　但石膏性寒，泻后脾虚，恐不可用。万曰：有是病则投是药，何不可者？请用之，未尽而斑退身凉。（观此，则前之巴蔻丸未免有太热之弊。）

　　胡东郊子，一岁，六月中病泻，治不效。泻下频并黄白而后重，发热而渴，时天甚暑，皮肤燥而无汗，发稀成穗。万曰：此热泻成疳矣。泻下频并后重者，里热也；粪黄者，脾热之色也；白者，乳汁不化，犹邪热不杀谷也；口渴，皮肤干燥，发成穗者，津液枯也。乃用四物汤合黄连香薷饮，令乳母服之以解其暑毒。初用四君子汤调六一散，与儿服之解其热；次用四君子汤合黄芩芍药汤，以止其泻；三用白术散，以止其渴；四用白术散加升麻，以举其下陷之气；五用白术散加乌梅肉，以收其滑泄之气，皆不效。其母托人相问，万曰：五法不中病，术将穷矣，只有一法，以黄连、木香、诃子、肉豆蔻、干蟾、使君子肉、砂仁等分为末，粟糊丸，陈仓米炒，熟地煎汤下。服三日，满头出热疮，乃小疖，身有微汗，渴泻俱止。（五治均是良法，所以不效者，以滑泄久，汤药过而不留也，故终以丸药收功。喻氏治泻，必煮药令如糜粥，即此意也。）

　　万之子甫周岁，六月病泻。时万出，外舅甘以药调之不效，加以大热而渴。万闻驰归，问用何药？曰：理中丸。因知其犯时禁也，（用热远热。）乃制玉露散，澄水调服而愈。

　　徐氏子岁半，六月病泻，甘治之不效，大热大渴，烦躁不安。万往视，问向服何药？甘曰：玉露散，初服泻已止，因热未除，再与之复泄矣。今五日，病益甚。教用理中汤加熟附子治之。如服下，越加烦躁，再进一剂即愈。若不烦躁，不可治也。万归半日后，甘携酒来问，前者甥病泄，用理中丸不效，师教以用玉露散果愈。

　　今者此病，用玉露散不效，师教以理中汤加熟附止之何也？万曰：理中丸之止泻，补中气之药也。前者甥之病，汝用理中丸，与病相违，故不效。得玉露散以解暑，故遂愈。今之此病，汝用玉露散是也，中病即止，不可再服，因用之太过，犯脏禁也。脾喜温而恶寒，故以理中汤加熟附救之。甘曰：又谓理中汤后加烦躁者可治，否则不可治，何也？曰：夏至一阴生，坤乃六月之卦，《易》曰：坤为地，阴内而阳外。坤属土，喜暖而恶寒。

　　玉露散虽治暑泻之药，其性寒，过剂则脾土反伤，阴盛于内，阳脱于外。吾见其儿面赤目张，口闭唇燥，大热大渴，此脱症也，故用理中熟附以扶阳抑阴。不加烦躁，则脾为死阴，不可救矣。若加烦躁，则胃气犹存，但药敌而然，再进一服则阳胜阴退而安矣。（此段议论极精，宜识之。）

　　胡氏子，夏月病泻，医用理中以理中气，五苓以利小便，豆蔻丸以止泻，皆不效。万视其发热昏睡，肠鸣下利，水谷不化，曰：此伤风泄泻也。经曰：春伤于风，夏生飧泄。飧泄者，谓水谷不化也。初病时宜用黄芩芍药汤加羌活、防风发散之剂。今病久中气弱矣，用建中加白术、茯苓，服三剂而愈。

　　薛立斋治一小儿，泻而大便热赤，小便涩少，此热蕴于内也。先以四苓散加炒黄连，一剂其热稍退。又用七味白术散，去木香，二剂热渴顿止。后以四君子、升麻，调理而痊。

　　一儿九岁，食炙爆之物，作泻饮冷，诸药不应，肌体消瘦，饮食少思，用黄连一两，酒炒焦为末，入人参末四两，粥丸小豆大，每服四十五丸，不拘时白汤下，服讫渐愈。又用五味异功散加升麻，服月余而痊。后不禁浓味，复作饮冷，服肥儿丸、异功散而愈。

　　龚子才治一儿，久泻兼脱肛，小腹重堕，四肢浮肿，面色萎黄，时或兼青，诸药入口即吐。审乳母忧郁伤脾，大便不实，先用补中益气汤、五味异功散及四神丸，调治其母，不两月子母俱痊。（治儿病先察其母，极是要着。）

　　喻嘉言治沈氏子，因痘后食物不节，病泻泄久，脾虚病疟，遂两腹痛胀大。三年来消导无算，胀泻如初。

　　更服参苓白术稍效，旋复如初。病本腹胀，更兼肠 。肠 者，大肠之气，空洞易走，胃中传下之物，总不停蓄， 出无度，腥水不臭，十中五死五生之症也。今则病加四逆矣。暮热朝凉，一逆也。大渴引饮，二逆也。

　　气喘不能仰睡，三逆也。多汗烦躁不宁，四逆也。盖初疟时，寒热交作，犹是阴阳互战。迨泻久亡阴，乃为夜热，至引外水以自救。医不清其源，重以香燥破气之药，助火劫阴，于是汗喘烦躁并作，治亦难矣。强求用药，乃以清燥润肺为主，阿胶、地黄、门冬等类，同蜜熬膏三斤。此儿三年为药所苦，得此甘味，称为糖也，日争十余次，服之半月，药尽遂愈。另制理脾末药善后全安。

　　冯楚瞻治一儿，滑泄半载，肌肉瘦削，脾胃之药备尝无效。此久利不已，脾胃之中气固虚，而肾家之元气更虚，闭藏之司失职，当不事脾而事肾可也。以八味丸，用人参炒老米同煎汤化服，不一月全愈。

　　张子和曰：予尝告陈敬之，若小儿病，缓急无药，不如不用庸医。宜汤浸蒸饼令软，丸作白丸， 其妻外家，以为真药，使儿服之，以听天命，最为上药。岁在丙戌，群儿皆病泄泻，但用药者多死。盖医者不达湿热之理，以温燥行之故，惟敬之不与药，用余之言，病儿独存。（雄按：句句名言。）

　　张三锡治一稚子久泻，以参苓白术散加黄连、豆蔻少许作丸，用灯心汤化下，十数丸效。

　　万密斋治一儿病泻，大渴不止。医与五苓散、玉露散，皆不效，病益困，腮妍唇红。曰：不可治也。泄泻大渴者，水去谷少，津液不足故也，法当用白术散补其津液。乃服五苓、玉露渗利之剂，重亡津液，脾胃转虚。

　　诀云：大渴不止，止而又渴者死。泄泻不止，精神不好者死。不信，二日后发搐而死。

　　汪城南子病泻，十余日不止。或以胃苓丸、一粒丹服之不效。乃与豆蔻丸五十，胃苓丸五十，陈仓米煎汤下，一剂而止矣。

　　小儿吐乳泻黄，伤热乳也；吐乳泻青，伤冷乳也，皆当下之。吐泻昏倦，睡不露睛者，胃实热也。吐痰涎及绿水者，胃虚冷也。初生下吐，因秽恶下咽故也。凡初生，急须拭净口中，否则啼声一发，秽物下，致生诸病。（拭去秽物，出痘必稀。）

　　叶天士曰：藿乱吐泻，必挟外之暑温秽恶之邪，与内伤食物而起，宜藿香正气散加减治之，不可用张景岳新方乱投。

　　卷二十九·小儿科

　　吐泻

　　万密斋治一小儿，周岁，吐泻并作。时天大寒，医用理中、胃苓丸，服之不效。万曰：此表里有寒邪，未得发散也。取益黄散与之，其夜得大汗而止。

　　一女岁半，亦吐泻并作，此伤食也。前有外感风邪，故用益黄散温散其表里之寒。此只伤食，用胃苓丸，一粒丹，陈壁土汤下，调其脾胃，消其食积，而吐泻俱止。

　　一儿暴吐泻，上下所出皆乳不化，用理中丸服之效。

　　一儿暴吐泻，上下所出皆黄水，中有乳片，用二陈汤加黄连姜汁炒，煎服效。或问二病同，而治之异者，何也？曰：所出之乳不化者，胃有寒也，故以理中丸急温之。所出乳片不化者，胃有邪热，邪热不杀谷，宜半夏、黄连以解之，此病同异治法也。

　　张景岳季子，生于燕地，及白露时甫半周，偶感寒，吐泻大作，即用温胃和脾之药不效，随用理中等剂亦不效。三日后，加人参三钱及姜、桂、吴茱萸、肉豆蔻之类，亦不效。至四五日，则随乳随吐其半，而泻其半，腹中已无所留矣。不得已，用人参五六钱，制附、姜、桂各一二钱，下咽即吐，一滴不存，而所下之乳，洁白无气，犹是乳也。其形气之危，已万无生理。度其寒气犯胃，舍参、姜、桂、附之属，何以为治？既乃悟其胃虚已极，药之气味略有不投，则随拒而出，且附子味咸，亦能作呕，必其故也。必得甘辣可口之药，庶胃气可安，乃用胡椒三钱捣碎，煨姜一两，水二钟，煎八分，另用人参二两，水二钟，煎一钟，以茶匙挑合二汤以配其味。凡用参汤之十，加椒姜汤之一，其味甘而辣，正得可口之宜，遂温至热汤中，徐徐挑与之，经一时许，皆咽下。自后乳药皆安，但泻仍未止，计半日已尽二两之参矣。参尽后，忽躁扰呻吟，烦剧之甚，家人皆谓热药内烧所致。因思药果不对，何以初甚相安？此必数日不食，胃气新复，仓廪空虚，饥甚则然也。取粥示之，果张皇欲得，其状甚急，乃与一小盏，一呷而尽。又欲之，遂与半碗，犹不足，又与半碗，始寂然安卧。

　　次日，复加制附，得泻止全愈。原其受病之深，用药虽当，气味不投，犹弗获效。至其因饥发躁，使非解悟，妄用清凉，一剂则全功尽弃，而仍归罪于用参、姜者矣。（叶天士曰：半岁之婴儿，如此大剂姜、桂等热药，加之胡椒三钱，人参二两，虽属寒侵，不必如此大剂也。幸而得生，乃粥之功。经云：五虚者死，粥浆则生。若竟讲用热药补剂，肠胃何堪消受？景岳将自己三子，以证用热药大补之效，使后人信彼之说。立斋虽喜用温补，未有若此之甚也。业幼科者，不可执此法以误人。）

　　薛立斋治一小儿数岁，每停食辄服峻利之剂，后患肚腹膨胀，或呕吐泄泻。先用六君子汤，诸症渐愈。又用补中益气汤，胃气渐复。

　　韶州医者刘从周，论小儿吐泻发搐，觉有痰者，但服五苓散入生姜、半夏煎服。吐了痰，泻亦止，惊自退。

　　（《百乙方》。）

　　卷二十九·小儿科

</div>
    <div class="pagination">
<a href="续名医类案_page124.html">上一页</a><span>...</span><a href="续名医类案_page120.html">120</a><a href="续名医类案_page121.html">121</a><a href="续名医类案_page122.html">122</a><a href="续名医类案_page123.html">123</a><a href="续名医类案_page124.html">124</a><span class="current-page">125</span><a href="续名医类案_page126.html">126</a><a href="续名医类案_page127.html">127</a><a href="续名医类案_page128.html">128</a><a href="续名医类案_page129.html">129</a><a href="续名医类案_page130.html">130</a><span>...</span><a href="续名医类案_page126.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
