<!DOCTYPE html>
<html>
 <head>
  <meta charset="utf-8"/>
  <title>
   黄帝内经太素 - 第 19 页/共 37 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   黄帝内经太素 - 第 19 页/共 37 页
  </h1>
  <div class="content">
   知官能

　　平按：此篇自篇首至末，见《灵枢》卷十一第七十三《官能》篇，又见《甲乙经》卷五第四《针道》篇。

　　黄帝问岐伯曰：余闻九针于夫子，众多矣不可胜数，余推而论之，以为一纪。余司诵之，子听其理，非则语余，请受其道，令可久传，后世无患，得其人乃传，非其人勿言。（言道之博大，不可胜数，余学之于子，推寻穷问其理，十有二载。余今司而诵之，以示于子，其言有不当不可，余必当合理，余望传乎所授之人，传之后代，使久而利物也。平按：请受其道《灵枢》作请正其道。）岐伯稽首再拜曰：请听圣王之道。（道在岐伯，授之与帝，帝得之于神，故是圣王之道也。）

　　黄帝曰：用针之理，必知形气之所在；（帝诵岐伯所授针理章句，凡有四十七章。形之所在肥瘦，气之所在虚实。一也。）左右上下；（肝生于左，肺藏于右，心部于表，肾居其里，男女左右，阴阳上下，并得知之。二也。）阴阳表里；（五脏为阴居里，六腑为阳居表。三也。）血气多少；（三阴三阳之脉，知其血气之多少。四也。）行之逆顺；（营气顺脉，卫气逆行。五也。）出入之合；（血气有出入合处。六也。诛伐有过，诛伐邪气恶血。七也。平按：诛《灵枢》作谋。）知解结；（结谓病脉坚紧，破而平之。八也。）知补虚泻实上下之气；（能知补泻上下之气。九也。平按：《灵枢》之气作气门。）明于四海，审其所在；（髓、血、气、谷四海，审知虚实所在。十也。平按：《灵枢》明下有通字。）审寒热淋露；（因于露风，生于寒热，故曰寒热淋露。十一也。平按：《灵枢》寒上无审字。）荥输异处；（五行荥输有异。十二也。平按：荥《灵枢》作以。）审于调气；（审吐纳导引以调气。十三也。）明于经隧；（经，正经、奇经也。隧，诸络也。故曰泻其经隧，无伤其经，即其信也。十四也。）左右支络，尽知其会；（支络，小络也。皆知小络所归，大络会处。十五也。平按：《灵枢》支作肢。）

　　寒与热争，能合而调之；（阴阳之气不和者，皆能和之。十六也。）虚与实邻，和决而通之，（邻，近也。虚实二气不和，通之使平。十七也。平按：《灵枢》和作知。）左右不调，把而行之，明于逆顺，乃知可治；（把，持也。人身左右脉不调者，可持左右寸口人迎，诊而行之，了知气之逆顺，乃可疗之。十八也。平按：《灵枢》注云：“把一作犯。”注了字袁刻脱。）阴阳不奇，故知起时；（奇，分也。阴阳之脉相并，浑而不分，候之知其病起之时。十九也。）审于本末，察其寒热，得邪所在，万刺不殆，知官九针，刺道毕矣；（妙通标本，则知寒热二邪所在，故无危殆，是为官主九针之道。二十也。）明于五输，徐疾所在；（明脏腑之经各有五输，输中补泻徐疾所在，并须知之。二十一也。）屈伸出入，皆有条理；（行针之时，须屈须伸，针之入出条数，并具知之。二十二也。）言阴与阳，合于五行；（知分阴阳之气，以为五行。二十三也。）五脏六腑，亦有所藏；（五脏藏五神，六腑藏五谷。二十四也。）四时八风，尽有阴阳，各得其位，合于明堂，各处色部；（八风，八节之风也。四时八节之气，各在阴阳之位，并合明堂，处于五行五色之部。明堂，鼻也。二十五也。）五脏六腑；（候五色之部，察知五脏六腑。二十六也。）察其所痛，左右上下；（察五色，知其痛在五脏六腑上下左右。二十七也。）知其寒温，何经所在；（知十二经所起寒温各有主。二十八也。）审尺之寒温滑涩，知其所苦；（言能审候尺之皮肤。二十九也。平按：《灵枢》尺作皮肤二字。）鬲有上下，知气所在；（谷入于胃，清气上肺，故在鬲上；浊气留入胃中，在于鬲下。三十也。平按：《灵枢》鬲作膈，知下有其字。《甲乙》作知其气之所。）先得其道，希而疏之，稍深以留之，故能徐之；（为补之道，希疏深留，徐动其针。三十一也。平按：希《灵枢》作稀。《甲乙》作布而涿之，注云：“《太素》作希而疏之。”《灵枢》、《甲乙》徐下有入字。）大热在上，推而下之，从下上者，引而去之，视前病者，常先取之；（视病热之上下，泻而去之。三十二也。）

　　大寒在外，留而补之，入于中者，从合泻之；（寒在皮肤，留针使针下热，寒入骨髓，亦可留针使热，泻出寒热气。三十三也。）针所不为，火之所宜；（脉之陷下，是灸所宜，不可针也。三十四也。平按：火《灵枢》、《甲乙》作灸。）上气不足，推而扬之，下气不足，积而从之；（上气不足，谓膻中气少，可推补令盛。扬，盛也。下气不足，谓肾间动气少者，可补气聚。积，聚也。

　　从，顺也。三十五也。）阴阳皆虚，火自当之，厥而寒甚，骨廉陷下，寒过于膝，下陵三里，阴络所过，得之留止，寒入于中，推而行之，经陷下，火即当之；（火气强盛，能补二虚。三十六。平按：经陷下火即当之《灵枢》作经陷下者火则当之，《甲乙》作经陷下者即火当之。）结络坚紧，火之所治；（络脉结而坚紧，血寒，故火攻疗。三十七也。平按：《灵枢》紧作下，火之所治作火所治之。注攻字袁刻脱。）不知所苦，两跷之下，男阳女阴，良工所禁，针论毕矣；（有病不知所痛，可取阴阳二跷之下。二跷之下，男可取阴，女可取阳，是疗不知所痛之病。男阳女阴，二跷之脉，不可取之。三十八也。平按：男阳女阴《灵枢》作男阴女阳。）用针之服，必有法则，上视天光，下司八正，以辟奇邪；（服，学习也。学用针法，须上法日月星辰之光，下司八节正风之气，以除奇邪。三十九也。）而观百姓，审于虚实，无犯其邪，是天之露，遇岁之虚，救而弗胜，反受其殃，故曰必知天忌，乃言针意；（而令百姓不犯虚实二邪岁露之忌，可谓得针之旨耳。天露者，岁之八正虚邪风雨也。四十也。平按：《灵枢》是天之露，天上有得字，弗胜作不胜。）法于往古，验于来今，观于HT 冥，通于无穷，粗之所不见，良工之所贵，莫知其形，若神仿佛；（法于往古圣人所行，逆取将来得失之验，亦检当今是非之状，又观HT 冥微妙之道，故得通于无穷之理，所得皆当，不似粗工以意，唯瞩其形，不见于道，有同良才神使，独鉴其所贵，仿佛于真。四十一也。）邪气之中人也，洫 动形，正邪之中人也微，先见于色，不知于身，若无若亡若存，在形无形，莫知其精；（洫，谓沟渠，即腠理也。 ，谓水之逆流，即邪气入腠理也。八正虚邪气入腠理时振寒起于豪毛动形者也。正邪者，因身形饥用力，汗出腠理开，逢虚风中人，微而难知，莫见其精。四十二也。平按：《灵枢》洫 作洒淅，不知于身作不知于其身，若无上有若有二字，其精作其情。）是故上工之取气也，乃救其萌芽，下工守其已成，因败其形；（邪气初客，未病之病，名曰萌芽，上工知之。其病成形，下工知之。四十三也。）是故工之用针也，知气之所在，而守其门户；（谓知邪气，处气处于皮肤脉肉筋骨所在，守其空穴门户疗之。四十四也。）明于调气补泻所在，除疾之意，所取之处；（明于调气补泻处所，是处可补，是处可泻，不妄为之。四十五也。）泻必用员，切而传之，（平按：员《甲乙》作方，注云：《太素》作员。切而传之《灵枢》、《甲乙》作切而转之。）其气乃行，疾入徐出，邪气乃出，伸而迎之，摇大其穴，气出乃疾，补必用方，（平按：方《甲乙》作员，注云：《太素》作方。）外引其皮，令当其门，左引其枢，右推其肤，微旋而徐推之，必端以正，安以静，坚心无解，欲微以留，气下而疾出之，推其皮，盖其外门，真气乃存；（员谓之规，法天而动，泻气者也。方谓之矩，法地而静，补气者也。

　　枢，谓针动也。泻必用方，补必用员，彼出《素问》，此是《九卷》方圆之法，神明之中，调气变不同故尔。四十六也。）用针之要，无忘养神。（用针之道，下以疗病，上以养神。其养神者，长生久视，此大圣之大意。四十七也。以上四十七章，内经之大总，黄帝受之于岐伯，故诵之以阅所闻也。平按：养神《灵枢》作其神。注阅袁刻作明，按《说文》阅，察也。《博雅》云：阅，数也。又《前汉书·文帝纪》阅天下之义理多矣。注：阅，犹更历也。亦通。）

　　雷公问于黄帝曰：《针论》曰：得其人乃传，非其人勿言。何以知其可传？黄帝曰：各得其人，任之其能，故能明其事。雷公曰：愿闻官能奈何？（人受命于天，各不同性，性既不同，其所能亦异，量能用人，则所为必当，故因问答，以通斯德者也。平按：注德字袁刻作道。）黄帝曰：明目者，可使视也。（人之所能，凡有八种。视面部五行变色，知其善恶，此为第一明人也。平按：《灵枢》也作色。）聪耳者，可使听音。（听病患五音，即知其吉凶，此为第二聪听人也。）接疾辞给者，可使传论而语余人；（其知接疾，其辨敏给，此可为物说道以悟人，此第三智辨人也。平按：《灵枢》接疾辞给者作捷疾辞语者，可使传论而语余人作可使传论语。）

　　安静手巧而心审谛者，可使行针艾，理血气而调诸逆顺，察阴阳而兼诸方。（神清性明，故安静也。动合所宜，明手巧者妙察机微，故审谛也。此为第四静慧人也。平按：《灵枢》安静上有徐而二字。）缓节柔筋而心和调者，可使导引行气。（身则缓节柔筋，心则和性调顺，此为第五调柔人也。调柔之人，导引则筋骨易柔，行气则其气易和也。）疾毒言语轻人者，可使唾痈祝病。

　　（心嫉毒，言好轻人，有此二恶，物所畏之，故可使之唾祝，此为第六口苦人也。平按：《灵枢》祝作咒。）爪苦手毒，为事善伤者，可使按积抑痹。（爪手苦毒，近物易伤，此为第七苦手人也。）

　　各得其能，方乃可行，其名乃章；不得其人，其功不成，其师无名。故曰得其人乃言，非其人勿传，此之谓。（各用其能，以有所当，故曰得人。如不得人，道不可传也。平按：《灵枢》章作彰，谓下有也字。）手毒者，可使试按龟，置龟于器之下而按其上，五十日而死矣；甘手者，复生如故。（毒手按器而龟可死，甘手按之而龟可生，但可适能而用之，不可知其所以然也。此为第八甘手人也。平按：《灵枢》器下无之字，如故下有也字。）

　　卷第二十一·九针之一

　　九针要道

　　黄帝问岐伯曰余子万民养百姓而收其租税余哀其不终属有疾病余欲勿令被毒药无用砭石欲以微针通其经脉调其血气营其逆顺出入之会令可传于后世。（五方疗病各不同术今圣人量其所宜杂令行之取十全故次言之子者圣人爱百姓犹赤子也中有邪伤属诸疾病不终天年有疗之者行于毒药或以砭石伤肤毒药损中可九种微针通经调气以传后代也。）必明为之法令终而不灭久而不绝。（法令即针经法也。）易用难忘。（毒药砭石粗术之法难用易忘九种针要道易用难忘也。）为之经纪。（可为微针之经纪也。）异其篇章。（可为微针篇目章句也。）别其表里。（取其腑输为表脏输为里。）为之终始。（微针之数始之于一终之九也。）令各有形先立针经愿闻其情。（为前五法必须各立形状立前五形之本须作仿经法故请先立针经欲闻叙针之情也。）岐伯曰臣请推而次之令有纲纪始于一而终于九请言其道。（次之者推九针之序纲纪之次也。）小针之要易陈而难入也粗守形工守神神乎神客在门未视其疾恶知其源刺之微在速迟粗守关工守机机之动不离空空中之机清静以微其来不可迎其往不可追知机道者不可挂以发不知机者 之不发知其往来要与之期粗之暗乎眇哉工独有之往者为逆来者为顺明知逆顺正行无问迎而夺之恶得无虚追而济之恶得无实。（但九针要道下成解中自当其释也之。）迎之随之以意和之针道毕矣。（逆顺察之于阴阳迎夺施之于补泻。）凡用针者虚则实之满则泄之宛陈则除之邪胜则虚之大要曰徐而疾则实疾而徐则虚言实与虚若有若无察后与先若亡若存为虚与实若得若失。（言以意调于补泻则针道可穷矣也。）虚实之要九针最妙补泻之时以针为之。（五方别疗莫先于针所以补泻以针为之也。）泻曰必持而内之放而出之排阳出针疾气得泄。

　　（凡泻之道内针必持出针必放之摇火其穴排阳耶而出针疾病之气得泄谓之泻也。）按而引针是谓内温血不得散气不得出。（以手按其所针引之后暖气内聚以心持针不令营血得散外 其门令卫气不得泄出谓之补也。）补曰随随之意若忘之。

　　（随气呼吸而微动针之也。）若行若悔如蚊虻上。（欲去欲作为行悔也针在皮肤之中去来微动如彼蚊虻止又皮肤微觉有之也。）如留如还。（针在皮肤之中若似留停人如还去此皆言其候气者也。）去如绝弦。（得气已去即此补阴□补得之也即疾出针如绝弦者言其速也。）令左属右其气故止。（左手按穴右手行针内气已补右手出针左手 门使气相续不灭也属续也。）外门已 中气乃实。（ 孔为外门也补已不泄故内气得实也。）必无留血急取诛之。（补者留其气也不可留于客邪血也邪血留者可刺去之故曰急诛之也。）持针之道坚者为实。（持针不坚则气散不从针。）正指直刺针无左右。（刺者欲中其病若针入左右不当于穴其病不愈也。）神在秋豪。（秋豪谓秋时兔新生豪毛其端锐微也谓怡神在针端调气故曰神在秋豪也。）属意病者。（念其针下病无邪也。）审视血脉刺之无殆。（审视十二经脉及诸络虚实刺之无殆也殆危也。）方刺之时必在悬阳及与两衡神属勿去知病存亡。（以所言方刺之时先观气色者也悬阳鼻也悬于衡下也鼻为明堂五脏六腑气色皆见明堂及与眉上两衡之中故将针者先观气色知死生之候然后刺也。）血所在输横居视之独满切之独坚。（血脉络脉也有脉横居输穴之中视之满实切之独坚者是横居络脉也。）夫气之在脉也邪气在上浊气在中清气在下故针陷脉则邪气出针中脉则浊气出针太深则邪气反沉病益甚故曰皮肉筋脉各有所处病各有所含针各有所宜各不同形各以任其所宜无实实无虚虚无损不之而益有余是谓重病病益甚取五脉者死取三脉者 夺阴者死夺阳者狂针害毕矣。（ 区方反怯也气少故怯针害者言前所禁甚也。）刺之而气不至无问甚数刺之气至乃去之勿复针针各有所宜各不同形任其所为刺之要气至而有效效之候若风之吹云照乎若见苍天刺之道毕矣。（针入不得其气无由补泻故转针以待气不问其数也得气行补泻已即便出针其病愈速故譬恶风吹云见苍天也。）黄帝曰愿闻五脏六腑所出之处岐伯曰五脏五输五五二十五输六腑六输六六三十六输经脉十二络脉十五凡二十七气以上下所出为井所溜为荥所注为输所行为经所入为合也。（二十七气所行皆有五输。）节之交三百六十五会知其要者一言而终不知其要流散无穷所言节者神气之所游行出入也非皮肉筋骨也睹其色察其目知其散复一其形听其动静知其邪正右主推之左推之而御持之气至而去凡将用针必先诊脉视气之剧易乃可以治病五脏之气已绝于内而用针者又实其外是谓重竭重竭则必其死其死也静治之者辄反其气取掖与膺五脏之气已绝于外而用针者又实其内是谓逆厥逆厥则必死也躁治之者反取四末。（言刺必须诊也。）刺之害中不去则精泄不中而去则致气精泄则病甚而 致气则生为痈疡。（不中病中精故精泄不中病病虽暂去史致弗气为痈疡也精泄病甚故 也。）

　　卷第二十一·九针之一

　　九针要解

　　所谓易陈者易言也难入者难着于人也。（言者甚易行之难着。）粗守形者守刺法也工守神者守人之血气有余不足可补泻也。（守刺规矩之形故粗守血气中神明故工也。）神客者正邪共会也神者正气也客者邪气。（神者玄之所生神明者也神在身中以为正气所以身中以神为主故邪为客也邪来乘于正故为会也。）在门者邪循正气之所出入也。（门者腠理也循正气在腠理出入也。）未睹其疾者先知正邪何经之病。（未睹病之已成即能先知正邪之发在何经脉中也。）恶知其原者先知何经之病所取之处也。（先知何注有病之微疗之处所恶知言不知也。）刺之微在数迟者徐疾之意也。（刺之微妙之机在于徐疾也数疾也。）粗守关者守四肢而不知血气正邪之往来也。（五脏六腑出于四肢粗守四肢脏腑之输不知营卫正之与邪往来虚实故为粗也。）工守机者知守气也。（机弩牙也主射之者守于机也知司补泻者守神气也。）机之动不离其空者知气之虚实用针之徐疾也。（以因于空所以机动由于孔穴知神气虚实得行徐疾补泻也。）空中之机清静以微者针已得气密意守气勿失也。（神在孔穴针头候得气已神清志静密意守气行于补泻不令有失故为微也。）其来不可迎者气盛不可补也。（气盛不可补之补之实实也。）其往不可追者虚不可以泻也。（气往而虚不可泻之泻之虚虚也。）不可挂以发者言气易失也。（利机挂以丝发其机即发神气如机微邪之气如发微邪来触神气之谓之挂也微邪来至神智即知名曰智机不知即失故曰易也。）叩之不发者言不知补泻之意血气已尽而不下也。（不知机者谓钝机也钝机也叩之不发谓无智之人行于补泻邪气至而不知有害血气皆尽而疾不愈下愈也。）知其往来者知气之逆顺盛虚也要与之期者知气可取之时也。（知虚实可取之时为知往来要期也。）粗之暗乎者冥冥不知气之微密也眇哉上独有之者盖知针意也往者为逆者言气之虚而少少者逆来为顺言形气平者顺也明知逆顺正行无问者知所取之处也。（往者气散故少气逆也来者气集故气实顺也明知气之逆顺即行补泻更亦不须问者谓善知处也。）迎而夺之者泻也追而济之者补也。（迎而夺之致虚追而济之令实故皆不可。）所谓虚则实之者气口虚而当补之也。（诊寸口脉虚当补所由之经也。）满则泄之者气口盛而当泻之也。（诊寸口脉实当泻所由之经也。）宛陈则除之者去血脉也。（宛陈谓是经及络脉聚恶血也。）邪胜则虚者言诸经有盛者皆泻其邪也。（有客邪在诸经皆泻去也。）徐而疾则实者言徐内而疾出也。（此言其补。）疾而徐则虚者言疾内徐出也。（此言其泻）实与虚若有若无者言实者有气也虚者无气也。（若有气实若无气虚也。）察后与先若亡若存者言气之虚实补泻之先后也察其气之已下与尚存也。（若先实者泻而已之令后虚也若先虚者补而存之便后实也。）为虚与实若得若失者言补则 然若有得也泻则恍然若有失也。（补之得于神气故 然也 文一反色仪和也泻失于邪气故恍然也。）夫气之在脉也邪气在上者言邪气之中人也高故在上也。（高在头风热邪气多中人头也故曰在上也。）浊气在中者言水谷皆入于胃其精气上注于肺浊气留于肠胃言寒温不适饮食不节而病于肠胃故命曰浊气在中也。（谷入于胃化为二气清而精者上注于肺以成呼吸行诸经隧其浊者留于肠胃之间因于饮食不调为病故曰在中也。）清气在下者言清湿地之气中人也必从足始故曰邪气在上浊气在中清气在下。（清寒气也寒湿之气多从足上故在下也。）针陷脉则邪气出者取之上。（上谓上脉头及皮肤也。）针中脉则浊气出者取阳明合也。（中者中脉谓之阳明是胃脉也阳明之合者胃足阳明合三里至巨虚上廉与大肠合至巨虚下廉与小肠合也。）针太深则邪气反沉者言浅浮之疾不欲深刺也深则邪从之入故曰反沉也。（针过其分邪从针入病更益深故曰反沉也。）皮肉筋脉各有所处言经络各有所生也。（言经在筋肉络在皮肤也。）取五脉者死言病在中气不足但用针尽大泻其诸阴之脉也。（五脏中虚用针者大泻五脏之脉阴绝故死也。）取三脉者 言尽泻三阳之气令病患 然不复也。（一时尽三阳之脉阳绝故 然不复也。）夺阴者死言取尺之五里五往者也。（五里在肘上不在尺中而言尺之五里者寸为阳尺为阴也阴尺动脉动于五里故曰取尺五里也五往者五泻也。）夺阳者狂正言。（夺阳阳虚故狂此为禁之正言。）睹其色察其目知其散复。（观其明堂五色察其目之形色则病之聚散可知也复聚也。）一其形听其动静者言工知相五色于目有知调尺寸小大缓急滑涩以言所病也。（相五色于目谓一其形也相目之形有五色别以知一形也调尺寸之脉六变谓听其动静也听动静者谓神思脉意也。）知其邪正者知论虚邪与正邪之风。（正邪者谓人因饥虚用力汗出腠理开发逢风入者名曰正邪也。虚邪者谓八正虚邪气也。）右主推之左持而御之者言持针而出入也。（右手推针出入左手持而御也。）气至而去之者言补泻气调而去之也。（气若不至久而待之气若至者根据数行补泻去其实虚也。）调气在于终始一者持心。（持心在于终始故为一也。）节之交三百六十五会者脉络之渗灌诸节者也。

　　（数人骨节无三百六十五此名神气游行出入之处为节非皮肉筋也故络脉渗灌三百六十五空穴以为节会也。）所谓五脏之气已绝于内者脉口气内绝不至反取其外之病处与阳经之合有留针以致阳气阳气至则内重竭即死也矣其死无气以动矣故静所谓五脏之气已绝于外者脉口气外绝不致反取四末之输有留针以致其阴气阴气至则阳气反入入则逆逆则死也阴气有余故。（八十一难五脏气已绝于内者谓肾肝之气为阴在内也而医之用针反实心肺心肺为阳也阴气虚绝阳气盛实是为实实虚虚故死心肺为外心肺之气已绝用针者实于肾肝亦为实实虚虚所以致死之也。）所以察其目者五脏使五色循明。（目为五脏使候也循增也察目五色增明即知无病者也。）循明则声章声章者言声与生平异五色增明异常明五声辨章别于生平盖是病之候也。

　　卷第二十一·九针之一

　　诸原所生

　　五脏有六腑六腑有十二原。（八十一难五脏皆以第三输为原各二以为十原也又取手少阴经第三输二为十二原六腑皆收井荥输经四穴之后别立一原六腑各二为十二原然则五脏六腑合有二十四原原者脐下肾间动气人之生命也十二经之根本也故名为原三瞧行原气经营五脏六腑故三瞧者原气之别使也行气故五脏第一输故第三输名原六腑以第四穴为原夫原气者三瞧之尊号故三瞧行原气止第四穴输名为原也今五脏六腑有十二原者言五脏六腑各有十二原也合而言之亦有二十四原文言六腑有十二原者后人妄加二字耳。）十二原出于四关四关主治五脏五脏有疾常取之十二原十二原者五脏之所以禀三百六十五节气味者也。（四关四肢也此中唯言五脏有十二原生病所由不言六腑十二原也五脏在内原在于外故五脏有腑皆从外入所以五脏皆禀十二原也以其三百六十五节交会穴中谷之气味皆在中会也。）五脏有疾也应出于十二原而原各有所出。（原之脉气皆出其第三输。）明知其原睹其应而知五脏之害矣。（明知十二原所出之处又知内应五脏则妙达五脏所生之害也。）阳中之少阴肺也其原出于大 大 二。（日夕少阴故曰阳中少阴也。）阳中之太阳心也其原出于大陵大陵二。（日中太阳故曰阳中太阳也。）阳中之少阳肝也其原出于太冲太冲二。（日出初阳故曰阳中之少阳也。）阴中之太阴肾也其原出于太溪太溪二。（夜半重阴故曰太阴也。）阴中之至阴脾也其原出于太白太白二。（上为四脏阴之至极故曰至阴也。）膈之原出于鸠尾鸠尾一。（膈气在于鸠尾之下故鸠尾为原也。）肓之原出于脖 脖 一。（肓谓下肓在脐一寸脖HT忽反 于桑反谓 脐也。）凡此十二原者主治五脏六腑之有疾者也胀取三阳飧泄取三阴。（胀取六腑三阳原也泄取五脏三阴原也之。）今夫五脏之有疾也譬犹刺。（客邪入身其犹刺也。）犹汗也。（五志藏神其犹汗也。）犹结也。（阴阳积聚其犹结也。）犹闭也。（血气不流其犹闭也。）刺虽久犹可拔也汗虽久犹可雪也结虽久犹可解也闭虽久犹可决也或言久疾之不可取者非其说也夫善用针者其取疾也犹拔刺也犹雪汗也犹解结也犹决闭也疾虽久犹可毕也言不可者未得其术也。（三阳不通其犹闭也不得其术者言上工所疗皆愈也。）刺热者如手探汤。（刺热者决泻热气不久停针徐引针使病气疾出故如手探汤言其疾也。）刺寒清者如人不欲行。（刺寒者久留于针使温气集补故如人行迟若不行待气故也。）阴有阳疾者取之下陵三里正往无殆气下乃止不下复始。（诸肠以为阴阳有疾也。）疾高而内者取之阴之陵泉疾高而外者取之阳之陵泉。（所病在头等为高根原在脾足太阴内者故取太阴第三输阴陵泉也所病在头为高其原在胆足少阳外故取足少阳第三输阳陵泉也。）

　　卷第二十一·九针之一

　　九针所象

　　黄帝曰余闻九针于夫子众多博大矣余犹不能寤敢问九针焉生何因有名。（九针法于三才故曰博大。）岐伯曰九针者天地之大数始于一而终于九故曰一以法天二以法地三以法人四以法四时五以法五音六以法六律七以法七星八以法八风九以法九野。（此言其博大也。）黄帝曰以针应九之数奈何岐伯曰夫圣人之起天地之数也一而九之故以立九野九而九之九九八十一以起黄钟数焉以针应数。（黄钟即起于一也之。）一者天也天阳也五脏之应天者肺也肺者五脏六腑之盖也皮者肺之合人之阳也故为之治针必以大其头而锐其末令无得深入而阳气出二者地也地者土也人之所以应土者肉也故为之治针必筒其身而员其末令无伤肉分伤则气竭三者人也人之所以成生者血脉也故为之治针必大其身而员其末令可以按脉勿陷以致其气令邪气独出四者时也时者四时八风之客于经络之中为痼病者也故为之治针必筒其身而锋其末令可以泻热出血而痼病竭。（以下言九针有法象也此一名 针卒锐之者令其易入大其头使不得深也二者员针员其末如鸡卵也三者 针员其末者末如黍粟之锐也四者锋针筒其身如筒之员也锋其末者针末三隅利也。）五者音也音者冬夏分分于子午阴与阳别寒与热争两气相薄合为痈脓者也故为之治针必令末如剑锋可以取大脓。（名曰 针。）六者律也律者调阴阳四时而合十二经脉虚邪客于经络而为暴痹者故为之治针必令尖如耗且员且锐中身微大以取暴气。（名曰员利针也耗毛也毛形且员且锐中身微大也。）七者星也星者人之七窍邪客于经而为痛痹舍于经络者也故为之治针令尖如蚊虻喙静以徐往微以久留正气因之真邪俱往出针而养者也。（“况羽反”即移反喙诩秽反口嘴也名曰豪针也养者久留也。）八者风也风者人之股肱八节也八正之虚风八风伤人内舍于骨解腰脊节腠之间为深痹者也故为之治针必长其身锋其末可以取深邪远痹。（名曰长针锋利也。）九者野也野者人之节解皮膜之间也淫邪流洫于身如风水之状而留不能过于机关大节者也故为之治针令尖如梃其锋微员以取大气之不能过于关节者也。（名曰大针也大节十二大节也梃当为HT 小破竹也。）黄帝曰针之长短有法乎岐伯曰一曰 针者取法于布针去木半寸卒锐之长一寸六分主热在头身也二曰员针取法于絮针筒其身而卵其锋长一寸六分主治分间气三曰 针取法于黍粟之锐长三寸半主按脉取气令邪出四曰锋针取法于絮针筒其身锋其末长一寸六分主痈热出血五曰 针取法于剑锋广二分半长四寸主大痈脓两热争也六曰员利针取法于耗微大其末反小其本令可深内也长一寸六分主取痈暴痹者七曰豪针取法于豪毛长一寸六分主寒痛痹在络者也八曰长针取法于綦针长七寸主取深邪远痹者九曰大针取法于锋针其针微员长四寸主取大气不出关节者针形毕矣此九针小大长短之法也。（此言九针之状并言所疗之病 仕咸反 钉奚反针形也 披眉反綦奇眉反也。）凡针之名各不同形一曰 针二曰员针三曰 针四曰锋针五曰 针六曰员利针七曰豪针八曰长针九曰大针 针者头大末锐主泻阳气员针者锋如卵形揩摩分间令不得伤肌以泻分气 针者锋如黍粟之锐主按脉勿陷以致其气锋针者刃参隅。（参音三也。）以发痼疾 针者末如剑锋以取大脓员利针者尖如耗且员且锐中身微大以取暴气豪针者尖如蚊虻喙静以徐往微以久留之而养以取痛痹长针者锋利身博。（音团）可以取远痹大针尖如梃其锋微员以泻机关之水九针毕。（此言九针用法。）

　　卷第二十二·九针之二

　　刺法

　　平按：此篇自皇帝曰持针纵舍奈何以上，袁刻及别抄本均缺。杨惺吾氏日本卷子抄本自篇目刺法左一行上二字仍缺，第三字至第七字有“问岐伯曰余”五字，以下至注“半反冲也”上复缺，计共缺六行，每行十八字，除去“问岐伯曰余五字”并问字上所空二格外，下共缺一百零一字，应空一百零一格。自黄帝曰持针纵舍奈何至故拘挛，见《灵枢》卷十第七十一《邪客》篇，又见《甲乙经》卷五第七。自黄帝问岐伯曰余闻针道于夫子至则经可通也，见《灵枢》卷六第三十八《逆顺肥瘦》篇，又见《甲乙经》卷五第六。自黄帝问曰逆顺五体至末，见《灵枢》卷二第五《根结》篇，《甲乙经》同上。

　　□□问岐伯曰余□□□□□□□□□□□□□□□□□□□□□□□□□□□□□（□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□半反，冲也。谓冲皮也。）

　　黄帝曰：持针纵舍奈何？岐伯对曰：必先明知十二经之本末，（起处为本，出处为末。）肤之寒热，（皮肤热即血气通，寒即脉气壅也。平按：肤上《灵枢》、《甲乙》有皮字。）脉之盛衰滑涩。其脉滑而盛者病日进，虚而细者久而持，（阳气盛而微热，谓之滑也。多血少气微寒，谓之涩脉□□细微□□□□□平按：而持《灵枢》、《甲乙》作以持。）大以涩者为痛痹，（多气少血为大，多血少气为涩，故为痛痹也。）阴阳如一者瘤，难治其本末。（阴阳之脉不可辨，故如一也。瘤，悬疣□类也。以不可辨，故本末难疗也。平按：瘤《灵枢》、《甲乙》作病。其上《甲乙》有察字。）上热者病尚在，其热以衰者，其病亦去矣。（头及皮肤热也。其头及皮肤热衰，病必去。平按：上热《灵枢》作尚热，《甲乙》作上下热。以衰《灵枢》、《甲乙》作已衰。注去上袁刻脱必字。）因持其尺，察其肉之坚脆、小大、滑涩、寒温、燥湿也。（持尺皮肤，决死生也。平按：持上《灵枢》无因字。）因视目之五色，以知五脏而决死生。（五脏之精华，并归于目，心□□□□□藏□□）视其血脉，察其五色，以知其寒热痛痹。（候色脉尺□□□□平按：《甲乙》无其字。注右方有候色脉尺四字，左方缺，应空四小格。）黄帝曰：持针纵舍，余未得其意也。（□□□□□□针纵舍故重问也。）岐伯曰：持针之道，欲端以正，安以静，（持针当穴，故端正。以志不乱，故安静也。）先知虚实，而行疾徐，（补泻所由也。）左指执骨，右手修之，毋与肉果之，（□□坚固，故曰执骨之□手修□不可伤肉果也。果音颗。平按：《灵枢》、《甲乙》左指作左手，修之作循之，果下无之字。）泻欲端以正，补必闭肤，（□□直入直出，故曰端正。□□□□□□□□□平按：端下《甲乙》无以字。补袁刻误作萌。注直入上原缺二字，上一字不可辨，下一字右方有欠字，平据经文拟作泻欲二字。）转针导气，邪得淫 ，真气得居。（□□□□□□□□□□□□淫 泄出，令真气居而不散也。平按：邪得淫 《甲乙》作邪气不得淫 。）黄帝曰： 皮开腠理奈何？岐伯曰：因其分肉，在别其肤，（肤，皮也。以手按得分肉之穴，当穴皮上下针，故曰在别其肤也。平按：在别《灵枢》、《甲乙》作左别。）微内而徐端之，适神不散，邪气得去。黄帝曰：善。（泻法虽以□□□□□□审详为先，故曰微内而徐正之□□□□□□得□□□□酒调也。平按：注虽以下原缺六字，上三字不可考，下三字右方作必余余，平拟作“端正而必徐徐”六字。）

　　黄帝问岐伯曰：人有八虚，各何以候？岐伯答曰：以候五脏。（八虚者，两肘、两腋、两髀、两。此之虚，故曰八虚。以其虚，故真邪二气留过，故为机关之室。真过则机关动利，邪留则不得屈伸，故此八虚，候五脏之气也。平按：各何以候袁刻作各以何候，曰上袁刻脱答字。）黄帝曰：候之奈何？岐伯曰：肺心有邪，其气留于两肘；（两肘，肺脉手太阴、心脉手少阴二脉所行，故肺心有邪，肘为候也。）肝有邪，其气留于两腋；（两腋胁下，肝气在中，肝有邪，腋为候也。）

　　脾有邪，其气留于两髀；（脾足太阴脉，循股内前廉入腹，故脾有邪，髀为候也。）肾有邪，其气留于两 。（肾脉足少阴，出 内廉，故肾有邪， 为候也。）凡此八虚者，皆机关之室，真气之所过，血络之所游，邪气恶血，因不得住留，留则伤筋络，骨节机关不得屈伸，故 挛。（此八大节相属虚处，乃是□□之动□机关又□□□□□□□□□□机关之室。 ，其俱反，曲脊背偃也。平按：因不得住留《灵枢》作固不得住留。故 挛《灵枢》作故病挛也。）

　　黄帝问岐伯曰：余闻针道于夫子，众多毕悉矣，夫子之应若失，而据未有坚然者，夫子之问学熟乎？将审察于物而生乎？（据，根据也。坚，定也。言夫子所说九针之应，曲从物理而变，似未有定为也。夫子所问所学，从谁得乎？□□□□□□□□□心手也。平按：《灵枢》应上有道字，而生乎作而心生之乎。）岐伯答曰：圣人之为道者，上合于天，下合于地，中合于人事，必有明法以起度数，法式检押，乃后可传焉。（□□□合理乃后传之，三合而为法度，故可传也。）

　　故匠人不能释尺寸而意短长，废绳墨而起水准也；工人不能置规而为圆，去矩而为方。（匠人□尺寸之度非以意而为短长准□□□□不有私而□水□□为□巧也工□为□□置□□□□欲为□□为弃矩而□妙此为大工也圣人之为教也法自然之至理以起法度□为而□称圣人也 平按：注匠人下原缺一字，谨拟作准。不有私上原缺四字，谨根据经文作绳墨之法四字。水字上原缺一字，水字下原缺二字，为下原缺一字，谨根据经文作而起水准以为技巧也。工下原缺一字，为下原缺二字，置下原缺四字，谨根据经文作工欲为员无置规而为能。无弃矩上原缺二字，而下原缺一字，谨根据经文作欲为方亦无弃矩而为妙。法度下原缺一字，谨拟作之。称上原缺一字，谨拟作后。）知用此者，固自然之物，易用之教，逆顺之常。（绳墨非他，亦自然之绳墨，因其自然，故其教用易，是故违之则为逆，顺之得常也。平按：固自然之物，据注固应作因。注违之袁刻作遵之。）黄帝曰：愿闻自然奈何？岐伯曰：临深决水，不用功力而水可竭也；循掘决冲而经可通。此言气之滑涩，血之清浊，行之逆顺。（夫自然者，非为自能与也，所谓因气之滑涩，血之清浊，行之逆顺，通之如临深决水，取自然之便而水可竭，故曰自然也。平按：循掘，掘字原缺，《灵枢》、《甲乙》作掘，下经文亦作掘，袁刻作地恐误。决冲下《甲乙》有罔顾坚密四字。此言，此字原缺，《灵枢》、《甲乙》作此，袁刻作于恐误。注夫自然者，袁刻脱自字。）黄帝曰：愿闻人之白黑肥瘦少长，各有数乎？（白黑，色异也。肥瘦，形异也。少长，强弱异也。刺之浅深多为分不同，故曰有数也。平按：注多下恐脱少字。）岐伯曰：年质壮大，血气充盈，肤革坚固，因加以邪，刺此者深而留之。（此为肥人。平按：盈《甲乙》作盛。

　　注此为肥人《灵枢》、《甲乙》作经文。）广肩腋项，肉薄皮浓而黑色，唇临临然，其血黑而浊，其气涩，其为人贪于取与，刺此者深而留之，多益其数。（此黑色人也。平按：皮浓《灵枢》、《甲乙》作浓皮。临临然下《甲乙》有者字。涩下《灵枢》、《甲乙》有以迟二字。取与《甲乙》作取予。）黄帝曰：刺瘦人奈何？岐伯曰：刺瘦人者薄皮色少，肉廉廉然，薄唇轻言，其血清气滑，易脱于气，易损于血，刺此者浅而疾之。（瘦人，谓夭□□皮也。平按：注夭下原缺二字，谨根据经文拟作色薄二字。袁刻夭作天，皮作人。）黄帝曰：刺常人奈何？岐伯曰：视其白黑，各为调之，其端正长浓者，其血气和调，刺此者无失常数之。（常，谓平和不肥瘦人。刺之根据于深浅常数，不深之不浅之也。平按：长浓《灵枢》作敦浓，《甲乙》作纯浓。常数之《灵枢》作常数也，《甲乙》作其常数。）黄帝曰：刺壮士真骨者奈何？岐伯曰：刺壮士真骨，坚肉纵节监监然，此人重则气涩血浊，刺此者深而留之，多益其数；（壮士，骨□坚大者也。平按：纵节《灵枢》、《甲乙》作缓节。坚坚《甲乙》作验验，注：“一作监监。”注骨下原缺一字，谨拟作节。）劲则气滑血清，刺此浅而疾之。（劲，急也。）黄帝曰：刺婴儿奈何？岐伯曰：婴儿者，其肉脆血少气弱，刺此者以豪针，浅刺而疾发针，日再可也。（刺婴儿日再者，不得过多也。）黄帝曰：临深决水奈何？岐伯曰：血清气滑，疾泻之则气竭焉。（自有血清气滑，刺之如临深决水，不可行也。若血浊气涩而形壮气盛，可取自然之便，刺而泻之，如临深决水。平按：气滑《灵枢》、《甲乙》作气浊。）黄帝曰：循掘决冲奈何？岐伯曰：血浊气涩，疾泻之则经可通也。（循其血气，掘决其冲，泻而通之，使其平也。）

　　黄帝问曰：逆顺五体，言人骨节之小大，肉之坚脆，皮之薄浓，血之清浊，气之滑涩，脉之长短，血之多少，经络之数，余已知之矣，此皆布衣匹夫之士也。（平按：逆顺五体《甲乙》作逆顺五体经络之数，直接下文此皆布衣匹夫之士也，无言人骨节之小大及余已知之矣数句。）夫王公大人血食之君，身体柔脆，肌肉 弱，血气 悍滑利，其刺之徐疾浅深多少，可得同乎？（平按：夫王公大人血食之君《甲乙》作血食者三字，注云：“《九墟》作血食之君。”《灵枢》 弱作软弱。）岐伯答曰：夫膏粱菽藿之味，何可同也？气滑则出疾，气涩则针大而入深，深则欲留，浅则欲疾。以此观之，刺布衣者深以留，刺大人者微以徐，此皆因气 悍滑利者也。（脉气五十动有代者，顺也；不满五十动一代者，逆也。言大人食以膏粱，布衣□□□□□□□□故刺之深浅去留之异也。平按：气滑则出疾下《灵枢》有“其气涩则出迟，气悍则针小而入浅”，《甲乙》同，惟气涩上无其字。注布衣二字下原缺八字，袁刻补食以菽藿四字，仍与缺处未尽合，谨根据经文拟作“匹夫之士食以菽藿”八字。）黄帝问曰：形气之逆顺奈何？岐伯答曰：形气不足，病气有余，是邪胜也，急泻之。（急泻邪气，补形气也。）形气有余，病气不足，急补之。（急以正气补之，气实则病除也。）形气不足，病气不足，此阴阳气俱不足也，不可刺之，刺之则重不足，重不足则阴阳俱竭，血气皆尽，五脏空虚，筋骨髓枯，老者绝灭，壮者不复矣。（俱不足者，不可行刺，宜以汤药调也。）形气有余，病气有余，此谓阴阳俱有余也，急泻其邪，调其实虚。故曰有余者泻之，不足者补之，此之谓也。（形气为阳，病气为阴，□俱有余者，可以泻邪气以调形气使和也。平按：注阴下原缺一字，右方剩气字半角，谨拟作气，袁刻脱。）故曰刺不知逆顺，真邪相薄。满而补之，则阴阳四溢，肠胃充郭，肝肺内 ，阴阳相错。（满而补之，阴阳之气，满于□□故曰四溢。肠胃气聚，所以胀而充郭。肝肺俱满，故曰内 。叱邻反。阴阳俱盛，所以相错也。平按：《甲乙》四溢作血气皆溢，内作内胀。注满于下原缺二字，上一字不可考，下一字下半剩又字，谨拟作四肢二字。）虚而泻之，则经脉空虚，血气竭枯，肠胃摄辟，皮肤薄着，毛腠夭焦，予之死期。（摄辟，肠胃无气也。

　　摄，纸辄反。平按：竭枯《甲乙》作枯竭。摄《灵枢》作HT ，《甲乙》作慑。焦《灵枢》作 。）

　　故曰用针之要，在乎知调，调阴与阳，精气乃光，合形与气，使神内藏。（光，章盛貌。神内藏者，五神守藏也。平按：知调下原缺一字，《灵枢》作阴与阳调阴与阳七字，《甲乙》重调字，谨根据《甲乙》拟作调。乃光《甲乙》作乃充。使神内藏，使字原缺，谨根据《灵枢》、《甲乙》补作使，袁刻作五。）故曰上工平气，中工乱经，下工绝气危生，故下工不可不慎也。（平气，致气和也。下工守形，不知□气，伤口□实，故不可不慎也。平按：《甲乙》无“故下工”三字。注气伤上原缺一字，谨根据经文拟作平。伤下原缺二字，谨拟作生损二字。）必审其五脏变化之病，五脉之应，经络之实虚，皮之柔粗，而后取之。（五脉，五时之脉也。柔粗，谓调尺之皮肤柔弱粗强也。平按：审下《灵枢》无其字。《甲乙》审作察，变化上有之字，下无之病二字，应上有相字，皮下有肤字。）

　　卷第二十二·九针之二

　　九针所主

　　平按：此篇自篇首至末，见《灵枢》卷二第七《官针》篇，又见《甲乙经》卷五第二，惟编次前后略异。

　　九针之要，官针最妙。（官者，谓用针时□□于针也。平按：九针之要《灵枢》、《甲乙》作凡刺之要。）九针之宜，各有所为，长短大小，各有所施，不得其用，病不能移。病浅针深，内伤良肉，皮肤为 ；（平按： 《灵枢》、《甲乙》作痈。）病深针浅，病气不泻，反为大脓。

　　病小针大，气泻大疾，必后为害；病大针小，大气不泻，亦复为败。夫针之宜，大者大泻，小者不移，已言其过，请言其所施。（言九针之用，所宜各异，并言用法也。平按：大疾《灵枢》、《甲乙》作太甚。必后为害《灵枢》作疾必为害，《甲乙》作病后必为害。大气不泻《灵枢》作气不泻泄。亦复为败《甲乙》作亦为后败。）病在皮肤无常处者，取以 针于病所，肤白勿取。（ 针头大末兑，主泻阳气，故皮肤痛无常处，阳气盛也。痛处肤当色赤，故白处痛移，不可取也。）病在分肉间者，取以员针于病所。（员针之状，锋如卵，揩摩分间，内不伤肌，以泻分气也。平按：注状下袁刻脱锋字，卵下袁刻多一形字。）

　　病在脉气少当补者，取以 针于井荥分输。（ 针之状，锋如黍粟之兑，主当行补于井荥之输，以致于气也。平按：荥《甲乙》作营，袁刻作荣。）病为大脓者，取以 针。（ 针之状，末如剑锋，以取大脓也。平按：大脓者《甲乙》作大脓血。 《灵枢》、《甲乙》作铍。）病痹气暴发者，取以员利针。（员利针状如耗。耗，毛也。用取暴痹。）痹病气痛而不去者，取以豪针。（豪针之状，尖如蚊虻之喙，静以徐往，留之养神，以取痛痹也。平按：痹病《灵枢》作病痹。）病在中者，取以长针。（长针之状，锋利身薄，以取脏中远痹也。）病为水肿不能过关节者，取以大针。（大针之状，尖如 ， 如平 ，其锋微圆，以通关节也。平按：《灵枢》过作通。注状下袁刻脱尖字。）病在五脏固居者，取以锋针，泻于井荥分输，取以四时。（锋针之状，刃三隅，以发固居之疾，泻于井荥分输，取以四时也。平按：《甲乙》输作俞。）

　　卷第二十二·九针之二

　　三刺

　　平按：此篇自所谓三刺至不可以为工也，见《灵枢》卷二第七《官针》篇，又见《甲乙经》卷五第二。自凡刺之属三刺至谷至末，见《灵枢》卷二第九《终始》篇，又见《甲乙经》卷五第五。

　　所谓三刺则谷气出者，先浅刺绝皮以出阳邪；（三刺者，阳邪刺，阴邪刺，谷道气刺也。阳邪浮浅在皮，故一刺浅之，阳邪得出也。平按：三刺下《甲乙》有之字。）再刺则阴邪出者，少益深，绝皮致肌肉，未入分间也；（阴邪次深，在于肌肉，故再刺出之也。平按：分下《灵枢》、《甲乙》有肉字。）已入分肉之间，则谷气出。（谷气者，正气也。故后刺极深，以致正气也。
  </div>
  <div class="pagination">
   <a href="黄帝内经太素_page18.html">
    上一页
   </a>
   <span>
    ...
   </span>
   <a href="黄帝内经太素_page14.html">
    14
   </a>
   <a href="黄帝内经太素_page15.html">
    15
   </a>
   <a href="黄帝内经太素_page16.html">
    16
   </a>
   <a href="黄帝内经太素_page17.html">
    17
   </a>
   <a href="黄帝内经太素_page18.html">
    18
   </a>
   <span class="current-page">
    19
   </span>
   <a href="黄帝内经太素_page20.html">
    20
   </a>
   <a href="黄帝内经太素_page21.html">
    21
   </a>
   <a href="黄帝内经太素_page22.html">
    22
   </a>
   <a href="黄帝内经太素_page23.html">
    23
   </a>
   <a href="黄帝内经太素_page24.html">
    24
   </a>
   <span>
    ...
   </span>
   <a href="黄帝内经太素_page20.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
