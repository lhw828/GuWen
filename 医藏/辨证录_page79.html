<!DOCTYPE html>
<html>
<head>
    <meta charset="UTF-8">
    <title>辨证录 - 第 79 页/共 92 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>辨证录 - 第 79 页/共 92 页</h1>
    <div class="content">　　卷之十一\妇人科

　　妊娠恶阻门（二则）

　　妇人怀妊之后，恶心呕吐，思酸解渴，见食则憎，困倦欲卧，人以为妊娠之恶阻也，谁知肝血之太燥乎。夫肾一受精，则肾水生胎，不能分润于他脏，肝为肾之子，日食肾母之气，一旦无津液之养，则肝气燥而益急，火动而气乃逆也，于是恶心呕吐之症生。虽呕吐不至太甚，而伤气则一也。气伤则肝血愈耗，世人以四物治产前诸症，正以其能生肝血也。

　　然补肝以生血，未为不佳，但恐生血不能生气，则脾胃衰微，不胜频呕。吾恐气虚血不易生也，故治法平肝补血之中宜用健脾开胃之药，以生阳气，则气能生血，尤益胎气耳。然虽气逆而用补气之药，气旺不益助其逆耶。不知怀妊恶阻，其逆不甚，且逆亦因虚而逆，非因邪而逆也。因邪而逆者，助其气而逆增；因虚而逆者，补其气而逆转。况补气于补血之中，则阴足以制阳，何患于逆乎。方用顺肝益气汤：白芍（三钱） 当归（一钱） 白术（三钱） 人参（一钱） 茯苓（二钱） 熟地（五钱） 苏子（一钱） 麦冬（三钱） 砂仁（一粒） 神曲（一钱） 陈皮（三分）水煎服。

　　一剂恶阻轻，再剂而平，三剂全愈。

　　此方肝、肾、脾、胃、肺五经同调之法，其意专主于肝肾，肝平则气不逆，肾旺则血易生。凡胎不动而少带恶阻者，俱以此方投之，无不安静如故，有益于孕妇不浅，实胜于四物之汤也。盖四物汤专治肝，此方不止治肝，所以奏功尤神耳。

　　用润肝安娠汤亦佳。

　　人参 茯苓 扁豆 山药（各三钱） 半夏 熟地 白术（各五钱） 川芎 麦冬 丹皮苏子 神曲（各二钱） 白豆蔻（一粒） 陈皮（三分）水煎服。连服四剂，而恶阻止矣。

　　妊娠每至五月，肢体倦怠，饮食无味，先两足肿，渐至遍身，后及头面俱肿，人以为犯湿而然也，谁知是脾肺之气虚乎。夫妊娠虽有按月养胎之分，其实不可拘于月数，总以健脾补肺为主。盖脾统血而肺通气也，胎非血不荫，儿非气不生，脾健则血旺而荫胎，肺清则气壮而生子。苟肺衰则气馁，即不能运气于皮肤矣。脾虚则血少，即不能运化于肢体矣。气血两衰，脾肺失令，饮食难消，精微不化，势必气血下陷，不能升举。而湿邪即乘其所虚之处，聚湿而浮肿矣。治法当补其脾肺之虚，不必以去湿为事。方用补中益气汤加减治之。

　　人参（五钱） 白术（五钱） 当归（三钱） 黄 （三钱） 陈皮（三分） 甘草（一分） 柴胡（一钱） 升麻（三分） 茯苓（一两）水煎服。一剂少胀，二剂即宽，三剂渐消，四剂即愈。十剂不再犯也。

　　补中益气汤原是升提脾肺之药，似益气而不益血也。不知血非气不生，况湿气相犯，未便补血，故补气而助之利湿之味，则气升而水尤易散耳。然则少用利水之味可也，何重用茯苓至一两，不几以利水为君乎。夫重用茯苓于补气之中，虽是利水，仍是健脾清肺。凡利水之药，多耗气血，茯苓与白术补多于利，所以重用以分湿邪，即所以补气血耳。

　　用土金双培汤亦效甚。

　　人参 苏子 茯苓 谷芽 巴戟天 菟丝子 白芍（各三钱） 白术 薏仁（各五钱）

　　山药（五钱） 神曲（二钱） 砂仁（一粒） 甘草（二分） 柴胡（五分）水煎服。四剂全消。

　　卷之十二

　　安胎门（十则）

　　妇人小腹作痛，胎动不安，如下坠之状，人以为带脉之无力也，谁知脾肾两亏乎。夫胞胎虽系于带脉，而带脉实关于脾肾，二经亏损，则带脉力微，胞胎何能胜任乎。然人致脾肾之亏者，非因于饮食之过多，即由于色欲之太甚，不补脾补肾，而带脉迫急，胞胎所以下坠也。第胞胎通于心肾，不通于脾，补肾可也，何必补脾？不知脾胃为后天，肾为先天，脾非先天之气不能化，肾非后天之气不能生，补肾不补脾，则肾之精正不能遽生也。补后天之脾，正所以补先天之肾；补先后天之脾肾，正所以固胞胎之气。盖胞胎原备先后天之气，安可不兼补先后天脾肾哉。方用安奠二天汤：人参（一两） 白术（一两） 熟地（一两） 山茱萸（五钱） 山药（五钱） 炙甘草（一钱）

　　杜仲（三钱） 枸杞子（二钱） 扁豆（二钱） 水煎服。一剂痛定，二剂胎安，不必三剂。

　　夫胎动乃脾肾双亏之症，必须大用参、术、熟地补阴补阳之味，始能挽回于顷刻。世人往往畏用参、术，或少用以冀建功，反致寡效，此方正妙在多用也。

　　用娱亲汤亦效。

　　熟地（一两） 白术（一两） 甘草（一钱） 人参（五钱） 杜仲（五钱） 山药（五钱） 水煎服。

　　妇人怀妊至三、四月，自觉口干舌燥，咽喉微痛，无津以润，以致胎动不安，甚则血流如经水，人以为火动之故也，谁知水虚之故乎。夫胎非男精不结，亦非女精不成，逐月养胎，古人每分经络，其实不能离肾水以养之也。故肾水足而胎安，肾水缺而胎动，又必肾火动而胎始不宁。盖火之有余，仍是水之不足，火旺动胎，补肾水则足以安之矣。惟是肾水不能遽生，必须上补肺金，则金能生水，而水有化源，无根之火，何难制乎。方中少加清热之品，则胎气易安。方用润燥安胎汤：熟地（一两） 山茱萸（五钱） 益母草（二钱） 黄芩（一钱） 麦冬（五钱） 生地（三钱）

　　阿胶（二钱） 五味子（二分） 水煎服。二剂燥减，又二剂胎安，连服十剂，胎不再动矣。

　　此方专添肾中之精，虽兼于治肺，然补肺无非补肾，故肾精不燥，火不烁胎，安得而不宁静乎。

　　用遏炎散亦效。

　　熟地（一两） 玄参 地骨皮 麦冬（各五钱） 北五味子 甘草（各一钱） 贝母（五分）

　　炒枣仁（五钱） 水煎服。

　　妇人有上吐下泻，以致胎动下坠，痛疼难忍，急不可缓，人以为脾胃之寒极也，谁知脾胃之虚极乎。夫脾胃气虚，则胞胎无力，必有崩坠之虞。况加之上吐下泻，则脾胃愈虚，欲胞胎无恙得乎。然而胞胎虽疼痛，而犹不下者，盖脾胃虽损，而肾气尚固也。胞胎系于肾而连于心，肾未损则肾气交于心，心气通于胞胎，所以未至于胎坠也。且肾气能固，则肾之气必来生脾；心气能通，则心之气必来援胃。

　　脾胃虽虚而未绝，则胞胎虽动而未落耳。治法可不急救其脾胃乎。然而脾胃将绝，止救脾胃而土气难生，更补助其心肾之火，则火能生土，尤易接续也。方用援土固胎汤：人参（一两） 白术（二两） 肉桂（二钱） 山药（一两） 附子（五分） 炙甘草（一钱）

　　杜仲（三钱） 续断（三钱） 枸杞子（三钱） 山茱萸（一两） 菟丝子（三钱） 砂仁（三粒）

　　水煎服。一剂泻止，二剂吐止，腹中疼痛、急迫无不尽止也。

　　此方救脾胃之土十之八，救心肾之火十之二。救火轻于救土者，岂土欲绝而火未绝乎？不知土崩，非重剂不能援，火息虽小剂亦可助。热药多用，必有太燥之虞，不比温补之品，可以多用。况怀妊胎动，原系土衰，非系火衰也，何必用大热之剂，过于助土以伤胎气哉。

　　用脾胃两安汤亦效。

　　白术（五钱） 白茯苓 人参（各三钱） 陈皮（五分） 砂仁（一粒） 山药（一两） 薏仁（五钱）

　　水煎服。

　　妇人有怀抱忧郁，以致胎动不安，两胁闷痛，如子上悬，人以为子悬之病，谁知是肝气之不通乎。夫养胎半系肾水，然非肝血相助，则肾水亦必有独力难支之势。

　　使肝经不郁，则肝气不闭，而肝血亦舒，自然灌注于胞胎，以助肾水之不足。今肝因忧郁，则肝且闭塞不通，子无血荫，安得不上升以觅食乎。此子悬之所必至，乃气使之升，非子之欲自悬也。治法不必治子悬以泻子，但开肝气之郁结，补肝血之燥干，则子悬自定。方用解悬汤：白芍（一两） 当归（一两） 炒栀子（三钱） 枳壳（五分） 砂仁（三粒） 白术（五钱）

　　人参（一钱） 茯苓（三钱） 薄荷（二钱） 水煎服。一剂闷痛除，二剂子悬定，三剂全安。去栀子多服数剂尤妙。

　　此方乃平肝解郁之圣药，郁开而肝不去克土，肝平而木不去生火。况方中又有健脾生胃之药，自然水谷生精，四布各脏，肝肾有润泽之机，则胞胎自无干涩之患，何至婴儿之上悬哉。

　　用通肝散亦佳。

　　白芍（一两） 归身 川芎 茯苓（各三钱） 郁金 薄荷（各一钱） 香附 神曲（各二钱）

　　陈皮（三分） 苏叶（五分） 白术（五钱） 水煎服。

　　妇人有跌闪失足，以致伤损胎元，因而疼痛，人以为外伤之故也，谁知仍是内伤之故乎。凡人跌、扑、闪、挫，亦能动胎，若作跌闪外治，未能奏功。且有因治反堕者，必须大补气血，少加行动之味，则瘀血自散，胎又得安。然补血宜多，补气宜少。方用救损汤治之。

　　归身（五钱） 白芍（三钱） 白术（五钱） 人参（一钱） 生地（一两） 甘草（一钱）

　　苏木（三钱） 乳香末（一钱） 没药末（一钱） 水、酒煎服。一剂疼痛止，二剂胎不堕矣，不必三剂。

　　此方既能去瘀，又不伤胎，盖补血补气，复无停滞之忧，更少通滑之害。治无胎之跌闪，可建奇功，治有胎之跌闪，尤有殊绩者也。

　　亦可用救伤散治之。

　　归身 熟地（各一两） 白术 白芍 生地 杜仲（各五钱） 甘草（一钱） 丹皮（二钱）

　　水煎服。

　　妇人有胎虽不动，腹亦不疼，然时常有血流出，人以为血虚胎漏也，谁知气虚不能摄血乎。夫血能荫胎，胎中之血必藉气以包之，气虚下陷，血乃随气亦陷矣。

</div>
    <div class="pagination">
<a href="辨证录_page78.html">上一页</a><span>...</span><a href="辨证录_page74.html">74</a><a href="辨证录_page75.html">75</a><a href="辨证录_page76.html">76</a><a href="辨证录_page77.html">77</a><a href="辨证录_page78.html">78</a><span class="current-page">79</span><a href="辨证录_page80.html">80</a><a href="辨证录_page81.html">81</a><a href="辨证录_page82.html">82</a><a href="辨证录_page83.html">83</a><a href="辨证录_page84.html">84</a><span>...</span><a href="辨证录_page80.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
