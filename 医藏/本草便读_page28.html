<!DOCTYPE html>
<html>
<head>
    <meta charset="UTF-8">
    <title>本草便读 - 第 28 页/共 35 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>本草便读 - 第 28 页/共 35 页</h1>
    <div class="content">　　禹余粮

　　禹余粮　入阳明血分有功。治利镇虚。崩带并疗能固下。秉太乙土精无毒。色黄质重。甘平兼涩性中和。（禹余粮出山谷池泽间。乃石中黄粉或土之未成石者。其质重。其色黄。其味甘涩。其性微寒。为手足阳明血分镇固之药也。）

　　金石部　金石类

　　代赭石

　　代赭石　噫痞能除。用治虚邪重以镇。心肝并入。堪清血分苦而寒。（代赭石出代郡山谷间。一云山上有赭。山下有铁。故此石似有铁形。其主治不过重以镇虚。寒能除热。色赤入营。为手足厥阴之药耳。）

　　金石部　金石类

　　砒石

　　砒石　热毒且刚。能燥痰而作吐。辛酸兼苦。可截疟以除哮。枯痔杀虫。腐疮蚀肉。（砒石出信州。乃锡之苗。一云近铜山处亦有之。夫地之生石也。禀赋有良毒之不齐。出产有寒温之各异。昆虫草木皆然。不独石也。砒石大热大毒。经火 为霜。则其性更烈。虽有内外诸方。皆劫疾之功用。取速效。然总不可乱投。致生祸患。）

　　金石部　金石类

　　石蟹

　　石蟹　性味咸寒善解热。点摩翳障并催生。（石蟹生南海。即寻常之蟹。在石穴中年深月久。与水沫相结。即化为石。近海州郡皆有之。咸寒质重之性。故主治如上。）

　　金石部　金石类

　　寒水石

　　辛咸重寒无毒。清肺胃。并入大肠。温邪暑热有功。解渴烦。且凉血分。（寒水石此石即古之方解石。敲之块块方解。其光洁如白石英。烧之不软。大抵性寒质重。色白之品。与石膏主治相同。惟用者甚罕耳。古之寒水石。即凝水石。产于盐地。入水即化。其咸寒入肾。走血除热之功。较方解石膏等石为胜耳。）

　　金石部　金石类

　　元精石

　　元精石　禀太阴癸水之精。咸寒沉降。治上盛下虚之疾。回护真元。（元精石出产盐之地。

　　系盐之津液。渗入土中。年久结成石片。如龟背之形。色绿而明。禀积阴之气。故能入肾镇虚。填阴益下。来复丹用此。同硫黄硝石。治上盛下虚。有救阴助阳之功。使元阴不为硫黄所耗。则元精石之功可想矣。）

　　金石部　金石类

　　胆矾

　　胆矾　质本酸寒。涌吐风痰燥湿浊。功归肝胆。点擦牙眼杀虫疳。（胆矾生铜圹中。石类也。磨于铁上即成铜色。得火 则色红而无汁出者真也。味酸苦寒有小毒。专入肝胆。涌吐膈上之风痰。颇为猛疾。其余诸治。不过旁及而已。故医者意也。若能格物之性。以意参之。

　　自有药到病除之效。）

　　金石部　金石类

　　火硝

　　咸以苦辛。温而升发。散坚凝之冷积。攻 痛之沉寒。（火硝一名地霜。出北地。冬月地上有霜。扫取以水淋汁煎炼而成。能化五金八石。可作火药。虽咸润之品。极能荡涤宿垢瘀积。而性升属火。其升发之力。较下夺之力为更猛也。）

　　金石部　金石类

　　砂

　　砂　软坚痰。消宿食。咸热可行瘀。内服须知性有毒。化肉积。除症瘕。苦辛能散肿。外施颇觉效非常。（ 砂产炎方斥卤之地。禀阴石之气。含阴毒之精。以鼻闻之。自觉炎热之气蒸蒸外达。能化五金八石。腐烂肠胃。其咸热之性。毒烈可知。功用皆外治为长。虽有内服诸方。然亦不可乱用也。西域有火山。每每有烟出自焚。山为之崩。甚至远近人畜皆灾。

　　采砂者。须乘木履。若皮底即焦矣。）

　　金石部　金石类

　　铅粉

　　杀虫泽面辛寒重。退热除痰外治多。（铅粉化铅为之。和入豆粉蛤粉。制成烧之。则成黑色。服之大便亦黑。所谓色坏还为铅。复其本质也。但阴毒之性。究非服食所宜。用以熬膏贴疮可也。）

　　金石部　金石类

　　古文钱

　　摩用退目中障翳。重镇平肝。煎汤治产逆癃淋。辛平有毒。（古文钱大抵以五铢半两等钱。其铜焦赤。而旧钱上起绿花者良。其主治。不过镇逆平肝。辟邪点翳而已。）

　　金石部　金石类

　　铁落

　　铁落　平肝镇却。治惊风癫痫之痰。治怒疗狂。为无毒辛平之品。（铁落即铁屑也。其主治性味。不过如上。）

　　金石部　金石类

　　云母石

　　云母石　甘平无毒。润白归金。飞补太阴。续绝坚肌颜悦泽。剿除牡疟。除寒镇却正安舒。

　　虽有炼服之功能。须知石药之剽悍。（云母石出山谷间。下有云母。上有云气。乃山泽之精英。挟云气久久结成。色白属金。但石药之性悍。虽有炼服补益诸说。究不可信以为然。此石入火不焦。埋之不腐。故亦神其说云。）

　　金石部　金石类

　　石燕

　　味甘凉无毒。力可催生。治湿热诸淋。功堪磨翳。（石燕出山谷中。如燕形。其腹有纹。石类也。不过甘凉清利之功。故主治如上。色白质重属金。金能平木。故亦能退翳耳。

　　）

　　金石部　金石类

　　皂矾

　　皂矾　燥湿化痰消食积。肿胀皆除。杀虫润下治疮疳。酸凉并效。（皂矾一名绿矾。烧之则色红。故又名绛矾。其出产性味主治。皆与白矾相同。惟此矾似出斥卤之地。以其置阴湿处。即还潮。其色青绿。而烧之则红。故能入肝家血分。平肝伐木。化积润下之功。与白矾稍异。）

　　金石部　金石类

</div>
    <div class="pagination">
<a href="本草便读_page27.html">上一页</a><span>...</span><a href="本草便读_page23.html">23</a><a href="本草便读_page24.html">24</a><a href="本草便读_page25.html">25</a><a href="本草便读_page26.html">26</a><a href="本草便读_page27.html">27</a><span class="current-page">28</span><a href="本草便读_page29.html">29</a><a href="本草便读_page30.html">30</a><a href="本草便读_page31.html">31</a><a href="本草便读_page32.html">32</a><a href="本草便读_page33.html">33</a><span>...</span><a href="本草便读_page29.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
