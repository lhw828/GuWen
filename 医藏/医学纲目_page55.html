<!DOCTYPE html>
<html>
<head>
    <meta charset="UTF-8">
    <title>医学纲目 - 第 55 页/共 379 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医学纲目 - 第 55 页/共 379 页</h1>
    <div class="content">　　祛风散

　　大蚕砂（五升，先筛净，水淘三遍，控干）东行蝎虎（一条，焙干，用白面四斤拌蚕砂为络索，晒干）上每服一二合，熬柏叶汤调服，食前，日三服。

　　通天再造散

　　治大风恶疾。

　　郁金（半钱）大黄（一两，泡）白牵牛（六钱，半生半炒）皂角刺（黑大者，一两）上为末，每服五钱，日未出时，面东以无灰酒调下。

　　愈风丹

　　治癞。

　　皂角一斤（去皮弦，锉作四指许，以无灰酒浸一宿，漉出，同新汲水一大碗揉作浓汁，滤去渣，以砂锅慢火熬膏）苦参（四两，为末）土蝮蛇（头尾全用，阴干为末）上二味末，以皂角膏丸桐子大。每服七十丸，空心用防风通圣散煎成送下。日二服，服三二日后，入浴出汗。病重者，不过一料。病微者，止用乌梢蛇，不用土蝮蛇。

　　换肌散

　　治大风年深不愈，至眉毛堕落，鼻梁坍坏，额颅肿破，服此速效。

　　白花蛇（三两）乌蛇（三两，酒浸一宿）地龙（去土，三两）当归（酒制）细辛白芷（各一两）天麻蔓荆子威灵仙荆芥穗甘菊花苦参紫参沙参木贼不灰木川芎沙苑蒺藜甘草（炙）天门冬赤芍药菖蒲（九节者）何首乌胡麻（炒）草乌头（各三两）苍术（三两，米泔浸）木鳖子（去壳，三两）定风草（三两）上同为细末，每服五钱匕，食后酒调服，酒多为妙。

　　轻者疏风和血，以二圣散治之。

　　二圣散方

　　大黄（半两）皂角刺（三钱，烧灰）上将皂角刺一二个，烧灰研细，用大黄半两煎汤，调下二钱。早服桦皮散。中以升麻汤，下泻青丸。晚服二圣散。（此为缓治。）

　　柏叶汤

　　用东南枝上柏叶一秤，水一桶，水三沸，去渣，瓮盛起，旋熬蚕砂调服。初服苦涩，三五日后甜。十日，四肢沉重，便赤白痢。一月后，发出疮。疙瘩破，用

　　乌龙散

　　搽之。

　　乌龙尾（即倒悬灰，二钱）乌鸡子皮（）二味为末，用地沥青调，搽于破疮上。

　　桦皮散

　　治肺拥风毒，遍身瘾疹瘙痒。

　　荆芥穗（二两）枳壳桦皮（各四两）甘草（炙，半两）杏仁（二两，去皮尖，用水一碗煎令减半，取出令干，另研）上为末，每服二钱，食后，温酒调下。

　　凌霄散

　　治疠风神效。

　　蝉壳地龙（炒）僵蚕全蝎（各七个，炒）凌霄花（半两）上为末，每服二钱，热酒调下，无时。于浴室中常蹲汤中一时许，服药神效。

　　祛风丸

　　治疥癞，经曰：脉风成为疠也。

　　黄枳壳防风芍药甘草熟地地骨皮枸杞子生地上九味，木杵臼为细末，炼蜜丸，如桐子大，白汤下，五十丸。

　　如圣散

　　蔓荆子苦参玄参浓朴荆芥紫参陈皮沙参麻黄（去节，一两）防风白芷威灵仙（各二两）上为细末，每服五钱，桃柳枝各一把，水五升煎，临卧热洗。忌五辛。

　　〔垣〕段库使病疠风，满面连须极痒，眉毛已脱落。须用热水沃之稍缓，每昼夜须数次，或砭刺亦缓。先师曰：风论中云，夫疠者荣卫热，其气不清，故使其鼻柱坏而色败，皮肤疡溃，风寒客于脉而不去，名曰疠风。治之者，当刺其肿上，以锐针刺其处，拔出其恶气，肿尽乃止。当食如常食，勿食他食。如用药当破血，去热升阳，去痒泻荣，以辛冷散之，甘温升之，行阳明经，泻心火，补肺气，乃治之正也。

　　补气泻荣汤

　　升麻连翘（各六分）苏木当归全蝎黄连地龙黄（各三分）黄芩（生，四分）甘草（一钱半）人参（二分）生地（四分）桃仁（三个）桔梗（五分）麝香（少许）胡桐泪（一分）水蛭（炒令烟尽，二个）虻虫（去翅足，微炒，二个）上锉如麻豆大，除连翘另锉，胡桐泪研，白豆蔻二分为细末，二味另放，麝香、虻虫、水蛭三味为末另放外，都作一服。水二大盏，酒一匙，入连翘煎至一盏六分，再入白豆蔻二味，并麝香等三味，再上火煎一二沸，去渣稍热，早饭后午饭前服。忌酒湿面生冷硬物。

　　〔《经》〕大风，刺其肌肉，故汗出百日，刺骨髓，汗出百日。凡二百日，鬓眉生，而止针。

　　承浆一穴，在颐前唇下宛宛中，足阳明、任脉之会，疗偏风口面肿，口齿疳蚀虫疮。灸亦佳，日灸七壮至七七壮，灸则血脉通宣，其风应时立愈。

　　卷之十二肝胆部

　　诸痹

　　〔《素》〕黄帝曰：痹之安生？岐伯对曰：风寒湿三气杂至，合而为痹也。其风胜者为行痹，（行痹者，行而不定也，称为走注疼痛及历节之类是也），寒气胜者为痛痹（痛痹者，疼痛苦楚，世称为痛风及白虎飞尸之类是也），湿气胜者为着痹（着痹者，着而不移，世称为麻木不仁之类是也。凡麻木不仁必着而不移，河间所谓气之道路着而麻者得矣。或痛着一处，始终不移者是也）。帝曰：其有五者何也？岐伯曰：以冬遇此者为骨痹，以春遇此者为筋痹，以夏遇此者为脉痹，以至阴遇此者为肌痹，以秋遇此者为皮痹。（凡风寒湿所为行痹、痛痹、着痹之病，冬遇此者为骨痹，春遇此者为筋痹，夏遇此者为脉痹，长夏遇此者为肌痹，秋遇此者为皮痹，皆以所遇之时，所客之处命名。非此行痹、痛痹、着痹之外，又别有骨痹、筋痹、脉痹、肌痹、皮痹也）。帝曰：内舍五脏六腑，何气使然？岐伯曰：五脏皆有合，病久而不去者，内舍于其合也。故骨痹不已，复感于邪，内舍于肾。筋痹不已，复感于邪，内舍于肝。脉痹不已，复感于邪，内舍于心。肌痹不已，复感于邪，内舍于脾。皮痹不已，复感于邪，内舍于肺。所谓痹者，各以其时，重感于风寒湿之气也。凡痹之客五脏者，肺痹者，烦满，喘而呕。心痹者，脉不通，烦则心下鼓，暴上气而喘，嗌干善噫，厥气上则恐。肝痹者，夜卧则惊，多饮，数小便，上为引如怀。肾痹者，善胀，尻以代踵，脊以代头。脾痹者，四肢解堕，发咳呕汁，上为大塞。肠痹者，数饮而出不得，中气喘争，时发飧泄（治见飧泄门）。胞痹者，少腹膀胱，按之内痛，若沃以汤，涩于小便，上为清涕（治见淋门）。

　　淫气喘息，痹聚在肺。淫气忧思，痹聚在心。淫气遗溺，痹聚在肾。淫气乏竭，痹聚在肝。

　　淫气肌绝，痹聚在脾（王注云：淫气谓气之妄行者，各随脏之所主而入为痹也）。诸痹不已，亦益内也，其风气胜者，其人易已也。帝曰：痹，其时有死者，或疼久者，或易已者，其故何也？岐伯曰：其入脏者死，其留连筋骨间者疼久，其留皮肤间者易已。帝曰：其客于六腑者何也？岐伯曰：此亦其食饮居处，为其病本也。六腑亦各有俞，风寒湿气中其俞，而食饮应之，循俞而入，各舍其腑也。帝曰：以针治之奈何？岐伯曰：五脏有俞，六腑有合，循脉之分，各有所发，各随其过，则病瘳也。（见痹论篇）冬感风寒湿者，为骨痹。久不已，则内入于肾，病肾胀，足挛，尻以代踵，身蜷，脊以代头。取太溪、委中。

　　春感风寒湿者，为筋痹。久而不已，则内入于肝，病卧则惊，多饮，数小便。取太冲、阳陵泉。

　　夏感风寒湿者，为脉痹。久而不已，则内入于心，病心下满，暴喘嗌干，善噫恐惧。

　　取大陵、小海。

　　长夏感风寒湿者，为肉痹。久而不已，则内入于脾，病四肢解堕，发咳呕汁。取太白、三里。

　　秋感风寒湿者，为皮痹。久而不已，则内入于肺，病烦满喘呕。取太渊、合谷。

　　帝曰：荣卫之气，亦令人痹乎？岐伯曰：荣者水谷之精气也，和调于五脏，洒陈于六腑，乃能入于脉也，故循脉上下，贯五脏，络六腑也。卫者水谷之悍气也，其气疾滑利，不能入于脉也，故循皮肤之中，分肉之间，熏于肓膜，散于胸腹，逆其气则疾，从其气则愈，不与风寒湿气合，故不为痹。帝曰：善。痹或痛，或不痛，或不仁，或寒，或热，或燥，或湿，其故何也？岐伯曰：痛者寒气多也，有寒故痛也（治见痛痹）。其不痛不仁者，病久入深，荣卫之行涩，经络时疏，故不通，皮肤不营，故为不仁（治见着痹）。其寒者，阳气少，阴气多，与病相益，故寒也（治见痛风条酒渍巾熨）。其热多，阳气多，阴气少，病气胜，阳乘阴，故为痹热。其多汗而濡者，此为逢湿甚也，阳气少，阴气盛，两气相感，故汗出而濡也。帝曰：夫痹之为病，不痛何也？岐伯曰：痹在骨则重，在于脉则血凝而不流，在于筋则屈而不伸，在于肉则不仁，在皮则寒，故具此五者，则不痛也。凡痹之类，逢寒则急，逢热则纵。帝曰：善。（俱痹论）〔河〕

　　升麻汤

　　治热痹，肌肉热极，体上如鼠走，唇口反纵，皮色变，诸风皆治。

　　升麻（三两）茯神（去皮）人参防风犀角（镑）羚羊角（镑）羌活（各一两）官桂（半两）上为末。每服四钱，水二盏，生姜二块，碎，竹沥少许，同煎至一盏，温服，不计时候。

　　〔《素》〕少阴有余，病皮痹瘾疹；不足，病肺痹。太阴有余，病肉痹寒中；不足，病脾痹。阳明有余，病脉痹，身时热；不足，病心痹。太阳有余，病骨痹身重；不足，病肾痹，少阳有余，病筋痹胁满；不足，病肝痹（四时刺逆从论）。肺脉微大为肺痹，引胸背，起恶日光。心脉微为心痹，引背，善泪出。（全文见诊）〔《灵》〕黄帝曰：何以候人之善病痹者？少俞答曰：粗理而肉不坚者，善病痹。黄帝曰：痹之高下有处乎？少俞答曰：欲知高下者，各视其部。（五变论）阙中，薄泽为风，冲浊为痹（五色篇）。浮络多青则痛，黑则痹（全文见皮）。络脉暴黑者，留久痹也。（全文见阴阳）〔《素》〕脉涩曰痹。（平人气象论）

</div>
    <div class="pagination">
<a href="医学纲目_page54.html">上一页</a><span>...</span><a href="医学纲目_page50.html">50</a><a href="医学纲目_page51.html">51</a><a href="医学纲目_page52.html">52</a><a href="医学纲目_page53.html">53</a><a href="医学纲目_page54.html">54</a><span class="current-page">55</span><a href="医学纲目_page56.html">56</a><a href="医学纲目_page57.html">57</a><a href="医学纲目_page58.html">58</a><a href="医学纲目_page59.html">59</a><a href="医学纲目_page60.html">60</a><span>...</span><a href="医学纲目_page56.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
