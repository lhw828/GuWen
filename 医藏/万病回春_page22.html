<!DOCTYPE html>
<html>
<head>
    <meta charset="UTF-8">
    <title>万病回春 - 第 22 页/共 144 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>万病回春 - 第 22 页/共 144 页</h1>
    <div class="content">　　脉：暑伤于气，所以脉虚，弦细芤迟，体状无余。夏月有四证，伤寒伤风，脉证互见，中暑热病，疑似难明。

　　脉紧恶寒谓之伤寒，脉缓恶风谓之伤风，脉盛壮热谓之热病，脉虚身热谓之伤暑。

　　中暑中阳，皆热症也，动而得之谓中热，静而得之谓中暑，乃夏火之气也。吐泻或呕哕躁闷，重则热极而昏不省人事，俱用香薷散加减；元气虚脱者，用生脉散加减。

　　香薷饮

　　 治伏暑引饮、口燥咽干，或吐或泻并治。若卒中昏冒倒仆、角弓反张、不省人事、手足或发搐溺，此为暑风，不可作风治之，当以本方加羌活治之。

　　香薷 浓朴（姜汁炒） 白扁豆（炒） 加黄连（姜汁炒尤妙）

　　上锉剂，水煎熟以凉水沉冷服。如有搐搦加羌活；泻利加白术、茯苓；脉虚弱加人参、五味子、麦门冬；虚汗不止加黄 、白术；心烦加栀子、黄连、姜汁炒，调辰砂末服，胸胀加枳壳、桔梗；夹痰加南星、半夏；虚加人参、黄 ；小便不利加赤茯苓、滑石；呕吐加藿香、陈皮、姜汁少许；渴加葛根、天花粉。

　　十味香薷饮

　　 治伏暑身倦体困，神昏头重，吐利。

　　黄 （蜜水炒） 人参（去芦） 白术（去芦） 茯苓（去皮） 陈皮 木瓜（各五分） 香薷（一钱）

　　浓朴（姜汁炒） 扁豆（炒。各五分） 甘草（炙，五分）

　　上锉剂，水煎服。暑风，减黄 ，加羌活一钱五分。

　　生脉散

　　 滋生精气，培养真元，清心润肺。

　　人参（去芦，三分） 麦门冬（去心，三钱） 五味子（十五粒） 加白术（去芦，二钱）

　　上锉剂，水煎，不拘时服，渣再煎，则可充百茶汤。

　　中暑者，热伤膀胱经也。其症身热头痛、洒然毛耸、微寒口开、前板齿燥、舌燥生苔、大烦渴者，用人参白虎汤加香薷、扁豆。有身重疼痛者，用人参败毒散加香薷、黄连主之。

　　人参白虎汤

　　 治夏月中 、即中热，舌燥生苔刺。

　　人参（五分） 石膏 知母（各一钱半） 甘草（三分） 麦门冬（去心） 白术（各七分） 栀子 茯苓芍药（各一钱） 陈皮（七分） 香薷（一钱） 扁豆（八个）

　　上锉剂，莲肉十个、乌梅一个，水煎服。热极小便遗尿不止加黄柏炒；烦躁加辰砂末、酸枣仁；若腹痛呕哕、吐泻饱闷，切不可用石膏。

　　中暑身热而烦、四肢沉困者，此热伤元气也。

　　清暑益气汤

　　 治长夏湿热蒸人，人感之，四肢困倦、精神减少、懒于动作、胸满气促、肢节疼痛或气高而喘、身热而烦、心下膨闷、小便黄而数、大便溏而频、或利或渴、不思饮食、自汗体虚。

　　黄 （蜜炒） 苍术（米泔制） 升麻（各一钱） 人参 白术（去芦） 陈皮 神曲（炒） 泽泻 黄柏（酒炒） 当归 青皮（去穣） 麦门冬（去心） 干葛（各三分） 五味子（九粒） 甘草（三分）

　　上锉剂，水煎温服。

　　中暑热渴、小便赤涩者，宜清利三焦也。

　　益元散

　　 治中暑身热、小便不利。此药性凉，除胃脘积热，又淡能渗湿，故利小便散湿热也。

　　白滑石（六钱） 甘草（微炒，一钱）

　　上为末，每服二三钱。加蜜少许，煎汤，冷水任下。如欲发汗，用葱白、豆豉汤调下。

　　中暑热渴、大便泄泻者，宜分利阴阳也。

　　五苓散

　　 治中暑烦渴、身热头痛、霍乱泄泻、小便赤少、心神恍惚。

　　猪苓 泽泻（各一钱） 白术（去芦） 茯苓（去皮，各钱五分） 肉桂（五分）

　　上锉一剂，水煎服。若本方去桂，名四苓散。

　　夏月感寒者，乃取凉之过也。因暑热之时，或纳凉于深堂大厦凉亭冷馆、大扇风车，风寒以伤其外，或饮食生冷瓜果冰水，寒冷复伤其内。其痛或头疼身痛，发热恶寒，或恶心呕吐、泄泻腹痛，此内伤生冷、外感风寒所致也，宜藿香正气散治之。此非治暑也，因暑而致之病也。藿香正气散。（方见霍乱。）根据本方，外感重加苍术、羌活，去白术；内伤重加砂仁、神曲。

　　注夏者，属阴血虚、元气不足也。夏初春末头疼脚软、食少体弱者是。其症头眩眼花、腿酸脚软、五心烦热、口苦舌干、精神困倦、无力好睡、饮食减少、胸膈不利、形如虚怯、脉数无力，是名注夏，宜参归益元汤多服，兼服补阴丸调理。

　　参归益元汤

　　 治注夏病。

　　人参（去芦，五分） 当归 白芍 熟地黄 白茯苓（去皮） 麦门冬（去心。各一钱） 五味子（十粒）

　　陈皮 黄柏（酒炒） 知母（酒炒。各七分） 甘草（一分）

　　上锉一剂，枣一枚、乌梅一个、炒米一撮，水煎服。饱闷加砂仁、白豆蔻；恶心加乌梅、莲肉、炒米；哕加竹茹；烦躁加辰砂、酸枣仁、竹茹；泻加炒白术、山药、砂仁、乌梅，去熟地、知母、黄柏；小水短赤加木通、山栀，胃脘不开、不思饮食加浓朴、白豆蔻、益智、砂仁、莲肉，去熟地、黄柏、知母；腰痛加杜仲、故纸、茴香，腿酸无力加牛膝、杜仲；皮焦加地骨皮，头目眩晕加川芎；虚汗加黄 、白术、酸枣仁；梦遗加牡蛎、辰砂、山药、椿根皮；虚惊烦热加辰砂、酸枣仁、竹茹；口苦舌干加山栀、乌梅、干葛。

　　发热恶寒、身重疼痛、小便涩、洒然毛耸、手足厥冷、小有劳身即热、口开前板齿燥、脉弦细虚迟，表里中也。用补中益气汤加香薷、扁豆，有热加黄芩。

　　一妇人，因暑月厨房热极，遂出当风处脱衣乘凉，被风吹即头痛发热、恶寒身痛。草医不识，误认为寒，用附子理中汤，一服下咽，立时不语，口中无气，唇口青紫，心口微温，举家哭泣求救于予。诊六脉洪大而数，此热症而误用热药。以烧酒喷胸前，将镜扑之，更将新汲水入蜜，将鸡翎沃入其口数次。少顷，患人即伸舌探水，以益元汤灌下即活。

　　李北川，仲夏患腹痛吐泻，两手扪之则热，按之则冷，其脉轻诊则浮大，重诊则微细。余曰：此阴寒之症也。急服附子理中汤，不应，仍服至四剂而愈。

　　卷之二

　　中湿

　　脉：湿则濡缓，或兼涩小。入里缓沉，浮缓在表。若缓而弦，风湿相搅。湿症者，有内中湿、有外中湿。

　　人之体虚，苟有不谨，自然而中也。外中湿者，或感山岚瘴气，或被雨湿蒸气，或远行涉水，或久卧湿地，或汗衣湿鞋，则湿从外而中矣。其症头重目眩、身体骨节疼痛、手足酸软、四肢倦怠麻木、腿膝肿痛、体重跗肿、筋脉拘挛、小肠疝气、偏坠浮肿吊痛、目黄、小便赤黄等症，皆外中湿也。内中湿者，皆因生冷水食，或浓味醇酒过多停滞，脾虚不能运化，停于三焦，注于肌肉，渗于皮肤，则湿从内而中矣。湿伤脾者，肿胀泄泻、身黄脉涩也，湿伤肺者，咳嗽喘急、身热恶寒也；湿伤肾者，腰脚重、骨节酸疼也；湿伤肝者，大筋软短、目昏胁痛也。湿入腑者，则麻木不仁也；湿入脏者，则屈伸不能也。

</div>
    <div class="pagination">
<a href="万病回春_page21.html">上一页</a><span>...</span><a href="万病回春_page17.html">17</a><a href="万病回春_page18.html">18</a><a href="万病回春_page19.html">19</a><a href="万病回春_page20.html">20</a><a href="万病回春_page21.html">21</a><span class="current-page">22</span><a href="万病回春_page23.html">23</a><a href="万病回春_page24.html">24</a><a href="万病回春_page25.html">25</a><a href="万病回春_page26.html">26</a><a href="万病回春_page27.html">27</a><span>...</span><a href="万病回春_page23.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
