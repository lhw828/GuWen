<!DOCTYPE html>
<html>
<head>
    <meta charset="UTF-8">
    <title>神农本草经赞 - 第 34 页/共 43 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>神农本草经赞 - 第 34 页/共 43 页</h1>
    <div class="content">　　大叶微根。相连节短。黎裹棕心。白憨葱管。景仰山高。迟回水缓。吐嚏交通。顿驱风瘅。

　　吴普曰。大叶小根相连。李时珍曰。黑色曰藜芦。裹黑皮故名。根际似葱。俗名葱管藜芦。

　　北人谓之憨葱。苏颂曰。初生苗叶似棕心。又似葱白。此有二种。生高山者为佳。一种水藜芦。生溪涧石上。不中药用。

　　凡使服钱许。则恶吐。又能通顶。令人嚏。李时珍曰。吐风痰者也。

　　卷三下经

　　钩吻

　　味辛温。主金创乳 。中恶风。咳逆上气。水肿。杀鬼注蛊毒。一名野葛。生山谷。

　　预储蕹汁。救扑炎炀。箭喷裂吻。蔓绕屠肠。避栖飞鸟。饱饫肥羊。黄精益寿。美恶分详。

　　陈藏器曰。蕹菜捣汁。解野葛毒。李时珍曰。滇人谓之火把花。言其性热如火。东方朔文。

　　吹天火之炎炀。吴普曰。赤茎如箭。苏恭曰。蔓生与白花藤相类。苏舜钦诗。獠工裂吻燥。

　　战国策。聂政抉目屠肠。陶弘景曰。钩人喉吻。牵挽人肠。五符经言。飞鸟不得集。苏恭曰。羊食其苗。大肥。物有相伏如此。博物志。人信钩吻杀人。不信黄精益寿。不亦惑乎。李时珍曰。此以二草。美恶对待而言。陶氏。雷氏。韩氏。言相似者误。

　　卷三下经

　　射干

　　味苦平。主咳逆上气。喉痹咽痛。不得消息。散急气。腹中邪逆。食饮大热。一名乌扇。一名乌蒲。生川谷。

　　竹节姜根。庭台夏遍。紫蝶斜飞。乌蒲低扇。缘木身轻。临城竿缘。异兽乔柯。同名角炫。

　　土宿指南。一名扁竹叶。如侧手掌形。根亦如之。日华子曰。根形似高良姜。五六七月采。

　　陶弘景曰。人家庭台多种之。李时珍曰。今人所种。多是紫花者。呼为紫蝴蝶。其叶丛生。

　　横铺如乌翅及扇之状。陈藏器曰。射干之名有三。此是草名。佛经。射干貂 是恶兽。能缘木。阮公诗云。射干临层城。是树殊高硕。苏颂曰。别有射干。茎梗疏长。正如射人长竿状。此不入药。舒元舆赋。角炫红缸。

　　卷三下经

　　蛇合

　　味苦微寒。主惊痫。寒热邪气。除热。金创。疽痔鼠 。恶疮头疡。一名蛇衔。生山谷。（合当作含）

　　高冈湿隰。细叶黄花。青含蛇口。紫折龙牙。伤连断指。恶剪积瘕。涩酸竟命。知时灭瑕。

　　苏颂曰。生土石上或下湿地。陶弘景曰。用细叶有黄花者。李时珍曰。根名女青。叶似龙牙而小。背紫色。异苑。昔有田父。见一蛇被伤。一蛇含此草着疮上。经日蛇愈。抱朴子。蛇衔膏连已断之指。直指方。研敷身面恶癣根断。雷 论。勿用有柏尖叶者。号竟命草。其味涩酸。令人吐血。速服知时子可解。淮南子。抑微灭瑕。

　　卷三下经

　　恒山

　　味苦寒。主伤寒。寒热。热发温疟鬼毒。胸中痰结。吐逆。一名互草。生山谷。（今名常山）

　　药以山名。俨尊北岳。横节圆茎。白花青萼。就燥阳 。流湿阴浊。鸡骨浮黄。功专已疟。

　　李时珍曰。恒山乃北岳名。岂此药始产于此欤。苏恭曰。茎圆有节。二月生白花青萼。

　　其草暴燥。色青白堪用。若遇阴便黑烂郁坏。易。水流湿。火就燥。陶弘景曰。细实黄者。谓之鸡骨。用之最胜。苏颂曰。此药为治疟之最要者。

　　卷三下经

　　蜀漆

　　味辛平。主疟及咳逆寒热。腹中症坚痞结。积聚邪气。蛊毒鬼注。生川谷。（即恒山苗）

　　漆何望蜀。互草新苗。转丸萦结。倾酒醇调。蛊驱毒解。瘴御气消。蜜香凉沁。甘饮相招。

　　后汉书传。敕岑彭曰。既平陇。复望蜀。陶弘景曰。采得常山苗。萦结作丸。得时燥者佳。

　　雷论。以酒浸一宿。曝干用。李时珍曰。岭南瘴气。寒热所感。邪在营卫。欲除根本。非此药不可。苏颂曰。天台有一种土常山苗。味甘。人用为饮。又名蜜香草。性凉益人。非此苗也。

　　卷三下经

　　甘遂

　　味甘寒。主大腹疝瘕腹满。面目浮肿。留饮宿食。破症坚积聚。利水谷道。一名主田。生川谷。

　　白体赤肤。名甘汁毒。节逐珠连。圆旋指掬。结散心胸。涂周脐腹。相反相成。道通水谷。

　　苏颂曰。苗短小而叶有汁。根皮赤肉白。作连珠。大如指头。张元素曰。此泄水之圣药。

　　水结胸中。非此不除。但有毒不可轻用。李时珍曰。张仲景治心下留饮。与甘草同用。保命集。凡水肿未消者。以甘遂末涂腹绕脐。服甘草水即消。王 曰。一切肿毒。敷甘遂末。饮甘草汁即愈。二物相反。而感应如此。

　　卷三下经

　　白蔹

　　味苦平。主痈肿。疽疮。散结气。止痛除热。目中赤。小儿惊痫温疟。女子阴中肿痛。一名兔核。一名白草。生山谷。

　　干同芷白。喜杂林芜。枝端五叶。藤蔓多株。狡藏兔核。信应鸡孚。遏痈敛溃。质赤何殊。

　　陶弘景曰。根如白芷。说文注。初生根干为芷。李白诗。林壑久已芜。苏恭曰。蔓生。

　　枝端有五叶。一株下有十许根。刘迎诗。人思狡兔藏三窟。说文注。卵孚也。如期不失信也。

　　苏颂曰。生苗多在林中。根如鸡卵而长。三五枚同窠。又一种赤敛。花实功用皆同。但表里俱赤耳。

　　卷三下经

　　青葙子

</div>
    <div class="pagination">
<a href="神农本草经赞_page33.html">上一页</a><span>...</span><a href="神农本草经赞_page29.html">29</a><a href="神农本草经赞_page30.html">30</a><a href="神农本草经赞_page31.html">31</a><a href="神农本草经赞_page32.html">32</a><a href="神农本草经赞_page33.html">33</a><span class="current-page">34</span><a href="神农本草经赞_page35.html">35</a><a href="神农本草经赞_page36.html">36</a><a href="神农本草经赞_page37.html">37</a><a href="神农本草经赞_page38.html">38</a><a href="神农本草经赞_page39.html">39</a><span>...</span><a href="神农本草经赞_page35.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
