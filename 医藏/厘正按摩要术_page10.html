<!DOCTYPE html>
<html>
<head>
    <meta charset="UTF-8">
    <title>厘正按摩要术 - 第 10 页/共 12 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>厘正按摩要术 - 第 10 页/共 12 页</h1>
    <div class="content">　　《内经，》夏伤于暑，秋必病疟。谓疟疾由伤暑而汗出腠开，当风浴水受凄凉之水寒，及秋遇凉风束之，里邪不能外越，则随经络以内薄，舍于脏腑募原之间，与日行之卫气相值而疟作焉。当其邪正交争，并于阴，则中外皆寒，并于阳，则内外皆热，极则阴阳俱衰，卫气相离，故病得体，卫气集则复作。治者于疟将发时与正发之际，切勿施治，治之则病愈甚，须在未发前二、三时，迎而夺之，方为合法。小儿胎疟，不能服药，用黄丹五钱，生明矾三钱，胡椒二钱五分，麝香少许，共研末，以好醋调敷手心，男左女右，以绢包手掌，药发自汗而愈。如小儿未进谷食者，患疟久不止，用冰糖浓煎汤喂之，最验。

　　食疟。饮食不节，复感风暑，寒热交作，腹胀痞闷，面黄恶食，内治以养胃汤减参术主之。

　　分阴阳，(二百遍。)推三关，(一百遍。)退六腑，(一百遍。)清天河水，(二百遍。)推脾土(二百遍。)推肾水补清，(各一百遍。)揉脐，(一百遍。)运八卦，(二十遍。)用熨法。(见卷二，四十五页。)痰疟。小儿素有痰饮，复因外邪凝结脾胃，胸闷欲吐，其证面黄目肿，内治以豁痰之药主之。

　　分阴阳，(二百遍。)推三关，(一百遍。)退六腑，(一百遍。) 推清肺经，(二百遍。)推四横纹，(三十遍。)推脾土，(二百遍。)揉脐，(一百二十遍。)揉内劳宫，(三十遍。)运八卦，(五十遍。)按弦搓摩，(二十四遍。)汗吐法先之。凡推法用姜汤，或桃叶汁亦可。另用桃叶研饼，敷涌泉穴，用开闭法，(见卷二，三十九页。)引痰法。(见卷二，四十页。)久疟。邪结血络，左胁胀满，牵连少腹，或肾虚脾虚皆有之。

　　分阴阳，(二百遍。)推三关，(二百遍。)退六腑，(一百遍。)清天河水，(二百遍。)推补脾土，(二百遍。)运八卦，(一百遍。)掐二人上马。(二十遍。)凡推用姜水，桃叶捶烂敷足心瘅疟，但热不寒，由阴气先伤，阳气独发，壮热，少气，烦冤，手足热，欲呕，邪内藏于心，外舍肌肉，令人消烁肌肉。内治以甘寒生津法。

　　分阴阳，(二百遍。)推三关，(二百遍。)推脾土，(一百遍。)运八卦，(五十遍。)推肺经，(五十遍。)退六腑，(一百遍。)推间使、内关，(一百遍。)天门入虎口，(五十遍。)摇斗肘，(五十遍。)清里法。(见卷二，三十七页。)按：疟证，内伤痰食积滞，外感风寒暑湿。但感有浅深，故病有轻重，所期寒则温之，热则清之，食则消之，风痰则疏导之，务须缓以图治，不可期以速效。逐日行按摩等法三五次，至三五日、五七日均可。婴儿如此，大人则次数加多，日期更久，方为合法。毋欲速以图功，致生他证，是谓至要。勿谓徒恃手法而不求方药也。(惕厉子)

　　卷四·列证

　　咳嗽

　　肺为华盖，职司整肃。自气逆而为咳，痰动而为嗽。其证之寒热虚实，外因内因，宜审辨也。肺寒则嗽必痰稀，面白，畏风多涕，宜温肺固卫。肺热则嗽必痰稠，面红身热，喘满，宜降火清痰。肺虚则嗽必气逆，汗出，颜白，飧泄，宜补脾敛肺。肺实则嗽必顿咳，抱首，面赤，反食，宜利膈化痰。外因在六淫，内因在脏腑，亦各有治法，而外治诸法，要不可缓。

　　分阴阳，(二百遍。)推三关，(一百遍。)退六腑，(一百遍。)推肺经，(二百遍。)掐二扇门，(二十四遍。)掐二人上马，(二十四遍。)揉肺俞穴，(二百遍。)掐五指节，(二十四遍。)掐合谷，(二十四遍。)运八卦，(一百遍。)揉大指根，(一百遍。)掐精宁，(二十四遍。)天门入虎口，(五十遍。)痰壅气喘，加掐向导，(三十六遍。)掐版门。(二十四遍。)痰结雍塞，加运八卦。(一百遍。)干咳，加退六腑，(一百遍。)痰咳，加推肺经，加推脾经，加清肾水，加运八卦，(各一百遍。)气喘，加飞经走气。(五十遍。)凡推用葱水。

　　按：先贤言诸病易治，咳嗽难医。以咳嗽病因，头绪纷烦也。徐洄溪历三十年而后能治咳嗽，其治咳嗽之难，有如此者，司命者应如何辨证，如何施治，必求百治百效，庶不愧为良工。(惕厉子)

　　卷四·列证

　　痰迷

　　小儿痰雍气塞，呀呷作声，甚至痰漫窍闭，如痴如迷，甚至痰塞喉间，吐之不出，咽之不入，在小儿为尤多。内治宜豁痰化痰主之。

　　分阴阳，(一百遍。)推三关，(一百遍。)退六腑，(一百遍。)推肺经，(一百遍。)推心经，(五十遍。)推四横纹，(五十遍。)运八卦，(五十遍。)揉内劳宫，(五十遍。)天门入虎口，(五十遍。)掐五指节，(二十四遍。)吐法，(见卷二，二十二页。)应先用之。抑或用鸡毛沾灯窝油，扫喉中即吐。引痰法，(见卷二，四十页。)通脉法，(见卷二，四十三页。)开闭法。(见卷二，三十九页。)小儿气海穴，医者以手指曲节抵之，旋又放之。以是法取痰，痰即下。此在下者引而竭之法也。

　　小儿中指由根掐至尖数下，再推涌泉穴，左转不揉，以中指对按颊车穴，用耳挖爬舌上，即吐痰。此在上者因而越之法也。

　　按：痰由肾阳虚，火不制水，水泛为痰，为饮逆上攻，故痰清而澈，治宜通阳泄湿，忌用腻品助阴。痰由肾阴虚，火必烁金，火结为痰，为痰火上升，故痰稠而浊，治宜滋阴清润，忌用温燥之品。庞氏云：天下无逆流之水，因乎风也。人身无倒上之痰，因乎气也。痰能随气升降，周身无处不到，在肺则咳，在胃则呕，在心则悸，在头则眩，在背则冷，在胸则痞，在胁则胀，在肠则泻，在经络则肿，在四肢则痹，甚至痰入心窍则迷，癫痫抽制，则各有治法在，不徒按摩已也。(惕厉子)

　　卷四·列证

　　头肿

　　头肿。由风温内伏，热毒雍遏。或发于两颐则为 腮，或发于头面则为大头瘟。内治以普济消毒饮去升、柴、芩、连主之。

　　分阴阳，(二百遍。)推三关，(二百遍。)退六腑，(一百遍。)推脾土，(一百遍。)揉两太阳，(五十遍。)运八卦，(二十遍。)揉内劳宫，(三十遍。)汗吐法先之。凡推用葱汤，用清里法，(见卷二，三十七页。)解烦法。(见卷二，三十八页。)按：头肿为温毒疫邪，疫为燥热毒疠，从无辛温升散之例，一切柴、葛、风燥辛热诸品，皆不可犯。外解如葱、豉、翘、荷之属，内清如芩，连、滑、栀之属，下夺如芒硝、大黄之属。且疫为秽浊之邪，薰蒸热痰，蒙蔽心包，神昏语谵，宜芳香宣逐，清血络以防结闭。如犀、葛、郁、佩、银花之属。烦渴多汗，如石膏、知母之属。疹发咽痛，如犀角、牛蒡、生地之属。天行疫疠之气，亟宜解毒为先，大头瘟湿热伤巅，肿大如斗，不速治，十死八九，岂徒以按摩已哉。(惕厉子)

　　卷四·列证

　　腹痛

　　腹有寒痛，热痛，食痛，气不和痛，脾虚痛，肝木乘脾痛，蛔动痛者，不可以不辨。

　　寒痛者，气滞阳衰，面色白，口气冷，大便青色，小便青利。痛之来也。迁缓不速，绵绵不已。痛时，喜以热手按之，其痛稍止，肚皮冰冷者是也。内治以香砂理中汤去白术主之。

　　分阴，(一百遍，重。)分阳，(二百遍，轻。)推三关，(二百遍。)退六腑，(五十遍。)由胸腹分推左右，(二百遍。)揉肚脐，(二百遍。)推补脾土，(一百遍。)天门入虎口，(二十遍。)掐揉一窝风，(五十遍。)凡推用葱姜水，用定痛法。(见卷二，四十四页。)艾灸神阙、气海各穴各七壮。(见卷二，二十六页。)热痛，面赤，口气热，唇红，烦渴，大便秘，小便赤，时痛时止，痛来迅厉，腹形如常，不肿不饱，弹之不响，以热手按之，其痛愈甚，肚皮热如火灼，此真热也。内治以清热泻火主之。

　　分阴，(二百遍。)分阳，(一百遍。)推三关，(五十遍。)退六腑，(一百遍。)水底捞明月，(一百遍。)清天河水，(三十六遍。)分腹阴阳，(二百遍。)揉肚脐，(一百遍。)推脾土。(一百遍。)用清里法。(见卷二，三十七页。)食痛，由饮食不节，积滞不化，食入即痛，眼胞浮肿，泻必 臭，腹必饱胀，弹如鼓响，面黄嗳酸，便后痛减，不饥不食者是也。内治香砂平胃散主之。

　　分阴阳，(二百遍。)推三关，(一百遍。)退六腑，(一百遍。)推脾土，(一百遍。)天门入虎口，(一百遍。)分腹阴阳，(二百遍。)揉脐，(二百遍。)凡推用葱水香麝水，用艾灸神阙、气海各穴七壮，(见卷二，二十六页。)熨法，(见卷二，四十五页。)定痛法，(见卷二，四十四页。)气不和痛，小儿初生后，束脐过紧，不知儿体渐长，束带未松，上下气不流通也。

　　分阴阳，(二百遍。)推三关，(一百遍。)退六腑，(一百遍。)推脾土，(一百遍。)分腹阴阳，(二百遍。)揉脐，(二百遍。)运土入水，(三十六遍。)揉脐，(二百遍。)运土入水，(三十六遍。)运八卦。(三十六遍。)凡推用葱汤，用艾灸神阙三壮，(见卷二，二十六页。)脐轮一 ，气海一 ，心窝一 。(见卷二，三十页。)脾虚痛，面色萎黄，大便少而色白，中有虚寒也。内治以香砂六君汤主之。

　　分阴阳，(一百遍。)推三关，(一百遍。)退六腑，(一百遍。)推补脾土，(三百遍。)运水入土，(一百遍。)分腹阴阳，(二百遍。)揉脐。(一百遍。)凡推用葱汤，用艾灸神阙、气海各穴三壮。(见卷二，二十六页。)肝木乘脾痛，肝木克脾，肝气无所泄，乘脾衰而痛也。其证唇白口淡，面色时青，痛则腹连两胁，重按之则痛止，手起又痛也。内治以四君加柴、芍主之。

　　分阴阳，(一百遍。)推三关，(一百遍。)退六腑，(一百遍。)推补脾土，(二百遍。)天河入虎口，(二百遍。)揉脐，(二百遍。)分腹阴阳，(二百遍。)运水入土，(一百遍。)运八卦坎重，(一百遍。)推大肠，(六十遍。)运五经。(一百遍。)凡推用葱姜汤。

　　蛔痛，口吐青水，痛久不歇，或一时或二时而止，或歇半日又痛，面黄唇白，或有红点，脉乍大乍小，此其候也。内治理中安蛔散或乌梅丸加减主之。

　　分阴阳，(一百遍。)推三关，(一百遍。)退六腑，(一百遍。)推脾土，(一百遍。)揉肚脐。(一百遍。)凡推用葱姜香麝水。用艾灸神阙、气海穴各穴五壮。(见卷二，二十六页。)史君子去壳火喂，或食十余粒，或少顷又食，以痛止则停。苦楝根皮一两，水煎浓服，虫即下。但体弱者酌之。

　　按：腹痛一证，寒淫为多，热淫为少，以寒则易于阻塞阳气也。气滞者多，血滞者少，理气滞不宜动血，理血滞则必兼行气也。先哲以痛则不通，通则不痛，故治痛大法，不外温散辛通，而其要则初用通腑，久必通络，宜审虚实治之。(惕厉子)

　　卷四·列证

　　黄疸

　　黄胆，由脾胃湿热郁蒸，渐自身目如金，汗溺皆黄。经谓湿热相交，民病瘅也。丹溪云：此如曲酱相似，湿热久 ，其黄乃成。海藏云：凡病当汗不汗，当利小便不利，皆生黄。内治以清热泄湿主之。

　　分阴阳，(二百遍。)推三关，(一百遍。)退六腑，(一百遍。)推补脾土，(三百遍。)抱肚揉，(一百遍。)揉脐左右旋。(各一百遍。)凡推用葱汤香麝水。

　　按：黄胆宜辨阴阳，湿热阳黄多瘀热，烦渴大汗，脉必滑数，系胃腑湿热薰蒸，与胆液泄越，上而侵肺，则发黄。其色明如橘子。治在胃。且有表实里实之分，表实则无汗，治宜疏表，使黄从表解；里实则二便必秘，腹必满，治宜下夺，使黄从里解。若表里无证，则不可汗下，惟利小便而已。

　　阴黄，身冷汗出，脉必沉微，系脾脏寒湿不通，与胆液浸淫，外渍肌肉则发黄，其色晦如烟薰，治在脾，或宜温脾，以理中加茵陈主之。或宜温肾，以四逆加茵陈主之。且阴黄亦有体痛发热者，但身如薰黄，终不似阳黄如橘子色也。海藏治阴黄小便不利，烦躁而渴者，茵陈茯苓汤主之。

　　疸：黄病也。疸有五，身目皆黄，寒热体倦者为黄胆；食已如饥，头眩，烦热身黄者为谷疸；大醉当风入水，心中懊 ，不食欲吐，面黄赤斑者，为酒疸；房劳，小腹满急，额上黑，手足心热，薄暮发热者为女劳疸；汗出染衣，色如柏汁，因身热汗出澡浴，水入毛孔而成者，为黄汗。方书治法具在，则无庸赘述，若徒以按摩诸法施之，则拘矣。(惕厉子)

　　卷四·列证

　　肿胀

　　肿在外属水，胀在内属气。肿分阳水阴水，胀分气实气虚。因湿热浊滞，致水肿者为阳水，因肺脾肾虚，致水溢者为阴水。浊气在上为实胀，中气不运为虚胀。辨其位，则脏腑脉络皮肤上下表里皆有之。辨其因，则寒热湿痰气血郁滞虫积皆致之。以论治法，则宜内外兼尽为要。

　　气肿。皮浓色苍，一身尽肿，自上而下，按之 而不起，由寒气客于皮肤也。

　　分阴阳，(二百遍。)推三关，(二百遍。) 退六腑，(二百遍。)推脾土，(三百遍。)运水入土，(一百遍。)天门入虎口，(五十遍)。摩肚 脐左右旋转。(各二百遍。)凡推用滚水，忌盐酱生冷。

　　水肿。先喘后肿，皮薄色泽，自下而上，按之随手而起。因烦渴喜饮，脾虚不能制水，水反侮土上冲肺，皮肤肿如裹水之状。

　　分阴阳，(二百遍。)推三关，(二百遍。)退六腑，(二百遍。)推脾土，(三百遍。)运水入土，(一百遍。)摩肚脐左右旋转。(各二百遍。)凡推用葱姜汤，忌盐酱生冷。

　　按：经言：诸湿肿满，皆属于脾。谓水为至阴，其标在肺，其本在肾，其制在脾。肾何以聚水，肾者胃之关也，肾虚则关闭，其水必逆而上泛，脾不能制，而反为水所渍，故肌肉浮肿，肺不能化，而反为水所凌，故气息喘急，皆阴胜之害也。是知肿胀无不由肺脾肾者。以肺主气化，脾主运输，肾主藏液也。经言：膀胱藏津液，气化则能出。气化者：即右肾命门真火也。火衰则不能蒸动肾之关门而水聚焉。须以桂附肾气丸，蒸动其关，积水始下，以阳主开也。此不独治水肿，即治胀之要，亦在通阳。肿胀病在水分，以治水为主，兼理气，气化，水自化也。在气分，以理气为主，兼利水，水行，气亦行也。必辨阴阳虚实，湿热壅滞属阳，浊气凝滞属阴。阳证按之痛，阴证按之不痛。阳证起于中焦，阴证起于下焦。凡阳证必热，热者多实。阴证必寒，寒者多虚。溺赤便秘，脉数有力，为热为实。溺清便泻，脉微无力，为虚为寒。阳证治在腑，法宜清，阴证治在脏，法宜温。此肿胀之大概也。徐洄溪言：胀满证即使正虚，终属邪实。古人慎用补法。

　　总之，肿证易治，胀证难治。胀证头绪甚多，宜辨有形无形，无形宜宣通，有形可攻伐。如食入胀加，治在通腑，二便通调，则胀又在脏。其大概治法，宜汗、宜利、宜分消、宜辛泄、宜清肃、宜温通、宜升举、宜疏利、宜补摄、宜开郁、宜缓攻、宜软坚化痞，宜理瘀导滞，总要在宣通，勿用守补，如是而已。(惕厉子)

</div>
    <div class="pagination">
<a href="厘正按摩要术_page9.html">上一页</a><span>...</span><a href="厘正按摩要术_page5.html">5</a><a href="厘正按摩要术_page6.html">6</a><a href="厘正按摩要术_page7.html">7</a><a href="厘正按摩要术_page8.html">8</a><a href="厘正按摩要术_page9.html">9</a><span class="current-page">10</span><a href="厘正按摩要术_page11.html">11</a><a href="厘正按摩要术_page12.html">12</a><a href="厘正按摩要术_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
