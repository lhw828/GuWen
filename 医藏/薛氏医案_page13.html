<!DOCTYPE html>
<html>
<head>
    <meta charset="UTF-8">
    <title>薛氏医案 - 第 13 页/共 200 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>薛氏医案 - 第 13 页/共 200 页</h1>
    <div class="content">　　一女子赤晕如霞作痒发热此肝经血热用小柴胡加生地连翘丹皮而愈凡女子天癸将至妇人月经不调被惊着恼多有此症治当详审
　　一女子十二嵗善怒睡中抽搐遍身作痒饮食少思此肝火风热脾土受侮仍用柴参术苓汤以清肝火凉肝血徤脾胃而愈半载后遍身起赤痕或时昡晕余曰肝火炽盛血得热而妄行也其夜果经至
　　伤食发丹
　　小儿伤食发丹乃因脾胃之气不足为患用四君加山栀柴胡神麯若赤既退而仍热此脾胃之气未复用四君加当归芍药若因脾经风热相抟而患用人参消风散加连翘山栀若脾虚发热而患用四君加川芎苍术苟槩用发散以攻其末必至慢惊矣
　　治验
　　张仪部子每停食身发赤晕用清中解郁汤而愈越月忽揺头咬牙痰盛发搐吐出酸腐待其吐尽翌日少以七味白术散次日又以参苓白术散调理脾胃遂不复患大抵吐后儿安不必更服药也
　　杜钦天之子停食大便不通四肢赤色用枳实厚朴山查黄连神麯便通赤止更头晕咳此脾气虚而不能生肺金用六君子汤而愈
　　张廷评子停食面赤用清热发散之剂腹胀痰喘倦怠恶寒此脾胃伤而不能生肺金用六君桔梗以补脾肺山查神麯以消余食顿愈
　　举人余时正子患此服发表之剂手足抽搐服抱龙丸目瞤气喘痰甚此脾胃虚弱而慢惊也无风可祛无痰可逐乃虚象也遂用六君加附子一剂而安再剂而痊一小儿停食服通利之剂作呕腹胀此脾胃复伤用补中益气汤而愈
　　秀才夏忠斋子停食服辛热之剂腹胀如蛊脉洪而数内作脓也不信果便脓而死
　　癍疹
　　小儿癍疹或因风寒收敛腠理湿热拂郁或因新浴见风相抟为患盖癍发于肤外则多痛疹隐于肉内则多痒疹而痒者消风散痛者犀角散癍而痛者清解散便秘者解毒散洁古先生云二者并出小儿难禁防患他症切不可下必用安里之药为主若便秘则微防之身温为顺身凉为逆大要外不冝敷贴寒凉内不冝尅伐元气海藏先生云此症首尾俱不可下为癍未见于表下之则邪气不得伸越故禁首不可下也为癍毒已显于外下之则癍气逆陷故禁尾不可下也
　　治验
　　司防徐东白子瘙痒发热体倦少食此脾肺气虚外邪相抟先用消风散二剂随用补中益气汤加茯苓芍药而愈
　　乔秋官子作痛发渴乃服发表之剂其症益甚形气倦怠脉浮而数此邪在经络误散表而损其真也用人参安胃散补中益气汤而愈若主祛风必成慢惊矣丰考功子作痒发热用犀角消毒散一剂顿作吐防此邪气上下俱出其疹果消勿药自愈
　　五脏疳疮【五脏痞块同治】
　　小儿头面耳项等处或如疮疥或如结核乃五脏受病而发于外或有积块成形于腹内者名五疳之症盖疳干也或哺食太早或恣食甘肥或因峻利之药重亡津液虚火炽甚或因乳母饮食起居七情所致但调补其内诸病自愈若口蚀烂身体壮热顋唇赤色或作肿痛胷膈虚烦或咽干饮水掌热便赤盗汗作渴囓齿虚惊名曰心疳宜用安神丸之类若鼻外生疮眼目赤烂肢体似癣两耳前后项侧缺盆两腋结核或小腹内股玉茎隂囊睾丸肿溃小便不调揺头侧目白膜遮睛恶明畏日肚大青筋口渴下痢名曰肝疳冝用地黄芦荟二丸主之若头不生髪或生疮痂或髪成穂或人中口吻赤烂腹大吐逆饮食不化口干嗜土泻下酸臭小便白浊或合目昏睡恶闻木音名曰脾疳冝用肥儿丸主之若鼻外生疮咽喉不利颈肿齿痛咳嗽寒热皮肤皱错欠伸少气鼻痒出涕鼻防目黄小便频数名曰肺疳冝用地黄清肺饮主之若脑热吐痰手足如氷寒热往来滑泄肚痛口臭作渴齿龈溃烂黒面黧身耳生疮或耳出水名曰肾疳冝用地黄丸主之大凡疳火上炎或痘毒上攻为患甚速名为走马疳急敷雄黄散服大芜荑等汤轻则牙龈腐烂唇吻肿痛可治重则牙齿蚀落顋颊透烂饮食不入不可治
　　治验
　　职方陈莪斋孙三嵗面颊患疮将蚀两目此肝疳之症用大芜荑汤二剂而愈
　　陈司防子遍身生疮面色痿黄腹胀内热大便不调饮食少思倦怠口干病属肝脾用大芦荟丸不月而愈俞廷评子目劄面青食少体倦大便滑泄此木乗土用芍药参苓饮而愈
　　工部陈椫亭长孙腹内一块小便不调或用行气破血等药发热口干体瘦懒食防成瘵症面黄兼青此肝脾之疳用补中益气汤煎送大芦荟丸四服又用前汤加车前子煎送六味丸四服又用青肝火生肝血之药而愈
　　一女子十二嵗目生白翳面黄浮肿口干便泄用四味肥儿丸而痊
　　一小儿目劄畏明年余矣此肝经虚热用地黄丸补肾而痊若肝经实热兼用泻清丸若肝经血少风热亦用地黄丸盖虚则补其母实则泻其子也
　　一小儿十一嵗两耳后脑下各结一核色不变不作痛面色痿黄体倦口干去后不调用芦荟丸治之诸症顿愈而核亦消
　　张掌科子未周嵗目内有翳余谓此禀母之肝火也询其母乃侍媵素多恚怒且患瘰疬目疾自乳其子余因并治其母稍愈后张外补医与异治其子遂瞽
　　一小儿鼻外生疮不时揉擦延及两耳○一小儿视物不明鼻内或痒或生疮用四味肥儿丸并愈
　　一小儿耳内出水耳外生疮脓水淋漓经嵗不愈余用九味芦荟丸而愈
　　一小儿遍身如疥或痒或痛肌体消瘦日夜发热口干作渴大便不调年余不愈用芦荟丸而痊
　　口疮
　　小儿口疮或母食厚味或儿嗜甘肥喜冷饮食者属实热用泻黄散畏冷饮食者属虚热用补黄散若饮食少思作渴引饮大便不实者脾胃虚弱也用七味白术散若停滞顋颊焮肿者脾胃虚而热郁先用人参安胃散后用七味白术散午后益甚四物加白术茯苓麦门五味如不应用补中益气汤或以茱萸末涂脚心若疳积虚火炎上齿龈腐烂当从口疳论治若马牙重舌但以线针刺出血即愈不必服药若口疮兼弄舌舒舌其因不同弄舌者防露即收此得于病后脾气亏损也急用补中益气汤补之舒舌者出长收缓此乃心脾有热少与防黄散主之
　　治验
　　地官李北泉子十嵗每口舌生疮服凉药即愈年至十五复患之服四物加黄栢方愈
　　吏部姚海山子口内生疮用寒凉之剂更加发热饮汤不絶余用补中益气加炮姜一剂而愈
　　工部张頥斋子二嵗口舌生疮症属胃火敷栁华散加味解毒散而愈后因伤食吐泻不时弄舌用四君子汤而愈此症亦有发搐痰喘者皆中气受伤而虚热也亦用前汤即愈
　　唐仪制子口舌生疮延及头面胸臂脓水淋漓此胎毒之症内用牛黄解毒丸外以当归膏调黄栢末涂之而愈
　　郑司谏子口舌生疮齿龈腐烂延及头面脓水淋漓体瘦瘙痒此脾经疳热用肥儿丸及大枫膏而愈
　　疮疡【与痘疮叅看】
　　小儿疮乃胎中遗热或母食厚味所致若肿焮疼痛冝消毒热渴便秘冝防不消散不成脓冝托里大凡肿起或结核作痛者用犀角消毒丸肿焮痛甚者用活命饮若肿硬色白用如圣饼肿硬色赤用隔蒜灸若脓成而不溃冝托里有脓即刺之若肉赤而不敛用四物参术以补血肉白而不敛用四君加芎归以补气食少体倦而不敛用六君加芎归升麻以补脾若烦躁时嗽腹痛渴甚大便无度小便如淋脓毒痛甚目视不正喘粗恍惚嗜卧不食服药而呕四肢浮肿此脾胃虚损血气亏极之恶症并用补中益气或六君子亦可转危而安若动息自寜饮食知味便利调匀脓溃肿消神彩精明语声清朗此血气无亏之善症也善多而恶少或脉防濇迟缓者易愈恶多而善少或脉洪大粗散者难治余尝治七恶并至但用前二汤补其脾胃多有复生者故丹溪先生云但见肿痛参之脉症虚弱便与滋补气血可保终吉若用驱逐败毒虚虚之祸不免矣
　　治验
　　太常边华泉子三嵗面生小疮内服发散外敷蚀药面目肿焮视其寅关脉青而防赤此风热也症轻而剂重表里皆伤俾洗去前药用补中益气加白芷桔梗一剂而愈
　　王通府子腿患毒脓已成肿痛发热作呕少食用托里散而脓溃翌日吐防发搐乃脓溃而脾气复虚也余用姜术补中汤而安仍用托里而愈
　　戚侍御子颈间患毒脓成不溃此气虚也当刺之不从至胀痛始针脓出即安此症若脓已成急刺去用纸撚蘸蔴油絍疮口以膏药贴之儿安不必服药凡小儿疮毒不愈或愈而复发多因母食厚味或有热症冝于治母药中加漏芦令母服之并痊
　　南都叶太守孙两臂患毒敷服皆寒凉两臂肿硬当助胃壮气以解凝寒乃用补中益气加茯苓半夏薄桂服之更以如圣饼熨之而愈凡患肿硬不拘赤白不问痛否但未成脓者用如圣饼或热葱熨其效如神
　　儒者陈方洲女十嵗左耳下连项赤肿头痛此少阳胆经火症用栀子清肝散而消○一小儿所患相同作呕懒食此木尅脾土用小柴胡去黄芩加茯苓芍药治之而消○一小儿患亦同前因误服寒凉亏损脾胃以前药更加木香而消
　　一小儿缺盆患之发热作痛此脓内溃所致症属肺经喜其左顋白右顋黄而乃脾土生肺金也遂针出脓用托里药而愈
　　都宪王涵峯幼子项患毒脓成不出两顋皆白余曰此肝胆虚热之症今顋白乃肺金尅肝木也当急用针并调补脾气不信余言果内溃而殁
　　疮疥
　　小儿疮疥有膏粱积热有肝热肾热有父母遗热治法若遗热用化毒丹厚味用肥儿丸肝热用九味芦荟丸肾热用六味地黄丸若兼项侧有核用九味芦荟丸兼齿龈溃烂用六味地黄丸
　　治验
　　南都刘太守子患此肌体消瘦便滑寒热龈烂口渴此肾疳也用六味地黄丸更搽解毒散而愈
　　刘鸿胪子头面初起似癣非癣不时作痒乆则焮赤脓水淋漓延及遍身用加味消毒散及搽清凉散解毒散而愈
　　阁老靳介庵子三嵗或痛或痒脓水淋漓此胎毒为患用牛黄解毒丸更以当归膏调黄栢末涂之乳母以解毒散加漏芦服之而愈
　　一小儿遍身生疮久而不愈胗其乳母有肝火血燥之症用加味逍遥散更加漏芦治之用当归膏调山栀黄栢末涂儿患处俱愈
　　痘毒
　　小儿痘疹余毒轻则肌表津淫瘙痒重则肢节壅肿作痛若发热而大便秘结者犀角消毒散发热而大便调和者清热消毒散大便调和而渴者麦门冬饮肿痛发热而渴者仙方活命饮大凡根赤而作痒者血虚也四物加牡丹皮色白而作痒者血虚也四君加当归芍药色赤而作痛者血热也四物加连翘金银花色白而不焮痛者血气虚也托里散不成脓或不腐血气俱虚也八珍汤脓既溃而不敛脾气虚也六君子汤按之随指复起者内有脓也即刺之勿使内攻脓出儿安不必服药如脓清稀或反作痛或倦怠热渴或作痛等症皆属气血虚甚急以参茋归术之类补之若虚中见恶症者不可救实中无恶症者多自愈辛夘南畿患痘甚众十死八九壮年者亦然云服硃砂痛苦顿解食毒物肢体如锥大人且然小儿岂能胜哉当深戒之丹溪先生云痘痈多是余毒血热王海藏先生云肝虚则入目肺虚则为疥发于骨节者肾之虚发于肌肉者脾之虚发于口齿咽喉肿痛者各随本经见症治之
　　治验
　　进士曹时用子痘疳蚀陷敷以雄黄铜緑及服加味解毒散而愈○一小儿遍身脓水淋漓以经霜茅草研末铺于寝席更服前散而愈用神效当归膏调敷之尤妙南都姚太守子腿膝肿痛此因脾胃虚而毒流注先用活命饮四剂肿痛顿减再用补中益气汤及六味地黄丸而痊
　　表侄方位两臂腿腕焮赤肿强不能举动俱以为痼疾余用黄豆末热水调敷服活命饮二剂而消
　　表侄方位两目赤肿痛不可当此肝火为患用四物合小柴胡山栀牛蒡子生甘草倍用谷精草数剂而愈一小儿腿膝肿溃而脓水不止内热晡热体倦肌痩此元气复伤也用补隂八珍汤六味丸三月余而愈
　　天疱疮
　　小儿天疱疮乃脾肺二经风热而发若发热焮痛者用人参败毒散发热咳嗽者加味抱龙丸发热寒热者清气消毒散热渴便秘者用加味清凉饮此肌肤之症当去毒水以黄栢蚯蚓屎敷之用当归膏亦善儿既安不必服药
　　治验
　　刘司防子患此焮赤发热敷金黄散服大连翘饮三剂少愈更用加味解毒散而痊
　　一小儿焮痛发热挑去毒水以金黄散敷之更服荆防败毒散而愈更用柴芍参苓散而安
　　考功杨璞庵幼子服败毒之剂喘嗽唇白此药伤脾肺先用补中益气加茯苓麦门五味一剂诸症悉退后去门冬五味加桔梗白芷二剂全愈
　　杨梅疮【近时名】
　　杨梅疮乃天行湿毒有传染而患者有禀赋而患者受症在肝经故多在下焦发起治失其法多至蚀伤眼目腐烂肾茎拳挛肢节原其初起有上体多者先用荆防败毒散下体多者用龙胆防肝汤大便秘者用大连翘饮后用换肌消毒散为主若蚀眼目兼以九味芦荟六味地黄二丸肢节拳挛者兼用蠲痹解毒汤若脾胃亏损而不能愈者先用六君子汤若气血虚弱而不能愈者先用八珍汤后用换肌消毒散若槩用轻粉等剂多致不起
　　治验
　　一周嵗小儿染此误薰银硃之药昏愦不乳遍身无皮余用菉豆黄栢末遍铺于蓆令用睡卧更用金银花生甘草末白汤调服渐愈若疮干燥更用当归膏若误用轻粉亦以前法解之
　　一小儿患此年余形体消痩日晡热甚余晨用八珍汤夕用换肌散并太乙膏三月余而愈
　　一小儿三年不愈肌体消瘦脓水淋漓此因元气虚耗而兼肝症用换肌散九味芦荟六味地黄二丸两月余愈
　　黄水粘疮
　　小儿黄水粘疮属脾肺二经风湿热所致若邪在表而痒痛者轻则用犀角消毒散重则连翘防风汤邪在内而大便秘者轻则用九味解毒散重则用连翘饮若头目不清憎寒壮热便秘表里俱有邪也用加味清凉饮治之
　　治验
　　毛通府子患此夘关脉黄两目时劄形体困倦此土虚木旺当用和肝补脾汤及服败毒散前症益甚更加吐防不食遍身发泡余仍用前汤拨去泡水以菉豆甘草末频铺蓆上任其睡卧后用神效当归膏而痊
　　沈尚寳子发疙或用大连翘饮致腹胀少食此表症而反防其里致元气复损也余用补中益气汤治之渐愈
　　一小儿疙作痒发热既破脓水淋漓此肝火血热用加味逍遥散而愈
　　一女子十四嵗遍身疙搔破成疮脓水淋漓发热烦躁日晡益甚乃血气虚而有热用加味逍遥散而愈
　　痔疮
　　小儿痔疮或因胎热或因热痢或因厚味所致盖肛门肿痛者湿热也作痛者风热也便秘者火盛也清脓者热炽也湿热者加味槐花散之类风热者秦芁苍术之类便秘者润燥汤清之脓溃者黄茋散托之
　　治验
　　侍御陆钓雪子患此彼执用寒凉之药肢体倦怠饮食少思肛门重坠大便不实余曰此脾胃伤而中气陷故尔用补中益气汤加酒炒白芍药白术茯苓而康倪二守孙肛门肿痛出血水年余矣忽吐血便血皆紫而成块此膓胃积热用犀角地黄汤顿止更用金银花炙甘草末白汤调服半载而痊
　　肛门作痒
　　小儿肛痒或嗜甘肥大肠湿热壅滞大便秘结或湿毒生虫而蚀肛门若湿热壅滞者用四味肥儿丸大便秘结者用清凉饮虫食肛门者先用化防丸后用四味肥儿丸外以雄黄散纳肛内若因病不食虫无所养而食脏食肛者其齿龈无色舌上尽白四肢倦怠当视其上唇内有疮唾血如粟心内懊憹此虫在上食脏若下唇内有疮此虫在下蚀肛门若食肛透内者不治道藏经云诸虫惟上半月头向上可用药追之望后头向下患者亲自烹餁虫闻香味头即向上亦可追之
　　治验
　　一小儿肛门作痒余以为大肠经风热用槐角丸○一小儿连肛门连隂囊痒余以为肝经湿热用龙胆防肝汤芦荟丸○一小儿吐呕青沬腹胀筋青唇口紫黑余以为肝木尅脾土用火芦荟丸并愈
　　痈
　　小儿囊痈属肝经湿热或胎禀热毒初起肿痛用龙胆防肝汤三四剂如不消用托里以速其脓若脓未溃而小便不利毒壅滞也当渗之脓已成而不利者脓壅塞也当针之脓去而痛不减者当解毒脓去而反痛者当补托甚者隂囊尽溃睾丸悬露亦不为害若疝气误服热剂隂囊肿痛亦治以前法
　　治验
　　司徒李杏冈仲子小便澁滞肿痛寒热此肝经湿热用龙胆防肝汤而消但内热倦怠此兼脾气虚弱用四君子加柴胡山栀芎归而愈
　　林侍御子二嵗肿痛寒热尅伐过多不能成脓用托里清肝散而溃又用托里散而敛后寒热如疟小便闭塞亦属肝火用小柴胡加山栀龙胆草车前子而愈鲍尚宝子三嵗大溃痛甚烦躁饮冷此余毒尚在与活命饮二剂肿痛顿退与四君加柴胡山栀四剂诸症既退再以托里散而敛
　　下疳并阴痿
　　小儿下疳隂痿属肝火湿热若下疳肿痛发热用九味柴胡汤小便赤濇用小龙胆防肝汤其肾茎萎软乃肝火湿热盖肝火属木得雨露则森立遇酷日则痿软若误为虚寒投以热剂轻则囊茎生疮重则腐而不敛皆冝滋肾水生肝木清肝火经云肝气热则筋痿故宗筋弛纵肾茎肿胀或出白液或痒痛或里急筋缩挺纵不收或精随便下名筋疝俱属肝火与肾无干也
　　治验
　　宗伯黄久庵子春初生时母弃淹于水逾日不死始收之遂成喘嗽又颔腋臂背股各结块核溃而色紫若误触之痛应于心服辛温化毒等剂绵延不愈时巳弱冠询治于予予曰初生而喘嗽者乃饮冷伤肺也既长而喘嗽者乃肝火刑肺也故结核俱在肝胆部分始用补中益气汤后用九味芦荟丸不月诸症咸愈此禀父母之肝火而患也
　　吴江庠生史年自乳儿时即患目疾年二十嵗目劄头揺用六味丸加五味子而安一日前症复作目忽生翳余用聪明益气汤并前丸即愈既而前症反甚形气消瘦脉洪大数用补中益气汤及前丸而肺症悉平后因赴选劳役患痢形气惫弱肺洪大长按之防细仍用前汤送香连丸而痢止再用六味丸料加五味子而元气复
　　侍御呉东隅子下疳溃烂发热作痛日晡尤甚先用补中益气汤后用九味芦荟丸治之诸症悉愈
　　太常边华泉子二嵗茎痿湿痒出白津余以为肝火不信乃温补肾经果隂囊焮肿茎中作痛余用龙胆防肝汤用六味地黄丸而痊
　　刘武库子睾丸作痛小便赤澁寒热作呕用小柴胡汤加山栀车前子茯苓而愈
　　一小儿睾丸肿硬小便黄澁用小柴胡汤加山栀车前子并芦荟丸而消
</div>
    <div class="pagination">
<a href="薛氏医案_page12.html">上一页</a><span>...</span><a href="薛氏医案_page8.html">8</a><a href="薛氏医案_page9.html">9</a><a href="薛氏医案_page10.html">10</a><a href="薛氏医案_page11.html">11</a><a href="薛氏医案_page12.html">12</a><span class="current-page">13</span><a href="薛氏医案_page14.html">14</a><a href="薛氏医案_page15.html">15</a><a href="薛氏医案_page16.html">16</a><a href="薛氏医案_page17.html">17</a><a href="薛氏医案_page18.html">18</a><span>...</span><a href="薛氏医案_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
