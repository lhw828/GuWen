<!DOCTYPE html>
<html>
<head>
    <meta charset="UTF-8">
    <title>保婴撮要 - 第 32 页/共 92 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>保婴撮要 - 第 32 页/共 92 页</h1>
    <div class="content">　　治验一小儿先因停食腹痛，服峻厉之剂，后患疟，日晡而作，余以为元气下陷，欲治以补中益气汤，不信，泛行清热消导，前症益甚，食少作泻，余朝用前汤，夕用异功散加当归，月余而愈。
　　一小儿每午前先寒后热，久不愈，用六君子加炮姜，丸芡实大，每服一丸，旬余而愈。
　　一小儿患疟兼便血、盗汗年余矣。审乳母素有郁怒，寒热便血，朝用加味归脾汤，夕用加味逍遥散；儿以异功散加酒炒芍药为末，每服三四分，米饮下，月余母子并痊。
　　一小儿疟发热，服消导之剂，腹胀作呕，四肢浮肿，先用五味异功散加木香，诸症顿退，饮食顿进。后因饮食过多，作泻，用补中益气汤加木香，又用五味异功散而痊。
　　一小儿疟后，腹胀咳嗽倦怠，属脾肺气虚，用补中益气汤、茯苓、半夏寻愈。后伤食发热如疟，服寒凉之剂，更加便血，用四君、升麻、柴胡，便血顿止，又用补中益气汤而愈。
　　一小儿疟将愈，饮食过多，腹胀发热，大便不通，用消积丸、保和丸、异功散寻愈。后饮食不节，寒热吐泻，用异功散、柴胡、升麻而愈。
　　一小儿疟后，少思饮食，便血，发热腹胀，属脾虚不能统血，先用异功散加升麻、柴胡而血止；又补中益气汤，饮食顿进；仍用异功散而痊。
　　一小儿疟后腹胀，用五味异功散、四味肥儿丸而渐愈，用补中益气汤而愈。后伤食腹胀，大便不实，小便不利，用五味异功散、金匮加减肾气丸而愈。
　　一小儿愈后便涩。用补中益气汤加山栀，而小便通，因劳发热不食，小便不利，用补中益气、五味异功散加升麻、柴胡而痊。后每劳心，寒热如疟，用补中益气汤；饮食失节如疟，用五味异功散随愈。
　　一小儿十四岁，疟后肚腹膨胀，小便不利，属脾肾虚寒，朝用补中益气汤，夕用金匮肾气丸而痊。毕姻气汤，夕用金匮加减肾气丸而愈。
　　一小儿疟疾将愈，饮食过多，腹胀发热，大便不通，用消积丸、保和丸、异功散，调理脾胃而愈。后饮食不节，寒热吐泻，先用胃苓散，吐泻止；又用异功散、柴胡、升麻寒热愈。
　　一小儿十五岁，疟后发热吐痰。余谓脾气所变，不信，反服黄柏、知母之类，诸症悉具。谓余曰：胃火盛而滋水，其症益甚，何也？余曰：症在脾阴，土喜温和而恶寒湿，前所用药，悉属沉阴，复伤其生气，故病愈甚也。先用六君、柴胡、升麻、木香四剂，诸症顿愈，乃佐以异功散加柴胡、升麻，元气渐充，又朝用补中益气汤，夕用异功散而愈。毕姻后，发热如疟。用补中益气汤，已耗，而复伤耳，乃肾气虚寒之危症也。用大剂补中益气汤、八味地黄丸，喜其远帏幕而得生。
　　
　　柴胡桂枝汤
　　治疟，身热多汗。
　　柴胡（八钱） 黄芩（三钱） 半夏（二钱半） 芍药 甘草 桂枝（各三钱）上每服二三钱，姜枣水煎。
　　
　　鬼哭散
　　治疟久不止。
　　常山 大腹皮 白茯苓 鳖甲（醋炙） 甘草（炙。各六钱）上入桃柳枝各七寸，水煎服。
　　
　　清脾饮子
　　治瘅疟脉弦数，但热不寒，或热多寒少，膈满不食，口苦舌干，烦渴，小便黄赤，大肠不利。
　　青皮（炒） 浓朴（姜制） 白术 草果 柴胡 茯苓 半夏（泡七次） 黄芩 甘草（炙。各等分）上每服二三钱，姜水煎服。
　　
　　四兽饮
　　治阴阳相胜，结聚涎饮为疟，兼治瘴疟神效。
　　半夏 茯苓 人参 白术 草果 橘红（各等分） 甘草（减半）上用乌梅、姜、枣，湿纸裹，煨香熟，焙干入药。每服二钱，水煎服。
　　
　　鳖甲饮子
　　治疟久不愈，胁下痞满，形容羸瘦，腹中结块，时发寒热，名曰疟母。
　　鳖甲（醋炙） 白术 甘草 黄 白芍药 川芎
　　人参养胃汤
　　治外感风寒，内伤生冷，寒热如疟，或呕逆恶心。寒疟加桂枝。
　　人参 浓朴 苍术 半夏（泡） 藿香 草果仁 茯苓（各五钱） 甘草 橘红（二钱半）上每服二三钱，姜七片，乌梅一个，水煎热服。
　　
　　桂枝麻黄各半汤
　　治发热，自汗或无汗。
　　桂枝 白芍药 生姜 甘草（炙） 麻黄（各一钱） 杏仁（十粒，泡去皮尖）上水一钟，大枣二枚，煎四分，食远服。
　　
　　五苓散
　　（方见五淋）
　　小柴胡汤
　　
　　大柴胡汤
　　（二方见痉症）
　　二陈汤
　　（方见寒吐）
　　大安丸
　　（即保和丸加白术）
　　补中益气汤
　　（方见虚羸）
　　十味香薷饮
　　（方见呕吐乳）
　　六君子汤
　　
　　加味归脾丸
　　
　　加味逍遥散
　　
　　异功散
　　（四方见内钓）
　　卷八
　　脱肛
　　夫肺与大肠相为表里。肛者，大肠之魄门是也。巢氏云：实热则大便秘结，虚寒则肛门脱出。此多因吐泻，脾气虚，肺无所养，故大肠之气虚脱而下陷也。用补中益气或四君子为主。
　　若脱出绯赤，或作痛者，血虚而有热也，用补中益气汤，佐以四物、牡丹皮。微者或作痛者，气虚而有热也，佐以四君、牡丹皮。大凡手足指热者，属胃气热；手足指寒者，属胃气寒。
　　治验一小儿痢后脱肛，饮食少思，面色青黄，余谓脾土亏损，肝木所胜也。不信，另服消导克滞之剂，腹痛膨胀，倦怠作呕，余曰：脾气虚甚矣。又不信，恪服前药，腹益胀重坠，四肢浮肿。复请治之，仍欲克滞。余曰：腹胀重坠，脾气下陷也。先用五味异功散加木香、四剂，更手足冷，又加干姜，四剂而腹胀诸症渐愈。后因饮食过多，作泻脱肛，用补中益气汤加木香及五味异功散而愈。
　　一小儿脱肛半载，侵晨便泄，两目白多，用升补脾气之剂，不应。余曰：肾开窍于二阴，此属肾虚也。用四神、地黄二丸及补中益气汤，月余而愈。
　　一小儿痢久脱肛，目睛多白，面色渐黄，余用补中益气汤、六味地黄丸，调补脾肾而痊。
　　一小儿小便先频数涩滞，次下痢脱肛，久而不愈，余以为禀父肾虚，用六味地黄丸寻愈，后患泄泻咳嗽声喑，亦用前丸而瘥。
　　一小儿脱肛，用寒凉之药，肢体倦怠，饮食少思，肛门重坠，此脾气虚而中气下陷也，用补中益气汤加酒炒芍药、白术、茯苓而瘥。
　　一小儿肛门肿痛，出血水，年余未愈，忽吐血便血，皆成紫块，此肠胃积热，用圣济犀角地黄丸顿止。更用金银花、甘草为末，白汤调服，半载而痊。
　　一小儿脱肛，杂用除湿祛风收涩等药，面黄体倦，少食便血，余欲升补脾气以摄其血，反服四物、槐花之类，而血亦甚，更加作呕，余先用四君、木香治之，形气渐充，便血顿止。又用补中益气汤，更以萆麻仁涂顶心而愈。
　　一小儿因咳嗽，服化痰等药，或作或彻，服滚痰丸，更吐泻，手足指冷，眉目发搐，肛门脱而不赤，余朝用补中益气汤，夕用六君子汤治之，诸症渐愈；但脱肛未入，恪服补中益气汤而愈。
　　一小儿患痢脱肛，色赤或痛，用补中益气汤送香连丸而愈。后伤食用泻，肛复脱不入，仍用前汤，更以萆麻仁研涂顶门而愈。
　　
　　涩肠散
　　治小儿久痢，肠头脱出。
　　诃子（泡） 赤石脂 龙骨（各等分）上为末，腊茶少许，和掺肠头上，绵帛揉入。
　　
　　四神丸
　　（方见惊泻）
　　地黄丸
　　（方见肾脏）
　　补中益气汤
　　（方见虚羸）
　　圣济犀角地黄汤
　　（方见便血尿血，即济生犀角地黄汤）
　　四君子汤
　　（方见内钓）
　　龙胆泻肝汤
　　（方见疝气）
　　卷八
　　肛门作痒
　　小儿肛痒，或嗜甘肥，大肠湿热壅滞，或湿毒生虫，而蚀肛门。若因湿热壅滞，用四味肥儿丸。大便秘结者，用清凉饮。虫食肛门，先用化虫丸，后用四味肥儿丸，外以雄黄散纳肛内。若因病不食，虫无所养，而食脏食肛者，其齿龈无色，舌上尽白，四肢倦怠，其上唇内有疮，唾血如粟，心内懊 ，此虫在上食脏。若下唇内有疮，此虫在下蚀肛门。若蚀肛透内者，不治。诸虫惟上半月头向上，可用药追之。望后头向下，令患者闻烹食香味，虫头即向上矣，后用药追之。
　　治验一小儿嗜膏粱甘味，患疥疮，余谓当禁其浓味，急用清胃之药，以治其积热。不从，乃用敷药以治其外，更肛门作痒发热，疮益甚，肌体骨立，饮食少思，遂用九味芦荟丸，五味异功散加柴胡、升麻寻愈。
　　一小儿肛门作痒，耳前后结小核如贯珠，隐于肌肉之间，小便不调，面色青，此禀母之肝火为患，用九味芦荟丸为主，佐以五味异功散加山栀、柴胡，又以加味逍遥散加漏芦与母服之而愈。
　　一小儿十三岁，肛门作痒，或脱出，或大便血，遍身生疮，发热作渴，腹大青筋，用大芦荟丸、五味异功散，其疮渐愈；佐以补中益气汤，热渴渐止，肛门悉愈；又用异功散为主，佐以补中益气汤加吴茱萸所制黄连治之而血愈。
　　一小儿十五岁，两目白翳，遍身似疥非疥，肛门作痒，晡热作渴，形体骨立，余以为肝疳之症也，用六味地黄丸而痊。后阴茎作痒，小便澄白，服蟠葱散，肛门肿痛，服大黄等药，肛门脱出，作痒不可忍，杂用降火之药，不应，下唇内生小白疮，余以为虫蚀肛门，用九味芦荟丸而愈。
　　一小儿肛门作痒，误以为痔，服槐角丸等药，肢体消瘦，鼻下湿烂，下唇内生疮，此虫食下部也，先用化虫丸二服，乃用五味异功散四剂，却用大芜荑汤、四味肥儿丸而痊。
</div>
    <div class="pagination">
<a href="保婴撮要_page31.html">上一页</a><span>...</span><a href="保婴撮要_page27.html">27</a><a href="保婴撮要_page28.html">28</a><a href="保婴撮要_page29.html">29</a><a href="保婴撮要_page30.html">30</a><a href="保婴撮要_page31.html">31</a><span class="current-page">32</span><a href="保婴撮要_page33.html">33</a><a href="保婴撮要_page34.html">34</a><a href="保婴撮要_page35.html">35</a><a href="保婴撮要_page36.html">36</a><a href="保婴撮要_page37.html">37</a><span>...</span><a href="保婴撮要_page33.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
