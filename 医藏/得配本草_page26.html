<!DOCTYPE html>
<html>
<head>
    <meta charset="UTF-8">
    <title>得配本草 - 第 26 页/共 72 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>得配本草 - 第 26 页/共 72 页</h1>
    <div class="content">　　泽漆

　　一名猫儿眼睛草小豆为之使。恶薯蓣。

　　辛、苦、微寒。入手阳明、太阳经气分。消痰行水，止疟退热。配大黄，疗伏瘕。调香油，搽癣疮。熬膏，贴瘰 。气血虚者禁用。

　　卷三　草部

　　甘遂

　　瓜蒂为之使。恶远志。反甘草。

　　甘、苦、寒。有毒。入足少阴经气分。直达水结之处，攻决隧道之水。（行十二经，水从谷道而出。）配大黄、阿胶，治血结。配猪苓、泽泻，治转脬。配甘草，治心下留饮。（肾主水，凝则为痰饮，溢则为肿胀。泄肾经之湿，治痰饮之本也。）末掺雄猪腰子内，煨熟，日服一片，治洪水肿胀。面裹煨透。妄用大损元气，腹胀而死。

　　卷三　草部

　　千金子

　　即续随子，一名联步。

　　辛，温，有毒。宣一切宿滞，下水最速。腹内诸疾，研碎酒服，不过三颗，当下恶物。

　　去壳取白者，研烂，以纸包压去油，取霜用。有毒损人，不可轻用。惟在用之得法，亦要药也。

　　卷三　草部

　　蓖麻子

　　忌炒豆。伏丹砂、粉霜。

　　辛、甘、热。有毒。其力收吸，能拔病气以出肌表。其性善走，能开诸窍以通经络。治瘰，追疮脓。配乳香、食盐，捣饼贴太阳穴，治风气头痛。配羊脂、山甲，少加麝香，以油煎膏，日摩数次，治偏风。去壳，取油涂纸，烧烟熏之，治舌上出血及喉痹舌肿等症。一切肿毒，痛不可忍，研敷立止。禁用内服。服之不得食豆，犯之胀死。

　　怪症：两乳细小如肠，垂过小腹，痛不可忍，名乳悬。用蓖麻子贴顶，再煎芎归汤频服，并此二味烧烟吸之。

　　卷三　草部

　　常山

　　畏石乳。忌葱、菘菜。伏砒石。

　　辛、苦、寒。有毒。入足厥阴经气分。能引吐行水，祛老痰积饮，截诸疟必效。配小麦、竹叶，入心，治温疟。（散心火。）配乌梅、穿山甲，入肝。配草果、槟榔，入脾。配秫米、麻黄，入肺。配龙骨、附子，入肾。佐丹砂，劫诸疟。佐甘草，治肺疟。（一吐而愈。）佐大黄，治热疟。（一利而愈。）佐川连，治久疟。佐槟榔，治瘴疟。（入膜原，除疟之窠。）佐乌梅，治肾疟。生用则吐，熟用稍缓。酒浸一宿，晒干，甘草水拌蒸，或栝蒌汁拌炒用，或醋拌炒。疟非瘴气积痰而成者禁用。非好酒浸透炒熟，禁用。（恐令人吐。）

　　卷三　草部

　　蜀漆

　　即常山苗桔梗为之使。栝蒌为之使。恶贯众。忌葱、茗。

　　辛、苦、温。有毒。入手足厥阴经。其气升散，其性飞腾，能开阴伏之气，能劫蓄结之痰。

　　破血行水，消痞截疟。得 云母、龙骨，治牝疟独寒不热。得牡蛎粉、麻黄、甘草，治牡疟独热不冷。配大黄、葶苈子，疗心下伏瘕。甘草拌蒸。生用性升，炒炭稍缓。胃虚，老幼虚弱

　　卷三　草部

　　藜芦

　　黄连为之使。畏葱白。恶大黄。反人参、沙参、紫参、丹参、苦参、细辛、芍药。

　　辛、苦、寒。吐上膈风涎，暗风痫病，去积年脓血泄痢，杀诸虫毒，去死肌，（服之吐不止，饮葱汤即止。）又能通顶令人嚏。得雄黄蜜调，点鼻中息肉。和猪脂调敷反花恶疮。晒干研末，入麝香少许，吹鼻，治诸风头痛。（或入黄连末少许。）生用令人吐。去头，糯米泔浸，煮透晒干用。气血虚者禁服。

　　卷三　草部

　　附子

　　俗呼黑附子地胆为之使。畏防风、甘草、人参、黄 、黑豆、绿豆、乌韭、童溲、犀角。恶蜈蚣。忌豉汁。大辛，大热。有大毒。入手少阴经，通行十二经络。主六腑沉寒，回三阴厥逆。雄壮悍烈之性，斩关夺门之气，非大寒直中阴经，及真阳虚散几脱，不宜轻用。引补气药，追复失散之元阳。引补血药，滋养不足之真阴。引发散药，驱逐在表之风寒。引温暖药，祛除在里之冷湿。得蜀椒、食盐，下达命门。配干姜，治中寒昏困。配黑山栀，治寒疝诸痛。配生姜，治肾厥头痛。配肉果粥丸，治脏寒脾泄。配白术，治寒湿。配半夏、生姜，治胃中冷痰。配泽泻、灯心，治小便虚秘。（两尺脉沉微者可用。）配 石膏等分为末，入麝香少许，茶酒任下，治头痛。合荆芥，治产后螈 。（生用为宜。若血虚生热、热生风者，投之立毙。）合肉桂，补命门相火。童便浸，粗纸包煨熟，去皮、脐，切块，再用川连、甘草、黑豆、童便煎汤，乘热浸透，晒干用。或三味煎浓汁，去渣，入附子煮透用。回阳，童便制。壮表，面裹煨。一法或蜜炙用，或蜜煎用。中其毒者，生甘草、犀角、川连，煎汤服之可解。

　　怪症：两足心凸肿，头黑硬如钉，胫骨生碎孔，骨髓流出不止，身发寒颤，但思吃酒，不想饮食，此肝肾冷热相吞也。用制附子研末调涂，内服韭子汤，效。

　　世人仅见阳虚无热者，投之有起死之功，而不知阴虚火动者，下咽无救死之法。何竟以附子为补剂，虚弱者非此不可。因见水亏火炎，滋阴多不见效，动以为寒凉伤胃，温补可除大热，必须参、附，然后见功。凉补既久，暂投一二，或者暂觉爽健。岂知内火一起，变害非常，即使复进凉补，求日前之安泰而不可得。又见伤寒阳症，时疫火症，大半手足厥逆，舌苔粉白，喜热饮，大恶寒凉，错认为内真寒、外假热，进附、桂以助命门之火，且曰浮游之火，附、桂引之，而火自归元，因之枉杀人命，不可胜指。

　　卷三　草部

　　川乌头

　　即附子母远志、莽草为之使。畏饴糖、黑豆、冷水。恶藜芦。忌豉汁。反半夏、栝蒌、贝母、白蔹、白芨。伏丹砂、砒石。辛，热。有大毒。除寒湿，行经散风，助阳退阴，功同黑附子而稍缓。黑附子回阳逐寒，川乌头温脾去风。配桑白皮，煎干捣丸，治阴水肿满。（忌油腻酒面鱼肉。）配生栀子研，治湿热寒郁，心腹冷痛，疝气。（加炒茴香葱酒下，更效。）

　　制法与附子同。

　　卷三　草部

　　侧子

　　一名漏篮子畏、恶与附子同。

　　辛，大热，有大毒。主发散四肢，充达皮毛，为治风之药。

　　附乌头而上出者为侧子，散生最小者为漏篮子。制法与附子同。

　　卷三　草部

　　天雄

　　远志为之使。恶腐婢。忌豉汁。

　　辛，热，有大毒。通九窍，利皮肤。治风痰冷痹，发汗，又能止阴汗，亦风家之要药。

　　始种不生附子、侧子，经年独长大者，为天雄。制法与附子同。

　　卷三　草部

</div>
    <div class="pagination">
<a href="得配本草_page25.html">上一页</a><span>...</span><a href="得配本草_page21.html">21</a><a href="得配本草_page22.html">22</a><a href="得配本草_page23.html">23</a><a href="得配本草_page24.html">24</a><a href="得配本草_page25.html">25</a><span class="current-page">26</span><a href="得配本草_page27.html">27</a><a href="得配本草_page28.html">28</a><a href="得配本草_page29.html">29</a><a href="得配本草_page30.html">30</a><a href="得配本草_page31.html">31</a><span>...</span><a href="得配本草_page27.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
