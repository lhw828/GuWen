<!DOCTYPE html>
<html>
<head>
    <meta charset="UTF-8">
    <title>松峰说疫 - 第 9 页/共 37 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>松峰说疫 - 第 9 页/共 37 页</h1>
    <div class="content">　　柴胡（三钱） 黄芩（二钱） 半夏（钱半，制） 甘草（一钱） 生姜（二钱） 芍药（二钱）

　　天花粉（二钱）

　　流水煎大半杯，热服，覆衣取微汗。

　　大柴胡加元参地黄汤 治少阳经传阳明胃腑，呕吐泄利。

　　柴胡（三钱） 黄芩（一钱） 半夏（二钱，制） 芍药（二钱） 枳实（一钱，麸炒）

　　大黄（二钱）

　　生姜（二钱） 大枣（二枚，劈） 元参（一钱） 生地（二钱）

　　流水煎大半杯，温服。

　　三阳传胃瘟病经热不解，外泄无路，断无但在经络，不传胃腑之理。此自然之层次，则宜用攻泄。盖胃土燥热，必烁脏阴，其肺脾肝肾精液，久为相火煎熬，益以燥热燔蒸，脏阴必至枯竭。是当滋其脏阴，泄其腑热，勿令阳亢而阴亡也。白英丹主之。

　　白英丹 治阳明腑病，谵语腹满，潮热作渴。

　　大黄（三钱） 芒硝（一钱） 炙草（一钱） 枳实（一钱，炒） 浓朴（钱半，姜汁炒） 元参（二钱） 麦冬（四钱，去心） 丹皮（二钱） 芍药（二钱） 生地（三钱）

　　流水煎大半杯，热服。

　　阳明戊土，位居三阳之长，阳盛之极，必皆归宿阳明而入胃腑。瘟疫三阴脏病，悉以胃热为之根本，虽曰五脏六腑皆受病，而阳明胃腑实其纲领也。其里热发作，不拘在何脏腑，总以泄胃为主，而兼清本部。但肠胃未至燥结，则第滋脏阴，不须承气。即燥结未甚，亦当俟之经尽之后，腑邪内实，始用泄热滋阴之法，一下而清矣。若燥热隆盛，则不拘日数，俱可泄下，是当用伤寒急下之法，不可循伤寒缓攻之条，以其内热郁伏，原与伤寒不同也。

　　三阳传胃发斑瘟疫三阳经病，营郁热盛，势必内传胃腑，胃阳素旺，燥热感发，经腑同气，表里俱病，腑热内逼，而脏阴消烁，过经不解则危。瘟疫所最忌者，营热不能外泄。盖以卫盛而营衰，脾阴虚而胃阳旺也。若脾阴不衰，胃阳不旺，六经既遍，邪欲内传，而脏气 格，外御经邪，热无内陷之隙，则蒸泄皮毛，发为斑点，而病轻矣。若一入胃腑，腑阳日盛，则脏阴日枯，不得不用泄法，缓则泄于经尽之后，急则泄于经尽之前。腑热一清，则经热外达而红斑发矣。

　　卷之二·论治　瘟疫六经治法

　　太阴经

　　腹满嗌干太阴以湿土主令，手太阴以辛金而化气于湿土，阳明盛则太阴化气而为燥，太阴盛则阳明化气而为湿，故百病之在太阴皆是湿，而惟温病之在太阴则化湿为燥。以其冬水失藏，相火泄而脾阴烁，春夏感病，营郁热旺，湿气自当愈耗。其经自足走胸，行身之前，布胃络嗌，故病传太阴，则腹满而嗌干。太阴之湿夺于阳明之燥，燥亢湿枯必死。是宜清散皮毛，泄阳明之燥，而滋太阴之湿也。黄酥丹主之。

　　黄酥丹 治太阴腹满嗌干，发热作渴。

　　浮萍（三钱） 生地（四钱） 炙草（一钱） 丹皮（二钱，酒洗） 芍药（二钱） 生姜（三钱）

　　流水煎大半杯，热服。一方去芍药加枣，名浮萍地黄汤。治同。

　　卷之二·论治　瘟疫六经治法

　　少阴经

　　干燥发渴少阴以君火主令，足少阴以癸水而化气于君火，阳盛则丁火司权而化热，阴盛则癸水违令而生寒，故百病之在少阴多是寒，而惟温病之在少阴则化寒为热。以其冬不藏精，水亏火泄，春夏感病，更值火旺水虚之候。其经贯肾络肺而系舌本，故口燥舌干而渴。肾者主水，人身水火对列，水枯而火亢，则人亡矣。是宜清散皮毛，泄君火之亢而益肾水之枯也。紫玉丹主之。

　　紫玉丹 治少阴口燥舌干，发热作渴。

　　浮萍（三钱） 生地（四钱） 知母（二钱，酒洗） 元参（三钱） 炙草（一钱） 天冬（二钱，去心）

　　生姜（三钱）

　　流水煎大半杯，热服，覆衣。一方加丹皮、花粉，去知母、甘草名浮萍天冬汤。治同。

　　卷之二·论治　瘟疫六经治法

　　厥阴经

　　烦满囊缩厥阴以风木主令，手厥阴以相火而化气于风木，治则木达而化温，病则火郁而生热。以厥阴乙木原胎丁火，故厥阴之经，最易病热，瘟病卫闭而遏营血，营郁是以发热。而营藏于肝，方隆冬火泄，营血已伤腾沸，春夏感病，卫闭营遏，血热更剧。其经自足走胸，行身之侧，循阴器而络于肝，故烦满而囊缩。手厥阴之火，扇以足厥阴之风，风烈火炎，煎迫营血，枯槁命殒，是宜清散皮毛，泄相火之炎，而滋风木之燥也。苍霖丹主之。

　　苍霖丹 治厥阴烦满囊缩，发热作渴。

　　浮萍（二钱） 生地（四钱） 芍药（二钱） 当归（二钱，酒洗） 丹皮（二钱） 甘草（钱五）

　　生姜（二钱）

　　流水煎大半杯，热服，覆衣取汗。

　　厥阴发斑瘟病传至厥阴，邪热斯甚，若木荣血畅，经脏润泽，营热不能内传，六经既遍，别无出路，则郁极外发而见红斑。若营虚不能透发，过时斑见而色带紫黑，营血败伤，多至不救。是宜解表凉血，使其营热发达，亦苍霖丹主之。

　　吴又可用达原饮治瘟疫，善矣。但瘟之愈，终由汗解，往往有下后，而仍自解以汗者，是瘟疫之需汗也，恐急矣。因思能发瘟疫之汗者，莫过于浮萍，其性凉散，入肺经，达皮肤，发汗甚于麻黄，本草载之详矣。间尝以之治瘟疫，辄效。后又质诸北海老医黄玉楸，颇与余意合。用之数年，历有成效，始敢笔之于书。并添三阴经治法，以补又可之所未及。

　　第医者，意也。兹不过规矩焉已耳。但有是方，未必有是病。神而明之，则又在存乎其人矣。

　　卷之二·论治

　　瘟症杂症治略

　　盖闻粗举其凡曰略。瘟疫中杂症亦复不少，而略之可乎？是盖有说焉。吴又可《瘟疫论》中已言者不载，伤寒杂症门中治法，可以裁取通融者不载，未曾经验与抄袭他人者不载。除此四者，虽欲不略而不能矣。盖未敢师心也，无庸多赘也，若讳言略而详之，是为画蛇添足。

　　卷之二·论治　瘟症杂症治略

　　衄血

　　衄血症治多端，伤寒书中亦详哉其言之矣。瘟疫衄血治法，凡可以取用伤寒门者，皆不采入。兹第论汗散一条。仲景治太阳风寒在表而致衄者，用麻桂以汗之。然又论曰，衄家不可发汗。二者似乎相反，而海藏解之，则谓衄家不可发汗者，盖为脉微也。若脉不微而浮紧、浮缓者，又当发散之矣。盖衄家之发散，散其经中之邪，使不得壅盛于经，迫而妄行。是麻、桂原非止衄之药，而其邪得散，则不治衄，而衄自止矣。至于瘟邪在表，而致衄者，不唯麻、桂不可服，即苏、芷、防风，亦无所可用。羌、柴性升，衄时似亦不宜。惟服绿糖饮，（见前。）往往取效。或加鲜姜数片，红枣数枚（去核。）更妙。盖绿豆清凉而非苦寒之品。洋糖发散而无升举之虞。

　　再加姜、枣以调和营卫，而表岂有不解者哉！且散而不升，而亦岂有稍防于衄者哉！或服不即汗，于煮豆时，再加浮萍二三钱。

　　卷之二·论治　瘟症杂症治略

　　吐血

　　衄出于肺，行清道。吐出于胃，行浊道。衄血之热在经主表，吐血之热在腑主里。血之存于胃中者，为守营之血，守而不走。诸阳受热，当汗不汗，热毒深入于中，其血为火所逼而上逆，随从肺窍出于咽而为吐矣。亦有蓄血上焦而吐者，瘟疫患此，始终一于为热。实者，犀角地黄汤，稍虚者，黄芩芍药等汤加减出入，便可奏效。仲景治坏病篇麻黄升麻汤，虽治阴阳错杂之唾血，但不善用之，反致害事。至《金匮》之升麻鳖甲汤，虽李云此方治疫疠时症，但亦用升麻，似非吐血者所宜。愚意，凡吐衄等症，药性之升者，总在所禁也。

　　卷之二·论治　瘟症杂症治略

　　蓄血

　　血症应分为三等，衄、唾、吐、呕为上部，血结胸为中部，蓄血下焦为下部。夫血何以能蓄也？吴氏曰：病在太阳，当汗不汗，则瘀血在里，必血结也。《活人》云：失汗而热蓄在里，热化为血，其人善忘而如狂，血上逆则善忘，血下蓄则内急。吴又可曰：瘟疫失下，邪热久羁不泄，血为热搏，留于经络，败为紫血，溢于肠胃，腐为黑血，便色如漆，大便反易，合此三说，而蓄血之义始尽。盖病在太阳失汗，热蕴于中，血为热所抟，始流经络，继溢肠胃，则当下矣。斯时又失于下，邪热久羁不泄，瘀于下焦，故少腹 满急胀，皮见青紫筋，则蓄血之症成矣。其见症则有喜忘，如狂发狂，小便自利，□□大便色黑，谵妄燥渴，脉沉实结，皆蓄血之候。

</div>
    <div class="pagination">
<a href="松峰说疫_page8.html">上一页</a><span>...</span><a href="松峰说疫_page4.html">4</a><a href="松峰说疫_page5.html">5</a><a href="松峰说疫_page6.html">6</a><a href="松峰说疫_page7.html">7</a><a href="松峰说疫_page8.html">8</a><span class="current-page">9</span><a href="松峰说疫_page10.html">10</a><a href="松峰说疫_page11.html">11</a><a href="松峰说疫_page12.html">12</a><a href="松峰说疫_page13.html">13</a><a href="松峰说疫_page14.html">14</a><span>...</span><a href="松峰说疫_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
