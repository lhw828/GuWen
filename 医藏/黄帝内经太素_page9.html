<!DOCTYPE html>
<html>
 <head>
  <meta charset="utf-8"/>
  <title>
   黄帝内经太素 - 第 9 页/共 37 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   黄帝内经太素 - 第 9 页/共 37 页
  </h1>
  <div class="content">
   《灵枢》作软，《甲乙经》作濡。）能知六经标本者，可以无惑于天下。（三阴三阳，故曰六经也。标本则根条。知六经脉根条，则天下皆同，所以不惑者也。）岐伯曰：博哉圣帝之论！臣请尽意悉言之。（赞帝所知极物之理也。尽意，欲穷所知也。悉言，欲极其理也。平按：《甲乙经》无尽意二字。）足太阳之本，在跟以上五寸中，标在两缓命门。命门者，目也。（血气所出，皆从脏腑而起，今六经之本皆在四肢，其标在掖肝输以上，何也？然气生虽从腑脏为根，末在四肢，比天生物，流气从天，根成地也。跟上五寸，当承筋下，足跟上，是足太阳脉为根之处也。其末行于天柱，至二目内 ，以为标末也。肾为命门，上通太阳于目，故目为命门。缓，大也，命门为大故也。平按：缓《灵枢》、《甲乙经》作络。）足少阳之本，在窍阴之间，标在窗笼之前。窗笼者，耳也。（足少阳脉为根在窍阴，其末上出天窗，支入耳中，出走耳前，即在窗笼之前也。以耳为身窗舍，笼音聋，故曰窗笼也。）足阳明之本，在厉兑，标在人迎颊下，上侠颃颡。（足阳明之为根厉兑，其末上至人迎颊下也。平按：《甲乙经》颊下上侠作上挟二字，《灵枢》无下上二字。）足太阴之本，在中封前上四寸之中，标在背输与舌本。（足太阴脉出足大趾端内侧，行于内踝下微前商丘，上于内踝，近于中封。中封虽是厥阴所行，太阴为根，此中封之前四寸之中也。末在背第十一椎两箱一寸半脾输，及连舌本，散在舌下也。平按：《甲乙经》无上字。输《灵枢》、《甲乙经》均作 ，下同，不再举。又按：《灵枢》足阳明、足太阴两段在足厥阴后。）足少阴之本，在内踝下二寸中，标在背输与舌下两脉。（足少阴脉起小指下，邪起趣足心，至内踝下二寸为根也。末在背第四椎两箱一寸半肾输，及循喉咙，挟舌本也。平按：二寸《灵枢》、《甲乙经》作上三寸。注第四椎，据本书《气穴》篇及《灵枢·背 》篇，应作第十四椎。一寸半袁刻误作一尺半。又按：《甲乙经》足少阴一段在足少阳前。）足厥阴之本，在行间上五寸所，标在背输。（足厥阴脉起于大指 毛之上，行大指歧内行间上五寸之中为根也。末在背第九椎两箱一寸半肝输也。平按：《甲乙经》足厥阴一段在足太阴前。）手太阳之本，在外踝之后，标在命门之上三寸。（手太阳脉起于小指之端，循手外侧上腕，出外踝之后为根也。手腕之处，当大指者为内踝，当小指者为外踝也。其末在目上三寸也。平按：三寸《灵枢》、《甲乙经》均作一寸。）手少阳之本，在小指次指之间上二寸，标在耳后上角下外 。（手少阳脉起于小指次指之端，上出两指间上二寸之中为根也。末在耳后完骨，枕骨下，发际上，出耳上角，下至外 也。平按：二寸《甲乙经》作三寸。注出两指间，出字袁刻作在。）手阳明之本，在肘骨中上至别阳，标在颊下合于钳上。（手阳明脉起大指次指之端，循指上廉至肘外廉骨中，上至背 ，背手阳明络，名曰别阳，以下至肘骨中，为手阳明本也。末在颊下一寸，人迎后，扶突上，名为钳。钳，颈铁也，当此铁处，名为钳上。渠廉反。平按：颊《灵枢》作颜，《甲乙经》作腋。）

　　手太阴之本，在寸口之中，标在掖内动脉。（手太阴脉出大指次指之端，上至寸口为根也。末在掖下天府动脉也。平按：掖《灵枢》、《甲乙经》作腋。内动脉，《灵枢》脉作也，《甲乙经》内上有下字。）手少阴之本，在兑骨之端，标在背输。（手少阴脉出于手小指之端，上至腕后兑骨之端神门穴为根也。末在于背第五椎下两旁一寸半心输。问曰：少阴无输，何以此中有输？答曰：少阴无输，谓无五行五输，不言无背输也，故此中有背输也。若根据《明堂》，少阴有五输，如别所解也。平按：兑《灵枢》作锐。注末在于背，袁刻脱于字。答曰少阴无输，袁刻无作天。）手心主之本，在掌后两筋之间二寸中，标在腋下三寸。（手心主脉出中指之端，上行至于掌后两筋之间，间使上下二寸之中为根也。末在掖下三寸天池也。平按：《甲乙经》无二寸中三字。《灵枢》掖下重下字。）凡候此者，下虚则厥，下盛则热痛；上虚则眩，上盛则热痛。（此，谓本标也。下则本也。标即上也。诸本阳虚者，手足皆冷为寒厥；诸本阳盛，则手足热痛为热厥也。诸标阴虚，则为眩冒；诸标阴盛，则头项热痛也。平按：《甲乙经》下虚上有主字。下盛则热痛，《灵枢》、《甲乙》均无痛字。）故实者绝而止之，虚者引而起之。（阴阳盛实，绝泻止其盛也。阴阳虚者，引气而补起也。平按：实《灵枢》作石。）请言气街：（街，道也。补泻之法，须根据血气之道，故请言之也。）胸气有街，腹气有街，头气有街， 气有街。（胸、腹、头、 四种，身之要也；四处气行之道，谓之街也。

　　平按： 《灵枢》作胫，《甲乙经》作 。）故气在头者，止之于脑，（脑为头气之街，故头有气，止百会也。平按：止《甲乙经》作上，下同。）气在胸者，止之膺与背输。（膺中肺输，为胸气之街，故胸中有气，取此二输也。平按：《甲乙经》胸下有中字。）气在腹者，止之于背输与冲脉于齐左右之动者。（脾输及脐左右冲脉，以为腹气之街，若腹中有气，取此二输也。平按：动下《灵枢》、《甲乙经》有脉字。）气在 者，止之于气街与承山踝上下。（三阴气街，并与承山，至踝上下，以为 气之街，若 有气，取此三处也。平按：上下《灵枢》、《甲乙经》作上以下。）取此者用豪针，（取此四街之气，宜用第七豪针也。平按：注四街袁刻误作四时。）

　　必先按而在久，应于手，乃刺而予之。（刺气街法也，皆须按之良久，或手下痛，或手下脉动应手知已，然后予行补泻之。平按：在久二字《甲乙经》作久存之三字。注或手下痛，袁刻脱手字。

　　或手下脉动袁刻作动脉。）所治者，谓头痛眩，腹中痛满暴胀，（头痛眩仆，可止之于脑，头气街也。腹中痛等，取之于胸及腹气街也。平按：治《甲乙经》作刺。腹中痛满《灵枢》、《甲乙经》作腹痛中满。）及有新积痛可移者，易已也；积不痛者，难已也。（胸腹之中有积病而可移者，易已；积而不痛、不可移者，难已也。平按：积痛，痛字《甲乙经》无。）

　　卷第十·经脉之三

　　经脉根结

　　平按：此篇见《灵枢》卷二第五《根结》篇，又见《甲乙经》卷二第五。

　　岐伯曰：天地相感，寒 相移，阴阳之道，孰少孰多？（推前后皆有其问，此中义例须说，岐伯即亦不待于问也。二仪之气交泰，故曰相感。阴盛移为阳，阳盛移为阴，故阴阳之气，不可偏为多少也。平按： 《灵枢》作暖，《甲乙经》作热。注岐伯二字袁刻脱。）阴道偶而阳道奇，（阳为天道，其数奇也；阴为地道，其数偶也。）发于春夏，阴气少而阳气多，阴阳不调，何补何泻？（有病发于春夏，春夏阳多阴少，是为阴阳不调，若为补泻也？）发于秋冬，阳气少而阴气多，阴气盛而阳气衰，则茎叶枯槁，湿而下HT ，阴阳相移，何补何泻？（有病发于秋冬，秋冬阴多阳少，阳气衰故茎叶枯槁，阴气盛故津液HT 根，是亦阴阳相移，多少不同，若为补泻也？平按：湿而下HT 《灵枢》、《甲乙经》作湿雨下归。考HT 与浸同，渍也。）奇邪离经，不可胜数，（风寒暑湿，百端奇异，侵经络为病，万类千殊，故不可胜数也。离，历也。）不知根结五脏六腑，折关败枢开阖而走，阴阳大失，不可复取。（根，本也。结，系也。人之不知根结是脏腑之要，故邪离经脉，折太阳骨节关，亦败少阳筋骨维枢，及开阳明之阖，胃及太阳气有失泄也。良以不知根结，令关枢阖不得有守，故阴阳失于纲纪，病成不可复取也。）

　　（平按：注骨节关，关字袁刻误作开。又关枢阖袁刻误作开枢阖。）九针之要，在于终始，故知终始，一言而毕，不知终始，针道绝灭。（终始，根结也。知根结之言，即一言也。平按：要字上《灵枢》有玄字。故知《灵枢》作故能知，《甲乙经》作能知。绝灭《灵枢》作咸绝，《甲乙经》作绝矣。）太阳根于至阴，结于命门。（此太阳根结与标本同，唯从至阴上跟上五寸为本有异耳。平按：命门下《灵枢》、《甲乙经》有“命门者目也”五字。）阳明根于厉兑，结于颡大。颡大者，钳耳也。（此与标本终始同也。平按：颡大《甲乙经》作颃颡。）少阳根于窍阴，结于窗笼。（亦与标本同也。平按：窗笼下《灵枢》有“窗笼者耳中也”六字，《甲乙经》同，惟无中字。）太阳为关，阳明为阖，少阴为枢。（三阴三阳之□□身为门，营卫身也。门有三种：一者门关，比之太阳；二者门扉，比之阳明；三者门枢，比之少阳也。平按：为关《灵枢》、《甲乙经》均作为开，说见前《阴阳合》篇。注身上所缺二字，谨拟作“脉于”二字。）关折则肉节而暴疾起矣，故暴病者取之太阳，视有余不足。 者，肉宛 而弱。（太阳主骨气为关，故骨气折，肉节内败。 音独，胎生内败曰 。肉节内败，故暴病起。暴病起者，则知太阳关折，所以调太阳也。平按： 《灵枢》作渎，《甲乙经》作“溃缓”二字。肉宛 《灵枢》作皮肉宛 ，《甲乙经》作皮肉缓 。注骨气折下，袁刻脱“肉节内败”四字。）阖折则气无所止息而痿疾起矣，故痿疾者取之阳明，视有余不足。（阳明主肉主气，故肉气折损，则正气不能禁用，即身痿厥，痿而不收，则知阳明阖折也。平按：疾《甲乙经》作病。）无所止息者，谓真气稽留，邪气居之。（能止气不泄，能行气滋息者，真气之要也。阳明阖折，则真气稽留不用，故邪气居之，痿疾起也。平按：注要下别本有用字。）枢折则骨繇而不安于地，故骨繇者取之少阳，视有余不足。（少阳主筋，筋以约束骨节。

　　骨节气弛，无所约束，故骨摇。骨摇，则知少阳枢折也。平按：《甲乙经》繇作摇，不安作不能安。）

　　骨繇者，节缓而不收。所谓骨繇者，摇也，当窍其本。（骨节缓而摇动。窍音核。诊候研窍，得其病源，然后取之也。平按：不收下《甲乙经》有者字，无“骨繇者”及“所谓骨繇者摇也”十字。窍《灵枢》作穷。）太阴根于隐白，结于太仓。（隐白，足大趾端。太仓，在□中管穴，与标本不同。平按：隐白《甲乙经》作阴白，恐误。注中管上所缺一字，袁刻作脘，按中管穴，本书作中管，《甲乙经》作中脘，即太仓穴，在上脘下一寸，居心蔽骨与齐之中，乃任脉腹自鸠尾十五穴之一，谨拟作腹。）少阴根于涌泉，结于廉泉。（少阴先出涌泉为根，行至踝下二寸中为本，上行至结喉上廉泉为结，上至舌本及肾输为标，有此不同也。平按：涌《灵枢》、《甲乙经》作。注上至舌本，袁刻上作止。）厥阴根于大敦，结于玉英，终于膻中。（厥阴先出大敦为根，行至行间上五寸所为本，行至玉英膻中为结，后至肝输为标，有此不同也。平按：终《灵枢》、《甲乙》作络。厥阴一段《甲乙经》在少阴之前。）太阴为关，厥阴为阖，少阴为枢。（门有二种，有内门外门，三阴为内门，三阳为外门。内门关者，谓是太阴；内门阖者，谓是厥阴；内门枢者，谓是少阴也。平按：关《灵枢》、《甲乙经》作开，下同，说见前。）关折则仓廪无所输鬲洞者，取之太阴，视有余不足，故关折者气不足而生病。（太阴主水谷以资身肉，太阴脉气关折，则水谷无由得行，故曰仓无输也。以无所输，膈气虚弱，洞泄无禁，故气不足而生病也。平按：《灵枢》、《甲乙经》鬲作膈，洞下复有膈洞二字。）阖折则气施而喜悲，悲者取之厥阴，视有余不足。（厥阴主筋，厥阴筋气缓纵，则无禁喜悲。平按：施《灵枢》作绝，《甲乙经》作弛。喜《甲乙经》作善。）枢折则脉有所结而不通，不通者取之少阴，视有余不足，有结者皆取之。（少阴主骨，骨气有损，则少阴之脉不流，故有所结不通。结，即少阴络结也。平按：皆取之下，《灵枢》有不足二字。）足太阳根于至阴，流于京骨，注于昆仑，入于天柱、飞阳也。（输穴之中，言六阳之脉，流井荥输原经合五行次第至身为极。今此手足六阳，从根至入，流注上行，与《本输》及《明堂流注》有所不同。此中根者皆当彼所出，此中流者皆当彼所过，唯手太阳流，不在完骨之过，移当彼经阳谷之行，疑其此经异耳。此中注者皆当彼行，唯足阳明不当解溪之行，移当彼合下陵，亦谓此经异耳。此中入者并与彼不同，六阳之脉皆从手足指端为根，上络行至其别走大络称入。入有二处，一入大络，一道上行至头入诸天柱，唯手足阳明至颈，于前人迎扶突。《流注》以所出为井，此为根者，井为出水之处，故根即井也。天柱，挟项大筋外廉陷中，足太阳之正经也。飞阳在足外踝上七寸，足太阳之大络也。平按：流《灵枢》作溜，下同，不再举。注称入入三字，袁刻空三格。）足少阳根于窍阴，流于丘虚，注于阳辅，入于天容、光明也。（天容在耳下曲颊后，足少阳正经也。光明在外踝上七寸，足少阳大络也。平按：窍阴《甲乙经》作窍阳。）足阳明根于厉兑，流于冲阳，注于下陵，入于人迎、丰隆也。（人迎在结喉旁大脉动应手，足阳明正经也。丰隆在足外踝上八寸 外廉陷者中，足阳明之大络也。）手太阳根于少泽，流于阳谷，注于少海，入天窗、支正也。（天窗在曲颊下扶突后动应手陷者中，手太阳之正经也。支正在腕后五寸，手太阳之大络也。平按：阳谷《甲乙经》作 谷。）手少阳根于关冲，流于阳池，注于支沟，入天牖、外关也。（天牖在颈，缺盆上，天容后，天柱前，完骨下，发际上，手少阳正经也。外关在腕后三寸空中一寸，手少阳之大络也。）手阳明根于商阳，流于合骨，注于阳溪，入扶突、偏历也。（扶突在曲颊下一寸人迎后，手阳明正经也。偏历在腕后三寸，手阳明之大络也。）此所谓根十二经者，盛络者皆当取之。（此根入经，唯有六阳；具而论者，更有六阴之脉，言其略耳。此谓根者，皆是三经，循此十二正经，旁有络脉血之盛者，皆当其部内量而取之。平按《灵枢》、《甲乙经》无根字。盛络《甲乙经》作络盛。）

　　卷第十一·输穴

　　本输

　　平按：此篇自篇首至末，见《灵枢》卷一第二《本输》篇，自肺出少商以下，散见于《甲乙经》卷三第二十四至三十五等篇，惟意义多同，而编次前后、文法繁简有异。自肺合大肠至所合者也，见《甲乙经》卷一第三。

　　黄帝问于岐伯曰：凡刺之道，必通十二经脉之所终始，（手之三阴，始之于胸，终于手指；手之三阳，始于手指，终之于头。足之三阳，始起于头，终之于足；足之三阴，始起于足，终之于腹。平按：经脉《灵枢》作经络。）络脉之所别起，（十五络脉，皆从脏腑正经别走相入。平按：别起《灵枢》作别处。）五输之所留止，（各从井出，留止于合。平按：《灵枢》无止字。）

　　五脏六腑之所与合，（五脏六经为里，六腑六经为表，表里合也。平按：《灵枢》无五脏二字。）

　　四时之所出入，（秋冬，阳气从皮外入至骨髓，阴气出至皮外；春夏，阴气从皮外入至骨髓，阳气出至皮外。）脏腑之所流行，（脏腑出于营卫二气，流行于身也。平按：《灵枢》脏腑作五脏，流行作溜处。）阔数之度，（营卫所行阔数度量。）浅深之状，（络脉为浅，经脉为深。）高下所至，愿闻其解。（经脉高上于头，下至于足。此之九义，并请闻之。）岐伯答曰：请言其次。

　　（次者，井荥输经合等阴阳五行次第也。）肺出少商，少商者，手大指内侧也，为井；（肺脉从脏而起，出至大指次指之端，今至大指之端，还入于脏，此根据经脉顺行从手逆数之法也。井者，古者以泉源出水之处为井也，掘地得水之后，仍以本为名，故曰井也。人之血气出于四肢，故脉出处以为井也。手足三阴皆以木为井，相生至于水之合也；手足三阳皆以金为井，相生至于土之合也。所谓阴脉出阳，至阴而合，阳脉出阴，至土而合也。平按：指下《灵枢》、《甲乙经》有端字，井下《灵枢》有木字。）溜于鱼际，鱼际者，手鱼也，为荥；（腕前大节之后，状若鱼形，故曰手鱼也。脉出少商，溢入鱼际，故为荥也。焉迥反。）

　　注于太泉，太泉者，鱼后下陷者之中也，为输；（输，送致聚也。《八十一难》曰：五脏输者，三焦行气之所留止。故肺气与三焦之气送致聚于此处，故名为输也。平按：太泉《灵枢》、《甲乙》作太渊，说见前。下字《灵枢》作一寸二字，输作 ，《甲乙》作俞，下同，不再举。）行于经渠，经渠者，寸口之中也，动而不居，为经；（寸口之中，十二经脉历于渠洫，故曰经渠。居，停也。

　　太阴之脉动于寸口不息，故曰不居。经者，通也，肺气至此常通，故曰经也。平按：行于经渠上《千金》有“过于列缺为源”六字。）入于尺泽，尺泽者，肘中之动脉也，为合，手太阴经也。（如水出井，以至海为合，脉出指井，至此合于本脏之气，故名为合，解余十输，皆放于此。诸输穴名义，已《明堂》具释也。）心出中冲，中冲者，手中指之端也，为井；溜于劳宫，劳宫者，掌中中指本节之内间也，为荥；（《明堂》一名五星也，掌中动脉也。平按：心《甲乙》作心主。

　　《灵枢》井下有木字。）注于大陵，大陵者，掌后两骨之间方下者也，为输；平按：为输下《千金》有过于内关为源六字。两骨之间方下者也《甲乙》作两筋间陷者中。行于间使，间使道两筋之间，三寸之中也，有过则至，无过则止，为经；（方下，陷中也。三寸之中者，三寸之际也。有虚实之过，则气使至此；无过不至，故止也。《明堂》此手心主经下，有手少阴五输，此经所说心不受邪，故手少阴无输也。平按：道上《灵枢》有之字。）入于曲泽，曲泽者，肘内廉下陷者之中也，屈而得之，为合，手心主经也。肝出大敦，大敦者，足大趾之端及三毛之中也，为井；（足大趾端及三毛皆是大敦，厥阴脉井也。平按：屈而得之《甲乙》作屈肘得之。手心主《灵枢》作手少阴。井下《灵枢》有木字。）溜于行间，行间者，大指之间也，为荥；（《明堂》足厥阴脉动应手也。平按：《灵枢》大指上有足字。）注于太冲，太冲者，在行间上二寸陷者之中也，为输；（《明堂》本节后二寸或一寸半陷中也。平按：《灵枢》行间上无者在二字。）行于中封，中封者，在内踝前一寸半陷者中也，使逆则宛，使和则通，摇足而得之，为经；（气行曰使。宛，不伸也，塞也。

　　《明堂》内踝前一寸，仰足而取之，陷者中。伸足乃得之也。平按：《千金》过于中封为源，行于中 为经。与此不同。）入于曲泉，曲泉者，辅骨之下大筋之上也，屈膝而得之，为合，足厥阴经也。（《明堂》在膝内辅骨下，大筋上，小筋下，陷中也。）脾出隐白，隐白者，足大趾之端内侧也，为井；溜于太都，太都者，本节之后下陷者之中也，为荥；注于太白，太白者，核骨之下也，为输；（核骨在大指本节之后，然骨之前高骨是也。核，茎革反。平按：《灵枢》井下有木字，太都作大都。核袁刻误作腕，注同。注，核茎革反，袁刻无此四字。）行于商丘，商丘者，内踝下陷者之中也，为经；（《明堂》足内踝下微前。平按：行于商丘上《千金》有过于公孙为源六字。）入于阴之陵泉，阴之陵泉者，辅骨之下陷者之中也，屈伸而得之，为合，足太阴经也。（膝下内侧辅骨下也。平按：《灵枢》无屈字，太阴下无经字。）肾出涌泉，涌泉者，足心也，为井；（《明堂》一名地冲也。平按：涌泉《灵枢》、《甲乙》作 泉。井下《灵枢》有木字。）溜于然谷，然谷者，然骨之下也，为荥；（《明堂》一名龙泉，在足内踝前起大骨下陷中。即此大骨为然骨。）注于太溪，太溪者，内踝之后跟骨之上陷者之中也，为输；（《明堂》跟骨上动脉也。平按：《灵枢》太溪作大溪，陷下无“者之”二字。为输下《千金》有“过于水泉为源”六字。）行于复留，复留者，上踝二寸，动而不休也，为经；（《明堂》一名昌阳，一名伏白，足少阴脉，动不休也。平按：复留《甲乙》作复溜。踝上《灵枢》、《甲乙》有内字。二寸下《甲乙》有陷者中三字。）入于阴谷，阴谷者，辅骨之后，大筋之下，小筋之上也，按之应手，屈膝而得之，为合，足少阴经也。（《明堂》在膝内辅骨之后。按应手，谓按之手下觉异也。）膀胱出于至阴，至阴者，足小指之端也，为井；（《明堂》在足小指外侧，去爪甲角如韭叶也。平按：《灵枢》井下有金字。）溜于通谷，通谷者，本节之前，为荥；（《明堂》通谷者，小指外侧，本节前陷中也。平按：前下《灵枢》有外侧也三字。）注于束骨，束骨者，本节之后也，为输；（《明堂》在足小指外侧，本节后陷中也。

　　平按：后下《灵枢》有“陷者中”三字。）过于京骨，京骨者，外踝之下也，为原；（齐下动气者，人之生命，十二经之根本也，故名曰原。三焦者，原气之别使，主行三气，经营五脏六腑。

　　故原者，三焦之尊称也，是以五脏六腑皆有原也。肺之原出太泉，心之原出大陵也，肝之原出太冲，脾之原出太白，肾之原出大溪，手少阴经原出神门掌后兑骨之端。此皆以输为原者，以输是三焦所行之气留止处也。六腑原者，胆原出丘虚，胃原出冲阳，大肠原出合骨，小肠原出完骨，膀胱原出京骨，三焦原出阳池。六腑者阳也，三焦行于诸阳，故置一输名原，不应五时也。所以腑有六输，亦与三焦共一气也。 平按：外踝《灵枢》作“外侧大骨”四字。原《千金》作源，下同。）行于昆仑，昆仑者，在外踝之后，跟骨之上也，为经；入于委中，委中者， 中也，为合，委而取之，足太阳经也。

　　（《明堂》在 中央约文中动脉也。平按：“之上”下《甲乙》有“陷中细脉动应手”七字。

　　《灵枢》 中也，也作央，太阳下无经字。）胆出于窍阴，窍阴者，足小指次指之端也，为井；（《明堂》足小指次指端去爪甲角如韭叶。平按：井下《灵枢》有金字。）溜于侠溪，侠溪者，小指次指之间也，为荥；（《明堂》小指次指歧骨间本节前陷中。平按：小指上《灵枢》有足字。）

　　注于临泣，临泣者，上行一寸半陷者中也，为输；（《明堂》在足小指次指本节皮间陷者中，去侠溪一寸半也。平按：注皮间《甲乙》作后间。）过于丘虚，丘虚者，外踝之下陷者之中也，为原；（《明堂》外踝下如前陷者中，去临泣三寸也。平按：虚《灵枢》、《甲乙》作墟。下陷上《灵枢》有前字。注去临泣三寸《甲乙》作去临泣一寸。）行于阳辅，阳辅者，外踝之上，辅骨之前，及绝骨之端也，为经；（《明堂》无及，及即两处也。平按：辅骨上《甲乙》有四寸二字。

　　端下《甲乙》有“如前三分去丘虚七寸”九字。）入于阳之陵泉，阳之陵泉者，在膝外陷者中也，为合，伸足而得之，足少阳经也。（《明堂》在膝下外廉也。平按：《灵枢》外膝作在膝，伸下无足字。）胃出于厉兑，厉兑者，足大趾之内，次指之端也，为井；（《明堂》去爪甲角如韭叶也。平按：井下《灵枢》有金字。）溜于内庭，内庭者，次指外间陷者中也，为荥；（《明堂》足大趾次指外间也。平按：外间下《灵枢》无陷者中三字。）注于陷谷，陷谷者，中指内间上行二寸陷者之中也，为输；（《明堂》足大趾次指外间本节皮陷者中，去内庭二寸也。

　　平按：陷谷者下《灵枢》有上字。注皮字《甲乙》作后。）过于冲阳，冲阳者，足跗上五寸陷者中也，为原，摇足而得之；（《明堂》一名会原，足跗上五寸骨间动脉上，去陷谷三寸也。平按：跗《甲乙》作趺。）行于解溪，解溪者，上冲阳一寸半陷者中也，为经；（《明堂》冲阳后一寸半腕上也。）入于下陵，下陵者，膝下三寸， 外三里也，为合；复下三寸，为巨虚上廉也，复下三寸，为巨虚下廉也，大肠属上，小肠属下，足阳明胃脉也，大肠小肠皆属于此，足阳明经也。

　　（人膝如陵，陵下三寸，一寸为一里也。三里以下，三寸之下上下处，上际为上廉，下际为下廉。

　　以在 骨外侧，故名为廉。足阳明脉行此虚中，大肠之气在上廉中与阳明合，小肠之气在下廉中与阳明合，故曰大肠属上，小肠属下也。平按：《灵枢》 下有骨字。上“复下”二字下，有“三里”二字；下“复下”二字下，有“上廉”二字。皆属于此作皆属于胃。）三焦者，上合于手少阳，出于关冲，关冲者，手小指次指之端也，为井；溜于掖门，掖门者，小指之间也，为荥；注于中渚，中渚者，本节之后也，为输；过于阳池，阳池者，在腕上陷者之中也，为原；（阳池《明堂》一名别阳，在手表腕上陷中也。平按：《灵枢》井下有金字，掖作液，《甲乙》作腋。之间上《灵枢》有次指二字，之后下有陷中者三字。）行于支沟，支沟者，腕上三寸两骨间陷者中也，为经；入于天井，天井者，在肘外大骨之上陷者中也，为合，屈时而得之；（《明堂》在肘外大骨之后，肘后一寸两筋间陷中也。平按：《灵枢》腕上作上腕，而得之作乃得之。）三焦下输，在于足太阳之前，少阳之后，出于 中外廉，名曰委阳，此太阳之络也。手少阳经也。（上焦如雾，中焦如沤，下焦如渎，此三焦之气上下皆通，故上输在背第十三椎下两旁各一寸半，下输在此太阳之间出 外廉足太阳络。三焦下行气聚之处，故曰下输也。平按：《灵枢》足太阳作足大趾。）足三焦者，太阳之所将，太阳之别也，上踝五寸，而别入贯 肠，出于委阳，并太阳之正，入络膀胱下焦，（ ，遄免反，腓肠也。肾间动气，足太阳将原气别使三焦之气，出足外侧大骨下赤白肉际陷中为原，上踝五寸，别入贯 肠，出委阳，并太阳之正，入腹络膀胱，下焦即膀胱也。原气太阳络于膀胱，节约膀胱，使溲便调也。

　　以此三焦原气行足，故名足三焦也。平按：《灵枢》三焦上无足字，太阳之所将作少阳太阴之所将，注云：一本作太阳。）盛则闭 ，虚则遗溺，遗溺则补，闭 则泻。小肠上合于手太阳，出于少泽，少泽者，小指之端也，为井；（《明堂》一名少吉，去爪甲下一分陷中。平按：《灵枢》盛作实，小肠上有手太阳三字，井下有金字。）溜于前谷，前谷者，手小指本节之前陷者中也，为荣；（《明堂》在手小指外侧中也。平按：小指《灵枢》作外廉。）注于后溪，后溪者，本节之后也，为输；（《明堂》在手小指外侧本节后陷中也。平按：本节上《灵枢》有在手外侧四字。）过于完骨，完骨者，在手外侧腕骨之前也，为原；（《明堂》在手外侧腕前起骨下陷中。即此起骨为腕骨，此经名完骨。胡端反。平按：完骨《灵枢》、《甲乙》作腕骨。）

　　行于阳谷，阳谷者，在兑骨之下陷者中也，为经；（《明堂》在手外侧腕中兑骨之下也。平按：兑《灵枢》作锐。）入于小海，小海者，在肘内大骨之外，去肘端半寸陷者之中也，伸臂而得之，为合，手太阳经也。（《明堂》屈肘乃得之。平按：《灵枢》端上无肘字。）大肠上合于手阳明，出于商阳，商阳者，大指次指之端也，为井；（《明堂》一名而明，一名绝阳，大指次指内侧，去爪甲角如韭叶也。平按：《灵枢》井下有金字。）溜于二间，二间在本节之前，为荥；（《明堂》二间在手大指次指本节前内侧陷中也。平按：为荥上《灵枢》作溜于本节之前二间八字。）

　　注于三间，三间在本节之后，为输；（《明堂》一名少谷，在手大指次指本节后内侧陷中也。平按：此节《灵枢）作注于本节之后三间为输。过于合谷，合谷者，在大指之间也，为原；（《明堂》一名虎口，在大指歧骨间也。平按：大指下《灵枢》有歧骨二字。）行于阳溪，阳溪者，在两筋之间陷者中，为经；（《明堂》一名中槐，在腕中上侧两筋间也。平按：两筋之间《甲乙》作腕中上侧两旁间七字。注中槐《甲乙》作中魁。）入于曲池，曲池者，在肘外辅曲骨之中也，屈肘而得之，为合，手阳明经也。是谓五脏六腑之输，五五二十五输，六六三十六输。（心不受邪，手少阴无输，故五脏各输有二十五输。根据《明堂》手少阴有五输，总有三十输。六腑有原输，故有三十六输。皆是脏腑之气，送致聚于此穴，故名为输也。平按：《灵枢》无曲池者三字，辅曲骨之中作辅骨陷者中，《甲乙》作辅骨肘骨之中。屈肘《灵枢》作屈臂。）六腑皆出足三阳，上合于手者也。（六腑足阳明脉上合手阳明，足太阳上合手太阳，足少阳上合手少阳也。）缺盆之中，任脉也，名曰天突。次任脉之侧动脉，足阳明也，名曰人迎（二），次脉手阳明也，名曰扶突（二），次脉手太阳也，名曰天窗（二），次脉足少阳也，名曰天容（二），次脉手少阳也，名曰天牖（二），次脉足太阳也，名曰天柱（二），次脉项中央之脉督脉，名曰风府（二），掖内动脉，手太阴也，名曰天府。掖下三寸，手心主也，名曰天池。（此言脉在胸项颈掖之下次，以任脉在阴，居于前中，督脉在阳，处于后中，任之左右，六阳为次，两侧掖下，二阴所行，此之十输，脉之要者也。平按：《灵枢》天突下有一字，自此以下，凡次字上，有二三四五六七等字，本书原抄均有小二字旁注于左。项中央《灵枢》作颈中央。风府下原本仍有小二字《灵枢》无。掖《灵枢》作腋。注胸项袁刻作胸顶。）刺上关者，不能欠；（上关开口有空，刺之有伤，不得开口，故不能欠也。 ，邱庶反，张口也。）刺下关者，欠不能 。（下关合口有空，刺之有伤，不得合口，故不能 也。）刺犊鼻者，屈不能伸；（犊鼻在膝膑下 上侠解大筋中，刺之伤筋，筋病屈不能伸也。《明堂》无禁也。）刺内关者，伸不能屈。（内关在掌后去腕二寸，别走手少阳，手心主络，《明堂》无禁，刺之伤骨，骨伤伸不能屈也。平按：内关《灵枢》作两关。者字袁刻误作音。）手阳明次在其外，不至曲颊一寸。

　　（手阳明从缺盆上颈贯颊，入下齿中，不至曲颊，故去曲颊一寸是也。平按：手阳明上《灵枢》有足阳明挟喉之动脉也其 在膺中十四字。其外《灵枢》作其 外。）手太阳当曲颊。（手太阳循颈上颊。颊，曲颊也，近牙车是也。）足少阳在耳下曲颊之后。（足少阳支从耳后出走耳前，至目锐 后，故在耳下曲颊后是。）手少阳出耳后，上加完骨之上。（手少阳上项挟耳后，故直上出耳上角；完骨在耳后，故上加完骨上是也。）足太阳挟项大筋之中发际。（两大筋中发际，此太阳输也。）阴尺动脉在五里，五输之禁。（阳为寸，故阴为尺。阴尺之中，五脏动脉在肘上五里五输大脉之上。《明堂》云：五里在肘上三寸，手阳明脉气所发，行向里大脉中央，禁不可刺，灸十壮，左取右，右取左。大脉，五脏大脉气输也。

　　故禁刺不禁灸也。）肺合大肠，大肠，传导之腑也。（传导糟粕令下也。）心合小肠，小肠者，受盛之腑也。（胃化糟粕，小肠受而盛也。）肝合胆，胆者，中精之腑也。（胆不同肠胃受传糟粕，唯藏精液于中也。）脾合胃，胃者，五谷之腑也。（受五谷之味也。）肾合膀胱，膀胱者，津液腑也。（膀胱盛尿，故曰津液之腑也。平按：腑上《灵枢》有之字。）少阴属肾，肾上连肺，故将两脏矣。（足少阴脉贯肝入肺中，故曰上连也。肾受肺气，肾便有二，将为两脏。《八十一难》曰：五脏亦有六者，谓肾有两脏也。平按：《灵枢》少阴作少阳，两脏下无矣字。）三焦，中渎之腑也，水道出，属膀胱，是孤之腑也。（中，谓脏腑中也。下焦如渎，从上焦下气，津液入于下焦，下焦津液流入膀胱之中，无藏为合，故曰孤腑也。平按：《灵枢》出下有焉字。）此六腑之所与合者也。（腑，之聚也。五谷清浊气味皆聚于中，故六皆名腑。孤腑内与六腑气通，故曰合也。）春取络脉诸荥大经分肉之间，甚者深取，间者浅取之；（春时阳气，始生微弱，未能深至经中，故取络脉及取诸荥，并大筋分肉之间也。）夏取诸输孙络、肌肉皮肤之上；（阳气始长，热熏腠理，内至于经，然犹脉疲气弱，故取诸输孙络之分、腠理肌肉皮肤之上也。平按：注然犹，犹字袁刻误作后。）秋取诸合，余如春法；（阴气始杀，犹未能盛，故取于输及以合也。

　　春时阴气衰少为弱，阳气初生为微，秋时阳气衰少为弱，阴气始生为微，病间故如春法，取络荥大经分间，亦随病间甚，浅深为度也。）

　　（平按：注故如春法上，原本有病间二字，疑衍。）冬取诸井、诸输之分，欲深而留之。

　　（冬时足少阴气急紧，足太阳伏沉，故取诸井以下阴气，取荥以实阳气，皆深为之者也。）此四时之序，（根据于四时行疗次序。）气之所处，（随于四时人气在处也。）病之所舍，（随于四时邪之居所也。平按：居所袁刻作所居。）脏之所宜也。（疗五脏病，根据四时所宜也。）转筋者，立而取之，可令遂已。（人立，筋病痛聚，故立燔针刺之。）痿厥者、张而刺之，可令立快。（手足痿厥，开张即得其输，然后刺之。）

　　卷第十一·输穴

　　变输

　　平按：此篇自篇首至味主合，见《灵枢》卷七第四十四《顺气一日分为四时》篇，又见《甲乙经》卷一第二。自问曰春取络脉至末，见《素问》卷十六第六十一《水热穴论》篇，又见《甲乙经》卷五第一上编。

　　黄帝曰：余闻刺有五变，以主五输，愿闻其数。岐伯曰：人有五脏，脏有五变，变有五输，故五五二十五输，以应五时。（五时，谓春夏长夏秋冬也。平按：《甲乙》输作 ，下同，无余闻刺有、以主六字。《灵枢》脏有五变作五脏有五变，变有五输作五变有五输。）黄帝曰：愿闻五变。岐伯曰：肝为牡脏，其色青，其时春，其音角，其味酸，其日甲乙；心为牡脏，其色赤，其时夏，其日丙丁，其音征，其味苦；脾为牝脏，其色黄，其时长夏，其日戊己，其音宫，其味甘；肺为牝脏，其色白，其音商，其时秋，其日庚辛，其味辛；肾为牝脏，其色黑，其时冬，其日壬癸，其音羽，其味咸，是谓五变。（肝心属于木火，故为牡脏；脾肺肾属于土金水，故为牝脏。牝牡五脏五色五时五音五味，故有二十五之变也。平按：《甲乙》无黄帝至岐伯曰十字，其日甲乙在其音角之上，其音商在其日庚辛之下。注二十五之变，二十字袁刻误作其。）黄帝曰：以主五输奈何？岐伯曰：脏主冬，冬刺井；（冬时万物收藏，故五脏主冬也。井，为木也。木，春也。春时万物始生，如井中泉水。冬时万物始萌，如井水深，未出而刺之者，刺井微也。平按：《甲乙》无黄帝至岐伯曰十二字，《灵枢》无岐伯曰三字。）色主春，春刺荥；（春时万物初生鲜华，故五色主春。荥，火也。火，夏也。夏时万物荥长，如水流溢。春时万物始生，未荣而刺之者，亦刺荥微也。）时主夏，夏刺输；（夏时万物荣华，四时之胜，故五时主夏。输，土也。土，长夏也。长夏之时，万物盛极，如水致聚。夏时荣未盛极而刺之者，亦刺输微也。）音主长夏，长夏刺经；（长夏万物荣盛，音律和四时之序，故五音主于长夏。经，金也。金，秋也。秋时万物将衰。长夏之时，万物盛而未衰而刺之者，亦刺经微也。）味主秋，秋刺合，（秋时万物皆熟，众味并盛，故五味主秋也。合，水也。水，冬也。冬时万物收藏，如水之入海。秋时万物收而未藏而刺之者，亦刺合微也。）是谓五变，以主五输。（是万物五变，主五行输也。）黄帝曰：诸原安合以致六输？（五变合于五输，原之一输与何物合？平按：六输《甲乙》作五 。）岐伯曰：原独不应五时，以经合之，以应其数，故六六三十六输。（六腑者，阳也。人之命门之气，乃是肾间动气，为五脏六腑十二经脉性命根，故名为原。三焦者，原气之别使，通行原之三气，经营五脏六腑，故原者三焦之尊称也，不应五时，与阳经而合以应其数，故有六六三十六输也。）黄帝曰：何谓脏主冬，时主夏，音主长夏，味主秋，色主春？愿闻其故。岐伯曰：病在藏者，取之井；（井，木也。井主心下满，是肝为满也。冬时心下满病，刺其井者，遣其本也。）病变于色者，取之荥；（荥，火也。荥主身热，是心为热也。春时身热之病，刺其荥者，亦遣其本也。平按：《甲乙》荥作营。）病时间时甚者，取之输；（输，土也。输主体重节痛，时间时甚，是脾为病也。夏时体重节痛，时间时甚，刺其输者，亦遣其本也。）病变于音者，取之经，经满而血者；（经，金也。金主喘咳寒热，经血而满，是肺为病也。长夏喘咳寒热，经血而满，刺其经者，亦遣其本也。平按：经满，经字《甲乙》注云亦作络。）病在胃，及以饮食不节得病者，取之于合，（合，水也。合主逆气而泄，是肾为病也。秋时饮食不节，逆而泄，刺其合者，亦遣其本也。平按：胃，《甲乙》注云：亦作胸。）故命曰味主合，（故味病主合也。）是谓五变。黄帝曰：善。（以原不应五时，故有五变也。平按：《灵枢》无黄帝曰善四字，《甲乙》同。）

　　问曰：春取络脉分肉何也？答曰：春者木始治，肝气生，肝气急，其风疾，经脉常深，其气少，不能深入，故取络脉分肉间也。（络脉浮浅，经脉常深，春时邪在络脉分肉间，故取之也。

　　平按：肝气生《素问》作肝气始生，《甲乙》同。）曰：夏取盛经分腠何也？曰：夏者火始治，心气始长，脉瘦气弱，阳气流溢，熏热分腠，内至于经，故取盛经分腠，绝肤而病去者，邪居浅也。（阳气独盛，故脉瘦气弱也。热气内至于经，外熏分腠，故取盛经分腠浅处也。平按：流《素问》作留，新校正云：“别本一作流。”熏热分腠《甲乙》作血温于腠。）所谓盛经者，阳脉也。

　　（三阳盛经也。夏日其经热盛，故取其盛经部内分腠。）曰：秋取经输者何也？曰：秋者金始治，肺将初杀，金将胜火，阳气在合，阴气初胜，湿气及体，阴气未盛，未能深入，故取输以泻阴邪，取合以虚阳邪，阳气始衰，故取于合。（经输者，谓经之穴也。秋病在输者，故取其输以泻阴邪；阳衰在合，故取于合以虚阳邪也。平按：初杀《素问》、《甲乙》作收杀。阴气初胜，《甲乙》无初字。及体《甲乙》作反体。故取于合下，《甲乙》有是谓始秋之治变也，《素问》新校正亦引此文。）曰：冬取井荥何也？曰：冬者水始治，肾方闭，阳气衰少，阴气紧，巨阳伏沉，阳脉乃去，（紧，盛也。巨阳足太阳气，伏沉在骨也。平按：紧《素问》、《甲乙》作坚盛二字。）故取井以下阴逆，取荥以实阳气，故取井荥，春不鼽衄，此之谓也。（井为木也，荥为火也。冬合之时取井荥者，冬阴气盛，逆取其春井，泻阴邪也；逆取其夏荥，补其阳也。故冬无伤寒，春不鼽衄也。平按：以实阳气，《素问》新校正云：“全元起本实作遣，《甲乙》、《千金》作通。”此之谓也句，《甲乙》作是谓末冬之治变也，《素问》新校正亦引此文。）

　　卷第十一·输穴

　　腑病合输

　　平按：此篇见《灵枢》卷一第四《邪气脏腑病形》篇。自五脏六腑之气至此胃脉也，见《甲乙经》卷四第二下编。自大肠腑者至取三里，见《甲乙经》卷九第七。自小肠病者至取巨虚上廉，见《甲乙经》卷九第八。自三焦病者至取之委中央，见《甲乙经》卷九第九。自胆病者至阳陵泉，见《甲乙经》卷九第五。自刺此者必中气穴至末，见《甲乙经》卷五第一下编。惟自大肠以下，《甲乙经》文义虽同，编次前后小异。
  </div>
  <div class="pagination">
   <a href="黄帝内经太素_page8.html">
    上一页
   </a>
   <span>
    ...
   </span>
   <a href="黄帝内经太素_page4.html">
    4
   </a>
   <a href="黄帝内经太素_page5.html">
    5
   </a>
   <a href="黄帝内经太素_page6.html">
    6
   </a>
   <a href="黄帝内经太素_page7.html">
    7
   </a>
   <a href="黄帝内经太素_page8.html">
    8
   </a>
   <span class="current-page">
    9
   </span>
   <a href="黄帝内经太素_page10.html">
    10
   </a>
   <a href="黄帝内经太素_page11.html">
    11
   </a>
   <a href="黄帝内经太素_page12.html">
    12
   </a>
   <a href="黄帝内经太素_page13.html">
    13
   </a>
   <a href="黄帝内经太素_page14.html">
    14
   </a>
   <span>
    ...
   </span>
   <a href="黄帝内经太素_page10.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
