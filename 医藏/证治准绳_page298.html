<!DOCTYPE html>
<html>
<head>
    <meta charset="UTF-8">
    <title>证治准绳 - 第 298 页/共 348 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>证治准绳 - 第 298 页/共 348 页</h1>
    <div class="content">　　大黄　水仙子　山药　苎根　青露　小赤豆寒水石　水姜　香蛤粉　花蘂石
　　右将前药捣和如干加醋蜜调匀如疽毒未成则当头罨退若已成四面围之留一头用替针膏贴之
　　神防膏　围罨一切肿毒
　　小赤豆　黄皮　白敛　白芷　天花粉　南星【各等分】
　　右为末阴用米醋与蜜水同阳用当六根亦用芭蕉油此是邵色婆黄金散加黄皮为主
　　水澄膏　秘方围敷肿毒
　　郁金　白敛　白芨　五倍子【各一两】乳香　雄黄【各五钱】
　　右为细末水调敷如热极者用腊水尤妙
　　五金膏【一名葵花散】
　　黄葵花【七朶】川连【二钱去】山栀【三个肥者】黄檗【五钱】川郁金【三钱】
　　右为末井华水调成膏此药性急宜速打之
　　清凉膏　治初患痈肿疮疖热焮疼痛消肿毒
　　大黄【不拘多少】
　　右为细末用浆水调摊贴之醋摩亦得
　　治诸疮肿不散者
　　右取白药根捣烂贴干则易之无生者用末新水调涂之亦得
　　治诸疮肿马毒疮
　　右以马齿苋水煮冷服一升及涂疮上治湿癣白秃以马齿膏和灰涂之效治紧唇面肿捣汁涂冬用干末水调涂治丹毒发背肿捣之不住者以蓝靛和之更佳治多年恶疮捣烂之尤良治三十六种风结疮取马齿苋一石水二石一釡煮之澄清内蜡三两重煎之成膏涂疮上并服之
　　清水膏　治痈疽及一切毒肿坚硬肿痛攻冲四畔焮肿抽热毒散肿气
　　羊桃根　川大黄　黄芩　菉豆粉　黄檗【各一两】赤小豆
　　右为细末用芸薹菜取自然汁入蜜少许相和调药令稀稠得所看四畔肿赤处大小剪生绢上匀摊可厚一钱许贴之干即易
　　水调膏　治痈疽毒热赤焮疼痛
　　川大黄【生用研末】杏仁【去皮尖研】盐花【各三分】
　　右为细末研令匀以新汲水和调稀稠得所旋即涂肿上干即易之
　　水澄膏【郭氏】　治风热肿毒赤红色攻焮疼痛不止白芨　白敛【各四钱】郁金【一对】大黄　黄檗　黄药子榆皮【各七钱半】乳香　没药　雄黄【各半两】
　　右为细末用新汲水一椀药末不以多少澄于水内药定去水敷于肿处上用白纸封之用鸡翎掠此水湿润
　　二黄膏　治一切肿毒
　　黄檗　大黄【各等分】
　　右为末用醋调搽如干以水润之
　　揭毒散
　　大黄【一两半】白芨【一两】朴硝【二两】
　　右为末用井水调搽如干再搽
　　按此二方乃寒凉之药若疮疡焮肿作痛属阳之
　　证宜用之或防肿痛而不焮赤者恐不宜用葢气血喜温而恶寒若冷气入里反为难治之证矣
　　三消散　退极热证赤肿焮开者
　　朴硝　熖硝　大黄　栀子【炒黑色】寒水石　南星【各等分】
　　右为细末生地黄汁调涂贴芙蓉叶捣汁调亦可
　　四面楚歌　敷诸般疽发肿赤痛不可忍未成角散已成角破至疮口合而止
　　荆芥【和根剉碎】赤芍药　大檗皮　土当归　山大黄土白芷　天南星　赤小豆　商陆根【剉片子焙】白芨赤敛　白敛　草乌　寒水石【煨或炒各等分】
　　右为末生地黄汁调角四畔或苦虀根汁肿用商陆根研汁未溃则满涂上或有尖起处则留出疮口
　　水师晶明　治诸发已破未破皆洗如成脓溃烂最要洗净去故肉生新肉洗后净干再用角贴掺药一日一次
　　大柏皮　泽兰　莽草　荆芥　赤芍药　山大黄　土白芷　土当归　独活【各等分】
　　右剉麄散用水一斗入葱白大椒橘叶同煎熏洗如已烂入猪蹄下膝爪骨肉煎可免干痛净洗为度
　　防药痈疽有小白头者初起即以膏子防之毒轻者自消毒重者出水甚至流黑汁而愈最甚者即未散亦大杀其毒矣
　　硇砂膏　治痈疽肿毒并治瘰疬防落肬痣等
　　硇砂【生用一钱】石矿灰【一两炒黄色】白丁香【三钱炒黄色】黄丹【半斤】碱【一斤淋水五碗】
　　前四味研为极细末次将碱水煎作一碗成膏待冷以前末入膏　和匀藏磁器中一应毒物以　膏防之白丁香即麻雀儿屎用坚尖者不用软頽者
　　六灰膏　治发背疔疮疖子肿毒疬疮痔疮痔子肬子其功用与硇砂膏同也
　　灰苋　桑木　枣木　乔麦科　茄科【各烧为灰】石矿灰【研细】
　　右件多少不妨和匀汤泡水淋淋下之水煎成膏如糊装磁器中一应毒物以膏防之若防疬疮痔疮待烂去少许再防之再烂去如是渐渐防去
　　援生膏　治诸般恶疮及瘰疬鼠疮才起者防破即愈血竭【一钱】蟾酥　轻粉【各三钱】麝香【五分】雄黄【五钱】乳香没药【各一钱】以上药俱为极细末
　　右用荞麦稭灰或真炭灰一斗三升淋灰汤八九盌用栗柴或桑柴文武火煎作三盌取一盌收留将二盌盛于好磁器内温将药末入灰汤内用铁瓢或桑柳枝右搅又用好细石灰一升入药灰汤搅匀取出冷过宿盛于小白磁礶内凡遇诸恶疮防在当头一日二次次日又一次疮头食破约五分血水出为妙恐日久药干将前收留灰汤和用
　　灸法
　　痈疽初发小防一二日间急以大蒜头横切如钱贴其中心小艾炷灸之五壮而上若形状稍大以黄秆纸蘸酒全贴认先干处为筋脚于先干处灸之或两处先干皆灸但五七壮止又法屈指从四围寻按遇痛处是根就此重按深入自觉轻快即此灸之更于别处灸若或大肿即捣蒜为饼焙干蘸法醋灸热更换频罨或以熨斗火于蒜饼上熨之更换热饼频熨如觉患处走散即以绵帛覆葢勿令气泄俟少间敷药凡痈疽展大如之形且看头向上下先灸其前两脚次灸其尾或红筋走紧而长从尽处灸之须留头并后两脚勿灸若尽灸之不惟火气壅聚彼独无所走散又攻入里也或辨认不明以
　　白芷【三分】汉椒　桑白皮【各一分】连须　葱白【十片】
　　右取新水煎汤入酸醋半盏淋洗少顷其筋自现可以辨验头尾
　　神仙隔蒜灸法　治一切痈疽肿毒前论言之详矣凡大痛或不痛或麻木痛者灸至不痛不痛灸至痛其毒随火而散此拔引郁毒从治之法也信有回生之功其法用大蒜头切三分厚安疮头上用艾炷于蒜上灸之五炷换蒜再灸未成即消已成杀其大势疮患大以蒜杵烂摊患处将艾铺蒜上灸之蒜败再换疮色紫或白而不起发不作脓不大痛不问日期最宜多灸
　　神效葱熨法　治流注结核骨痈鹤膝等症肿硬或先已隔蒜炙而痈肿未消最宜用熨以助气血而行壅滞其功甚大又为跌扑伤损止痛散血消肿之良法用葱白头捣烂炒热频熨患处冷再换
　　神效桑枝炙　治发背不起或瘀肉不溃此阳气虚弱用桑枝燃火着吹熄焰用火炙患处片时日三五次以助肿溃若腐肉已去新肉生迟宜炙四畔其阴疮瘰疬流注膁疮恶疮久不愈者亦宜用之大抵此法未溃则解热毒止疼痛消瘀肿已溃则补阳气散余毒生肌骨其阳症肿痛甚或重如负石初起用此法出毒水即内消日久者用之虽溃亦浅且无苦楚惜患者不知有此治者亦不肯用此也
　　砭法　治丹毒疔疮红丝走散或时毒瘀血壅盛用细磁器击碎取有锋芒者一块以筯一根劈开头尖夹之用线防定两手指轻撮筯稍令磁芒正对患处悬寸许再用筯一根频击筯头令毒血遇刺背出毒入腹膨胀者难治　豉饼【法见兼证痛条】









　　证治凖绳卷一百二
<子部,医家类,证治准绳>
　　钦定四库全书
　　证治准绳卷一百三
　　明　王肯堂　撰
　　外科
　　溃疡
　　大法痈疽已破脓出者是也　集验云痈疽既破脓出肉腐当用拔毒膏贴之邪气渐退气血亦虚脉之洪数渐宜减退当内补托里必使气血滋荣正气强盛脓色鲜浓赤肿渐収药宜补气生血秋冬微加御风寒之药十宣散十全大补汤中用桂是也气滞加香附如毒势大退气血未复宜多用人参当归黄茋四物汤之类痈疽虽已见脓根脚赤晕反展开濶或不痛或大痛此毒气不退金银白芷散十宣散去厚朴桂倍人参川归黄茋加忍冬藤连翘犀角瓜蒌根消毒之药春末夏间及秋初宜加酒芩黄连黄檗羌活腰已下可去桔梗见脓后须以补气血药为主解毒药助之或不宜于补药者宜忍冬丸四围肿焮处用毫针烧赤刺之约一米深红肿则缩服药脉得和缓为佳或破后不溃疮口坚硬者风也用蜈蝎散傅之或蠧肉不腐用雄黄轻粉敷之大忌红肿不退或饮食进少从权且调理脾胃或兼他证又另议药治腐肉不知痛痒正黑者可去之但不伤四畔好肉及里面良肉当去外之黑腐者下皆去黄白如絮之状脓内有红血丝路又不可动此项大脓次日必自脱落庶免伤其良肉若怕刀砭三四日必自脱落但用刀去者新肉易长毒气渐消凡腐肉亦有少臭气腐败去后则无变四围腐者渐渐去令浄用长肉膏贴间日用猪蹄汤洗新肉长如梅李如石榴子红活可爱日见堆阜或上有白膜皆是吉兆若腐败去后下面良肉色白而平略无纹理亦不能如米如粟不见渐生之意或脓水清淡或臭此积毒内连五脏血气枯竭乃是危证肉不能长气血不荣卫气不防疮则风寒着之用北艾黄茋汤熏洗生肌长肉药傅之用乳香膏长肉等膏贴之或肉虽长起色紫者遗毒也用地榆汤活血散敷追毒膏贴之即自红活疮口渐収仍用长肉膏贴或疮口痒用细茶葱盐煎汤热洗或疮口易収乃气血中热毒故不分消即使长肉必防流注之患或更糜溃疮口如钱大时恐转他证危殆凡痈疽疮口已収但皮嫩未可便去膏药　鬼遗方云凡发背及痈疽皆在背上不问大小有疼无疼或热或不热或冷或不冷但从小至大肿起至一尺已上者其赤肿焮热者即用急収赤肿药围定不令引开中心即用抽脓聚毒散贴之急令散毒外透内服排脓缩毒内托汤药脓成相次破穴防疮大小深浅内发其脓汁脓水大泄急须托里内补虽破穴脓汁不多再须排脓拔毒透后慎不令再肿须疼止肿消患人自觉轻便即是顺疾也最宜节慎饮食其热毒方盛或发大渴多饮冷水及冷浆之类此是毒气攻心令口干烦渴但以心气药内补脏腑即止矣【内补谓参茋之属排脓谓皂角刺之属】　薛脓熟而不溃者阳气虚也宜补之如圣愈汤之类瘀肉不腐者宜大补阳气更以桑柴火灸之　不作脓脓不溃气虚也托里消毒散去金银花白芷连翘三味加参术肉桂如不应暂用十全大补汤　肿赤作痛血凝滞也本方加乳香没药如不应暂用仙方活命饮　脓出反痛气血虚也去三味加参茋归地　溃后食少无睡或发热者虚也宜补之内补黄茋汤之类　倦怠嬾言食少不睡者虚也宜补之黄茋人参汤之类　寒气袭于疮口不敛或陷下不敛者温补之十全大补汤　脉大无力或濇而微肌肉迟生者气血俱虚也峻补之十全大补汤倍用参茋　肉赤而不敛血虚有热也托里消毒散去三味加熟地丹皮肉黯而不敛阳气虚寒也前散去三味加参茋白蔹官桂　漫肿不痛或肉死不溃脾气虚也前散去三味加人参白术如不应如姜桂更不应急加附子　肉白而不敛阳气虚也前散去三味加参茋归术　脓多而不敛气血虚也前散去三味加参茋归术熟地黄如不应暂用十全大补汤　饮食少思而不敛胃气虚也前散去三味加参茋如不应暂用补中益气汤　饮食难化而不敛脾气虚也前散去三味加参术如不应暂用六君子汤又不应佐以八味丸　脓多而带赤血虚也前散去三味加归地参术如不应暂用八珍汤加牡丹皮【出血作痛发热等叧分条在后】
　　辨脓集验云脉而数为脓未成去但数为脓已成以手按上热者为有脓不热者为无脓按之牢硬未有脓也按之半软半硬已有脓也大软方是脓成也大按之痛者脓深也按之不甚痛者未成脓也按之即复者为有脓也不复者无脓也小按便痛薄皮剥起者脓浅也按之四痛皮色不变不髙阜者脓深也浅者宜药防破髙突者宜铍针深者宜烙更详虚实何如肿处软而不痛者血瘤也发肿日渐增长而不大热时时牵痛者气瘤也虚肿而黄者水也气结微肿久而不消后亦成脓此是寒热所为也留积经久积隂生阳寒化为热以此溃必成瘘宜早服内塞药以排之诸瘿瘤疣赘等至年衰皆自内溃不一于补养而妄行攻蚀必有性命之忧至于瘰疬结核寒热发渴经久不消其人面色萎黄皮热上蒸已成脓也【治见本条】手足指稍及乳上宜脓熟大溃方可开之麻痘后肢节上痈稍觉有脓便须决破迟则成挛曲之疾
　　取脓凡疮肿以手指从疮旁按至四畔上赤黑者按之色不变脓已结成又按之随手赤色此亦有脓按之白良久方赤游毒已息可就赤白色尽处灸防疮肉平实久而方消　夫痈则皮薄肿髙疽则皮厚肿坚初发并宜灼艾惟痈脓成则宜针疽脓成则宜烙　切宜熟视详审其溃熟脓透于外其势盈盈欲出只用替针丸自疮头咬开不半日许其脓自出切不可用针刀也【丹溪云精要论戒用针刀业外科者当拳拳服膺】
　　替针丸　治痈疽已溃未破或破后脓出不快者白丁香【一字】硇砂【一字以上】没药　乳香【各一字】
　　石灰饼药内种糯米十四粒其法用石灰五升炉灰三升以水五升淋取清汁入大锅内熬浓汁至三二升用瓦器盛贮临用时以小青盏盛取半盏浓汁却用皮纸贴盏中浓汁面上安定然后取糯米十四粒种在皮纸面上一宿即是
　　右为细末糯米饭丸如麦粒大毎用一粒未破用津贴疮头薄处即破脓滞不快则用一粒纳疮口内使脓不滞好肉易生
　　又方
　　雄雀粪【二十粒】硇砂　陈仓米　没药【各一字】
　　右研匀以米饭丸如粟大毎用一粒贴疮口眼中即溃脓出
　　替针丁香丸
　　草乌【尖】硇砂　白丁香【坚者】
　　右为末酸醋调防将破者令速溃若急则无如刀快蜞针一法亦妙见后
　　梅治诸痈不消已成脓惧针不得破令速决取雄雀粪涂头上干即易之雀粪中坚者为雄
　　本事治痈疽已有疮眼未出脓痛不可忍用此药絍之即脓出巴豆一枚去皮膜不去心油盐豉十四粒口中含去皮令软同研烂真麝香少许如难丸入少稀糊揑作饼子如鼠粪大大小临时防疮口絍之只以纸撚子送入药须臾必痛忍之良久脓遂出
　　丹出一切疮口用出蛾茧殻烧存性无灰酒调下毎服一枚服下一个时辰便有疮口一个若服两枚出疮口两个
　　精痈成脓宜针其铁用马衔铁为之形如韭叶两面皆利可以横直裂开五六分许取其毒血如觉病轻须先灸而后裂　娄按痈如椒眼数十粒或如蜂窠莲房而脓出痛不除宜用针者以针横直裂之则毒血挟脓出而愈如无椒眼之类只消直入取脓不必裂之也又法当椒眼上各各灸之亦佳不必裂也
　　灵铍针者末如劔锋以取大脓也　夫痈气之息者宜以针开除去之【病疑篇王注云息瘜也死肉也今世用刀割去死肉者是也】
　　治腐肿者刺腐上视痈大小深浅刺刺大者多血小者深之必端内针为故正【长刺节论　大者多血小者深之八字衍文也大小深浅刺七字取脓之法尽矣备矣】
　　精疽成脓宜烙可用银箆大二分长六寸火上烧令赤急手熨烙毒上得脓为効　鬼遗凡痈觉在虚处及眼不见处皆是恶症如发髙肿紫赤皮薄光泽觉里有脓毒诸药贴防不破者宜用熟铜鍼于油火上燎透先用墨笔防定却当头以针浅刺入随针出脓者顺也有不随针脓出当用白纸作絍絍入针孔引出脓毒当时肿退可及三分如肿不退是一逆也肿不退疼不除但脓出二逆也肿疼不退患人不觉疮轻三逆也虽用针破出脓亦无所济须急用引脓托里汤药以助其势力可也更有痈生实处不问浅深如有脓即用针烙无害稍缓即恐伤筋骨内疼凡近筋脉骨节处不得乱行针烙反致他病也　患疽初生赤硬或在虚处毒气浅或在实处毒气深切须仔细辨认仍问患人疼痛觉深觉浅其患处疮头不拘多少其间须有一个最大者即是大脓窍当用熟铁大针头如钗脚者于麻油灯上烧令热透以大头处按定挿入一寸或至二寸脓当下恐未有脓毒出却用白纸作絍子絍入次日取出其脓即随絍下矣脓色黄白即好若赤黑色防后有鲜血出即患人寒战不禁其有虚处不得妄行针烙　凡患发背觉似有脓成便用大熟铁针烙当正头上烙之其烙并用麻油灯上烧令通红烙入可二寸许初入肉即须横挿入不得正入恐烙透膜也如已有破处皮烂溃熟更不得用针烙如见横长赤引开濶当须两头下火针令脓毒随针引出肥人脓汁多瘦人脓汁少如肥人却少瘦人却多多是肉败壊成脓少是肉不腐烂受气实也尤宜详审不可造次便行针烙亦防患人气脉匀和荣卫气不积滞血脉不致凝澁即行针烙无畏切须仔细患人气虚脉气大者亦不可乱行针烙针烙之法不可容易先防皮纹慢厚薄紫赤色大光泽者即可用针烙如皮肉未变不可用针针亦无济大抵用针只欲引脓如针刺无脓是气伏也不可用针烙　丹或问烙法如何曰脓或汪洋欲出柰何皮厚肉深难宂者既前无内托之药先致力于内后又不用烙以开窍脉脓何由出盖脓本肉腐所成皆挟毒热之气若久留肉腠间则毒气浸淫好肉亦化为脓腐此所以烙法有功于溃疡也彼根浅而皮薄者何必假此以卖弄假法恐吓而脇取利也
　　发表一男子溃后发热头痛脉浮虚而兼表邪也以补中益气汤加川芎白芷二剂而止更以托里药而愈一男子风袭疮口牙闗急腰背反张以玉真散一
　　服而愈仍以托里药而敛　一男子患痈将敛遍身作痒脉浮以消风散二服而止更以托里药而愈
　　攻里薛一人胸患痈焮痛烦燥发热作渴脉数而实时季冬予谓此热毒内畜须舍时从证欲治以疎黄连汤彼以时当隆寒乃杂用败毒药愈炽仍求治投前汤二剂后去二次诸证悉退以金银花散加连翘山栀四剂出水而消　罗谦甫治贾仓使父【见发背】
　　清热一男子患痈溃而饮酒焮痛发热服黄连解毒汤二剂而止更以托里消毒散而愈常治痛而大便秘脉实者用清凉饮治之
　　已寒罗至元壬午有王伯禄者年五十七右臂膊肿盛上至肩下至手指色变皮肤凉六脉沉细而微脉症俱寒举疡医彦和视之曰此乃附骨痈开发已迟以燔起之脓清稀解待日再开之加呃逆不絶彦和与丁香柿蒂汤两服稍缓待日呃逆尤甚自利脐腹冷痛腹满饮食减少时发昏愦于左乳下黑尽处灸二七壮又处以干姜附子木香沉香茴香羌活类药防咀一两半欲与服或者曰诸痛痒疮皆属心火又当盛暑之时用干姜附子可乎予应之曰理所当然不得不然内经曰脉细皮寒泻利前后饮食不入此谓五虚呃逆者胃中虚极也诸肿疮疡皆属心火是定理也此症内外相反须当舍时从症非大方辛热之剂急治之则不能愈也遂投之诸症悉去饮食进疮势温脓色正彦和又与五香汤数服月余平复噫守常者众人之见知变者大人之事知常而不知变细事因而取败者亦多矣况医乎守常知变岂可同日而语哉　陈录判母治案【见脑疽】
</div>
    <div class="pagination">
<a href="证治准绳_page297.html">上一页</a><span>...</span><a href="证治准绳_page293.html">293</a><a href="证治准绳_page294.html">294</a><a href="证治准绳_page295.html">295</a><a href="证治准绳_page296.html">296</a><a href="证治准绳_page297.html">297</a><span class="current-page">298</span><a href="证治准绳_page299.html">299</a><a href="证治准绳_page300.html">300</a><a href="证治准绳_page301.html">301</a><a href="证治准绳_page302.html">302</a><a href="证治准绳_page303.html">303</a><span>...</span><a href="证治准绳_page299.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
