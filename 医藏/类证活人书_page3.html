<!DOCTYPE html>
<html>
<head>
    <meta charset="UTF-8">
    <title>类证活人书 - 第 3 页/共 32 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>类证活人书 - 第 3 页/共 32 页</h1>
    <div class="content">　　故素问云人迎亦胃脉也）

　　太溪脉　伤寒何以须诊太溪脉耶。答曰。太溪穴是足少阴肾之经。男子以右肾为命门。女子以左肾为命门。

　　（三十六难曰命门者神精所舍。原气所系。男子藏精。女子以胞）主生死之要。病患有命门脉者活。

　　无者死。仲景云。少阴病手足逆冷发热者。不死。脉不至者灸太溪七壮。故伤寒必诊太溪以察其肾之盛衰也。（太溪二穴。在足内踝后跟骨上动脉陷中）

　　冲阳脉　伤寒何以须诊冲阳脉耶。答曰。冲阳穴是足阳明胃之经。人受气于谷。谷入于胃。乃传与五脏六腑。脏腑皆受气于胃。其清者为营。浊者为卫。营行脉中。卫行脉外。阴阳相贯。如环无端。胃为水谷之海。主禀四时。皆以胃气为本。是谓四时之变病。死生之要会。故伤寒必诊冲阳。以察其胃之有无也。（冲阳二穴。一名会源。在足跗上五寸骨间动脉上去陷骨三寸）

　　风池穴　风府穴　仲景云。太阳病初服桂枝汤。反烦不解者。先刺风池风府。却与桂枝汤。（正一）愈。谓服桂枝汤后。其证尚自汗发热恶寒。脉尚寸浮尺弱而反烦。为邪痹在阳维经。故可先针风池。（风池二穴。

　　是足少阳阳维之会。在项后发际陷中。是穴。甲乙经云。风池穴在HT 后发际陷者。中是穴。针入一寸一分）风府。（风府一穴。是督脉阳维之会。在项后入发际一寸。大筋穴中。不可灸。针入四分留三呼）此二穴阳维之会。非太阳经也。太阳经穴在挟项后发际大筋外廉陷中。名曰天柱。不针此者。桂枝已主太阳病故也。

　　期门穴　期门穴。在乳直下筋骨近腹处是也。凡妇人病。法当针期门。不用行子午法。恐缠脏膜引气上。

　　但下针令病患吸五吸。停针良久。徐徐出针。此是平泻法也。凡针期门。必泻勿补。可肥人二寸。瘦人寸半深。

　　关元穴　脐下一寸五分。名气海。二寸名丹田。三寸名关元。关元穴。是小肠募足少阴任脉之会。针入八分。留三呼泻五吸。灸亦良。然不及针。（气海穴。或作脐下一寸。按针灸经云。脐下一寸曰阴交穴。

　　阴交下五分曰气海）

　　（七）问三部之位左右手去鱼一寸名曰寸口。去泽一尺名曰尺部。两境之间。名为关位。关位六分。阳部出三分。

　　阴部入三分。关前为阳。关后为阴。为阴阳之关津。寸脉下不至关为阳绝。尺脉上不至关为阴绝。阳得寸内九分。取阳奇之数。阴得尺内一寸。取阴耦之数。是名寸关尺也。寸上一分为鱼际。关下一分为神门。左关为人迎。右关为气口。三阳从地长。故男子尺脉常沉。三阴从天生。故女子尺脉常浮。

　　男子阳多而阴少。其脉在关上。故寸盛而尺弱。女子阴盛而阳微。其脉在关下。故寸沉而尺盛。所以男子不可以久泻。女子不可以久吐。男得女脉为不足。女得男脉为太过。所谓反也。（今人以男子尺脉常弱。女子尺脉常盛谓之反。非也。男子阳有余。脉在上。尺脉必弱。女子阴有余。脉在下。寸脉必微。乃是正也。非反也。又以男子以右尺为命门。女子以左尺为命门。谓之反亦非也。男子得阴以生。先生右肾。女子得阳以长。

　　先生左肾。乃是正也。非反也。所谓反者。只是男子尺脉当弱今反盛。女子尺脉应盛今反弱。谓之反耳）

　　圣人以察阴阳以决生死。虽经络流注。如环无端。岂能逃于三部者耶。

　　（八）问诊候之法凡初下指。先以中指揣按得关位。乃齐下前后二指为三部脉。前指寸口也。后指尺部也。若人臂长乃疏下指。若臂短乃密下指。先诊寸口。（男先左手。女先右手）浮按消息之。次。中按消息之。

　　次。重按消息之。次。上竟消息之。次。下竟消息之。次。推指外消息之。次。推指内消息之。（医家责肥人脉浮为肌肉浓实。重取乃得。若举手而得。则其浮也甚矣。责瘦人脉沉为皮脉相附而易见。若按之始应。则其沉也亦甚矣）凡诊脉以气息平定。方下指。以一呼一吸为一息。其一息之间。脉息四至。或五至。不大不小。与所部分四时相应者。为平和脉也。过则为至。不及则为损。损至之脉。

　　难经言之详矣。（所属部分。谓心位洪。肺位浮。肾位沉。肝位弦。脾位缓也。四时谓春脉弦。夏脉洪。四季脉缓。秋脉浮。冬脉沉也。假令心脉本位虽当见洪。得冬脉须微带沉下。是四时相应。余皆仿此）

　　（九）问脉息之证脉之字。从肉从HT 。又作HT 。盖脉以肉为阳。HT 以血为阴。华佗云。脉者气血之先也。气血盛则脉盛。气血衰则脉衰。气血热则脉数。气血寒则脉迟。气血微则脉弱。气血平则脉缓。又长人脉长。

　　短人脉短。性急则脉急。性缓则脉缓。反此者逆。按内经云。形盛脉细。气少不足以息者危。形瘦脉大。胸中气多者死。形气相得者生。参伍不调者病。难经云。数者腑也。迟者脏也。数则为热。迟则为寒。诸阳为热。诸阴为寒。

　　王叔和云。脉沉为在里。脉浮为在表。迟则在脏。数则在腑。滑为实为下。数为虚为热。张仲景云。

　　脉大浮数动滑。此名阳也。脉沉涩弱弦微。此名阴也。阴病见阳脉者生。阳病见阴脉者死。大抵阳脉常浮而速。阴脉常沉而迟。七表属腑。病在于阳。春夏见之易治。八里属脏。病在于阴。秋冬见之犹轻。假令数在左寸。浮之得者热入小肠。沉之得者热入于心。余皆仿此。脉理精微。非言可尽。论其梗概。不出于此矣。王叔和云。在心易了。指下难明。亦在乎人熟之而已矣。

　　（十）问七表七表阳也。阳数奇。浮。按之不足。举之有余。（寸口浮。其人伤风。发热头疼。关上浮腹满。

　　尺中浮小便难。趺阳浮即为虚）芤。浮大而软。按之中央空两边实。（芤主失血。寸口芤主吐血。

　　微芤者衄。关上芤。大便血。尺中芤。小便血）滑。往来前却流利。替替然与数相似。（脉滑为阳。

　　寸口滑为阳盛。关上滑为呕逆。尺中滑小便赤。妇人经脉不利。然而尺脉滑者。亦本形也。趺阳脉滑者。胃气实）实。脉大而长。按之隐指。 然。浮沉皆得。（寸口实。主上焦热。关上见之腹胀。

　　尺中有此。主小腹痛。并小便涩）弦。举之无有。按之如弓弦状。又曰。浮紧乃为弦。状如弓弦。

　　按之不移。（阳弦则头痛。阴弦则腹痛。大抵伤寒脉须弦。盖人迎紧盛伤于寒。人迎者少阳之分。少阳脉主弦故也。寒邪中人。其脉必弦。弦则多兼洪数。为其先有邪热也。洪数甚者。正为阳证。若沉细而弦疾。乃正阴证也）紧。按之实。数似切绳状。（紧则为寒。寸口紧头痛。关紧心中满痛。尺紧脐下痛。阴阳俱紧。当清邪中于上。浊邪中于下）洪。极大在指下。举按满指。（寸口洪主胸膈烦热。关洪主胃热口干。尺中洪。主大小便血。三部洪。三焦俱热）

　　（十一）问八里八里。阴也。阴数耦。微。若有若无。极细而软。（微则为虚。寸口微为阳不足。阳微则恶寒。

　　阴微则下利）沉。举之不足。按之有余。（沉为在里。尺寸俱沉者少阴受病也。然沉而迟者。乃阴证也。宜温之。沉而数者有热也。宜下之）缓。去来亦迟。小快于迟。

　　（缓则为虚。太阳病。其脉缓者为伤风。惟脾得之即是本形）涩。细而迟。往来难。时一止。（涩则少血。寸口涩少气。上焦冷。关上涩胃冷脾痛。尺中涩小便数。小腹冷。三部俱涩。腹中气结。王冰曰。阳有余则血少。故脉涩也。又曰。涩者阳气有余。阳气有余为身热无汗）迟。呼吸三至。去来极迟。（迟则为寒。寸口迟则上焦冷。关上迟胃冷不欲食。吞酸吐水。尺中迟。小便多。并白浊）

　　伏。极重按之。指着骨乃得。（伏主物聚。寸口伏胸中逆气。关上伏有水气。溏泄。尺中伏。水谷不化。大抵关前得之多为热。关后得之多为冷。关中得之阴阳结。或冷或热不定。当以余证参之）濡。

　　按之似无。举之全无力。（形与缓涩迟脉虽稍殊。其为冷证皆一也）弱极软而沉细。按之欲绝指下。

　　（弱为虚。寸口弱。阳气虚。汗自出。关弱无胃气。胃中有热。脉弱为虚热病作。不可大攻。热去寒起。尺中弱。气少发热也）

　　（十二）问脉按之来缓。时一止复来。又脉来动而中止。不能自还。因而复动。

　　有结脉。有促脉。有代脉。结者。阴也。阴盛则结。脉来缓时一止复来曰结。主胸满烦躁。促者。

　　阳也。阳盛则促。脉来数时一止复来。曰促。主积聚气痞。忧思所成。太阳病。下之后。脉促胸满者。桂枝去芍药汤主之。（正方七）若微寒桂枝去芍药加附子汤主之。（正八）太阳病桂枝证医反下之。利遂不止。脉促者。表未解也。喘而汗出者。葛根黄芩黄连汤主之（正二十八）大抵结促之脉。虽时一止为病脉。非死脉也。惟代脉者。真死矣。往来缓。动而中止。不能自还。因而复动。名曰代也。代者。死也。仲景伤寒。脉结代。心动悸。炙甘草汤主之。（正五十六）

　　卷第三

　　此一卷论表里。治伤寒。须辨表里。表里不分。汗下差误。古人所以云桂枝下咽。阳盛即毙。承气入胃。阴盛以亡。伤寒有表证。有里证。有半在表半在里。有表里两证俱见。有无表里证。在表宜汗。在里宜下。半在里半在表宜和解。表里俱见。随证渗泄。无表里证。用大柴胡汤下之。（正方三十）又四逆汤（正七十五）证。有先温里乃发表。桂枝汤（正方一）证。有先解表乃攻里。仲景云。下利清谷。身体疼痛。急当救里。身体疼痛。清便自调。急当救表。如附应桴。间不容栉。非特此也。

　　均是发热。身热不渴为表有热。小柴胡加桂主之。（正二十九）厥而脉滑为里有热。白虎加人参主之。

　　（正六十五）（黄帝所谓发表不远热。攻里不远寒也）均是水气干呕。微利发热而咳为表有水。小青龙加荛花主之。（正三十六）身体凉。表证罢。咳而胁下痛为里有水。十枣汤主之。（正八十九）

　　均是恶寒发热而恶寒者。发于阳也。麻黄桂枝小柴胡主之。（无麻黄桂枝小柴胡汤。只有柴胡桂枝汤。见正方三十一）

　　无热而恶寒者发于阴也。附子四逆汤主之。（正七十五）均是身体痛。脉浮发热头疼身体痛者为表未解。麻黄汤主之。（正二十）脉沉自利身体痛者为里不和。四逆汤主之（正七十五）。以此观之。仲景之于表里亦详矣。学人宜深究之。

　　虽然。伤寒六七日。目中不了了。无表里证。脉虽浮亦有下之者。少阴病二三日无阳证。亦有发汗者。

　　非表里之所能拘。又不可不知也。

　　（十三）问表证发热恶寒。身体痛而脉浮者。表证也。（浮。表阳也。其脉按之不足。举之有余。素问云。寸口脉浮而盛。曰病在外。寸口脉沉而紧。曰病在中。仲景云。脉浮者病在表。可发汗。又曰表有病者。脉当浮。又曰。结胸证脉浮者不可下。则知脉浮者表证也）表证者。恶寒是也。恶寒者。表之虚。此属太阳。宜汗之。然伤寒发表。须当随病轻重而汗之。故仲景有发汗者。有和解之者。兼四时发汗。亦自不同。○春不可大发汗。以阳气尚弱。不可亟夺。使阴气胜于时。

　　天寒初解。营卫腠理缓。可用小柴胡汤（正二十九）之类。○冬不可汗者。以阳气伏藏。不可妄扰。不问伤寒中风。以轻药解利之。伤寒无汗者。只与桂枝麻黄各半汤。（正方二）伤风有汗。只与柴胡桂枝汤。（正三十一）

　　或得少汗而解。或无汗自解。（病势甚者不拘此）○夏月天气大热。玄府开。脉洪大。宜正发汗。但不可用麻黄桂枝热性药。须是桂枝麻黄汤加黄芩石膏知母升麻也。（加减法在第十二卷药方中）夏月有桂枝麻黄证。不加黄芩辈服之。转助热气。便发黄斑出也。白虎汤虽可用。然治中暑与汗后一解表药耳。一白虎未能驱逐表邪。况夏月阴气在内。或患热病而气虚人。妄投白虎。往往有成结胸者。以白虎性寒。非治伤寒药也。○凡发汗欲令手足俱周。 然一时许为佳。

　　不欲如水淋漓。服汤中病即止。不必尽剂。然发汗。须如常覆腰以上。浓衣覆腰以下。盖腰以上流漓。而腰以下至足心微润。病终不解。凡发汗病证仍在者。三日内可二三汗之。令腰脚周遍为度。○又问三阴有可汗者乎。阴病不当发汗。发汗即动经。然太阴脉浮。少阴发热。亦须微微取汗。但不正发汗耳。大抵风寒中人与营卫俱薄而发热。又未曾行诸汗药。虽无阳证。须少汗解逐之。王叔和云。表中风寒。入里则不消。故知初病脉沉细数。虽里不消。本表中风寒。须宜温覆少汗而解。仲景太阴证脉浮可汗。宜桂枝汤。（正方一）少阴病发热脉沉。宜麻黄细辛附子汤。（正二十三）少阴二三日。常见少阴证。无阳证者。宜麻黄附子甘草汤（正二十二）微发汗。皆阴证表药也。要知脉沉细数。

</div>
    <div class="pagination">
<a href="类证活人书_page2.html">上一页</a><a href="类证活人书.html">1</a><a href="类证活人书_page2.html">2</a><span class="current-page">3</span><a href="类证活人书_page4.html">4</a><a href="类证活人书_page5.html">5</a><a href="类证活人书_page6.html">6</a><a href="类证活人书_page7.html">7</a><a href="类证活人书_page8.html">8</a><span>...</span><a href="类证活人书_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
