<!DOCTYPE html>
<html>
<head>
    <meta charset="UTF-8">
    <title>薛氏医案 - 第 142 页/共 200 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>薛氏医案 - 第 142 页/共 200 页</h1>
    <div class="content">　　凉膈散【方见疮疡】
　　八珍汤【方见寒热】
　　潮热
　　钱仲阳曰潮热者时间发热过时即退来日依时而至有风寒疳积食癖之分隂阳虚实五脏之异如汗出身热呵欠靣赤者风热也伤寒时疫隂阳相胜外感热也肌瘦口干骨蒸盗汗疳热也大小便閟澁汗下不解积热也腹背先热夜发旦止食热也涎嗽饮水乳食不消癖热也又有烦热者气麄喘促心躁不安颊赤口疮兼发癎症疮疹热者耳鼻尖冷血热者己午间发至夜则凉虚热者困倦少力发于病后阳邪干心则来去不定隂阳相胜则寒热如疟前症在小儿有因乳母或姙娠七情厚味遗热或饮食停积衣衾过暖及频浴热汤而为患若寅卯辰时热而力盛饮水者肝经实热也用柴胡清肝散热而力怯饮汤者肝经虚热也用六味地黄丸己午时热心经也实用导赤散虚用秘防安神丸申酉戌时热肺经也实用泻白散虚用秘防保脾汤亥子丑时热肾经也用地黄丸大凡壮热饮水大便秘结属实热用二黄犀角散下之热渇饮汤大便如常属血虚用四物汤补之若下后隂虚阳无所附而仍热用四物参茋汗出阳虚隂无所生而仍热用四君芎归若汗下后烦渇靣赤血虚发躁也当归补血汤若见惊搐等症肝血虚而内生风也用四物天麻钓藤钩颊赤口干小便赤澁大便焦黄表里俱实热也用清凉饮子如大便已利或热未止表邪未解也惺惺散未应加麻黄微汗之旣汗而仍热此表里俱虚气不归原阳浮于外而虚热也六神散加粳米阳气下陷于隂中而发热者用补中益气汤若乳下婴儿当兼治其母
　　一小儿潮热烦渇大便干实气促咳嗽右顋色赤此肺与大肠有热用柴胡饮子一服愈后因微惊发搐咬牙顿闷此肝脾气血虚也用四君芎归钓藤钩而愈
　　一小儿潮热发躁左腮青赤此心肝血虚用秘防安神丸及四物防风酸仁渐愈又用六味地黄丸调补肝肾而痊
　　一小儿潮热发搐痰涎上涌手足指冷左顋至申酉时青中隐白手足时搐此肝经虚弱肺金所胜而潮搐脾土虚弱而手足冷也用补中益气汤调补脾肺用六味地黄丸滋补肝肾而愈盖病气有余当认为元气不足若用泻金伐肝清热化痰则误矣
　　一小儿寅卯时发热或兼搐有痰服抱龙泻青二丸而愈后复患服前药兼咳气喘不时发搐靣赤色或青黄或浮肿或流涎余谓咳嗽气喘脾肺气虚也不时发搐肝木乗脾也靣青黄肝入心脾也浮肿流涎脾气虚也用益智丸以养心血补中益气汤以补脾气而愈
　　一小儿腹痛作呕饮食少思至暮腹胀发热此脾虚下防朝用补中益气汤夕用六君柴胡升麻而愈后因劳不时寒热夜间盗汗用十全大补汤而愈一小儿夜间发热腹胀余谓脾虚肝盛朝用五味异功散夕用四味肥儿丸热止乃朝用六味地黄丸夕用异功散而痊
　　一小儿已午时发热惊悸发时形气倦怠而黄食流涎饮汤余谓心气不足所致不信反服凉心之药更加吐泻睡而露睛手足并冷防至慢脾风先用六君姜桂佐以地黄丸而愈
　　一小儿亥子时患前症用益黄散而愈后复发服前药及清热之剂病发不时嗜卧露睛作渇少食大便频黄予谓脾虚而肝木胜之兼元气下陷也用补中益气汤佐以地黄丸而愈
　　一小儿先停食服尅伐之药致靣色痿黄体倦少食申酉时潮热或用清热消导之剂更加泄泻予先用六君子汤数剂后用补中益气汤渐愈
　　一小儿申酉时发热靣赤腹中作痛或用峻利之剂下之致发搐吐痰作渇腹痛按之即止此脾胃伤而变症也用七味白术散补中益气汤顿安
　　柴苓散　治壮热来去
　　柴胡　麦门冬【去心焙】人参　赤茯苓　甘草【各半两】黄芩【一两】
　　右为末每服二钱入小麦二十粒青竹叶三片水煎服
　　二黄犀角散　治温壮心热神不安大腑秘结
　　犀角屑　大黄【酒浸蒸】钓藤钩　栀子仁　甘草黄芩【各半两】
　　右为末每服五分热汤调下量儿加减
　　牛黄散　治温壮常热或寒热徃来
　　牛黄【研】甘草【各半两】柴胡　栀子【酒炒】龙胆草【酒炒】黄芩【炒各二钱五分】
　　右为末每服五分以金银薄荷汤调下
　　黄龙汤　治发热不退或寒热徃来
　　柴胡【五钱】黄芩【炒】甘草【炙各二钱】赤芍药【三钱】
　　右每服一钱姜水煎
　　牛黄膏　治壮热咽喉涎响或不省人事或左右手偏搐或唇口眼鼻颤动此热涎内蓄风邪外感也宜急服之
　　蝎尾【四十九枚】巴豆肉【去油膜一钱五分】梅花脑【半匙】辰砂【研二钱】牛黄【少许】麝香【一匙】郁金【三钱皂角水煮】
　　右为末每服一匙蜜水调下量儿虚实用之
　　栀子仁汤　治阳毒壮热百节疼痛下后热不退者栀子仁【酒炒】赤芍药　大青　知母【各一两】升麻　黄芩【酒炒】石膏【各二两】柴胡【一两五钱】甘草【五钱】杏仁【二两浸去皮面炒微黄】
　　右每服三钱生姜三片水煎服
　　六物黄芩汤　治壮热腹大短气徃来寒热饮食不化黄芩【酒炒】大青　甘草【炙】麦门冬【去心】石膏【各半两】桂【三钱】
　　右每服一二钱水煎服
　　五物人参饮　治壮热咳嗽心腹胀满
　　人参　甘草【各半两】麦门冬【去心】生地黄【各一两半】茅根【半握】
　　右每服二三钱水煎服
　　益智丸　治脾肾虚热心气不足
　　益智仁　茯苓　茯神【各等分】
　　右为末炼蜜丸桐子大每服五六十丸空心白滚汤下亦治白浊
　　四物二连汤　治血虚劳五心烦热昼则明了夜则发热脇肋并一身尽热日晡肌热
　　当归　生地黄　白芍药　川芎　黄连　胡黄连【各等分】
　　右水煎服
　　地骨皮散　治虚热壮热
　　知母　柴胡　甘草　人参　地骨皮　茯苓半夏【各等分】
　　右姜水煎有惊热加蝉退天麻黄芩
　　抱龙丸【方见伤寒】
　　六味丸【方见肾脏】
　　七味白术散【方见积痛】
　　导赤散
　　秘防安神丸【二方见心脏】
　　泻白散【方见肺脏】
　　惺惺散
　　保肺汤【二方见咳嗽】
　　四物汤【方见急惊】
　　当归补血汤
　　柴胡清肝散
　　清凉饮子【三方见发热】
　　六神散【方见夜啼】
　　补中益气汤【方见虚羸】
　　四君子汤
　　六君子汤【二方见内钓】
　　益黄散【方见脾脏】
　　泻青丸【方见肝脏】
　　寒热
　　经曰阳虚则外寒隂虚则内热阳盛则外热隂盛则内寒寒热徃来此乃隂阳相胜也故寒气并于隂则发寒阳气并于阳则发热寸口脉微为阳不足隂气上入阳中则恶寒尺脉弱为隂不足阳气下入隂中则发热阳不足则先寒后热隂不足则先热后寒隂阳不归其分则寒热交争也又上盛则发热下盛则发寒阳胜则乍热隂胜则乍寒隂阳相胜虚实不调故邪气更作而寒热徃来或乍寒乍热也少阳胆者肝之府界乎太阳阳明之间半表半里之分隂阳之气易于相乗故寒热多主肝胆经症以小柴胡汤加减调之若秪见寒热起居如常久而不愈及大病后元气未复悉属隂虚生热阳虚生寒宜用八珍汤补之甚者十全大补汤有食积为病亦令寒热用保和丸消之若兼呕吐泄泻用六君子汤厥冷饮热人参理中丸作渇不止七味白术散食积旣消而寒热尚作者肝邪乗脾所胜侮所不胜也用异功散加柴胡山栀其疟症寒热详见疟门
　　治验
　　一小儿十四岁朝寒暮热或时发寒热则倦怠殊甚饮食不思手足指冷朝用补中益气汤夕用六君子汤各二十余剂渐愈后因用功劳役前症复作更加头痛脉虚两寸尤弱朝用补中益气汤蔓荆子夕用十全大补汤两月余而痊但劳役仍复寒热服前二汤稍愈毕姻后又用功过度朝寒遍体如氷暮热身如炙朝用补中益气汤加姜桂夕用八味丸加五味子各五十余剂而愈
　　一小儿十三岁壮热便秘服清凉饮愈而复作服地骨皮散更潮热又服芩连四物不时寒热体倦少食而热或昼见夜伏夜见昼伏予谓肝脾虚热夕用地黄丸加五味子朝用补中益气汤加山药山茱而瘥一小儿寒热不愈诊其乳母左闗脉数左脇作痛遇劳则遍身瘙痒遇怒则小便不利此因肝经血虚郁火所致也先用小柴胡汤加山栀牡丹皮诸症顿退又用加味逍遥散母子并痊
　　一小儿发热咬牙乍寒乍热耳内痛痒縁乳母有肝火所致用柴胡清肝栀子清肝二散母子并服而愈一小儿十四岁每日子时分发热遍身如炙午未时则寒足骨如氷至膝至子时分热仍作此内真寒而外假热也朝用补中益气汤加参茋各三钱附子三分夕用大剂四君子汤加当归一钱附子五分各二十余剂渐安又用参术各五钱归茋各三钱陈皮甘草各一钱姜桂五分各数剂乃朝用十全大补汤夕用六君子汤渐愈又用五味异功散而寻愈
　　一女子十五岁寒热月经先期两寸脉出鱼际此肝经血盛之症用小柴胡汤加生地黄乌梅治之而愈后寒热消瘦月经过期乃肝脾二经血气虚弱也朝用补中益气汤夕用六味地黄丸而愈
　　羌活冲和丸　治太阳无汗发热头痛恶寒脊强脉浮又治非时暴寒人中之头痛恶寒发热宜此汤治之以代麻黄汤用太阳经之神药也
　　羌活　防风　苍术【各一钱半】川芎　甘草　细辛白芷　生地黄　黄芩【各钱】
　　右水煎服
　　八珍汤【四物四君合用四物见急惊四君见内钓】
　　十全大补汤【方见自汗】
　　六君子汤
　　加味逍遥散
　　异功散【三方见内钓】
　　人参理中丸【方见冷防】
　　保和丸
　　补中益气汤【二方见虚羸】
　　地骨皮散【方见潮热】
　　芩连四物汤【即四物二连汤加黄芩方见潮热】
　　地黄丸
　　八味丸【即地黄丸加五味子肉桂二方见肾脏】
　　小柴胡汤【方见痉症】
　　柴胡清肝散
　　栀子清肝散【二方见发热】
　　伤寒夹惊夹食
　　钱仲阳云小儿正伤寒者谓感冐寒邪壮热头痛鼻塞流涕畏寒拘急是也夹惊者因惊而又感寒邪或因伤寒热极生风是热乗于心心神易动故发搐也用薄荷散人参羌活散之类解之甚者抱龙丸夹食者或先伤于风寒后复停滞饮食或先停滞饮食而后伤于风寒以致发热气粗嗳气壮热头疼腹胀作痛大便酸臭先用解散次与消导不解者大柴胡汤周岁已前伤寒热轻者用惺惺散周岁已后须解表微汗若五六日不除邪入于经络传变多端不可枚举若夫荣卫俱伤者羌活冲和汤主之过此则少阳阳明二经在于半表半里肌肉之间脉不浮沉外症在阳明则目疼鼻干不得眠脉洪而长以葛根解肌升麻等汤治之在少阳则耳聋脉数小柴胡汤加减和之若少阳阳明俱病小柴胡加葛根芍药传入阳明为里脉沉实谵妄恶热六七日不大便口燥咽干而渇用大柴胡汤重则三一承气汤若兼三焦俱病则痞满燥实宜大承气汤三阳之邪在里为患不头痛恶寒而反渇此为温病当遵仲景法治之其余正伤寒症治自有専方不复赘论其兼惊兼食者各从本症治之
　　治验【散见各症】
　　抱龙丸　治复风瘟疫身热气粗痰实壅嗽常服安神镇惊亦治痘疹壮热
　　牛胆南星【一两】天竺黄　雄黄　辰砂【二钱】　麝香【少许】
　　右为末煑甘草汁丸樱桃大隂干每服一丸薄荷汤下气喘有痰加枯矾
　　愚按前方若风热痰嗽或急惊发搐昏睡咬牙形病俱实宜用此方若初冐风寒咳嗽痰盛气喘者属客邪内作先用十味参苏饮客邪旣解而腹胀吐泻发搐咬牙睡而露睛属脾肺气虚用五味异功散切忌袪痰表散若过服尅伐之剂以致前症者尤宜温补脾肺
　　红绵散　治伤风咳嗽鼻塞或流清涕
　　全蝎【五个】麻黄【去节】僵蚕　白芷　川芎　桔梗　天麻【各二钱】甘草　苏木
　　右为末每服一钱加红绵少许水煎有热加荆芥
　　葛根解肌汤　治发热恶寒头痛项强伤寒温病葛根【四分】桂【一分】黄芩　甘草　白芍药【各三分】麻黄
　　右姜枣水煎服
　　太乙承气汤　治脏腑积热痞满燥实坚胀
</div>
    <div class="pagination">
<a href="薛氏医案_page141.html">上一页</a><span>...</span><a href="薛氏医案_page137.html">137</a><a href="薛氏医案_page138.html">138</a><a href="薛氏医案_page139.html">139</a><a href="薛氏医案_page140.html">140</a><a href="薛氏医案_page141.html">141</a><span class="current-page">142</span><a href="薛氏医案_page143.html">143</a><a href="薛氏医案_page144.html">144</a><a href="薛氏医案_page145.html">145</a><a href="薛氏医案_page146.html">146</a><a href="薛氏医案_page147.html">147</a><span>...</span><a href="薛氏医案_page143.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
