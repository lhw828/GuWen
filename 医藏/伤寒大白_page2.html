<!DOCTYPE html>
<html>
<head>
    <meta charset="UTF-8">
    <title>伤寒大白 - 第 2 页/共 36 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>伤寒大白 - 第 2 页/共 36 页</h1>
    <div class="content">　　身痛乍在四肢，乍在胸背，到底无定者，宜发表。洒洒恶风，皮肤大热，宜发表。以上三阳经表邪之症，故用发表之法。

　　总论

　　忌发表论

　　忌发表者，表邪已解，身汗已多，无表症，不必再用升提发散。故曰手足多汗，恶热不恶寒者，忌发表。口渴唇焦，热而消水者，忌发表。口燥咽干，脉沉而数，忌发表。潮热谵语，舌赤生刺，忌发表。心腹胀满，二便赤涩，忌发表。又有汗出太过，后反恶寒身痛，脉大而空，此是阳虚亡阳之症，宜温补真阳，更忌发表。若汗出太多，津液消耗，时或恶寒，时或身痛，脉细而数，似表症实非表症，此是阴虚生内热，宜养阴生津液，亦忌发表。又恶寒身痛，头痛项强，脉沉而细，此痉病血虚也，忌发表。

　　总论

　　宜清里论

　　表邪已解，表汗已多，热邪传里，里有结热，宜清里。故心烦多汗不得卧者，宜用黄连阿胶汤。恶热多汗，唇焦消水者，宜人参白虎汤。神志不清，脉沉数大者，宜陶氏导赤各半汤。

　　口渴舌刺，潮热便闭者，宜凉膈散。赤 已透，多汗烦热者，宜化 汤。肠胃热结，大便不通，宜调胃承气汤。欲便而不得便，时转臭气，小腹胀满，下症悉具，宜三乙承气汤。

　　总论

　　忌清里论

　　清里之药，但能解里热，不能解表热。故凡身热无汗，头痛身痛，忌清里。手足逆冷，身热脉伏，忌清里。脉浮身热，忌清里。 痧未透，忌清里。口干不渴，渴不消水，忌清里。二便清利，里无热结，忌清里。舌苔而滑，身热足冷，忌清里。身热面赤，表汗未彻，忌清里。谵语狂言，渴不消水，呕吐恶心，脉滑不数，痰食滞于中焦者，忌清里。 紫不化，口反不渴，脉反不数者，阳明湿毒，非血热也，忌清里。血蓄上焦，漱水不咽者，忌清里。胁痛干呕，口反不渴，水饮内停者，忌清里。阴极发燥，不能消水，脉迟下利，面赤戴阳者，阴症也，忌清里。

　　总论

　　宜和解论

　　病在表则发汗；病在里则清下；病在半表半里则宜和解；病有表复有里则宜和解。和解之法，视某经有某邪，用某经发表药一二味以散邪。视某经有里热者，用某经退热之药一二味以清里，和解表里，内外分消而病愈矣。仲景以桂枝五苓散，和解太阳里多表少之症；越婢汤，和解太阳表多里少之症。干葛汤，和解阳明表多里少之症；干葛石膏汤，和解阳明里多表少之症。小柴胡汤，和解少阳半表半里之症。推而广之，二阳合病有表复有里者，二味表药以解表，二味凉药以清里；三阳合病有表复有里者，三味以解表，三味以清里。大凡和解之法，散表清里又加和中之药，助其胃气，和其表里。例如小柴胡汤，和解少阳症，以柴胡散表邪而治恶寒，以黄芩清里热而治发热，再加人参，甘草、广皮以和中气，而和解之义始彰，和解之名始称耳。

　　总论

　　忌和解论

　　忌和解者，以和解之药发表清里，杂合互用者也。若表邪未散，误用和解，内有一半寒药，恐表汗不出。若热邪在里，误用和解，内有一半辛散之药，里热不宜。即遇一半表一半里之症，仲景未尝概以和解施治。故曰表症急者，先发其表，后攻其里。与夫里症悉具，若有一些恶寒头痛之症，即当从太阳施治。故仲景于太阳症中，虽立和解之方而不明言和解，惟少阳症中，乃明言和解治法，深恐太阳表症居多，难于和解耳。少阳经络，已具半表半里，故宜和解，然亦必始太阳而后传少阳乃可。若初起即见少阳，又兼太阳恶寒者，即为太阳少阳症，尚从太阳施治，亦不从少阳和解，方中惟加柴胡耳。

　　总论

　　宜吐法论

　　宜吐法者，邪结中脘，食填太仓，痰饮内伏。胸前作痛，右关脉大，或反沉，或下部有脉，上部无脉，皆宜吐法。故曰病在膈上，病在胸中，宜吐之。食在上脘，胸满多痰，宜吐之，华佗云：伤寒三四日，邪在胸中，宜吐之。凡吐用瓜蒂散，或淡盐汤，或温茶汤，弱者用人参芦。然终不若家秘吐法，欲散风只用防风一味，欲散结只用枳壳一味，欲解烦用山栀一味，身痛用羌活一味，头痛用川芎一味，煎汤温服，少顷，即以鸟羽探吐，不伤胃气。

　　总论

　　忌吐法论

　　忌吐法者，病不在上，胸无凝滞，不必吐之。仲景云：关上脉细，以医吐之过也。太阳病吐之，反不恶寒，不欲近食者，此医吐之内烦也。少阳中风，两耳无所闻，目赤，胸中满而烦者，不可吐下。故凡老弱虚人，忌吐法。久病虚弱，忌吐法。内伤本元，忌吐法。六脉空大，忌吐法。脉细无神，忌吐法。胃虚食少，忌吐法。时时眩冒，忌吐法。胎前产后，忌吐法。痈疽溃后，金疮失血，忌吐法。古人虽以汗吐下三法，以治外感，然吐下二法，亦要小心者也。

　　总论

　　宜温经论

　　仲景于三阴篇，详注温经救里之法。曰：太阴自利不渴，以其脏有寒故也，当温之，少阴病吐利，手足厥冷，烦躁欲死者，吴茱萸汤主之。少阴病下利脉微者，少阴病下利清谷，里寒外热者。通脉四逆汤。少阴病脉沉者，急温之，宜四逆汤。少阴病饮食入口即吐，若膈上有寒，饮干呕者，不可吐，急温之。少阴病下利脉微涩，呕而汗出，必数更衣，反少者，当温之。厥阴病手足厥寒，脉细欲绝者，当归四逆汤主之。又伤寒脉促，手足厥逆者，可灸之。

　　以上皆是三阴经中寒之阴症，故宜温经救里。

　　总论

　　忌温经论

　　温经一法，但治直中阴经之中寒症，仲景同论《伤寒论》者，原以阴阳并立，互相查考，故同列一论，正所以分别伤寒阳症中寒阴症也。后人不达本意，见同在《伤寒论》中将谓伤寒中亦有中寒者，则误甚矣。故伤寒表邪发热多恶寒，绝似中寒，忌温经。伤寒协热下利，洞泄水谷，绝似寒利，忌温经。伤寒热深厥深，四肢厥冷，绝似阴症，忌温经。伤寒阳邪脉伏，绝似阴症，脉伏，忌温经。夏秋暑泻，身冷脉伏，绝似里寒，忌温经。

　　总论

　　宜攻下论

　　宜攻下者，表汗已出，表邪已解，热结在里，而有诸般下症者。故仲景立诸承气汤以下燥粪，抵当汤、桃仁汤以下瘀血。大小陷胸汤以攻结胸。诸泻汤以攻痞满。然原分急下，可下、宜下、微和胃气，俟之，导法缓急轻重。故曰：身无大热，腹胀满，大便不通者，宜攻下。潮热多汗，大便硬，欲大便不得，大便时下臭气者，宜攻下。口燥咽干而渴，大便不通，手足 汗出，舌上微黄者，宜攻下。以上下燥粪者也。小腹硬满，小便自利者，宜攻下。心下胀满，漱水在口，不得下咽者，宜攻下。此下淤血者也。误下后，身无热，脉不浮，心下硬痛，有下症者，宜攻下。此下结胸者也。按仲景攻下之法，不详于大便秘结条中，反详于自汗条内。良以攻下一法，最怕表邪未散，表汗未出，今自汗则表邪散者多矣。

　　总论

　　忌攻下论

　　忌攻下者，有表邪未解，未可攻下者，有里气虚寒，不可攻下者，有津竭血燥，忌攻下者；有阳明不实，不必攻下者，有无一下症，不犯攻下者，有虽热无结，本非攻下者；有身热脉大，禁攻下者，有 痧未透，攻下则内伏者；有邪汗未透，攻下则邪伏者；有手足不温，攻下则脉伏不出者。故曰：恶寒身痛，太阳症未罢，不可下。结胸症，脉浮大，不可下。阳明病，面赤色，表症也，不可下。服小承气汤不失臭气者，无燥屎也，不可攻下。脉浮数者，表脉也，不可攻下。脉虚细者，正气虚也，不可攻下。伤寒热久，津液干枯，自汗复发其汗，津液重伤，不可攻下。与厥冷、虚家、久病、新产、脉微，并不可攻下也。是以仲景攻下真诀，惟以表症之解与不解，腹中气之转失与不转失，脐腹之痛与不痛，脉之浮与不浮。

　　实与不实，汗之多与不多，小便之利与不利，里热之甚与不甚，津液之干与不干，屎之硬与不硬、溏与不溏，以消悉大下、微下、和之，俟之，导之之法，示后人临症斟酌，庶无早下误下之患。

　　总论

　　宜消导论

　　消导一法，《伤寒》未有条目，然细玩之，有云胸中邪气，胃中有燥粪五六枚，又以川连泻心汤消痞满，以栀子豆豉加枳壳治食复，比例而推，则伤寒夹食者，亦可拟以消导之治矣。余尝治外感兼有食滞者，用发表之药，汗不出，表不解，后用消导之法而汗出病愈者。又尝用清里之药而里热不除，后用消导而热退者。又尝治谵妄，用清热之味不效，后用消导而热退谵妄止者。更有 痧内伏，连用升提而不出，用消导而 现邪解者。 痧不化，服化 凉解之药，愈见昏沉，用消导而 化神清者。如是则外感门汗、下、和、解温、清、之外，余又不得不补消导一法。仲景有下法，治下部大肠之实。余今补消导法，治上部胃家之实。夫大肠之实，在下部，行之即是消之。胃家之实，在上部，消之即是行之也。总之，发热不解，胸前饱闷，右关脉滑，宜消导；谵妄，口不干渴不消水，脉大不数者，此食滞中焦也，宜消导；发狂奔走，强壮有力者，宜消导；口噤不语，如醉如痴，脉滑不数，口不干渴，此痰饮食滞也，宜消导。然消导之法，必要详明所伤何物，如谷食则用神曲、麦芽，肉食则用楂肉、三棱，面食用莱菔子。气食相凝，多加枳实。甘寒停食，平胃保和散加白豆蔻等，辛温以散之。

　　总论

　　忌消导论

　　消导一法，原为内伤饮食而设。若外虽感冒，内不伤食，又何必消导？况有中气虚弱，不能运化，虚痰停结，症形似实，其实因虚致是，此实中有虚之症，原用不得消导者。故胸不饱闷，忌消导。右脉空大，胃脉双弦，忌消导。口燥消渴，久病不食，忌消导。时时泄泻，胃素有病，忌消导。曾服克伐在前，后乃停滞不化者，忌消导。

　　总论

　　宜补虚论

　　邪之所凑，其正必虚，故凡外感症，必因元气虚，然后外邪入之。是以仲景一百一十三方，用人参者居半。盖以元气虚弱之人，患外感必用人参三五分，或入表药之中，扶元气，助药力，逐出表邪；或入和解药中，扶助胃气，敷布药力，和解邪气内外分消；或入清里药中，退邪热津液得以自还。例如治太阳表邪不解，脉弱不能作汗，而用人参败毒散者；少阳半表半里，用和解方中，加人参于柴胡汤者，阳明口干舌燥，用白虎而加人参者。夫曰补虚不过以人参少许，加入发表、和解、清里药中，同建祛邪去病之功。原非以人参加于补气养荣四君八物汤中，同行温补之例。

　　总论

　　忌补虚论

　　伤寒用补，必得邪散病除，然后补其正气。若邪气方盛，不用祛邪，先用补药。则邪得补愈甚。方书云：留而不去，反成其实。是以伤寒初起，未经汗吐下者，忌补虚。阳明胃实，燥实痞满，忌补虚。胸膈饱闷，身痛无汗，忌补虚。热结在里，脉数沉实，忌补虚。烦躁闷乱，六脉潜伏，忌补虚。阳症似阴，小便赤涩，忌补虚。 痧未出，忌补虚。大便结硬，忌补虚。舌刺唇焦，忌补虚。神昏闷乱，忌补虚。热瘀发黄，忌补虚。蓄血发狂，忌补虚。

　　总论

</div>
    <div class="pagination">
<a href="伤寒大白.html">上一页</a><a href="伤寒大白.html">1</a><span class="current-page">2</span><a href="伤寒大白_page3.html">3</a><a href="伤寒大白_page4.html">4</a><a href="伤寒大白_page5.html">5</a><a href="伤寒大白_page6.html">6</a><a href="伤寒大白_page7.html">7</a><span>...</span><a href="伤寒大白_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
