<!DOCTYPE html>
<html>
<head>
    <meta charset="UTF-8">
    <title>伤寒大白 - 第 16 页/共 36 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>伤寒大白 - 第 16 页/共 36 页</h1>
    <div class="content">　　此条详注恶寒。

　　脉浮宜以汗解，用火灸之，邪无从出，因火而盛，病从腰以下必重而痹，名火逆也。脉浮，宜发汗解肌者，失解表，误以火灸，两阳相熏灼，邪无从泄，腰以下必火闭无汗，故必重痹，名曰火逆。

　　伤寒八九日，下之胸满烦惊，小便不利，谵语，一身尽甚重，不能转侧者，柴胡加龙骨牡蛎汤主之。

　　下后变症，仲景立小柴胡汤，加桂枝治身重；加大黄治谵语；又加龙骨牡蛎，敛神收摄，制使大黄清里热而不下脱，制柴胡、桂枝散表邪而不外越，以下后危症，外越不脱，又所当慎。

　　伤寒脉浮缓，身不疼，但重，乍有轻时，无少阴证者，大青龙汤发之。

　　言但重、乍有轻时，的是太阳表邪攻注症。乍重者，寒伤营也；乍轻者，风伤卫也。言无少阴症，以明太阳症也，故用大青龙汤。

　　阳明病，脉迟，虽汗出不恶寒者，其身必重。短气腹满而喘，有潮热者，此外欲解。可攻里也；手足 然而汗出，此大便已硬也，大承气汤。若汗多，微发热恶寒，外未解也，其热不潮，未可与承气汤。

　　此章详注潮热。泛视之，似乎身重之症，治宜攻里。细玩之，深言身重，宜发汗，未可攻里。

　　三阳合病，腹满身重，难以转侧，口不仁而面垢，谵语遗尿，发汗则谵语，下之则额上生汗，手足逆冷，若自汗者，白虎汤主之。此条详注自汗。

　　羌活胜湿汤羌活 防风 苍术 黄柏 泽泻 茯苓 广皮 甘草身重风湿居多，此方用三味以祛风，又以泽泻，茯苓利小便去湿。风湿兼寒，去黄柏，加桂枝。

　　防风葛根石膏汤防风 干葛 知母 石膏 甘草阳明风湿身重。家秘用此方。

　　羌活败毒散 见恶寒。

　　石膏汤石膏 白芍药 柴胡 升麻 黄芩 甘草 白术 茯苓 附子此治阳虚寒湿之眩晕。

　　苓桂白术甘草汤桂枝 茯苓 白术 甘草此治上虚不能制水，水饮上冲眩晕之症。

　　天麻四君子汤 即四君子汤加天麻。

　　此治气虚眩晕者，有火加栀连；有痰，加半夏、广皮；有寒，加炮姜、肉桂。

　　天麻四物汤 即四物汤加天麻。

　　卷二

　　身痒

　　内伤身痒，有实有虚；外感身痒，悉是表汗未出。故太阳症有身痒之条，阳明病有身如虫行，皆是表邪无从而出，故身痒但坐以汗出不彻之故。夫表有风寒，则身痛；表有风热，则身痒。总之，阳邪怫郁于肌表不得汗出，则皮肤作痒。太阳身痒，羌独败毒散。若阳明身痒，干葛防风汤。少阳身痒，柴胡防风汤。《原病式》谓腠理闭密，阳气郁结，不得散越，则发痒。故仲景用麻黄桂枝各半汤，辛散表邪。阳明篇曰，此久虚故也。言元气久虚，津液不足之人，又冒外邪，因久虚之故，不能作汗逐邪，当散表邪，非言久虚而用补药。《活人》妄以术附汤、黄 建中汤治，最为遗祸。

　　太阳得之八九日，如疟疾状，发热恶寒，热多寒少，其人不呕清便，欲自可，一日二三度发。脉微缓者，为欲愈也，面色反有热色者，未欲愈也，以其不得小汗出，身必痒，宜桂枝麻黄各半汤。

　　太阳症八九日，言如疟状，必其人不呕清便、脉微缓者，有欲愈之机，若面反有赤色，尚是表邪未散，身必痒，故用发散表邪。

　　阳明病，法多汗，反无汗，其身如虫行皮中状者，此久虚故也。

　　阳明病，本多汗，今反无汗，则外邪攻注皮中如虫行之状，乃是元气素虚，不能作汗逐邪故也。不立方，然散表补元，跃跃言外。

　　羌独败毒散 见发热。

　　干葛防风汤干葛 防风 荆芥 甘草太阳身痒，不用麻桂各半汤，而用羌独败毒散，阳明身痒，不用干葛汤原方，而用此方，以表邪火郁故耳。

　　柴胡防风汤柴胡 防风 荆芥 甘草太阳阳明身痒，用前二方，若少阳身痒，则此方治之；若三阳合病身痒，当以三方合用。

　　桂枝麻黄各半汤 见发热。

　　卷二

　　头眩

　　伤寒头眩，言睡在床褥，亦觉头眩眼花，非言坐起而觉也。夫外感风寒之症，坐起时，皆头眩也。方书头眩，皆以阳虚立论，愚以为久病后、汗下吐后，方可言阳虚。若暴病及未曾汗下吐者，则风寒邪热，痰火积饮，皆能眩晕。吴氏书以太阳中风头眩，头摇。脉浮弦而急者，羌活神术汤，加防风、天麻，此治太阳阳明外感风寒也。又云寒热呕而口苦，头眩，脉弦数，小柴胡汤，加川芎、天麻，此治少阳头眩也。余今酌定初起暴病，有表症而头眩，无汗脉浮者，发散表邪为主，在太阳用羌活汤，在阳明用干葛防风汤，在少阳用柴胡汤。以上恶寒者，多加羌活，有风者，多加防风；有火者，加酒炒黄芩连。若表症已解，里有结热，又宜清里热，如桔梗汤、凉膈散。大凡眩晕之症，一见呕吐，即为痰饮食滞，急用保和平胃二陈汤。里有积热者，加山栀、黄连，最忌凝滞补剂。惟汗吐下及久病后见头眩者，当用温中扶元，如建中汤、真武汤、苓桂白术甘草汤。若气虚者，四君子汤加天麻；气虚有火，加栀连；虚而有痰者，六君子汤，血虚者，四物汤加天麻；血虚而有火者，加山栀、黄连；若阴火上冲，知柏四物汤。

　　太阳病发汗，汗出不解，其人仍发热，心下悸，头眩身 动振振欲擗地者，真武汤主之。

　　太阳病，误用麻黄以发汗，是以头眩身 动，一派阳虚之症，故用真武汤。伤寒若吐若下后，心下逆满，气上冲胸，起则头眩，脉沉紧，发汗则动经，身为振振摇者，茯苓桂枝白术甘草汤主之。

　　言若吐若下后，久病胃虚，不能运化，虚邪搏饮上冲，故头眩。脉沉紧，非汗脉，强发汗则振振身动，故用苓术甘桂汤，助中州化水饮。

　　伤寒吐下后，发汗虚烦，脉甚微，八九日心下痞硬，胁下痛，气上冲咽喉，眩冒经脉动惕者，久而成痿。

　　此与上条同是吐下后，因此症心下痞硬，胁下痛，气上冲咽喉，似火似实，又见眩冒经脉动惕之虚候，攻补两难，故曰久则成痿。

　　太阳与少阳并病，头项强痛，或眩冒，时如结胸，心下痞硬者，当刺大椎第一间肺俞、肝俞，慎不可发汗，发汗则谵语，脉弦五六日，谵语不止，当刺期门。

　　此条详注项强。

　　阳明病，脉迟，食难用饱，饱则微烦头眩，必小便难，欲作谷疸。虽下之，腹满如故。所以然者，脉迟故也。

　　阳明病，脉迟，胃寒也，饱则微烦头眩。胃寒不能消水，谷停留肠胃，则小便难。而作谷疽。虽下之，腹满如故。何以知其然者？以脉迟。

　　阳明病，但头眩不恶寒，故能食而咳，其人必咽痛。若不咳者，不痛。

　　阳明病，不恶寒，又能食，胃热也。咳主于肺，胃热上冲，则肺热而咳，咽喉痛。设不咳，则肺无火咽亦不痛。

　　少阳之病，口苦咽干目眩。

　　目眩口苦，胆经所主，故名少阳之病。

　　羌活神术汤羌活 苍术 石膏 防风 天麻此治太阳风湿发热眩晕之症。若兼阳明，加干葛，白芷；兼少阳，加柴胡、川芎；兼饱闷恶心，加半夏、神曲。

　　小柴胡汤柴胡 黄芩 广皮 甘草 川芎 天麻 半夏此治少阳寒热眩晕症。若恶寒，加羌活防风，有火，加栀连。

　　羌活汤 见恶寒。

　　此治太阳恶寒发热眩晕者。若胸前饱闷，合平胃保和散。呕吐，加半夏、天麻。

　　干葛汤 见似疟。

　　此治阳明表邪眩晕者。若呕吐饱满，加半夏、浓朴；恶寒无汗，加羌活、防风。

</div>
    <div class="pagination">
<a href="伤寒大白_page15.html">上一页</a><span>...</span><a href="伤寒大白_page11.html">11</a><a href="伤寒大白_page12.html">12</a><a href="伤寒大白_page13.html">13</a><a href="伤寒大白_page14.html">14</a><a href="伤寒大白_page15.html">15</a><span class="current-page">16</span><a href="伤寒大白_page17.html">17</a><a href="伤寒大白_page18.html">18</a><a href="伤寒大白_page19.html">19</a><a href="伤寒大白_page20.html">20</a><a href="伤寒大白_page21.html">21</a><span>...</span><a href="伤寒大白_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
