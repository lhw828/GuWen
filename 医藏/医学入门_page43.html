<!DOCTYPE html>
<html>
<head>
    <meta charset="UTF-8">
    <title>医学入门 - 第 43 页/共 202 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医学入门 - 第 43 页/共 202 页</h1>
    <div class="content">　　阳证脉必浮长，阴证脉必沉细。虚弦为惊为风痫；沉数为热，滑疾为痰。脉滑大为病在腑则易治，脉沉涩入脏者难治。叔和云：恍惚之病定癫狂，其脉实牢保安吉；寸关尺部沉细时，如此未闻人救得。所谓实牢，即滑大也。

　　祟脉无常，乍短乍长，大小促结，皆痰为殃。遁尸脉紧，与证相妨。

　　邪祟脉，长短大小促结无常。凡五尸、鬼邪、遁疰病症，与脉全不相应也。

　　惊悸怔忡，寸动而弱，寸紧胃浮，悸病仍作。饮食痰火，伏动滑搏，浮微弦濡，忧惊过却，健忘神亏，心虚浮薄。

　　寸口动而弱，动为惊，弱为悸。寸口脉紧，趺阳脉浮，胃气虚，是以惊悸，趺阳脉微而浮，浮为胃气虚，微则不能食，此恐惧之脉，忧迫所致也。

　　喉痹之脉，两寸洪溢，上盛下虚，脉忌微伏。

　　尺脉微伏者死，实滑者生。

　　汗脉浮虚，或濡或涩，自汗在寸，盗汗在尺。

　　男女平人脉虚弱微细者，必有盗汗。

　　痿因肺燥，脉多浮弱，寸口若沉，发汗则错。足痛或软，专审于尺，滑疾洪缓，或沉而弱。

　　《脉经》曰：脉浮弱，其人欲咳不得咳，咳则出涎而肺干，小便不利。寸口脉不出，反为发汗，多唾唇燥，小便反难，大便如烂瓜豚膏，皆因误汗伤津液，以致肺燥也。

　　厥证数端，沉细为寒；沉伏而数，为热所干；脉喘为气，浮实痰顽；气弱微甚，大则血悭；寸大沉滑，身冷必难。

　　卒厥尸厥，寸口沉大而滑，不知人，唇青身冷，为入脏即死；如身温和，汗自出，为入腑而后自愈。

　　尺沉而滑，恐是虫伤；紧急莫治，虚小何妨？尺脉沉滑者，寸白虫；洪大者，蛔虫。

　　求嗣之脉，专责于尺；右尺偏旺，火动好色；左尺偏旺，阴虚非福；惟沉滑匀，易为生息。微涩精清，兼迟冷极；若见微濡，入房无力。女不好生，亦尺脉涩。

　　沉滑者不可妄药，反燥精血。火旺者降火，阴虚者补阴，两尺俱微者，阴阳两补。精冷宜热药温中壮阳，精清宜温药补脾补精，精射无力入子宫者补气。女人尺脉微涩者绝产。

　　老喜反脉，男年八八喜尺旺，女年七七喜寸旺。

　　常细濡涩，濡，气虚；涩，血虚。细濡涩多寿，弦紧洪多病。

　　滑大气痰，甚则带歇。

　　风热紧逼。

　　内集·卷一　诊脉

　　妇人脉法

　　经病前后，脉软如常。寸关虽调，尺绝痛肠。沉缓下弱，来多要防。微虚不利，间月何妨？浮沉一止，或微迟涩，居经三月，气血不刚；三月以上，经闭难当。心脾病发，关伏寸浮（心事不足，左寸沉结。）少阳卑沉，少阴脉细，经前病水，水分易瘳，寸脉沉数，趺阳微弦，少阴沉滑，血分可愁。寸浮而弱，潮烦汗出。

　　寸洪虚数，火动劳疾。趺阳浮涩，吞酸气窒。腹痛腹满，脉浮且紧，少阴见之，疝瘕内隐。带下崩中，脉多浮动，虚迟者生，实数者重。少阴滑数，气淋阴疮，弦则阴痛，或挺出肠。

　　凡妇人脉比男子更濡弱者，常也。脉如常，虽月经或前或后，或多或少，或一月未来者，亦不成经病。

　　惟寸关如常，尺绝不至，或至亦弱小者，小腹肠胃有积，痛上抢心，月水不利。若沉而缓者，下虚，月经来多。

　　反虚微不利，不汗出者，其经二月必来，俗云间月。若三部浮沉一止，寸关微涩，微则胃气虚，涩则津血不足。

　　尺微而迟，微则无精，迟则阴中寒，此为居经，三月一来。虽来或血渐少而后不通，曾堕胎及产多者，谓之血枯。经曰：二阳之病发心脾，有不得隐曲，女子不月。原因心事不足，以致脾不磨食，故肺金失养，而气滞不行，肾水不旺，而血益日枯，初时参前参后，淋沥无时，脾胃衰甚，变为溏泄身肿。失治甚为 瘕痨瘵。少阳脉卑，少阴脉细，经水不利，血化为水，瘀水闭塞胞门，名曰水分，先病水而后经断，故病易治。寸脉沉而数，数为阳实，沉为阴结。趺阳脉微而弦，微则无胃气，弦则不得息。少阴脉沉而滑，沉为在里，滑则为实，沉滑相搏，血结胞门，经络不通，名曰血分，先断经而后病水，故病难治。寸浮而弱，浮为气虚，弱为血分有热，故潮热自汗。男子尺脉虚数而寸沉微者为痨，女人寸脉虚数而尺沉微者为痨。痨者，汗出潮咳，与男阴虚火动一般。

　　趺阳脉浮而涩，浮则气滞，涩则有寒，令人腹满，吞酸喜噫，其气时下，则腹中冷痛。浮则肠鸣腹满，紧则腹痛。少阴脉见浮紧，则为疝瘕腹痛。少阴脉浮而动，浮则为虚，动则为痛，或崩带，或阴户脱下。少阴滑数，或为气淋，或阴中生疮痛痒。少阴脉弦，则阴户挚痛，曰肠挺。

　　妊孕初时，寸微五至，三部平匀，久按不替。妊孕三月，阴搏于阳，气衰血旺，脉正相当。肝横肺弱，心滑而洪，尺滑带散，久按益强。或关滑大，代止尤忙，渴且脉迟，其胎必伤。四月辨质，右女左男，或浮或沉，疾大实兼。左右俱盛，胎有二三，更审经脉，阴阳可参。但疾不散，五月怀耽，太急太缓，肿漏为殃。六七月来，脉喜实长，沉迟而涩，堕胎当防。脉弦寒热，当暖子房。八月弦实，沉细非良。少阴微紧，两胎一伤。劳力惊仆，胎血难藏。冲心闷痛，色青必亡。足月脉乱，反是吉祥。

　　妊孕初时，脉平而虚，寸脉微小，呼吸五至，浮沉正等，按之不绝，无他病而不月者，孕也。必三月而后尺数，但寸关调而尺脉绝者，经病也。《素问》曰：阳搏阴别，谓之有子。言尺寸少阴动甚，别有阳脉搏手，心主血脉，肾为胞门故也。然血为阴，气为阳，血旺气衰，亦阴搏阳之义。故诀云：肝为血兮肺为气，血为荣兮气为卫，阴阳配偶不参差，两脏通和皆例类。血衰气旺定无娠，血旺气衰应有体。寸微关滑尺带数，流利往来并雀啄。小儿之脉已见形，数月怀耽犹未觉。又云：两手关滑大相应，有形亦在通前语。叔和既以左肝右肺分气血衰旺，又以寸尺分气血，寸微为气衰，尺数为血旺。关滑者，滑为血多气少也，然尺脉滑疾带散、带代，如雀啄稍停者，乃胎气盛，闭塞故也。此时若作渴脉迟，欲为水肿，后腹痛者必堕。或疑与《脉诀》尺滑有间断为经病者，不相反耶？盖经病尺滑必带缓弱迟涩，胎脉尺滑带数而实。两关左滑大为男，右滑大为女。

　　又云：关上一动一止者一月，二动一止者二月，三四动一止者三四月也。盖中冲应足阳明胃，主三四月。少冲应手太阳小肠，主五六月。太冲应手阳明大肠，主七八月。凡妊孕四月，形质已具。左手滑疾实大为男，右手滑疾实大为女，左右俱滑疾实大者双胎。又诸阳脉为男，诸阴脉为女。诀云：左手太阳浮大男，右手太阴沉细女。

　　《脉经》云：左手浮大为男，右手浮大为女；左手沉实为男，右手沉细为女；尺脉左偏大为男，右偏大为女；左右俱浮大有力者二男，左右俱沉细有力者二女；诸阳为浮，诸阴为沉，凡浮大滑数诸阳脉皆为男也，凡沉细诸阴脉皆为女也。又诸阳脉在诸阳经为男，诸阴脉在诸阴经为女；若阴阳混浊，则女作男生，男作女生。诀云：左手带纵两个儿，右手带横一双女；左手脉逆生三男，右手脉顺还三女；寸关尺部皆相应，一男一女分形证。

　　盖左手带纵者，如心沉肝浮肾缓，皆夫乘妻脉，上下直看，往来流利不绝，气血之盛，故生两男。左手带横者，如肺弦脾沉肾细，皆妻乘夫脉，推之横看，满指无间，气血之盛，故生两女。左手脉逆者，如心弦肝滑肾微浮，皆子乘母脉，自下溢上，往来流利，气血盛极，故生三男。右手脉顺者，如肺缓脾洪肾弦长滑，皆母乘子脉，自上流下，往来疾速，气血盛极，故生三女。认真纵即左手太阳浮大男，横即右手太阴沉细女；逆即左手沉实男，顺即右手沉细女。五月脉虽喜疾而不散，但太急为紧为数者必漏胎；大缓为迟者必腹胀而喘，为浮者必患水肿，六七月脉实大牢强弦紧者生，沉细而涩者当防堕胎，若丹田气暖胎动者可救，胎冷若水者难治。脉弦发热恶寒，其胎逾腹腹痛，小腹如扇，子脏闭也，宜热药温之。少阴脉微紧，血养不周，双胎一死一存。胎动或因倒化，或因惊恐，或因劳力，或因食热，或因房室，轻则漏血，重则血下如同月水，血干胎死。而气无血制，上冲心腹闷痛，面目唇舌色见青者，子母俱死。此不独七八月然也，十个月内皆宜慎之，七八月脉实大弦强者生，沉细者死。足月身热脉乱者吉。

　　临产六至，脉号离经。或沉细滑，若无即生。浮大难产，寒热又频，此是凶候，急于色征。面颊唇舌，忌黑与青；面赤母活，子命必倾。若胎在腹，子母归冥。

　　一呼六至，或一呼一至，曰离经。经，常也。人呼吸一日一夜，一万三千五百息，脉行八十一丈，周而复始，从初起之经再起，今因胎坠，胃脉之离常络之处，不从所起之经再起，故曰离经。脉沉细而滑，乃肾脏本脉已形，或脉沉如无者即产，浮大者难产。若身重体热，寒热频作，此凶症也。急看面舌气色，逐胎救母。盖面乃心之华，舌乃心之苗，青则肝虚不能藏血，破浆早而胎胞干涩，不能转动，黑则肾水克火，是以子母俱死。惟面赤舌青者，乃心血流通，母活子死。若胎死不出，母命亦危。

　　产后缓滑，沉细亦宜；实大弦牢，涩疾皆危。

　　产后胃气为主，缓滑者，脾胃和也；实大弦牢，木克土也。沉细亦宜者，产后大虚，脉合症也；涩疾不调者，损血多而心绝也。

　　内集·卷一　诊脉

　　成童脉法

　　童 脉全，浮沉为先，浮表沉里，便知其源。大小滑涩，虚实迟 ，各根据大人，以审证治。

　　小儿一岁六岁曰婴孩，察三关脉。七岁八岁曰龀，九岁十岁曰髫，始可一指探三部脉，而以一息七八至为无病。十一十四岁曰童 ，而以一息五六至为常。浮数乳痫惊悸，虚濡慢惊螈 ，紧实者风痫，沉弦者食积，伏结者伤食，软细者虫疳。浮沉迟数，与大人一同。仍忌促结代散，详五卷小儿。

　　内集·卷一　诊脉

　　痈疽脉法

　　痈疽脉数，浮阳沉阴，浮数不热，但恶寒侵，若知痛处，急灸或针。洪数病进，将有脓淫，滑实紧促，内消可禁。宜托里者，脉虚濡迟，或芤涩微，溃后亦宜。长缓易治，短散则危，结促代见，必死无疑。

　　脉浮数带弦，当发热而反恶寒，或胸烦不知痛处，或知痛处，皆发痈疮，急宜灸或针。浮数发热而痛者，属阳易治；不数沉微不痛者，属阴难治。又浮为在表，沉为在里，不浮不沉则为在经。诸疮洪数者，里亦有脓结也。未溃脉滑实数促者，可以下之；将溃已溃，脉虚濡弱迟涩芤微者，宜补益托里。长缓易治者，胃气盛也；短散结代者，元气虚也。大抵未溃宜见诸阳脉，已溃宜见诸阴脉，庶病症相宜。抑论紧则气血滞涩，故紧多则痛。芤主亡血，溃后得之则吉。促脉未溃为热蓄里，已溃则气衰也。

　　内集·卷一　诊脉

　　死脉总诀

　　万机四脉既包含，生死何尝另有玄？浮散沉无迟一点，数来无数病难痊。

　　解索、鱼翔、釜沸，浮散也；虾游，沉无也；屋漏，迟一点也；雀啄、弹石，数无数也。

</div>
    <div class="pagination">
<a href="医学入门_page42.html">上一页</a><span>...</span><a href="医学入门_page38.html">38</a><a href="医学入门_page39.html">39</a><a href="医学入门_page40.html">40</a><a href="医学入门_page41.html">41</a><a href="医学入门_page42.html">42</a><span class="current-page">43</span><a href="医学入门_page44.html">44</a><a href="医学入门_page45.html">45</a><a href="医学入门_page46.html">46</a><a href="医学入门_page47.html">47</a><a href="医学入门_page48.html">48</a><span>...</span><a href="医学入门_page44.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
