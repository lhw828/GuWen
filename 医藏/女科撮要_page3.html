<!DOCTYPE html>
<html>
<head>
    <meta charset="UTF-8">
    <title>女科撮要 - 第 3 页/共 14 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>女科撮要 - 第 3 页/共 14 页</h1>
    <div class="content">　　一孀妇腹胀胁痛，内热晡热，月经不调，肢体酸麻，不时吐痰，或用清气化痰，喉间不利，带下青黄，腹胁膨胀；用行气之剂，胸膈不利，肢体时麻，此郁怒伤损肝脾，前药益甚也。

　　朝用归脾汤以解脾郁生脾气，夕用加味逍遥散以生肝血清肝火，兼服百余剂，而诸症愈。

　　一妇人疟久，兼之带下，发后口干倦甚。余用七味白术散加麦门、五味，作大剂，煎与恣饮，再发稍可，乃用补中益气加茯苓、半夏，十余剂而愈。凡截疟，余常以参、术各一两，生姜四两，煨熟煎服即止，或以大剂补中益气加煨姜，其功尤捷。

　　一妇人头晕唾痰，胸满气喘，得食稍缓，苦于白带，二十余年矣，诸药不应。余曰：此气虚而痰饮也，饮愈而带始愈，遂用六味地黄丸，不月而验。

　　一妇人耳鸣胸痞，内热口干，咳中若有一核，吞吐不利，月经不调，兼之带下，余以为肝脾郁结，用归脾汤加半夏、山栀、升麻、柴胡，间以四七汤下白丸子而愈。

　　一妇人吞酸胸满，食少便泄，月经不调，服法制清气化痰丸，两膝渐肿，寒热往来，带下黄白，面黄体倦。余以为脾胃虚，湿热下注，用补中益气，倍用参、术加茯苓、半夏、炮姜而愈。若因怒，发热少食，或两腿赤肿，或指缝常湿，用六君加柴胡、升麻及补中益气。

　　一妇人带下，四肢无力，劳则倦怠。余曰：四肢者土也，此属脾胃虚弱，湿痰下注。遂以补中益气、济生归脾二药，治之而愈。

　　一妇人年逾六十，带下黄白，因怒胸膈不利，饮食少思，服消导利气之药，反痰喘胸满，大便下血。余曰：此脾气亏损，不能摄血归源也。用补中益气加茯苓、半夏、炮姜，四剂，诸症顿愈，又用八珍加柴胡、炒栀而安。

　　[卷上] 血分水分 

　　二症或因饮食起居失养，或因六淫七情失宜，以致脾胃亏损，不能生发统摄，气血乖违，行失常道。若先因经水断绝，后至四肢浮肿，小便不通，血化为水，名曰血分，宜用椒仁丸治之。若先小便不利，后至身面浮肿，经水不通，水化为血，名曰水分，宜用葶苈丸治之。此属形气不足，邪淫隧道，必用此药以宣导其邪，而佐以辅补元气，庶使药力有所仗而行，则邪自不能容，而真气亦不至于复伤矣。

　　治验

　　一妇人月经不调，晡热内热，饮食少思，肌体消瘦，小便频数，服济阴丸，月经不行，四肢浮肿，小便不通。余曰：此血分也。朝用椒仁丸，夕用归脾汤渐愈，乃以人参丸代椒仁丸，两月余将愈。专用归脾汤，五十余剂而痊。

　　一妇月经不调，小便短少，或用清热分利之剂，小便不利，三月余身面浮肿，月经不通。

　　余曰：此水分也。遂朝用葶苈丸，夕用归脾汤渐愈，乃用人参丸间服而愈。已上二症，作脾虚水气，用分利等药而殁者多矣。惜哉! 

　　[卷上] 小便出血 

　　妇人小便尿血，或因膏粱炙，或因醉饱入房，或因饮食劳役，或因六淫七情，以致元气亏损，不能统摄归源。若因怒动肝火者，用加味逍遥散调送发灰。肝经风热者，送子芩丸。久而血虚者，用八珍送发灰。若膏粱积热者，用清胃散加槐花、甘草。房劳所伤者，用六君加柴胡、升麻。风热所伤者，用四君加防风、枳壳。凡久而亏损元气者，用补中益气为主。郁结伤脾者，用济生归脾为主。

　　治验

　　一妇人尿血，因怒气寒热，或头痛，或胁胀，用加味逍遥，诸症稍愈，惟头痛，此阳气虚，用补中益气加蔓荆子而痊。后郁怒，小腹内痛，次日尿血热甚，仍用前散加龙胆草并归脾汤，将愈，因饮食所伤，血仍作，彻夜不寐，心忡不宁，此脾血尚虚，用前汤而痊。

　　一妇人尿血，久用寒凉止血药，面色痿黄，肢体倦怠，饮食不甘，晡热作渴三年矣，此前药复伤脾胃，元气下陷而不能摄血也。盖病久郁结伤脾，用补中益气以补元气，用归脾汤以解脾郁，使血归经。更用加味逍遥以调养肝血，不月诸症渐愈，三月而痊。

　　[卷上] 热入血室 

　　妇人伤寒，或劳役，或怒气发热，适遇经行，以致热入血室；或血不行，或血不止，令人昼则明了安静，夜则谵语如见鬼状，用小柴胡加生地黄；血虚者，用四物加生地、柴胡。切不可犯胃气。若病既愈而血未止，或热未已，元气素弱，用补中益气。脾气素郁，用济生归脾。血气素弱，用十全大补，庶无误矣。

　　治验

　　一妇人经行，感冒风寒，日间安静，至夜谵语，用小柴胡加生地，治之顿安。但内热头晕，用补中益气加蔓荆子而愈。后因怒恼，寒热谵语，胸胁胀痛，小便频数，月经先期，此是肝火血热妄行，用加味逍遥加生地而愈。

　　一妇人因怒，寒热头痛，谵言妄语，日晡至夜益甚，而经暴至。盖肝藏血，此怒动火，而血妄行。用加味逍遥散加生地，治之神思顿清，但食少体倦，月经未已，盖脾统血，此脾气虚不能摄，用补中益气治之，月经渐止。

　　一妇人怀抱素郁，感冒经行谵语，服发散之剂，不应，用寒凉降火，前症益甚，更加月经不止，肚腹作痛，呕吐不食，痰涎自出，此脾胃虚寒，用香砂六君，脾胃渐健，诸症渐退，又用归脾汤而痊愈。

　　[卷上] 师尼寡妇寒热 

　　宋褚氏疗师尼寡妇，别制方药，谓独阴无阳，致血气交争，乍寒乍热如疟，或腰背作痛而寒热，其肝脉弦出寸口，是其症也。若室女出嫁，愆期而寒热亦然。盖男子精盛，则思室，女子血盛以怀胎，此天地自然之理也，治以小柴胡加生地；久而血虚，佐以四物；若兼怒动肝火而寒热者，佐以加味逍遥散；若兼亏损肝经而寒热者，佐以八珍汤；若兼亏损元气而寒热者，佐以补中益气汤；若兼郁伤脾气而寒热者，佐以济生归脾汤。此症多兼经候不调，当详孰为缓急而治之。

　　治验

　　一寡妇因怒，致不时寒热，久而不已，肝脉弦紧，用小柴胡加生地，治之而愈。但见风寒热仍作，此是脾胃气虚，用加味归脾、补中益气二汤，兼服而止。

　　一妇人因夫经商久不归，发寒热，月经旬日方止。服降火凉血，反潮热内热，自汗盗汗，月经频数。余曰：热汗，气血虚也；经频，肝脾虚也。用归脾汤、六味丸而愈，常治兼症既愈一室女寒热，左手脉弦长而出寸口，用小柴胡加生地、乌梅，治之而愈，既嫁而诸症悉痊。

　　一室女久患寒热，月经不调，先以小柴胡加生地，治之少愈，更以生地黄丸而痊。

　　一放出宫女，年逾三十，两胯作痛，肉色不变，大小便中作痛如淋，登厕尤痛，此瘀血渍入隧道为患，乃男女失合之症也，难治。后溃不敛，又患瘰而殁。此妇为吾乡汤氏外家，汤为商常在外，可见此妇在内久怀忧郁，及出外又不能如愿，是以致生此疾。愈见瘰流注，乃七情气血损伤，不可用攻伐皎然矣。按《精血篇》云：女人天癸既至，逾十年无男子合，则不调。未逾十年，思男子合，亦不调。不调则旧血不出，新血误行，或渍而入骨，或变而为肿，或虽合而难子，合多则沥枯虚人，产乳众则血枯杀人。观其精血，思过半矣。

　　一室女年十七，久不愈，天癸未通，发热咳嗽，饮食少思，或欲用通经丸。余曰：此症潮热经候不调者，不治，所喜脉不涩，且不潮热，尚可治。但养气血，益津液，其经自行。惑于速效，仍用之。余曰：非其治也，此乃悍之剂，大助阳火，阴血得之则妄行，脾胃得之则愈虚。经果通而不止，饮食愈少，更加潮热，遂致不救。

　　[卷上] 历节痛风 

　　（即白虎历节风）历节痛，或因饮食起居失节，或因七情六淫失宜，以致脾胃亏损，腠理不密，外邪所侵；或为肝火内动，肝血耗损；或为肢体疼痛；或为肢节难伸；或为卒然制痛；或为走痛无常；或内热晡热，自汗盗汗；或经候不调，饮食不甘。其治法，属风邪者，小续命汤。走注疼痛者，漏芦散。骨节疼痛者，四生丸。湿热痛者，清燥汤，兼痰佐以二陈。肝火者，加味逍遥散加羌活、川芎。脾郁者，加味归脾加羌活、川芎。血虚者，四物加羌活、川芎。气虚者，四君加羌活、川芎。气血俱虚者，八珍加羌活、川芎。月经先期而痛者，加味逍遥散为主。月经过期而痛者，补中益气为主。大抵痛而不敢按者，属病气元气俱实也；手按而痛缓者，病气元气俱虚也。若劳役而作痛者，元气虚也；饮食失宜而作痛者，脾胃虚也；怒恼而作痛者，肝火也；经行而作痛，血虚也。凡此皆固元气为主，而佐以治病之药。

　　治验

　　一妇人自汗盗汗，发热晡热，体倦少食，月经不调，吐痰甚多，二年矣。遍身作痛，天阴风雨益甚。用小续命汤而痛止，用补中益气、加味归脾二汤，三十余剂而愈。自汗等症，皆郁结伤损脾气，不能输养诸脏所致。故用前二汤，专主脾胃。若用寒凉降火，理气化痰，复伤生气，多致不起。

　　一妇人因怒，月经去多，发热作渴，左目紧小，头项动掉，四肢抽搐，遍身疼痛，此怒动肝火，肝血虚而内生风，用加味逍遥加钩藤数剂，诸症渐愈，又用八珍汤，调理而痊。

　　一妇人月经先期，素有痛症，每劳必作，用众手重按，痛稍止，此气血虚而有火，用十全大补加独活治之而痛痊，用六味丸、逍遥散而经调。

　　一妇人历节作痛，发热作渴，饮食少思，月经过期，诸药不应，脉洪大，按之微细，用附子八物四剂而痛止，用加味逍遥而元气复，六味丸而月经调。

　　一妇人体肥胖，素内热，月经先期，患痛风，下体微肿痛甚，小便频数，身重脉缓，症属风湿，而血虚有热。先用羌活胜湿汤四剂，肿痛渐愈；用清燥汤数剂，小便渐清；用加味逍遥十余剂，内热渐愈。为饮食停滞，发热仍痛，面目浮肿，用六君加柴胡、升麻而愈。又因怒气，小腹痞闷，寒热呕吐，此木侮脾土。用前药加山栀、木香而安。惟小腹下坠，似欲去后，此脾气下陷，用补中益气而愈。后因劳役、怒气，作呕，吐痰，遍身肿痛，月经忽来寒热。用六君加柴胡、山栀以扶元气清肝火，肿痛呕吐悉退，用补中益气以升阳气健营气，月经寒热悉瘥。

　　一妇人饮食少思，畏见风寒，患痛风，呕吐寒热，脉弦紧，用附子八物，四肢痛愈，用独活寄生，腰痛亦痊，惟两膝肿痛，用大防风而消，用加味归脾、逍遥而元气复。

　　[卷上] 流注 

　　妇人流注，或因忧思郁怒，亏损肝脾；或因产后劳役，复伤气血，以致营气不从，逆于肉理；或因腠理不密，外邪客之；或湿痰流注；或跌扑血滞；或产后恶露；盖气流而注，血注而凝。或生于四肢关节；或流于胸腹腰臀；或结块，或漫肿，皆属虚损。急用葱熨及益气养荣汤，则未成自消，已成自溃。若久而肿起作痛，肢体倦怠，病气有余，形气不足，尚可治。

　　若漫肿微痛，属形气病气俱不足，最难治。不作脓，或脓成不溃，气血虚也，用八珍汤。憎寒畏寒，阳气虚也，十全大补汤。晡热内热，阴血虚也，四物加参、术。作呕欲呕，胃气虚也，六君加炮姜。食少体倦，脾气虚也，补中益气加茯苓、半夏。四肢逆冷，小便频数，命门火衰也，八味丸。小便频数，痰盛作渴，肾水亏损也，六味丸。月经过期，多日不止，肝脾虚也，八珍汤加柴胡、丹皮。凡溃而气血虚弱不敛者，更用十全大补汤，煎膏外补之。久溃而寒邪凝滞不敛者，用豆豉饼祛散之。其溃而内有脓管不敛者，用针头散腐化之，自愈。

　　若不补气血，不节饮食，不慎起居，不戒七情，或用寒凉克伐，俱不治。

　　治验

　　一妇人左臂患之，年许不溃，坚硬不痛，肉色不变，脉弱少食，月经过期，日晡发热，劳役则痛，遂与参、、归、术、川芎、芍药、熟地、贝母、远志、香附、桔梗、丹皮、甘草，百余贴而消。

　　一妇人暴怒，腰肿一块，胸膈不利，时或气走作痛，与方脉流气饮，数剂而止，更以小柴胡对四物，加香附、贝母，月余而愈。

　　一妇人因怒，胁下肿痛，胸膈不利，脉沉滞，以方脉流气饮，数剂少愈，以小柴胡对二陈，加青皮、桔梗、贝母，数剂顿退，更以小柴胡汤对四物，二十余剂而痊。

</div>
    <div class="pagination">
<a href="女科撮要_page2.html">上一页</a><a href="女科撮要.html">1</a><a href="女科撮要_page2.html">2</a><span class="current-page">3</span><a href="女科撮要_page4.html">4</a><a href="女科撮要_page5.html">5</a><a href="女科撮要_page6.html">6</a><a href="女科撮要_page7.html">7</a><a href="女科撮要_page8.html">8</a><span>...</span><a href="女科撮要_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
