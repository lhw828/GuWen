<!DOCTYPE html>
<html>
<head>
    <meta charset="UTF-8">
    <title>薛氏医案 - 第 193 页/共 200 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>薛氏医案 - 第 193 页/共 200 页</h1>
    <div class="content">　　洗药神效散
　　蛇床子【二两】朴硝【一两】
　　右每用五钱水二碗煎数沸洗净拭干糁后散
　　圣效散
　　黄栢【炒黑】川山甲【炒黄一两】槟榔　木香　鸡内金【二枚】
　　右为末每用少许搽疮口内日五七次方效
　　愚按前方若毒气已尽宜用之否则反益其邪用当归膏为善
　　神秘陷脉散
　　黄茋　人参　川芎　当归【酒洗】赤芍药　粉草地骨皮　五加皮　忍冬叶　橘红【各一两】乳香没药【各五钱】
　　右每服五七钱水酒各半煎连进五七服甚效愚按前方乃托里消毒行气破血之剂也若曰补益之功实少焉
　　骑竹马灸法图
　　内托散
　　五香连翘汤
　　沉麝汤
　　五香汤
　　漏芦汤
　　柞木饮
　　阿胶饮
　　牛胶饮
　　黄矾丸
　　国老膏
　　万金散
　　逺志酒【已上方见上卷】



　　薛氏医案卷七十五
　　钦定四库全书
　　薛氏医案卷七十六
　　明　薛已　订
　　外科精要下
　　论痈疽用麦饭石膏治效第三十九
　　李氏云麦饭石膏治发背痈疽神妙惜世罕知有患者因脓不溃以毒药罨之其势益甚毒延咽喉脚膝皆为不治余用此膏一夕顿溃凡疽得脓其毒始解或有不溃者须用此膏故録之俾精择修合以取十全之功也愚按前症属腑属阳而气血未损者用前膏敷之固无不愈然亦有属臓属隂而气血有亏者当审其因而调治其内可也大凡疮疡之作由胃气不从疮疡之溃由胃气腐化疮疡之敛由胃气营养余尝治初结未成脓者托而散之已成欲作脓者托而腐之脓成未溃者托而开之脓已溃者托而敛之东垣先生云胃气乃生发之源为人身之本丹溪先生亦谓治疮当助胃壮气使根本坚固厥有防哉【详见附録用药加减之法】
　　麦饭石膏
　　白麦饭膏【炭大煆醋淬数次研极细二两】鹿角【生取带脑骨者断之用炭大烧烟尽研极细四两】
　　右用米醋调和入砂器煎以竹片不住手揽成膏先以猪蹄汤洗净以鵞翎拂涂四围干则以醋润之若腐烂用布帛摊贴之
　　论痈疽敷神异膏功用第四十
　　凡疽症先以麦饭石膏涂之俟疮根渐收却敷神异膏敛之夫痈疽之发有浅深故收敛之功有迟速断不可早用收口之药恐毒气未尽后必复发为患匪轻但麦饭膏难于脩合用神异膏亦效
　　愚按前症若毒已解而不生肌收敛者元气虚也用六君子汤壮其脾胃则肌肉自生设有余毒亦能自解【详见附録用药关键】
　　神异膏
　　露蜂房【蜂儿多者一两】参【五钱】蛇蜕【盐水洗一两】黄丹【水飞砂五两】麻油【一斤】杏仁【一两】乱髪【男子者如鸡子大】
　　右先将麻油入砂器煎髪熔尽下杏仁更煎黑入蜂房蛇蜕仍煎黑滤去入黄丹急搅试软硬得中即成膏矣其丹不必拘定前数凡膏药用日久必老硬煎时预取嫩膏少许如硬量和之
　　愚按神异膏乃解毒生肌之良剂若毒既解而肌不生当治其内不可泥为有余之症率用攻伐以致毒在内者不能发散在外者不能收敛其为祸不浅夫有余者热毒也虚火也不足者隂虚也营气也疮毒特其形耳
　　家藏神验血竭膏
　　当归【酒洗】白芷　大黄【生用】黄连　黄蘖　木鼈子【去殻】皂角　露蜂房　杏仁【各一两】乳香　没药　血竭【各三两】乱髪【男子者一两】麻油　黄丹【水飞细者炒晒】
　　右除乳没血竭余入油煎焦去查入髪熔化下丹将栁枝不住手搅候软硬得中入乳香等搅匀即成膏矣
　　愚按血竭膏取其以毒攻毒也若瘀恶已去毒气既消宜用神效当归膏以其生肌续筋也
　　厌热神白膏
　　大黄　白蔹　黄栢【生用】南星　赤小荳　黑蛤粉【各一两】
　　右为末用芭蕉汁调涂如干仍以汁润之
　　愚按神白膏药味多寒而南星之性辛温佐之有效加草乌尤妙
　　牡蛎地黄膏
　　大黄【一两为末】牡蛎【用盐泥封固煅赤出大毒研细二两】生地黄【水浸】
　　右研生地黄汁调涂患处如干更用汁润之
　　愚按前膏苦寒醎寒之剂症属纯阳用之殊效然此症亦有属纯隂者亦有属半隂半阳者【治法见附録用药关键】
　　李氏云疽疾既成先服取毒之药外敷麦饭石膏五七日后病渐减合用川乌二乌丸以活血气生肌肉排宿脓祛风邪后服内补十宣散
　　川乌丸治发背活经络
　　木鼈子【去殻】当归　赤芍药　大川乌【去皮尖】苏木独活　羌活【各一两】没药【另研】五灵脂【去砂微炒】穿山甲【蛤粉炒各一两】
　　右各另为末酒糊丸桐子大每服三十丸温酒下
　　二乌丸治发背托里定痛祛风凉血
　　薄荷叶　羌活【各三两】川芎　参　地榆　麻黄【去根节】蔓荆子　旋覆花　荆芥蕙　防风　天麻白芷　白僵蚕【直者去丝足嘴炒用】牛蒡子【炒】甘菊花【各二】
　　【两】大川乌【去皮尖炮】　何首乌【不见鐡器】粉草【炙各四两】蝉蜕【洗去土足半两】
　　右为末炼蜜丸弹子大每服一丸细嚼茶酒任下愚按前二丸用之对症固善然病有多端而所因不同恐不可槩施也治者审之
　　论痈疽口小硬论第四十一
　　李氏云大抵疽口小而硬者葢因风毒所胜合用蚣蝎散掺疮口以神异膏贴之
　　蚣蝎散
　　赤足蜈蚣【一条去头足】全蝎【三个去足生用】
　　右为末用猪蹄汤净洗搽之
　　愚按前症乃风寒滞于疮口而未传于内也凡伤损之症尤多此患经云风症善行数变入臓甚速死生在乎反掌当急分表里虚实而治之其邪在表者善伸数欠筋脉拘急恶寒搦脉浮而宜羗活防风汤和解之传于里者舌强口噤项背反张筋惕搐搦痰涎壅盛胸腹满闷或便溺闭赤时或汗出脉洪数而宜大芎黄汤防导之其汗初出者由风热鬰于里亦宜大芎黄汤之类下之若热既退臓腑已和而汗仍出者表虚也宜白术防风汤以实其表然解散和解疏导三法此治暴患之症气血未损者若脓瘀内焮而见前症者宜针之急投十全大补或口噤遗尿乃气血虚极亦用十全大补加炮附子大抵此症若因脓血去多宜以补中益气加羌活主之或人素多痰因伤损而见风症宜二陈白术芎归栀子芩连气虚加四君血虚加四物血气俱虚内热甚而生风者宜四物参术柴芩栀子若因怒伤而见前症宜小柴胡汤倍加川芎山栀天麻钓藤钩若患破伤风至三五年忽然复发或跌扑而患者皆气虚有痰所致也用二陈参术芎归主之【治验见正体部】
　　论痈疽喉舌生疮如菌第四十二
　　李氏云痈疽不服内托散或失宣内毒致咽喉口舌生疮甚则生红黑菌害人甚速当用琥珀犀角膏治之向有患此症者诸法不效余用此药一日而安
　　愚按前症多因酒色过度亏损肾水虚火上炎或五疳元气消烁虚火上攻而致治当滋其化源最忌黄栢知母之类恐复伤胃气也
　　附治验
　　大尹王汝邻两足发热吐痰如涌左尺数而无力余谓足三隂虚彼反服四物二陈黄栢知母之类喉舌作痛又服清热败毒之剂其舌如赤桃脉洪数而无力此脾肺复伤肾经亏甚虚火上炎水泛而为痰也当滋化源以生肾水遂用补中益气汤六味地黄丸而愈
　　二守韩宗器不慎起居舌胀如菌痰涌便秘服芩连二陈之类脉浮而数欲针出血余谓此足三隂亏损之症且有形而不痛者阳之类也法当峻补其隂母损其血况虚浮之脉乎遂朝补脾肺夕滋肾肝而愈后因大劳面目俱赤遍身搔痒时已仲冬余曰大热而甚寒之不寒是无水也乃用制火壮水之剂而愈揺城金允文舌胀吐痰反服降火化痰针刺出血便秘痰甚余诊之左尺关洪数右寸关数用滋肾水生肝血益脾胃之剂诸症少愈因近火顿面赤身痒六脉数余谓此水竭火升之象难免于春二月矣于次年清明日果卒
　　琥珀犀角膏
　　真琥珀【研】犀角【镑各一钱】辰砂【研极细】茯神【去皮心各二钱】片脑【研一字】人参【三钱】酸枣仁【去皮炒二钱】
　　右为末炼蜜丸弹子大每服一丸麦门冬煎汤化下愚按前方虽有人参茯神酸仁安神补气但琥珀等四品气味辛散恐亏损真气须审症而用之可也
　　李氏云痈疽之症不服托里之药热毒内攻喉舌生疮甚至黑烂当服犀角散以解其毒
　　犀角屑　参　升麻　黄茋　赤芍药　麦门冬【去心】生粉草　当归【各一两】大黄【微炒三两】
　　右为粗末每服三钱水煎
　　愚按前方破血降火内疏之剂也若其脉沉实大便秘结发热作渴喜饮冷者属热蓄于内方可用之若其脉虚浮大便不结发热作渴畏饮冷者乃属血虚于外可用当归补血汤若尺脉洪数而无力发热作渴小便频数者属肾水不足虚火上炎宜用加减八味丸葢此症多因肾水亏损虚火上炎故也
　　论痈疽脓成用替针丸第四十三
　　曾氏曰痈疽脓熟涂以替针丸疮口自开古人云痈疽能杀人若针药得其宜则生失其宜则死可不慎哉愚按疮疡之症若毒气已结肿赤炽盛中央肉死黯黑者内用托里健脾之剂外用乌金膏涂之则黯处渐低赤处渐起至六七日间赤黯之界自有裂纹如刀划状其黯渐溃若用铍针利剪徐去犹好须使不知疼痛不见鲜血为善若脓未流利宜用针于纹中引之若脓水已出肿痛仍作乃内筋间隔亦用针引之若元气虚弱误服尅伐之剂患处不痛或肉死不溃者急温补脾胃亦有复生矣后须纯补脾胃庶能收敛若妄用针刀去肉出血使阳随隂散是速其危也若脓溃而烦痛未痊脉洪滑粗散者真气虚而邪气实也为难治脉微濇迟缓者邪气虚而真气将复也为易治
　　论痈疽割伤第四十四
　　李氏云痈疽有悮搽毒药或针刀开割疮口不合不可用澁敛之药宜用猪蹄汤兆艾汤间洗传贴神异膏及服内补十宣散内托黄茋丸
　　愚按经云脾主肌肉脾健则肉自生然其热炽甚宜用前药以消其毒毒将尽宜用四物汤以养脾【详见附録用药关键】
　　内托黄茋丸
　　治针砭所伤恶寒发热脓水不止肌肉不生疮口不敛
　　黄茋【八两】当归【洗焙三两】肉桂【去外皮】木香　乳香【另研】沉香【各一两】菉荳末【四两】
　　右为末用姜汁荳末糊丸熟水下
　　愚按前症若肌肉伤而疮口不敛用六君子汤以补脾胃若气虚恶寒而疮口不敛用补中益气汤以补脾肺若血虚发热而疮口不敛用四物参术以滋肝脾若脓多而疮口不敛用八珍汤或十全大补汤以养血气经云脾主肌肉如前药未应但用四君归茋以补脾胃更不应乃属命门火衰急用八味丸以壮火生土若脉数发渴者难治以真气虚而邪气实也
　　论痈疽寒热多汗用药第四十五
　　李氏云近有数人病背疽或先寒后热先热后寒或连日或间日必呕痰大汗而止皆用柴胡恒山不应余谓此因脾气不正复感寒邪痰盛而作遂先用不换金正气散次用排脓内补散木香汤三日即愈
　　愚按前症若外邪既去而仍作宜用六君子汤以补脾胃大凡胃气虚而作呕者必喜温热毒内攻而作呕者必喜寒治当辨之【详见附録用药关键】
　　家传不换金正气散治感冒风寒或伤生冷或瘴疟或疫疠
　　苍术【米泔浸炒四两】厚朴【姜汁拌炒四两】粉甘草【炙二两】橘红【焙三两】藿香叶【二两】半夏【姜制二两】木香【湿纸裹煨】人参　白茯苓【各一两】
　　右每服五钱姜水煎
　　论痈疽食毒物发热第四十六
　　李氏论云凡痈不可食牛羊鸡鹅鰕鱼酒面炙之物犯之必发热宜服栀子黄茋汤大凡臓腑已利疮毒已溃气血既虚最当调防若发热而服凉药无不致祸栀子黄茋汤
</div>
    <div class="pagination">
<a href="薛氏医案_page192.html">上一页</a><span>...</span><a href="薛氏医案_page188.html">188</a><a href="薛氏医案_page189.html">189</a><a href="薛氏医案_page190.html">190</a><a href="薛氏医案_page191.html">191</a><a href="薛氏医案_page192.html">192</a><span class="current-page">193</span><a href="薛氏医案_page194.html">194</a><a href="薛氏医案_page195.html">195</a><a href="薛氏医案_page196.html">196</a><a href="薛氏医案_page197.html">197</a><a href="薛氏医案_page198.html">198</a><span>...</span><a href="薛氏医案_page194.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
