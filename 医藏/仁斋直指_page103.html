<!DOCTYPE html>
<html>
<head>
    <meta charset="UTF-8">
    <title>仁斋直指 - 第 103 页/共 110 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>仁斋直指 - 第 103 页/共 110 页</h1>
    <div class="content">　　溺血
　　巢氏云心主于血与小肠合若心家有热结于小肠故小便血也血虚者四物汤加牛膝膏实者当归承气汤下之
　　琥珀散治尿血増味赤散治血淋尿血瞿麦汤姜蜜汤五苓散并治小便尿血【方并见诸淋门】
　　小蓟饮子治下焦结热血淋尿血
　　生芐　　　　小蓟　　　　滑石
　　通草　　　　淡竹叶　　　蒲黄【炒】
　　藕节　　　　当归【酒浸】　　　栀子【炒】
　　甘草【炙各半两】
　　右用水煎空心服
　　当归承气汤
　　当归　　　　厚朴　　　　枳实
　　大黄　　　　芒硝
　　右剉水煎
　　便血
　　大便下血者皆由五脏伤损所为脏气既伤则风邪易入积热在内而大便下血治宜四物汤加炒山栀升麻秦芁阿胶虚者加干姜温散之
　　法制香附方治诸下血【方见气血门】黄连香薷饮治伏暑纯下鲜血【方见暑门】败毒散治风热流入大肠经下血不止【方见中寒门】胃风汤治风湿乗虚入于肠胃或下瘀血【方见痢门】当归和血散治肠癖下血湿毒下血
　　槐花　　　　青皮【各六钱】　　当归身
　　升麻【各二钱】　　荆芥穗　　　熟地黄
　　白术【各六分】　　川芎【四分】
　　右为末每服二三钱清米饮调下
　　一方治中毒下血
　　用猬皮烧存性研细每服二钱水调下日进三服
　　肠风下血方别有肠风门类故不载矣
　　拾遗
　　腋气方
　　明白矾　黄丹入麝少许末之傅
　　又方
　　白矾研飞过临卧以纸衬棹上伸手托壁柱以矾擦腋下令热痛即换衣着旧衣用灰汁洗
　　又方
　　好緑矾半生半煆为细末入少轻粉研细每半钱匕浴后以生姜汁调擦候十分热痛即止
　　又方治腋下遗臭不可向迩
　　大蜘蛛一个以黄泥入少赤石脂并盐杵为窠子纳褁蜘蛛烧令通红候冷取蜘蛛研细入轻粉一字米醋调膏临卧浴净傅之腋下来早防黒汁恶物为効埋之僻处
　　又方夜明砂为末用豉汁调傅
　　跌破出血方乌贼鱼骨细末傅亦治汤火伤烂
　　头破伤风方大南星末水调涂四围水出为効
　　失欠颊骨差方恣酒令醉通闗散入鼻即止
　　脚筋冷缩顽痹方大川椒【去肉二分炒出汗】
　　辣桂　　　　川白姜　　　华隂细辛【各一分】
　　右为末酒麫糊圆桐子大每七十圆食前温酒下
　　附诸杂方
　　体气方
　　田螺散治体气【患此疾者因内有油湿是】
　　用大田螺一枚水中飬之俟靥开以巴豆一粒去殻将针挑巴豆放在内取去拭干仰蝢盏内夏月一宿冬月五七宿自然成水取搽腋下絶根
　　一方先用胭脂搽腋下其出狐臭之处黄色就将前説巴豆田螺去靥掩于狐臭之上绢帛勒其狐臭从大便出则絶根矣
　　一方
　　用熟蒸饼一个擘开作两邉掺蜜陀僧细末一钱急夹在腋下畧睡少时候冷热之除根
　　附倒仓法
　　倒仓法治瘫劳蛊癞等证推陈致新扶虚补损可吐可下用黄色肥牯牛腿精肉二十斤或十五斤顺取长流急水于大锅内煮候水干少添汤不可用冷水以肉烂成粥为度滤去滓用肉汤再熬如琥珀色隔宿不吃晩饭大便秘者隔宿进神芎丸不秘者不用五更于宻室不通风处温服一钟伺膈间药行又续续服至七八钟病人不欲服强再与之必身体皮毛皆痛方见吐下寒月则重汤温之病在上欲吐多者须服又不可太恐其不纳病在下欲利多者须踈服又不可太踈恐其不逹临时消息大抵先见下方可使吐须极吐下伺其上下积俱出尽在大便中见如胡桃肉状无臭气则止吐利后或渇不得与汤其小便必长取以饮病者名曰轮回酒与一二椀非惟可以止渇抑亦可以涤荡余垢睡一二日觉饥甚乃与粥淡食之待三日后始与少菜羮自飬半月觉精神涣发形体轻健沉疴悉安矣大概中间饮至七八钟时药力经涉经络骨节捜逐宿垢正邪宁不抵牾悉有急闷似痛非痛自然恶况此皆好消息邪不能胜正将就擒耳尤须宁耐忍受又于欲吐未吐欲泄未泄交作皆有恼聒意思皆须欢喜乐受一以静处之此等有大半日景象不先説知使方寸了然鲜有不张皇者矣未行此法前一月不可近妇人已行此法半年不可近妇人五年不可吃牛肉性急好淫不守禁忌者皆不可行此法倒仓全在初起三钟慢饮最要能行经隧中去丹溪曰肠胃为市以其无物不有而谷为最多故曰仓仓积谷之室也倒者倾去积垢而涤濯使之洁净也经曰胃为受盛之官故五味入口即入于胃留毒不散积聚既久致伤冲和诸病生焉今用黄牯牛肉其义至矣夫牛坤土也黄土之色也以顺为徳而効法乎健以为功者牡之用也肉者胃之药也熟而为液无形之物也横散入肉络由肠胃而渗透肌肤毛窍爪甲无不入也积聚乆则形质成依附肠胃回薄曲折处以为栖泊之窠臼阻碍津液气血重蒸燔灼成病自非剖肠刮骨之神妙孰能去之又岂合勺铢两之丸散所能窥犯其籓墙户牖乎夫牛肉全重厚和顺之性润枯泽槁岂有损也其方出于西域之异人人于中年后行一二次亦却疾飬夀之一助也
　　附取吐方
　　独圣散治中风痰迷心窍癫狂烦乱人事昏沉痰涎壅盛及治五癎心风等证
　　瓜蒂【不拘多少】
　　右为细末每服一钱以虀汁调下
　　四灵散治证同前
　　瓜蒂【一钱】　　　人参芦【二钱】　　赤小豆
　　甘草【各一钱半】
　　右为细末每服一二钱或少至半钱量情与之食后虀汁调下
　　四散治证同前
　　緑矾　　　　赤小豆　　　猪牙皂角【不蛀者去皮炙】明矾【二钱】　　　葱管藜芦【五钱】
　　右为细末每服半钱或一二钱浆水调下如牙闗闭斡开灌之
　　鱼骨鲠方
　　鱼骨鲠用砂糖白炭皮末紫苏叶滑石末和丸含口中津液咽下骨白随下
　　一方治鱼刺骨鲠在喉内
　　用山查树独根向下者与玉簮花根同捣取自然汁用匙或竹筒盛汁送入口内不可着牙着牙皆化累验
　　附自缢法
　　凡自缢高悬者徐徐抱住解绳不得截防上下安被卧之以一人用脚踏其两肩手挽其发常令急勿使缓纵一人以手按据胸上数摩动之一人摩捋臂胫屈伸之若已强直但渐屈之并按其腹如此一时顷虽得气从口出呼吸眼开仍引按不住须臾以少桂汤及粥清灌令喉润渐渐能咽乃止更令两人以管吹其两耳此法最好无不活者自旦至暮虽冷亦可救自暮至旦隂气盛为难救尔
　　附救冻死法
　　凡四肢直口噤只有防气者用大釡炒灰暖以囊盛熨心上冷即换之目气出然后以粥清稍稍进之若不先温其心便将火炙则冷气与火争必死
　　孙真人救落水法【医方大成】
　　急解去死人衣带艾灸脐中即活
　　一方治风狗咬
　　用小儿胎发炒新香附子野菊花研细酒调服尽醉










　　仁斋直指卷二十六
<子部,医家类,仁斋直指__仁斋伤寒类书>
　　钦定四库全书
　　仁斋伤寒类书卷一　　　宋　杨士瀛　撰
　　明　朱崇正　附遗
　　活人证治赋【理内通彻攻取隂阳】
　　论风寒暑湿温热诸种脉证治法
　　风缓寒
　　太阳病自汗脉浮缓为伤风用桂枝汤无汗脉浮为伤寒用麻黄汤伤风证见寒脉伤寒证见风脉则二药兼用○张氏云凡服桂枝汤而吐者其后必吐脓血诸可汗证服麻黄汤之后发烦目防□者必衂血衂乃解○寻常感冐不换金正气散加川芎燥实内热者人参败毒散与之世俗多以五积散为常用之剂然其用药温燥但可施之寒湿其他证服之误人
　　暑虚热洪
　　中暑与夏月热病外证皆相似但中暑脉虚弱肢节不疼热病脉洪盛肢体痛重○中暑与香薷散小柴胡汤小便不通五苓散○夏月热病用药不可太温如表证当用桂枝汤麻黄汤之类须以黄苓升麻佐之其有表里俱热经日不解而脉数者竹叶汤可量与之○中暑何以脉虚暑伤气而不伤形热则气散也夏月登途十神汤亦能解暑
　　春曰温斑曰毒
　　春病曰温脉浮紧其病轻夏至以前是也○春病发斑疹者曰温毒寸脉洪数尺脉实大其病重葢隂气衰而阳气盛也○春温升麻葛根汤热多者小柴胡汤○温毒用败毒散葛根橘皮汤并加紫草芍药
　　坏如痓如风
　　坏病曰温尺寸脉盛先热后寒吐汗下积之余证也温先热后寒及寒热相等者并小柴胡汤先寒后热小柴胡汤加桂若脉实大便秘大柴胡汤下之○痓如风癎脉沉迟细项背强急身体反张刚痓无汗柔痓有汗先讝语者发刚痓先手足冷者发柔痓并属太阳葢先伤风又感寒湿致之阳沉于隂之中故其脉沉细痓最难痊十救一二湿家发汗太过亦作痓刚痓麻黄葛根汤柔痓桂枝加葛根汤
　　风温湿温自汗多发汗逆
　　风温脉浮张氏云寸脉浮滑尺脉濡弱葢素伤于风因而伤热所致也湿温寸脉濡弱尺脉小急素伤于湿因而伤暑所致也外证并多自汗谨勿发表表汗则逆○风温人参羌活散小柴胡汤萎汤○湿温通用除湿汤五苓散湿气胜身痛大便滑与术附汤暑气胜烦渇大便秘白虎加苍术汤
　　风湿中湿有便秘与便通
　　风湿脉浮虚大便秘小便利身痛防肿风气与湿气相搏然也○中湿脉沉缓大便利小便秘身痛发黄风袭虚山泽蒸气然也○风湿通用败毒散小便不利者五苓散○中湿通用除湿汤五苓散大便利小便亦自利木附汤已上总名伤寒
</div>
    <div class="pagination">
<a href="仁斋直指_page102.html">上一页</a><span>...</span><a href="仁斋直指_page98.html">98</a><a href="仁斋直指_page99.html">99</a><a href="仁斋直指_page100.html">100</a><a href="仁斋直指_page101.html">101</a><a href="仁斋直指_page102.html">102</a><span class="current-page">103</span><a href="仁斋直指_page104.html">104</a><a href="仁斋直指_page105.html">105</a><a href="仁斋直指_page106.html">106</a><a href="仁斋直指_page107.html">107</a><a href="仁斋直指_page108.html">108</a><span>...</span><a href="仁斋直指_page104.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
