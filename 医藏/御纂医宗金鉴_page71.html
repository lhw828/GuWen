<!DOCTYPE html>
<html>
<head>
    <meta charset="UTF-8">
    <title>御纂医宗金鉴 - 第 71 页/共 401 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御纂医宗金鉴 - 第 71 页/共 401 页</h1>
    <div class="content">　　猪肉共羊肝和食之令人心闷
　　【注】猪肉滞羊肝腻共食则气滞而心闷矣
　　猪肉以生胡荽同食烂人脐
　　【注】胡荽与猪肉不可同食不可多者恐动风疾云烂人脐此义未详
　　猪脂不可合梅子食之
　　【注】猪脂滑利梅子酸濇性相反也故不可合食
　　猪肉合葵食之少气
　　【按】此义未详
　　鹿肉不可合蒲白作羮食之发恶疮
　　【注】鹿肉性温九月至正月堪食他月食之则冷痛如和蒲作羮食之发恶疮此义未详
　　麋脂及梅李子若孕妇食之令子青肓男子伤精【集注】李彣曰人目以隂为体以阳为用麋隂兽也梅及李味酸苦亦属隂类孕妇三物合食则隂气太盛阳气絶少故令子青盲也男子精气宜温暖隂盛则精寒本草云麋脂令隂痿
　　【按】麋蹄下有二窍为夜目淮南子云孕妇见麋而生子四目今三物合食令子青盲皆物类相感胎教慎之
　　麞肉不可合鰕及生菜梅李果食之伤人
　　【注】麞肉性温八月至十一月食之胜羊肉余月食之动气鰕能动风生菜梅李动痰合食之皆令人病
　　白犬自死不出舌者食之害人
　　【注】凡犬死必吐舌惟中毒而死其舌不吐毒在内也故食之害人
　　痼疾人不可食熊肉令终身不愈
　　【注】人有痼疾不可食熊肉因熊性猛悍食之痼疾永不除
　　食狗鼠余令人发瘘疮
　　【注】狗鼠食物有余存者其物必有涎滴因涎有毒人若食此物必发瘘疮
　　治食犬肉不消心下坚或腹胀口干大渴心急发热妄语如狂或洞下方
　　杏仁【一升合皮熟研用】
　　以沸汤三升和取汁分三服利下两片大验
　　【方解】此以相畏相制之义也犬肉畏杏仁故用此而诸证悉除矣
　　妇人妊娠不可食肉及鼈鸡鸭令子无声音
　　【注】妊娠食肉令子缺唇食鼈肉令子短项食羊犬令子多热食鸡鸭令子无声音此数者妊妇皆不当食也
　　肉不可合白鸡肉食之令人面发黄
　　【注】肉酸寒多食损元气絶血脉令人萎黄白鸡虽得庚金太白之象实属风木能助肝火二物合食动脾气而发黄故不可合食
　　肉着干姜食之成霍乱
　　【注】肉酸寒隂性也干姜辛热阳性也性味相反同食者必成霍乱
　　凡鸟自死口不闭翅不合者不可食之
　　【注】诸鸟自死必闭口敛翅若开口张翅恐有毒不可食
　　诸禽肉肝青者食之杀人
　　【注】肝青者被毒所伤若食之必杀人
　　鸡有六翮四距者不可食之【距鸡脚爪也】
　　【注】形有怪异者有毒故不可食
　　乌鸡白头者不可食之
　　【注】色有不相合者有毒不可食
　　鸡不可合葫蒜食之滞气
　　【注】鸡蒜同食能动风动痰风痰发动故气滞
　　山鸡不可合鸟兽肉食之
　　【注】山鸡食虫蚁有毒与鸟兽肉相反故戒合食
　　雉肉久食令人瘦
　　【注】雉肉小毒发疮疥生诸虫以此则令人瘦
　　鸭卵不可合鼈肉食之
　　【注】二物性寒发冷气不可合食
　　雀肉不可合李子食之
　　【注】雀肉性暖大温李子性寒味酸温得寒酸而滞气故不可合食
　　妇人妊娠食雀肉饮酒令子淫乱无耻
　　【注】雀之性淫酒能乱性妊娠当戒食之古慎胎教也
　　燕肉勿食入水为蛟龙所噉
　　【注】蛟龙嗜燕人食燕者不可入水雷公曰海竭江枯投游波而立泛以蛟龙嗜燕故也凡渡江海者切不可食燕肉
　　鸟兽有中毒箭死者其肉有毒解之方
　　大豆煮汁及盐汁服之解
　　【方解】箭伤有毒凡鸟兽被箭死者肉毒人食之先服盐汁次服豆汁解不及者死
　　鱼头正白如连珠至脊上食之杀人
　　鱼头中无腮者不可食之杀人
　　鱼无肠胆者不可食之三年隂不起女子絶生
　　鱼头似有角者不可食之
　　鱼目合者不可食之
　　【注】以上皆怪异之形色必有毒也
　　六甲日勿食鳞甲之物
　　【注】六甲值日食鳞甲物犯其所忌故曰勿食
　　鱼不可合鸡肉食之
　　【注】鱼属火善动鸡属木生风风火相煽故勿合食
　　鱼不得合鸬鷀肉食之
　　【注】鸬鷀嗜鱼凡物相制相犯者皆不可合食
　　鲤鱼鲊不可合小荳藿食之鱼子不可合猪肝食之害人【小荳藿即小荳叶也】
　　鲤鱼不可合犬肉食之
　　鲫鱼不可合猴雉肉食之
　　醍鱼合鹿肉生食令人筋甲缩
　　青鱼酢不可合胡荽及生葵并麦醤食
　　防鳝不可合白犬血食之
　　【注】以上六条皆能助热动风合食俱不宜
　　肉不可合酒菓子食之
　　【注】多神灵不可轻食若酒菓合食更非所宜也
　　鼈目凹防者及腹下有王字形者不可食之其肉不得合鸡鸭食之
　　【注】鼈无耳以目为听目凹防及腹有王字形者皆有毒慎之性与鸡鸭相反故不可合食
　　龟鼈肉不可合苋菜食之
　　【注】鼈皆与苋菜相反若合食之必成鼈瘕
　　鰕无须及腹下通黑煮之反白者不可食之
　　【注】无须腹黑反白者怪异之鰕也故不可食
　　食脍饮乳酪令人腹中生虫为瘕
　　【注】脍乃牛羊鱼之腥聂而切之为脍乳酪酸寒与脍同食则生虫为瘕故戒合食
　　脍食在胃不化吐不出速下除之久成症病治之方橘皮【一两】　　大黄【二两】
　　朴消【二两】
　　右三味以水一大升煮至小升顿服即消
　　【方解】橘皮解鱼毒得消黄使下从大便而出也
　　食脍多不消结为症病治之方
　　马鞭草
　　右一味捣汁饮之或以姜叶汁饮之一升亦消又可服吐药吐之
　　【方解】马鞭草主治症癖血瘕破血杀虫姜叶解毒皆可用之
　　食鱼后食毒两种烦乱治之方
　　橘皮浓煎汁服之即解
　　【方解】橘皮味苦辛温下气通神故能解毒
　　食鯸鮧鱼中毒方
　　芦根煮汁服之即解
　　【方解】鯸鮧即河豚鱼味美其腹腴呼为西施乳头无腮身无鳞其肝毒血杀人脂令舌麻子令腹胀眼令目花惟芦根汁能解之
　　蟹目相向足斑目赤者不可食之
　　【注】蟹目相背若目相向足斑目赤者有毒故戒勿食
</div>
    <div class="pagination">
<a href="御纂医宗金鉴_page70.html">上一页</a><span>...</span><a href="御纂医宗金鉴_page66.html">66</a><a href="御纂医宗金鉴_page67.html">67</a><a href="御纂医宗金鉴_page68.html">68</a><a href="御纂医宗金鉴_page69.html">69</a><a href="御纂医宗金鉴_page70.html">70</a><span class="current-page">71</span><a href="御纂医宗金鉴_page72.html">72</a><a href="御纂医宗金鉴_page73.html">73</a><a href="御纂医宗金鉴_page74.html">74</a><a href="御纂医宗金鉴_page75.html">75</a><a href="御纂医宗金鉴_page76.html">76</a><span>...</span><a href="御纂医宗金鉴_page72.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
