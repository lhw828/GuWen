<!DOCTYPE html>
<html>
<head>
    <meta charset="UTF-8">
    <title>本草乘雅半偈 - 第 51 页/共 64 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>本草乘雅半偈 - 第 51 页/共 64 页</h1>
    <div class="content">　　【核】曰：本生顺州南河县，今在处有之，岭外、江南诸州都有，以西雒、嵩山，河南柏城县者为胜。唐元和七年，僧文象，遇茅山老人，始传其事。李翱乃着何首乌传云：何首乌者，顺州南河县人。祖名能嗣，父名延秀。能嗣本名田儿，生而奄弱，年五十有八，无妻嗣，尝慕道在山。一日醉卧山野间，忽见有藤二株，相隔数武，苗蔓互相交结，久之方解，解之又交。田儿讶其异，至旦遂发其根，无有识者。后有山老来，出而示之。曰：子既无嗣，其藤乃异，或属仙草，何不服之！遂杵为末，空心酒服一钱。七日遂思人道，数月强健倍尝，因而尝服，倍至二钱。经年夙疾皆痊，发乌容少。十年内，连举数子，更名能嗣。

　　子延秀，服之皆寿百有六十；孙首乌，亦多子，年百有三十，发犹乌也，因名首乌。有李安期者，与首乌同里，得授其方，遂叙其事而传之。春生苗蔓，延竹木墙壁间，如木 状，雌雄共生其地。雄者茎色黄白，雌者茎色黄赤，苗蔓时交结，或隐化不见也。叶似薯蓣叶而不光泽，夜合昼疏。又似合欢叶之昼开夜合也。夏秋开黄白色花，似葛勒花。结子有棱似荞麦，杂小如粟粒。根有五棱，瓣似甜瓜，形似连珠，色分赤白，白雌赤雄也。在地五十年者似拳大，号山奴，服之一年发髭青黑；一百年者似碗大，号山哥，服之一年，颜色红悦；一百五十年者似盆大，号山伯，服之一年，齿落更生；二百年者似一斗栲栳大，号山翁，服之一年，颜如童子，行及奔马；三百年者，似三斗栲栳大，号山精，或似鸟兽山岳之状。此纯阳之体，服之成地行仙也。修事，春末、夏中、秋初三时，候晴明日，兼雌雄采之，布帛拭去泥土，生时勿损其皮，烈日曝干。密器收贮，一月一曝，临用去皮，杵末，酒下最良。有疾者，茯苓汤下，以为使也。凡服用偶日，服讫，温覆，取微似有汗，不可令如水流漓。导引尤良，别用他制者无效也。忌铁器、猪肉、羊血、无鳞鱼、莱菔、葱、蒜，触药，则无力矣。

　　先人云：读开宝主治，属内益精血经脉，外荣须眉容色者也。故根虽绝小，藤蔓乐延，乃得偏多外向，以作春花之丽。又云：取雌雄之交，全阴阳之真，成有形之识，非飞行之神。

　　曰：何首乌，原名交藤，以言象也。缘唐李翱，有何氏首乌传；宋开宝采附蔓草部，遂拈何首乌为正。据李传，此指事兼转注为名矣。盖何即担荷，首上从 ，乌为日魄，以言担荷元阳，标 以表法也。观夫赤白交结，则金火亡刑，火金合璧矣。更观夜合昼疏，则通乎昼阳之辟则辟，夜阴之阖则阖矣。故饵食者，全纯阳之体，成地行仙。修事，用大如三斗栲栳，形似连珠鸟兽山岳者良。第近世所采，仅大如拳如碗，不易获此奇珍者。谓此钟地灵，转钟人杰，必待人杰，乃获地灵耳。即如拳如碗者，虽无若大异功，亦可维持四大，却病延年。设地大失其坚固，为痈，为痔，为瘰 ，为疠风；设水大失其润湿，为带、为淋、为精竭、为髓涸、为血液枯；设火大失其暖热，为冷、为厥、为卒中、为心痛；设风大失其动摇，为挛、为痿、为身半不遂、为行步不正。仍可使风归动摇，火归暖热，水归润湿，地归坚固，而众眚除。驻五形，充五脏，美毛发，悦颜色，此盖益其寿命而强者也。楞严经云：坚固草木而不休息，名地行仙形随物化矣。

　　第十帙

　　缩砂仁

　　（宋开宝）唯能若伏若匿，乃得能升能出。以一物之奇，具金匮济生之用。

　　【气味】辛温涩，无毒。

　　【主治】主虚劳冷泻，宿食不消，赤白泄痢，腹中虚痛，下气。

　　【核】曰：生西海、西戎、波斯诸国。今从东安道来，岭南山泽亦有。苗茎并似高良姜，高三四尺。叶长八九寸，阔半寸许。三四月花开在根下，五月成实，五七十枚作一穗，似益志而圆，皮紧浓而皱，有粟纹，外刺黄赤。一团八隔，可四五十粒，形似黍稷，表黑里白，辛香似白豆蔻仁。八月采取，气味完固也。修事，去壳，焙燥，研细用。

　　曰：花实在根，若芙蕖之本，敛缩退藏之谓仁矣。固甲函孚，界列八隔，仁粒比砂，攒簇实里，可谓至密也已。疏漏者曰砂鸣，则亟夺其气味而力不充，犹夫其息以踵，孕毓元阳，保任冲举者也。是故升出降入，靡不合宜，宁独对待阴凝，开发上焦，宣五谷味，苏胃醒脾而已。即虚可补，胎可安，崩可填，惊可镇，痫可定，滑可涩，脱可收，渗可弥，奔豚可下；及秋不能从外而内，冬不能自上而下；与命门火衰，不能纳气归元者，亦可使之从降从入矣。并命门火衰，不能生土，及春不能自下而上，夏不能从内而外者，亦可使之从升从出矣。乃若解毒散滞，伸筋舒郁，化痞却痛，彻饮调中，开噎膈，摄吐逆，此正开发上焦，宜五谷味，苏胃醒脾之功力也。毋仅瞻其升出，失却其降入，顾名思义，俯循垂象，则得之矣。

　　第十帙

　　骨碎补

　　（宋开宝）渐而烈，则渐中有顿，顿而圆，则顿中有渐，理应顿悟事以渐消，则么生理会。

　　【气味】苦温，无毒。

　　【主治】主破血，止血，补伤折。

　　【核】曰：出岭南虔、吉州，今淮、浙、陕西、夔路州郡皆有。寄生石上，或木上，多在背阴处。引根成条，上有黄白赤毛，及短叶附之。又抽大叶成枝。叶长有缺，颇似贯众，面色青绿，有青黄点；背色青白，有赤紫点。每一大叶，两旁各有小叶叉牙，两两相对。至春作叶，冬则干黄无花实。根扁而长，略似姜形。《拾遗》呼为猴姜；江右人呼为胡狲姜；日华呼为石毛姜。皆形相似也。修事其根，用铜刀刮去黄赤毛，细切，蜜润，柳木甑蒸一日夜，晒干。急用只焙干，不蒸亦得也。

　　先人云：味苦走骨，气温暖骨，有火性者，恐生懊 。

　　曰：骨碎可补，功胜补骨脂矣。不唯胜负有别，即顿渐有殊，形脏亦有宜忌也。

　　补骨脂渐而烈，骨碎补顿而圆，左右平均，转无峻暴之失矣。故温归于右，此生气之本也。

　　协苦性以走骨，自内及外而皮毛。皮毛者，肺之合。自外及内而两肾，功力到时，莫不森荣，互为变化，则五脏之劳可充，五形之极可裨。毋虑气血之不流，伤折之难续，与上热下冷之藏宛形槁，不充不裨者矣。

　　第十帙

　　补骨脂

　　（宋开宝）【气味】辛大温，无毒。

　　【主治】主五劳七伤，风虚冷，骨髓伤败，肾冷精流，及妇人血气坠胎。

　　【核】曰：补骨脂，即婆固脂，俗讹为破故纸者是也。出波斯国，及岭南诸州。今岭外山间亦有之。茎高三四尺，叶尖小似薄荷，花色微紫，实似麻粒，圆扁而黑，宜九月采。

　　修事，酒浸一宿，洒出，再用东流水浸三日夜，蒸之，从巳至申，日干用。

　　曰：骨者形之一，肾之合也。盖形之所繇生，必先骨髓始，次及筋肉血脉皮毛曰五形，即藏之所繇生，亦必先肾之肝，肝之脾，脾之心，心之肺曰五脏。脏藏神，形载气也。

　　肝者筋之合；脾者肉之合；血脉者心之合；皮毛者肺之合。合则神与藏俱，气与形俱矣。第肾独有两，左曰水，右曰命门火；水即髓之源，火即生之本。本于阴阳，其气五藏五形，皆通乎生气。失其所，则折寿而不彰，此寿命之本也。固色黑从肾，宜归于左；辛温从火，又当偏向于右矣。是以两藏咸交，驱水火之精气，补裨骨髓。髓者，骨之脂也。复从骨髓，淫气于骨，散精于肾，次第森荣，互为变化，则凡五脏化薄，致五形离决，而为劳为伤；五形化薄，致五气消亡，而为极为痹，仍可使之次第森荣，互为变化。所谓骨气以精，谨道如法，长有天命。

　　第十帙

　　益智子

　　（宋开宝）智者心有所知，知必有言，岂不知岁耶。

　　【气味】辛温，无毒。

　　【主治】主遗精虚漏，小便余沥，益气、安神，补不足，利三焦，调诸气。夜多小便者，取二十四枚，碎，入盐同煎服，有奇验。

　　【核】曰：出昆仑国，及交址，今岭南州郡，往往有之。顾微广州记云：叶似 荷，长丈余；根上有小枝，高七八寸；无花萼；另作叶如竹箭，子从心出。一枝有十子丛生，大如小枣。核黑皮白，核小者佳，含之能摄涎秽；或四破去核，取外皮蜜煮为粽，味极辛美。晋卢循遗刘裕益智粽，即此是矣。嵇康草木状云：益智子，二月连花着实，五六月方熟，子如笔头，两头尖，长七八分，杂五味中，饮酒芬芳，亦可盐曝，及作粽食。顾微言无华者误矣。

　　今曰：苏长公益智子记，言海南产益智，花实皆长穗，而分为三节。观其上中下节，以候早中晚禾之丰凶。大丰则皆实，大凶皆不实，罕有三节并熟者。其为药只治水，而无益于智，其得此名，岂其知岁耶？频湖备录其记，嫌其终近穿凿耳。盖不知五脏有七神，脾土舍其两，曰意与智。意者，脾土之体；智者，脾土之用。益智子，益脾智之土用，因名益智耳。顾茎发中央，缀子十粒，具土体之位育，土用之成数，昭然可征矣。尚书曰：土爰稼穑。

　　缘土以生物为用，而爰生稼穑。最得土气之真，即拈以征土体之肥瘠淳暴，寒暖优劣之为性也。是知益智，既益土用之智，应与上中晚禾，互为丰凶者以此。其为药以治水，亦有故焉。盖水体润湿，水用动流，所赖挟持，不致泛滥者，维土体用，用作堤防。堤防疏泄，则为漏为沥，为遗为滑，甚则为崩为溃，为泛为滥矣。味辛气温，功齐火热者，脾以阳为用也。

　　于是上中下焦，亦得藉之以验丰凶。此非益于智，奚得此名。岂唯知岁，毋嫌穿凿。

　　第十帙

　　仙茅

　　（宋开宝）【气味】辛温，有毒。

　　【主治】主心腹冷气，腰脚风冷挛痹不能行，丈夫虚劳，老人失溺无子，益阳道。久服通神强记，助筋骨，益肌肤，长精神，耳目聪明。

　　【核】曰：生西域，及大庾岭、川蜀、两浙亦有。叶青如茅而软，略阔于茅，面有纵纹，似初生棕榈状。夏抽劲茎，秋高尺许，冬至尽枯，春初乃生也。三四月开花深黄色，似卮子瓣，不结实。根独竖而直，大如小指，下有短细肉 相附，外皮稍粗褐，内肉只黄白。二八月采根，曝干。衡山者花翠碧，结黑子；亦有白花似卮子者。修事，东流水洗刮去皮，槐砧上以铜刀切作豆粒大，乌大豆水中浸一宿，醇酒拌挹，蒸之，从巳至亥，曝晒用。勿犯铁，及牛乳，恐班人发也。

　　曰：仙茅阳草，足厥阴中治，足阳明气化药也。阳明之上，燥气主之，厥阴之中，相火治之。设阳明标虚，厥阴中失者，则宗筋纵，挛痹不能行，及心腹冷气，腰脚风冷，丈夫虚劳，老人失溺无子矣。仙茅主益阳道，润宗筋、刺骨而利关机，为力甚易。阴平阳秘人，久服助筋骨，益肌肤，长精神，耳目聪明，通神强记，诚驻形久视所必需物耳。倘壮火炽然，少火食气者，不堪 服。以功齐雄附，而雄附但起贞下之元，此更长淫业之

　　第十帙

　　白花蛇

　　（宋开宝）沸涌流动，宛如风行水上之涣象。觉明空昧相待成摇，故有风轮执持世界。

　　【气味】甘咸温，有毒。

　　【主治】主中风、湿痹不仁，筋脉拘急，口面 斜，半身不遂，骨节疼痛，脚弱不能久立，暴风瘙痒，大风疥癣。

　　【核】曰：原出南地，及蜀郡诸山中，今唯蕲蛇擅名，即蕲地亦不易得。市肆与官司所取，多以江南兴国州者伪充之。蕲产者，龙头虎口；黑质白花；胁有二十四方胜；腹有十点念珠子；口有四长牙；尾上有一佛指甲；肠形如连珠；脊中有两肾。宗 云：诸蛇鼻向下，此独鼻向上。埤雅云：蛇以眼听，捕蛇者言，稍大者则易禁，以其耳目开疾，习于禁架也；小者瞢然，则往往难禁矣。种类至多，唯乌蛇性善不噬物，白花者噬人有大毒。元稹长庆集云：白花蛇毒人，毛发竖立，饮于溪水，则泥沙尽沸。唯蕲州白花蛇性少善，故入药取蕲产者为贵。时珍云：喜嗜石楠花叶，尝从藤上获之，先撒沙土一把，则蟠曲不动，遂以报伏鸡藤，系首悬挂， 刀破腹，去其肠肚，下置水一盂，则反尾自涤其腹。盖护创耳。乃以竹枝随其蟠曲，签定盘系，炕上焙干。尔雅翼云：蛇死目皆闭，唯蕲州者，目开如生，舒蕲两界者，则一开一闭，此理之不可晓者。土人云：欲识真伪，悬蛇于酒瓮，或缸上，注酒数斗，酒即沸涌流动，若磁石之 铁，琥珀之拾芥然。否则形色虽备，亦无力也。土人仅饮此酒，亦获大益，得此品用供药物，功力真无限量矣。雷公云：蛇性窜，能引药至于有风疾处。故能治风。时珍云：风善行数变，蛇亦善行数变，白花蛇，又喜食石楠，所以能透骨搜风，截惊定搐，为风痹要药。取其内定脏腑，外彻皮肤，无处不到也。修事，去头尾，春秋酒浸三宿，夏一宿，冬五宿，炭火焙燥，如此三次。用砂罐盛贮，埋地中一宿，取出去皮骨，取肉用即用此修事法，密封收贮，可经久不坏；若连皮骨，或着湿霉，则易蛀朽败矣。

</div>
    <div class="pagination">
<a href="本草乘雅半偈_page50.html">上一页</a><span>...</span><a href="本草乘雅半偈_page46.html">46</a><a href="本草乘雅半偈_page47.html">47</a><a href="本草乘雅半偈_page48.html">48</a><a href="本草乘雅半偈_page49.html">49</a><a href="本草乘雅半偈_page50.html">50</a><span class="current-page">51</span><a href="本草乘雅半偈_page52.html">52</a><a href="本草乘雅半偈_page53.html">53</a><a href="本草乘雅半偈_page54.html">54</a><a href="本草乘雅半偈_page55.html">55</a><a href="本草乘雅半偈_page56.html">56</a><span>...</span><a href="本草乘雅半偈_page52.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
