<!DOCTYPE html>
<html>
<head>
    <meta charset="UTF-8">
    <title>医学入门 - 第 132 页/共 202 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医学入门 - 第 132 页/共 202 页</h1>
    <div class="content">　　生赤如丹生黄胆，有生下体如丹涂者，郁金散：郁金、桔梗、甘草、天花粉、葛根等分为末，薄荷煎汤，入蜜调服五分，后用蓝叶、浮萍、水苔同研绞汁，调朴硝、土朱涂赤处。有生下肌肉红白，二腊后遍身面目小便皆黄，大便不通，谓之血疸。因母受湿热，或衣被太暖所致，宜四物汤加天花粉等分，水煎服；兼以黄柏煎汤洗之。

　　鹅口口疮急拭之。

　　白屑满舌如鹅之口者，心脾热也。用发缠指头，蘸薄荷自然汁拭净，如不脱，用保命散：枯矾、朱砂各一钱，马牙硝五钱，为末，每一字，取白鹅粪擂水，调涂舌上及颔颊内。口疮者，心脏积热也，用淡醋调南星末，贴两脚心，乳母服洗心散。轻者用黄连，或细茶为末，少加甘草，蜜调敷之；甚者用黄柏、青黛、片脑为末，竹沥调敷，或前保命散去鹅粪尤妙。如满口生疮糜烂者，用黄柏、细辛、青盐为末，噙之吐涎，三日即愈。大人亦宜。有口烂不能吃乳者，用巴豆二粒，入朱砂或黄丹、土朱少许，同捣烂，剃开小儿囟门贴之；如四边起粟米泡，急用温水洗去，恐成疮，用菖蒲煎汤洗之，立效。

　　重舌木舌牙龈白，重舌，心脾热盛，附舌根而重生一物如舌，短小而肿，曰重舌。着颊里及上 ，曰重 ：着齿龈，曰重齿。当刺出血，再生再刺。不尔，则胀满塞口，有妨乳食，宜青黛散：黄连、黄柏各一钱，青黛、牙硝、辰砂各二分，雄黄、牛黄、硼砂各一分，片脑二厘，为末。先用薄荷汁拭口，后以药末少许糁之。咽疮肿塞者亦宜。木舌，心脾热壅，肿硬不和，渐渐塞满口中，亦能害人。用黄柏为末，以竹沥调，点舌上，甚者加朴硝、白盐，二证通用：百草霜、芒硝、滑石为末，酒调敷之。又弄舌，舌络微紧，时时舒出，亦脾热也，不可冷药，当与泻黄散渐服之。面黄肌瘦，五心烦热者，胡连丸。大病后弄舌者凶。有初生舌下生膜如石榴子，连于舌根，令儿声不能发，急摘断之，微有血，以发灰糁之。有口内并牙龈生白点者，名马牙。不能食，与鹅口不同，少缓不能救。

　　急以针挑出血，用京墨磨薄荷汁，以母油发裹手指蘸墨遍口擦之，勿得食乳，令儿睡一时，醒后与乳，再为擦之即愈。

　　尽皆母热遗于儿。

　　撮口撮口聚面气喘急，胎家热毒入心脾；撮口风：面目黄赤，气喘、啼声不出，胎热流毒心脾，则舌强唇青，撮口聚面，饮乳有妨。用僵蚕二枚，略炒为末，蜜调敷唇中；或大利惊丸或蝎梢散（蝎梢四十九个，每个用生薄荷叶卷定，以绵扎之，砂锅内衮炒，薄荷干酥为度，再入僵蚕四十九个，脑麝少许，为末），用紫雄鸡肝二片，煎汤调服。治一切胎风及百日内撮口脐风。如胎虚冷者，加川乌；热者另用辰砂膏。有初生七日患此者，急看儿齿龈之上，有小泡如粟米状，急以青软布裹手指，蘸温水轻轻擦破，即开口便安，不用服药。

　　亦有脾肺虚寒者，撮口，气不和也。肺主气，口属脾，脾虚不能荣子，故撮口气急，保命丹、益黄散主之。

　　口沫肢冷不可为。

　　口出白沫，四肢冰冷，最为恶候，一七见之必死。

　　噤口噤口不乳不能啼，胎热复为风搏之；噤口风：眼闭，啼声清小，舌上聚肉如粟米状，吮乳不得，口吐白沫，二便皆通，由胎中受热，毒流心脾，故形见于喉舌，或生下复为风邪搏之所致，宜泻黄散、珠银丸。有初生口噤不开，不收乳者，用金头赤足蜈蚣一条，炙焦为末，每五分以猪乳汁二合和匀，分三四次灌之；或用竹沥调牛黄末一字灌之，更以猪乳汁点口中。

　　此证皆因里气郁，吐痰利惊最得宜；噤口、撮口、脐风，三者一种，同因里气郁闭，宜先用控痰散吐痰：蝎梢、铜青各五分，朱砂一钱，腻粉一字，麝香少许，为末，每一字，茶清调服；或甘草煎汤探吐，尤稳。却以猪胆汁点入口中即瘥。次用人参养胃汤，去苍术、半夏，加木香、苏子，与乳母服。再用辰砂膏、利惊即愈。

　　吹鼻喷嚏可治，吹鼻法：蜈蚣一条，蝎梢四个，僵蚕七个，瞿麦五分，为末。每一字吹入鼻中。喷嚏可治，仍用薄荷汤调服。

　　七朝见此十分危。

　　七朝见此证者危，百日内见此证，手足蜷者亦不治。

　　脐风 （附胎风）

　　脐风风冷湿气流，脐风，因断脐后，为尿、乳、水湿、风冷入脐，流于心脾所致。

　　脐肿腹胀四肢柔；其证：脐肿突，腹胀满。

　　或多啼搐防撮噤，若日夜多啼，不能饮乳，甚则发搐、撮口、噤口，是为内搐不治。凡脐边青黑，爪甲黑者，俱死。古方大利惊丸主之，或用噤口条吹鼻法，有嚏可治。甚者，金乌散：金头蜈蚣半条，川乌尖三个生，麝香少许，为末，每半字，金银煎汤调服。或外科赛命丹、一捻金妙，如风搐稍定，多啼烦躁者，大温惊丸。

　　间有热者生可求；亦有热在胸膛，伸引努气，亦令脐肿，千金龙胆汤，小凉惊丸。洗脐肿法：用荆芥煎汤洗净，后以葱叶火上炙过，候冷，指甲刮薄贴肿处，次日便消。方服通心饮：木通，连翘、瞿麦、山栀、黄芩、甘草各三分，灯心、麦门冬各少许，水煎服。通心气，利小便，退潮热，分水谷，兼治旋螺服风。如春月加防风、蝉蜕；夏加茯苓、车前子；秋加牛蒡子、升麻；冬加山栀、连翘；行气加钩藤、川楝子；口疮加生地、野苎根。通用：安脐法，治脐中血水汁出，或赤肿痛。当归为末，或白石脂末，蛤蟆油，冲头发烧灰，皆可敷之，灸肚筋法：儿生七朝，患此者必自发出青筋一道，行至肚，必生两岔，待行至心，不治。

　　知者常视其青筋初发，速照青筋头上灸三炷，或行至生两岔处，亦照两岔头上截灸六炷，青筋自消，儿必活矣。炼脐法：药方见第一卷。凡初生下时，用绵裹脐带，离肚三寸处。以线扎住，却于线外将脐带剪断，片时去线，待血流尽，看近肚处，脐有两小孔，一大孔，用鹅毛管送炼脐药一二分入大孔内，以手指轻轻揉散，艾灸脐头三炷，结作纥HT ，软帛腰裹，切不可时常揭看，待脐落去，自无风矣。又法：落胎之时，视其脐软者，不须治，如脐硬直者，定有脐风，急用银簪于脐根傍刺破一二处，入麝香末少许，艾灸三炷，极妙。

　　胎风痫证多呕吐，生者红色注眉头。

　　胎惊痫风，乃孕妇嗜欲，忿怒惊扑，或外挟风邪伤胎，子乘母气，生下即病，呕吐抽掣，口眼 斜，惊啼声短，腮缩囟开，或颊赤，或面青，噤口切牙，眼含潮涎，筋骨拘挛，身腰强直，脐腹肿起，与噤、撮同证。

　　但胎风合眼，与慢脾异，不可妄用温药。视其眉间气色红赤鲜碧者生，青黯黑者死。治法：解散风邪，利惊化涎调气，辰砂膏最妙。太乙散：天浆子、南星、白附子、天麻、防风、茯苓各二钱，全蝎、朱砂各一钱，麝香少许，为末，每五分，乳汁化下，治胎惊。

　　胎惊夜啼上夜惊啼多痰热，仰身有汗赤面颊；月内夜啼，惊惕抽掣者，乃胎中受惊所致，宜猪乳膏：琥珀、防风各一钱，朱砂五分，为末，用猪乳汁调一字，抹儿口中。或保命丹、金箔镇心丸。惊有痰者，抱龙丸；惊有热者，凉惊丸、龙脑安神丸。寻常邪热夜啼者，用灯花三颗为末，灯芯煎汤调抹儿口中，以乳汁送下，日二服。大概有痰热者，多上半夜，仰身有汗而啼，面赤心躁，小便赤涩，口中与腹皆热也。

　　下夜曲腰必虚寒，甚则内钓手足掣；夜啼气虚者，四君子汤加山药、扁豆；挟热加黄连、竹叶：血虚焦啼者，用当归为末，乳汁调服；气血俱虚，腹痛夜啼者，用黄 、当归、赤芍、木香、甘草等分为末，每挑少许着乳头上，使吮乳服之。有胎寒及衣被过凉，以致脏寒，盘肠内钓，肚腹胀痛，啼则眼目上视，手足抽掣。盖夜则阴盛，寒则作痛，甚则阴盛发躁，所以夜啼，宜保命丹；轻者益黄散。外炒麦麸熨之。凡下半夜曲腰而啼，面目青白，扪腹觉冷，必冒寒腹痛也。有因惊受风邪而啼者，二活散：羌活、独活各二分，槟榔、天麻、麻黄，甘草各一分，水煎服。或加南星为末，蜜调可贴囟门。有伤乳食作痛而啼者，消乳食丸。

　　客忤中恶哭黄昏，有日夜惊啼，必黄昏前后尤甚者，乃客忤中恶，治详后客忤条。

　　饮乳方啼烂口舌。

　　有欲饮乳到口便啼，身额皆热者，看其口，若无疮，必喉舌肿痛，宜冰梅丸、薄荷煎治之。凡初生月内多啼者吉，胎热、胎毒、胎惊得散，且无奇疾。要知频浴冻腹，便成脐风；不忌生人异物，则为客忤、噤口、惊啼；乳食重服，则吐泻痰逆；过暖则口舌疮痍；过凉则脏寒钓气。调理之法，适中而已。

　　诸惊神惊痰聚发风搐，或因内热风生肝；小儿元气未充，神畜未定，或见生人异物，或闻厉声响器，惊入心之胞络，火炎舍空而聚痰，痰生热，热生风，心肝脾病也。又有心内积热而惊惕，肝内生风而发搐，痰涎壅盛，风热并作，所以暴烈紧急，心肝病也。盖心主热，脾主痰，肝主风，相因而发，谓之惊风痰热可也，谓之惊热风痰亦可也。

　　大要：惊热者朱砂安神丸；热甚者凉惊丸；虚者温惊丸：痰盛者辰砂化痰丸、抱龙丸；痰热者滚痰丸；惊、风，痰、热全者，天麻防风丸、古礞石丸。又有惊积者，受惊日久而积成之也。其证：额汗喘息、烦渴、潮热往来、肚热、睡中觉腹内有物跳动，泻下如白脂、辰砂是也。治法：量与辰砂膏疏导，仍与调气和胃而愈。

　　内外夹惊成假搐，不比真搐闭牙关。

　　其有搐搦反张，斜视而牙关不紧，口无痰涎者，多是外感风寒，内伤饮食夹惊而成，谓之假搐，非真搐内生惊痫也。内伤饮食壅热，或因食后遇惊，谓之伤食夹惊，身热温壮，或吐不思食，大便酸臭，先用人参羌活散，加青皮、紫苏取表消积；次用泻青丸，加辰砂。蝎梢祛风镇惊。食癖挟惊，热者，宽热饮；痰积者，白玉饼。惊食两重，四肢搐搦，痰壅盛者，先与利惊丸消导；次服启脾散调脾。外感因惊虚，风邪乘入心肝二经；或内有积热，外又感风，俱谓之伤风夹惊。神困昏愦，头疼口中气粗而热，先用惺惺散、参苏饮、人参羌活散，或大青膏选用，微表；次与天麻防风丸。通用：导赤散、五福化毒丹、泻青丸、肾气丸。凡惊风用水银、轻粉、巴豆、芒硝、铅霜、脑麝、蟾酥、蜈蚣等剂，往往由此变成慢惊难治。况惊搐发热，若因内伤、外感、痘疮而作，其害尤速。宁用细辛、羌活、青皮、干姜、荆芥之类以代脑麝发散；独活、柴胡、山栀、枳壳、大黄之类以代银粉、巴、硝通利。盖泻青丸治肝热寻衣直视，或搐、或不搐，或脏腑飧泄，诸药不止等证。如惊热出于心肺者，宜桑白皮、葶苈、赤茯苓、车前子、山栀、甘草、姜、枣煎服，从小便利之。导赤散能泻肝风，降心火，最利惊热，或加山栀、羌活、大黄。又有惊疟、惊痢，挟一切杂证者，又当以意会之，参用各门药可也。

　　搐有虚实有逆顺，惊、风、痰、热四证，轻者，四肢搐搦而已；重者，牙关紧急、摇头窜视、张口出舌、角弓反张、身体掣颤、手足搐搦、四肢蜷挛，《局方》谓之八候。凡发际、印堂青筋，三关、虎口纹红、紫、青皆惊风之候。实热为急惊，属肝木风邪有余，阳证；虚热为慢惊，属脾土中气不足，阴证。慢惊本无热，所以热者，虚使然耳。故曰热分虚实。男搐左视，左眼上窜；女搐右视，右眼下窜。男握拳，大指出外；女握拳，大指入里。五指交如姜把者死。男引手挽，左直右曲；女引手挽，右直左曲。凡此皆顺，反之则逆。亦有先搐左而后双搐者，但搐顺则无声，搐逆则有声。其指纹情势，弯弓入里者顺，出外者逆，出入相半者难痊，故曰证别逆顺。

　　治分先后与易难；治搐先于截风，治风先于利惊，治惊先于豁痰，治痰先于解热，其若四证俱有，又当兼施并理。一或有遗，必生他证，故曰治有先后。急惊属腑易治，慢惊属脏难治。

　　虽然五脏多传变，无非痰火并其间。

　　惊邪入心则面红脸赤，夜啼，入肝则面目俱青，眼窜；入脾则面色淡黄，呕吐不食，虚汗多睡；入肺则面色淡白，喘息气乏；入肾则面黑啮乳，切牙。寅、卯、辰时搐者，肝木旺也，当以肾气丸补肾，泻青丸泻肝；巳、午、未时搐者，心火旺也，当以肾气丸补肝，导赤散、凉惊丸泻心；申、酉、戌时搐者，肺金旺也，当以益黄散补脾，导赤散抑心，泻青丸抑肝；亥、子、丑时搐者：水土俱旺之时，水虚不旺，惟土旺也，当以益黄散补脾，导赤散、凉惊丸抑心。要知五脏传变，皆痰为患。盖痰乃风苗，木静则伏于脾，火动则壅于肺。痰火交作则为急惊，或成喉痹；痰火结滞，则为痫钓，或为咳嗽；痰火来去，则为泻青。皆由脾湿而来，所以惊风忌纯用风药，不问急慢，当以养血药为使，左方保元汤加白芍，为慢惊美剂也。

　　急惊发搐牙关紧，潮热秘渴壅痰涎；急惊八候俱全，加以面赤唇红，浑身壮热，口中气亦热，作渴引饮，大便秘，小便赤，脉浮数洪紧。

　　原因内有实热，外挟风邪，风热并作，气乱痰壅，所以百脉凝滞，关窍不通，发时暴烈，发过如故。百日内见此证，二三发不止者，亦死。

　　先与和气通关窍，凡搐，痰因气郁，气顺则痰化而搐自止矣。先宜苏合香丸，薄荷煎汤，入姜汁化下，顺气化痰通窍，或星香散。开关用药吹鼻法，或用天南星一钱，片脑少许，为末，生姜汁调，蘸药于左右大牙龈上擦之，牙热即开。

　　次截风搐清心田。

　　截风丸：天麻、僵蚕、南星各二钱，蜈蚣一条，白附子、防风、朱砂、全蝎各一钱，麝香少许。为末，蜜丸梧子大。每一丸薄荷煎汤化下，治惊风痰搐。定搐散：蜈蚣一条，麻黄、南星、白附、僵蚕、羌活、代赭石、蝎梢、姜黄、朱砂各一钱，麝香五分，为末。每一字，荆芥，紫苏煎汤下，治急惊定搐。如搐不止。加乌蛇肉、牛黄清心丸。

　　搐定痰热尚不退，下之只用抱龙丸；胆星一两，天竺黄五钱，辰砂、雄黄各二钱半，麝香一钱，为末，蜜丸芡实大，甘草、薄荷煎汤化下一丸。痰壅嗽甚，姜汤下；心虚惕，人参、琥珀煎汤下。盖抱者，保也；龙者，肝也，肝应东方青龙，主藏魂，魂安则惊自定。理小儿诸惊、四时感冒、瘟疫、湿痰邪热以致烦躁不宁、痰嗽气急、疮疹欲出、发搐。常服祛风化痰，镇惊解热，和脾胃，益精神；又治蛊毒、中暑及室女白带，用盐少许细嚼一二丸，新汲水下。牛黄抱龙丸：胆星八钱，雄黄、人参、茯苓各一钱半，辰砂一钱二分，僵蚕三分，钩藤一两半，天竺黄二钱半，牛黄二分，麝香五分，为末，用甘草四两煎膏和丸，芡实大，金箔为衣，阴干藏之，勿泄气，每近微火边。每服一丸或半丸，薄荷煎汤磨服。治一切急慢惊风及风热、风痴等证。有热者，凉惊丸，忌巴豆及诸热药。僵仆不醒者，用初生条浴体法。

　　利后温胆与定魄，惊悸顽痰者，温胆汤加酸枣仁，或朱砂安神丸。惊风已退，神魂胆志未定者，定魄丸：人参、琥珀、茯苓、远志、朱砂、天麻、菖蒲、天门冬、酸枣仁、甘草各等分为末，蜜丸如皂子大，朱砂为衣。每一丸，灯芯，薄荷煎汤化下。

　　醒脾防变慢惊缠。

　　醒脾散：人参、白术、茯苓、甘草、白附子、僵蚕、天麻、木香各五分，全蝎二分半。姜枣煎温服，或为丸服。治小儿脾困昏沉、默默不食、吐泻不止、痰作惊风。

　　慢惊吐泻涎喘鸣，神缓眼开睡露睛；搐搦乍静又乍发，身热或冷面黄青。

　　眼半开半合，似睡不睡，十指或开或合，似搐不搐，又时口眼手足牵掣，其脉或浮或沉，身或凉或热，或吐或泻，或不吐泻，或食乳或不乳，名半阴半阳合病，即如伤寒半表半里也。

　　阴证自阳宜细认，阴证慢惊，自阳证急惊传来，才经吐泻，便是慢惊。男子以泻得之为重，女子以吐得之为重。

　　随证生胃截风形；因吐泻得者，理中汤加木香，或五苓散；脾困不食者，醒脾散。因脏寒洞泻得者，加味术附汤：附子、白术各一两，肉豆蔻一个，木香、甘草各五钱，每二钱，姜枣前服。治吐泻后脾虚，变成慢惊，身弓发直、吐乳贪睡、汗多，宜此温寒燥湿，行气健脾。因下积聚转得者，先与木香匀气散；因外感寒邪得者，先与桂枝解肌汤辈；因夏月脾胃伏热，大吐泻得者，当解暑热，不可专一回阳。其他久嗽、久痢、伤寒变阴、过服凉药之类，可以类推。

</div>
    <div class="pagination">
<a href="医学入门_page131.html">上一页</a><span>...</span><a href="医学入门_page127.html">127</a><a href="医学入门_page128.html">128</a><a href="医学入门_page129.html">129</a><a href="医学入门_page130.html">130</a><a href="医学入门_page131.html">131</a><span class="current-page">132</span><a href="医学入门_page133.html">133</a><a href="医学入门_page134.html">134</a><a href="医学入门_page135.html">135</a><a href="医学入门_page136.html">136</a><a href="医学入门_page137.html">137</a><span>...</span><a href="医学入门_page133.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
