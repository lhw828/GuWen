<!DOCTYPE html>
<html>
<head>
    <meta charset="UTF-8">
    <title>本经疏证 - 第 21 页/共 81 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>本经疏证 - 第 21 页/共 81 页</h1>
    <div class="content">　　或谓金疮疮败有二义，一者金疮，则肌肉既败而成疮，疮败则先疮而更败，是分疏《本经》之义。一者金疮因风寒而溃败，是附《别录》义于《本经》。愚意两说皆是，而究未能凿然指所以用薤之故也。夫薤味辛性温，体滑气熏，凡辛温者类，躁烈而不能滑泽，惟此滑泽之至，露且难留，故取其辛温以开之，滑泽以行之，“温中散结”四字，实用薤之主脑矣，以此义傅之金疮疮败，遂可见金疮不败则非薤之所主，其所以败非更着风寒而何？《别录》更广其旨，即他疮之败由风寒者，莫不可治以是物，藉其温中有行，盖血留而气不能行，无金疮他疮之殊也，特他疮则血因滞阻，金疮则血方出骤止，为异耳。血留气阻，必生郁热，风寒又入之，斯寒热相搏而溃败，试思血气留阻，郁热昌炽之际，庸得以味辛性温者治之耶！故《别录》复申其义曰：『捣涂之。』明其可敷而不可服，犹嫌辛温足以助火，为风寒在外，郁火在内也。寒热者，阴阳相搏。水肿者，水火相搏。阴阳水火相搏而成寒热水肿者多矣，当以何者为用薤之准耶！是则宜以《金匮要略》之栝楼薤白白酒汤、《伤寒论》之四逆散而究其归耳！夫“胸痹，喘息，欬唾，胸背痛，短气，寸口脉沉而迟，关上小紧数”，可见其寒在上，热在中而不能相入。“少阴病，四逆，泄利，下重”，可见其寒在中，热在下而不能相交。辛温散寒之中，复有滑泽焉，足以使两不相下之气相交而相入，犹不可悟除寒热去水气之旨耶！然则曰归于骨者，其义何居？夫骨以液之滑泽，利其屈伸之用，薤之为物滑泽极矣，又复有辛温之性，可驱内着之风寒，是其能归于骨，岂剩语哉！

　　薤之为物，胎息于金，发生于木，长成于火，是以其功用能于金中宣发木火之气。金者，肺与大肠也。“喘息，欬唾，胸背痛，短气”，非肺病而何？“泄利，下重”非大肠病而何？善夫徐忠可之言，曰：『人之胸中如天，阳气用事，故清肃时行，呼吸往还，不愆常度，津液上下，润养无壅，痹则虚而不充，其息遂不匀，喘唾乃随欬而生。』胸为前，背为后，中气侧则前后皆痛，上之气不能常下，则下之气不能时上而短，更验之以寸口沉迟，关上小紧数之脉，遂凿然为阳壅于脾而不布，阴凝于肺而不宣，用栝楼以踞脾，而流动凝结之阴，用薤白以踞肺，而招徕壅滞之阳，尤妙在白酒之为物，方从谷中泌出清液，味甘辛而色白，为自脾入肺，动荡不羁之品，使于脾肺之间疏通浚瀹，令阴阳巽而相入，盖以肺原娇脏，受柔不受刚故耳。泄利矣则不应下重，既泄利而仍下重，是去者自去，留者自留，不得但以去者为病矣。矧四逆本系脾胃中阴寒凝结，不能布阳气于四末耶！是故四逆泄利为少阴病，而下重则当究其下焦有热，下焦之热随泄而不能和中焦之寒，中焦之寒徒泄而不能济下焦之热，此其间必有结滞在肠胃中，隔蔽阴阳使不能通也。虽然四逆散中，柴胡疏肠胃中结滞，芍药开阴结，布阳气，重以甘草之和，枳实之破，不患其结滞不去，中下不交矣，又必重用薤白，何欤？盖方其两相拒，未必即能两相洽也。顺其滑泄之性，而其中仍寓辛温开解，于是阳之中得以纳阴，阴既入阳，又去其风寒附会为戾者，则阳亦伸而与阴浃矣。世之论胸痹之用薤白，曰滑利通阳。泄利下重之用薤白，曰滑可去着，而不知其间条理委曲周密有如此者。

　　苏

　　味辛，温。主下气，除寒中。其子尤良。

　　苏以二、三月下种，或宿子在地自生，其茎方，其叶圆而有尖，旁有锯齿而背皆紫者佳。八月开细紫花成穗，作房结子，细如芥子，色黄赤，叶以五、六月采，茎子以九月采。（《纲目》）

　　卢子繇曰：『详紫苏之色香气味，体性生成，致新推陈之宣剂、轻剂也。故气下者可使之宣发，气上者可使之宣摄。叶则偏于宣散，茎则偏于宣通，子则兼而有之。』

　　张隐庵曰：『庭前植紫苏，见其叶，朝挺暮垂，因悟草木之性，感天地阴阳之气而为开阖者也。苏色紫赤，枝叶空通，其气朝出暮入，有如经脉之昼行于阳夜行于阴。是以其叶能发汗者，血液之汗也。枝茎能通血脉，故易思兰用其茎，通十二经之关窍，治胸膈饱闷，通大小便，止下利赤白。』予亦常用其细茎，不切断，治反胃膈食，吐血下血，多奏奇功，盖食气入胃，散精于肝，浊气归心。肝藏血，心主脉，血脉疏通，则食饮自化。阳络伤则吐血，阴络伤则下血，通其脉络，使血有所归，吐下自止，是言最有体物之致，但毘陵为紫苏之所产，其朝挺暮垂诚然，但缘日暴所致，非有他故，设其日天阴则不暮垂矣，且凡霍香、薄荷、豨签皆然，不独紫苏也。其色紫中空能入血脉，则韪矣，然刘潜江之言，其入气分犹有进于是者，紫苏茎叶味辛有甘，辛胜甘劣，以二、三月下种，八、九月收成，而釆其叶则于五、六月，当未吐花时，夫以大火之令而釆味辛之物，岂不以全火之用金乎！金为火用则气化，以火原出水中，而金固为水母，阳不得阴，不能化也，故其为用之大概，曰下气除寒中，正以其色赤入心，心火固气之灵；味辛入肺，肺金固气之主，金火合德，其气温和，是心肺合而营诸阳也。若然，则自能归脾胃，所以其味辛后有甘也，乃子繇不特取其宣发，且有藉其宣摄者，其义亦甚精当，盖肺为阳中之少阴，阳不得阴则气不化，金为火用则气化，气化则极其宣发，此易知也。惟阴为阳守，阳无阴则火僭而气亦不宣，金为火用则宣中有摄，究之摄亦所以成其宣耳。是以外而六淫可藉宣而驱，内而七情亦可藉宣而开，谓之温中达表，讵不然欤！此仲景于厚朴半夏汤用之，以治妇人咽中如有炙脔，确取其能宣气也。

　　卷十

　　下品，石六味，水五味，草四味。

　　伏龙肝

　　味辛，微温。主妇人崩中、吐血，止欬逆，止血，消痈肿、毒气，灶中对釜月下黄土也。（隐居）

　　灶之体为土，其用则烹饪。烹饪之主在水火，然水火与釜金、薪木同受土范，则灶者悉具五行，而土为之纲者也。凡烹饪者，欲令水与物和，然必盛之以金，炼之以火，物始与水相浃焉。是成物之和在水，成水之用在火，蔽火之烁以金，资火之燃以木，而均禀节制于土，则是土者岂仅伍生物之功，抑且攒簇五行，交媾水火，以全其用，而奉生人，为最要矣。人身之水，其受化于火，范于金土，而荫于木，以奉人身为最切者，舍血其奚似？是以妇人崩中、吐血，止欬逆，止血，胥赖之矣。虽然灶中黄土治何等崩中、吐血，此所当急知者也。夫血主于心，统于脾，藏于肝。主，犹领也（《史记》《天官书》“太白主中国”正义）。统，犹本也（《礼祭》统释文）。制，治也（《荀子．强国篇》“然其所以统之”注）。藏，怀抱之也（《礼学记》“藏焉修焉”注）。是故不能领摄者，病在心，如《本经》心腹内崩，崩中脉绝等治是也（阿胶、桑根白皮）。不能制治者，病在脾，如《本经》崩中、下血，崩中下血五色等治是也（石胆、鮀鱼甲）。不能怀抱者，病在肝，如《本经》崩中、漏下，及凡言漏下、赤白等治是也（丹雄鸡），则灶中黄土所主，乃脾病而崩中者也。夫以土为血本者，如兴云致雨必由于地；以土而制治血者，如江河之行，必循于地。苟地蔽其气，则生长无源；若失其防，则溃决四出，下则为崩为泄，上则为欬为吐，则灶中黄土之用，乃脾不能制治夫血也，土之所以不能防水者，或以土之不埴，或以水力过猛，或以久湿泞淖，观仲景黄土汤治血在便后，与甘草、地黄、白朮、附子、阿胶、黄芩并用，则灶中黄土之功，能于脾家调运水火者也。夫土得湿则泞，复暴以热则愤起，比之于痈肿，恰无以异，以常燔而不伤之土气浥之，则向之愤者消矣，即此亦可并证血病者也。

　　铅丹

　　味辛，微寒。主吐逆，胃反，惊癎，癫疾，除热下气，止小便利，除毒热，脐挛，金疮，溢血。炼化还成九光，久服通神明。一名铅华，生于铅。生蜀郡平津。

　　炒铅丹法，用铅一斤，土硫黄十两，消石一两，镕铅成汁，下醋点之，待沸时下硫一块，少顷下消少许，沸定再点醋，依前下硫、消，待为末则成丹矣。若转丹为铅，则用连须葱白汁，拌丹慢煎，煅成金汁，倾出则还为铅。（《纲目》述《丹房鉴源》）

　　吐逆、胃反，阴随阳升也。惊痫、癫疾，阳刦阴乱也。其证迥异，其源同乎？是盖有同焉者矣。夫火之气胜则能消水，水之力厚则能灭火，假使火虽盛而水力不衰，水虽旺而火能驱迫，其相激荡相追逐，而彼此不相下，不至两败，不已矣。吐逆、胃反者，火虽能激水于中，而下之阳既已无主。惊痫、癫疾者，阳虽能搅阴于外，而中之阳亦已散乱，病有在中在下之不同，其源于两不相下则一也。铅丹之物，其妙在质，本色黑属水之铅，以硫消幻变成丹，则改属火，比之水为火激而升，阴为阳搅而乱，无异也。但水本润下，以火迫故，遂喜升而不就下；阴本凝定，为阳搅故遂拂乱而不向安，此其始固由于火与阳之驱迫，及其继不能不责水与阴之乐从，惟是物虽被硫消威胁，镕炼成丹，然终能不失重镇下坠之性，一加煎沸，还复为铅，定静坚凝，依然故物，施之于水火阴阳之相搏，其有不阳敛而阴复其位，火归而水遂其润乎！除热下气，总言其功能之所竟也，然惟阴阳水火虽争，而两皆不亏，两皆未败者宜之，若施之于乏极而动，及一胜一负者，正亦祸不旋踵，故仲景用之，惟杂茈胡承气之间乃为当耳。

　　代赭石

　　味苦、甘，寒，无毒。主鬼疰，贼风，蛊毒，杀精物、恶鬼，腹中毒邪气，女子赤沃漏下、带下百病，产难，胞衣不出，堕胎，养血气，除五脏血脉中热，血痹，血瘀，大人小儿惊气入腹及阴痿不起。一名须丸（出姑幕者名须丸，出代郡者名代赭。）一名血师。生齐国山谷，赤红青色如鸡冠有泽，染指甲不渝者良，采无时。（畏天雄。）

　　代赭石体重质坚而色赤，确是金从火化，金从火化，非血而谁？僧赞宁曰：『代赭石煮以酒醋，插铁钉于内，扇之能成汁，此其证矣。』夫血者，流行经络，卧则归肝，于以分布五藏，洒陈六府，而中焦金火之交媾，则其化源也。设金火交媾之际，乃有热焉，斯受气不清，迨归肝而日遗其热，积铢累寸，不至为腹中毒邪气不止，在女子则因是冲任不固，恶露绵绵，如沃泉之悬出而下漏。

　　代赭石之质之色，正帖切其化源，而味苦气寒，能去其热，源清则流自洁，斯其所以为主治欤！夫肝为风木之藏而藏魂，其病发惊骇，其经入毛际，绕少腹，环阴器。贼风者，肝热盛而生。鬼疰、精物、恶鬼则肝热而魂不安，幻为种种形象耳。即《别录》所谓“带下百病，产难，胞衣不出，阴痿不起”诸候，莫不在肝部分，血痹、血瘀又莫非肝之运量不灵，而其最要是“除五藏血脉中热”一语，是一语者实代赭石彻始彻终功能也。仲景用代赭石二方，其一旋覆花代赭石汤，是邪在未入血脉已前。其一滑石代赭汤，是邪入血脉已久，盖同为下后痞于心下，则热虽在化血之所而未入脉，若入脉则其气散漫不能上，为噫矣，惟其不见聚热之所，而辗转不适焉。斯所以为百脉一宗，悉致其病也，玩“百脉一宗，悉致其病”，核之“除五藏血脉中热”，可不谓若合符节也哉！

　　戎盐

　　味咸，寒，无毒。主明目，目痛，益气，坚肌骨，去毒蛊，心腹痛，溺血，吐血，齿舌血出。一名胡盐。生胡盐山及西羌北地、酒泉、福禄城东南角，北海青，南海赤，十月采。

　　戎盐生河涯山之阴土石间，盖海潮浇山石，经久而凝着石上者，形块方棱成垛，明莹而青黑色。（参《唐本》《图经》）

　　戎监藉水而结，嵌土石间，似目晴一。状如累碁，层迭包裹，似目晴二。卤水必浊，戎盐则莹，似目睛三。色惟青黑，似目晴四。咸能使火降，寒能使火清，是以允为明目，治目痛，清火降火之物矣。其坚肌骨正与食盐同，而其所以异者，食盐则刦痰涎而使吐，戎盐则挽血液而使凝也。夫食盐未尝不能凝血，而终渗泄津液；戎盐未尝不渗泄津液，而终凝血者。良亦以食盐假火日烹炼，其成易，其化入津液亦易；戎盐自然而生，其成难，其化入津液则难。其为盐能凝血虽同，而伤津液、不伤津液则相径庭矣，故《别录》以之主溺血、吐血、齿舌血出，仲景以之利小便。止血者，止血之因火迫而散乱；利水者，利水之不归壑而漫于土也。然则戎盐所主之心腹痛，食盐所主之心腹卒痛，同乎！否乎！夫固可以一“卒”字而较二盐之情性矣。且凡心腹痛之宜于盐者，定系留痰停饮，惟其饮之稀，力能攻冲击撞，乍发乍止，故以食盐刦而吐之，饮去而卒者遂已。惟其痰之稠，势则凝固胶粘，久留不动，故以戎盐化而渗之，痰去而不卒者能已。若欲验诸其外，则除卒与不卒，尚有缓急二者可凭，急者必有欲吐不得，欲下不能等状；缓者必有欬吐而仍留，泄利而不去等候，不可不察也。

　　大盐

　　味甘、咸，寒，无毒。主肠胃结热，喘逆，胸中病，令人吐。生邯郸及河东池泽。（漏芦为之使。）

　　食盐

　　味咸，温，无毒。主杀鬼、蛊、邪疰、毒气，下部疮，伤寒寒热，吐胸中痰癖，止心腹卒痛，坚肌骨，多食伤肺喜欬。

　　成盐之法不一，大率海盐乘潮渍土，取土承卤，煎炼而成，此长芦、登莱、两浙、闵、广所同也。卤盐则刮土煎炼而成。池盐则引池水于卤地，恃南风吹结而成，此河北、山西所同也。井盐不经土，但取井水煎成，此滇、蜀所同也。两淮、海丰取卤与海盐同，惟不取煎炼，亦不恃风，以日晒而成。陕甘之间，盐生于崖，并不藉煎炼风日矣。数者皆食盐也。

　　苏子瞻曰：『江河泉泽之水，凡通者皆甘，惟入海则咸。人身津液皆甘，惟溺则咸，以是知咸虽水味，然水至咸必往而不反，非通流之水矣（参天庆观乳泉赋意）。』往而不反之水，死水也。煮盐者无论池井与海，并取往而不反者，令其先与土洽，继以火熸，则遂成盐，变水成金，易寒为温，此其概耳。盐不必尽以水也，凡斥卤之处，地中之气即可成盐，淮南取盐惟择不毛之地，垦治成场，筑而坚之，洒以海水，令其透湿，上盖以灰，不一二日，运灰入池，沃之以水，卤遂漫出矣。盐不必尽以火也，淮北之成盐以日，河东之成盐以风，然日固火气之宗，南风之烈亦火气之化。大抵盐者非他，皆不能流通之水，不生草木之土，用火炙治以成，而其性温，则于人亦治水与土之顽矿而已。然观乎《别录》所主“伤寒寒热，胸中痰癖，心腹卒痛”皆以吐而奏功，盐亦何自能令人吐哉！夫《图经》之言可信也，曰：『卤盛之候，秉炬以照，炬为卤气所冲，随即熄灭。』其气上行概可见矣。葛稚川曰：『伤寒、时气温病，头痛，壮热，脉大，取盐一升，以汤送之，腹中当绞而吐，更覆取汗，便差。』又曰：『卒腹痛，用食盐一大把，多饮水送之，忽当吐即差。』又曰：『取上好盐，先以大豆少许，含口中勿咽，须臾水当满口，至水近齿，更用方寸匕抄盐内口中，令与水一时咽，疗“暴得热病，头痛目眩，卒心腹痛及欲霍乱，痰饮，宿食，气满，喘息，久下赤白，积聚，吐逆，乏气少力，颜色痿黄，瘴疟诸风”。』以是察之，盐入人口，能令人津液升而裹之，于是复多饮水以激之，乃能作吐，非盐能令人吐也，其能耗精泣血，即在此矣。然则所谓下部疮，坚肌骨者，亦当吐而获效耶！则仲景之言尤可信也。曰：『头风，用大附子一枚炮，盐等分为散，沐了，以方寸匕摩疾上，令药力行，其为摩治亦概可见矣。』《药性论》曰：『下部蚀疮，炒盐布裹坐熨之。』葛稚川曰：『下利，肛痛不可忍者，熬盐包坐熨之。』《千金翼》曰：『疮癣初生者，嚼盐频擦之。』《外科精义》曰：『溃痈作痒，以盐摩其四围即止。』由是察之，盐摩人身能令风火消除，肌肉坚固，不必其服之也，其能令人欬，肌肉胝皱，亦即此矣。陶隐居谓：『以盐腌鱼肉则能经久不败，以沾布帛则易致朽烂。』而未申明其所以然。陈讱斋曰：『是能使易朽烂者不败，反使不败者易朽烂也。』夫盐入口则刦津液而聚之，聚之即所以散之矣。血肉之物能不败者，取其散去津液，而受日暴火炙也。布帛之类，能致败者，因其卤气湿浥，纵日暴火炙，益易朽烂也，是可见其功亦可见其过矣。

　　锻灶灰

　　主症瘕坚积，去邪恶气。

　　陶隐居云：『锻铁灶中灰尔。兼得铁气，疗暴症大有功。』案铁有二种，铸钟鼎釜镬者曰生铁，作刀剑器械者曰熟铁。生铁被火则流，熟铁被火能而不能流，故治生铁曰冶，治熟铁曰锻，而熟铁为器，必以椎击去其落，欲其厚薄屈曲，亦须锥击乃就，故训诂书多以锻为椎击之义（《广雅》释诂“锻，椎也。”《庄子》列御寇释文“锻，谓锥击之。”）是锻乃治熟铁之名，不得与冶混也。所以然者，冶能使铁流，锻能使铁柔，不可不分矣。铁灶畜火，古人用木炭，木炭之灰，今人谓之炉灰，以濯油污，炼生丝。矧锻铁者，元摧刚而令柔，使柔而不使流，益能化坚症无疑矣，故《别录》以主症瘕坚积，去邪恶气者，即浣垢污之义也。仲景甲煎丸取和甲与酒煮，令泛滥如胶，是先消药之坚，然后消病之坚，理之中复有理焉，可谓神而明之矣。

　　浆水 潦水 甘澜水 麻沸汤 泉水 井花水

　　炊粟米熟，投冷水中浸五六日，味酢生白花，名曰浆。水煎枳实栀子豉汤、矾石汤，服蜀漆散、赤小豆当归散、半夏干姜散、白朮散皆用之，谷少水多，多从少变，其义为谷化于水，水行谷气，故凡病谷不从水化，及水不能化物者用之。暴雨骤降，未归洼下，漫流地面者，名曰潦水，此暂未归壑，非即刻就下，则不久自干，麻黄连轺赤小豆汤用之，取其湿热不久注于土，黄即愈也。急流水置大盆内，以杓扬之水，上有珠子相逐，取珠子用之，名曰甘澜水，随激上泛，随停即消，凡水气不受土防而上逆者，取其润下之性，纵遭激扬，纵有形迹，亦即消散，复其就下之性也，故茯苓桂枝甘草大枣汤、大半夏汤以之煮水令沸如麻，名曰麻沸汤。水中之气正扬，取其得药物之气薄，且先上行而后就下也，故大黄黄连泻心汤、附子泻心汤，所以解心下濡而痞，以假借气味应假病也。凡水皆就土流，独泉水从土出而土不随之以汨，亦不随之以流，诸百合病皆溺时头有所苦，故以之煮诸百合汤，取其令溺时头不痛、不淅淅然、不眩也。井中平旦第一次所汲为井花水，井水本留而不行，且以经宿之澄，尤清且洁，以至定至静之清寒，平至定至静之热瘫痪，此风引汤所以有取乎是也

　　附子

　　味辛、甘，温、大热，有大毒。主风寒，欬逆，邪气，温中，金疮，破症坚积聚、血瘕，寒湿踒躄，拘挛，膝痛，脚疼冷弱，不能行步，腰脊风寒，心腹冷痛，霍乱转筋，下利赤白，坚肌骨肉，强阴又堕胎，为百药长。生犍为山谷及广汉。冬月采为附子，春采为乌头。（地胆为之使，恶蜈蚣，畏防风、黑豆、甘草、黄芪、人、乌韭。）

　　乌头

　　味辛、甘，温、大热，有大毒。主中风，恶风，洗洗出汗，除寒湿痹，欬逆上气，破积聚、寒热，消胸上痰冷，食不下，心腹冷疾，脐间痛，肩胛痛不可俛仰，目中痛不可久视，又堕胎。其汁煎之名射罔，杀禽兽。射罔味苦，有大毒。疗尸疰症坚及头中风痹痛。一名奚毒，一名即子，一名乌喙。

　　乌喙

　　味辛，微温，有大毒。主风湿，丈夫肾湿阴囊痒，寒热，历节掣引，腰痛不能行步，痈肿脓结，又堕胎。生朗陵山谷，正月、二月采，阴干，长三寸已上为天雄。（莽草为之使，反半夏、栝楼、母、白敛、白芨，恶藜芦。）

　　天雄

　　味辛、甘，温、大温，有大毒。主大风寒湿痹，历节痛，拘挛缓急，破积聚、邪气，金疮，强筋骨，轻身健行，疗头面风去来疼痛，心腹结积，关节重不能行步，除骨间痛，长阴气，强志，令人武勇，力作不倦，又堕胎。一名白幕。生少室山谷，二月采根，阴干。（远志为之使，恶腐婢。）

　　附子每岁以上田熟耕作垄，十一月播种，春月生苗，其茎类野艾而泽，其叶类地麻而厚，其花紫瓣黄蕤长苞而圆，实类桑椹子，细且黑，九月釆根，其品凡七，本同而末异，其初种之母为乌头，附乌头旁生者为附子，又左右附而偶生者为鬲子，种而独生无附，长三、四寸者为天雄。附而尖者为天锥，附而上出者为侧子，附而散生者为漏蓝子，虽皆脉络贯注，相须而不相连。附子以花白者为上，铁色者次之，青绿者为下，其形以蹲坐正节角少者为上，有节多鼠乳者次之，形不正而伤缺风皱者为下。天雄、乌头皆以丰实盈握者为胜（《杨天惠附子记》参《乘雅半偈》）。

　　乌头老阴之生育已竟者也。天雄孤阳之不能生育者也。附子即乌头、天雄之种，含阴苞阳者也。老阴生育已竟者，其中空，以气为用；孤阳不能生育者，其中实，以精为用。气主发散，精主敛藏。发散者能外达腠理，故上“中风，恶风，洗洗出汗，欬逆上气”；敛藏者能内入筋骨，故主“历节痛，拘挛缓急，筋骨不强，身重不能行步”，而味辛性锐两物略同，故除风寒湿痹，破积聚邪气之功亦同，附子则兼备二气，内充实，外强健，且其物不假系属，以气相贯而出，故上则风寒、欬逆、上气，中则症坚、积聚、血癖，下则寒湿、踒躄、拘挛、膝痛不能行步，无一不可到，无一不能治，惟其中畜二物之精，斯能兼擅二物之长，其用较二物为广矣。凡物之性，虽曰水流湿，火就燥，然阳祇能引而上，阴祇能引而下，乃附子独能使火就下者，其义何居？盖譬之爇烛两条，使上下参相直，先熄下烛之火，则必有浓烟一缕自烛心直冲而上，比抵上烛，则上烛分火随烟倏下，下烛复烧。附子味辛烈而气雄健，又偏以气为用，确与火后浓烟略无殊异，能引火下归，固其宜矣。惟恐在下膏泽已竭，火无所锺，反能引在上之火升腾飞越耳，故夫膏饶则火聚，火聚则蒸腾变化，莫不由是而始。《生气通天论》曰：『阳气者，静则神藏，躁则消亡。』又曰：『阳气者，精则养神，柔则养筋。』此生气生血，贯百骸，运四末之所由也。曰：『开阖不得，寒气从之。』此症坚、积聚、血瘕之所由也。气通则积散，积散则火归，火归则腐熟五谷，以之泌别清浊，以之蒸腾津液，使熏肤充身泽毛，亦以之易阴霾为晴朗，转乖戾为太和，均无不以之矣。《元史》载蒙古人治金疮垂毙者，急剖牛腹裹其人于中辄活，假牛之热血以焊人之生气，其亦附子治金疮之遗意也欤！

　　刘潜江云：『先哲谓附子能益火之源，以消阴翳，夫阴翳者阳不足，阴不能运化也。故有真阳虚，则外来之寒邪以同气相感而病者，如三阴伤寒、中寒、寒疝之类；有真阳虚，本身之阴气不得合化而病者，如脾虚肿胀、藏寒、脾泄之类。所因固殊，阳虚阴壅非异，故均可用附子助阳以逐阴，是即所谓消阴翳，是即所谓补虚散壅也。虽然其补真阳，岂特以散壅为功，阳之虚而上浮者，即能于极上收之，如肾厥头痛之类。阳之虚而筋节缓，机关弛者，即能于筋节机关强之坚之，如腰脚冷弱之类。种种为功，直似泽槁为润，转剥为复者矣。更可思者，据其大辛大热，既恐其消阴，乃虚寒下血者，偏以之固血；又恐其助阳，乃阳淫化风者，偏以之散风。盖血橐于气聚，气守而血自止，风淫于阳浮，阳归而风自散，功真理当，又何费解之有哉！特是物为入阴中之阳，如用于水虚火炽者固祸不旋踵矣，即用于水不足而火不生者，谓非倒行逆施可乎！化原不滋，漫曰使阴生于阳，是混于阳中之阴之物，而论其为愦愦甚矣。』

　　“少阴四逆，泄利下重，用四逆散，若腹中痛者加附子。”“中风，手足拘急，百节疼痛，烦热，心乱，恶寒，不欲饮食，用《千金》三黄汤，若先有寒者加附子。”“风水，恶风，一身悉肿，脉浮不渴，续自汗出，无大热，用越婢汤，若恶风者加附子。”“产后中风，发热，面正赤，喘而头痛，用竹叶汤，若颈项强者加附子。”附子之治风寒，非直治风寒也，阳气不荣，风寒侵侮，阳振而风寒自退。附子之利关节，非直利关节也，筋得寒则挛，得热则弛，筋弛而关节自舒，与麻黄、桂枝、茯苓、白朮有异矣。“心下有水气，干呕，发热而欬，用小青龙汤，若者去麻黄加附子。”“霍乱既吐且利，寒多不欲饮水，用理中丸，若腹满者去朮加附子。”附子之治水，非直治水也，水寒相搏为，是中寒非外寒也，去中寒而水无与搏矣。附子之治满，非直治满也，浊气上则胀，是阴逆非气盛也，阳见晛则阴翳消矣，此又与甘遂、大黄有异也。“腹痛，自利，小便不利，四肢沉重疼痛，用真武汤，若呕者去附子加生姜。”夫水本趋下，过颡在山，非其性也，必有激之使然，能激水使上，非阳不能，故呕病必胃中有火。胃中有火者，宜散不宜行，是又附子、生姜味辛性温同，而其用有不同也。

　　《伤寒论》用附子之方凡二十，可加入之方二，内用生附子者，惟干姜附子汤、茯苓四逆汤、附子汤、白通汤、通脉四逆汤、四逆汤六方，六方之中，干姜附子汤、茯苓四逆汤、四逆汤三证为表病误治而致，余皆少阴自病，而干姜附子汤、茯苓四逆汤、通脉四逆汤三证外皆有热，以愚观之，则凡用生附子者，无论有热无热，外皆兼有表证，何则？白通汤无表证，何以用葱白，即通脉四逆汤可推而知者也，若附子汤之身体痛骨节疼，可谓非表证否！且背微恶寒者，对身有微热而言。夫手足逆冷，不待病人自言，他人可按而知者也。背恶寒，则病人不言，他人何从知之。若病人不有微热而徧身寒，譬之冬月严寒，但知畏之，不能指定何处矣。《本经》附子主风寒邪气，殆即生附子之用也。兼有表证者，用生附子宜乎！合表药用者，皆生附子矣，而桂枝加附子汤、桂枝去芍药加附子汤、桂枝附子汤、白朮附子汤、甘草附子汤、麻黄附子细辛汤、麻黄附子甘草汤、桂甘姜枣麻辛附子汤，并用炮附子，其犹有说欤！夫诸证者皆表病盛，里病仅见一端，故方中皆表药多，仅用附子以帖切其里。干姜附子汤、茯苓四逆汤、附子汤、白通汤、通脉四逆汤，则纯乎里证矣，纯乎里证，仅见表证一斑，故绝不用表药，惟附子用生者以示开导解散之义，谓嫌于无表药也。于是知权衡表里之道，重独见不重丛多，引而伸之，则寒热也，虚实也，上下也，皆可以此类推，生附子之用，又不可泥于专治表证一面矣。

　　病以伤寒名，宜乎以附子治之，最确矣。殊不知寒水之气，隶于太阳，既曰太阳，则其气岂止为寒，故其伤之也，有发于阴者，有发于阳者，其传变有随热化者，有随寒化者，乌得尽以附子治之，惟其气为寒折，阴长阳消，附子遂不容不用矣。虽然气为寒折，阴长阳消，其为机甚微，而至难见，请以数端析之，知其机，得其窍，则附子之用，可无滥无遗矣。曰：『下之后，复发汗，昼日烦躁不得眠，夜而安静，不呕不渴，脉沉微，身无大热者，干姜附子汤主之。』曰：『发汗，若下之，病仍不解，烦躁者，茯苓四逆汤主之。』二证之机皆在烦躁，下条烦躁已外，不言他证，良亦承上而言，惟下条则昼夜烦躁，上条则入夜犹有间时，其它则不呕不渴，无表证，脉沉微，是可知无表证而烦躁，则附子必须用也。曰：『太阳病，下之后，脉促，胸满者，桂枝去芍药汤主之。若微恶寒者去芍药，方中加附子汤主之。』曰：『伤寒，医下之，续得下利圊谷不止，宜四逆汤。』夫不当下而下，其气不为上冲，必至下陷。上冲者仍用桂枝，以胸满恶寒故加附子；下陷者无不下利，但系圊谷，则宜四逆（若非圊谷，脉促胸满而喘，乃葛根芩连汤证）。则下后阴盛，不论上冲下泄，皆须用附子也。曰：『太阳病，发汗，遂漏不止，其人恶风，小便难，四肢微急，难以屈伸者，桂枝加附子汤主之。』曰：『发汗后，恶寒者，芍药甘草附子汤主之。』曰：『太阳病，发汗，汗出不解，其人仍发热，心下悸，头眩，身动，振振欲擗地者，真武汤主之。』夫发汗本以扶阳，非以亡阳也，故有“汗出后，大汗出，大烦渴不解，脉洪大者（白虎汤证）”。有“发汗后，不恶寒，反恶热者已（调胃承气汤证）”。今者仍恶寒恶风，则可知阳泄越而阴随之以逆，于是审其表证之罢与不罢，未罢者仍和其表，已罢者转和其里，饮逆者必通其饮，皆以附子主其剂，是可知汗后恶风、恶寒不罢者，舍附子无能为力也。过汗之咎，是以阳引阳，阳亡而阴继之以逆，误下之咎，是以阴伤阳，阳伤而阴复迫阳。阳亡者，表终未尽，故多兼用表药；阳伤者，邪尽入里，故每全用温中，此又用附子之机括矣。其有不由误治，阴气自盛于内者，曰：『伤寒，表不解，心下有水气，干呕，发热，欬且者，小青龙去麻黄加附子汤主之。』曰：『少阴病，始得之，反发热脉沉者，麻黄附子细辛汤主之。』曰：『少阴病，得之二三日，麻黄附子甘草汤微发汗，以二三日无里证，故微发汗也。』是三者阴气盛而阳自困。曰：『伤寒，八九日，风湿相搏，身体疼烦，不能自转侧，不呕，不渴，脉浮虚而濇者，桂枝附子汤主之。』曰：『若其人大便，小便自利者，白朮附子汤主之。』曰：『若其人汗出，短气，小便不利，恶风不欲去衣，或身微肿者，甘草附子汤主之。』是三者阴湿盛而困阳，均之用附子以伸阳，用表药以布阳，不缘亡阳，其义实与亡阳为近，即《本经》所谓主“风寒，欬逆，邪气，寒湿踒躄，拘挛，膝痛不能行步”者也。其附子汤、真武汤、通脉四逆汤、白通汤、白通加猪胆汁汤、四逆加人汤、四逆加猪胆汁汤、四逆散等所主，皆系阳衰阴逆，均之用附子以振阳，用姜草以止逆，不缘伤阳，其义实与伤阳为近，即《本经》所谓温中者也。总之，汗后下后用附子证，其机在于恶寒否，则无表证而烦躁，未经汗下用附子证，其机在于脉沉微，是则其大旨矣。

　　干姜附子汤证曰：『不呕不渴。』桂枝附子汤证亦曰：『不呕不渴。』真武汤证曰：『若呕者，去附子，加生姜。』呕者胃热，渴者阴伤，胃热阴伤，宜乎不得用附子矣。然而白通加猪胆汁汤、通脉四逆汤证之干呕，四逆汤、乌梅丸证之吐，桂枝芍药知母汤证之温温欲吐，附子米汤证之呕吐，肾气丸证之消渴，栝楼瞿麦丸之渴，均不废附子，何耶？盖有声有物曰呕，有物无声曰吐，有声无物曰干呕。有声者有火，无声者无火，有物者实，无物者虚。实而无火者用之，《本经》所谓破积聚者也；虚而有火者亦用之，《本经》所谓温中也。是故非干呕、非吐、非呕吐者，仲景不用附子，以呕系实而有火，虽真武汤本宜用者且去之，此其验矣。渴之与呕，情本相违，故曰：『先呕却渴者，此为欲解；先渴却呕者，为水停心下。』于此见非但呕者不用附子，呕而渴者益不用附子矣。肾气丸证、栝楼瞿麦丸证之渴，非阴伤也，阳衰不能化阴也。夫人之身，水非火不能蒸腾，火非水不能螫藏，肾气丸、栝楼瞿麦两证，水下溜而火逆冲，正赖附子之性温下趋，使水得温而上，火得温而归，非特与伤寒之渴不同，并与他证之渴均不同矣。

</div>
    <div class="pagination">
<a href="本经疏证_page20.html">上一页</a><span>...</span><a href="本经疏证_page16.html">16</a><a href="本经疏证_page17.html">17</a><a href="本经疏证_page18.html">18</a><a href="本经疏证_page19.html">19</a><a href="本经疏证_page20.html">20</a><span class="current-page">21</span><a href="本经疏证_page22.html">22</a><a href="本经疏证_page23.html">23</a><a href="本经疏证_page24.html">24</a><a href="本经疏证_page25.html">25</a><a href="本经疏证_page26.html">26</a><span>...</span><a href="本经疏证_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
