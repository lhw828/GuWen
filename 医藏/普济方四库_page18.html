<!DOCTYPE html>
<html>
<head>
    <meta charset="UTF-8">
    <title>普济方四库 - 第 18 页/共 1812 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>普济方四库 - 第 18 页/共 1812 页</h1>
    <div class="content">　　普济方卷十一　　　　　明周王朱橚　撰运气图













　　太阳寒水司天太阴湿土在泉中见太宫土运岁土太过气化运行先天太宫下加太阴太过而加同天符又土运临辰是谓歳防气之平也平土之岁命曰备化之纪气恊天休徳流四政五化齐修其气平其性顺其用髙下其化丰满其政安静其候溽蒸其令湿其类土其应长夏其糓稷其果枣其实肉其虫倮其畜牛其物肤其色黄其味甘其音宫其五其在人也其藏脾其主口其养肉其病痞此运岁所生也天地之气寒化在上左动化右清化故天政所布其气肃甘化在下左明化右灼化故地气静而其令徐水土合徳上应辰星镇星其谷黅寒临太虚其政大举阳气不令泽无阳焰则火发待时少阳中治时雨乃涯止极散还于太阴云朝北极湿化乃布泽流万物寒敷于上雷动于下寒湿之气交民病寒湿发肌肉萎足痿不收濡泻血溢嵗半之前太阳主之太阳有本标之化寒政大举热气时应者天气得中也岁半之后太阴主之太阴之化从本雨湿甚者地气之应也寒化六湿化五是谓正化之日鳞虫静倮虫育是谓嵗物所宜鳞虫不成燥毒不生是谓地气所制平土之嵗本不资化源以运与地气临于戌嵗有三土天令甚虚宜先资化源以助于水所谓抑其运气扶其不胜无使暴过而生其疾也食黅之糓以全其真避嵗之虚邪以安其政以苦热调上以苦温调下运土在中亦以苦温调之运同寒湿化宜燥热治之常也初之气自癸卯年大寒日寅初至是嵗春分日子初凡六十日八十七刻半主位太角木客气少阳火中见土运少阳中治以行春令地气迁气大温草乃早荣民乃厉温病乃作身热头痛呕吐肌腠疮疡宜治少阳之客以醎补之以甘泻之以醎耎之嵗糓宜间谷宜豆则火不为邪二之气自春分日子正至小满日戌正凡六十日有竒主位少徴火客气阳明金中见土运金土相和大凉反至民乃惨草乃遇寒火气遂抑民病气欝中满寒乃始宜治阳明之客以酸补之以辛防之以苦泄之嵗谷宜间谷宜黍则燥不为邪三之气自小满日亥初至大暑日酉初凢六十日有竒主位少征火客气太阳水中见土运天政布寒气行雨乃降民病寒反热中痈疽注下心热瞀闷不治者死宜治太阳之客以苦补之以醎泻之以苦坚之以辛润之岁谷宜间谷宜稷则寒不为邪四之气自大暑日酉正至秋分日未正凡六十日有竒主位太宫土客气厥阴木中见土运岁土得位风气居之风湿交争风化为雨乃长乃荣乃成民病大热少气肌肉萎足痿注下赤白宜治厥阴之客以辛补之以酸泻之以甘缓之岁谷宜黅间谷宜稻则风不为邪五之气自秋分日申初至小雪日午初凡六十日有竒主位少商金客气少阴火中见土运土能生金气位相和阳复化草乃长乃化乃成民乃舒宜调少阴之客以醎补之以甘泻之以酸収之岁谷宜黅间糓宜豆则热不为邪终之气自小雪日午正至大寒日辰正凡六十日有竒主位太羽水客气太阴土中见土运气与运符地气正湿令行阴凝太虚埃昏郊野民乃凄惨寒风以至反者孕乃死宜治太阴之客以甘补之以苦泻之以甘缓之岁谷宜黅间谷宜麻则湿不为邪是气也不可犯凉司气以凉故也岁气虽平或有邪气则中执法经曰中执法者其病速而危也












　　厥阴风木司天少阳相火在泉中见少商金运岁金不及气化运行后天上角与正角同诸同正岁气化运行同天气风化行于上左灼化右藏化故天气扰而其政挠苦化司于地左素化右柔化故地气正而其令速风生髙逺炎热从之云趋府湿化乃行风火同徳上应岁星荧惑其谷苍丹间谷言太宫太羽者其耗文角品羽风燥火热胜复更作蛰虫来见流水不氷热病行于下风病行于上风燥胜复形于中热化寒化胜复同所谓邪气化日也风化八清化四火化二所谓正化度也毛虫静羽虫育是乃歳物所宜介虫毛寒毒不生是乃地气所制然木为天气火为地气金运在中地气胜运运化胜天天气虚地气实宜资化源以助木气兼赞岁运无使邪胜其化上辛凉中酸和下醎寒所谓药食宜也岁半之前天气厥阴主之厥阴以中气爲化当其时风从火化者天气之和也若风淫所胜则太虚埃昏云物以扰寒生春气流水不氷民病胃脘当心而痛上肢两脇膈咽不通饮食不下舌本强食则呕冷泄腹胀溏泄瘕水闭病本于脾诊在足冲阳之脉法宜平以辛凉佐以苦甘以甘缓之以酸泻之岁半之后地气少阳主之少阳之化从本若火滛于内则焰明郊野寒热更至民病注泄赤白少腹痛溺赤甚则血便法宜治以醎冷佐以苦辛以酸収之以苦泻之岁运之化金不及纪曰从革是谓折収収气乃长化合徳火政乃宣庻类以蕃其气其用燥切其动铿禁瞀厥其发欬喘其病邪伤肺其化兼所不胜夏有光显欝蒸之令则冬有严凝整肃之应若夏有炎烁燔燎之变则秋有氷雹霜雪之复其西其藏肺其病内舍膺脇肩背外在皮毛复则寒雨暴至乃零氷雹雪霜杀物阴厥且格阳反上行头脑户痛延及额顶发热甚则心痛宜治以酸和调中初之气自甲辰年大寒日巳初至是岁春分日夘初凡六十日八十七刻主位太角木客气阳明金中见金运气与运同居于木位与厥阴交司而行春令金木气齐寒始肃杀气方至民病寒于右之下宜治阳明之客以酸补之以辛泻之以苦泄之岁谷宜苍间谷宜黍是气也司气以凉用凉无犯二之气自春分日夘正至小满日丑正凡六十日有竒主位少征火客气太阳水中见金运金水相得寒不去华雪水冰杀气施化霜乃降名草上焦寒雨数至阳复化民病热于中宜治太阳之客以苦补之以醎泻之以苦坚之以辛润之岁谷宜苍间谷宜稷三之气自小满日寅初至大寒日子初凡六十日有竒主位少征火客气厥阴木中见金运火胜金金胜木天政布风乃时举民病泣出耳鸣掉宜治厥阴之客以辛补之以酸泻之以甘缓之岁谷宜苍间谷宜稻四之气自大暑日子正至秋分日戌正凡六十日有竒主位太宫土客气少隂火中见金运火胜金溽暑至湿热相薄争于左之上民病黄瘅而爲胕肿宜治少阴之客以醎补之以甘泻之以酸收之岁谷宜丹间谷宜豆五之气自秋分日亥初至小雪日酉初凡六十日有竒主位少商金客气太隂土中见金运嵗运之金得位与土相和其化燥湿更胜流隂乃布寒气及体风乃行宜调太隂之客以甘补之以苦泻之以甘缓之嵗谷宜丹间谷宜麻终之气自小雪日酉正至大寒日未正凡六十日有竒主位太羽水客气少阳火中见金运畏火司令阳乃大化蛰虫出见流水不冰地气大发草乃生人乃舒其病温厉宜治少阳之客以酸补之以甘泻之以咸耎之嵗谷宜丹间谷宜豆六气之常也嵗之化天气胜者阳明复之地气胜者太阳复之其治各以其胜复法








　　少隂君火司天阳明燥金在泉中见太羽水运嵗水太过气化运行先天热化在上柔化左动化右辛化在下化左明化右故天政布而其气明地气肃而其令切寒交暑热加云驰雨府湿化乃行时雨乃降金火合德上应荧惑太白其糓丹白热化二寒化六清化四政化度也羽虫静介虫育是谓嵗物之宜毛虫耗湿毒不生是皆地气所制水火寒热时气交而为病始热病生于上清病生于下寒热相犯而争于中民病欬喘血溢血泄鼽衂欠目赤眦疡寒厥入胃心痛腰痛腹大嗌干肿上是嵗火为天气金为地气火胜金天气盈当取火之化源水运在中火邪乃微必抑其运木资其嵗胜无使暴过而生其病食白丹之谷以全其气食间气之谷以辟虚邪以醎耎之调其上甚则以苦发之以酸收之而安其下甚则以苦泄之运同地气以温热化其化上醎寒中醎热下温酸药食宜也嵗半之前少隂主之其政热若热滛所胜则怫热至火行其政民病胸中烦热嗌干右胠满皮肤痛寒热欬喘大且至唾血血泄鼽衂呕溺色变甚则疮疡胕肿肩背臂臑及缺盆中痛心痛肺防腹大满膨膨而欬喘病本于肺诊在手尺泽之脉法宜平以醎寒佐以若甘以酸收之岁之后阳明主之其燥令若燥滛于内则霜雾清暝民病喜呕呕有苦善太息心脇痛不能反侧甚则嗌干面尘身无膏泽足外反热法宜治以苦温佐以甘辛以苦下之歳运之化水太过纪曰流衍是谓封藏寒司物化天气严凝藏政以布长令不其化凛其坚其政谧其令流注其动漂泄沃涌其徳凝惨寒雰其变氷雪霜雹其化兼其所胜其病胀故曰岁水太过寒气流行大至埃雾防欝邪害心火民病身热烦心躁悸阴厥上下中寒谵妄心痛寒气早至甚则腹大胫肿喘欬寝汗出憎风其政息以醎热初之气自乙巳年大寒日申初至是岁春分日午初凡六十日八十七刻半位主太角木客气太阳水中见水运气与运同地气迁燥将去寒始迁热复藏水乃氷霜复降风乃至阳气欝民反周宻闗节禁固腰脽痛炎暑将起中外疮疡宜治太阳之客以苦补之以咸泻之以苦坚之以辛润之嵗谷宜丹间谷宜稷虽有寒邪勿能为害是气也用寒逺寒无犯司气之寒二之气自春分日午正至小满日辰正凡六十日有竒主位少征火客气厥阴木中见水运水生木阳气布风乃行春气以正万物应荣寒气时至民乃和其病淋目瞑目赤气鬱于上而热宜治厥隂之客以辛补之以酸泻之以甘缓之岁谷宜丹间谷宜稻虽有风邪弗能为害三之气自小满日巳初至大暑日夘初凡六十日有竒主位少征火客气少隂火中见水运二火相加水运承之天政布大火行庻类蕃鲜寒气时至民病气厥心痛寒热更作欬喘目赤宜治少隂之客以咸补之以甘泻之以酸収之歳谷宜丹间谷宜豆虽有热邪弗能为害四之气自大暑日夘正至秋分日丑正凡六十日有竒主位太宫土客气太隂土中见水运土居其位又能胜水溽暑至大时行寒热互至民病寒热嗌干黄瘅鼽衂饮发宜调太阴之客以甘补之以苦泻之以甘缓之岁谷宜白丹间谷宜麻虽有湿邪弗能为害五之气自秋分日寅初至小雪日子初凡六十日有竒主位少商金客气少阳火中见水运火胜金水运承之畏火临暑反至阳乃化万物乃生乃长乃荣民乃康其病温宜治少阳之客以醎补之以甘泻之以醎耎之岁谷宜白间谷宜豆虽有火邪弗能为害终之气自小雪日子正至大寒日戌正凡六十日有竒主位太羽水客气阳明金中见水运水运得位燥令行余火内格肿于上欬喘甚则血溢寒气数举则雾霿翳病生皮腠内舍于脇下连少腹而作寒中地将易也宜调阳明之客以酸补之以辛泻之以苦泄之嵗谷宜白间谷宜黍虽有燥邪弗能为害此六气之化也嵗气之交天气之交天气胜则有太阳之复地气胜则有少阳之复其治各依胜复之法寒者热之热者寒之无翼其胜无赞其复此其道也















　　太阴湿土司天太阳寒水在泉见少角木运岁木不及气化运行后天太隂湿化在上少阳明化为左间少阴灼化为居气太阳醎化在下厥阴动化为左间阳明清化为右间故地气上腾而其政肃天气下降而其令寂阴专其政阳气退辟大风时起原野昏雾白埃四塞其谷黅故阴凝于上寒积于下寒水胜火则为氷雹阳光不治杀乃行清化热化胜复同邪气化度也云化五风化三寒化一正化度也委和之纪曰上宫与正宫同诸同正嵗化运行同天此言天地之平也嵗物所宜则鳞虫育倮虫静地气所制则羽虫耗热毒不生故有余宜髙不及宜下有余宜晚不及宜早土之利气之化也民气亦从之间谷命太征太商者葢土为天气土胜水天气盈宜取化源以平土气益其嵗气无使邪胜食黅之谷以全其真食间气之谷以保其精以苦燥之温之甚者发之泄之不发不泄则湿气外溢肉溃皮拆而水血交流必赞其阳火令御甚寒从气之异少其判也岁半之前天气太阴主之太阴所至其令湿滛所胜则沉阴旦布阴变枯槁胕肿骨痛阴痹者按之不得腰脊头项痛时大便难阴气不用饥不欲食欬唾则有血心如悬病本于肾诊在足太谿之脉法宜以苦燥之以淡泄之岁半以后地气太阳主之太阳所至其令寒滛于内则凝肃惨栗民病少腹控睾引腰脊上冲心痛血见嗌痛颔肿法宜治以甘热佐以苦辛以醎泻之以辛润之以苦坚之岁木不及是谓胜生生气不政化气乃长气自平收令乃早凉时降风云并兴草木晚荣苍干凋落物秀而实肤肉内充其气敛其用聚其化兼所不胜春有鸣条律畅之化则秋有雾露清凉之政春有惨凄残贼之胜则夏有炎暑燔烁之复其眚东其病内舎胠脇外在闗节复则炎暑流火民病寒热疮疡疿疹痈痤法宜调以辛温初之气自丙午年大寒日亥初至是岁春分日午初凡六十日八十七刻半主位少角木客气厥阴木中见木运岁木当其位地气迁寒乃去春气正风乃来生布万物以荣民气条舒风湿相薄乃后民病血溢筋络拘强关节不利身重筋痿宜调厥阴之客以辛补之以酸泻之以甘缓之岁谷宜黅间谷宜稻则风不为邪是气也司气以温用温无犯二之气自春分日酉正至小满日未正凡六十日有竒主位太征火客气少阴当位大火正物承化民乃和其病温厉盛逺近咸若湿蒸相抟乃时降宜调少阴之客以醎补之以甘泻之以酸收之嵗谷宜黅间谷宜豆则热不为邪三之气自小满日申初至大暑日午初凡六十日有竒主位太征火客气太阴土中见木运木生火火生土其化顺天政布湿气降地气腾乃时降寒乃随之感于寒湿则民病身重胕肿胸腹满宜治太阴之客以甘补之以苦泻之以甘缓之岁谷宜黅间谷宜麻虽有湿邪不能为害四之气自大暑日午正至秋分日辰正凡六十日有竒主位太宫土客气少阳火中见木运地气交司畏火临溽蒸化地气腾天气否隔寒风晓暮蒸热相薄草木凝烟湿化不流则白露阴布以成秋令民病腠理热血暴溢疟心腹满热胪胀甚则胕肿宜治少阳之客以醎补之以甘泻之以醎耎之岁谷宜间谷宜豆虽有火邪不能为害五之气自秋分日巳初至小雪日夘初凡六十日有竒主位少商金客气阳明金中见木运金气得位惨令已行寒露下霜乃早降草木黄落寒气及体君子周宻民病皮腠宜治阳明之客以酸补之以辛防之以苦泄之岁谷宜间谷宜黍则燥不为邪终之气自小雪日夘正至大寒日丑正凡六十日有竒主位少羽水客气太阳水
　　中见木运水当其位寒大举湿大化霜乃凝水
　　坚氷阳光不治感于寒则病人闗节禁固腰脽
　　痛寒湿持于气交而为病也宜调太阳之客以
　　苦补之以咸泻之以苦坚之以辛润之嵗谷宜
　　间谷宜稷则寒不为邪此六气之化也嵗运之交天气胜则有厥隂之复地气胜则有太隂之复观其气至而治之无翼其胜无賛其复温者清之湿者燥之此其道也















　　少阳相火司天厥阴风木在泉中见太征火运嵗火太过气化运行先天太征上临少阳大过而同天化是谓天符之气平也火气平命曰升明之纪正阳而治德施周普五化均衡其气髙其性速其用燔灼其化蕃茂其政明曜其候炎暑其令热其类火其应夏其谷麦其果杏其实络其虫羽其畜马其色赤其味苦其物脉其音征其数七其在人也其脏心其主舌其养血其病瞤瘛此岁运之化也天地之气火化在上左清化右柔化故天气正而其政严酸化在下左灼化右藏化故地气扰而其令挠风乃暴举木偃沙飞炎火乃流阴行阳化乃时应火木同徳上应荧惑岁星其谷丹苍清化九火化七风化三正化度也羽虫静毛虫育岁物所宜也倮虫耗湿毒不生地气制之也岁半之前天气主之其气少阳相火其令暄者少阳之政也岁半之后地气主之其气厥阴风木其令风者厥阴之化也风热参布云物沸腾太阴横流寒乃时至凉并起民病寒中外发疮疡内为泄满圣人遇之和而不争往复之作民病寒热疟泄聋瞑呕吐上怫肿色变是岁阳为天气阴为地气风火相值其气专其化淳又遇火运统之运与天符火化升明天气盈先取化源抑其运火赞其金气则暴过不生苛疾不起嵗宜醎宜辛宜酸渗之泄之渍之发之运同风热宜多寒化其化上醎寒中甘和下辛凉药食宜也初之气自丁未年大寒日寅初
　　至是年春分日子初凡六十日八十七刻半主位少角木客气少阴火中见火运气与运同君火不司气化地气迁风胜乃摇寒乃去乃大温草木早荣寒来不杀温病乃起其病气怫于上血溢目赤欬逆头痛脇满肤腠中疮宜调少阴之客以醎补之以苦泻之以酸收之岁谷宜丹间谷宜豆则热不为邪二之气自春分日子正至小满日戌正凡六十日有竒主位太征火客气太阴土中见火运湿气所客火反郁白埃四起云趋府风不胜湿乃零民乃康其病热欝于上欬逆呕吐疮发于中胸嗌不利头痛身热昏愦脓疮宜调太阳之客以甘补之以苦泻之以甘缓之岁谷宜丹间谷宜麻则湿不为邪三之气自小满日亥初至大暑日酉初凡六十日有竒主位太徴火客气少阳火中见火运气符于天而天政布炎暑至少阳临上乃涯民病热中聋瞑血溢脓疮欬呕鼽衂渇欠喉痹目赤善暴死岁火既平其邪乃防宜调少阳之客以醎补之以酸耎之岁谷宜丹间谷宜豆则火不为邪是气也用热逺热无犯司气之热四之气自大暑日酉正至秋分日未正凡六十日有竒主位少宫土客气阳明金中见火运土生金凉乃至炎暑间化白露降民气和平其病满身重宜调阳明之客以酸补之以辛防之以苦泄之岁谷宜苍间谷宜稷则燥不为邪五之气自秋分日申初至小雪日午初凡六十日有竒主位太商金客气太阳水中见火运火胜金水制之阳乃去寒乃降气门乃闭刚木早凋民病寒邪君子周密宜调太阳之客以苦补之以咸泻之以苦坚之以辛润之嵗谷宜苍间谷宜稷则寒不为邪终之气自小雪日午正至大寒日辰正凡六十日有竒主位少羽水客气厥隂木中见火运水生木地气正风乃至万物反生雾霿以行其病关闭不禁心痛阳气不藏而欬宜治厥隂之客以辛补之以酸泻之以甘缓之嵗谷宜苍间谷宜稻则风不为邪此六气之化也嵗气天符为执法若有邪气则民有卒急之病所谓邪中执法者民病速而危也








　　阳明燥金司天少阴君火在泉中见少宫土运岁土不及气化运行后天燥化在上左藏化右明化天气急而其政切苦化在下左黅化右动化地气明而其令暴阳专其令炎暑盛行物燥以坚淳风乃治风燥横运流于气交多阳少阴云趋府湿化乃敷燥极而泽其为气也清热之气持于气交风化清化气胜复同所谓邪气化度也清化九化五热化七运是谓正化度也金火合徳上应太白荧惑其谷白丹间谷命太征者岁物所宜则羽虫育地气所制则介虫耗寒毒不生其耗白甲品羽蛰虫乃见流水不氷民病欬嗌塞寒热发暴振栗癃閟清先而劲毛虫乃死热后而暴介虫乃殃然金为天气火爲地气火能胜金土运间之其邪乃防天气虚宜资化源以助金气兼安其运土无使受邪食白丹之谷以安其气食间气之谷以去其邪岁宜以醎以苦以辛汗之渍散之运同天气宜多地化治之常也嵗半之前天气阳明主之热淫所胜木乃晩荣草乃晩生民病左胠胁痛寒清于中感而疟大凉革候欬腹中鸣注泄骛溏心脇暴痛嗌干面尘腰痛目昧眦疡疮痤痈病本于肝诊在足太冲之脉法宜平以苦甘佐以酸辛以苦下之岁半之后地气少隂主之热滛于内则熖浮川泽阴处反明蛰虫不藏民病腹中常鸣气上冲胸喘不能久立寒热皮肤痛目瞑齿痛防肿恶寒发热如疟小腹中痛腹大法宜治以醎寒佐以甘苦以酸收之以苦发之岁运之化土不及纪曰卑监是谓减化化气不令生政独彰长气整乃愆收气平风寒并兴草木荣羙秀而不实成而粃也其气散其用静定其化兼所不胜四维有埃云润泽之化则春有鸣条鼓折之政四维发振拉飘腾之变则秋有肃杀霖之复其四维其藏脾其病内舍心腹外在肌肉四肢复则収政严峻名木苍凋苍谷乃损胸脇暴痛下引少腹善太息气客于脾食少失味治宜以甘和调中初之气自戊申年大寒日巳初至是岁春分日夘初凡六十日八十七刻半主位少角木客气太阴土中见土运气与运同风不胜湿地气迁阴始凝气始肃水乃氷寒化其病中热胀面目浮肿善眠鼽衂欠呕小便黄赤甚则淋宜治太阴之客以甘补之以苦泻之以甘缓之岁谷宜白间谷宜麻虽有热邪不能为害是气也司气以凉用凉无犯二之气自春分日夘正至小满日丑正凡六十日有竒主位太征火客气少阳火中见土运二火同治阳乃布民乃舒物乃生荣厉大至民善暴死宜治少阳之客以醎补之以甘泻之以醎耎之岁谷宜白间谷宜豆虽有火邪不能为害三之气自小满日寅初至大暑日子初凡六十日有竒主位太征火客气阳明金中见土运火土金相生天政布凉乃行燥热交合燥极而泽民病寒热宜治阳明之客以酸补之以辛泻之以苦泄之岁谷宜白间谷宜黍虽有燥邪不能为害四之气自大暑日子正至秋分日戌正凡六十日有竒主位少宫土客气太阳水中见土运运土得位太阳居之寒降民病暴仆振栗谵妄少气嗌干引饮急心痛宜治太阳之客以苦补之以咸防之嵗谷宜丹间谷宜稷则寒邪不为害五之气自秋分日亥初至小雪日酉初凡六十日有竒主位太商金客气厥隂木中见土运客气胜运春令反行宜治厥隂之客以辛补之以甘缓之嵗谷宜丹间谷宜稻则风邪不为害终之气自小雪日酉正至大寒日未正凡六十日有竒主位少羽水客气少隂火中见土运火土相得阳气布其病温宜治少隂之客以咸补之以酸收之嵗谷宜丹间谷宜豆则热邪不为害六气之常也天气胜则少阳复地气胜则太阳复治各以其胜复法








　　太阳寒水司天太阴湿土在泉中见太商金运岁金太过气化运行先天天地之气寒化在上左动化右素化故天政所布其气肃甘化在下左明化右灼化故地气静而其令徐寒临太虚阳气不令寒政大举泽无阳熖则火发待时少阳中治时乃涯止极散还于太阴云朝北极湿化乃布泽流万物寒敷于上雷动于下水土合徳上应辰星镇星其谷黅岁气之化寒化一清化九化五正化度也倮虫育岁物所宜也鳞虫耗燥毒不生地气制之也寒湿之气持于气交民病寒湿发肌肉萎足痿不収濡泻血溢是嵗水为天气土为地气中见金运土能胜水天化为虚金运统之土生金金生水以下生上其化不纯天化虽虚气运相生其邪乃防宜于九月先资化源以助天气之虚抑其运金扶其木气无使暴过而生其疾食黅之谷以全其真避虚邪之气以安其政岁宜以苦热调上以甘热调下以辛温调中运同寒湿以燥热化治之常也滛胜之气岁半之前天气太阳主之若寒滛所胜则寒气反至水且氷血变于中发为痈疡民病厥心痛呕血血泄鼽衂善悲时仆运火炎烈暴乃雹胸腹满手热肘挛腋肿心澹澹大动胸脇胃脘面赤目黄善噫嗌干甚则色炲渇而欲饮病本于心诊在手神门之脉法宜平以辛热佐以甘苦以醎防之岁半之后地气太隂主之若湿滛于内则埃昏巗谷黄反见黒至隂之交民病饮积心痛耳聋嗌肿喉痹隂病血见少腹痛肿不得小便病冲头痛目项腰髀腘腨皆痛宜治以苦热佐以酸淡以苦燥之以淡泄之运之化金太过纪曰坚成是谓収引天气洁地气明阳气随隂始化燥行其政物以司成收气繁布化洽不终其化成其气削其政肃其令鋭切其徳雾露萧飋其动暴折疡疰其病喘渇胸仰息其化兼其所胜故经曰岁金太过燥气流行肝木受邪民病两脇下少腹痛目赤痛眦疡耳无所闻肃杀乃甚则体重烦寃胸痛引背两脇满且痛引少腹甚则喘欬逆气肩背痛下连股膝间髀腨胻足皆病收气峻生气下草木敛苍凋陨心脇暴痛不可反侧欬逆甚而血溢诊在足太冲之脉其治宜辛温调中初之气自己酉年大寒日申初至是岁春分日午初凡六十日八十七刻半主位少角木客气少阳火中见金运客气胜运地气迁气乃大温草乃早荣民乃厉温病乃作身热头痛呕吐肌腠疮疡宜治少阳之客以醎补之以甘泻之以醎耎之岁谷宜间谷宜豆虽有火邪不能为害二之气自春分日酉正至小满日辰正凡六十日有竒主位太征火客气阳明金中见金运气与运同大凉反至民乃惨草乃遇寒火气遂抑民病气欝中满寒乃始宜治阳明之客以酸补之以辛泻之以苦泄之岁谷宜间谷宜黍虽有燥邪不能为害是气也无犯司气之凉三之气自小满日巳初至大暑日夘初凡六十日有竒主位太征火客气太阳水中见金运水胜火天政布寒乃行乃降民病寒反热中痈疽注下心热瞀闷宜治太阳之客以苦补之以醎泻之以苦坚之以辛润之岁谷宜间谷宜稷虽有寒邪不能为害四之气自大暑日卯正至秋分日丑正凡六十日有竒主位少宫土客气厥阴木中见金运木胜土金反制之人遇太阴交司风湿交争风化为乃长乃化乃成民病大热少气肌肉萎足痿注下赤白宜治以厥阴之客以辛补之以醎泻之以甘缓之岁谷宜黅间谷宜稻虽有风邪不能为害五之气自秋分日寅初至小雪日子初凡六十日有竒主位太商金客气少阴火中见金运岁运得位客气胜之阳复化草乃长乃化乃成民乃舒宜调少阳之客以醎补之以甘泻之以酸収之岁谷宜黅间谷宜豆虽有热化不能为邪终之气自小雪日子正至大寒日戌正凡六十日有竒主位太羽水客气太阴土中见金运土生金金生水其化顺地气正湿令行阴凝太虚埃昏郊野民乃惨凄寒风以至反者孕乃死宜治太阴之客以甘补之以苦泻之以甘缓之岁谷宜黅间谷宜麻虽有湿邪不能为害六气之化也是岁天气胜者太阴复之地气胜者厥阴复之其治皆如复气之法湿者燥之温者清之无翼其胜无赞其复此其道也







</div>
    <div class="pagination">
<a href="普济方四库_page17.html">上一页</a><span>...</span><a href="普济方四库_page13.html">13</a><a href="普济方四库_page14.html">14</a><a href="普济方四库_page15.html">15</a><a href="普济方四库_page16.html">16</a><a href="普济方四库_page17.html">17</a><span class="current-page">18</span><a href="普济方四库_page19.html">19</a><a href="普济方四库_page20.html">20</a><a href="普济方四库_page21.html">21</a><a href="普济方四库_page22.html">22</a><a href="普济方四库_page23.html">23</a><span>...</span><a href="普济方四库_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
