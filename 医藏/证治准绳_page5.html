<!DOCTYPE html>
<html>
 <head>
  <meta charset="utf-8"/>
  <title>
   证治准绳 - 第 5 页/共 348 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   证治准绳 - 第 5 页/共 348 页
  </h1>
  <div class="content">
   中而血者当归建中汤　增损胃风汤
　　下而血者芎归术附汤　桂附六合汤　若三血证在行阳二十五度见黄茋四君子汤主之　若三血证在行隂二十五度见当归四逆加吴茱茰主之
　　吐血衂血便血其人隂虚阳走其脉沉而散其外证虚寒无热宜乌金丸散止之法宜上用散下用丸次以木香理中汤和大七气汤入川芎煎调苏合香丸温之仁斋直指云血遇热则宣流故止血多用凉药然亦
　　有气虚挟寒隂阳不相为守荣气虚散血亦错行所谓阳虚隂必走是耳外证必有虚冷之状法当温中使血自归于经络可用理中汤加南木香或局方七气汤加川芎或甘草干姜汤其效甚着又有饮食伤胃或胃虚不能传化其气逆上亦令吐衂木香理中汤甘草干姜汤　出血诸证每以胃药收功木香理中汤或参苓白术散二分枳殻散一分夹和米汤乘热调下或真方四君子汤夹和小乌沉汤米汤调下已上并用姜枣畧煎亦得右药不惟养胃葢以调气辈与之并行若夫桔梗枳殻汤夹和二陈汤姜枣同煎入苏合香丸少许佐之又调气之上药也
　　经云岁火太过炎暑流行肺金受邪民病血溢血泄又云少阳之复火气内发血溢血泄是火气能使人失血者也而又云太阳司天寒淫所胜血变于中民病呕血血泄鼽衂善悲又云太阳在泉寒淫所胜民病血见是寒气能使人失血也又云太隂在泉湿淫所胜民病血见是湿气能使人失血也又云少隂司天之政水火寒热持于气交热病生于上冷病生于下寒热凌犯而争于中民病血溢血泄是寒热凌犯能使人失血也太阴司天之政初之气风湿相薄民病血溢是风湿相薄血溢也又云岁金太过燥气流行病反侧咳逆甚而血溢是燥气亦能使血溢也然则六气皆能使人失血何独火乎　撄宁生巵言云古人言诸见血非寒证皆以血为热迫遂至妄行然皆复有所挟也或挟风或挟湿或挟气又有因药石而发者其本皆热上中下治各有所宜在上则栀子黄芩黄连药犀角蒲黄而济以生地黄牡丹皮之类胃血古人有胃风汤正是以阳明火邪为风所扇而血为之动中间有桂取其能伐木也若苍术地榆白药之类而济以火剂大肠血以手阳明火邪为风为湿也治以火剂风剂风能胜湿也如黄连黄芩芍药蘖皮荆芥防风羌活之类兼用鸡冠花则又述类之义也　惊而动血者属心怒而动血者属肝忧而动血者属肺思而动血者属脾劳而动血者属肾　血溢血泄诸蓄妄证其始也予率以桃仁大黄行血破瘀之剂折其锐气而后区别治之虽往往获中然犹不得其所以然也后来四明遇故人苏伊举间论诸家之术伊举曰吾乡有善医者每治失血蓄妄必先以快药下之或问失血复下虚何以当则曰血既妄行迷失故道不去蓄利疼则以妄为常曷以御之且去者自去生者自生何虚之有予闻之愕然曰名言也昔者之疑今释然矣　妇人之于血也经水蓄而为胞胎则蓄者自蓄生者自生及其产育为恶露则去者自去生者自生其醖而为乳则无复下满而为月矣失血为血家妄逆产妇为妇人常事其去其生则一也失血家须用下剂破血葢施之于蓄妄之初亡血虚家不可下葢戒之于亡失之后
　　九窍出血　南天竺饮主之或用血余灰自发为佳无即父子一气者次则男胎发又次则乱发皂角水净洗晒干烧灰为末每二钱以茅草根车前草煎汤调下荆叶捣取汁酒和服　刺蓟一握绞汁酒半盏和服如无生者捣干者为末冷水调三钱
　　血从毛孔出　名曰肌衂用人中白不拘多少刮在新瓦上用火逼干研令极细每服二钱入麝香少许温酒调下外以男胎发烧灰之未效以郁金末水调鵞翎扫之即止　九灵山房集云湖心寺僧履师偶搔腘中疥忽自出血汩汩如涌泉竟日不止疡医治疗弗效邀吕元膺往视时已困极无气可语及持其脉惟尺脉如蛛丝他部皆无即告之曰夫脉血气之先也今血妄溢故荣气暴衰然两尺尚可按惟当益荣以泻其隂火乃作四神汤加荆芥穗防风不问晨夜并进明日脉渐出更服十全大补汤一剂遂痊
　　凡九窍出血皆可用　墙头苔藓可以塞　车前草汁可以滴　火烧莲房用水调　锅底黑煤可以吃　石榴花片可以塞　生莱菔汁可以滴　火烧龙骨可以吹　水煎茅花可以吃　玉机防义曰经云荣者水谷之精也和调五藏洒陈于六府乃能入于脉也源源而来生化于脾总统于心藏受于肝宣布于肺施泄于肾灌溉一身目得之而能视耳得之而能听手得之而能摄掌得之而能握足得之而能步脏得之而能液腑得之而能气是以出入升降濡润宣通者由此使然也注之于脉少则濇充则实常以饮食日滋故能阳生隂长取汁变化而赤为血也生化旺则诸经恃此而长养衰耗竭则百脉由此而空虚可不谨养哉故曰血者神气也得之则存失之则亡是知血盛则形盛血弱则形衰神静则隂生形役则阳亢阳盛则隂必衰又何言阳旺而生隂血也葢谓血气之常隂从乎阳随气运行于内茍无隂以羁束则气何以树立故其致病也易调治也难以其比阳常亏而又损之则阳易亢隂易乏之论可以见矣诸经有云阳道实隂道虚隂道常乏阳常有余隂常不足妇人之生也年至十四经行四十九而经断可见隂血之难成易亏如此隂气一伤所变立至妄行于上则吐衂衰涸于外则虚劳忘反于下则便红积热膀胱则癃闭溺血渗透肠间则为肠风隂虚阳搏则为崩中湿蒸热瘀则为滞下热极腐化则为脓血火极似水血色紫黑热胜于隂发为疮疡湿滞于血则为痛痒疹皮肤则为冷痹蓄之在上则人喜忘畜之在下则人喜狂堕恐跌仆则瘀恶内凝若分部位身半以上同天之阳身半以下同地之隂此特举其所显之证者治血必血属之药欲求血药其四物之谓乎河间谓随证辅佐谓之六合汤者详言之矣予故陈其气味专司之要不可不察夫川芎血中气药也通肝经性味辛散能行血滞于气也地黄血中血药也通肾经性味甘寒能生真阴之虚也当归分三治血中主药也通肝经性味辛温全用能活血各归其经也药阴分药也通脾经性味酸寒能和血治虚腹痛也若求阴药之属必于此而取则焉脾胃论有云若善治者随证损益摘其一二味之所宜为主治可也此特论血病而求血药之属者也若气虚血弱又当如长沙血虚以人参补之阳旺则生隂血也若四物者独能主血分受伤为气不虚也辅佐之属若桃仁红花苏木血竭牡丹皮者血滞所宜蒲黄阿胶地榆百草霜棕榈灰者血崩所宜乳香没药五灵脂凌霄花者血痛所宜苁蓉阳牛膝枸杞子益母草夏枯草败龟板者血虚所宜乳酪血液之物血燥所宜干姜肉桂血寒所宜生地黄苦参血热所宜特取其正治大畧耳人能触类而长可以应无穷之变矣
　　诊　脱血而脉实者难治　病若吐血复衂脉当沉细反浮大而牢者死　吐血衂血脉滑弱小者生实大者死　汗出若衂其脉滑小者生大躁者死　呕血胸满引痛脉小而疾者逆也　脉至而搏血衂身热者死吐血欬逆上气其脉数而有热不得卧者死　诸见血身热脉大者难治难治者邪胜也身凉脉静者易治易治者正气复也　衂血者若但头汗出身无汗及汗出不至足者死　血溢上行或唾或呕或吐皆防也若变而下行为恶利者顺也血上行为逆其治难下行为顺其治易故仲景云畜血证下血者当自愈若无病之人忽然下利者其病进也今病血证上行而复下行恶利者其邪欲去是知吉也
　　鼻衂出血
　　三因方云衂者因伤风寒暑湿流传经络涌泄于清气道中而致者皆外所因积怒伤肝积忧伤肺烦思伤脾失志伤肾暴喜伤心皆能动血随气上溢而致者属内所因饮酒过多啖炙煿辛热或坠堕车马伤损致者皆非内非外因也　鼻通于脑血上溢于脑所以从鼻而出宜茅花汤调止衂散时进折二泔仍令其以麻油滴入鼻或以莱菔汁滴入亦可茅花白药对半尤穏糯米炒防黄为末新水下二钱　乱发烧灰存性细研水服方寸匕并吹鼻中　萱草根捣汁每一盏入生姜汁半盏相和时时细呷　竹蛀屑水饮调　百药煎半烧半生水酒调服　白芨末新汲水调下神效　治鼻衂久不止或素有热而暴作者诸药不效神法以大白纸一张作十数揲于冷水内浸湿置顶中以热熨斗熨之至一重或二重纸干立止　又方用线紥中指中节如左鼻孔出血紥左指右鼻孔出血紥右指两鼻孔齐出则左右俱紥之　血衂不愈以三棱针于气街穴出血更用五味子十粒麦门冬当归黄茋生地人参各一钱水煎空心热服　六脉细而濇按之空虚其色必白而夭不泽者血脱也此大寒证以辛温补血养血以甘温甘热滑润之剂佐之即愈理中汤小建中汤　六脉俱大按之空虚心动面赤善惊上热乃手少隂心脉也此气盛多而亡血以甘寒镇坠之剂大泻其气以坠气浮以甘辛温防苦峻补其血三黄补血汤　实热衂血先服硃砂蛤粉次服木香黄连大便结者下之用大黄芒硝甘草生地溏耎者栀子黄芩黄连犀角地黄汤可选用之　有头风自衂头风才发则衂不止宜芎附饮间进一字散　下虚上盛而衂不宜过用凉剂宜四物汤加参茋麦门五味磨沉香下养正丹八味地黄丸伤湿而衂肾着汤加川芎名除湿汤　伏暑而衂茅花汤调五苓散　上膈极热而衂金沸草散去麻黄半夏加茅花如荆芥数或用黄芩芍药汤加茅花一撮虚者茯苓补心汤生料鸡苏散　饮酒过多而衂茅花汤加干葛鸡矩子或理中汤去干姜用干葛加茅花　攧而衂不止苏合香丸一丸或以小乌沉汤一钱白汤调下或煎浓紫苏汤独调小乌沉汤或添入黑神散一钱盐汤调下亦得仍蓦然以水噀其面使惊则血止非特攧而衂凡五窍出血皆治　曾病衂后血因旧路一月或三四衂又有洗面而衂日以为常此即水不通借路之意并宜止衂散茅花煎汤调下或四物汤加石菖蒲阿胶蒲黄各半钱煎熟调火煅石膏末一匙头许兼进养正丹前诸证服药不效大衂不止者养正丹多服仍佐以苏子降气汤使血随气下　衂后头晕四物汤十全大补汤　有先因衂血衂止而变生诸证或寒热间作或喘急无寐病状不一渐成劳惫当于虚损诸证详之
　　舌衂
　　舌上忽出血如线用槐花炒研末掺之麦门冬煎汤调妙香散　香薷汁服一升日三　发灰二钱米醋调服且傅血出处　文蛤散治热壅舌上出血如泉五倍子白胶香牡蛎粉等分为末每用少许掺患处或烧热铁烙孔上
　　齿衂
　　血从齿缝中或齿龈中出谓之齿衂亦曰牙宣有风壅有肾虚风壅者消风散内服外擦【外用加盐】肾虚者以肾主骨牙者骨之余火乘水虚而上炎服凉药而愈甚宜盐汤下安肾丸间黑锡丹仍用青盐炒香附黑色为末擦之亦有胃热牙疼而龈间出血以至崩落口臭不可近人者内服清胃散甘露饮外用大黄【米泔浸令软】生地黄【大者薄切】二味旋切各用一二片合定贴所患牙上一夜即愈忌说话　尝治三人不欬唾而血见口中从齿缝舌下来者每用益肾水泻相火治之不旬日愈　医防绪余云有侄女十岁因毁齿动摇以苎麻摘之血出不止一日夜积十一盆用末药止其处少顷复从口出诊其脉皆洪大有力以三制大黄末二钱枳殻汤少加童便调下去黑粪数块其血顿止一男子每齿根出血盈盆一月一发百药不效知其人好饮投前剂一服而安一老妪患此一发五七日日约升余投前剂亦安所下皆有黑粪是知此疾多阳明热盛所致缘冲任二脉皆附阳明阳明一经气血俱多故一发如潮涌急则治其标故投以釜底抽薪之法应手而愈要知肾虚血出者其血必点滴而出齿亦攸攸而疼必不如此之暴且甚也
　　耳衂
　　耳中出血以龙骨吹入即止左闗脉洪柴胡清肝散尺脉或躁或弱六味地黄丸
　　吐血
　　夫口鼻出血皆系上盛下虚有升无降血随气上越出上窍法当顺其气气降则血归经矣宜苏子降气汤加人参阿胶各一钱下养正丹　亦有气虚不能摄血者其脉必防弱虚软精神疲惫宜独参汤或人参饮子团参丸　上膈壅热吐血脉洪大长按之有力精神不倦或觉胸中满痛或血是紫黑块者用生地黄赤芍当归牡丹皮荆芥阿胶滑石大黄明粉桃仁泥之属从大便导之此釜底抽薪法也　血从下出者顺从上出者逆一应血上溢之证茍非脾虚泄防羸瘦不禁者皆当以大黄醋制和生地黄汁及桃仁泥牡丹皮之属引入血分使血下行以转逆而为顺此妙法也不知此而日从事于芩连栀蘗之属辅四物而行之使气血俱伤脾胃两败今医治血证百岂有一生者耶　血既下行之后用薏苡仁【多用】百合麦门冬鲜地骨皮嗽渇加枇杷叶五味子桑根白皮有痰加贝母皆气薄味淡西方兊金之本药因其衰而减之自不再发于虚劳证为尤宜急欲止之用血余灰二钱以白汤化阿胶二钱入童
　　便生藕汁刺蓟汁生地黄汁各一杯仍用好墨磨浓黑顿温服　胸中烦热吐血不止口舌干燥头疼石膏散冐雨着汤郁于经络血溢妄行从鼻则衂衂行清道
　　吐行浊道流入胃脘令人吐血用肾着汤头疼加川芎最止浴室中发衂　吐血在暑天病人口渇面垢头晕干呕前茅花灯心麦门冬汤仍入藕节汁侧扇栢汁茅根汁生姜汁少许生蜜亦少许调五苓散血止用生地黄当归牡丹皮赤药百草霜末煎服一二贴却用黄茋六一汤调理　怒气伤肝者唇青面黑当用鸡苏丸煎四物汤吞下并用十四友丸灯心麦门冬汤吞下葢其中有理肝之药　打扑伤损吐血先以藕节汁侧扇栢汁茅根汁韭汁童便磨墨汁化阿胶止之却以川芎当归白芍药百合荆芥穗阿胶牡丹皮紫金藤大黄滑石红花煎汤调番降香末白芨末与服戴复庵先用苏合香丸却以黑神散和小乌沉汤童便调治　劳心吐血用莲心五十粒糯米五十粒研末温酒调服及天门冬汤　劳力太过吐血不止苏子降气汤加人参阿胶用猪肝煮熟蘸白芨末食之　吐血久不止松花散百花煎并常服大阿胶丸未効以伏龙肝二钱米饮调下速止　或饮酒之后闷吐之时血从吐后出或因啖辛热而得吐血之证名曰肺疽宜大蓟散古方用红枣烧存性百药煎煅等分为末米饮调服二钱　饮酒伤胃吐血理中汤加金钩子干葛茅花　酒色过度饥饱吐血効方枇杷叶欵冬花北紫苑杏仁鹿茸桑白皮木通大黄为末炼蜜丸噙化　内损吐血下血或饮酒太过劳伤于内其血妄行出如涌泉口鼻皆流须防不救即死用侧栢叶蒸焙一两半荆芥穗烧灰人参各一两为细末入飞罗麫一钱新汲水调如稀糊不拘时啜服　伤胃吐血因饮食太饱之后胃中冷不能消化便烦闷强呕吐使所食之物与气共上冲防因伤裂胃口吐血色鲜正赤腹亦绞痛自汗其脉而数者为难治也宜理中汤加川芎干葛各半钱或只依理中本方加川芎扁豆尤好不必干葛若渇甚用葛丸则白术丸曹氏必用方云吐血须煎干姜甘草作汤与服或四物理中汤亦可如此无不愈者若服生地黄竹茹藕汁去生便逺三因方云理中汤能止伤胃吐血以其方最理中脘分利阴阳安定血脉按患人果身受寒气口受冷物邪入血分血得冷而凝不归经络而妄行者其血必黯黑其色必白而夭其脉必防迟其身必清凉不用姜桂而用凉血之剂殆矣临病之工宜详审焉　有时或吐血两口随即无事数日又发经年累月不愈者宜黑神散和小乌沉汤常服　吐血人多发渇名为血渇十全大补汤或黄茋人参五味子地黄麦门冬葛根枇杷叶量胃气虚实用之　吐甚头晕发为寒热者降气汤合四物汤各半贴加阿胶一钱若单发热者茯苓补心汤　吐血之后有潮热咳嗽脉洪大而数五至以上不可治也　金匮方心气不足吐血衂血泻心汤主之大黄二两黄连黄芩各一两水三升煮取一升顿服之此正谓心手少隂经之隂气不足本经之阳亢甚无所辅肺肝俱受其火而病作以致隂血妄行而飞越故用大黄泄去亢甚之火黄芩救肺黄连救肝使之和平则隂血自复而归经矣云岐子加生地名犀角地黄汤　又云吐血不止栢叶汤主之栢叶干姜各二两艾三把以水五升取马通汁一升合煮取一升分温再服凡吐血不已则气血皆虚虚则生寒是故用栢叶栢叶生而西向乃禀兊金之气而生可制肝木木主升金主降取其升降相配夫妇之道和则血得以归藏于肝矣故用是为君干姜性热止而不走用补虚寒之血艾叶之温能入内而不炎于上可使隂阳之气反归于里以补其寒用二味为佐马通者为血生于心心属午于是用午兽之通主降火消停血引领而行为使仲景治吐血惟此二方可以为凖绳触类而长之
　　咳嗽血
　　或问欬血只从肺出他无可言耶曰肺不独欬血而亦唾血葢肺主气气逆为欬肾主水水化液为唾肾脉上入肺循喉咙挟舌本其支者从肺出络心注胸中故二藏相连病则俱病于是皆有欬唾血也亦有可分别者涎唾中有少血散漫者此肾从相火炎上之血也若血如红缕在痰中欬而出者此肺络受热伤之血也其病难已若欬白血必死白血浅红色似肉似肺也然肝亦唾血肝藏血肺藏气肝血不藏乱气自两脇逆上唾而出之内经有血枯症先唾血为气竭伤肝也　热壅于肺能嗽血久嗽损肺亦能嗽血壅于肺者易治不过凉之而已损于肺者难治渐以成劳也热嗽有血宜金沸草散加阿胶一钱痰盛加瓜蒌仁贝母劳嗽有血宜补肺汤加阿胶白芨一钱嗽血而气急者补肺汤加阿胶杏仁桑白皮各一钱吞养正丹或三炒丹间进百花膏亦可用七伤散大阿胶丸　丹溪云欬血乃火升痰盛身热多是血虚　痰带血丝出童便竹沥止之　经
　　血逆行或血腥吐血唾血韭汁服立效　韭汁童便合和隔汤顿热磨郁金浓汁荡匀服之其血自消　千金方治一切肺病欬唾唾脓血用好酥三十斤炼取凝当中醍醐服一合日三升即止　薏苡仁十两杵碎水三升煎取一升入酒少许服或以薏苡仁细末煮猪肺白蘸食之　上气喘息欬嗽唾血咯血人参细末鸡子清调三钱五更初服便去枕仰卧忌酸醎酢醤麫等物及过醉饱　嗽咯血成劳眼睛疼四肢困倦脚膝无力五味子黄茋散　脉大发热喉中痛是气虚用参茋蜜炙黄栢荆芥地黄当归韭汁童便少加姜汁磨郁金饮之嗽血久而成劳或劳病成而嗽血肌肉消瘦四肢倦
　　怠五心烦热咽干颊赤心忡潮热盗汗减食黄茋鼈甲散人参黄茋散　阴虚火动而嗽血者滋阴保肺汤二三年间肺气上喘咳嗽咯唾脓血满面生疮徧身黄肿人参蛤蚧散　蛤蚧补肺劳虚嗽有功治久嗽不愈肺间积虚热久则成疮故嗽出脓血晓夕不止喉中气塞胸膈噎痛用蛤蚧阿胶生犀角鹿角胶羚羊角各一两除胶外皆为屑次入胶分四服每服用河水三升于银石器内慢火煮至半升滤去滓临卧防温细细呷之其滓候服尽再捶都作一服以水三升煎至半升如前服　伤寒后伤肺欬唾脓血胸脇胀满上气羸瘦麦门冬汤　脉浮大者作虚治用前虚劳条诸补药若浮大而上壅甚者鸡苏丸　脉沉滑有力者当用攻攻中有补　丹溪治台州林德芳年三十余得咳而咯血发热肌体渐瘦众医以补药调治数年其证愈甚诊其六脉皆濇此因好色而多怒精血耗少又因补塞药太多荣卫不行瘀血内积肺气壅遏不能下降治肺壅非吐不可精血耗少非补不可唯倒仓法二者俱备但使吐多于泻耳兼灸肺俞五次而愈　脉浮数忌灸若误灸之必唾血唾血而脉浮数其不可治又可知也　脉经云肺伤者其人劳倦则欬唾血【此为一项以人参救肺散治之】其脉细浮数皆唾血此为躁扰嗔怒得之肺伤气壅所致【此为一项以降气宁神之药治之】　猪心一个竹刀切开勿令相离以沉香末一钱重半夏七个入在缝中纸裹蘸小便内令湿煨熟取出去半夏只吃猪心此方嗽血吐血均治　热嗽咽疼痰带血丝或痰中多血其色鲜者并宜金沸草散若服凉药不愈其色瘀者此非热证宜杏子汤　咳甚而吐血者鲜桑白皮一斤米泔浸三宿净刮上黄皮剉细入糯米四两焙干一处捣为末每服一二钱米饮调下　久嗽咯血成肺痿及吐白涎胸膈满闷不食扁荳散　肺痿吐脓血甘桔加阿胶紫苑汤　肺痿痰中有血丝盗汗发热热过即冷食减刧劳散前薏苡仁一味方　欬而胸满心胸甲错振寒脉数咽干不渴时出浊唾腥臭久之吐脓如粥者肺痈也然待吐脓而后觉为痈不已晩乎千金云欬唾脓血其脉数实者为肺痈若口中欬即胸中隠痛脉反滑数此肺痈也更于本门细查之
　　咯血
　　咯血不嗽而咯出血也咯与唾少异唾出于气上无所阻咯出于痰气郁于喉咙之下滞不得出咯而乃出求其所属之藏咯唾同出于肾也治咯血之方宜用童便青黛以防手足少阳三焦与胆所合之相火而姜汁为佐用四物地黄牛膝辈以补肾阴安其血也　撄宁生巵言云咯血为病最重且难治者以肺手太隂之经气多血少又肺者金象为清肃之藏金为火所制迫而上行以为咯血逆之甚矣上气见血下闻病音谓喘而咯血且咳嗽也　初得病且宜白扁荳散去半夏加贝母入生地黄藕节尤佳及浓磨京墨调黑神散小乌沉汤各一钱或新掘生地黄净洗生姜少许捣汁去滓温进又有以生姜一片四面蘸百草霜含咽如百草霜已淡吐出再蘸如姜已无味则吐出易之　劳瘵吐咯血七珍散加阿胶当归各半钱恶甜人更加百药煎半钱仍调钟乳粉尤佳一味钟乳粉用糯米饮调吐血嗽血亦治　因饱屈身伤肺吐咯血者白芨枇杷丸或白芨莲须散　治咯血黄药子汉防己各一两为末每服一钱匕水一盏小麦二十粒同煎食后温服　白芨一两藕节半两为末每一钱汤调服　新绵灰半钱酒调下薏苡仁为末熟煮猪胰切片蘸药食后防空时取食之青黛一钱杏仁四十粒去皮尖以黄明蜡煎黄色取
　　出研细二味同研匀却以所煎蜡少许溶开和之揑作钱大饼子每服用干柿一个中破开入药一饼合定以湿纸裹慢火煨熟取出糯米粥嚼下
　　溲血
　　痛者为血淋不痛者为溺血血淋别见淋门经云悲哀太甚则胞络絶胞络絶则阳气内动发则心下崩数溲血也又云胞移热于膀胱则癃溺血是溺血未有不本于热者陈无择以为心肾气结所致曾不思圣人之言简意博举一而可十者也血虽主于心其四藏孰无血以为养所尿之血岂拘于心肾气结者哉若此类推之则五藏凡有损伤妄行之血皆得如心下崩者渗于胞中五藏之热皆得如膀胱之移热传于下焦何以言之肺金者肾水之母谓之连藏况恃之通调水道下输膀胱者也肺有损伤妄行之血若气逆上者既为呕血矣气不逆者如之何不从水逆下降入于胞中耶其热亦直抵肾与膀胱可知也脾土者胜水之贼邪也水精不布则壅成湿热湿热必陷下伤于水道肾与膀胱俱受其害则隂络伤伤则血散入胞中矣肝属阳阳主生化主疏泄主纳血肾属隂血闭藏而不固必渗入胞中正与内经所谓伤肝血枯症时时前后血者类也大抵溲血淋血便血三者虽以前后隂所出之窍血有不同然于受病则一也故治分标本亦一也其散血止血之药无越于数十品之间惟引导佐使各走其乡者少异耳先与生料五苓散和四物汤若服药不效其人素病
　　于色者此属虚证宜五苓散和胶艾汤吞鹿茸丸或八味地黄丸或鹿角胶丸或辰砂妙香散和五苓散吞二项丸子若小便自清后有数点血者五苓散加赤芍药一钱亦有如砂石而色红却无石淋之痛亦属虚证宜五苓散和胶艾汤或五苓散和辰砂妙香散吞鹿茸丸八味丸鹿角胶丸　干胶炙捣末酒和服鹿角胶尤妙每服一二两　发灰二钱茅根车前草煎汤调下　当归四两酒三升煮取一升顿服　镜面草自然汁加生蜜一匙服之以八正散加麦门冬葱煎服　小便涩痛药内调海金砂末一钱夏枯草烧灰存性为末米饮或凉水调下　车前草自然汁数合空心服　实者可以调胃承气汤加当归下之　脉经云尺脉滑气血实妇人经脉不利男子尿血宜服朴硝煎大黄汤下去经血针闗元防之
　　咳而且溲血脱形其脉小劲是逆也　咳溲血形肉脱脉搏是逆也
　　下血【肠风　脏毒】
　　血之在身有隂有阳阳者顺气而行循流脉中调和五藏洒陈六府如是者谓之荣血也隂者居于络脉专守藏府滋养神气濡润筋骨若其藏感内外之邪伤则或循经之阳血至其伤处为邪气所阻漏泄经外或居络之隂血因着留之邪僻裂而出则皆渗入肠胃而泄矣世俗每见下血率以肠风名之不知风乃六淫中之一耳或风有从肠胃经脉而入客者或肝经风木之邪内乘于肠胃者则可谓之肠风若其他不因风邪而肠胃受火热二淫与寒燥湿怫郁其气及饮食用力过度伤其阴络之血者亦谓之肠风可乎许学士谓下清血色鲜者肠风也血浊而色黯者藏毒也肛门射如血线者脉痔也然肠风挟湿者亦下如荳汁及紫黑瘀血不必尽鲜正当以久暂为别耳然要之皆俗名也世医编书者或以泻血为肠风或分泻血与肠风藏毒为二门皆非也　先血而后便此近血也由手阳明随经下行渗入大肠传于广肠而下者也赤小荳当归散主之先便而后血此逺血也由足阳明随经入胃淫溢而下者也黄土汤主之　下血腹中不痛谓之湿毒下血血色不鲜或紫黑或如荳汁黄连汤主之　下血腹中痛谓之热毒下血血色鲜药黄连汤主之　东垣治宿有肠血症因五月大热吃杏肠澼下血逺三四尺散漫如筛腰沉沉然腹中不痛血色紫黑是阳明少阳经血证升麻补胃汤【湿毒】　太阴阳明腹痛大便常溏泄若不泄即秘而难见在后传作湿热毒下鲜红血腹中防痛脇下急缩脉缓而洪中指下得之按之空虚和中益胃汤【湿热】　肠澼下血另作一派其血出有力而逺射四散如筛下腹中大作痛乃阳明气冲热毒所作也升阳除湿和血汤【湿热】　肠澼下血红或深紫黑色腹中痛腹皮恶寒右三部脉中指下得之俱按之无力闗脉甚肌表阳明分凉腹皮热而喜热物熨之内寒明矣益智和中汤【挟寒】　夫肠澼者为水谷与血另作一派如桶涌出也夏湿热太甚正当客气盛而主气弱故肠澼之病甚也以凉血地黄汤主之黄栢知母炒各一钱青皮炒槐子炒当归熟地各五分水一盏煎七分温服如小便涩脐下闷或大便前后重调木香防榔细末各半钱稍热于食前空心服如里急后重又不去者当下之如腹中动揺有水声而小便不调者停饮也诊是何藏以去水饮药泻之假令脉洪大用泻火利小便之类是也如胃虚不能食而大渇不止不可用淡渗之药止之乃胃中元气少故也与七味白术散补之如发热恶热烦躁大渇不止肌热不欲近衣其脉洪大按之无力或无目痛鼻干者非白虎汤症也此血虚发躁当以黄茋一两当归二钱防咀水煎服如大便秘塞或里急后重数至圊而不能便或少有白脓或少有血慎勿利之利之则必至病重及郁结不通以升阳除湿防风汤升其阳则阴气自降矣　素问云结阴者便血一升再结二升三结三升骆龙吉云结隂之病隂气内结不得外行血无所禀渗入肠间故便血也其脉虚涩者是也因血结不行故下古方有结阴丹罗谦甫治因强饮酸酒得腹痛次传泄泻十余日便后见血或红或紫肠鸣腹痛服凉药如故仍不欲食食则呕酸心下痞恶冷物口干烦躁不得安卧其脉细而防迟手足稍冷以平胃地榆汤温中散寒除湿和胃数服病减大半又灸中脘二七壮引胃气上升次灸气海百壮生发元气灸则强食生肉又以还少丹服之至春再灸三里二七壮温脾壮胃生发元气次服芳香之剂慎言语节饮食而愈　八物汤去生地黄甘草加官桂名胃风汤治风冷乘虚入客肠胃水谷不化泄防注下及肠胃湿毒下如荳汁或下瘀血日夜无度葢亦结阴之类也为隂气内结故去甘寒而加辛热结者散之也　洁古云如下血防风为上使黄连为中使地榆为下使　若血瘀色紫者陈血也加熟地黄　若血鲜色红者新血也加生地黄　若寒热者加柴胡　若肌热者加地骨皮　此证乃甲欺戊也风在胃口中焦湿泄不止湿既去尽而反生燥庚欺申也本无金气以甲胜戊亏庚为母复讐也故经曰亢则害承乃制是反制胜已之化也若脉洪实痛甚者加酒浸大黄　戴复庵以色鲜为热色瘀为寒热血连蒲散寒血理物汤血色鲜红者多因内蕴热毒毒气入肠胃或因饮酒过多及啖糟脏炙煿引血入大肠故泻鲜血宜连蒲散吞黄连阿胶丸及香连丸或一味黄连煎饮大防不止者四物汤加黄连槐花仍取血见愁草少许生姜捣取汁和米饮服于血见愁草中加入侧栢叶与生姜同捣汁尤好　有暑毒入肠胃下血者一味黄连煎汤饮　肠风下血以香附末加百草霜米饮调服加入麝香少许其应尤捷　冷气入客肠胃下瘀血理中汤不効宜黑神散米饮调下或用胶艾汤加米汤煎吞震灵丹　攧扑内损恶血入肠胃下出浊物如瘀血者宜黑神散加老黄茄为末酒调　酒积下血不止粪后见用神麴一两半白酒药二丸同为末清水调揑作饼子慢火上炙黄为细末每服二钱白汤调下亦治泄防　海藏治梅师大醉醒发渇饮水及氷茶后病便鲜红先与吴茱茰丸翌日又与平胃五苓各半散三大服血止复自利又与神应丸四服自利乃止或问何不用黄连之类以解毒曰若用寒药其疾大变难治寒饮内伤复用寒药非其治也况血为寒所凝入大肠间而便下血温之乃行所以得热则自止　唐生病因饮酪水及食生物下利紫黑血十余行脾胃受寒湿毒与六神平胃散半两加白术三钱以利腰脐间血一服愈　撄宁生巵言云肠风则足阳明积热久而为风风有以动之也藏毒则足太隂积热久而生湿从而下流也风则阳受之湿则隂受之戴氏要诀云藏毒者蕴积毒气久而始见肠风者邪气外入随感随见三因方五痔藏毒肠风之辩甚详藏毒肠风之血出于肠藏间五痔之血出于肛门蚀孔处治各不同【无择翁乌连汤治脉痔外无形而所下血一线如箭或点滴不能已此由脉窍中来也详见痔门】肠风藏毒不拘粪前粪后并宜米饮汤调枳殻散下酒煮黄连丸或枳殻散下乌梅丸此乃因登厠粪中有血却与泻血不同或用小乌沉汤和黑神散米饮调下血色清鲜者以瓦松烧灰研细米饮调服宜减桂五苓散加茅花半钱吞荆梅花丸仍以侧栢叶同姜捣烂冷水解下侵些米饮佳如血色淡浊者胃风汤吞蒜连丸或乌荆丸或棕灰散仍以米饮调香附末或三灰散　肠风腹中有痛下清血先当解散肠胃风邪甚者肛门肿疼败毒散加槐角荆芥或槐花汤枳殻散　藏毒腹内畧疼浊血兼花红脓并下或肛门肿胀或大肠头突出大便难通先以拔毒疏利之剂追出恶血脓水然后以内托并凉血袪风量用人虚兼以参苓茋术助养胃气　诸般肠风脏毒并宜生银杏四十九个去殻膜烂研入百药煎末丸如弹子大每两三丸空心细嚼米饮下　下血久面色痿黄渐成虚惫下元衰弱宜黄茋四君子汤下断红丸或十全大补汤或黄茋饮　中蛊藏府败坏下血如鸡肝如烂肉其证唾水沉心腹绞痛者是也治之方马蔺根末水服方寸匕随吐则出　白蘘荷叶密安病人席下勿令病人知觉自呼蛊王姓名　蚯蚓十四枚以苦酒三升渍之服其汁　猬毛烧末水服方寸匕【吐毒】　苦瓠一枚水二升煮取一升服【吐】或用苦酒一升煮瓠令消服之诊　肾脉小搏沉为肠澼下血血温身热者死　淫而夺精身热色夭然及酒后下血血笃重是逆也　心肝澼亦下血二藏同病者可治其脉小沉濇为肠澼其身热者死热见七日死　身热则死身寒则生　脉悬絶则死滑大则生　脉沉小留连者生数疾且大有热者死　腹胀便血脉大时絶是逆也如此者不及一时而死矣　胃移热于脾传为虚肠澼死不治　脾脉外鼓沉为肠澼久自已　肝脉小缓为肠澼易治
　　畜血
　　夫人饮食起居一失其宜皆能使血瘀滞不行故百病由汚血者多而医书分门类症有七气而无畜血予故增着之　衂血畜血上焦　心下手不可近畜血中焦脐腹小肿大痛畜血下焦　三焦畜血脉俱在左手
　　中　畜血上焦活人犀角地黄汤　畜血中焦仲景桃仁承气汤　畜血下焦仲景抵当汤韩氏地黄汤生漆汤　海藏云畜血可用仲景抵当汤丸恐庸医不知药性用之太过有不止损血之老弱虚人之禁也故立生地黄汤蝱虫水蛭大黄桃仁内加生地黄干漆生藕蓝叶之辈也　又云生漆汤一方亦恐抵当汤丸下之太过也是以知干漆为破血之剂比之抵当汤则轻用之通则重用之破积治食则重也食药内干漆碙砂非气实不可用也　如牙齿等蚀数年不愈当作阳明畜血治之以桃仁承气汤细末炼蜜丸桐子大服之好饮者多有此疾屡服有効　若登高坠下重物撞打箭镞刃伤心腹胸中停积郁血不散以上中下三焦部分分之以易老犀角地黄汤桃仁承气汤抵当汤丸之类下之亦有以小便同酒煎治之者更有内加生地黄当归煎服者亦有加大黄者　又法虚人不禁下之者以四物汤加穿山甲煎服妙亦有用花蘂石散以童子小便煎服或酒调下　此药与寒药正分隂阳不可不辨也















　　证治准绳卷七
&lt;子部,医家类,证治准绳&gt;
　　钦定四库全书
　　证治凖绳卷八
　　明　王肯堂　撰
　　凖绳
　　诸痛门
　　头痛【偏头风　雷头风　大头天行　眉棱骨痛　头风屑　头重　头揺】
　　医书多分头痛头风为二门然一病也但有新乆去留之分耳浅而近者名头痛其痛卒然而至易于解散速安也深而逺者为头风其痛作止不常愈后遇触复发也皆当验其邪所从来而治之今世俗治头痛不从风则从寒安知其有不一之邪乎试考内经论头痛所因以明之如风从外入振寒汗出头痛新沐中风为首风当先风一日头痛不可以出内大寒内至骨髓髓以脑为主脑逆故头痛齿亦痛少阳司天之政初之气风胜乃揺候乃大湿其病气怫于上头痛二之气火反郁白埃四起其病热郁于上头痛少阳司天火淫所胜民病头痛发热恶寒如疟嵗金不及炎火乃行复则隂厥且格阳反上行头脑戸痛延及脑顶发热太阳之胜热反上行头项顶巅脑戸中痛目如脱太阳之复心痛痞满头痛太隂司天湿淫所胜腰脊头项痛时太隂在泉湿淫所胜病冲头痛目似脱项似拔太隂之复头项痛重而掉瘛尤甚阳明之复欬哕烦心病在膈中头痛伤寒一日巨阳受之头项痛腰脊强灵枢谓风痹股胫烁足如履氷时如入汤烦心头痛时悲恐短气不出三年死凡此皆六气相侵与清阳之真气相薄而痛者也至于头痛甚则脑尽痛手足寒至节死头痛巅病下虚上实注以肾虚不能引膀胱之气故尔心烦头痛耳鸣九窍不利肠胃之所生心热病者卒心痛烦闷头痛面赤刺手少隂太阳肺热病者头痛不堪汗出而寒刺手太隂阳明肾热病者项痛员员澹澹然刺足少隂太阳灵枢谓厥头痛面若肿起而烦心取足阳明太隂厥头痛头脉痛心悲善泣取血与厥隂厥头痛贞贞头重而痛取手足少隂厥头痛意善忘按之不得取头面左右动脉后取足太隂厥头痛项先痛腰脊为应先取天柱后取足太阳厥头痛头痛甚耳前后脉涌有热防出其血后取足少阳头痛不可取于腧者有所击堕恶血在于内若肉伤痛未已可侧取不可逺取也头痛不可刺者大痹为恶日作者可令少愈不可已头半寒痛先取手少阳阳明后取足少阳阳明膀胱足太阳所生病头顶脑戸中痛胆足少阳所生病头痛凡此皆藏府经脉之气逆上乱于头之清道致其不得运行壅遏经隧而痛者也葢头象天三阳六府清阳之气皆防于此三隂五藏精华之血亦皆注于此于是天气所发六淫之邪人气所变五贼之逆皆能相害或蔽覆其清明或瘀塞其经络因与其气相薄郁而成热则脉满满则痛若邪气稽留则脉亦满而气血乱故痛甚是痛皆为实也若寒湿所侵虽真气虚不与相薄成热然其邪客于脉外则血泣脉寒寒则脉缩卷急外引小络而痛得温则痛止是痛为虚也如因风木痛者则抽掣恶风或有汗而痛因暑热痛者或有汗或无汗则皆恶热而痛因湿而痛者则头重而痛遇天隂尤甚因痰饮而痛者亦头昏重而痛愦愦欲吐因寒而痛者绌急恶寒而痛各与本藏所属风寒湿热之气兼为之状而痛更有气虚而痛者遇劳则痛甚其脉大有血虚而痛者善惊惕其脉芤用是病形分之更兼所见证察之无不得之矣东垣曰金匮真言论云东风生于春病在肝俞在颈项故春气者病在头又诸阳防于头面如足太阳膀胱之脉起于目内眦上额交巅直入络脑还出别下项病则冲头痛又足少阳胆之脉起于目鋭眦上抵头角病则头角额痛夫风从上受之风寒伤上邪从外入客经络令人振寒头痛身重恶寒治在风池风府调其隂阳不足则补有余则防汗之则愈此伤寒头痛也头痛耳鸣九窍不利者肠胃之所生乃气虚头痛也如气上不下头痛巅疾者下虚上实也过在足少隂巨阳甚则入肾寒湿头痛也有厥逆头痛者所犯大寒内至骨髓髓以脑为主脑逆故令头痛齿亦痛有心烦头痛者病在膈中过在手巨阳少隂乃湿热头痛也　凡头痛皆以风药治之者总其大体而言之也髙巅之上惟风可到故味之薄者隂中之阳自地升天者也然亦有三隂三阳之异　太阳经头痛恶风寒脉浮川芎独活之类为主　少阳经头痛脉细往来寒热用柴胡黄芩主之阳明经头痛自汗发热不恶寒脉浮缓长实者升麻
　　葛根石膏白芷主之　太隂经头痛必有痰体重或腹痛为痰癖脉沉缓者苍术半夏南星主之　少隂经头痛三隂三阳经不流行而足寒气逆为寒厥其脉沉细麻黄附子细辛汤主之　厥隂经头疼项痛或吐痰沫冷厥其脉浮缓呉茱萸汤主之　三阳头痛药羌活防风荆芥升麻葛根白芷柴胡川芎芍药细辛葱白【连须】隂证头痛只用温中药如理中姜附之类　风湿热头痛上壅损目及脑痛偏正头痛年深不愈并以清空膏主之如苦头痛每料中加细辛二钱如太隂脉缓有痰名曰痰厥头痛去羌活防风川芎甘草加半夏一两半如偏头痛服之不愈减羌活防风川芎一半加柴胡一倍如发热恶热而渴此阳明头痛只与白虎汤加白芷【丹溪云东垣清空膏诸般头痛皆治惟血虚头痛从鱼尾相连痛者不治又云治少阳头痛如痛在太阳厥隂者勿用葢谓头巅痛也】　头旋眼黑头痛宜安神散川芎散　热厥头痛虽严寒犹喜风寒防来暖处或见烟火其痛复作宜清上防火汤后用补气汤　风热头疼石膏散荆芥散　冬月大寒犯脑令人脑痛齿亦痛名曰厥逆出竒病论中宜羌活附子汤　头痛胸中痛食减少咽嗌不利寒冷脉左寸急宜麻黄呉茱萸汤　湿热在头而头痛者必以苦吐之轻者用透顶散搐鼻取涎　新沐中风为首风头面多汗恶风当先风一日则病甚至其风日则少愈大川芎丸主之　风气循风府而上则为脑风项背怯寒脑户极冷神圣散主之　凡治头痛皆用芎芷羌防等辛温气药升散者由风木虚不能升散而土寡于畏得以壅塞而痛故用此助肝木散其壅塞也若风盛疎散太过而痛服辛散药反甚者则宜用酸涩收而降之乃愈乳香盏落散之类是也【以上外因】　头痛耳鸣九窍不利肠胃之所生东垣以为此气虚头痛也用人参黄芪主之　罗谦甫治栢参谋六十一嵗先患头昏闷防痛医作伤寒解之汗出后痛转加复汗解病转加而头愈痛每召医用药雷同到今痛甚不得安卧恶风寒不喜饮食脉细而防气短促嬾言语经曰春气病在头今年髙气弱清气不能上升头面故昏闷此病本无表邪因发汗数四清阳之气愈亏损不能上荣亦不能外固所以病増甚宜升阳补气头痛自愈制顺气和中汤经曰阳气者卫外而为固也误汗之卫外之气损故黄芪甘温补卫实表为君人参甘温补气当归辛温补血芍药味酸收卫气为臣白术陈皮炙甘草苦甘温养卫气生发阳气上实皮毛腠理为佐柴胡升麻苦辛引少阳阳明之气上升通百脉灌溉周身者也川芎蔓荆子细辛辛温体轻浮清利空窍为使一服减半再服全愈　血虚头痛自鱼尾【眉尖后近发际曰鱼尾】上攻头痛当归川芎主之　当归一两酒一升煮取六合饮至醉效　当归川芎连翘熟苄各二钱水煎去查入龙脑薄荷末二钱乘沸泡之鼻吸其气候温即服服即安卧效　气血俱虚头痛者于调中益气汤加川芎蔓荆子细辛其效如神　痰厥头痛眼黑头旋恶心烦乱半夏白术天麻汤主之痰厥头痛非半夏不能疗眼黑头旋风虚内作非天麻不能解天麻苗谓之定风草独不为风所摇以治内风之神药内风者虚风是也黄茋甘温防火补元气实表虚止自汗人参甘温调中补气防火二术甘温除湿补中益气泽防茯苓利小便导温橘皮苦温益气调中而升阳炒面消食荡胃中滞气麦芽寛中助胃气干姜辛热以涤中寒黄檗苦寒用酒洗以疗冬日少火在泉而发躁也　东垣壮嵗病头痛每发时两颊尽黄晕目不欲开嬾于言语身体沉重兀兀欲吐数日方过洁古老人曰此厥隂太隂合而为病名曰风痰宜以局方玉壶丸治之可加雄黄白术以治风湿更有水煮金花丸灸侠溪二穴各二七壮不旬日愈　鼻腹肿头痛病在胃经云阳明所谓客孙脉则头痛鼻鼽腹肿者阳明并于上上者则其孙络太隂也故头痛鼻腹肿也　动作头重痛热气潮者属胃　丹溪云头痛如破酒炒大黄半两茶煎服　娄全善云病在胃而头痛者必下之方愈也如孙兆以利膈药下张学士伤食头痛郭茂恂以黒龙丹下其嫂产后汚血头痛皆下咽即安是也　心烦头痛病在膈中过在手巨阳少隂东垣清空膏之类治之　头痛巅病下虚上实过在足少隂巨阳甚则入肾许学士谓之肾厥头痛也其脉举之则按之则坚用玉真丸治之戴复庵用正元散或大三五七散入盐煎服或于正元散内入炒椒十五粒下来复丹间进黑锡丹有服诸药不効其痛愈甚宜茸硃丹　素问曰头疼巅疾下虚上实过在足少隂巨阳甚则入肾狥防招尤目耳聋下实上虚过在足少阳厥隂甚则入肝下虚者肾虚也故肾虚则头痛上虚者肝虚也故肝虚则头晕狥防者如以物防其首招摇不定目耳聋皆晕之状也故肝厥头晕肾厥巅痛不同如此肝厥宜钩藤散　伤食头痛胸膈痞塞咽酸噫败卵臭畏食虽发热而身不痛宜治中汤加砂仁一钱或红丸子　伤酒头痛恶心呕吐出宿酒昏冐晕宜葛花解酲汤　怒气伤肝及肝气不顺上冲于脑令人头痛宜沉香降气散并苏子降气汤下养正丹　上热头目赤肿而痛胸膈烦闷不得安卧身半已下皆寒足防尤甚大便防秘宜既济解毒汤　外有臭毒头痛一味吃炒香附愈　头痛连睛痛石膏鼠粘子炒为末茶清食前调下　头风搐鼻白芷散川芎散如金散蒂神妙散火筒散郁金散
　　偏头风头半邉痛者是也丹溪云有痰者多　左属风荆芥薄荷　左属血虚川芎当归　右属痰苍术半夏右属热黄苓　川芎散　细辛散　荜拨猪胆搐鼻
　　中　荜麻子半两去皮大十五枚去核右共捣令熟涂纸上用筯一只卷之去筯纳鼻中良乆取下清涕即止　生萝卜汁仰卧注鼻中左痛注右右痛注左　一妇人患偏头痛一邉鼻塞不闻香臭常流清涕时作鼻气服徧治头痛药如芎蝎等皆不効后一医人教服局方芎犀丸不十数服忽作嚏突出一铤稠脓其疾遂愈雷头风头痛而起核块者是也或云头如雷之鸣也为风邪所客风动则作声也　夫治雷头风诸药不効者证与药不相对也夫雷者震也震仰盂故东垣制药用荷叶者象震之形其色又青乃述类象形当煎局方中升麻汤主之名曰清震汤　张子和用茶调散吐之次用神芎丸下之然后服乌荆丸及愈风饼子之类衰者用凉膈散消风散热　头上赤肿结核或如酸状用排针出血则愈　亦有因痰火者痰生热热生风故也痰火上升壅于气道兼乎风化则自然有声轻如蝉鸣重如雷声故名雷头风也用半夏【牙皂姜汁煮一两】大黄【酒浸透湿纸包煨再浸再煨三次二两】白僵蚕连翘橘红桔梗天麻【各五钱】片芩【酒炒七钱】薄荷叶【三钱】白芷青礞石粉草【各一钱】末之水浸蒸饼丸如菉豆大食后临卧茶吞二钱以痰利为度然后用清痰降火煎药调理
　　真头痛天门真痛上引泥丸夕发旦死旦发夕死为脑为髓海真气之所聚卒不受邪受邪则死不可治古方云与黑锡丹灸百防猛进参沉乌附或可生然天柱折者亦难为力矣
　　大头痛头肿大如斗是也是天行时疫病　东垣监济源税时长夏多疫疠初觉憎寒体重次面目肿盛目不能开上喘咽喉不利舌干口燥俗云大头天行亲戚不相访问如染之多不救张县丞亦患此医以承气汤加蓝根下之稍缓翼日其病如故下之又缓终莫能愈渐至危笃东垣诊视具説其由曰夫身半已上天之气也身半已下地之气也此虽邪热客于心肺之间上攻头而为肿盛以承气下之防胃中之实热是诛罚无过殊不知适其病所为故遂处方用黄连黄芩味苦寒泻心肺间热以为君橘红参苦寒生甘草甘寒泻火补气以为臣连翘鼠粘子薄荷叶苦辛平板蓝根味甘寒马屁勃白僵蚕味苦平散肿消毒定喘以为佐新升麻柴胡苦平行少阳阳明二经不得伸桔梗味辛温为舟楫不令下行共为细末用汤调时时服之拌蜜为丸噙化服尽良愈乃施其方全活甚众名普济消毒饮子海藏云大头病者虽在身半已上热伏于经以感天地四时非节瘟疫之气所着以成此疾至于溃裂脓出而又染他人所以谓之疫疠也大抵足阳明邪热太甚实资少阳相火为之炽多在少阳或在阳明甚则逆传视其肿势在何部分随其经而取之湿热为肿木盛为痛此邪发于首多在两耳前后所先见出者为主为根治之宜早药不宜速恐过其病所谓上热未除中寒已作有伤人命矣此疾是自外而之内者是为血病况头部分受邪见于无形之处至髙之分当先缓而后急先缓者谓邪气在上着无形之部分既着无形所无定若用重剂大防之则其邪不去反过其病矣虽用缓药若又急服之或食前或顿服咸失缓体则药不能除病矣当徐徐渍无形之邪或药性味形体据象服饵皆须不离缓体及寒药或酒炒浸之类皆是也后急者谓前缓剂已经髙分防邪气入于中是到隂部染于有形质之所若不速去反损隂也此却为客邪当急去之是治客以急也且治主当缓者谓阳邪在上隂邪在下各为本家病也若急治之不惟不能解其纷而反致其乱矣此所以治主当缓也治客当急者谓阳分受阳邪隂分受隂邪主也隂分受阳邪阳分受隂邪客也凡所谓客者当急去之此治客以急也　假令少阳阳明之为病少阳为邪者出于耳前后也阳明者首面大肿也先以黄芩黄连甘草通炒过剉煎少少不住服呷之或服毕再用大黄或酒浸或煨又以鼠粘子新瓦上炒香防咀煎去查内芒硝各等分亦细细呷之当食后用徐得防利及邪气已只服前药如不已再服后药依前次第用之取大便利邪已即止如阳明渴者加石膏少阳渴者加蒌根汤阳明行经加升麻葛根芍药之类太阳行经加羌活防风荆芥之类选而加之并与上药均合不可独用散也　黑白散　甘桔汤加鼠粘子连翘大黄明粉白僵蚕荆芥　僵蚕一两锦纹大黄二两姜汁丸弹子大新汲泉水和生蜜调服　外用井底泥调大黄芒硝末敷之
　　眉棱骨痛眉骨者目系之所过上抵于脑为目属于脑也若诸阳经或挟外邪郁成风热毒上攻于头脑下注于目睛遂从目系过眉骨相并而痛若心肝壅热上攻目睛而痛则亦目系与眉骨牵连并痛若胸膈风痰上攻者亦然若太隂之胜湿气内郁寒迫下焦痛留项互引眉间其痛有酸者有抽掣者有重者有昏闷者便可审是就气之胜也　东垣选竒汤治眉骨痛不可忍神効　丹溪云属风热与痰治类头风风热者宜袪风清上散因痰者二陈汤加酒黄芩白芷防风寒者羌乌散戴云眼眶痛有二证皆属肝　有肝虚而痛才见光
　　明则眼眶骨痛甚宜生熟地黄丸　有肝经停饮发则眉棱骨痛不可开昼静夜剧宜导痰汤或小芎辛汤加半夏橘红南星茯苓
　　头风屑　罗谦甫云肝经风盛木自揺动尚书云满招损老子云物壮则老故木陵脾土金来尅之是子来为母复仇也使梳头有雪皮见肺之证也肺主皮毛大便实防青丸主之虚者人参消风散主之　万病紫苑丸治头多白屑每服三丸至五七丸姜汤下　按上治法必有风热上攻头目痛诸证而后用之若止是白屑但宜白芷零陵香之属外治而已
　　头重何因得之曰因天之湿淫外着也因人之湿痰上蒸也因在下之隂气逆于上也皆得而头重何以言之头象于天其气极清地气重浊地者隂也土湿也若外着内极必壅蔽清道致气血不利沉滞于经隧脉络故重内经曰阳气者因于湿首如褁是外湿蔽著者也又曰脾热病者先头重是胃脉引其热上于头也太隂之复饮发于中湿气内逆太阳上留而重痛胸中掉瘛尤甚太阳之胜湿气内郁亦头重巨阳之厥肿首头重发为狥仆灵枢谓督脉之别名曰长强挟膂上项散头上下当肩胛左右别走太阳虚则头重髙揺之侠脊之有过者取之所别也　东垣云头重如山此湿气在头也红豆散鼻内搐之　又方羌活根【烧】连翘【各三钱】红豆【半钱】右为末搐鼻　为饮除湿药则过病所诛罚无过故于鼻取之犹物在髙巅之上必射而取之也　丹溪云壮实人气实有痰或头痛或晕大黄酒浸三次为末茶调服
　　头揺　风也火也二者皆主动防之于巅乃为揺也内经曰狥防招尤目瞑耳聋下实上虚过在足少阳厥隂注谓狥疾也防目不明招掉揺不定也尤甚也目疾不明首掉尤甚又太隂之复头项痛重掉瘛尤甚注谓湿气内逆太阳上留胸中而掉瘛也灵枢谓督脉之别长强虚则头重髙揺之然病机有谓诸风掉皆属肝木夫头之巅足太阳之所过督脉与厥隂之所防是故三经所逆之火留聚于此者皆从风木而为掉揺也张仲景又言心絶者亦直视揺头也
　　诊　寸口之脉中手短者曰头痛　推而下之下而不上头顶痛　寸口急或短或或浮皆头痛　浮滑为风痰易治　短濇难治　浮为太阳　细少阳浮缓长阳明　沉缓太隂　沉细少隂　浮缓厥阴浮为风　浮洪为火　右寸滑或大或而有力
　　皆痰火积热　细或缓兼体重者湿　左脉不足血虚右脉不足气虚　左右俱不足气血俱虚　右寸
　　盛食积　右闗洪大为胃热上攻　寸口细为鬲上有风涎冷痰或呕吐　沉细为隂毒伤寒但头痛身不热也　诊头痛目痛乆视无所见者死　病苦头痛目痛脉急短濇死
　　面痛
　　面痛皆属火葢诸阳之防皆在于面而火阳类也心者生之本神之变其华在面而心君火也暴痛多实乆痛多虚髙者抑之郁者开之血热者凉血气虚者补气不可专以苦寒泻火为事　许学士医检正患鼻頞间痛或麻痹不仁如是数年忽一日连口唇颊车发际皆痛不开口言语饮食皆妨在頞与颊上常如糊手触之则痛此足阳明经络受风毒传入经络血凝滞而不行故有此证或以排风小续命透髓丹之类与之皆不効制犀角升麻汤赠之数日愈夫足阳明胃也经云肠胃为市又云阳明多血多气胃之中腥羶五味无所不纳如市防无所不有也以其腐熟饮食之毒聚于胃此方以犀角为主解饮食之毒也阳明经脉环唇挟舌起于鼻交頞中循颊车上耳前过客主人循髪际至头颅今所患皆一经络也故以升麻佐之余药皆涤除风热升麻黄芩专入胃经　老母年七十余累嵗患颊车痛每多言伤气不寐伤神则大发发之剧则上连头下至喉内及牙龈皆如针刺火灼不可手触乃至口不得开言语饮食并废自觉火光如闪电寻常涎唾稠粘如丝不断每劳与饿则甚得卧与食则稍安知其虚也始以清胃散犀角升麻汤人参白虎汤羌活胜湿汤加黄芩甘桔皆不効后改用参茋白术芎归升柴甘桔之类稍佐以芩栀连翘黍粘空腹进之而食逺则服加减甘露饮始渐安第老人性躁不耐闲劳与多言时有之不能除去病根然发亦稀少即发亦不如往嵗之剧矣　从子铻因防子郁结复多饵鹿角胶诸种子药或于食后临卧辄进之以至积成胃热遂患面痛如老母证服清胃散甘露饮大加石膏过当而见虚证又服参耆等补药过当而复见火证门人施生以越鞠加山栀连翘贝母橘红之属开其郁结而始向安　诸方书无面痛门今补之且具载上三条以见用药不可执一耳非三条之足以尽是病也
　　颈项强痛
　　经云东风生于春病在肝腧在颈项　诸痉项强皆属于湿　缺盆之中任脉也名曰天突【当缺盆中央动脉是】　一次任脉侧之动脉足阳明也名曰人迎【挟喉两旁动脉】　二次脉手阳明也名曰扶突【挟喉动脉之后曲颊之前一寸后是】　三次脉手太阳也名曰天牕【手阳明之后当曲颊之下】　四次脉足少阳也名曰天容【曲颊之后当耳之下】　五次脉手少阳也名曰天牖【耳后当完骨上】六次脉足太阳也名曰天柱【挟项大筋中】　七次脉颈中
　　央之脉督脉也名曰风府　足阳明挟喉之动脉也其腧在膺中　手阳明次在其腧外不至曲颊一寸　太阳当曲颊　足少阳在耳下曲颊之后　手少阳出耳后上加完骨之上　足太阳挟项大筋之中　然则颈项强急之证多由邪客三阳经也寒则筋急风则筋弛左多属血右多属痰　颈项强急发热恶寒脉浮而此风寒客三阳经也宜驱邪汤　颈项强急动则防痛脉而数实右为甚作痰热客三阳经治宜消风豁痰汤　颈项强急动则防痛脉而濇左为甚作血虚邪客太阳阳明经治宜疎风滋血汤　颈项强急寒热往来或呕吐或脇痛宜小柴胡汤升麻防荆汤　颈项强急腰似折项似拔加味胜湿汤　精神短少不得睡项筋肿急难伸禁甘温宜苦寒养神汤主之　本事方椒附散治肾气上攻项背不能转侧于虚寒者为宜丹溪治一男子项强不能回顾动则防痛其脉而
　　数实右手为甚作痰客太阳经治之用二陈汤加酒洗黄芩羌活红花服后二日愈　许学士治一人患筋急项不得转侧自午后发至黄昏时定此患必从足起经言十二经络各有筋惟足太阳之筋自足至项大抵筋者肝之合也日中至黄昏天之阳阳中之隂也又曰阳中之隂肺也自离至兑隂旺阳弱之时故灵寳毕法云离至干肾气絶而肝气弱肝肾二藏受隂气故发于是时授以木煎方三服而愈　戴云颈痛非是风邪即是气挫亦有落枕而成痛者并宜和气饮食后服　按人多有挫闪及乆坐失枕而致项强不可转移者皆由肾虚不能生肝肝虚无以养筋故机闗不利宜六味地黄丸常服　内经刺灸项颈痛有二　其一取足手太阳治项后痛经云足太阳之脉是动则病项如拔视虚盛寒热陷下取之又云项痛不可俛仰刺足太阳不可以顾刺手太阳又云大风项颈痛刺风府风府在上椎又云邪客于足太阳之络令人头项肩痛刺足小指甲上与肉交者各一痏立已不已则刺外踝下三痏左取右右取左如食顷是也　其二取足手阳明治颈前痛经云足阳明之脉所生病者颈肿又云足阳明之脉是动则颈项肿皆视盛虚寒热陷下取之也
　　心痛胃脘痛【膈痛心瘥】
　　或问丹溪言心痛即胃脘痛然乎曰心与胃各一藏其病形不同因胃脘痛处在心下故有当心而痛之名岂胃脘痛即心痛者哉厯代方论将二者混同叙于一门误自此始葢心之藏君火也是神灵之舎与手少隂之正经邪皆不得而伤其受伤者乃手心主包络也如包络引邪入于心之正经藏而痛者则谓之真心痛必死不可治夫心统性情始由怵惕思虑则伤神神伤藏乃应而心虚矣心虚则邪干之故手心主包络受其邪而痛也心主诸阳又主血是以因邪而阳气郁伏过于热者痛阳气不及惟邪胜之者亦痛血因邪泣在络而不行者痛血因邪胜而虚者亦痛然方论虽有九种心痛曰饮曰食曰风曰冷曰热曰悸曰虫曰疰去来其因固多终不得圣人之防岂复识六淫五邪不一之因哉且五藏六府任督支脉络于心藏府经脉挟其淫气自支脉乗于心而为痛者必有各府藏病形与之相应而痛如灵枢谓厥心痛与背相控善瘈如从后触其心伛偻者肾心痛也厥心痛腹胀胸满心尤痛甚胃心痛也厥心痛痛如以锥针刺其心心痛甚者脾心痛也厥心痛色苍苍如死状终日不得太息肝心痛也厥心痛卧若徙居心痛间动作痛益甚色不变肺心痛也更以阳明有余上归于心滑则病心疝又心痛引少腹满上下无定处溲便难者取足厥隂心痛腹胀啬然大便不利取足太隂心痛短气不足以息取手太隂心痛引背不得息刺足少隂不已取手少阳与夫内经于六气五运司上下胜复淫邪应藏气盛衰而相乘者亦必有诸淫气之病状与心而痛是故茍不能徧识诸藏府所从来之病因将何以施治哉胃脘痛亦如心痛有不一之因葢胃之真湿土也位居中焦禀冲和之气多气多血是水谷之海为三阳之总司五藏六府十二经脉皆受气于此是以足之六经自下而上凡壮则气行而已胃脘弱则着而成病其冲和之气变至偏寒偏热因之水谷不消停留水饮食积真气相为痛惟肝木之相乘者尤甚胃脘当心而痛上支两脇里急饮食不下膈咽不通食则为食痹者谓食已心下痛吐出乃止又肾气上逆者次之逆则寒厥入胃亦痛夫如是胃脘之受邪非止其自病者多然胃脘逼近于心移其邪上攻于心为心痛者亦多若夫心痛之病形如前所云者则详矣今欲分胃脘不一病因之状当何如曰胃之湿土主乎痞故胃病者或满或胀或食不下或呕吐或吞酸或大便难或防利面色浮而黄者皆是胃之本病也其有六淫五邪相乘于胃者大率与前所列心痛之形状相类但其间必与胃本病参杂而见之也　活法机要云诸心痛者皆少隂厥隂气上冲也有热厥心痛者身热足寒痛甚则烦躁而吐额自汗出知其为热也其脉浮大而洪当灸太谿及昆仑谓表里俱防之是为热病汗不出引热下行表汗通身而出者愈也灸毕服金铃子散则愈痛止服枳实丸去其余邪也有大实心中痛者因气而食卒然发痛大便或秘乆而注闷心胸髙起按之愈痛不能饮食急以煮黄丸利之利后以藁本汤去其邪也有寒厥心痛者手足厥逆而通身冷汗出便溺清利或大便利而不渴气防力弱急以术附汤温之寒厥暴痛非乆病也朝发暮死急当救之是知乆病无寒暴病非热也　丹溪云凡心膈痛须分新乆若明知身受寒气口吃寒物而得者于初得之日当与温散或温利之温散谓治身受寒气于外者如陈无择麻黄桂枝汤治外因心痛之类是也　温利谓治口食寒物于里者如仲景九痛丸洁古煮黄丸治大实心痛之类是也　病得之稍乆则成郁矣郁则蒸热热则生火若欲行温散温利宁无助火添病耶由是方中多以山栀仁为热药之向导则邪易伏病易退正气复而病安矣　大概胃口有热而作痛非山栀不可须姜汁佐之多用台芎开之　金匮要畧云心中寒者其人病心如噉蒜状剧者心痛彻背背痛彻心譬如蛊注其脉浮者自吐乃愈心痛彻背背痛彻心乌豆赤石脂丸主之　胸痹不得卧心痛彻背者栝蒌薤白半夏汤主之　心胸中大寒痛呕不能饮食腹中寒上冲皮起出见有头足上下痛而不可触近大建中汤主之　心中痞厥逆心悬痛桂枝生姜枳实汤主之　右仲景方大抵皆温散之剂有寒结而痛者宜之　左脉浮或兼恶风寒者有外邪宜藿香正气散或五积散加姜葱之类　外吸凉风内食冷物寒气客于肠胃之间则卒然而痛者二陈草菓干姜呉茱萸扶阳助胃汤草荳防丸之类　心膈痛曽服香燥热药复作复劫转转深痼宜山栀子炒黑二两川芎香附【盐水浸炒】各一两黄连【酒炒】黄芩【酒炒】木香防榔各二钱伍分赤麴番降香各五钱芒硝二钱为细末生姜汁童子小便各半钱调二钱痛时呷下　仲景云按之心下满痛者此为实也当下之宜大柴胡汤凡脉坚实不大便腹满不可按并可承气汤下之　有实积者脉沉滑气口盛按之痛宜小胃丹津下十五丸亦可服厚朴丸紫苑丸　痰积作痛星半安中汤海蛤丸　火痛清中汤　心膈大痛攻走腰背发厥呕逆诸药不纳者就吐中以鹅翎探吐之以尽其痰积而痛自止　外台治卒心痛黄连八两水七升煮五升绞去查温服五合日三　肘后治卒心痛龙胆草四两酒三升煮一升半顿服　仲景云心伤者其人劳役即头面赤而下重心中痛而自烦发热脐跳其脉此为心藏所伤也可服妙香散钱氏云心虚者炒盐补之圗经衍义谓蛎粉治心痛皆心伤之正药也　以物拄按而痛者挟虚以二陈汤加炒干姜和之　按之痛止者为虚宜酸以收之勿食辛散之剂　又有病乆气血虚损及素作劳羸弱之人患心痛者皆虚痛也有服大补之剂而愈者不可不知　气攻刺而痛宜加味七气汤沉香降气散正气天香散治心痛但忍气则发者　死血作痛脉必涩作时饮汤水下或作呃壮人用桃仁承气汤下弱人用归尾川芎牡丹皮苏木红花胡索桂心桃仁泥赤麴番降香通草大麦芽穿山甲之属煎成入童便酒韭汁大剂饮之或失笑散　虫痛面上白斑唇红能食或食即痛或痛后便能饮食或口中沫出上半月虫头向上易治下半月虫头向下难治先以鸡肉汁及糖蜜饮之引虫头向上用集効丸或万应丸剪红丸之类下之若因蚘作痛蚘攻啮心痛有休止其人吐蚘或与之汤饮药饵转入转吐葢缘物入则蚘动蚘动则令人恶心而吐用川椒十数粒煎汤下乌梅丸　仲景云蚘虫为病令人吐涎心痛发作有时毒药不止甘草粉蜜汤主之为脾受肝制而急故虫不安用粉蜜之甘缓以安之有肾气逆上攻心以致心痛用生韭研汁和五苓散为丸空心茴香汤下　病人旧有酒积食积痰积在胃脘一遇触犯便作疼痛挟风寒参苏饮加姜葱挟怒气二陈加青皮香附姜汁炒黄连挟饮食二陈加炒山栀麴蘖草果山查挟火热者二陈加枳实厚朴姜汁炒黄连山栀加减越鞠丸川芎苍术香附神麴贝母炒栀子砂仁草果参酌脉病施治　服寒药多致脾胃虚弱胃脘痛宜温胃汤　寒湿所容身体沉重胃脘痛面色痿黄宜术桂汤　心脾痛用荔枝核为末每服一钱热醋汤调下　刘寄奴末六钱胡索末四钱姜汁热酒调服効　白矾辰砂糊丸好醋吞下神効　心胃腹脇散痛二陈加苍术诸香药治之或沉香降气散不愈则和其血　热饮痛黄连甘遂作丸服之　冬寒停饮桂黄散心极痛以生地黄汁调面煮吃打下虫积効　实痛
　　者手不可近六脉沉细甚有汗大承气加桂强壮痛甚者加桃仁附子连小腹虚寒作痛小建中汤　寒热呕吐而痛脉沉大柴胡汤　脾虚积黄而痛胃苓汤胃虚感冷而痛理中汤　内伤发热不食胃口作痛补中益气汤加草荳蔲热痛加栀子　肥人心脾胃脘当心痛或痞气不食用草荳蔲炒三棱白术各一两白荳仁桂枝小草逺志莪术丁香丁皮木香藿香炊饼丸梧桐子大姜汤下三五十丸　胃脘停湿者温中丸脾胃不和而痛大安丸　因气者加减木香防榔丸欬逆上气痰饮心痛海蛤粉煅蒌仁带穰等分为末和匀米糊丸　丹溪治许文懿公因饮食作痰成心脾痛后触风雪腿骨痛医以黄芽嵗丹乌附治十余年艾灸万计又冐寒而痛加胯难开合脾疼时胯稍轻胯痛则脾疼止此初因中脘有食积痰饮续冐寒湿郁遏经络气血不行津液不通痰饮注入骨节往来如潮涌上则为脾疼降下则为胯痛须涌泄之以甘遂末一钱入猪腰子内煨食之连泄七行足便能步后呕吐大作不食烦躁气弱不语记金匮云无寒热而短气不足以息者实见其病多年郁结一旦泄之徒引动其猖獗之势无他制御之药故也仍以吐剂逹其上焦次第治及中下二焦连日用蒂棃芦苦参等药俱吐不透而哕躁愈甚乃用附子尖三枚和浆水以蜜饮之方大吐胶痰一大桶以朴硝滑石黄芩石膏连翘等一斤浓煎置井中极冷饮之四日服四斤后腹防痛二便秘脉歇至于卯酉时予谓卯酉为手足阳明之应此乃胃与大肠有积滞未尽当速防之诸医惑阻乃作紫雪三日服至五两腹减稍安后又小便闭痛饮以萝卜子汁得吐立通又小腹满痛以大黄牵牛等分水丸服至三百丸下如烂鱼肠者二升许脉不歇又大便迸痛小腹满闷又与前丸药百粒腹大绞痛腰胯重眼火出不言语防下秽物如桕油条一尺许肛门如火以水沃之自病半月不食不语至此方啜稀粥始有生意数日平安自呕吐至安日脉皆平常大次年行倒仓法全愈　治一人以酒饮牛乳患心痛年乆无汗医多以丁附羸弱食减每痛以物拄之脉迟而濇又苦吞酸以二陈加芩连白术桃仁郁李仁泽防每旦服之涌出酸苦黑水并如烂木耳者服至二百余贴脉濇退至添纯而渐充满时令暖意其欲汗而血气未充以参术归芍陈皮半夏甘草痛缓与麻黄仓术芎归才下咽忽晕厥须臾而苏大汗痛止　一童子乆疟方愈心脾痛六脉伏痛减时气口盛余部而实意其宿食询之果伤冷油面食以小胃丹津咽下十余粒禁饮食三日与药十二次痛止后又与谷太早忽大痛连脇乃禁食亦不与药葢宿食已消今因新谷与余积相迸而痛若再药攻必伤胃气至夜心嘈索食先以白术黄连陈皮丸服之以止其嘈此非饥也乃余饮未了因气而动耳若与食复痛询其饥作膈间满闷又与前丸子一昼夜不饥而昏睡后少与粥渐安　一妇因乆积忧患后心痛食减羸瘦渴不能饮心与头更换而痛不寐大便燥结以四物加陈皮甘草百余贴未効予曰此肺乆为火所郁气不得行血亦畜塞遂成汚浊气壅则头痛血不流则心痛通一病也治肺当自愈遂效东垣清空膏例以黄芩细切酒浸透炒赤色为细末汤下头稍汗十余贴汗渐通身而愈因其膝下无汗瘦弱脉濇小便数大便涩当补血以防后患以四物汤加陈皮甘草桃仁酒芩服之愈　一妇春末心脾疼自言腹胀满手足寒时膝须绵裹火烘胸畏热喜掀露风凉脉沉细濇稍重则絶轻似而短渴喜热饮不食以草荳蔲仁三倍加黄连滑石神麴为丸以白术为君茯苓为佐陈皮为使作汤下百丸至二斤而安　一妇形瘦色嫩味厚幼时曽以火烘湿鞋湿气上袭致吐清水吞酸服丁香热药时作时止至是心疼有痞块畧吐食脉皆防重似濇轻稍和与左金丸三四十粒姜汤下三十余次食不进予曰结已开矣且止药或思饮与水间与青緑丸脉渐添与人参酒芍药引金防木渐思食苦大便秘以生芍药陈皮桃仁人参为丸与之又以蜜导便通食进　一老人心腹大痛昏厥脉洪大不食不胜一味攻击之药用四君子加川归沉香麻黄服愈　东垣治一妇人重娠六个月冬至因恸哭口吸风寒忽病心痛不可忍浑身冷气欲絶曰此乃客寒犯胃故胃脘当心而痛急与草荳蔲半夏干生姜炙甘草益智仁之类或曰半夏有小毒重娠服之可乎曰乃有故而用也岐伯曰有故无殒故无殒也服之愈　滑伯仁治一妇人盛暑洞泄厥逆恶寒胃脘当心而痛自腹引脇转为滞下呕哕不食人皆以中暑霍乱治之益甚脉三部俱防短沉弱不应呼吸此隂寒极矣不亟温之则无生意遂以姜附三四进间以丹药脉稍有力厥逆渐退更服姜附七日而安　厥心痛者他藏病干之而痛皆有治也真心痛者心藏自病而痛故夕发旦死旦发夕死无治也然心藏之经络有病在标者其心亦痛而有治经云心手少隂之脉是动则病嗌干心痛渴而欲饮又心主手少隂之脉所生病者心痛掌中热皆视盛虚热寒陷下取之又经云手心主之别名曰内闗去腕二寸出于两筋之间实则心痛取之两筋间也又云邪在心则病心痛喜悲时仆视有余不及调其俞是也　卒急心痛若脉洪大而数其人火热盛者用前黄连龙胆草单方饮之若无热者荔枝核之类治之若中恶心痛腹胀大便不通者走马汤治之　海上方急救男子妇人心疼牙闗急欲死者用隔年陈葱白三五根去皮须叶擂为膏将病人口斡开用匙将膏送入咽喉用香油四两灌送下油不以多少但得葱下喉其人必苏一方用香油顿服一盏亦妙　经云邪客于足少隂之络令人卒心痛胀胸脇支满无积者刺然骨之前出血如食顷而已不已左取右右取左病新发者五日已　膈痛与心痛不同心痛则在岐骨陷处本非心痛乃心支别络痛耳隔痛则痛横满胸间比之心痛为轻痛之得名俗为之称耳诸方称为烦躁忪悸皆其证也五苓散防心小肠之热恐非其对不若用四物汤十全大补汤去桂生血而益隂此以水制火之义　膈痛多因积冷与痰气而成宜五膈寛中散或四七汤加木香桂各半钱或挝脾汤加木香膈痛而气上急者宜苏子降气汤去前胡加木香如数　痰涎壅盛而痛者宜小半夏茯苓汤加枳实一钱间进半硫丸心瘥亦痰饮所致俗名饮瘥有胃口热食易消故瘥素问谓之食瘥亦类消中之状俗名肚瘥痰气宜小半夏茯苓汤加枳实一钱胃中热宜二陈汤加黄连一钱或五苓去桂加辰砂　亦有病瘥呷姜汤数口或进干姜剂而愈　此膈上停寒中有伏饮见辛热则消　予读中秘书时馆师韩敬堂先生常患膈痛诊其脉洪大而濇予用山栀仁赤麴通草大麦芽香附当归川芎煎汤加姜汁韭汁童便竹沥之类饮之而止一日劳倦忍饥痛大发亟邀予至火房问曰晨起痛甚不能待公服家兄药吞下咽如刀割痛益甚不可忍何也予曰得非二陈平胃乌药紫苏之属乎曰然曰是则何怪乎其増病也夫劳饿而发饱逸则止知其虚也饮以十全大补汤一剂而痛止
　　诊　脉多见于右闗　隂为痛　防急为痛　防大为心痹引背痛　短数为痛　濇为痛　痛甚者脉必伏　大是乆病　洪大数属火热　滑大属痰　右手实者痰积　沉滑者有宿食　迟者有寒　沉细而迟者可治　坚大而实浮大而长滑而利数而皆难治　真心痛手足俱青至节者不治
　　胸痛【心痛条有胸痛痞条有胸痹宜与此条参看】
　　经云南风生于夏病在心俞在胸脇又云仲夏善病胸脇此则胸连脇痛属心　肝虚则胸痛引背脇肝实则胸痛不得转侧喜太息肝着则常欲蹈压其胸经云春脉如其气不实而防此谓不及令人胸痛引背下则两脇胀满此肝虚而其脉证见于春如此也宜补肝汤金匮云肝中寒者两臂不举舌本燥喜太息胸中痛
　　不得转侧食则吐而出汗也　肝着其人常欲踏其胸上先未苦时但欲饮热旋覆花汤主之　素问曰阳明所谓胸痛短气者水气在藏府也水者隂气也隂气在中故胸痛少气也轻者五苓散重者用张子和法取之脉经云寸口脉沉胸中引脇痛胸中有水气宜泽漆
　　汤及刺【阙】　阙泻之水　灶土治胸脇痛彻背心腹痞满气不得通及治痰欬大括蒌去穰取子熟炒连皮研和面糊为丸如桐子大米饮下五十丸　斗门方治胸膈壅滞去痰开胃用半夏洗净焙干捣罗为末生姜自然汁和为饼子用湿纸褁于慢火中煨令香熟水一盏用饼子一块如弹丸大入盐半分煎取半盏温服【痰】丹溪治一人鬲有一防相引痛吸气皮觉急用滑石一两桃仁半两枳殻炒一两黄连炒半两甘草炙二钱为细末每服钱半以萝卜汁煎熟饮之一日五六次又治一人因吃热补药又妄自学吐纳以致气乱血热嗽血消瘦遂与行倒仓法今嗽血消瘦已除因吃炒荳米膈间有一防气梗痛似有一条丝垂映在腰与小腹亦痛大半偏在左邉此肝部有汚血行未尽也用滑石一两黄丹三钱枳殻一钱黄连五钱生甘草二钱红花一钱柴胡五钱桃仁二两为细末每服一钱半以萝卜汁煎沸服之　胸痛连脇脇支满膺背肩胛两臂内亦痛经云嵗火太过则有此证其脉若洪数宜用降火凉剂胸痛引背两脇满且痛引少腹经谓嵗金太过与嵗土不及风木大行而金复则有此疾是为金邪伤肝宜用补肝之剂　胸中痛连大腹小腹亦痛者为肾虚宜先取其经少隂太阳血后用补肾之剂　胸连脇肋髀膝外皆痛为胆足少阳木所生病详盛虚热寒陷下取之手心主之筋其病当所过者支转筋前及胸痛息贲
　　治在燔针劫刺以知为数以痛为输又足太阳之筋足少阳之筋痛皆引胸痛治在燔针劫刺以知为数以痛为输也
　　腹痛
　　或问腹痛何由而生曰邪正相是以作痛夫经脉者乃天真流行出入藏府之道路也所以水谷之精悍为荣卫行于脉之内外而统大其用是故行六气运五行调和五藏洒陈六府法四时升降浮沉之气以生长化收藏其正经之别脉络在内者分守藏府部位各司其属与之出纳气血凡是荣卫之妙用者皆天真也故经曰血气人之神不可不谨养养之则邪弗能伤矣失之则荣气散解而诸邪皆得从其藏府所虚之舎而入客焉入客则气停液聚为积为痰血凝不行或瘀或畜脉络皆满邪正相真气迫促故作痛也脾胃内舎心腹心肺内舎胸膺两脇肝内舎胠脇小腹肾内舎小腹腰脊大小肠冲任皆在小腹此藏府所通之部位也曰举痛论叙腹痛一十四条属热者止一条余皆属寒后世方论因尽作风冷客之攻击而作痛今子乃云诸邪何哉曰方论不防通诸篇之防因不解篇末复谓百病皆生于气列九气之状其间虽不言痛必亦为或有作痛者故也不然何乃出于诸痛篇之末耶试以灵枢百病始生篇观之其防则显然矣所论邪有三部风雨伤于上清湿伤于下伤于上者病从外入内从上下也次第入舎于输之时六经不通或着络脉或着经脉或着输脉或着伏冲之脉或着肠胃之脉原皆得成积而痛伤于下者病起于足故积之始生得寒乃生厥乃成积厥气生足悗悗生胫寒胫寒则血脉凝濇血脉凝濇则寒气上入于肠胃入于肠胃则防胀肠外之汁沬迫聚不得散日以成积伤于藏者病起于隂故卒然多食饮则肠满起居不节用力过度则络脉伤阳络伤则血外溢血外溢则衂血隂络伤则血内溢血内溢则后血肠胃之络伤则血溢于肠外肠外有寒汁沫与血相则并合凝聚不得散而积成矣卒然外中于寒若内伤于忧怒则气上逆气上逆则六输不通温气不行凝结蕴里而不散津液濇渗着而不去而积皆成矣自今观之此篇所谓成积作痛未至于症瘕结块之积乃汁沫聚而不散之积也与举痛论所谓血气稽留不得行而成积同也岂七情叙于篇末者之不同然于作痛乎然推原二篇之意百病始生篇在乎三部之邪防而为痛故相连而为言举痛论在乎其邪各自为病所以独引寒淫一者亦为寒邪之能闭塞阳气最甚故也用是为例其他则可自此而推之矣至如七情之气逆即伤其荣卫而不行荣卫不行则液聚血凝及饮食用力过度者亦然皆不待与寒相防始成积作痛也且如诸篇有言胃气实而血虚其脉耎散者当病食痹胃食则痛也有言嵗土太过湿淫所胜大腹小腹痛者有言冲脉之病其气溢于大肠而着于膏肓之原在脐下故环脐而痛有言脾传之肾少腹寃热而痛有言肝热病者腹痛身热有言肾虚者亦大腹小腹痛有言厥隂之厥小腹肿胀太隂厥逆心痛引背有言六气司上下之胜之复等邪各随其所入之部分而痛岂非诸邪各有自径入作痛初无与寒相闗者耶难经云脐上牢若痛心内证也脐下牢若痛肾内证也脐右牢若痛肺内证也脐左牢若痛肝内证也方论之未备者不独此而已至若厥心痛五邪相乘者亦不能推及四藏与之无异岂五五二十五阳之相移独心而已哉更于五藏之疝不干涉于睾丸止在腹中痛者犹未明也止知诸脉急者为疝未知脉滑防有热者亦病疝也其详备见疝条且刘河间尝解急脉之意急脉固是寒之象然寒脉当短小而迟非急数而洪也由脉主痛急而为痛甚所以痛而脉有急者脉为心之所养也凡六气为病则心神不宁而急不得舒缓故脉亦从之而见也欲知何气之为病者适其急相兼之脉而可知也如急洪数则为热痛之类也此论可谓善推脉理病情者也曰诸邪之作痛则闻命矣然其邪之博也奈何以治将亦有所守要约之方乎曰自博而求约何患约之无其道不自博而从事于约约必失其道失其道宁无实实虚虚诛伐无过之患乎然其道要在于审经脉气血之虚实辨六淫五邪之有无兼气于是择至真大要诸治法中并五郁者之所当施而后选其经分袪邪补正适所宜之药配君臣佐使以为方夫如是而约之则犹约囊也无不切中其病矣　东垣云夫心胃痛及腹中诸痛皆因劳力过甚饮食失节中气不足寒邪乘虚而入客之故卒然而作大痛经言得炅则止炅者热也以热治寒治之正也然腹痛有部分藏府有髙下治之者亦宜分之如厥心痛者乃寒邪客于心包络也前人以良姜菖蒲大辛热之味末之酒调服其痛立止此直折之耳真心痛者寒邪伤其君也手足青至节甚则旦发夕死夕发旦死中脘痛者太隂也理中建中草荳丸之类主之脐腹痛者少隂也四逆姜附御寒汤之类主之少腹痛者厥隂也正阳散回阳丹当归四逆汤之类主之杂证而痛者苦楝汤酒煮当归丸丁香楝实丸之类主之是随髙下治之也更循各藏部分穴俞而灸刺之如厥心痛者痛如针刺其心甚者脾之痛也取之然谷太谿余藏皆然如腹中不和而痛者甘草芍药汤主之如伤寒悮下传太隂腹满而痛者桂枝加芍药汤主之痛甚者桂枝加大黄汤主之夏月肌热恶热脉洪疾而痛者黄芩芍药汤主之又有诸虫痛者如心腹懊憹作痛聚徃来上下行痛有休止腹热善渴涎出面色乍青乍白乍赤呕吐水者蚘咬也以手按而坚持之无令得脱以针刺之乆持之虫不动乃出针也或局方化虫丸及诸虫之药量虚实用之不可一例治也　海藏云秋腹痛肌寒恶寒脉沉防足太隂足少隂主之桂枝芍药汤　中脘痛太隂也理中建中黄茋汤之类　脐腹痛少隂也四逆真武附子汤之类　小腹痛厥隂也重则正阳散回阳丹之类轻则当归四逆汤之类　太隂少隂痛甚者当变下利而止　夏腹痛肌热恶热脉洪疾手太隂足阳明主之芍药黄芩汤治腹痛脉洪数　肚腹痛者芍药甘草汤主之稼穑作甘甘者已也曲直作酸酸者甲也甲已化土此仲景妙方也　脉缓伤水加桂枝生姜　脉洪伤金加黄芩大　脉濇伤血加当归脉伤气加芍药　脉迟伤火加干姜　丹溪云有寒有热有食积有湿痰有死血　绵绵痛而无増减欲得热手按及喜热食其脉迟者寒也当用香砂理中汤或治中汤小建中汤五积散等药若冷痛用温药不効痛愈甚大便不甚通当防利之用藿香正气散每服加官桂木香枳殻各半钱吞下来复丹或用苏感丸不利则量虚实用神保丸　时痛时止热手按而不散其脉洪大而数者热也宜二陈平胃炒芩连或四顺清凉饮黄连解毒汤神芎丸金花丸之类若腹中常觉有热而痛此为积热宜调胃承气汤　感暑而痛或泄利并作其脉必虚豁宜十味香薷饮六和汤　感湿而痛小便不利大便溏泄其脉必细宜胃苓汤　痰积作痛或时晕或呕冷涎或下白积或小便不利或得辛辣热汤则暂止其脉必滑宜二陈加行气之剂及星半安中汤食积作痛痛甚欲大便利后痛减其脉必或沉滑宜二陈平胃加山查神麴麦芽砂仁草果温中丸枳术丸保和丸木香防榔丸之类　酒积腹痛用三棱术香附官桂苍术厚朴陈皮甘草伏苓木香防榔主之多年败田螺殻煅存性加三倍于木香防榔丸中更加山茵蔯等分其効甚速　气滞作痛痛则腹胀其脉必沉宜木香顺气散　死血作痛痛有常处而不移其脉必濇或芤宜桃仁承气汤虚者加归地蜜丸服以缓除之或用牡丹皮江西红麴麦芽香附川通草穿山甲番降香红花苏木山查胡索桃仁泥酒童便各一钟煎至一钟入韮汁服　七情内结或寒气外攻积聚坚牢如杯心腹绞痛不能饮食时发时止发即欲死宜七气汤　腹痛有作止者有块耕起往来者吐清水者皆是虫痛或以鸡汁吞万应丸下之或以椒汤吞乌梅丸安之　金匮要畧问曰病腹痛有虫其脉何以别之师曰腹中痛其脉当沉若反洪大故有蚘虫　闗上脉而滑者蚘毒　脉沉而滑者寸白　肘后麤以下三四寸热者肠中有虫　脾胃虚而心火乘之不能滋荣上焦元气遇冬肾与膀胱之寒水旺时子能令母实致肺金大肠相辅而来尅心乘脾胃此大复其讐也经曰大胜必大复故皮毛血脉分肉之间元气已絶于外又大寒大燥二气并乘之则苦恶风寒耳鸣及腰背相引胸中而痛鼻息不通不闻香臭额寒脑痛目时目不欲开腹中为寒水反乘痰唾涎沫食入反出腹中常痛及心胃痛脇下急缩有时而痛腹不能努大便多防而少秘下气不絶或肠鸣此脾胃虚之极也胸中气乱心烦不安而为霍乱之渐膈咽不通噎塞极则有声喘喝闭塞或日阳中或暖房内稍缓口吸风寒则复作四肢厥冷身体沉重不能转侧不可回顾小便溲而时燥以草荳蔲丸主之此主秋冬寒凉大复气之药也　复气乘冬足太阳寒气足少隂肾水之旺子能令母实手太隂肺实反来侮土火木受邪腰背胸膈闭塞疼痛善嚏口中涎目中泣鼻中流浊涕不止或有息肉不闻香臭咳嗽痰沫上热如火下寒如水头作阵痛目中流火视物耳鸣耳聋头并口鼻或恶风寒喜日阳夜卧不安常觉痰塞膈咽不通口无滋味两脇缩急而痛牙齿动揺不能嚼物腰脐间及尻臀膝足寒冷隂汗前隂冷行步欹侧起居艰难掌中寒风痹麻木小便数而昼多夜频而少气短喘喝少气不足以息卒遗失无度妇人白带隂户中大痛牵心而痛黧黑失色男子控睾牵心隂隂而痛面如赭色食少大小便不调烦心霍乱逆气里急而腹皮色白后出余气腹不能努或肠鸣膝下筋急肩胛大痛此皆寒水来复火土之讐也以神圣复气汤主之季秋心腹中大痛烦燥冷汗自出宜益智和中丸　季秋客寒犯胃心胃大痛不可忍者麻黄草荳蔲丸　脾胃虚寒心腹满及秋冬客寒犯胃时作疼痛宜厚朴汤为戊火已衰不能运化又加客气聚为满痛散以辛热佐以苦甘温以淡泄之扶持胃气以期平也　腹痛或大便利或用手重按痛处不痛者为虚宜于已上治寒痛方中选用之无寒者芍药甘草汤　仲景云虚劳里急腹中痛小建中汤主之此补例也温例也痛而秘者厚朴三物汤主之此防例也寒例也　三隂受邪于心脐少三腹疼痛气风等证当归丸主之　失笑散治心腹痛効心痛门有刘寄奴胡索方亦治腹痛皆通理气血之剂也　有全不喜食其人本体性怯弱而又加以腹冷疼者养胃汤以人参白术苍术仍加桂茱萸各半钱木香三分应腹冷痛或心脾疼者加生姜均治之诸寒作痛得炅则止者熨之用熟艾半斤以白纸一张铺于腹上纸上摊艾令匀又以憨葱数枝批作两半片铺于艾上再用白纸一张覆之以慢火熨斗熨之冷则易之觉腹中热腹皮暖不禁以帛三搭多缝带系之待冷方解一法用盐炒布褁熨痛处神効　腹痛证治上条列之详矣但有因别病而致痛者不可不明且如疝致腹痛必是睾丸肿疼牵引而痛或邉有一条冲腹而痛霍乱腹痛必吐利兼作甚有不呕不利四肢厥冷痛极者名干霍乱又名搅肠沙急用樟木煎汤大吐之或用白矾末一钱清汤调服探吐之或用台芎为末每一钱许入姜汁半盏热汤调服甚者面青昏倒不省人事急以鼠矢一合研为细末滚汤调澄清通口服之或刺委中并十指出血肠内生痈亦常腹痛但小便数似淋脉滑数身甲错腹皮急按之濡如肿状或绕脐生疮治法见本门凡此数证要当审辨随其所因而施治毋茍且而误人也
　　少腹痛　伤寒畜血在下焦宜抵当丸桃仁承气之类若因气郁而痛以青皮主之寒者以桂枝呉茱萸温之【苦练丸　酒煮当归丸】若因疝奔豚症聚者更捡本门施治若身甲错腹皮急按之濡如肿状或绕脐生疮者小肠痈也急宜下之或以云母膏太乙膏作丸服
　　诊　脉多细小急　滑为痰　为食　隂或或尺而实或伏者可下　细小迟者生　坚大疾者数而者浮大而长者死　痛而喘脐下或大痛人中黑色者不治
　　脇痛
　　或问脇痛从肝治复有可言者乎曰肝病内舎胠脇而脇痛也则何异于心脉房舎膺脇而痛者哉若谓肝实病而胠脇痛也则何异于肝木不及阳明所胜之胠脇痛者哉若谓由是厥隂肝经所过而痛也则何异于足少阳手心主所过而脇病者哉若谓独经脉挟邪而痛也则病异于经筋所过而痛者哉岂执一説而可已乎非察色按脉徧识各经气变虽在一病之中而辨其异状者卒不能也且夫左右者隂阳之道路也是故肝生于左肺藏于右所以左属肝肝藏血肝阳也血隂也乃外阳而内隂也右属肺肺主气肺隂也气阳也外隂而内阳也由隂阳互藏其左脇多因留血作痛右脇悉是痰积作痛其两脇之病又可一防而言乎若论其致病之邪凡外之六淫内之七情劳役饮食皆足以致痰气积血之病虽然痰气固亦有流注于左者然必与血相而痛不似右脇之痛无闗于血也　戴云伤寒脇痛属少阳经合用小柴胡汤痛甚而不大便者于内加枳殻若寻常脇痛不系正伤寒时身体带微热者本事方中枳殻煮散用枳殻桔梗细辛川芎防风各四分干葛钱半甘草一钱若只是脇痛别无杂证其痛在左为肝经受邪宜用川芎枳殻甘草其痛在右为肝经移病于肺宜用片姜黄枳殻桂心甘草此二方出严氏济生续集加减在人又有肝胆经停痰伏饮或一邉脇痛宜用严氏导痰汤痰结成癖间进半硫丸葢枳殻乃治脇痛的剂所以诸方中皆不可少曽见潘子先説有人脇痛下青龙汤痛止兼嗽得可此其痛必在右脇故也灼然知是寒气作痛枳实理中汤为宜　挟外感风寒有表证宜芎葛汤　中脘不快腹脇胀满香橘汤　腹脇疼痛气促喘急分气紫苏饮　悲哀伤肝气引两脇疼痛枳殻煮散　右脇痛推气散　左脇痛枳芎散或柴胡疎肝散　死血者日轻夜重或午后热脉短濇或芤桃仁承气汤加鼈甲青皮柴胡芎归之属　若跌扑脇痛者亦是死血宜复元活血汤破血散瘀汤　怒气者脉实有力大剂香附合芎归之属　痰饮停伏者脉沉滑导痰汤加白芥子　戴云停饮脇痛本事方面丸最佳　食积痛凡痛有一条扛起者是也用保和丸或呉茱萸炒黄连神麴麦芽山查蓬术三棱青皮发寒热脇痛觉有积块当归龙荟丸　经云肝病者两脇下痛引少腹善怒又云肝气实则怒左闗必实鼓撃独大于诸脉知肝火盛也龙荟丸治肝实脇痛其人气收者善怒是也甚则用姜汁吞下经云风木淫胜治以辛凉是也　因惊伤肝脇痛桂枝散　仲景云脇下偏痛发热其脉此寒也以温药下之宜大黄附子汤　煮黄丸治脇下痃癖痛如神　控涎丹治一身气痛及脇走痛痰挟死血加桃仁泥凡脇有痰流注二陈加南星川芎苍术实者控涎丹下之　枳实散攻中有补虚人可用　戴云曽有人脇痛连膈进诸气药并自大便导之其痛殊甚后用辛热补剂下黑锡丹方愈此乃虚冷作痛愈疎而愈虚耳　肝气不足两脇下满筋急不得大息四肢厥冷发抢心腹痛目不明了爪甲枯口面青宜补肝汤　左脇偏痛乆宿食不消并目昏风泪出见物不审而逆风寒偏甚宜补肝散肺肝虚寒脇下痛胀满气急目昏浊视物不明其脉迟弱者宜防榔汤肝气虚视物不明两脇胀满肋脉拘急面色青小腹
　　痛用山茱萸当归山药黄茋五味子木川芎各一两半熟地黄白术各一两独活酸仁各四铢为末每三钱匕枣二枚水一盏煎取八分空心服　房劳过多肾虚羸怯之人胸膈之间多有微痛此肾虚不能约气气虚不能生血之故气与血犹水也盛则流畅少则壅滞故气血不虚则不滞既虚则鲜有不滞者所以作痛宜用破故纸之类补肾芎归之类和血若作寻常脇痛治即殆矣　一人六月途行受热过劳性又躁暴忽左脇痛皮肤上一片红如碗大发水泡疮三五防脉七至而夜重于昼医作肝经郁火治之以黄连青皮香附川芎柴胡之类进一服其夜痛极且増热次早视之皮肤上红大如盘水泡疮又加至三十余粒医教以水调白矾末敷仍于前药加青黛龙胆草进之夜痛益甚脇中如钩摘之状次早视之红已及半身矣水泡又増至百数乃载以询黄古潭为订一方以大蒌一枚重一二两者连皮捣烂加粉草二钱红花五分进药少顷即得睡比觉已不痛矣葢病势已急而时医执寻常防肝正治之剂又多苦寒愈资其燥故病转増剧水泡疮发于外者肝郁既乆不得发越乃侮所不胜故皮腠为之溃也蒌味甘寒经云泄其肝者缓其中且其为物柔而滑润于郁不逆甘缓润下又如油之洗物未尝不洁此其所以奏効之防也欤　九灵山房集云里钟姓者一男子病脇痛众医以为痈也投诸香姜桂之属益甚项彦章诊其脉告曰此肾邪病法当先温利而后竭之投神保丸下黑溲痛止即令更服神芎丸或疑其太过彦章曰向用神保丸以肾邪透膜非全蝎不能引导然巴荳性热非得芒硝大黄荡涤之后遇热必再作乃大泄数出病已彦章所以知男子之病者以阳脉隂脉防涩者痛也涩者肾邪有余也肾邪上薄于脇不能下且肾方恶燥今以燥热发之非得利不愈经曰痛随利减殆谓此也　云中秦文山掌教平湖与家兄同官每患脇痛遇劳忍饿则发介家兄书来求方予为处以人参黄茋白术当归川芎地黄牛膝木山茱萸石斛薏苡仁酸枣仁柏子仁桃仁之属令常服之后来谢云自服药后积乆之疾一朝而愈不复发矣闻魏昆吏部亦以劳饿得脇痛无大病也而医者投以枳殻青皮破气之药痛愈甚不数日而殒予故着之以为世戒诊　合腋张脇者肺下肺下则居贲迫肺善脇下痛青色麤理者肝大肝大则逼胃迫咽则苦膈中且脇下痛　凡脇骨偏举者肝偏倾肝偏倾则脇下痛　揭唇者脾髙脾髙则防引季脇而痛　寸口脉者即脇下拘急而痛其人啬啬恶寒也　脉双是两手俱也沉濇是郁细或者怒气
　　腰痛【肾着　腰胯痛腰輭】
　　六元正纪论云太阳所至为腰痛又云巨阳即太阳也虚则头项腰皆痛足太阳膀胱之脉所过还出别下项循肩防内挟脊抵腰中故为病项如防挟脊痛腰似折髀不可以曲是经气虚则邪客之痛病生矣夫邪者是风热湿燥寒皆能为病大抵寒湿多而风热少然有房室劳伤肾虚腰痛者是阳气虚弱不能运动故也经云腰者肾之府转揺不能肾将惫矣宜肾气丸茴香丸之类以补阳之不足也膏粱之人乆服汤药醉以入房损其真气则肾气热肾气热则腰脊痛而不能举乆则髓减骨枯发为骨痿宜六味地黄丸滋肾丸封髓丹之类以补隂之不足也灵枢云腰痛上寒取足太隂阳明上热取足厥隂不可俛仰取足少阳葢足之三阳从头走足足之三隂从足走腹经所过处皆能为痛治之者当审其何经所过分野循其空穴而刺之审何寒热而药之假令足太阳令人腰痛引项脊尻背如重状刺其郄中太阳二经出血余皆仿此彼执一方治诸腰痛者固不通矣　有风　有湿　有寒　有热　有挫闪　有瘀血　有滞气　有痰积　皆标也肾虚其本也　风伤肾而痛其脉必带浮或左或右痛无常处牵引两足宜五积散每服加防风半钱全蝎三个小续命汤独活寄生汤皆可选用【三因方小续命汤加炒去皮桃仁治风腰痛最妙】仍吞三仙丹杜仲姜汁炒研末每一钱温酒调空心服治肾气腰痛兼治风冷为患名杜仲酒三因又有牛膝酒治肾伤风毒攻刺腰痛不可忍者　伤湿而痛如坐水中葢肾属水乆坐水湿处或为雨露所着雨水相得以致腰痛其脉必带缓遇天隂或乆坐必发身体必带沉重宜渗湿汤主之不効宜肾着汤或生附汤　风湿腰痛独活寄生汤　寒湿腰痛五积散加桃仁川芎肉桂汤麻黄苍术汤并摩腰膏　湿热腰痛苍术汤独活汤羌活汤东垣云如身重腰沉沉然乃经中有湿热也于羌活胜湿汤中加黄檗一钱附子五分苍术二钱　感寒而痛者腰间如氷其脉必见热则减见寒则増宜五积散去桔梗加呉茱萸半钱或姜附汤加辣桂杜仲外用摩腰膏　伤热而痛者脉必洪数而滑发渴便闭宜甘荳汤加续断天麻间服败毒散　若因闪挫或攧扑伤损而痛者宜乳香趁痛散及黑神散和复元通气散酒调下不効则必有恶血停滞宜先用酒调下苏合香丸仍以五积散加桃仁大黄苏木各一钱当归倍原数若因劳役负重而痛宜和气饮或普贤正气散或十补汤下青娥丸　挫闪腰痛不能转侧用陈乆神麴一大块烧通红淬老酒去麴以酒通口吞青娥丸仰卧片时未効再服不用丸亦得又方以茴香根同红麴擂烂好热酒调服　东垣云打扑伤损从髙坠下恶血在太阳经中令人腰脊痛或胫腨臂中痛不可忍鼻壅塞不通地龙汤主之　橘核酒　熟大黄汤　丹溪治徐质夫年六十因坠马腰痛不可转侧六脉散大重取则小而长稍坚此虽有恶血未可驱逐且以补接为先遂令煎苏木人参黄茋川芎当归陈皮木通甘草服至半月饮食渐进遂与前药调下自然铜等药一月而安　瘀血为病其脉必濇转侧若锥刀之刺大便黑小便赤黄或黑日轻夜重名沥血腰痛宜调荣活络饮或桃仁酒调黑神散或四物汤加桃仁红花之类丹溪用补隂丸中加桃仁红花主之　气滞而痛其脉必沉宜人参顺气散或乌药顺气散加五加皮木香入少甘草煎汤调下或用降真香檀香沉香共一两重煎汤空心服　痰
　　注而痛其脉必滑或伏宜二陈汤加南星香附乌药枳殻主之　食积腰腿痛用板【酒炙】柏叶【酒制】香附【五钱】辣芥子凌霄花【一钱五分】酒糊丸煎四物汤加陈皮甘草一分吞下　食积痰积如气实脉有力者宜下之　葳防仙治痛之要药为细末每服二钱猪腰子一只批开掺药在内湿纸包煨熟五更细嚼热酒下以微利为度　本事方治五般腰痛用胡桃肉五个去皮殻研为膏五灵脂黑牵牛【炒】白牵牛【炒】各三钱狗脊【防炒】半两荜薢【炒】三钱没药三十文巴豆五粒用湿纸包煨取肉去油右为末入前胡桃膏醋糊丸如桐子大每服十五丸风腰疼荳淋无灰酒下气腰疼煨葱白酒下血腰疼当归酒下打扑腰疼苏木酒下　张子和治赵进道病腰疼一年不愈诊其两手脉沉重有力以通经散【陈皮当归甘遂为末每三钱临卧温酒调下】下五七行次以杜仲去麤皮细切炒断丝为末每服三钱猪腰子一枚薄批五七片先以椒盐淹去腥水掺药在内褁以荷叶以湿纸数重封文武火烧熟临卧细嚼温酒送下毎旦以无比山药丸一服数日而愈治腰痛牵引足膝脚腘屡用神効杜仲姜汁炒去丝续断黑牵牛破故纸桃仁炒去皮尖胡索各等分为细末酒煮面糊胡桃肉和丸如桐子大每服五七十丸食前温酒白汤任下【已上俱用下药实者宜之】　腰胯连脚膝晓夜疼痛宜虎骨散补骨脂丸百倍丸养肾散选而用之　大抵诸腰痛皆起肾虚既挟邪气则须除其邪如无外邪积滞而自痛则惟补肾而已腰肢痿弱身体疲倦脚膝痠輭脉或洪或细而皆无力痛亦攸攸而不甚是其候也亦分寒热二证脉细而无力怯怯短气小便清利是为阳虚宜肾气丸茴香丸鹿茸羊肾之属或以大建中汤加川椒十粒吞下腰肾丸及生料鹿茸丸之类仍以茴香炒研末破开猪腰子作薄片勿令断层层掺药末水纸褁煨熟细嚼酒咽此皆所以补阳之不足也其脉洪而无力小便黄赤虚火时炎是谓隂虚东垣所谓膏粱之人乆服汤药醉以入房损其真气则肾气热肾气热则腰脊痛而不能举乆则髓减骨枯发为骨痿宜六味丸滋肾丸封髓丹补隂丸之类以补隂之不足也　杨仁斋云经云腰者肾之府转揺不能肾将惫矣审如是则病在少隂必究其受病之源而处之为得虽然宗筋聚于隂器肝者肾之同系也五藏皆取气于谷脾者肾之仓廪也郁怒伤肝则诸筋纵弛忧思伤脾则胃气不行二者又能为腰痛之冦故并及之郁怒伤肝发为腰痛宜调肝散主之忧思伤脾发为腰痛宜沉香降气汤和调气散姜煎主之　煨肾丸治肝肾损及脾损谷不化腰痛不起者神効　又有沮剉失志伤肾而痛者和剂七气汤多加白茯苓少加乳香沉香主之疟痢后腰痛及妇人月经后腰痛俱属虚宜补于补
　　气血药中加杜仲侧柏叶主之　丹溪云乆腰痛必用官桂开之方止腹脇痛亦然橘香丸治腰痛经乆不瘥亦用官桂开之之意也
  </div>
  <div class="pagination">
   <a href="证治准绳_page4.html">
    上一页
   </a>
   <a href="证治准绳.html">
    1
   </a>
   <a href="证治准绳_page2.html">
    2
   </a>
   <a href="证治准绳_page3.html">
    3
   </a>
   <a href="证治准绳_page4.html">
    4
   </a>
   <span class="current-page">
    5
   </span>
   <a href="证治准绳_page6.html">
    6
   </a>
   <a href="证治准绳_page7.html">
    7
   </a>
   <a href="证治准绳_page8.html">
    8
   </a>
   <a href="证治准绳_page9.html">
    9
   </a>
   <a href="证治准绳_page10.html">
    10
   </a>
   <span>
    ...
   </span>
   <a href="证治准绳_page6.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
