<!DOCTYPE html>
<html>
<head>
    <meta charset="UTF-8">
    <title>医学纲目 - 第 274 页/共 379 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医学纲目 - 第 274 页/共 379 页</h1>
    <div class="content">　　（方论见效。）发热而喘，表不解者，小青龙去麻黄加杏仁汤。兼胸满者，麻黄汤。（方论见喘。）发热口渴，有属表者，有属里者，治法方论甚众。（并见渴门。）发热汗解，半日许复烦躁，脉浮数大者，可更发汗，宜桂枝汤。论见烦，（方见上。）发汗后恶风寒者，虚故也。不恶寒但恶热者，实也，当和胃气，宜调胃承气汤。太阳病三日，发汗不解，蒸蒸发热者，属胃也，调胃承气汤主之。（海藏云：大黄泄实，芒硝软坚，甘草和中，必燥实坚三症全者可用之。）

　　调胃承气汤方

　　大黄（一两。海藏云：宜酒浸，盖邪气居高，非酒不到，譬如物在高巅，人迹所不及，则射而取之，故用酒浸引而上之。

　　若生用苦泄峻下，则遗高分之邪热，所以愈后或目赤或喉闭或头肿，膈上反生热症矣）甘草（半两，炙。

　　海藏云：甘以缓之）芒硝（九钱。海藏云：辛以润之，咸以软之）上咀，水一盏，煮大黄、甘草至七分，去渣，入芒硝，更上火微煮令沸，温服。

　　发热汗出不解，心下痞硬，呕吐而利者，大柴胡汤。（论见痞。）发汗后，身灼热，脉浮，汗出，身重多眠，鼻鼾者，风温。（论见风热。）发汗后，仍发热，心悸头眩，身动，振振欲擗地者，宜真武汤。（论见下利。）汗出热不去，内拘急，四肢疼，下利厥逆恶寒者，宜四逆汤。（论见下利。）大汗出，脉阴阳俱盛不解者，死。（论见大法。

　　《内经》云：温病汗彻复热而脉躁疾，不为汗衰，狂言不能食，谓之阴阳交者，必死也。）太阳病先发汗不解，而复下之，脉浮者不愈。浮为在外而反下之，故令不愈。今脉浮，故知在外，当须解外则愈，桂枝汤主之。汗下后，仍头痛发热，心下满，小便不利者，桂枝去桂加茯苓白术汤。（论见结胸。）大下后，身热不去，心中结痛者，栀子豉汤主之。（论见心痛。）大下后，身热不去，微烦者，栀子干姜汤。（方论见烦。）阳明病下之，其外有热，手足温，心中懊，饥不能食，但头汗出者，栀子豉汤。（论见烦。）太阳病当恶寒，今自汗出，不恶寒发热，关脉细数者，以医吐之过也。一二日吐之者，腹中饥，口不能食。

　　三四日吐之者，不喜糜粥，欲食冷食，朝食暮吐，以医吐之所致，为小逆。

　　瘥后更热者，小柴胡汤。脉浮者以汗解，脉沉者以下解。（论见劳复。）伤寒脉浮滑，此表有热，里有寒，白虎汤主之。

　　白虎汤方

　　知母（三两）甘草（一两，炙）粳米（三合）石膏（八两，捶碎）上咀，每服五钱，水煎温服。

　　脉浮而迟，表热里寒，下利清谷者，四逆汤。（论见下利。）下利厥逆，汗出热不去者，四逆汤。

　　少阴病下利清谷，厥逆，里寒外热者，通脉四逆汤。（方论见下利。）身热，手足逆冷而脉虚，当夏月发者，为中暑。（论见中暑。）伤寒表不解，干呕发热而咳，下利者，小青龙去麻黄加芫花汤。（论见咳。）太阳与阳明合病，必下利，其症头痛腰疼，身热鼻干，脉浮大而长者，宜葛根汤。（论见合病。）发热下利，脉微迟厥逆者，通脉四逆汤。太阳与少阳合病，自下利，其症头痛胸满，往来寒热，脉浮大而弦者，宜黄芩汤。

　　（论见合病。）下利清谷，脉沉迟，其人面赤微热而厥者，必郁冒，汗出自解。

　　发热下利厥逆，躁不得卧者死。发热而利，汗不止者死。（二论俱见下利。）发热吐利，心下痞硬者，大柴胡汤，渴者五苓散，不渴者理中汤。（论并见痞及吐利门。）发热，经水适来适断，小柴胡汤，刺期门。（论见谵语疟状。）发热脉数，消谷，不大便者，有瘀血，宜抵当汤。（论见蓄血。）〔《素》〕病甚者，为五十九刺。（穴见温病门。）

　　卷之三十伤寒部太阳病

　　太阳病发热续法

　　此篇集丹溪、海藏诸贤治伤寒，皆以补养兼发散之法，实本经成败倚伏生于动，动而不已则变作，及风雨寒热，不得虚邪不能独伤人之旨也。盖凡外伤风寒者，皆先因动作烦劳不已，而内伤体虚，然后外邪得入，故一家之中，有病者，有不病者，由体虚则邪入而病，体不虚则邪无隙入而不病也。是故伤寒为病，属内伤者十居八九。后学无知，举世皆谓伤寒无补法，但见发热，不分虚实，一利下汗而致夭横者，滔滔皆是，此实医门之罪人也。今集此法于仲景之后，其应如响，使人遵之，不犯虚虚实实之戒也。

　　〔丹〕伤寒主乎温散有卒中天地之寒气者，有口食生冷之物者，故伤寒为病，必须身犯寒气，口食寒物者，是以从补中益气汤加发散药。属内伤者十居八九，其法邪之所凑，其气必虚，只用补中益气汤中从所见之症出入加减。气虚甚者，少用附子，以行参术之气。（补中益气汤方见治发热。）内伤之病，专主东垣，《内外伤辨》甚详。世之病此者为多，但有挟痰挟外邪者，郁热于内而发者，皆以补元气为主，宜看其所挟而兼用药。

　　一男子素嗜酒，因暴风寒衣薄，遂觉倦怠，不思饮食半日，至睡后，大发遍身疼痛如被杖，微恶寒。天明诊之，六脉浮大，按之豁然，左为甚。予作极虚受风寒治之，人参为君，黄、白术、归身为臣，苍术、甘草、木通、干葛为佐，使大剂与之，至五帖后，通身汗如雨，凡三易被得睡，觉来诸症悉除。

　　白术陈皮干葛苍术（各三钱）人参川芎（各钱半）黄归身木通（各一钱）甘草（五分）上分三帖，水煎服。

　　卢兄年四十九岁，自来大便下血，脉来沉迟涩，面黄神倦者二年矣。九月间，因劳倦发热，自服参苏饮二帖，热退，早起小劳，遇寒，两手背与面紫黑，昏仆，少时却醒，身大热，妄语，口干，身痛，至不可眠，脉之三部不调，微带数，重取虚豁，左手大于右手。以人参二钱半，带节麻黄、黄各一钱，白术二钱，当归五分，与三五帖得睡，醒来大汗如雨即安。两日后再发，胁痛咳嗽，若睡时嗽不作而妄语，且微恶寒，诊其脉似前而左略带紧。予曰：此体虚再感寒也。再以前药加半夏、茯苓，至十余帖，再得大汗而安。后身倦不可久坐，不思饮食，用补中益气去凉药，加神曲、半夏、砂仁，五七十帖而安。

　　一丈夫因劳倦发热甚倦，不可以伤寒治之。用人参（四钱）白芍药陈皮当归（各三钱）黄（三钱半）苍术（二钱）木通（一钱）甘草（少）上分三帖，水煎温服。

　　一丈夫发热五日，倦甚，略渴，得洪脉，不甚数，略重则散大，此内伤症也。用白术（二钱）人参陈皮柴胡（各钱半）黄苍术（各一钱）木通（六分）甘草（少）上分二帖，水煎服。

　　一大夫倦甚，口干发热，汗不出。用陈皮（三钱）人参白术苍术（各二钱）干葛（钱半）黄木通（各一钱）上分二帖，水煎服。

　　一丈夫发热振，倦怠口渴。

　　人参白术白芍柴胡（各二钱）陈皮（三钱）黄（一钱）木通（钱半）甘草（少）上分四帖，水煎热饮。

　　王孺人因辛苦发热。

　　芍药（五钱）白术（三钱半）人参当归（各二钱）陈皮（一钱）川芎甘草木通（各钱半）上分四帖，水煎温服。

　　第四女发热，冒风冷。

　　麻黄人参（各五分）苍术（一钱）甘草（少）上水煎，温服。

　　上十方，皆补养中气兼发散之剂。

　　杭州叶君章，腊月因斋素中饥而冒寒作劳，遂患发热头痛。医与小柴胡汤，遂自汗，神昏，耳聋，目不见物。予诊其脉大如指，似有力，热不退。与人参、黄、白术、熟附、炙甘草作大剂之，一日而汗少，二日而热减半，耳微有闻，目能视物。初用药至四帖，前药中加苍术与两服，再得汗而热除。本日遂去苍术、附子，又与前药作小剂服，三日而安。

　　吕仲修年六十六岁，正月间因忍饥冒寒作劳，头疼恶寒发热，骨节皆疼，无汗，至次日妄语，热愈甚，而妄语时止时作，热亦不为十分。自服参苏饮两帖，汗不出，又再进一服，以衣覆取汗大出，而热不退。至第四日，予诊其脉，两手皆洪数，而上为甚。此因饥而冒寒，加之作劳，阳明经虽受寒气，不可攻击，当急以大剂补之，以回其虚，俟胃气充实，自能出汗而解。遂以参、、白术、归身、陈皮、炙甘草，每帖加熟附子一片，一昼夜服五帖。至第三日，口稍干，言语有次，诸症虽解而热未退，遂去附子，加白芍。又两日思食，却作肉羹间与之。又三日，精神全。二日许，自汗出而热退，诊其脉不数，洪脉却尚有些，洪脉作大脉论，年高而误汗，此后必有虚症见，又与前药。至次日言，我大便自病来不曾更衣，今谷道逼痛，坐努责状如不堪，医者必欲投大黄、巴豆等剂。予谓大便非实秘，为是气因误汗而虚，不得充腹，无力可努，仍与前补药以肉粥及苁蓉与之一日半，煎浓葱椒汤浸下体，方下大便软块者五六枚。诊其脉仍旧大未敛，此因气血未得回复，又与前药两帖，经两日，小便不通，少腹下妨闷，颇为所苦，但仰卧则点滴而出。予曰：补药服之未尽，于前药内倍加参、大剂服两日，小便方利而安。

　　陶明节年十九岁，不惮劳，不息农作，忽一日因劳倦大发热而渴，恣饮冷泉水数碗，次日热退，目不识人，言语谬误，自言肚痛不能转侧，饮食不进，身战掉不自持。又二日，求予诊之。两手涩而大，而上为甚。

　　遂于气海灸三十壮，用白术二钱，黄二钱，熟附一片，陈皮五分，与十帖不效，又增发热微渴，余症仍在，却可进二匙稀粥。予曰：此气欲利而血未应也，于前药内去附子加当归以和血，因有热，加人参一钱半，服三十帖而安。

　　〔海〕黄汤治伤寒两感，拘急，三焦气虚，自汗，及手足汗出，或手背偏多，或肢体振摇，腰腿沉重，面赤目红，但欲睡眠，头面壮热，两胁热甚，手足自温，两手心热，自利不渴，大便或难或如常度，或口干咽燥，或渴欲饮汤不欲饮水，或少欲饮水，呕哕间作，心下满闷，腹中疼痛，或时喜笑，或时悲哭，或时太息，或时语言错乱，疑作谵言狂语者非也，神不守舍耳。始得病于寤寐之间，或恐悸，头项不甚痛，行步只如旧，此阴盛阳虚之故也。两手脉浮沉不一，或左或右，往来不定，有沉涩弱微弦五种阴脉形状，按之全无力，浮之损小，沉之亦损小，皆阴脉也，宜先缓而后急，缓宜用黄汤。

　　黄汤方

　　人参生姜黄芩白茯苓白术白芍药（各一两）甘草（七钱）呕者加藿香、陈皮（各五钱，）甚者加干姜（炮一钱。）上咀，水煎，量症加减多少用之。如大便秘结者，调中丸主之。

　　调中丸方

　　人参白术白茯苓干姜甘草（各等分）上为末，炼蜜丸，每两作十丸，或五丸，每服一二丸，水少许煎服。若病急者，黄汤每服加干姜一钱，大便结者，理中丸主之。

　　理中丸方

　　人参白术干姜（炮，恐热，以生姜代之）甘草（炙）上等分为末，炼蜜丸，每两作五丸，白汤化下，先缓后急也。若尤急者，无汗宜附子干姜甘草汤。若自汗者，宜白术附子甘草汤。量脉症可于四逆汤，或真武汤，或通脉四逆汤选用之。

　　〔垣〕冯内翰侄栎年十六，病伤寒，目赤而烦渴，脉七八至，医欲承气汤下之，已煮熟矣。偶东垣从外来，冯告之故。东垣切脉大骇曰：几杀此儿，彼以脉数为热，今脉七至，是极热也，殊不知至真要大论云：病有脉从而病反者何？岐伯对曰：脉至而从，按之不鼓，诸阳脉皆然。此阴盛格阳于外，非热也。取姜附来，吾以热因寒用之法治之。治药未就，而病者爪甲已青，顿服八两，汗渐出而愈。

　　上七法，补兼发散，随所见症加姜附，甚者熟附，微者干姜，又甚者姜附兼施，皆反治法也。

　　〔丹〕盛孺人年四十岁，外冷内热，身疼头痛，倦怠，脉虚微涩。

　　川芎柴胡芍药（各半两）羌活黄柏（各二钱，炒）南星（一钱）甘草（炙，三分）上分两帖，生姜三片，水煎热服。

　　沈材妻年五十余，满身骨节痛，半日以后发热，黄昏至半夜却退。

　　苍术陈皮羌活（各一钱）白术（钱半）木通炒柏通草（各五分）上咀，水煎温服。

　　丁亲家于久疟后，暑月涉水，又劳苦，腿HT痛，渐渐浑身痛，胁亦痛，发热，脉却涩，不甚数。

</div>
    <div class="pagination">
<a href="医学纲目_page273.html">上一页</a><span>...</span><a href="医学纲目_page269.html">269</a><a href="医学纲目_page270.html">270</a><a href="医学纲目_page271.html">271</a><a href="医学纲目_page272.html">272</a><a href="医学纲目_page273.html">273</a><span class="current-page">274</span><a href="医学纲目_page275.html">275</a><a href="医学纲目_page276.html">276</a><a href="医学纲目_page277.html">277</a><a href="医学纲目_page278.html">278</a><a href="医学纲目_page279.html">279</a><span>...</span><a href="医学纲目_page275.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
