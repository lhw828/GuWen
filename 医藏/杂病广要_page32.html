<!DOCTYPE html>
<html>
 <head>
  <meta charset="utf-8"/>
  <title>
   杂病广要 - 第 32 页/共 33 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   杂病广要 - 第 32 页/共 33 页
  </h1>
  <div class="content">
   疏里诸方
　　《斗门方》治腰痛，用大黄半两，更入生姜半两，同切如小豆大，于铛内炒令黄色，投水两碗，至五更初顿服，天明取下腰间恶血物，用盆器盛，如鸡肝样，即痛止。（《本草》）（又《图经》引崔元亮《海上方》，治腰脚冷风气，以大黄酥炒为末，以水入生姜两片如钱，煎十余沸去姜，取大黄末两钱，以姜汤调之，空腹顿服，当下冷浓及恶物等，痛即瘥止。）《三因》名熟大黄汤，治坠堕闪肭，腰痛不能屈伸。趁痛丸，第三证方（说见上）。附子（炮去皮脐尖取末半两）牵牛末（炒一两取末半两）上为细末，酒面糊丸，如梧桐子大，每服三十丸，盐汤下，空心食前服。（《方氏》）牵牛丸，治冷气流注，腰疼不能俯仰。延胡索（二两）破故纸（炒二两）黑牵牛（三两炒）上件为细末，煨大蒜研搜丸，如梧桐子大，每服三十丸，煎葱须、盐汤送下，食前服。（《杨氏》）《经验秘方》吕总管一方，于本方去延胡索，加好橙核（其半生半熟），等分为末，空心酒服。戴人女僮，冬间自途来，面赤如火，至HT阳，病腰胯大痛，里急后重，痛则见鬼神。戴人曰：此少阳经也，在身侧为相火。使服舟车丸、通经散，泻至数盆，病犹未瘥。人皆怪之，以为有祟。戴人大怒曰：驴鬼也。复令调胃承气汤二两，加牵牛头末一两，同煎服之。大过（按：过当泻）数十行，约一、二缶，方舍其杖策，但发渴。戴人恣其饮水、西瓜、梨、柿等。戴人曰：凡治火莫如水，水天地之至阴也。约饮水一、二桶，犹觉微痛。戴人乃刺其阳陵泉，以伸其滞，足少阳胆经之穴也，自是方宁。女僮自言，此病每一岁须泻五、七次，今年不曾泻，故如是也。常仲明悟其言，以身有湿病，故一岁亦泻十余行，病始已。此可与智者言，难与愚者论也。（《十形三疗》）（按：又载一男子六十余，病腰尻脊胯大痛，脉沉滞坚劲，大便坚燥。用大承气汤，以姜枣煎，加牵牛头末二钱，下泄四、五行，皆燥粪及瘀血杂秽而痛去。）独活汤，治因劳役，腰痛如折，沉重如山。炙甘草（二钱）羌活防风独活大黄（煨）泽泻肉桂（各三钱）当归梢连翘（各五钱）酒汉防己酒黄柏（各一两）桃仁（三十个）上咀，每服五钱，酒半盏，水一大盏半，煎至一盏，去渣热服。（《兰室》）（按：此方品味杂糅，无类可隶，姑录于兹。）
　　熨法
　　熨法。肉桂（一两）吴茱萸（三两）生姜（四两）葱头（一两）花椒（二两）上共炒热，以绢帕包裹，熨痛处，冷则再炒熨。（《百问》）
　　灸法
　　戊戌年八月，淮南大水，城下浸灌者连月。予忽脏腑不调，腹中如水吼，数日，调治得愈。自此腰痛不可屈折，虽颊面亦相妨，服遍药不效，如是凡三月。予后思之，此必水气阴盛，肾经感此而得。乃灸肾俞三七壮，服此药瘥。（《本事》）（按：此药即麋茸丸，用麋茸、舶茴、菟丝子、羊肾。）舍弟腰疼，出入甚艰，予用火针微微频刺肾俞，则行履如故，初不灸也。屡有人腰脊伛偻来觅点灸，予意其是筋病使然，为点阳陵泉令归灸即愈，筋会阳陵泉也。然则腰疼又不可专泥肾俞，不灸其他穴也。（《资生》）
　　身体类
　　身体痛
　　
　　源候总说
　　凡人百骸四体，肌肉皮肤，关节脉络，总而谓之身。风淫湿滞，血刺痰攻，皆能作痛。至于骨之酸疼，或寒或热，入里彻骨，则倍蓰千万，大不侔焉。盖骨为髓之藏，髓者饮食五味之实秀也，髓虚则骨虚，势所必至矣。痛在于身，风之证以走注知之，湿之证以重着验之，血有筋脉钻刺之证，痰有眩晕咳唾之证。驱风除湿，行血豁痰，对证一投，犹冀可以旦暮起。病入于肾，此劳极损伤之不可救药者也，其能生乎。然则身痛之与骨痛，毫厘千里之差，于此不可以无辨。虽然，酒家之癖，多为项肿臂痛。盖热在上焦，不能清利，故酝酿日久，生痰涎，聚饮气，流入于项臂之间，不肿则痛耳。然而曰痰，曰涎，曰饮，又有理一分殊之别。伏于包络，随气上浮，客肺壅嗽而发动者，痰也。聚于脾元，随气上溢，口角流出而不禁者，涎也。惟饮主于胃府，为呕为吐，此则胃家之病，学人不可不知。（《直指》）（按：《医说》引《医余》曰：通真子云：筋紧而骨束，是以骨痛。师曰：水不胜火，煎熬得骨痛。宜考。）身体痛者，种种不同，风寒湿痰者多。风寒痛，明知得于寒邪，而脉浮紧。湿痰留滞关节，一身尽痛。有风湿相搏，肢体重痛。有阴毒伤寒，身如被杖之痛者。有湿郁而周身作痛，有伤食滞而身作痛，痰滞经络而作块痛，致于骨节酸疼，或寒或热，皆宜随证审其病机，素昔所感寒热虚实而施治之，无不中也。（《医统》）凡身痛之甚者，亦当察其表里，以分寒热。其若感寒作痛者，或上或下，原无定所，随散而愈，此表邪也。若有定处，而别无表证，乃痛痹之属，邪气虽亦在经，此当以里证视之，但有寒热之异耳。若因火盛者，或肌肤灼热，或红肿不消，或内生烦渴，必有热证相应，治宜以清以寒。若并无热候，而疼痛不止，多属阴寒，以致血气凝滞而然。经曰：痛者寒气多也，有寒故痛也。必温其经，使血气流通，其邪自去矣。凡劳损病剧，而忽加身痛之甚者，此阴虚之极，不能滋养筋骨而然，营气惫矣，无能为也。（《景岳》）
　　风湿贼风
　　（附骨疽之别）风身体疼痛者，风湿搏于阳气故也。阳气虚者，腠理易开，而为风湿所折，使阳气不得发泄，而与风湿相搏于分肉之间，相击故疼痛也。诊其脉浮而紧者，则身体疼痛。（《病源论》）凡贼风，其人体卒无热，中暴风冷，即骨解深痛，不废转动，按之应骨痛也，久即结痛，或结瘰，其附骨疽，久即肿而结脓，以此为异耳。若治附骨作贼风，则增益，病深脓多，若治贼风作附骨，即加风冷，遂成瘰偏枯挛曲之疾也。疗之为效，都在其始耳，此非天下至精，其孰能与于此。若候附骨与贼风为异者，附骨之始未肿，但痛而已。其贼风但痛不热。附骨则其上壮热，四体乍寒乍热，小便赤，大便涩，而无汗。若得下却热，并开发腠理，便得消也。纵不消尽，亦得浮浅近外。凡贼风但夜痛，骨不可按抑，不得回转，痛处不壮热，亦不乍寒乍热，多觉身体索索然冷，欲得热熨，痛处即小宽，时复有汗出，此为贼风证也，宜针灸熨爆，诸服治风药即愈。（《千金》）
　　气痛
　　或身中忽有痛处，如似打扑之状，名曰气痛。痛不可忍，游走不住，发作有时，痛则小热，痛定则寒。此皆由冬时受温气，至春暴寒，风来折之，不成温病，乃作气痛。宜先服五香连翘汤，摩丹参膏，又以白酒煎杨柳皮，及暖熨之。有赤气点点者，即刺出血也。（《千金》）（按：此说本出《肘后》。五香连翘汤、丹参膏并出《千金•痈疽》中，宜参。）
　　血滞作痛
　　（久痛入络）身体疼痛，非湿则痰，固也。人有挟刀锯之惊，而又馁在其中，为风寒水湿所伤，致使心窍凝滞。于是经络壅闭，血不流行，肌肉骨节为之刺痛。治法，当归、川芎、芍药、、白芷、灵脂、大黄、甘草利之，黑物小片而下，其痛有瘳。（《直指》）身体胸腹，隐热隐疼，拘急足冷，此血之为病也。以其饮酒嗜欲，伏热受暑得之。淮热毒、暑毒、酒毒为能伤血，瘀血未去，新血不荣身体，所以隐痛拘急。其里热足冷者，血之证也。用柴胡、黄芩、青皮、枳壳、灵脂、桃仁、木通、甘草作剂，多入大黄以利之。俟其流利已尽，小腹略无结急，即以当归、川芎一倍，橘皮、半夏、枳壳、北梗、木通、甘草半之，调其气血，于是有瘳。血属于心，木通以通其心窍，心窍既通，经络之流行可知矣。（同上）久痛必入络，气血不行，发黄非疸也。痛而重按少缓，是为络虚。（《临证指南》）（按：又华玉堂曰：络中气血，虚实寒热，稍有留邪，皆能致痛。此乃古人所未及详言，而先生独能剖析明辨者。）
　　治例
　　湿热相搏，肩背沉重，疼痛上热，胸膈不利，遍身上下沉重疼痛，当归拈痛汤。身体拘急，皆属虚寒与寒湿、风湿，小续命汤随证加减。（《医通》）在气分者，但行其气，不必病轻药重，攻动其血。在血分者，则必兼乎气治，所谓气行则血随之是也。若症之实者，气滞血凝，通其气而散其血则愈。症之虚者，气馁不能充运，血衰不能滋荣，治当养气补血，而兼寓通于补。（《临证指南》）
　　补气利害
　　或问：先哲谓诸痛为实，诸痒为虚。丹溪亦曰：诸痛不可用参、，盖补其气旺不通而痛愈甚。然则凡病痛者，例不可用参、等药乎？曰：以上所论诸痛，特指其气实者为言耳。如暴伤风寒，在表作痛，或因七情九气怫郁，不得宣通而作痛者，固不可用补气药也。若夫劳役伤形，致身体解而作痛者，或大便后及大泻痢后，气血虚弱，身体疼痛，及四肢麻痹而痛；或妇人产后气血俱虚，致身体百节疼痛等病，其可不用参、等补气药乎，学人毋执一也。（《正传》）
　　除湿驱风诸方
　　生附除湿汤、五苓散，并主伤湿身痛。（《直指》）身疼风证，乌药顺气散，又名通气驱风汤，加川芎。（《得效》）
　　和血诸方
　　若关节疼痛，蒲黄八两，附子一两炮，合末之，服一钱匕，日三，稍增至方寸匕。（《肘后》）黄建中汤，加川芎、当归，治血刺身痛。（《直指》）麒麟竭散，治寒湿搏于经络，疼痛不可忍。血竭南乳香没药水蛭（杆碎炒令烟尽）麝香白芍药当归（各秤一分）虎胫骨（涂酥炙黄一□六分)上件药八味，每味各为细末，各抄一钱和匀，每眼三钱，温酒调下，食前服之，痛立止，痛甚者不过二服。（《御药》）（又有虎骨丸，见《历节》，宜参。）
　　逐涎诸方
　　治风毒留客日深，气虚邪实，攻击不定，走注疼痛，趁痛丸方。大戟（刮去皮）甘遂白芥子（各一两）上三味捣罗为末，用大麦面一两和匀，醋调作膏子，慢火炙黄熟，再捣罗，用薄面糊为丸，如梧桐子大，每服十丸，渐加至十五丸，空心用冷酒下，病甚不入大麦面亦得。（《圣济》）（即控涎丹，见《痰涎》。）滚痰丸，一切遍身，无故游走疼痛，或肿或挛，或如常，痛无定所，或俗名寒湿，不肿在一处，酸软沉滞者，消息服之。（《养生主论》）
　　熏法
　　若身中有掣痛不仁不随处者，取干艾叶一纠许丸之，内瓦甑下，塞余孔，唯留一目，以痛处着甑目，下烧艾以熏之，一时间愈矣。（《肘后》）
　　调摄法
　　痛家不可食浓味与肉，大能助火。若食肉味痛愈盛者，并鱼腥面酱酒醋皆断去之。（《医通》）
　　身体类
　　〔附〕身痒（身如虫行）
　　经曰：诸痒为虚。血不荣肌腠，所以痒也。当以滋补药，以养阴血，血和肌润，痒自不作矣。（《丹溪》）痒证不一。疥痨作痒，当求之本门疮疥证。血虚皮肤痒者，宜四物汤，加防风七钱半；如以四物汤半帖，水二盏，调消风散一钱亦可。妇人血气，或通身痒，或头面痒，如虫行皮中，缘月水来时，为风所吹，不然则是产蓐中食动风物致之，亦宜如前四物汤调消风散。有脾虚身痒，本无疥痨，素非产蓐，洁然一身，痒不可住，此乃脾虚所因。经云：诸痛为实，诸痒为虚。又云：脾主身之肌肉。宜实脾为先，四兽饮去草果，加藿香、浓朴、川芎、当归各半钱，姜、枣煎服，名增损资胃饮。（《要诀》）（消风散见《头痛》，四兽饮见《疟》。）一人年逾六十，形瘦苍紫，夜常身痒，搔之热蒸皮内，肉磊如豆粒，痒止热散，磊亦消矣。医用乌药顺气、升麻和气等不效，诣余诊之。脉皆细濡近驶。曰：此血虚血热也。医为顺气和气，所谓诛罚无过，治非所宜。遂以生地、玄参、白蒺藜、归、芎、、芍、黄芩、甘草、陈皮煎服，月余而安。（《石山》）程贵英，形长而瘦，色白而脆，年三十余，得奇疾，遍身淫淫循行如虫，或从左脚腿起，渐次而上至头，复下于右脚，自觉虫行有声之状。召医诊视，多不识其为何病。居士往诊，其脉浮小而濡，按之不足，兼察其形，视其色，参诸脉，知其为虚症矣。《伤寒论》云：身如虫行，汗多亡阳也。遂仿此例而用补中益气汤，多加参、，以酒炒黄柏五分佐之，服至二、三十帖遂愈。（《石山居士传》）盛架阁妻，左右肩病痒，蔓延至两臂，上及颜面，不可禁。或于病处灼艾，势暂止，已而如初。府君曰：右脉沉，左脉浮且盛，此滋味伤浓之所致也。投以某药，疾旋已。（《医史•倪府君墓碣铭》）
　　身体类
　　肩背痛
　　
　　证治诸说
　　森立夫云：愚谓肩背痛者，属二经。手太阳小肠经，上肩，绕肩解。足太阳膀胱经，循肩，侠脊背。二经之气相通。若逆而不顺，或外感寒邪，或劳伤，以致二经之虚，皆足使痛。其酸痛为虚，重痛为寒，刺痛为气逆也。（《万安》）肩背痛，未辨何证，俱宜和气饮，每服加乌药半钱。当肩背一片冷痛，背膂疼痛，古方用神保丸愈者，此有积气故也。其人素有痰饮，流注肩背作痛，宜星香散（用南星、木香），或导痰汤下五套丸（见《和剂》），更于呕吐门停饮证选药。有肾气（即奔豚气之谓）不循故道，气逆挟背而上，致肩背作痛，宜和气饮，每服加炒香半钱，炒川椒十粒。有素虚人，及病后心膈间痛，或牵引乳胁，或走注肩背，此乃元气上逆，当引使归元，不可复下疏刷之剂，愈刷愈痛，发汗太过人患此者众，惟宜温补。拘于气无补法之说误矣。经曰汗者心之液，又曰阳受气于胸中，汗过多则心液耗，阳气不足，故致疼也；（《要诀》）背痛，肥人多痰，年高必用人捶而痛快者属虚，除湿化痰，兼补脾肾。醉饱后多痛欲捶，是脾不运而湿热作楚也，须节饮。瘦人多是血少阴虚，亦不禁酒及浓味而然，养血清火，四物、酒芩、连、牡丹皮。背痛须加羌活、防风引经，肥人少佐附子。（《六要》）脊者，督脉之经与膀胱之经皆取道于脊也。故项脊常热而痛者，阴虚也，六味丸加麋茸。常寒而痛者，阳虚也，八味丸加鹿茸。（《医通》）（宜参《颈项痛》。）太阳经风湿肩背痛，兼气郁滞痛者，则常常作痛。气虚郁痛者，则时止时痛。血虚郁痛者，则夜甚时止。血瘀郁痛者，则夜痛不止。风气郁盛者，痛则项背强。湿气郁甚者，痛则肩背重。痰风凝郁者，痛则呕眩。（《金鉴》）
　　治方
　　肩背痛不可回顾者，此手太阳气郁而不行，以风药散之。脊痛项强，腰似折，项似拔，此足太阳经不通行，以羌活胜湿汤主之。羌活独活（以上各一钱）本防风甘草（炙）川芎（以上各五分）蔓荆子（三分）上咀，都作一服，水二盏，煎至一盏，去渣大温服，空心食前。（《内外伤辨》）提肩散，治风湿乘肺，肩背强直作痛。羌活（密节者）防风（去芦）本川芎白芍药（炒各七分）川连（酒炒）黄芩（酒拌炒各五分）甘草（四分）上水二钟，姜三片，煎服。（《辨疑》）加减当归饮子（《圣惠方》），治肩忽疼。（按：今《圣惠》无考，《准绳》引《玄珠》。）当归大黄（两半）芍药（一两）防风黄芩人参（各一两）黄连（五钱）甘草（一两三钱）生地黄（两半）滑石（六两）柴胡（一两半）上咀，每服五钱，水二盏，煎至一盏，去滓食后通口服。（《袖珍》）有因湿热，肩背沉重而疼者，当归拈痛汤。（《统旨》）真武汤，治肩项酸疼，两肩欲脱，背痛不欲伸，短气虚弱。（《万安》）（按：此佚出典，当考。）
　　灸法
　　背疼乃作劳所致，技艺之人与士女刻苦者，多有此患（士之书学，女之针指，皆刻苦而成背疼矣），色劳者亦患之，晋之景公是也，惟膏肓为要穴。予尝于膏肓之侧，去脊骨四寸半，隐隐微疼，按之则疼甚，漫以小艾灸三壮，即不疼，它日复连肩上疼，却灸肩疼处愈，方知千金方之阿是穴犹信云。予尝肩背痛，已灸膏肓，肩痛犹未已，遂灸肩井三壮而愈，以此知虽灸膏肓，而他处不可不灸云。两肩头冷疼，尤不可忽。予屡见将中风人臂骨脱臼，不与肩相连接，多有治不愈者。要之，才觉肩上冷疼，必先灸肩等穴，毋使至于此极可也。予中年每遇寒月，肩上多冷，常以手掌心抚摩之，夜卧则多以被拥之，仅能不冷，后灸肩，方免此患。盖肩系两手之安否，环跳系两足之安否，不可不灸也。（《资生》）
　　身体类
　　臂痛
　　
　　证治诸说
　　夫臂痛者，其说有五：若臂痛，筋脉挛急，不得屈伸，遇寒则剧，由肝虚，为风寒邪气留于经络，故筋挛干急而痛，脉紧而细者，宜以小续命汤，或以异功五积散，加全蝎、麝香煎，甚者以柏子仁丸（出《妇人良方》引《指迷方》，凡十三味，系温养之剂）。若臂痛不能举，时复转移，或左或右，此由中脘伏痰，脾气滞而不行，则上下不运而痛，其脉沉细，宜茯苓丸或控涎丹。若臂痛流走，上下无常，外连肌肉，牵引背胛，时发时止，由荣卫之气循行失度，遂受风毒之气，行于血中，随血上下，新故相搏则痛，宜小续命汤兼麝香丸（当考），甚者以白芥子散。若卒然一臂无力，痛不能举，似汗，肌肉时复掣痛，手不及头，此寒湿客搏而筋缓也，宜以异功五积散，加全蝎、麝香煎，甚者以四君子汤加芍药、附子、生姜煎服。若气血凝滞，经络不行，臂痛不能举者，舒经汤。（《管见良方》）臂为风寒湿所搏，或饮液流入，或因提挈重物，皆致臂痛，有肿者，有不肿者，除饮证外，其余诸痛，并宜五积散及乌药顺气散（按：《得效》治风证，《医鉴》治因于气者）或蠲痹汤。外有血虚一证，血不荣于筋，或致臂痛，宜蠲痹汤、四物汤各半帖，和匀煎服。乳妇以臂枕儿，伤于风寒，多有臂痛，亦宜于此选用。若坐卧为风湿所搏，或睡后手在被外，为寒邪所袭，遂令臂痛，宜五积散及蠲痹汤、乌药顺气散。审知是湿，蠲痹汤，每服加苍术三匙，防己四分，或用五痹汤。曾因挈重伤筋，以致臂痛，宜琥珀散（用芍、莪、牡、棱、刘寄奴、玄胡、乌药、归、地、桂）、劫劳散（《类方》用虚劳方，然当是《和剂•伤寒》门中方）或和气饮（《类方》用升麻和气饮，然当是五积散加麻黄），每服加白姜黄半钱，以姜黄能入臂故也。（《要诀》）臂连肩背酸痛，两手软痹，由痰饮流入四肢也。偶提重物忽痛，伤筋也。因搐臂筋痛，伤于寒也。臂痛不能举，或痛无定处，由脾虚邪气相搏也。臂痛不能举物，气血凝滞也。（《尊生书》）
　　和血诸方
　　舒经汤，治臂痛，又名五痹汤，亦治腰下疾。片子姜黄（四两）甘草羌活（各一两）白术海桐皮当归赤芍药（各二两）上为粗末，每服三钱，水一盏半，煎至七分，去滓温服。如腰以下疾，空心服。腰以上疾，食后服。（《妇人良方》）（按：据《事证方后集》，此本王伯举方，其说颇详，宜参。）《管见良方》治气血凝滞，经络不行，肩痛不能举。一方，加沉香、生姜煎。《叶氏》五痹汤，大治风痰饮攻作臂膊疼痛，于本方去海桐皮、归、芍。（亦见《事证方后集》，有说。）《杨氏》蠲痹汤，于本方去白术、海桐皮，加黄。（详见《痹》门。《医鉴》臂痛因湿者。）《得效》活络汤，治风湿臂痛，诸药不效者，于本方去姜黄、桐皮、芍药，加独活、川芎。红花四物汤，治妇人臂疼，又如瘫痪。刘立之云：是血证，四物汤加红花煎服见效。（《朱氏》）白芥子散，治臂痛，外连肌肉，牵引背胛，时发时止，此由荣卫之气循行失度，留滞经络，与正气相搏，其痛发则有似瘫痪。真白芥子木鳖子（各二两麸炒）没药（别研）桂心木香（各半两）上为细末，入研药令停，每服一钱，温酒调下。（《妇人良方》）服桑枝法，桑枝一小升，细切炒香，以水三大升，煎取二升，一日服尽，无时。政和间，予尝病两臂痛，服诸药不效，根据此作数剂，臂痛即愈。（《本事》）
　　利气方
　　流气饮子。（按：此不举主治，当是治气滞臂痛。《得效》列之白芥子散后，曰：治同上。）紫苏叶青皮桔梗大黄（煨）当归芍药乌药茯苓川芎黄枳壳（去穣麸炒）防风（各半两）甘草橘皮（各三分）木香皮连大腹（二两锉姜汁）上咀，每服五钱，水二盏，姜三片，枣一枚，煎一盏，去滓服。（《妇人良方》）《得效》去大黄。
　　温经诸方
　　拾味锉散，治臂痛，连筋及骨，举动艰难。此药亦益血养筋生力。当归（一两去土洗净切焙干）黄（二两炙）白芍药（二两）芎（一两半不见火）防风（一两半）附子（三两炮制去皮脐）白术（一两半）茯苓（七钱半）熟干地黄（七钱半略洗净用少酒熬令干焙之）肉桂（一两去粗皮不见火）上件并修制了毕，然后秤之，咀，每服四钱重，水一大满盏，生姜七片。枣子三个掰开，同煎至七分，去滓通口服，食后临卧日三服。须温覆浓衣，畏寒去处。（《叶氏》）臂痛多日风，其脉濡而来反急，明其湿。用苍术、附子各等分，木香一分，姜煎，帛盖，屋上露星一宿，次日重汤暖服愈。（《永类》引《续易简》）
　　消痰诸方
　　治痰，茯苓元，本治臂痛，具《指迷方》中。云有人臂痛不能举，手或左（《妇人良方》此有“或”字）右，时复转移。由伏痰在内，中脘停滞，脾气不流行，上与气搏。四肢属脾，滞而气不下，故上行攻臂，其脉沉细者是也。后人谓此臂痛，乃痰证也（方出《痰涎》中）。累有人为痰所苦，夜间两臂常若有人抽牵，两手战灼，至于茶盏亦不能举，只以此药治之，皆随服随愈。（《是斋》）半夏汤，治肩臂痛。半夏（二两洗七遍切作薄片）白茯苓（二两锉）上为细末，每服二钱，水二盏，煎至八分，入姜汁一哈壳许，再煎至七分，食后温热服。（《叶氏》）又小半夏汤，治痰饮头眩及臂痛，于本方加甘草、橘、姜，水煎。痰饮流入四肢，肩臂酸疼，两臂软痹，导痰加木香、片子姜黄、姜制白术，若作风治误矣。（《医通》）控涎丹，加去油木鳖子一两，桂五钱，治臂痛，每服二十丸，加五三十丸。（《纲目》）芎活汤，治水饮停蓄，注于经络，发为臂痛，皆因脾土有亏，平日多饮水浆，不能传化所致。川芎半夏（汤洗）白茯苓川独活陈皮枳壳（去穣炒各半两）白术甘草（各一分）上为散，每服三钱，水一盏半，生姜同煎，去滓，食后停少时温服。（《得效》）
　　凉热方
　　热证，防风通圣散。（《得效》）
　　身体类
　　〔附〕臂细
　　臂细无力，不任重，此乃肝肾气虚，风邪客滞于荣卫之间，使气血不能周养四肢，故有此证候。肝主项背与臂膊，肾主腰胯与脚膝，其二脏若偏虚，则随其所主而生病焉。今此症乃肝气偏虚，宣专补肝，兼肾。（《鸡蜂》）
　　身体类
　　四肢诸痛
　　
　　四肢痛
　　四肢痛无常处者，手足支节皆卒然而痛，不在一处。其痛处不肿，色亦不异，但肉里掣痛，如锥刀所刺。由体虚受于风邪，风邪随气而行，气虚之时，邪气则胜，与正气交争相击，痛随虚而生，故无常处也。（《病源论》）一女子，两手足自四末痹至肱膝，方痛而不省人事，作痰气服四七汤愈。（《永类》）肢节疼，须用羌活，去风湿亦用之。如肥人肢节痛，多是风湿与痰饮流注经络而痛，宜南星、半夏。瘦人肢节痛，是血虚，宜四物加防风、羌活。如瘦人性躁急而肢节痛发热，是血热，宜四物加黄芩、酒炒黄柏。肢节痛肿脉滑者，当用燥湿，宜苍术、南星，兼行气药木香、枳壳、槟榔，在下者加汉防己。如肢节痛肿脉涩数者，此是瘀血，宜桃仁、红花、当归、川芎及大黄微利之。如倦怠无力而肢节痛，此是气虚，兼有痰饮流注，宜参、术、星、半。（《丹溪》）
　　十指疼痛
　　治手足十指疼痛麻木。孙盈仲尝患此，其祖善医，云有风而非虚，以此药治之而愈。附子木香上二味等分，锉为粗末，用姜如常法煎，木香随气虚实加减。如治足弱，去附子，用乌头甚妙。（《是斋》）石顽治礼科姜如农次媳，春初患发热头疼腹痛，咳逆无痰，十指皆紫黑而痛。或用发表顺气不效，延余诊之，脉来弦细而数，右大于左。曰：此怀抱不舒，肝火郁于脾土而发热，热蒸于肺故咳。因肺本燥，故无痰。脾受木克，故腹痛。阳气不得发越，故头疼。四肢为诸阳之本，阳气不行，气凝血滞，故十指疼紫。其脉弦者肝也，数者火也，细者火郁于血分也。遂以加味逍遥散加桂枝，于土中达木，三剂而诸证霍然，十指亦不疼紫矣。（《医通》）
　　手痛
　　经曰手屈不伸者，其病在筋，薏苡仁汤。伸而不屈者，其病在骨，《近效》白术附子汤、十味锉散选用。（《医通》）
　　臂腿一两点痛
　　治臂腿之间，忽一两点痛，着骨不可忍。芫花根上一味，研为细末，米醋调，随大小敷之，立止。庐州郭医云：此陶成一医者，曾以治一妇人产后而得此疾者良验。但敷贴不住，须以纸花覆其上，用绢帛扎定也。（《是斋》）
　　腿痛
　　腿痛有血虚、血寒、寒湿、风湿、湿热、流注、阴虚、阳虚、肾虚风袭之殊。（《医通》）（原详载证治，又有大股痛，并宜参。）
　　膝痛
　　经云：膝者筋之府，屈伸不能，行则偻附，筋将惫矣。故膝痛无有不因肝肾虚者，虚则风寒湿气袭之。又曰：身半以下者，湿中之也。故治膝胫之痛，又须以去湿为主。大抵痛在筋者，多挟风热，则屈不伸而肿，兼阴虚者则热而不肿。因卧湿地，流入脚膝，痹弱疼重，《千金》独活寄生汤。夏月湿热沉重而痛，当归拈痛汤。痛在骨者，多兼寒饮，重而屈伸不利，常若拭不干状。（《医通》）予冬月膝亦酸疼，灸犊鼻而愈，以此见药与灸不可偏废也。若灸膝关、三里亦得。但按其穴酸疼，即是受病处，灸之不拘。（《资生》）
　　足痛、足心痛
　　尺脉虚弱，缓涩而紧，病为足痛，或者痿病。（《崔氏脉诀》）脚下有结物，牢如石，痛如锥刀所刺，此由肾经虚，风毒之气伤之，与血气相击，故痛而结不散。（《病源论》）足心及踝骨热疼者，为肾虚湿着，命门火不归经，肾着汤下八味丸。肥人多湿痰流注，足心作痛，但久坐卧，起则痛甚，行动则缓，宜肾着汤合二妙散（用黄柏、苍术）。慎不可用补肾药，及血药助阴，愈增其剧。（《医通》）
　　脚根痛
　　脚根颓者，脚跟忽痛，不得着地，世呼为脚跟颓。（《病源论》）足跟痛，有痰有血热，血热四物加黄柏、知母、牛膝之类。（《丹溪》）肾脏阴虚者，则足胫时热而足跟痛，六味丸加龟版、肉桂。阳虚者，则不能久立而足跟痛，八味丸。挟湿者，必重着而肿。肥人，湿痰流注。凡下部痛，多用药酒，殊不知病甚于冬者，为寒湿，故宜用酒；若春夏甚而秋冬减者，此属湿热，若用药酒，是反助其湿也。（《医通》）
　　身体类
　　疠
　　此疾前人谓为天刑，盖其为毒厉烈秽恶，非寻常病邪之所比，是以其治多系伐毒之品。薛立斋着《疠疡机要》，亦非无峻药，然大旨以补法为主。张景岳以为论列已全，岂佞其所好者乎。如释子木《疠疡全书》、沉亮紫《医学要则》，揭出数十证，稍涉繁冗，今不采入。
　　源由总说
　　大风病须眉堕落者，皆从风湿冷得之，或因汗出入水得之，或冷水入肌体得之，或饮酒卧湿地得之。或当风冲，坐卧树下及湿草上得之。或体痒搔之，渐渐生疮，经年不瘥，即成风疾。八方之风皆能为邪，邪客于经络，久而不去，与血气相干，则使荣卫不和，淫邪散溢，故面色败，皮肤伤，鼻柱坏，须眉落。（《病源论》）经所载疠风者。即方论中所谓大风恶疾癞是也。虽名曰风，未必皆因风，大率多是嗜欲劳动气血，热发汗泄，不避邪风冷湿，使淫气与卫气相干，致肌肉贲，气有所滞，则肌肉不仁，荣气泣浊，则热不利，故色败，皮肤疡溃，鼻梁塌坏。《千金》所谓自作不仁极猥之业，虽有悔言，而无悔心，良得其情。然亦有传染者，又非自致，此则不谨之故，气血相传，岂宿业缘会之所为也。原其所因，皆不内外涉外所因而成也。（《三因》）按《三因》云：虽名曰风，未必皆因风。此论甚善。盖此疾多由嗜欲饮食积毒之所致，因其病证秽恶可畏，又不可不谓之风也。若夫传染之说，世或有之。虽因其一家血脉，饮食居处，气味之相传者，本无内热积毒，亦不能染也。（《微义》）夫大风者，所犯异证多端。或因嗜欲无度，劳伤血气；或蓄大怒，忧愁惊恐，抑郁不伸；或体虚肤空；或醉后当风；或热解脱，汗出入水；或浴后迎风；或醉卧露地，或手足破伤，引入风毒，或卒风豪雨，寒水湿障，侵入肌肤。当时感受，以至大风之患病，因以流注经络，传于脏腑，发于四肢，内外熏蒸，而成泡癣。夫病之源，有三证五死：一种者风水，二种者传变，三种者自不调摄。（《济急仙方•然子大风论》）（五死见后。）大抵此症，多由劳伤气血，腠理不密，或醉后房劳沐浴，或登山涉水，外邪所乘，卫气相搏，湿热相火，血随火化而致，故淮扬岭南闽间多患之。（《疠疡机要》）大麻风症，乃天地间异症也，但感受不同。有体虚之人，因骤被阴阳曝晒、雾露风雨之气所侵，感之不觉，未经发泄，凝滞肌肤，积久必作。又有房欲后体虚，为风邪所袭，或露卧当风，睡卧湿地，或洗浴乘凉，希图快意，或风水所招，世代留袭，此等相感，俱能致之。其患先从麻木不仁，次发红斑，久则破烂，浮肿无脓云云。总皆风湿相乘，气血凝滞，表里不和，脏腑痞塞，阳火所变，此其根蒂也。（《外科正宗》）癞即《内经》疠风，受天地间肃杀风气，酷烈暴悍，最为可畏。一因风毒，或汗出解衣入水，或酒后当风。二因湿毒，或坐卧湿地，或冒雨露。三因传染。然未必皆由外也，内伤饮食热毒过甚，大寒大热房劳秽污，以致火动血热，更加外感风寒冷湿而发。（《入门》）先哲论此症之由有五：一曰风水阴阳所损，二曰源流传染所因，三因气秽毒注所犯，四曰保养失度所致，五曰感冒积郁所生。此言其大略耳。（《医学要则》）
　　病由受杀物之风
　　大风病，是受得天地间杀物之风。古人谓之疠风者，以其酷烈暴悍可畏耳。（《丹溪》）疠风，古方谓之大风恶疾，以其疮痍荼毒，浓汁淋漓，眉鬓堕落，手足指脱，顽痹痛痒，鼻塌眼烂，齿豁唇揭，病势之可畏耳。若专以房劳嗜欲、饮食积毒之所致，何为遽至于是，故丹溪先生亦谓之受得杀毒之风也。（《微义》）《外科精要》为诸疮立法，而不及疠风。风为百病之长，以其残毁肤体，去死为近，一有染此，鲜能免者，比之疮疡，治法为难，乃不言及。夫八方之风起因于八方，应其时则生物，违其时则杀物。人之禀受有杀气者，则感而受之，如持虚受物，后又因起居饮食男女成郁气，二气积于厥躬，脾先受之，乃为湿病。湿积之久，火气出焉。火气滋蔓，气浊血污（一云，血热凝结，其气不清），化生诸虫，以次传历脏腑。必死之病，而有可生之理。其始病者，胃气微伤，脾主肌肉，流行甚缓，传变以渐，或可借医药之功而免。谓之必死，非惟医不知药，悉是不能禁欲，可哀也夫。（《丹溪纂要》）
　　病必生虫
　　风起之由，皆是冷热交通，流于五脏，彻入骨中，虚风因湿，和合虫生，便即生患。论其所犯，多因用力过度，饮食相违，行房太过，毛孔既开，冷热风入五脏，积于寒热，寒热之风交过通彻，流行诸脉，急者即患。缓者稍远，所食秽杂肉虫生，日久冷热至甚，暴虫遂多，食人五脏骨髓，及于皮肉筋节，久久皆令坏散，名曰癞风。若其欲治，先与雷丸等散服之出虫，见其虫形青赤黑黄白等诸色之虫，与药治者，无有不瘥。（《病源论》）
　　脉候
　　脉两寸浮而紧，或浮而洪。阳脉浮弦，阴脉实大。脉浮缓者易治，洪大而数者难愈，沉实者难愈。脉溢者病在上，脉覆者病在下，皆为不治之证也。（《正传》）
　　证状总说
　　《肘后》凡癞病皆起于恶风，及触犯忌害得之。初觉皮肤不仁，淫淫苦痒如虫行，或眼前见物如垂丝，或癃疹赤黑气漭沆，此皆为疾之始，便急疗之。（《外台》）夫病之生，多从风起，当时微发，不将为害，初入皮肤里，不能自觉，或流通四肢，潜于经脉，或在五脏，乍寒乍热，纵横脾肾，蔽诸毛腠理，壅塞难通，因兹气血精髓乖离。久而不治，令人顽痹。或汗不流泄，手足酸疼，针灸不痛。或在面目，习习奕奕。或在胸颈，状如虫行，身体遍痒，搔之生疮。或身面肿，痛彻骨髓。或顽如钱大，状如蚝毒，或如梳，或如手，锥刺不痛。或青赤黄黑，犹如腐木之形。或痛无常处，流移非一，或如酸枣，或若悬铃。或似绳缚拘急，难以俯仰，手足不能摇动。眼目流肿，内外生疮，小便赤黄，尿有余沥。面无颜色，恍惚多忘，其间变状多端。毒虫若食人肝者，眉睫堕落。食人肺，鼻柱崩倒，或鼻生息肉，孔气不通。若食人脾，语声变散。若食人肾，耳鸣啾啾，或如雷鼓之音。若食人筋脉，肢节堕落。若食人皮肉，顽痹不觉痛痒。或如针锥所刺，名曰刺风。若虫乘风，走于皮肉，犹若外有虫行。复有食人皮肉彻外，从于头面，即起为肉，如桃核小枣。从头面起者，名曰顺风，病从两脚起者，名曰逆风（按：《直指》曰：此风从头起而下者顺，从足起而上者逆。顺则易，逆则难，又当识此）。令人多疮，犹如癣疥，或如鱼鳞，或痒或痛，黄水流出。初起之时，或如榆荚，或如钱孔，或青或白，或黑或黄，变异无定，或起或灭，此等皆病之兆状云云。然癞名不一。木癞者，初得先当落目睫，面目痒，如复生疮，三年成大患，急治之愈，不治患成。火癞者，如火烧疮，或断人支节，七年落眉睫，急治可愈，八年成疾艰治。金癞者，初得眉落，三年食鼻柱崩倒叵治，良医能愈。土癞者，身体块磊，如鸡子弹丸许，此病宜急治之，六年便成大患，十五年不治。水癞者，先得水病，因即留停，风触发动，落人眉须，不急治之，经年病成。蟋蟀癞者，虫如蟋蟀，在人身体内，百节头皆欲血出，三年叵治。面癞者，虫如面，举体艾白难治，熏药可愈，多年叵治。雨癞者，斑驳或白或赤，眉鬓堕落，亦可治，多年难愈。麻癞者，状似癣瘙，身体狂痒，十年成大患，可急治之愈。风从体入，或手足刺疮，风冷痹痴，不治，二十年后便成大患，宜急治之。癞者，得之身体沉重，状似风癞，积久成大患，速治之愈。酒癞者，酒醉卧黍穣上，因汗体虚，风从外入，落人眉须，令人惶惧，小治大愈。（《病源论》）（按：此段诸癞，繁冗可疑，然是古说，姑存之。）恶疾大风，有多种不同。初得虽遍体无异，而眉须已落。有遍体已坏，而眉须俨然。有诸处不异好人，而四肢腹背有顽处，重者手足十指已有堕落。有患大寒而重衣不暖。有寻常患热，不能暂凉。有身体枯槁者。有津汁常不止者。有身体干痒彻骨，搔之白皮如麸，手下作疮者（《外台》作卒不作疮）。有疮痍荼毒重迭而生，昼夜苦痛不已者。有直置顽钝，不知痛痒者。其色亦有多种，有青黄赤白黑光明枯暗。（《千金》）一风者，肺经受证，先落眉毛。二风者，肝经受证，面起紫泡。三风者，肾经受证，脚底先穿。四风者，脾经受证，遍身如癣。五风者，心经受证，先损其目。（《济急仙方》然子）初起身上虚痒，或起白屑紫云，如癜风然，或发紫泡疙瘩流脓。（《入门》）（按：《正宗》曰：浮肿无脓。与此不同。）初起必有一块不知痛痒处起，渐渐沿开，或一块赤白色，或如癣状者，或如漆触，或如酒颜，甚至白泡，甚至手掌肉瘦削。（《医彀》）疠疡久而不愈，有不慎起居饮食，内火妄动者。有脏腑伤损，气血疲乏者。有用攻伐之药，气血愈亏者。有不分兼变相杂，用药失宜者。有病患讳疾忌医者。疠疡愈而复发，有不戒浓味，内热伤脾者。有不戒房劳，火动伤肾者。有不戒七情，血气伤损者。有余毒未尽，兼症干动者。有气虚六淫外乘者。古人云此症百无一生，正谓此耳。（《疠疡机要》）
　　鸟癞白癞
　　凡癞病，皆是恶风及犯触忌害所得。初觉皮毛变异，或淫淫苦痒如虫行，或眼前见物如垂丝，言语无定，心常惊恐，皮肉中或如桃李子隐轸赤黑，手足顽痹，针刺不痛，脚下不得蹋地，凡食之时，开口而鸣，语亦如是，身体疮痛，两肘如绳缚，此名黑癞。（《病源论》）（按：此与次条虽析为二证，实不外于前件所举，姑存之。）凡癞病，语声嘶破，目视不明，四肢顽痹，支节火燃，心里懊热，手脚俱缓，背膂至急，肉如遭劈，身体手足隐轸起，往往正白在肉里，鼻有息肉，目生白珠，当瞳子，视无所见，此名白癞。（同上）
　　麻木
　　临时麻木，不足介意；惟久麻久木，则气血失虚，风痰辏焉，死血聚焉，肌肤未变色者，勿作疯治，不过温暖之剂，驱痰活血。气行而血亦行，何麻木之有。（《疠疡全书》）（按：片仓元周治疠，遇麻木皮色未变者，于暗室中点火于樟脑以照视之，能分毒浅深。今云肌肤未变色者勿作疯治，盖非精论也。）
　　死证败证
　　五死者：一曰皮死，麻木不仁。二曰肉死，割切不痛（按：《医说》引《琐碎录》云：癞病肉先绝）。三曰血死，溃烂成脓。四曰筋死，手足脱落。五曰骨死，鼻梁崩塌，眼断唇番，以致声哑，不能救治。（《济急仙方》）（按：此皮肉血等死，未必谓不治症。《疠疡机要》声哑下补目盲。）不治症（八名）：乌麻风（黑漆柱一般，骨里黑出来），毛风（身上疼痛，衣服也穿不得），李子风（身上起紫，溃烂深潭），打乌风（口吐白沫，横倒在地，手脚齐起），赤游风（肚腹胀大的），剪指风（手指并做一块），振斗风（手振），老鼠风（身上日不痛，夜疼）。（同上）大凡疮愈后口渴，或先渴而患疮，或口舌生疮，或咽喉肿痛，或唇裂舌黄目赤，痰涎上涌者，皆败症也。（《疠疡机要》）
　　治法总说
  </div>
  <div class="pagination">
   <a href="杂病广要_page31.html">
    上一页
   </a>
   <span>
    ...
   </span>
   <a href="杂病广要_page27.html">
    27
   </a>
   <a href="杂病广要_page28.html">
    28
   </a>
   <a href="杂病广要_page29.html">
    29
   </a>
   <a href="杂病广要_page30.html">
    30
   </a>
   <a href="杂病广要_page31.html">
    31
   </a>
   <span class="current-page">
    32
   </span>
   <a href="杂病广要_page33.html">
    33
   </a>
   <a href="杂病广要_page33.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
