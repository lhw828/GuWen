<!DOCTYPE html>
<html>
<head>
    <meta charset="UTF-8">
    <title>杂病广要 - 第 29 页/共 33 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>杂病广要 - 第 29 页/共 33 页</h1>
    <div class="content">　　诸厥总略
　　（附治方）有涎如拽锯声在咽喉中为痰厥，手足搐搦者为风厥，因醉而得之为酒厥，暴怒而得之为气厥。凡尸厥、痿厥、风厥、气厥、酒厥，可一涌而醒，次服降心火，益肾水，通血和气之药，使粥食调养，无不瘥者。若其余诸厥，仿此行之。慎勿当疑似之间，便作风气，相去邈矣。（《事亲》）若伤寒手足厥逆，昏不知人，邪正已极，温下之间，稍或迟缓，祸不旋踵。或汗不解，暴衄不知人而厥，或杂病得吐衄血而厥，不知人者，一二日或三日必间，间则为愈矣。盖阴气尚实，必身不热，热则不厥，厥则为血温身热主死矣。暴气厥而形实者，七情所致，痰饮内郁而厥，或半日或一二时必间。形虚而气逆甚者，多致不救。此又可见气血为厥，阴阳暴逆之甚也，故不可断作风治。（《微义》）厥有七症，寒、热、痰、气、食、尸、蛔，七者是也。（《司命》）苏合香丸，治卒暴厥不知人，未辨风痰气厥，宜与此膏，化浓汤灌之，醒后却议脉证用药。（《微义》）（按：此门别无通治之方，仍附于此。）
　　气厥
　　（宜与《诸气》门气中参看）（气虚厥）脉至如喘，名曰气厥，气厥者不知与人言（《素问》、《甲乙》作暴厥）。（《脉经》）仁宗最宠贵妃，一日食次，忽仆倒，遍身卒冷。急奏帝。上乃急召孙、杜。既至奏曰：不妨，此乃气厥尔，少顷，吐即复苏也。御坐良久，果吐而苏。上问因何而得。二人并奏曰：此贵妃方食，因忧怨气上，遂与食相并，故如此者。吐即气透，故复苏也。上问妃，有何事如此。妃对曰：陛下无嗣，臣外家不能为陛下生皇嗣，所以自怨，气忽上逆，而至惊动圣驾。上叹曰：朕亦自责，乃劳汝致病耶。因嘉奖孙、杜之能，良久曰：医道如此，岂非良医也耶。（《纲目》引孙）（按：楼氏谓上暴厥不知人不治自愈，举经文“气复反则生”以征之。）气厥之证有二，以气虚气实皆能厥也。气虚卒倒者，必其形气索然，色清白，身微冷，脉微弱，此气脱证也，宜参、、归、术、地黄、枸杞、大补元煎之属，甚者以回阳饮、独参汤之类主之。（按：《医方考》曰：行立之间，暴眩仆绝，喉无痰声，身无邪热者，阴虚阳暴绝也，独参汤主之。即此证也。）气实而厥者，其形气愤然勃然，脉沉弦而滑，胸膈喘满，此气逆证也，经曰大怒则形气绝而血菀于上，即此类也，治宜以四磨饮或八味顺气散、苏合香丸之类，先顺其气，然后随其虚实而调理之。又若因怒伤气，逆气旋去而真气受损者，气本不实也，再若素多忧郁恐畏而气怯气陷者，其虚尤可知也，若以此类而用行气开滞等剂则误矣。（《景岳》）
　　尸厥
　　（附治方）（按：尸厥一证，《肘后》间之中恶客忤，而《巢源》收在中恶诸候中，并似以尸为尸注之尸；然考经文曰其状若尸，考之《扁鹊传》实系阳实犯阴之证，而未见鬼邪恶气为其所因，故今列于气厥之后。《扁仓传汇考》更有详说，宜并考。）（原书此处有缺）煎令百沸，并灌两服，亦根据前法用灸也。（《家宝》）二十四味流气饮和苏合香丸。尸厥者，破阴绝阳，形静如死。医者不知针石，宜此二方主之，使其气血流动，阳无绝络，阴无破纽，则亦五会之针、五分之熨、八减之剂尔。（《方考》）
　　血厥
　　（附治方）人平居无疾苦，忽如死人，身不动摇，默默不知人，目闭不能开，口噤不能言，或微知人，恶闻人声，但如眩冒，移时方寤。此由已汗过多，血少气并于血，阳独上而不下，气壅塞而不行，故身如死。气过血还，阴阳复通，故移时方寤。名曰郁冒，亦名血厥，妇人多有之，宜白薇汤、仓公散。（《本事》）白薇汤。白薇当归（洗去芦薄切焙干秤各一两）人参（去芦半两）甘草（一分炙）上粗末，每服五钱，水二盏，煎至一盏，去滓温服。仓公散瓜蒂藜芦雄黄（水飞）矾石（）上各等分，细末，少许吹入鼻中。（并同上）有血厥者，因而吐衄过多，上竭下厥，先致足冷，有如水洗，冷过腰膝，入腹即死，此血竭而作厥也。皆由阳气妄行于上，阴血无所根据附，气血相离，不居本位，宁有不死之理乎。（《绳墨》）血厥之证有二，以血脱、血逆皆能厥也。血脱者，如大崩大吐，或产血尽脱，则气亦随之而脱，故致卒仆暴死。宜先掐人中，或烧醋炭以收其气，急用人参一二两煎汤灌之，但使气不尽脱，必渐苏矣。然后因其寒热，徐为调理，此所谓血脱益气也。若不知此而但用血分等药，则几微之气忽而散失，阴无所主，无生机矣。其或有用寒凉以止血者，必致败绝阳气，适足以速其死耳。血逆者，即经所云血之与气并走于上之谓，又曰大怒则形气绝而血菀于上之类也。夫血因气逆，必须先理其气，气行则血无不行也。俟血行气舒，然后随证调理。（《景岳》）
　　痰厥
　　（宜与《痰涎》门相参）厥有涎潮，如拽锯声在咽中，为痰厥。先用瓜蒂散或人参芦煎汤探吐，随用导痰汤加竹沥、姜汁。（《统旨》）痰厥，昏迷不醒，稀涎散、导痰汤。（《指掌》）痰厥者，卒中昏倒，不知人事。急灌苏合香丸、滚痰丸，或用吐法，随服二陈加胆星、僵蚕、白附子、竹沥开痰顺气药。（《司命》）痰厥，痰涎壅盛，必吐之。稀涎散。或碧霞散，拣上好石绿研细，水飞再研，取二三钱，同冰片三四豆许研匀，以鲜薄花汁合温酒调下，不大呕吐，但口角涎流出自醒。若见虚症，遗尿自汗，不可吐，速随虚治。（《六要》）不因恚怒，忽然气闷痰升，肢冷吐涎，喉中有声，为之痰厥，脉必沉滑，宜导痰顺气。又气实多怒之人，忽大叫发厥者，乃痰闭于上，火起于下，先行探吐，后用导痰。（《汇补》）痰厥者。乃寒痰迷闷。四肢逆冷。宜姜附汤。以生附代热附。（《丹溪心法•附录》）痰厥之证，凡一时痰涎雍塞，气闭昏愦，药食俱不能通，必先宜或吐或开以治其标，此不得不先救其急也。但觉痰气稍开，盒饭治其病本。如因火生痰者，宜清之降之。因风寒生痰者，宜散之温之。因湿生痰者，宜燥之利之。因脾虚生痰者，自宜补脾。因肾虚生痰者，自宜补肾。此痰之不必治也，但治其所以痰而痰自清矣。然犹有不可治痰者，恐愈攻愈虚而痰必愈甚也。（《景岳》）
　　食厥
　　（宜与伤食门相参）食厥必因饮食而起，痰裹食物，妨碍升降，关格不通。急用吐法，食出乃苏，随进顺气消导药，研保和丸（用山楂、神曲、半、茯、陈、卜、连翘、麦芽）和末饮之，大率与干霍乱相似。（《司命》）有伤食，痛连胸膈，痞闷不通，手足逆冷，尺脉全无者，此即中食之症。若忽然厥逆，口不能言，肢不能举者，名曰食厥。若作中风中气治之，死可立待。宜先以盐吐之，再行消食导气之药。（《集解》）给谏晏怀泉夫人，先患胸腹痛，次日卒然晕倒，手足厥逆，时有医者以牛黄丸磨就将服矣。余诊之，六脉皆伏，惟气口稍动，此食满胸中，阴阳痞膈，升降不通，故脉伏而气口独见也。取陈皮、砂仁各一两，姜八钱，盐三钱，煎汤，以指探吐，得宿食五六碗，六脉尽见矣。左关弦大，胸腹痛甚，知为大怒所伤也。以木香、青皮、橘红、白术、香附煎成与服，两剂痛止。更以四君子加木香、乌药，调理十余日方瘥。此食中兼气中。（《必读》）
　　酒厥
　　（宜与《伤酒》门相参）酒厥之证，即经所云热厥之属也。又经云酒风者，亦此类也。凡纵饮无节之人，多有此病。方其气血正盛，力能胜之，不知酒害之何有。及其将衰，则酒之侮人，斯可畏耳。酒病极多，莫知所出。其为酒厥，则全似中风，轻者犹自知人，重者卒尔运倒，忽然昏愦，或躁烦，或不语，或痰涎如涌，或气喘发热，或咳嗽，或吐血，但察其大便干燥，脉实喜冷者，此湿热上壅之证，宜以抽薪饮（方附见《痹》门）之类，疾降其火。火之甚者，仍以梨浆饮、绿豆饮之属，更迭进之，以解其毒。此证大忌辛燥等物，务使湿热渐退，神气稍复，然后用补阴等剂以善其后。其有大便不实，或无火证，而脉见缓弱者，则不宜清火，但以六君子汤之类主之。若因酒伤阴，以致脾肾两虚而为厥脱者，非速救本源，终无济也。凡患此者，宜终身忌酒，勿使沾唇可也。若不知戒，再犯必难为矣。（《景岳》）
　　色厥
　　色厥之证有二：一曰暴脱，一曰动血也。凡色厥之暴脱者，必以其人本虚，偶因奇遇而悉力勉为者有之。或因相慕日久而纵竭情欲者亦有之，故于事后，则气随精去而暴脱不返。宜急掐人中，仍令阴人搂定，用口相对，务使暖气嘘通以接其气，勿令放脱以保其神，随速用独参汤灌之，或速灸气海数十壮，以复阳气，庶可挽回。第以临时慌张，焉知料理，故每致不救。然此以即病者言，所见诚不多也。其有不即病而病此者则甚多也，又何以言之？以其精去于频而气脱于渐，故每于房欲二三日之后，方见此证。第因其病不在即，故不以此为病，兼之人多讳此，而不知中年之后，多有因此而病者，是皆所谓色厥也。奈时师不能察，而每以中风毙之耳。凡治此者，单宜培补命门。（按：《石室秘》曰：人有小解之时，忽然昏眩而倒者，亦阴阳之气脱也。此症多得之入内过于纵欲，即景岳所谓不即病而病此者也。拟有逢土丹，用参、附、术、菖蒲、半夏、生枣仁。）又色厥之动血者，以其血气并走于上，亦血厥之属也。但与大怒血逆者不同，而治法亦有所异。盖此因欲火上炎，故血随气上，必其情欲动极而欲不能遂者有之，或借曲以强遏郁火者亦有之。其证则忽尔暴吐，或鼻衄不能禁止，或厥逆，或汗出，或气喘，或咳嗽，此皆以阴火上冲而然。凡治此者，必先制火以抑其势。其有阴竭于下，火不归源，别无烦热脉证，而血厥不止垂危者，非镇阴煎（用熟地、牛膝、泽泻、炙甘、桂、附）必不能救，待其势定，然后因证酌治之。（《景岳》）男女交接过度，真气大脱，昏迷不醒，俱勿放开，须两阴交合，待气自苏。若就开合，必死难救，至慎至慎。（《原病集》）（按原有《脱阳》门，其所载系《卫生家宝》伤寒阴证脱阳证治附有此言。考《家宝》治方，用葱白、附子、白术、干姜、木香、五味。《经验良方》收之于华陀《肘后》仓卒十病中，而删去伤寒阴证四字。《袖珍方》引之。《得效方》亦同，收在《虚损》中，名以大固阳汤，然犹未言为此证。盖医书有此证创自唐氏，其谓为脱阳亦出自唐氏，而彼方实足以治此证，故《救急选方》亦举之《脱阳》中。《家宝》方说载在《伤寒》中，宜参。）凡男妇交感而死，在男子名曰脱阳，在女子名曰脱阴。男子虽死，阳事犹然不委；女子虽死，阴器犹然不闭。有梦中脱死者，其阳必举，阴必泄，尸容有喜笑，为可辨也。皆在不救。（《方考》）久旷之人，或纵欲之人，与女交合，泄而不止，谓之走阳。其女须抱定，勿使阴茎出户，急呵热气于口中，以指捻住尾闾即救矣。若女人惊而脱去者，十有九死，亟以童女接气，灌以大剂独参汤，亦有活者。（《必读》）（按：《石室》曰：苟能以独参汤数两急煎之，内可加附子一钱，乘热灌之，亦有已死重生者。）
　　身体类
　　头痛
　　头痛是病证，头风是病名，本不须辨。或谓为有新久去留之分者，凿矣。
　　脉候
　　脉紧上寸口者中风，风头痛亦如之（《千金翼》云亦为伤寒头痛）。脉弦上寸口者宿食，降者头痛。病若头痛、目痛，脉反短涩者死。（《脉经》）头痛短涩应须死，浮滑风痰皆易除。（《脉诀》）头痛阳弦，浮风紧寒，风热洪数，湿细而坚。气虚头痛，虽弦必涩，痰厥则滑，肾厥坚实。（《崔氏脉诀》）痰厥之脉，时伏时见。（《大成》）脑痛，脉缓大者死。（《丹溪》）
　　源由证治总说
　　头面风者，是体虚，诸阳经脉为风所乘也。诸阳经脉上走于头面，运动劳役，阳气发泄，腠理开而受风，谓之首风。（此下原举经文，不录。）又新沐头未干，不可以卧，使头重身热。反得风则烦闷。诊其脉，寸口阴阳表里互相乘。如风在首，久不瘥，则风入脑，变为头眩。（《病源论》）夫风头痛者，凡人体虚，外伤风邪，流入阳经，行于六腑，或腠理开张，风毒攻注于风府，故心膈烦热，头面虚汗，上壅滞，故令头重疼痛也。（《圣惠》）头者诸阳之会，凡头痛者，乃足太阳受病。上连风府眉角而痛者，皆可药愈。或上穿风府，隐入于泥丸宫而痛者，是为真头疼，不可以药愈，夕发旦死，旦发夕死，责在根气先绝也。原其所因，有中风寒暑湿而疼者，有气血食饮厥而疼者，有五脏气郁厥而疼者。治之之法，当先审其三因，三因既明，则无施不切中。（《三因》）头痛非一种，有风冷头疼，痰厥头疼，肾厥头疼，积滞头疼，气虚头疼，偏正头疼，嗅毒头疼，伤寒头疼，膈痰风厥头痛，更有夹脑风、洗头风，治之各有方。（《续易简》）夫人头者，诸阳之所聚。诸阴脉皆至颈而还，独诸阳脉皆上至头耳，则知头面皆属阳部也。且平居之人，阳顺于上而不逆，则无头痛之患。阳逆于上而不顺，冲壅于头，故头痛也。风寒在脑，邪热上攻，痰厥肾厥，气虚气攻，皆致头痛。但气虚气攻头痛，愈而复作，延引岁月者，多有之矣。偏正头风，妇人气盛血虚，产后失血过多，气无所主，皆令头痛。（《济生续》）足太阳者，头之经也。六经伤寒，惟太阳受病最多。盖头居其上，当风寒之冲，一有间隙，则若顶若脑，若耳若鼻，风邪乘虚，皆得而入之矣，况复栉沐取凉、饱食仰卧之不谨乎。头风为病，不必须有偏正头疼之证，但自颈项以上，耳目口鼻眉棱之间，或有一处不若吾之体焉，皆其渐也。有头疼，有头运，有头皮顽浓（按：《入门》改浮顽），不自觉知，有口舌不仁，莫知滋味，或耳聋，或头汗，或目痛，或眉棱上下掣痛，或鼻中闻香极香，闻臭极臭，或只呵欠而作冒眩之状，凡此皆头风证也。治法大要，有热证者消风散，用防风、荆芥煎汤下。无热证者追风散（系川乌、石膏等大方。难于适用），用薄茶清下。又有素患头风之人，或因伤风寒暑湿，根据证调理已获轻安，未几头风发作，则不必拘泥前药，当以头风和平之剂疗之。其或病躯老弱，先患头风，复感寒邪，自汗不止，此等用药，无附子又不可也。（妇人月候适行，辄敢梳篦，多成头风痒痛，满头如水泡之状。）（《直指》）夫头痛不止，乃三阳之受病也，三阳者各分部分。头与项痛者，是足太阳膀胱之经也。攒竹痛，俗呼为眉棱痛者，是阳明经也。额角上痛，俗呼为偏头痛者，是少阳经也。如痛久不已，则令人丧目。以三阳受病，皆胸膈有宿痰之致然也，先以茶调散吐之，后以香薷散、白虎汤投之则愈。然头痛不止，可煎葱白须、豆豉汤吐之，吐讫可服川芎、薄荷，辛凉清上，搜风丸、香芎散（并见《三法六门》）之类。（《治病百法》）内因头痛，时作时止，外因头痛，常常有之。（《永类》）诸头痛有六证：伤风，头痛或半边偏痛，皆因冷风所吹，遇风冷则发，脉寸浮者是也。食积，因胃中有阴冷宿食不化，上冲头痛，右手脉浮紧甚者是也。（按：《六要》曰：右关寸脉滑而实，证兼呕吐恶心，心下痞闷或痛，或寒热如疟，乃食郁头痛也，治须消导。）气虚，因下部气虚上攻，温温而痛，异乎邪毒所攻，脉尺虚浮是也。伤寒，在太阳经，其痛如破，关前脉数是也，紧数是也。阳明经胃热上攻，右关洪大而数是也。（按：《金匮翼》曰：热厥头痛者，胃热气盛，不能下行也。其证头中热痛，虽严冬犹喜风寒，微来暖处或见烟火，则痛复作，其脉数或大者是也。）膈上有风涎冷痰而或呕吐，脉弦细出于寸口是也。（《丹溪》）血虚头痛，自鱼尾上攻头痛，用芎归汤，古方有追涎药。（同上）头为清阳之分，外而六淫之邪气相侵，内而脏腑经脉之邪气上逆，皆能乱其清气，相搏击致痛，须分内外虚实。实者，其人血气本不虚，为外邪所犯，或蔽复其清明，或壅塞其经络，或内之实火上炎，因而血瘀涎滞，不得通行而痛，其痛必甚，此为实。虚者，其人气血本虚，为外邪所犯，或内之浊阴上干，虽亦血瘀涎滞不能通行，而搏击无力，其痛不甚，此为虚。（《准绳》谓真气虚寒，遇外之寒湿所侵，血涩脉寒，卷缩紧急，引其小络而痛，得暖则痛止。）（按：此全文亦本于《准绳》而加删订者。所引之文则系取之《举痛论》。）实者，邪气实而正气不虚，可任攻。虚者，正气自虚而邪气自实，补正仍须治邪。若邪亦不实，但补正则邪自退。（《医碥》）因风而痛者，抽掣恶风，有汗而痛。因暑热而痛者，或有汗，或无汗，则皆恶热而痛。因湿而痛者，痛而头重，遇天阴尤甚。因痰饮而痛者，亦头昏重而痛，愦愦欲吐。因寒而痛者，恶寒而脉绌急。气虚而痛者，遇劳则痛甚，其脉大。血虚而痛者，善惊惕，其脉芤。（《金匮翼》）（按：此系《准绳》节文。《翼》更分头痛为十一类：曰风，曰热厥，曰湿热，曰寒湿，曰痰厥，曰肾虚，曰肝厥，曰食积，曰血虚，曰气虚，曰偏。）血虚头痛，必有烦躁、发渴、身热等候，其脉必涩而虚，产后金疮失血者多有之，虽宜补血，又必兼养其气，以血非气不生也。若阴虚水亏，火动而痛者，宜沉阴至静之品，补水以制其火，尤不宜过用芎、归，助其升散也。气虚头痛，必有倦怠少食、或畏寒、或羞明等候，其脉必微而细，或大而空，亦久病年高者有之，必于补气之中，兼用姜、桂以扶其阳，少佐芎、辛以达其气也。痰厥头痛，必有呕恶、胸满、咳嗽、气逆、多痰等证。其脉必弦而滑。又有火邪头痛者，虽诸经皆能为害，而惟阳明为最，以阳明胃火盛于头面，而直达头维，故其痛必甚，其脉必洪，其证必口渴躁热，宜知母、花粉、生地、麦冬、甘草之类，以抑阳而生阴，甚则白虎汤，以迎秋气而却炎威，其效最速。（《汇论》）头痛：挟风寒者，忌补敛，宜辛温发散。挟邪热者，忌同挟风寒者，宜辛寒、苦寒、解散。挟痰者，忌升、补敛、酸甘、滞腻，宜豁痰降气、辛燥。阴虚者，忌辛热发散，宜补血益阴、甘寒、酸寒。（《本草经疏》）
　　病因肾虚
　　（肝虚眩晕肾虚证治）《素问》云：头痛巅疾，下虚上实，过在足少阴巨阳，甚则入肾。徇蒙招摇，目瞑耳聋，下实上虚，过在足少阳厥阴，甚则入肝。下虚者肾虚也，故肾虚则头痛。（按：原以玉真丸为主，今举降逆方中。）上虚者肝虚也，故肝虚则头晕。徇蒙者，如以物蒙其首。招摇不定，目眩耳聋，皆晕之状也。故肝厥头晕、肾厥巅痛不同如此。（《本事》）肾虚，耳鸣面黑小便多，真黑锡丹，煎苏子降气汤下，沉附汤、术附汤加芎、辛。（《永类》）因虚头痛，此为肾厥头痛，宜用正元散（见《和剂》系乌、附等大方），或大三五七散入盐煎服，或于正元散内入炒椒十五粒下来复丹，间进黑锡丹。有服诸药不效，其痛愈甚，宜茸朱丹。所以用茸者，已于《虚损》门眩晕证详论之。（《要诀》）少宰蒋恬庵，头痛如破，昏重不宁，风药血药痰药久治无功。余曰：尺微寸滑，肾虚水泛为痰也。地黄四钱，山药、丹皮、泽泻各一钱，茯苓三钱，沉香八分，日服四帖，两日辄减六七，更以七味丸人参汤送，五日其痛若失。（《必读》）杨树滋令妹，患头痛累月，医莫能治，延余诊之，阳脉大，阴脉涩。余曰：此阴衰于下，阳亢于上，上盛下虚之候也。法宜六味地黄汤加青铅五钱，俾清浊定位，斯不治痛而痛自止矣。（《印机草》）
　　真头痛
　　（互见总说及降逆方中）真痛，脉短涩，天门真痛，上引泥丸，不治；灸百会，猛进参、沉、乌、附，或可生。（《永类》）其或痛入泥丸，上至巅，壹点痛不可忍，六脉或绝，此由根本之气虚，谓之真头痛，旦发夕死，夕发旦死，不可不知。（《治法秘方》）若真头疼，则朝发夕死，夕发朝死矣（详见《难经疏》）。人而患此，亦末如之何。要之亦有所自，其在根本不固耶。若欲着艾，须先百会、囟会等穴，而丹田、气海等穴，尤所当灸，以补养之，毋使至于此极可也。（《资生》）
　　痰厥头痛
　　（互见《水饮》中，又见后涌吐及导痰方中。并宜参。）气不顺，停痰上攻头痛，顺气为上，二陈汤、导痰汤、并有加料法。怒气伤肝，及肺气不顺，停痰上冲于脑，令人头痛，宜沉香降气汤并苏子降气汤，下养正丹。（《要诀》）（按：《一万社草》有头风极痛，呕吐酸苦，以养正丹研细，取生姜汁澄淀滓丸用治验，文繁不录，宜参。）蔡乐川令眷患头痛，痛如物破，发根稍动则痛延满头，晕倒不省人事，逾半时乃苏，遍身亦作疼，胸膈饱闷，饮汤水停膈间不下，先一日吐清水数次，蛔虫三条，原为怒起，今或恶风，或恶热，口或渴或不渴，大便秘，脉则六部皆滑大有力。予曰：此痰厥头痛症也。先以藿香正气散止其吐，继以牛黄丸、黑虎丹清其人事，头仍疼甚。予谓此中焦痰盛，非下不可。乃用半夏五钱，巴霜一分，面糊为丸，每服三十丸，生姜汤送下。下午大便行三次，皆稠粘痰积也。由是饮食少进，余症瘥可。（节录）按：原书漏注出处。风痰头痛，多兼呕逆眩晕，若用风药，其痰愈逆，其痛益甚，《和剂》玉壶丸乃是的药，东垣变为白术半夏天麻汤，则兼气虚而言之耳。（《金匮翼》）
　　脑痈
　　有一妇人患偏头痛，一边鼻塞，不闻香臭，常流清涕，或作臭气一阵，服遍治头痛药，加芎、蝎皆不效，人无识此病者，或曰脑痈。偶有善医云：但服《局方》芎犀丸（按：龙脑芎犀丸，用龙脑、芎、犀、栀、胶、石膏、朱砂、麦门、细辛、茯、参、甘），不十数服，忽作嚏涕，突出一铤稠脓，其疾遂愈。（《医说》）
　　疮毒头痛
　　脉弦数，曾病梅疮而痛不止，或咽中痛，或臂膊有一块痛，属疮毒，愈毒汤多服自止。（《六要》）有霉疮毒发头痛，颐下左右如蚯蚓徐行入耳，顶上起疙瘩块，冷则痛甚者，山牛汤，不应作结毒治之。（《医通》）
　　嗅毒头痛
　　嗅毒头疼，则食炒黑豆。（《续易简》）外有臭毒头痛，一味吃炒香附愈。（《要诀》）
　　头腹俱痛
　　头与腹俱痛有五：臭毒头痛则与腹俱痛，一味香附，煎成放凉服。伤酒伤湿亦有头腹俱痛，但伤酒食则兼呕逆眩晕，《外台》茯苓饮加煨葛根，伤湿则腹隐隐痛，头重不能举，羌活胜湿汤，外用瓜蒂散搐鼻。有不伏水土头腹俱痛者，藿香正气散。有疮毒入腹，头与腹俱痛者，黄连解毒汤加腊茶。有头痛止则腹痛，腹痛止则头痛，此属脾阴血虚，胃中有火。随气辄上辄下而然，芎、归、芍药、黄连、木香。不应，加童便、香附、葱白。（《医通》）
　　死证
　　诊头痛目痛，久视无所见者死（久视一作卒视）。（《脉经》）凡头痛眩晕，时时迷冒，及头目卒然大痛，目视不见，或泻多之后，皆凶证也。（《金鉴》）
　　治有补泻之别
　　世俗尝言，头无寒疼，腹无热痛，此不经之说也。黄帝问曰：病头痛以数岁不已，此何说？岐伯对曰：当有所犯大寒，内至骨髓。骨者以脑为主，脑逆故令头痛，齿亦痛也。余昔治杨氏妇，年五十余，病头痛，历岁侵久，或治以风，或治以痰，皆不效。余脉之，左寸沉迟而芤。曰：此气血两虚也。用当归二两，附子三钱，一服减半，二服其病如失，更不复发。用药对证，不啻影响，有如是乎。（按：《大还》有一妇气虚头痛，用补中益气汤大剂，加熟附子一片案，宜参。）一妇人偏头痛久不愈，医用大承气汤即瘳何也？盖阳明燥金胜，乘肝气郁，气郁则血壅，血壅则上下不通，故燥结。以承气汤疏通之，则气血流行而肝气通矣。《伤寒治例》云。少阳偏头痛，多便闭，宜下之。此为新病者设，若久病元气不足者，更作处治。（《续医说》）
　　治有当泻火凉血
　　久头痛病，略感风寒便发，寒月须重绵浓帕包裹者，此属郁热，本热而标寒。世人不识，率用辛温解散之药，临时得效，误认为寒。殊不知因其本有郁热，毛窍常疏，故风寒易入，外寒束其内热，闭逆而急痛。辛热之药，虽能开通闭逆，散其标之寒邪；然以热济热，病本益深，恶寒愈甚矣。唯当泻火凉血为主，而佐以辛温散表之剂，以从法治之，则病可愈而根可除也。（《杂着》）
　　治法杂说
　　头疼多用石膏，盖取其坠痰饮。然恐性寒，故以钟乳粉代之，肾厥头疼尤得其宜。或疑钟乳粉为炼药，则用软石膏过为末服，尤验。（《易简》）有偏正夹脑风，服川乌、附子不愈，用莲子、草乌而愈者，此乃以毒攻毒之意，不可不知。有上焦热头痛，宜败毒散，去柴胡，加甘菊花如其数。有头风发动，顶后两向筋紧，吊起作痛者，看其人挟寒挟虚，宜大三五七散。头风用热药者多，间有挟热而不胜热剂者，宜消风散、通关散（见《和剂》）、茶调散清上之类。（《要诀》）偏头风，亦先风一日即发，湿痰与火伏头中，虽夏月常欲包裹，越婢汤加减。湿加泔制苍术、黑豆制川乌，火加姜汁炒山栀，左加酒黄芩，右加姜汁、石膏，湿热甚连目肿者加酒大黄，有邪风加细辛、川芎、防风之类。（《医通》）东垣治头痛，大率皆以酒芩、酒连、酒柏加风药，如清空膏、安神散、清上泻火汤之类，但杂用羌、防、升、柴、、蔓等药，殊欠纪律，学人师其意可也。元珠茶调散简要可用。（《金匮翼》）治头风久痛，须加芎、归、红花少许，非独治风，兼和血止痛也。细茶最能清上，风热久痛，以之作引弥佳，东垣、谦甫皆常用之。（同上）
　　清上驱风诸方
　　《延年》疗风热头痛掣动方。防风黄芩升麻芍药（各二两）龙骨石膏（碎各四两）干葛（三两）竹沥（二升）上八味切，以水六升，和沥煮取二升六合，去滓分温三服，日晚再。（《外台》）《圣惠》防风散（主治同），于本方去龙骨，加蔓荆子、甘草。治胸膈风痰，气厥上攻，头痛，呕吐痰饮，芎汤方。芎独活（去芦头）旋复花防风（去叉）本（去苗土）细辛（去苗叶）蔓荆实（各一两）石膏（碎）甘草（炙各半两）上九味粗捣筛，每服三钱匕，生姜二片，荆芥三、五穗，水一盏。同煎至七分，去滓食后稍热服。（《圣济》）（按：此本《圣惠》治风头痛或时旋转，芎散，今去葛根、白蒺藜、枳壳、甘菊花，加独活、本、细辛、蔓荆、生姜、荆芥。《和剂》羌活散，治风气不调，头目昏眩，痰涎壅滞，遍身拘急，及风邪寒壅，头痛项强，鼻塞声重，肢节烦疼，天阴风雨，预觉不安。于本方去独活、旋复花、本、荆芥，加白茯苓、羌活、菊花、前胡、黄芩、枳壳、麻黄、薄荷。）消风散，治诸风上攻，头目昏痛，项背拘急，肢体烦疼，肌肉蠕动，目眩旋运，耳啸蝉鸣，眼涩好睡，鼻塞多嚏，皮肤顽痹，瘙痒瘾疹。白茯苓（去皮）芎羌活（去芦）人参（去芦）荆芥防风（去芦叉）藿香叶（去梗）蝉壳（去土微炒）白僵蚕（炒去丝）甘草（锉炒各二两）浓朴（去粗皮姜汁炙）陈皮（去白洗焙各半两）上为细末，每服二钱，茶清调下。（《和剂》）川芎茶调散，治丈夫妇人诸风上攻，头目昏重，偏正头疼。川芎（四两）白芷（二两）羌活（二两）薄荷（八两去枝梗不见火）香附子（八两去毛）甘草（二两）细辛（一两去芦头）荆芥（四两去梗）防风（一两半去芦）上件为细末，每服二钱，食后茶清调下，常服清头目。（《和剂》）（按：元板脱香附子，诸家书中亦有不用者。《乾坤生意》菊花茶调散，于本方去香附，加菊花、蝉蜕、僵蚕。《苍生司命》茶煎散，于本方去香附，加本、辛夷，加细茶一撮同煎服。《金匮翼》经验治头痛，风热痛不可忍者。《玄珠》名茶调散，用川芎、白芷、酒黄芩、芽茶、荆芥、薄荷，细末茶汤调下。一方有菊花、防风、僵蚕。）清空膏，治偏正头痛，年深不愈者。善疗风湿热，上壅损目，及脑痛不止。川芎（五钱）柴胡（七钱）黄连（炒）防风（去芦）羌活（以上各一两）炙甘草（一两五钱）细挺子黄芩（三两去皮锉一半酒制一半炒）上为细末，每服二钱匕，于盏内入茶少许，汤调如膏，抹在口内，少用白汤送下，临卧。如苦头痛，每服加细辛二分。（《兰室》）乳香盏落散，治男子妇人偏正头疼不可忍，大有神效。粟壳（去蒂四两）柴胡（去苗）桔梗（去芦）甘草（炒）陈皮（各一两）上为末，每服三钱，水一盏，灯草拾茎，长四指，煎至七分，去渣食后服。（《宝鉴》）（按：此方不用乳香而名乳香者，犹是犀角消毒饮之例。）治风头痛，每欲天阴，风先发者方。甘菊花（一两）芎（一两）上件药捣细罗为散，每服不计时候，以温酒调下二钱。（《圣惠》）治头痛，神朱石膏丸方。石膏（烧二两）芎（一两）龙脑（少许研）上三味捣为细末，用面糊和丸，樱桃大，丹砂为衣，细嚼一丸，茶酒任下，食后服。（《圣济》）又治脑风头痛，连眼目紧急，肢体拘急疼痛，清神散，于本方加莎草根，研为散。治首风定偏正头痛，茶调散方。菊花细辛（去苗叶）石膏（研）莎草根（炒去毛等分）上四味为细散，每服一钱匕，茶清调下，食后服。（同上）别本《中藏经》香芎散，治一切头风，于本方去菊花、细辛。加川芎、甘草。（《三因》救生散，用菊花蒂、川芎、甘草、石膏。《宝鉴》川芎散，用川芎、石膏、菊花、僵蚕。俱自此方变来。）治头痛。附子石膏（赤）上等分为细末，入龙、麝少许，茶酒任下。（《鸡峰》）（按：此方之意，在附子引石膏之力以上达，故次于斯。）点头散，治偏正头痛。川芎（二两生）香附子（去毛四两炒）上为细末，每服一钱，好茶清调下，常服可除根。（《是斋》）（按：《济生续方》芎乌散，治男子气厥头疼，妇人气盛头疼，用川芎、乌药为细末，盖与此方同趣。）治偏头风方。猪牙皂角（去皮筋）香白芷白附子（各等分）上为末，每服一钱，腊茶清调下，右疼右侧卧，左疼左侧卧，两边皆疼仰卧，食后服。（《本事续集》）
　　温散诸方
　　附子细辛汤，头痛者，谓痛连脑户，或但额间，与眉相引，如风所吹，如水所湿，遇风寒则极，常欲得热物熨，此由风寒客于足太阳之经，随经入脑，搏于正气，其脉微弦而紧，谓之风冷头痛。（《指迷方》）细辛（一两）芎（一两）附子（半两）麻黄（一分）上为粗散，每服五钱，生姜三片煎，去滓温服。（《十便》）羌活附子汤，治冬月大寒犯脑，令人脑痛齿亦痛，名曰脑风。（《奇经论》中。）（按：经当作病。）麻黄（三分不去根节）黑附子（三分）羌活（半钱）苍术（半钱）防风（二分）黄（一钱）甘草升麻（各二分）白芷白僵蚕黄柏（三分）上件都作一服，水二盏，煎至一盏，去滓温服食后。（《试效》）加减三五七散，治阳虚头痛，风寒入脑，目旋运转，有似舟之上，耳内蝉鸣，或如风雨之声。山茱萸茯苓（去皮）干姜（炮各三斤）防风（去芦四斤）附子（三十五个炮去皮脐）细辛（一斤八两）上为细末，每服二钱，温酒调下，食前服。即大三五七散。（《和剂》）（按：《十便》引《指迷方》三五七散，有天雄、山药，无茯苓、附子，岂是原方欤。）加味补虚汤，治妇人头痛，发热多汗，六脉虚细，尺脉或绝，作血虚治之，服后药见效。术附汤加川芎先服，十全汤加附子次服，又服鹿茸丸、内补丸、芎汤、神术散。（《朱氏》）（加味补虚汤当考。）若大病后气虚头痛，宜以四柱散煎熟，入腊茶一钱服之，甚良。（《续易简后集》）（四柱散见《泄泻》中。）因发散太过，头痛转剧，小建中汤加当归、童便。（《医通》）
　　降逆诸方
　　头痛硫黄丸。硫黄（二两细研）硝石（一两）上水丸，指头大，空心腊茶嚼下。予中表兄，病头风二十余年，每发头痛如破，数日不食，百方不能疗。医田滋见之曰：老母病此数十年，得一药遂效。就求得之十丸，日服一丸。十余日后，滋复来云：头痛平日食何物即发？答云：最苦饮酒食鱼。滋取鱼酒令恣食，云：服此药十枚，岂复有头痛耶。如其言食之，竟不发，自此遂瘥。予与滋相识数岁，临别以此方见遗。陈州怀医有此药，丸如梧桐子大，每服十五丸。暑懵冒者，冰冷水服，下咽即豁然清爽。伤冷，以沸艾汤下。（《苏沈》）治肾气不足，气逆上行，头痛不可忍，谓之肾厥，其脉举之则弦，按之石坚，宜玉真丸。硫黄（二两）石膏（硬者不研）半夏（汤浸七次各一两）硝石（一分研）上为细末研匀，生姜汁糊丸，如梧子大，阴干，每服三十丸，姜汤或米饮下，更灸关元穴百壮（按：以上据《续易简》、《资生经》等，本《指迷方》文），《良方》中硫黄丸亦佳。（《本事》）《卫生十全》治肾厥头痛，状如斧劈，痛不可忍者，于本方去半夏，加天南星各等分（《三因》名天南星丸）。玉真丸，硫黄、半夏，温降之力弥大，石膏、硝石，寒下之能甚长。夫阴气上逆，其来甚暴，治以纯阳，必多格拒。故须膏、硝为之佐使，令其相入而不觉其相倾耳。黑锡丹亦见此意。（《金匮翼》）黑锡丹，治真头痛，每服六七十丸，盐汤下，食前。（《万安》引《可用方》十二卷）灵砂丹，有妇人头痛，恶风发热，六脉沉取无根，浮取却有，医者谓之虚证。灵砂丹，以人参一二两银铫煎汤，空心下十粒，五更又下十粒，天明则愈矣。（《朱氏》）有人患头疼数月，痛致厥不省人事，皆作虚阳上攻，又有仿风气并痰治，求医于仆。诊其脉，心脉、肝脉俱洪大。遂以辰砂五苓散，用龙胆草煎汤调下二钱，一服顷刻如失。（《万安》引《究原方》第二）（按：此无类可附，姑列于斯。）
　　涌吐诸方
　　若非次头疼，胸中满及发寒热，脉紧而不大者，即是膈上有涎，宜用瓜蒂末一钱，暖水调下立愈。（《活人》）茶调散（亦名二仙散）。瓜蒂，不以多少，好茶中停。上为细末，每服二钱，齑汁调下，空心用之。（《三法六门》）
　　疏利诸方
　　防风散，治积热上冲，头热如火，痛入顶中。防风（去芦）羌活（去芦）薄荷（去粗梗）当归（去尾）大黄栀子（去须）川芎（各一两）蝉蜕（二十个去足翼）粉草（五钱）上为散，每服四钱，水一盏半，灯心二十茎，苦竹叶十皮煎，食后服。（《得效》）神芎丸，治一切头痛昏眩，利咽膈，能令遍身结滞通畅，除痰饮，解诸热。大黄黄芩（各二两）黑牵牛（炒）白滑石（各四两）黄连大川芎薄荷叶（各半两）上为末，水丸小豆大，温水下十丸至十五丸，日三服。或炼蜜丸亦可。（同上）头痛如破，酒炒大黄半两，茶煎服。（《丹溪》）
　　清肝凉血诸方
　　尚宝刘毅斋，怒则太阳作痛。用小柴胡加茯苓、山栀以清肝火，更用六味丸以生肾水，后不再发。（《内科摘要》）一人牙与头角互痛，乃少阳、阳明二经火盛之故。清胃散（按：此盖东垣方）对小柴胡，去半夏、人参，加薄荷、石膏，二剂瘳。（《六要》）肝厥头痛，龙荟丸加甘菊、羚羊角，气实便坚者用之。虚者宜生地、羚羊角、甘菊、麦冬之类，滋之清之，使肝柔则厥自已。（《金匮翼》）（按：《时方妙用》举龙荟丸曰：此法从喻嘉言《寓意草》医吴添官之母一案得来。）抑青丸。黄连一味，吴茱萸汤浸一宿，为末，粥丸。（同上）加味四物汤，治血虚，阴火冲上头痛。当归川芎生地黄柏（酒炒）知母黄芩黄连（各酒炒）蔓荆子枝子（炒各等分）上剂，水煎服。（《回春》）新定。生地（三钱）知母（酒炒）黄芩（酒炒各一钱）薄荷黑山栀甘菊甘草荆芥（各五分）红花（三分）上作一服，水煎，食远服。便闭，加酒炒大黄一钱五分。此方治头痛烦热，喜见风寒，稍近烟火则痛复作，或便闭不通者，往往取效。（《金匮翼》）又血虚头痛，于本方去知母、薄荷、山栀、荆芥、红花，加当归、白芍、川芎，用炙甘。
　　和中导痰诸方
　　半夏白术天麻汤，治痰厥头痛，头旋眼黑，烦闷恶心，气短促，言语心神颠倒，目不敢开，如在风云中，头痛如裂，身重如山，四肢厥冷。（原载范天内治验，今从《宝鉴》文节录。）黄柏（二分酒洗）干姜（三分）泽泻白茯苓天麻黄人参苍术（以上各五分）炒神曲白术（以上各一钱）麦面半夏（汤洗）橘皮（以上各一钱五分）上咀，每服五钱，水二大盏，煎至一盏，去渣热服食前。（《兰室》）顺气和中汤，此药升阳而补气，头痛自愈方。（原有治验，宜参。）黄（一钱半）人参（一钱）甘草（炙七分）白术陈皮当归白芍（各五分）升麻柴胡（各五分）细辛蔓荆子川芎（各二分）上咀，作一服，水二盏，煎至一盏，去渣温服，食后服之，一服减半，再服痊愈。（《宝鉴》）《薛氏》商仪部劳则头痛，余作阳虚不能上升，以补中益气汤加蔓荆子而痊。《金匮翼》新定，治气虚头痛，于本方去柴胡、细辛、川芎，加细茶。芎辛导痰汤，治痰厥头痛。川芎细辛南星陈皮（去白）茯苓（各一钱半）半夏（二钱）枳实（麸炒）甘草（各一钱）上作一服，水二钟，生姜七片，煎至一钟，食后服。（《奇效》）治一切头疼，服药不效者。用甘草一两半，水一碗，煎七分，去滓温服。未效，加二两。（《卫生易简》）
　　解毒诸方
　　张三锡屡见头苦痛，百方不应，询之，曾生过梅疮。用土茯苓四两，白藓皮、苦参、金银花各三钱，黄柏一钱，皂角子三十粒，薏苡、木通、防风各二钱，气虚加参、，血虚加四物，大获奇验，身痛亦效。（《六要》）（按：先教谕曰：所谓愈毒汤，即此方也。）头风神方。沈观颐中丞传自一道人。予仆妇患此痛甚，欲自缢，服二剂，数年不发。土茯苓（忌铁四两）金银花（三两）蔓荆子（一钱）玄参（八分）防风（一钱）明天麻（一钱）辛荑花（五分）川芎（五分）黑豆（四十九粒）灯心（二十根）芽茶（五钱）河水、井水各一钟半，煎一钟服。（《广笔记》）《医通》山牛汤，治霉疮头痛不止，于本方去蔓荆子、灯心。
　　搐鼻诸方
　　（熏法附）《博济方》治偏头疼，至灵散。雄黄、细辛等分，研令细，每用一字以下，左边疼嗅入右鼻，右边疼嗅入左鼻。（《本草》）偏头痛方，裕陵传王荆公偏头痛方，云是禁中秘方。用生萝菔汁一蚬壳，仰卧注鼻中，左痛注右，右痛注左，或两鼻皆注亦可，数十年患皆一注而愈。荆公与仆言，已愈数人。（《苏沈》）治风头痛及偏头疼，宜用吹鼻散方。瓜蒂末（一钱）地龙末（一钱）苦瓠末（一钱）硝石末（一钱）麝香末（一钱）上件药末都研令匀，先含水满口，后搐药末半字深入鼻中，当取下恶物神效。（《圣惠》）（按：又有苦葫芦子一味方。）治偏正头风、夹脑风并一切头风，不问年深日近，克日取效，名透顶散。细辛（长白者三茎）瓜蒂（七个）丁香（三粒）糯米（七粒）脑子（一豆大）麝香（一黑豆大）上先将脑、麝乳钵内研令极细，却将前四味碾内事治为末，入乳钵内，荡起脑、麝令匀，用瓦瓶子盛之，坚闭瓶口，患人随左右搐之，一大豆许，量久出冷涎一升许即安。（《本事续集》）沐头洗项，水湿因而入脑，致痛如掣如锁，宜以瓜蒂为细末，患人口先含水，以瓜蒂末搐入鼻中，沥出恶水，其痛即愈。（《续易简后集》）碧云散，治结毒入于颠顶，以致头痛如破者，吹之。鹅不食草（一两）川芎（一两）青黛（一钱）共为细末，患者口噙凉水，以芦筒吹药疼之左右鼻内，取嚏为效。（外科正宗）搐鼻诸方，《本事》独用辛温，东垣、河间并用辛凉。夫久蓄之风，多化为热，而闭郁之气，非温不通，随病斟酌从多从少，则贤者之责也。（《金匮翼》）（按：《医通》有程文彬治验，辨搐鼻诸法，欠确，不录。）偏正头疼、夹脑风，用地龙去土焙干一分，乳香半两，别研为细末，每用半钱，以纸一条，掺药在上，拈作纸拈，不蘸油，香炉上烧烟熏鼻内。（《琐碎录》）
　　外敷方法
　　天阴雨湿即疼者，用桂末一两，酒调如膏，敷顶上及太阳穴。（《永类》）头风饼子，有用五味子、全蝎、土狗各七个，醋和作饼者。有用南星、川芎等分，同连须葱白捣烂作饼者。有用蓖麻子、乳香者。有用大黄、芒硝同井底泥捣贴者。然外治之药，无论邪之寒热，并宜辛温开达，徒用苦寒，郁闭益甚，苟非热极，不可轻用。（《金匮翼》）
　　砭血法
　　尝治一老妇人，头痛久岁不已。因视其手足有血络皆紫黑，遂用三棱针，尽刺出其血如墨汁者数盏。后视其受病之经，灸刺之而得痊愈。即经所谓大痹为恶，及头痛久痹不去身，视其血络，尽出其血是也。（《纲目》）偏正头风，久而不愈，乃内挟痰涎风火，郁遏经络，气血壅滞，甚则目昏紧小，二便秘涩，宜砭出其血，以开郁解表。（《内科摘要》）
　　灸法
　　欲灸头风，宜先囟会、百会、前顶等穴。其头风连目痛者，当灸上星、神聪、后顶等穴。予尝自灸验，教人灸亦验云。（《资生》）有士人患脑热疼，甚则自床投下，以脑柱地，或得冷水粗得，而疼终不已，服诸药不效，人教灸囟会而愈。热疼且可灸，况冷疼乎。凡脑痛、脑旋、脑泻，先宜灸囟会，而强间等穴盖其次也。（同上）
　　附眉棱骨痛
　　（证治互见前）眉眶痛，属风热与痰，作风痰治，类痛风。（《丹溪》）眼眶骨痛，痛有二证：眼属肝，有肝虚而痛，才见光明，则眶骨痛甚，宜生熟地黄丸（用二地、石斛、枳壳、羌、防、牛膝、甘菊、杏仁）。又有肝经停饮一证，发则眉棱骨痛，眼不可开，昼静夜剧，宜导痰饮，或芎辛汤去茶芽，或二陈汤吞青川白丸子，并于痰饮门选药。（《要诀》）眉骨者，目系之所过，上抵于脑，为目属于脑也。若诸阳经，或挟外邪，郁成风热毒，上攻于头脑，下注于睛目，遂从目系过眉骨相并而痛。若心肝壅热，上攻目晴而痛，则亦目系与眉骨牵连并痛。若胸膈风痰上攻者亦然。（《准绳》）此证多属阳明风热，有虚实二途。虚而痛者，见光明即发，选奇汤加归、芍。实则眼不可开，昼静夜剧，选奇汤加葱、豉，风盛加葛根，火盛加石膏。大抵此证清火散痛，不应即当滋阴。若泛用风药，则火热上升，其痛愈甚矣。（《医通》）眉棱骨痛，忌、宜俱同阴虚头痛。（《本草经疏》）冰玉汤，治眉棱骨痛不可忍者，此痰厥也。（《杨氏》）（即小半夏汤）选奇汤，治眉骨痛不可忍。羌活防风（各三钱）甘草（三钱炙用）黄芩（酒制一钱。冬月不用。如能食热痛，加黄芩。）上咀，每服三钱，水二盏。煎至一盏，去滓稍热，食后时时服之。（《试效》）《统旨》祛风清上散，治风热上功，眉棱骨痛，于本方加白芷，柴胡，川芎、荆芥。
　　面痛
　　面为阳明部分，而阳维起于诸阳之会，皆在于面，故面痛皆因于火，而有虚实之殊。暴痛多实，久痛多虚。高者抑之，郁者开之，血热者凉之，气虚者补之，不可专以苦寒降火为事。许学士治鼻间痛云云，以犀角升麻汤与之。有老人过劳，饥则面痛，补中益气加芩、栀、连翘、鼠粘、黑参。因郁结积成胃热，遂患面痛，越鞠丸加山栀、连翘、贝母、橘红之类。（《医通》）（按：此系《准绳》节文。）犀角升麻汤。王检正希皋，昔患鼻额间痛，或麻痹不仁，如是者数年。忽一日连口唇颊车发际皆痛，不可开口，虽言语饮食亦相妨，左额与颊上常如糊急，手触之则痛。予作足阳明经络受风毒，传入经络，血凝滞而不行，故有此证。或者以排风、小续命、透冰丹之类与之，皆不效。予制此汤赠之，服数日而愈。上等犀角（镑一两一分）真川升麻（一两）防风（去钗股）羌活（去芦各三分）白芷（不见火）黄芩（去皮）川芎（洗）白附子（炮各半两）甘草（炙一分）上粗末，每服四大钱，水一盏半，煎至八分，去滓通口服，食后临卧，日三四服。足阳明胃也，胃中腥五味，无所不纳，其腐熟水谷之毒，皆聚于胃。故方以犀角为主，解饮食之毒，升麻佐之，余药皆涤除风热。（《本事》）（足阳明胃也以下，参《医通》节录。）
　　颈项痛
　　颈痛，因头痛牵引致痛者，当于头痛诸证中求药。若别无处，独在颈者，非是风邪，即是气挫，亦有落枕而成痛者，并宜和气饮，食后服。（《要诀》）（和气饮方见《和剂》。）治肾气上攻，项背不能转侧，椒附散。大附子（一枚，六钱以上者，炮，去皮脐，末之。）上每末二大钱，好川椒二十粒，用白面填满，水一盏半，生姜七片，同煎至七分，去椒入盐，通口空心服。一亲患项筋痛，连及背胛不可转，服诸风药皆不效。予尝忆《千金髓》有肾气攻背项强一证，予处此方与之，两服顿瘥，自尔与人皆有验。盖肾气自腰挟脊上至曹溪穴，然后入泥丸宫。曹溪一穴，非精于般运者不能透。今逆行至此不得通，用椒以引归经则安矣。曹溪穴即风府穴是也。（《本事》）颈项强痛，多有挟痰难以回顾者，乃痰客太阳，二陈加酒芩、羌活、红花。（《医通》）回头散，治头项强急筋痛，或锉沉转项不得者。乌药顺气散（方见中风中）加羌活、独活、木瓜。（《金匮翼》）
　　天白蚁
　　治头内如虫蛀响，名天白蚁，用茶子细末吹鼻中。（《准绳》）头内如虫蛀响者，名天白蚁，多属于火，亦有因痰湿在上者。丹溪云：瘦人皆属于火，宜薄荷、栀子、茯苓、甘草、细辛、川芎、黄芩、石膏、芽茶之类。肥人皆属湿痰，半夏、茯苓、枳实、黄连、天麻、胆星、苍术、黄柏、芽茶之类。戴复庵云：头中鸣响，有虚有实。实者，用凉膈散、礞石丸下夺之。虚者，非独参、保元、六味、八味、茸朱丹、鹿茸丸等药调补不应也。丹方用茶子为细末，吹鼻中。盖响属火，茶子轻清，行清道，散遏伏之火故也。凡头风药中必用茶引，即此可悟。（《医通》）（按：《兰台轨范》曰：此奇病，不可不知。）
　　身体类
　　眩运
　　
　　名义
　　眩，悬也。目视动乱，如县物，摇摇然不定也。（《释名》）眩言其黑，运言其转，冒言其昏。眩运之与冒眩，其义一也。（《直指》）或问眩与晕之异。曰：眩者玄也，谓忽然眼见黑花昏乱，少顷方定。晕者运也，谓头目若坐舟车而旋转也，甚有至于卒倒而不知者。（统旨）
　　源由
　　风头眩者，由血气虚，风邪入脑而引目系故也。五脏六腑之精气，皆上注于目，血气与脉并于上系，上属于脑，后出于项中。逢身之虚，则为风邪所伤，入脑则脑转而目系急，目系急故成眩也。风眩久不瘥，则变为癫疾。（《病源论》）夫风头旋者，良由体虚，风邪乘于阳脉。诸阳之经皆上注于头面，风邪随入于脑，遂成头旋。亦因痰水在于胸膈之上，犯大寒使阳气不行，令痰水结聚而阴阳逆上，风与痰相结，上冲于头，则令头旋也。（《圣惠》）方书所谓头面风者，即眩晕是也。然眩晕既涉三因，不可专为头面风。如中伤风寒暑湿，在三阳经，皆能眩人，头重项强，但风则有汗，寒则掣痛，暑则热闷，湿则重着，吐逆眩倒，属外所因。喜怒忧思，致藏气不行，郁而生涎，涎结为饮，随气上厥，伏留阳经，亦令人眩晕呕吐，眉目疼痛，眼不得开（《济生》曰：眉棱骨痛，眼不得开，寸脉多沉，有此为异耳），属内所因。或饮食饥饱，甜腻所伤，房劳过度，下虚上实，拔牙金疮，吐衄便利，去血过多，及妇人崩伤，皆能眩晕，眼花屋转，起则眩倒，属不内外因。治之各有法。（《三因》）其状目闭眼暗，身转耳聋，如立舟舡之上，起则欲倒，盖虚极乘寒得之，亦不可一途而取轨也。风则有汗，寒则掣痛，暑则热闷，湿则重滞，此四气乘虚而眩晕也。喜怒哀乐，悲恐忧思，郁而生痰，随气上厥，此七情攻虚而眩晕。而淫欲过度，肾家不能纳气归元，使诸气逆奔而上，此眩晕之出于气虚也明矣。吐衄漏崩，肝家不能收摄荣气，使诸血失道妄行，此眩晕之生于血虚也又明矣。以至新产之后，血海虚损，或瘀滞不行，皆能眩晕，是可不推寻致病之因乎。治法随机应敌，其间以升降镇坠行焉，最不可妄施汗下。然而眩晕欲解，自汗则有之。若诸逆发汗剧者言乱目眩，与夫少阴病下利止而头眩时时自冒者，此虚极而脱也，识者将有采薪之忧。（肝脉溢大，多作眩晕，诸风掉眩，皆属于肝。）（《直指》）眩晕者多属诸风，又不独一风也。有因于火者，有因于痰者，有因于死血者，有因于虚者。夫火性上炎，冲于巅顶，动摇旋转，不言可知（或兼见心烦口燥，面赤耳鸣，嘈杂吞酸等）。胸中痰浊，随气上升，头目位高而空明，清阳所注，淆浊之气扰乱其间，欲其不眩不晕，不可得矣（或兼见吐痰呕饮，胸痞肠鸣等证，脉应滑）。诸阳上行于头，诸阳上注于目，血死则脉凝泣，脉凝泣则上注之力薄矣，薄则上虚而眩晕生焉。其脉必涩，涩为滞涩，征死血之不流行也（或兼见胁痛、喜忘、目黄、便难等证）。又为枯涩，征血液之不充足也，谓之血虚眩晕亦可。头以法天，诸阳之首，又云清阳出上窍，而目在其中，清阳者气也，气不足则不能上达，以致头目空虚，而眩晕时时作矣，其脉必大而无力，散漫空松之象也，谓之气虚眩晕亦可。（《续焰》）（节录。）凡眩晕一时暴发者，必因风暑寒热郁于肌表，触发内之痰气，致脉络满而经脉虚，使外有余而内不足，上脉溢而下脉空，所以头重足轻，一时旋运。若气血冲和者，候风寒暑气痰热清散即愈。若精神久虚者，客邪传里，日久眩晕而不已，即有卒中之患也。（《百问》）
　　病有虚实
　　（肥瘦、痰壅）眩晕一证，人皆称为上盛下虚所致，而不明言其所以然之故。盖所谓虚者，血与气也。所谓实者，痰涎风火也。原病之由，有气虚者，乃清气不能上升，或汗多亡阳而致，当升阳补气。有血虚者，乃因亡血过多，阳无所附而然，当益阴补血。此皆不足之证也。有因痰涎郁遏者，宜开痰导郁，重则吐下。有因风火所动者，宜清上降火。若因外感而得者，严氏虽分四气之异，皆当散邪为主。此皆有余之证也。（《微义》）气虚肥白之人，湿痰滞于上，阴火起于下，是以痰挟虚火，上冲头目，正气不能胜敌，故忽然眼黑生花，若坐舟车而旋运也，甚而至于卒倒无所知者有之，丹溪所谓无痰不能作眩者，政谓此也。若夫黑瘦之人，躯体薄弱，真水亏欠，或劳役过度，相火上炎，亦有时时眩晕，何湿痰之有哉。大抵人肥白而作眩者，治宜清痰降火为先，而兼补气之药。人黑瘦而作眩者，治宜滋阴降火为要，而带抑肝之剂。外有因呕血而眩冒者，胸中有死血，迷闭心窍而然，是宜行血清心自安。（《正传》）（死血证，互见证治杂例。）诸风头目昏眩者，皆因痰壅上盛。（《和剂•指南》）痰挟气虚与火，此证属痰者多，无痰则不能作眩。（《丹溪》）
　　病多属虚
　　（肝虚）眩晕一证，虚者居其八九，而兼火兼痰者，不过十中一二耳。原其所由，则有劳倦过度而运者，有饥饱失时而运者，有呕吐伤上而运者，有泄泻伤下而运者，有大汗亡阳而运者，有目目惊心而运者，有焦思不释而运者，有被殴被辱、气夺而运者。有悲哀痛楚、大叫大呼而运者，此皆伤其阳中之阳也。又有吐血衄血便血而运者，有痈脓大溃而运者，有金石破伤失血、痛极而运者，有男子纵欲、气随精去而运者，有妇女崩淋、产后去血而运者，此皆伤其阴中之阳也。再若大醉之后，湿热相乘而运者，伤其阴也。有大怒之后，木肆其强而运者，伤其气也。有痰饮留中，治节不行而运者，脾之弱也。此亦有余中之不足也。至若年老精衰，劳倦日积，而忽患不眠，忽苦眩晕者，此营卫两虚之致然也。由此察之，虚实可辨矣。（《景岳》）头痛之病，上实证也。头眩之病，上虚证也。故《内经》分别甚明，曰：头痛巅疾，上实下虚。又曰：上实下虚，为厥巅疾。此以邪气在上，所以为痛，故曰上实也。至若眩晕之病，则曰上气不足，又曰上虚则眩，未闻言上之实也。而后世诸家如严用和、杨仁斋辈，有曰结而为饮，随气上逆者。有曰疲劳过度，下虚上实者。有曰肾家不能纳气，使诸气逆奔而上者。即如朱丹溪亦曰：痰在上，火在下。凡此皆言上实也，何与《内经》相反若此。噫！此实后人之不明耳。夫眩晕之证，或为头重，或为眼黑，或为脑髓旋转，不可以动。求其言实之由，不过谓头重者为上实。而不知头本不重于往日，而惟不胜其重者，乃甚于往日耳。上力不胜，阳之虚也，岂上实乎，又何气不归元及诸气逆奔之有。盖上实者宜降宜抑，上虚者最不宜再伐生气，此上实上虚之旨，有不可不辨，而误则害矣。（同上）（按：头眩固多属虚者，前款所举《直指》、《入门》等说，大意相近。但征之经文，有如少阳病之目眩，有如阳明病之眩冒，皆其属实者。更如饮蓄之头眩，与湿郁之头眩，皆为清阳被遏不得上之故，亦不得言之虚。俱不可不知。）高鼓峰云：肾阴不足，三阳之焰震耀于当前，中上虚衰，下逆之光上薄于巅顶，阴虚而眩者，目中时见火光；土虚而眩者，必兼恶心呕吐也。按中土虚衰，不能下蔽，真阳则上乘清道，所谓上入之光也。然亦有中虚肝气动而晕者，如土薄则木摇也。大抵眩晕多从肝出，故有肝虚眩晕、肾虚头痛之说。虽亦有肝病头痛者，要未有眩晕而不兼肝者也。（《金匮翼》）
　　脉候
　　诊其脉，洪大而长者，风眩。又得阳经浮者，起目眩也。（《病源论》）若元气不亏，六脉即有浮弦滑数之候，无恙。若元气久虚，不能维持，脉来虚搏、或急疾、或涩脱者，不治。（《百问》）
　　痰眩
　　头眩欲呕，心下温温，胸中不利，但觉旋转，此由痰饮。饮聚上乘于脑，三阳之经不得下行，盘郁于上，其脉两手关上沉弦而急或细，谓之痰眩。（《鸡峰》）（按：原处有旋复花丸，今不录。）王敬泉头晕且痛，起则倒仆，胸膈胀闷，如绳束缚，呕吐而食饮皆不得入，六脉俱涩，此痰饮挟水火之势而作晕也。先以济生竹茹汤云云，再以吴茱萸一两为末，以鸡子清调涂两足心，引火下行。（《赤水》）（按：又治痰火眩晕呕吐，用温胆汤加天麻，当考。）
　　气运
　　但运而不眩，发则伏地昏昏，食顷乃苏。此由荣卫错行，气血浊乱，阳气逆行，上下相隔，气复通则苏，脉虚大而涩，谓之气运。（《鸡峰》）按：原处有流气饮子、草乌头汤。今并不录。）
　　风眩
　　头眩者，谓身如旋转，不能仰，仰则欲倒，头重不能举，至有视物不正，或身如车舡上。此由肝虚血弱而风邪乃生，盖风气通于肝，诸风掉眩皆属于肝，其脉左右关上虚弦，谓之风眩。（《鸡峰》）（按：原处有香芎散，即系《圣济》头痛芎汤去防风。又有桃红散，不录。）有头风晕眩，不可谓其无痛，而不以为风，切宜详审，未可遽作虚治。若投补剂愈甚，别又无疾所失血等患，又非诸般病后，卒然得此，是风晕分晓，宜小续命汤加全蝎三、四个。（《要诀》）
　　虚运
　　（互见证治杂例）《究原方》第二云：治气虚头晕，耳内常鸣，手足麻木，身重拘急，《局方》三五七散，磨沉香水少许，生姜三片，同煎服。又云：有人患头晕，耳鸣作蝉声，令煎《局方》四柱散服下黑锡丹百粒，两服顿除。（《万安》）（耳鸣证亦见证治杂例。）痰饮、头风、七气、失血、中酒等病皆能眩晕，今独举不兼他病见眩晕者，是皆虚损也。然有不时眩晕者，有早起眩晕，须臾自定，日以为常者（按：《六要》以早起眩晕，为胃中老痰使然。又《绳墨》有说，过凿不录），正元饮下黑锡丹（按：《医通》曰：不若青礞石丸镇坠，后用理中丸调理）。有因虚致晕，虽晕醒时，面常欲近火，欲得暖手按之。盖头面乃诸阳之会，阳气不足故耳（《六要》曰：大剂参、。《医通》曰：附子理中汤）。有眩晕之甚，抬头则屋转，眼常黑花，观见常如有物飞动，或见物为两，宜小三七五散，或芎附汤，生料正元饮，加鹿茸一钱，下灵砂丹。或用正元饮加炒川椒十五粒，下茸朱丸。若不效，则独用鹿茸一味，每服半两，用无灰酒三盏，煎至一盏，去滓入麝香少许服。缘鹿茸生于头，头晕而治以鹿茸，盖以类相从也。曾有头痛不愈，服茸朱丹而效。（《要诀》茸朱丹见《虚劳》中。）
　　心惊胆寒
　　一妇惊悸，触事有所大惊，且眩晕不安。予曰：此名曰心惊胆寒，病在心胆经。诊脉大动如豆粒，厥厥动摇如无头尾也。此宜镇定。乃用黄连安神丸，用温胆汤加茯神、当归、菖蒲、远志、龙眼肉，水煎温服，旬月愈。（《石山》）
</div>
    <div class="pagination">
<a href="杂病广要_page28.html">上一页</a><span>...</span><a href="杂病广要_page24.html">24</a><a href="杂病广要_page25.html">25</a><a href="杂病广要_page26.html">26</a><a href="杂病广要_page27.html">27</a><a href="杂病广要_page28.html">28</a><span class="current-page">29</span><a href="杂病广要_page30.html">30</a><a href="杂病广要_page31.html">31</a><a href="杂病广要_page32.html">32</a><a href="杂病广要_page33.html">33</a><a href="杂病广要_page30.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
