<!DOCTYPE html>
<html>
<head>
    <meta charset="UTF-8">
    <title>本草图经 - 第 25 页/共 53 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>本草图经 - 第 25 页/共 53 页</h1>
    <div class="content">　　草部下品之下卷第九

　　地锦草

　　地锦草生滁州及近道田野中。味辛，无毒，主通流血脉，亦治气。

　　其苗叶细弱，作蔓遍地，茎赤，叶青赤，中夏茂盛；六月开红花，结实。今医家取苗子用之。《本经》络石条注中有地锦，与此同名而别是一类也。

　　木部上品卷第十

　　茯苓

　　茯苓生泰山山谷，今泰、华、嵩山皆有之。出大松下，附根而生，无苗、叶、花、实，作块如拳在土底，大者至数斤，似人形、龟形者佳。皮黑，肉有赤、白二种。或云是多年松脂流入土中变成，或云假松气于本根上生。今东人采之法：山中古松久为人斩伐者，其枯折搓篝，枝叶不复上生者，谓之茯苓拨。见之，即于四面丈余地内，以铁头锥刺地；如有茯苓，则锥固不可拔，于是掘土取之。其拨大者，茯苓亦大。皆自作块，不附着根上。其抱根而轻虚者为茯神。然则假气而生者，其说胜矣。二月、八月采者，良，皆阴干。《史记龟策传》云：伏灵在菟丝之下，状如飞鸟之形。新雨已，天清静无风，以夜捎（或作烧）兔丝去之，即篝烛此地（篝音沟，笼也，盖然火而笼罩其上也），火灭即记其处，以新布四丈环置之，明乃掘取，入地四尺至七尺得矣，此类今固不闻有之。神仙方多单饵之。其法：取白茯苓五斤，去黑皮，捣筛，以熟绢囊盛，于二斗米下蒸之，米熟即止，曝干又蒸，如此三过，乃取牛乳二斗和合，着铜器中，微火煮如膏，收之。每食以竹刀割取，随性任饱服之，则不饥。如欲食，先煮葵菜汁饮之，任食无碍。又茯苓酥法云：取白茯苓三十斤，山之阳者甘美，山之阴者味苦，去皮薄切，曝干蒸之。以汤淋去苦味，淋之不止，其汁当甜。乃曝干筛末，用酒三石，蜜三升相和，内末其中，并置大瓮，搅之百匝，封之，勿泄气。冬五十日，夏二十五日，酥自乳出酒上。掠取之，其味极甘美。以作饼大如手掌，空室中阴干，色赤如枣。饥时食一枚，酒送之，终日不须食，自饱，此名神仙度世之法。又服食法：以合白菊花，或合桂心，或合术，丸、散自任，皆可常服，补益殊胜。或云茯苓中有赤筋，最能损目。若久服者，当先杵末，水中飞澄熟 ，去尽赤滓，方可服。若合他药，则不须尔。凡药有茯苓，皆忌米醋。旧说琥珀，是千年茯苓所化，一名江珠。张茂先云：今益州永昌出琥珀，而无茯苓。又云：烧蜂窠所作。三说张皆不能辨。按《南蛮地志》云：林邑多琥珀，云是松脂所化，又云枫脂为之。彼人亦不复知。地中有琥珀，则旁无草木，入土浅者五尺，深者或八、九尺，大者如斛，削去皮，初如桃胶，久乃坚凝。其方人以为枕，然古今相传是松类，故附于茯苓耳。

　　木部上品卷第十

　　琥珀

　　琥珀，文具茯苓条下。

　　木部上品卷第十

　　松脂

　　松脂生泰山山谷，今处处有之。其用以通明如薰陆香颗者为胜。道人服饵，或合茯苓、松、柏实、菊花作丸，皆先炼治。其法：用大釜加水置甄，用白茅藉甄底，又加黄砂于茅上，浓寸许可矣，然后布松脂于上，炊以桑薪，汤减即添热水，常令满。候松脂尽入釜中，乃出之，投于冷水，既凝又蒸，如此三过，其白如玉，然后入药，亦可单服。其实及根白皮，古亦有服食法，但今松实，多作果品，余不闻堪入药。其花上黄粉，名松黄，山人及时拂取，作汤点之，甚佳。但不堪停久，故鲜用寄远。烧其枝上，下承取汁液，名松 （音 ），主牛马疮。皮上绿衣，名艾纳香，用合诸香，烧之，其烟不散。方书言松为五粒，字当读为：音之误也。言每五 为一叶，或有两 七 者。松岁久则实繁，中原虽有，然不及塞上者佳好也。中品有墨条，不载所出州郡，然亦出于松，故附见于此。

　　木部上品卷第十

　　墨

　　墨，文具松脂条下。

　　木部上品卷第十

　　柏实

　　柏实生泰山山谷，今处处有之，而干州者最佳。三月开花，九月结子，候成熟收采，蒸曝干，舂擂取熟人子用。其叶名侧柏，密州出者，尤佳。虽与他柏相类，而其叶皆侧向而生，功效殊别。采无时。张仲景方疗吐血不止者，柏叶汤主之。青柏叶一把，干姜三片，阿胶一挺炙，三味以水二升，煮一升，去滓，别绞马通汁一升相和，合煎取一升，绵滤，一服尽之。山东医工亦多用侧柏，然云性寒，止痛，其方采叶入臼中，湿捣，令极烂如泥，冷水调作膏，以治大人及小儿汤烫火烧，涂敷于伤处，用帛子系定，三两日疮当敛，仍灭瘢。又取叶焙干为末，与川黄连二味，同煎为汁，服之，以疗男子、妇人、小儿大腹下黑血茶脚色，或脓血如淀色，所谓蛊痢者，治之有殊效。又能杀五脏虫。道家多作柏叶汤，常点益人。古柏叶尤奇。今益州诸葛孔明庙中，有大柏木，相传是蜀世所植，故人多采收入作药。其味甘，香于常柏也。

　　木部上品卷第十

　　桂

　　桂.：菌桂生交址山谷。牡桂生南海山谷。桂生桂阳。旧经载此三种之异，性味功用亦别。而《尔雅》但言“ ，木桂”一种。郭璞云：南人呼桂，浓皮者，为木桂。苏恭以谓牡桂，即木桂，及单名桂者是也。今岭表所出，则有筒桂、肉桂、桂心、官桂、板桂之名，而医家用之，罕有分别者。旧说菌桂正圆如竹，有二、三重者，则今所谓筒桂也。筒、菌字近，或传写之误耳。或云即肉桂也。牡桂，皮薄色黄少脂肉，气如木兰，味亦相类，削去皮，名桂心。

　　今所谓官桂，疑是此也。桂是半卷多脂者，今所谓板桂，疑是此也。今观宾、宜、韶、钦诸州所图上者，种类亦各不同，然皆题曰桂，无复别名。参考旧注，谓菌桂，叶似柿叶，中有三道纹，肌理紧，薄如竹，大枝、小枝、皮俱是筒，与今宾州所出者相类。牡桂，叶狭于菌桂而长数倍，其嫩枝皮半卷多紫，与今宜州、韶州者相类。彼土人谓其皮为木兰皮，肉为桂心。此又有黄、紫两色，益可验也。桂，叶如柏叶而泽黑，皮黄心赤；今钦州所出者，叶密而细，亦恐是其类，但不作柏叶形为疑耳。皮浓者名木桂，即板桂是也。苏恭以牡桂与单名桂为一物，亦未可据。其木俱高三、四丈，多生深山蛮洞中，人家园圃亦有种者，移植于岭北，则气味殊少辛辣，固不堪入药也。三月、四月生花，全类茱萸。九月结实，今人多以装缀花果作筵具。其叶甚香，可用作饮香尤佳。二月、八月采皮；九月采花，并阴干，不可近火。中品又有天竺桂，云生西胡国，功用似桂，不过烈，今亦稀有，故但附于此。张仲景治伤寒用桂枝汤。《甲乙经》治阴受病发痹内熨方，用醇酒二十斗，蜀椒一斗，干姜一斗，桂一斗，凡四物 咀，着清酒中，绵絮一斤，细白布四丈，皆并内酒中，置马矢 中，善封涂，勿使泄气，五日五夜出布、棉絮，曝干，复渍之，以尽其汁。每渍必 其日，乃出布绵，干之；并用滓与絮复布为巾，其布长六、七尺，为六、七巾。即用之，生桑炭炙巾，以熨寒痹所刺之处，令热入至于病所；寒复炙巾以熨之，三十遍而止；汗出炙巾以拭身 ，亦三十遍而止。起步内，无见风，每刺必熨，如此病已矣，此所谓内熨也。又治 筋急，亦以白酒和桂涂之。《续传信方》造桂浆法：夏月饮之，解烦渴，益气消痰。桂末二大两，白蜜一升，以水二斗，先煎取一斗，待冷，入新瓷瓶中；后下二物，搅二、三百转令匀，先以油单一重覆上，加纸七重，以绳封之；每日去纸一重，七日开之，药成，气香味美，格韵绝高。今人亦多作，故并着其法。

　　木部上品卷第十

　　菌桂

　　菌桂，文具桂条下。

　　木部上品卷第十

　　牡桂

　　牡桂，文具桂条下。

　　木部上品卷第十

　　天竺桂

　　天竺桂，文具桂条下。

　　木部上品卷第十

　　杜仲

　　杜仲生上虞山谷及上党、汉中。今出商州、成州、峡州近处大山中亦有之。木高数丈，叶如辛夷，亦类柘；其皮类浓朴，折之内有白丝相连。二月、五月、六月、九月采皮用。江南人谓之 。初生叶嫩时，采食，主风毒香港脚，及久积风冷、肠痔、下血。亦宜干末作汤，谓之芽。花、实苦涩，亦堪入药。木作屐，亦主益脚。箧中方主腰痛补肾汤，杜仲一大斤，五味子半大升，二物细切，分十四剂，每夜取一剂，以水一大升，浸至五更，煎三分减一，滤取汁；以羊肾三、四枚，切，下之，再煮三、五沸，如作羹法，空腹顿服。用盐酢和之，亦得，此亦见崔元亮《海上方》。但崔方不用五味子耳。

　　木部上品卷第十

　　枫香

　　枫香.脂，旧不载所出州郡，云所在大山皆有，今南方及关陕多有之。

　　似白杨，甚高硕；叶圆而作岐，有三角而香；二月有花，白色；乃连着实，大如鸭卵。八月、九月熟，曝干可烧。《南方草木状》曰：枫实惟九真有之。用之有神，乃难得之物。其脂为白胶香，五月斫为坎，十一月采之。其皮性涩，止水痢，水煎饮之。《尔雅》谓枫为 ，言天风则鸣 也。《说文解字》云：枫木，浓叶弱枝善摇。汉宫殿中多植之，至霜后叶丹可爱，故骚人多称之。任 《述异记》曰：南中有枫子鬼。枫木之老者为人形，亦呼为灵枫，盖瘤瘿也。至今越巫有得之者，以雕刻鬼神，可致灵异。下沉香条，有枫香，云疗风瘾疹痒毒，与此相类，即一物也。

　　木部上品卷第十

　　干漆

　　干漆.、生漆，出汉中川谷，今蜀、汉、金、峡、襄、歙州皆有之。木高二、三丈，皮白，叶似椿，花似槐，子若牛李，木心黄。六月、七月以竹筒钉入木中取之。崔豹《古今注》曰：以刚斧斫其皮开，以竹管承之，汁滴则成漆是也。干漆，旧云用漆桶中自然干者，状如蜂房，孔孔隔者。今多用筒子内干者，以黑如 ，坚若铁石为佳。漆叶中药，见《华佗传》，彭城樊阿，少师事佗，求服食法。佗授以漆叶青粘散方，云服之去三虫，利五脏，轻身益气，使人头不白。阿从其言，年五百余岁。漆叶所在有之。青粘生丰沛、彭城及朝歌。一名城节，一名黄芝。主理五脏，益精气。本出于迷人入山者，见仙人服之，以告佗。佗以为佳，语阿。阿秘之。近者人见阿之寿而气力强盛，怪之，以问所服食，阿因醉乱误说，人服多验。其后无复有人识青粘。或云即黄精之正叶者。神仙方乃有单服淳漆法，传于世云。

　　木部上品卷第十

　　蔓荆实

　　蔓荆实旧不载所出州土，今近京及秦、陇、明、越州多有之。苗茎高四尺，对节生枝；初春因旧枝而生，叶类小楝，至夏盛茂；有花作穗浅红色，蕊黄白色，花下有青萼；至秋结实，斑黑如梧子许大而轻虚。八月、九月采。一说作蔓生，故名蔓荆。而今所有，并非蔓也。

　　木部上品卷第十

　　牡荆

　　牡荆生河间、南阳、冤句三谷，或平寿、都乡高岸上及田野中。今眉州、蜀州及近京亦有之，此即作棰杖者，俗名黄荆是也。枝茎坚劲，作科不为蔓生，故称牡。叶如蓖麻，更疏瘦；花红作穗；实细而黄，如麻子大；或云即小荆也。八月、九月采实，阴干。此有青赤二种，以青者为佳。谨按陶隐居《登真隐诀》云：荆木之华、叶，通神见鬼精。注云：寻荆有三种。直云荆木，即是今可作棰杖者，叶香，亦有花、子，子不入药。方术则用牡荆，牡荆子入药，北方人略无识其木者。《六甲阴符》说：一名羊栌，一名空疏，理白而中虚。断植即生。今羊栌斫植亦生，而花实微细。非药家所用者。天监三年，上将合神仙饭，奉敕论牡荆曰：荆，花白多子，子粗大，历历疏生，不过三、两茎，多不能圆，或褊或异，或多似竹节。叶与余荆不殊。蜂多采牡荆，牡荆汁冷而甜。余荆被烧，则烟火气苦。牡荆体慢汁实，烟火不入其中，主治心风第一。于时即远近寻觅，遂不值，犹用荆叶。今之所有者云：崔元亮《集验方》，治腰脚蒸法，取荆叶不限多少，蒸令熟热，置于瓮中，其下着火，温之，以病人置于叶中，剩着叶，盖须臾当汗出药中，旋旋吃饭，稍倦即止，便以绵衣盖避风，仍进葱豉酒，及豆酒，并得以瘥为度。又取此荆茎条，截，于火上烧之两头，以器承取沥汁，饮之。

　　主不睡。

　　木部上品卷第十

</div>
    <div class="pagination">
<a href="本草图经_page24.html">上一页</a><span>...</span><a href="本草图经_page20.html">20</a><a href="本草图经_page21.html">21</a><a href="本草图经_page22.html">22</a><a href="本草图经_page23.html">23</a><a href="本草图经_page24.html">24</a><span class="current-page">25</span><a href="本草图经_page26.html">26</a><a href="本草图经_page27.html">27</a><a href="本草图经_page28.html">28</a><a href="本草图经_page29.html">29</a><a href="本草图经_page30.html">30</a><span>...</span><a href="本草图经_page26.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
