<!DOCTYPE html>
<html>
 <head>
  <meta charset="utf-8"/>
  <title>
   证治准绳杂病 - 第 9 页/共 41 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   证治准绳杂病 - 第 9 页/共 41 页
  </h1>
  <div class="content">
   （戴用全蝎一个劈破煎汤，调苏合香丸。）以上磨积之药，必用补气血药相兼服之，积消及半即止。

　　若纯用之致死，乃医杀之也。贴块，三圣膏，琥珀膏，大黄、朴硝各等分为末，大蒜捣膏和匀贴。熨症方，吴茱萸碎之，以酒和煮，热布裹熨症上，冷更炒，更番用之，症移走、逐熨之，候消乃止。

　　【妇人血块】加减四物汤、当归丸、牡丹散。

　　【息积】乃气息痞滞于胁下，不在脏腑荣卫之间，积久形成，气不干胃，故不妨食，病者胁下满，气逆息难，频岁不已。化气汤。

　　【倒仓法】用肥嫩黄牡牛肉二十斤，（必得三十斤方可，宁使多，勿使不及。）切成小块，去筋膜，长流水煮糜烂，以布滤去滓，取净汁再入锅中，慢火熬至琥珀色则成矣。令病患预先断欲食淡，前一日不食晚饭，设密室，令明快而不通风，置秽桶及瓦盆，贮吐下之物，置一瓷盆，盛所出之溺。至日病者入室，以汁饮一钟，少时又饮一钟，积数十钟，寒月则重汤温而饮之，任其吐利，病在上者欲其吐多，病在下者欲其利多，上中下俱有者，欲其吐利俱多，全在活法而为之缓急多寡也。（连进之急则逆上而吐多，缓则顺下而利多矣。）视其所出之物，必尽病根乃止。吐利后必渴，不得与汤，以所出之溺饮之，名轮回酒，非惟可以止渴，抑且可以浣濯余垢。行后倦睡觉饥，先与稠米汤饮，次与淡稀粥，三日后方与少菜羹，次与浓粥软饭调养半月或一月，觉精神焕发，形体轻健，沉 悉安矣。其后忌牛肉数（一作五年）。夫牛、坤土也，黄土之色也，以顺为性，而效法乎干，以为功者，牡之用也。肉者、胃之乐也，熟而为液，无形之物也，横散入肉络，由肠胃而渗透肌肤皮毛爪甲，无不入也。积聚久而形质成，根据附肠胃回薄曲折处，以为栖泊之窠臼，阻碍津液气血，熏蒸燔灼成病，自非刮肠剖骨之神妙，可以铢两丸散，窥犯其藩墙户牖乎。肉液之散溢，肠胃受之，其浓皆倍于前，有似乎肿，其回薄曲折处，肉液充满流行，有如洪水泛涨，浮槎陈朽，皆推逐荡漾，顺流而下，不可停留，表者因吐而汗，清道者自吐而涌，浊道者自泄而去，凡属滞碍，一洗而空。牛肉全重浓和顺之性，盎然涣然，润泽枯槁，补益虚损，宁无精神焕发之乐乎。

　　【霞天膏】即倒仓法。有人指授韩懋天爵投煎剂治痰，而遂推展之。黄牯牛一具，选纯黄肥泽无病才一二岁者，上洗净，取四腿项脊，去筋膜，将精肉切作块子如栗大，秤三十斤，或四五十斤，于静室以大铜锅或新铁锅，加长流水煮之，不时搅动。另以一新锅煮沸汤旋加，常使水淹肉五六寸，掠去浮沫，直煮至肉烂如泥，漉去渣，却将肉汁以细布漉入小铜锅，用一色桑柴，文武火候，不住手搅，不加熟水，只以汁渐如稀饧，滴水不散，色如琥珀，其膏成矣。（此节火候，最要小心，不然坏矣。）大段每肉十二斤，可炼膏一斤，瓷器盛之。用调煎剂，初少渐多，沸热自然溶化。用和丸剂，则每三分搀白面一分，同煮为糊，或同炼蜜。寒天久收若生霉，用重汤煮过，热天冷水窨之，可留三日。

　　【诊】细而附骨为积，寸口见之积在胸中，微出寸口，积在喉中，关上积在脐傍，上关下积在心下，微下关积在少腹，尺中积在气街，脉出在右积在右，脉出在左积在左，脉左右两出，积在中央。沉而有力为积。脉浮而毛，按之辟易，胁下气逆，背相引痛，为肺积。沉而芤，上下无常处，胸满悸，腹中热，名心积。弦而细，二胁下痛，邪走心下，足肿寒重，名肝积。沉而急，苦肾与腰相引痛，饥见饱减，名肾积。浮大而长，饥减饱见，腹满泄呕，胫肿，名脾积。寸口沉而横，胁下及腹有横积痛，左手脉横症在左，右手脉横症在右，脉头大者在上，头小者在下。脉弦，腹中急痛，为瘕。脉细微者，为 。脉沉重而中散者，因寒食成 ，脉左转而沉重者，气症在胃中，右转出不至寸口者，内有肉症也。脉细而沉时直者，身有痈，若腹中有伏梁。脉沉小而实者，胃中有积聚，不下食，食即呕吐。脉沉而紧者，心下有寒时痛，有积聚。关上脉大而尺寸细者，必心腹冷积。迟而滑，中寒有 结。弦而伏者，腹中有症不可转也，必死不治。虚弱者死，坚强急者生。

　　第二册　诸气门

　　痰饮

　　痰皆动于脾湿，寒少而热。湿在肝经，谓之风痰。湿在心经，谓之热痰。湿在脾经，谓之湿痰。湿在肺经，谓之气痰。湿在肾经，谓之寒痰。风痰，脉弦面青，四肢满闷，便溺秘涩，心多躁怒，水煮金花丸、川芎防风丸。热痰，脉洪面赤，烦热心痛，唇口干燥，多喜笑，小黄丸、小柴胡汤加半夏。湿痰，脉缓面黄，肢体沉重，嗜卧不收，腹胀而食不消，白术丸，《局方》防己丸。气痰，脉涩面白，气上喘促，洒淅寒热，悲愁不乐，玉粉丸，《局方》桔梗汤。寒痰，脉沉面色黧黑，小便急痛，足寒而逆，心多恐怖，姜桂丸、《局方》胡椒理中丸、《金匮》吴茱萸汤。心下痞闷，加枳实五钱。身热甚，加黄连五钱。体重，加茯苓、白术各一两。气逆上，加苦葶苈五钱。气促，加人参、桔梗各五钱。浮肿，加郁李仁、杏仁各五钱。大便秘，加大黄五钱。（以上本出咳嗽门，咳嗽当参看。）

　　痰分五色：色白，西方本色；色黄，逆而之坤；色红，甚而之内，金受火囚为难治；青色受风之羁绊；黑如烟煤点，顺而之北方，不治自愈。

　　经曰：饮入于胃，游溢精气，上输于脾，脾气散精，上归于肺，通调水道，下输膀胱，水精四布，五经并行，安有所谓痰者哉。痰之生，由于脾气不足，不能致精于肺，而淤以成焉者也。故治痰先补脾，脾复健运之常，而痰自化矣。然停积既久，如沟渠壅遏淹久，则倒流逆上，瘀浊臭秽，无所不有。若不疏决沟渠，而欲澄治已壅之水而使之清，无是理也。《金匮》云：其人素盛今瘦，水走肠间，辘辘有声，谓之痰饮。当以温药和之。又云：心下有痰饮者，桂苓甘术汤主之。饮后水流在胁下，咳唾引痛，谓之悬饮，十枣汤主之。（此药太峻，以小胃丹代之差缓，然虚人切不可用。）饮水流行归于四肢，当汗出而不汗出，身体疼重，谓之溢饮，当发其汗。大青龙汤、小青龙汤主之。咳逆倚息短气，不得卧，其形如肿，谓之支饮。又云：呕家本渴，今反不渴，心下有支饮故也，小半夏汤主之。又云：心下有支饮，其人苦冒眩，泽泻汤主之。通用海藏五饮汤，《局方》倍术丸。丹溪曰：痰之源不一，有因痰而生热者，有因热而生痰者，有因气而生者，有因风而生者，有因惊而生者，有积饮而生者，有多食而成者，有因暑而生者，有伤冷物而成者，有脾虚而成者，有嗜酒而成者。

　　其为病也，惊痰则成心包痛，颠疾。热痰则成烦躁，头风，烂眼燥结，怔忡懊 ，惊眩。风痰成瘫痪大风，眩晕暗风，闷乱。饮痰成胁痛，四肢不举，每日呕吐。食痰成疟痢，口出臭气。暑痰中晕眩冒，黄胆头疼。冷痰，骨痹四肢不举，气刺痛。

　　酒痰，饮酒不消，但得酒次日又吐。脾虚生痰，食不美，反胃呕吐。气痰，攻注走刺不定。妇人于惊痰最多，盖因产内交接，月事方行，其惊因虚而入，结成块者为惊痰，必有一块在腹，发则如身孕转动跳跃，痛不可忍。按热痰用黄连利膈丸，当下者，用妙应丸加盆硝等分，每服三两丸，亦可用滚痰丸。惊痰用妙应丸加朱砂二钱，全蝎三钱，每用八、九丸，常与之三、五服去尽。惊气成块，妙应丸加穿山甲炒、鳖甲烧各三钱，玄胡索、蓬术各四钱，每服五十丸加至七十丸，以利为度。寒痰，妙应丸加胡椒、丁香、蝎、桂各等分，每服二十五丸。风痰，祛风丸、导痰丸。酒痰，妙应丸加雄黄、全蝎各二钱，每服十丸。饮痰，小胃丹。食痰，保和丸。暑痰，消暑丹。庞安常有言人身无倒上之痰，天下无逆流之水，故善治痰者，不治痰而治气，气顺则一身之津液亦随气而顺矣。并宜苏子降气汤、导痰汤各半帖和煎。或小半夏茯苓汤加枳实、木香各半钱，吞五套丸。或以五套丸料，根据分两作饮子煎服亦好。平居皆无他事，只有痰数口，或清或坚，宜二陈汤、小半夏茯苓汤。痰多间进青州白丸子和来复丹，名来白丸，如和以八神来复丹，即名青神丸，此非特治痰饮，尤甚疗喘嗽，呕逆翻胃。痰饮流入四肢，令人肩背酸疼，两手软痹，医误以为风，则非其治，宜导痰汤加木香、姜黄各半钱。大凡病痰饮而变生诸证，不当为诸证牵掣，妄言作名，且以治饮为先，饮消则诸证自愈。故如头风，眉棱角疼，累以风药不效，投以痰药收功。如患眼赤羞明而痛，与之凉药弗瘳，畀以痰剂获愈。凡此之类，非一而足，散在各证门中，不复繁引。有阴血不足，阴火上逆，肺受火侮，不得清肃下行，由是津液凝浊生痰不生血者，此则当以润剂，如门冬、地黄、枸杞子之属，滋其阴，使上逆之火得返其宅而息焉，而痰自清矣。投以二陈，立见其殆。

　　肾虚不能纳气归原，出而不纳则积，积而弗散则痰生焉，八味丸主之。脉来细滑或缓，痰涎清薄，身体倦怠，手足酸软，此脾虚挟湿。六君子汤，或补中益气加半夏、茯苓。脉来结涩，胸膈不利，或作刺痛，此挟气郁。宜七气汤、越鞠丸。有人坐处，率吐痰涎满地，其痰不甚稠粘，只是沫多，此气虚不能摄涎，不可用利药，宜六君子汤加益智仁一钱以摄之。丹阳贡鲁庵，年七十余，膈间有痰不快，饮食少思，初无大害，就医京口，投以越鞠丸、清气化痰丸，胸次稍宽，日日吞之，遂不辍口，年余困顿不堪，僦舟来就予延医，则大肉已脱，两手脉如游丝，太溪绝不至矣。见予有难色，因曰吾亦自分必死，但膈间胀不可忍，大便秘结不通，诚为宽须更，即死瞑目矣。固强予疏方，以至亲难辞，教用大剂人参、白术煎汤进之，少顷如厕，下积痰数升，胸膈宽舒，更数日而殁。

　　第二册　诸气门

　　咳嗽

　　咳谓无痰而有声，肺气伤而不清也。嗽谓无声而有痰，脾湿动而为痰也。咳嗽是有痰而有声，盖因伤于肺气而咳，动于脾湿，因咳而为嗽也。经言脏腑皆有咳嗽，咳嗽属肺，何为脏腑皆有之？盖咳嗽为病，有自外而入者，有自内而发者，风寒暑湿外也，七情饥饱内也。风寒暑湿先自皮毛而入，皮毛者，肺之合，故虽外邪欲传脏腑，亦必先从其合而为嗽，此自外而入者也。七情饥饱内有所伤，则邪气上逆，肺为气出入之道，故五脏之邪上蒸于肺而为嗽，此自内而发者也。然风寒暑湿有不为嗽者，盖所感者重，径伤脏腑，不留于皮毛。七情亦有不为嗽者，盖病尚浅，止在本脏，未即上攻。所以伤寒以有嗽为轻，而七情饥饱之嗽，久而后见，治法当审脉证三因。若外因邪气，止当发散，又须原其虚实冷热。若内因七情，则随其部经，在与气口脉相应，当以顺气为先，下痰次之。有停饮而咳，又须消化之方，不可用乌梅、罂粟酸涩之药。其寒邪未除，亦不可便用补药。尤忌忧思过度，房室劳伤，遂成瘵疾，宜养脾生肺也。《仁斋直指》云：感风者鼻塞声重，伤冷者凄清怯寒，挟热为焦烦，受湿为缠滞，瘀血则膈间腥闷，停水则心下怔忪，或实或虚，痰之黄白，唾之稀稠，从可知也。治嗽大法，肺脉浮为风邪所客，以发散取之。肺脉实为气壅内热，以清利行之。脉濡散为肺虚，以补肺安之。其间久嗽之人，曾经解利，以致肺胃俱寒，饮食不进，则用温中助胃，加和平治嗽之药。至若酒色过度，虚劳少血，津液内耗，心火自炎，遂使燥热乘肺，咯唾脓血，上气涎潮，其嗽连续而不已。唯夫血不荣肌，故邪在皮毛，皆能入肺，而自背得之尤速，此则人参、芎、归，所不可无。一种传注，病涉邪恶，五脏反克，毒害尤深，近世率用蛤蚧、天灵盖、桃、柳枝，丹砂、雄黄、安息香、苏合香丸通神之剂。然则咳嗽证治，于此可以问津索途矣。抑犹有说焉，肺出气也，肾纳气也，肺为气之主，肾为气之本。凡咳嗽暴重，动引百骸，自觉气从脐下逆奔而上者，此肾虚不能收气归元也。当以破故纸、安肾丸主之。毋徒从事于宁肺。感风而嗽者，恶风自汗，或身体发热，或鼻流清涕，其脉浮，宜桂枝汤加防风、杏仁、前胡、细辛。感寒而嗽者，恶寒发热无汗，鼻流清涕，其脉紧，宜杏子汤去干姜、五味，加紫苏、干葛，或二陈加紫苏、葛根、杏仁、桔梗。暴感风寒，不恶寒发热，止是咳嗽鼻塞声重者，宁嗽化痰汤。薛新甫云：春月风寒所伤，咳嗽声重，头疼，用金沸草散。咳嗽声重，身热头痛，用《局方》消风散。盖肺主皮毛，肺气虚则腠理不密，风邪易入，治法当解表兼实肺气。肺有火则腠理不闭，风邪外乘，治宜解表兼清肺火，邪退即止。若数行解散，则重亡津液，邪蕴而为肺疽、肺痿矣。故凡肺受邪不能输化，而小便短少，皮肤渐肿，咳嗽日增者，宜用六君子汤以补脾肺，六味丸以滋肾水。夏月喘急而嗽，面赤潮热，其脉洪大者，黄连解毒汤。热躁而咳，栀子汤。咳唾有血，麦门冬汤。俱吞六味丸，壮水之主以制阳光，而保肺金。秋月咳而身热自汗，口干便赤，脉虚而洪者，白虎汤。身热而烦，气高而短，心下痞满，四肢困倦，精神短少者，香薷饮。若病邪既去，宜用补中益气汤，加干山药、五味子以养元气，柴胡、升麻各二分以升生气。

　　冬月风寒外感，形气病气俱实者，宜华盖散、加减麻黄汤。所谓从表而入，自表而出。若形气病气俱虚者，宜补其元气，而佐以解表之药，若专于解表，则肺气益虚，腠理益疏，外邪乘虚易入，而其病愈难治矣。《活法机要》云：夏月嗽而发热者，谓之热痰嗽，小柴胡汤四两，加石膏一两，知母半两用之。冬月嗽而发寒热，谓之寒嗽，小青龙加杏仁服之。感湿而嗽者，身体痛重，或有汗，或小便不利，此多乘热入水，或冒雨露，或浴后不解湿衣，致有此患，宜白术酒。热嗽，咽喉干痛，鼻出热气，其痰嗽而难出，色黄且浓，或带血缕，或出血腥臭，或坚如蛎肉，不若风寒之嗽痰清而白，宜金沸草散，去麻黄、半夏，加薄荷、枇杷叶、五味、杏仁、桑根白皮、贝母、茯苓、桔梗，入枣子一个同煎，仍以辰砂化痰丸，或薄荷煎、八风散含化。有热嗽诸药不效，竹叶石膏汤，去竹叶，入粳米，少加知母，多服五味、杏仁、枇杷叶，此必审是伏热在上焦心肺间可用。冷热嗽，因增减衣裳，寒热俱感，遇乍寒亦嗽，乍热亦嗽，饮热亦嗽，饮冷亦嗽，宜金沸草散、消风散各一帖和煎，或应梦人参散，或款冬花散，以薄荷代麻黄，或二母散，仍以辰砂化痰丸、八风丹吞化。七情饥饱嗽，无非伤动脏腑正气，致邪上逆，结成痰涎，肺道不理。宜顺气为先，四七汤一帖，加杏仁、五味子、桑白皮、人参、阿胶、麦门冬、枇杷叶各一钱。有饮冷热酒，或饮冷水，伤肺致嗽，俗谓之凑肺，宜紫菀饮。有嗽吐痰与食俱出者，此盖饮食失节，致肝气不利，而肺又有客邪，肝浊道，肺清道，清浊相干，宜二陈汤加木香、杏仁、细辛、枳壳各半钱。食积痰嗽发热，二陈汤加栝蒌、莱菔子、山楂、枳实、曲 。《机要》云：痰而能食者，大承气微下之。痰而不能食者，浓朴汤主之。嗽而失声，润肺散，或清音丸。戴云：有热嗽失声咽疼，多进冷剂，而声愈不出者，宜以生姜汁调消风散，少少进之，或只一味姜汁亦得，冷热嗽后失声者尤宜。嗽而失声者，非独热嗽有之，宜审其证用药，佐以橄榄丸含化，仍浓煎独味枇杷叶散热服。声哑者，寒包其热也，宜细辛、半夏、生姜辛以散之。亦有痰热壅于肺者，金空则鸣，必清金中邪滞，用清咽宁嗽汤。劳嗽，有因久嗽成劳者，有因病劳乃嗽者，其证寒热往来，或独热无寒，咽干嗌痛，精神疲极，所嗽之痰，或浓或淡，或时有血，腥臭异常，语声不出者，薏苡仁五钱，桑根白皮、麦门冬各三钱，白石英二钱，人参、五味子、款冬花、紫菀、杏仁、贝母、阿胶、百合、桔梗、秦艽、枇杷叶各一钱，姜、枣、粳米同煎，去渣调钟乳粉。亦宜蛤蚧散，或保和汤、知母茯苓汤、紫菀散、宁嗽汤。经年累月，久嗽不已，服药不瘥，余无他证，却与劳嗽不同。戴用三拗汤、青金丸。予谓其不妥，独宜保肺而已，一味百部膏可也。《衍义》云：有妇人患肺热久嗽，身如炙，肌瘦，将成肺劳。以枇杷叶、木通、款冬花、紫菀、杏仁、桑白皮各等分，大黄减半，各如常制治讫，同为末，蜜丸如樱桃大。食后、夜卧各含化一丸，未终剂而愈。有风寒者，可用熏法。有热者，可用枳壳汤。有实积者，可用款气丸、利膈丸、马兜铃丸。脾胃如常，饮食不妨者，加味人参清肺汤、参粟汤。《素问》云：咳嗽烦冤者，是肾气之逆也，八味丸、安肾丸主之。有暴嗽，服诸药不效，或教之进生料鹿茸丸、大菟丝子丸方愈。有本有标，却不可以其暴嗽而疑遽补之非，所以易愈者，亦觉之早故也。时行嗽，发热恶寒，头痛鼻塞，气急，状如伤冷热，连咳不已。初得病即伏枕一两日即轻，俗呼为虾蟆瘟，用参苏饮加细辛半钱。洁古云：咳而无痰者，以辛甘润其肺，蜜煎生姜汤、蜜煎橘皮汤、烧生姜、胡桃，皆治无痰而嗽者。《本事方》补肺法，生地黄二斤，净洗，杏仁二两，生姜、蜜各四两，捣如泥，入瓦盆中，置饭上蒸五七度，每五更挑三匙咽下。《金匮》方，咳而上气，喉中水鸡声，射干麻黄汤主之。咳嗽喉中作声，一味白前妙。《千金》有白前汤。一男子五十余岁，病伤寒咳嗽，喉中声如 ，与独参汤一服而 声徐，至二三帖咳嗽亦渐退，凡服二三斤，病始全愈。丹溪云：上半日嗽多，属胃中有火。午后嗽多，属阴虚。黄昏嗽多，此火气浮于肺，不宜用凉药，宜敛而降之。有一咳即出痰者，脾湿胜而痰滑也。有连咳十数不能出痰者，肺燥胜痰涩也。滑者宜南星、半夏、皂角灰之属燥其脾，若利气之剂所当忌也。涩者宜枳壳、紫苏、杏仁之属利其肺，若燥肺之剂所当忌也。形肥，或有汗，或脉缓，体重嗜卧之人咳者，脾湿胜也。宜白术、苍术、茯苓之属燥之。形瘦，或夏月无汗，或脉涩之人咳者，肺燥胜也。宜杏仁、栝蒌之属润之。凡咳嗽面赤，胸腹胁常热，唯于足乍有凉时，其脉洪者，热痰在胸膈也。宜小陷胸汤、礞石丸之类清膈降痰。

　　甚而不已者，宜吐下其痰热也。面白悲嚏，或胁急胀痛，或脉沉弦细迟而咳者，寒饮在胸腹也。宜辛甘热去之，半夏温肺汤。丹溪治饮酒伤肺痰嗽，以竹沥煎入韭汁，就吞栝蒌、杏仁、青黛、黄连丸。按此恐太寒，闭遏热气，不得发舒，不若先以辛散之，而后以酸收之，甚者吐之。后与五苓甘露，胜湿去痰之剂。吃醋抢喉，咳嗽不止，用甘草二两，去赤皮，作二寸 ，中半劈开，用猪胆汁五枚浸三日，取出火上炙干为细末，炼蜜丸。每服四十丸，茶清吞下，临卧服。咸物所伤，哮嗽不止，用白面二钱，砂糖二钱，通搜和，用糖饼灰汁捻作饼子，放在炉内炸熟，划出，加轻粉四钱，另炒略熟，将饼切作四亚，掺轻粉在内，令患人吃尽，吐出病根即愈。

　　肺咳之状，咳而喘息有音，甚则唾血，麻黄汤。心咳之状，咳则心痛，喉仲介介如梗状，甚则咽肿喉痹，桔梗汤。肝咳之状，咳而两胁下痛，甚则不可以转，转则两 下满，小柴胡汤。（仲景云：咳引胁痛为悬饮，宜十枣汤。丹溪云：咳引胁痛，宜疏肝气，用青皮、枳壳、香附子等，实者白芥子之属。）脾咳之状，咳则右胁下痛，阴阴引肩背，甚则不可以动，动则咳剧，升麻汤。肾咳之状，咳则腰背相引而痛，甚则咳涎，麻黄附子细辛汤。五脏之久嗽，乃移于六腑，脾咳不已，则胃受之，胃咳之状，咳而呕，呕甚则长虫出，乌梅丸。肝咳不已，则胆受之，胆咳之状，咳呕胆汁，黄芩加半夏生姜汤。肺咳不已、则大肠受之，大肠咳状，咳而遗失，赤石脂禹余粮汤、桃花汤。不止用猪苓分水散。心咳不已、则小肠受之，小肠咳状，咳而失气，气与咳俱失，芍药甘草汤。肾咳不已，则膀胱受之，膀胱咳状，咳而遗溺，茯苓甘草汤。久咳不已，则三焦受之，三焦咳状，咳而腹满不欲食饮，此皆聚于胃，关于肺，使人多涕唾，而面浮肿气逆也，钱氏异功散。

　　【肺痿】仲景云：热在上焦者，因咳为肺痿，肺痿之病，从何得之？师曰：或从汗出，或从呕吐，或从消渴小便利数，或从便难，又被快药下利，重亡津液故得之。肺痿，咳吐涎沫不止，咽燥而渴，生姜甘草汤主之。生姜五两，人参二两，甘草四两，大枣十五枚，水七升，煮取三升，分温三服。炙甘草汤，治肺痿涎唾多，心中温温液液者。用甘草一味，水三升，煮半升，分温三服。桂枝去芍药加皂荚汤，治肺痿吐涎沫。桂技、生姜各三两，甘草一两，大枣十枚，皂荚十枚，去皮弦、炙焦，水七升，微火煮取三升，分三温服。肺痿吐涎沫而不咳者，其人不渴必遗尿，小便数。

　　所以然者，以上虚不能制下故也。此为肺中冷，必眩，多涎唾，甘草干姜汤以温之。

　　甘草炙四两，干姜炮二两，水三升，煮取一升五合，分温再服。若服汤口渴，属消渴。肺痿，咳唾咽燥，欲饮水者自愈。自张口者，短气也。咳而口中自有津液，舌上胎滑，此为浮寒，非肺痿也。肺痿，或咳沫，或咳血，今编咳沫者于此，咳血者入血证门。

　　【肺胀】仲景云：咳而上气，此为肺胀，脉浮大者，越婢加半夏汤主之。又云：肺胀，咳而上气，烦躁而喘，脉浮者，心下有水，小青龙汤加石膏主之。丹溪治主收敛，用诃子为主，佐以海石、香附（童便浸三日）、栝蒌仁、青黛、半夏曲、杏仁、姜汁、蜜调噙之。肺胀而嗽，或左或右，不得眠，此痰夹瘀血碍气而病，宜养血以流动乎气，降火疏肝以清痰，四物汤加桃仁、诃子、青皮、竹沥、韭汁之属，壅遏不得眠者，难治。

　　【诊】浮为风。紧为寒。数为热。细为湿。浮紧则虚寒。沉数则实热。弦涩则少血。洪滑则多痰。涩为房劳。右关濡伤脾。左关弦短伤肝。浮短伤肺。脉出鱼际，为逆气喘息。弦为饮，咳而浮，四十日已。咳而眩，实者吐之愈。咳而脉虚，必苦冒。脉沉不可发汗。脾脉微为咳。肺脉微急为咳唾血。浮直而濡者，易治。喘而逆上气，脉数有热，不得卧，难治。上气喘，面浮肿，肩，脉浮大者死。久嗽脉弱者可治，实大数者死。上气喘息低昂，脉滑手足温者生，脉涩四肢寒者死。咳而脱形，身热脉小，坚急以疾，是逆也，不过十五日死。咳嗽羸瘦，脉形坚大者死。咳嗽脉沉紧者死，浮直者生，浮软者生，小沉伏匿者死。咳而呕，腹满泄，弦急欲绝者死。

　　第二册　诸气门

　　喘

　　喘者，促促气急，喝喝息数，张口抬肩，摇身撷肚。短气者，呼吸虽数而不能接续，似喘而不摇肩，似呻吟而无痛，呼吸虽急而无痰声。逆气者，但气上而奔急，肺壅而不下，宜详辨之。或问喘病之源何如？曰尝考古今方论，自《巢氏病源》称为肺主气，为阳气之所行，通荣脏腑，故气有余，俱入于肺，或为喘息上气，或为咳嗽。因此至严氏，谓人之五脏，皆有上气，而肺为之总，由其居于五脏之上，而为华盖，喜清虚而不欲窒碍。调摄失宜，或为风寒暑湿邪气所侵，则肺气胀满，发而为喘，呼吸促迫，坐卧不安。或七情内伤，郁而生痰，脾胃俱虚，不能摄养一身之痰，皆能令人发喘。治之之法，当究其源，如感外邪则祛散之，气郁则调顺之，脾胃虚者温理之。《圣济方》又云：呼随阳出，气于是升，吸随阴入，气于是降，一升一降，阴阳乃和。所谓上气者，盖气上而不下，升而不降，痞满膈中，气道奔迫，喘息有音者是也。本于肺脏之虚，复感风邪，肺叶胀举，诸脏又上冲而壅遏，此所以有上气之候也。历代医者，用此调气之说，以为至当，无复他论，及观刘河间《原病式》则以喘病叙于热淫条下，谓火热为阳，主乎急数，故热则息数气粗而为喘也。

　　与巢氏所云气为阳，有余则喘较之，则刘氏之言为胜。何则？阴阳各因其对待而指之，形与气对，则以形为阴，气为阳。寒与热对，则以寒为阴，热为阳。升与降对，则以降为阴，升为阳。动与静对，则以静为阴，动为阳。巢氏不分一气中而有阴阳寒热升降动静备于其间，一皆以阳为说，致后人止知调气者，调其阳而已。今刘氏五运所主之病机，则是一气变动而分者也。其病机如何？曰不独病之有机，于化生者亦有之，知生化之机，则可以知为病之机也。盖一气营运，升降浮沉者，由生气根于身中，而神居之，主阴阳动静之机也。其机动而清静者，则生化治，动而烦扰者，则苛疾作矣。其动有甚衰，以致五行六气胜负之变作，故《内经·至真大要》篇立病机一十九条，而统领五运六气之大纲。如喘者，谓诸喘皆属于上。王注以上乃上焦气也。炎热薄烁，心之气也。承热分化，肺之气也。又谓诸逆冲上，皆属于火。是故河间叙喘病在热淫条下，诚得其旨矣。曰喘病之纲，属热属火，则闻命矣。

　　亦有节目之可言者乎？曰予尝考之《内经》、《灵枢》诸篇，有言喘喝，有言喘息，有言喘逆，有言喘嗽，有言喘呕，有言上气而喘。诸喘之形状，或因热之微甚，或邪之所自故也。其独喘者，《内经·逆调》篇谓：卧则喘，是水气之客也。经脉别论篇谓：夜行喘出于肾，淫气病肺；有所堕恐，喘出于肝，淫气害脾；有所惊恐，喘出于肺，淫气伤心；渡水跌仆，喘出于肾与骨。痹论谓：肺痹者，烦满喘呕。肠痹者，中气喘争。大奇论篇谓：肺痈者，喘而两 满。至真大要论谓：太阴司天客胜，首面 肿，呼吸气喘。太阴阳明篇谓：邪入六腑，身热喘呼，不得卧。脉解篇谓：阳明之厥，则喘而惋，惋则恶人，连脏则死，连经则生。其言喘喝者，喝谓大呵出声。生气通天篇谓：阳气者，因于暑，烦则喘喝。五常政篇：坚成之纪，喘喝胸满仰息。《灵枢》本神篇：肺实者，喘喝胸满仰息。经脉篇谓：肺所生病，则上气喘喝，烦心胸满。肾是动病者，喝喝而喘，坐而欲起。其言喘息者，玉机真脏篇谓：大骨枯槁，大肉陷下，胸中气满，喘息不便，内痛引肩项，身热，脱肉破 ，真脏见，十月死。注云：是脾脏也。皆以至其月真脏脉见，乃予之期日。又谓：秋脉不及，其气来毛而微，其病在中，令人喘，呼吸少气而咳，上气见血，下闻病音。注云：音是肺中喘息之声也。举痛篇谓：劳则喘息汗出，内外皆越，故气耗矣。逆调篇：起居如故，而息有音。风论篇：息而恶风口干善渴，不能劳事。奇病篇谓：有病癃一日数十溲，身热如炭，颈膺如格，人迎躁盛，喘息气逆，此有余也。太阴脉微细如发，此不足也。病在太阴，其盛在胃，颇在肺，病名厥，死不治。缪刺篇谓：邪客手阳明之络，令人气满胸中，喘息而支 ，胸中热，刺其井。痿论篇谓：肺者脏之长，为心之盖也。有所失亡，所求不得，则发肺鸣，鸣则肺热叶焦，发为痿 。

　　注云：鸣者，喘息之声也。阴阳别论篇谓：阴争于内，阳扰于外，魄汗未脏，四逆而起，起则熏肺，使人喘鸣。又二阳之病发心脾，传为息贲，死不治。注云：息奔者，喘息而上奔，脾胃肠肺及心、互相传克故死。《灵枢》五邪篇谓：邪在肺，上气喘汗出。本脏篇谓：肺高则上气肩息，肝高则上支贲，切胁 ，为息贲。经筋篇谓：太阴筋病，甚成息贲，胁急。其言上气而喘逆者，经脉别论篇谓：太阳独至，厥喘虚气逆，是阴不足，阳有余。至真大要论谓：阳明在泉，主胜则腰重腹痛，少腹生寒，寒厥，上冲胸中，甚则喘不能久立。痹论篇谓：心痹者，烦则心下鼓，暴上气而喘。脉解篇谓：呕咳上气而喘者，阴气在下，阳气在上，诸阳气浮，无所根据从故也。东垣解以此论秋冬之阴阳也。经气之燥寒在上阳也，脏气之金水在下阴也。

　　所谓上喘而为水者，阴气下而复上，邪客脏腑间，故为水也。脉要篇谓：肝脉搏坚而长，当病坠若搏，因血在胁下，令人喘逆。其言喘咳者，脏气法时篇谓：肺病者，喘咳逆气，肩背痛。又肾病者，腹大胫肿，喘咳身重，寝汗憎风。刺热篇谓：肺热病者，恶风寒，舌上黄，身热，热争则喘咳，痛走胸膺背，头痛，汗出而寒。五常政篇谓：从革之纪，发喘咳。气交变篇谓：岁火太过，肺金受邪，少气喘咳。血溢血泄，嗌燥，中热，肩背热。岁金太过，甚则火气复之，喘咳逆气，肩背痛，咳逆甚而血溢。岁水太过，害在心火，病在中，上下寒甚则腹大胫肿，喘咳，寝汗出，憎风。六元正纪篇谓：少阴司天，三之气，大火行，病气厥心痛，寒热更作，咳喘。

　　终之气，燥令行，余火内格，肿于上，咳喘，甚则血溢，内作寒中。至真大要论篇谓：少阴司天，胸中热， 满，寒热喘咳，唾血。少阴司天，客胜少气发热，甚则肿血溢，咳喘。《灵枢·经脉》篇谓：肺是动病，肺胀满膨膨而喘咳，缺盆中痛。

　　其言喘呕者，痹论篇谓：肺痹者，烦满喘而呕。至真大要篇谓：少阴司天，喘呕寒热。其言喘咳上气者，调经篇谓：风有余喘咳上气。玉机篇谓：肺脉不及，喘，少气而咳，上气见血，下闻病音。夫诸篇节目之多如此，然犹是设为凡例者耳，何则？盖圣人之言，举一邪而诸邪具，举一脏而五脏具，用是推之，其阴阳之变，百病之生，莫不各有所。穷其理之极致，唯张仲景得其旨，在伤寒证中，诸喘症者，皆因其邪动之机，以致方药务不失其气宜。若夫从后代集证类方者，不过从巢氏、严氏之说而已。独王海藏辩华佗云：肺气盛为喘。活人云：气有余则喘，气盛当认作气衰，有余当认作不足，肺气果盛与有余，则清肃下行，岂复为喘。以其火入于肺，炎烁真气，衰与不足而为喘焉。所言盛与有余者，非肺气也，肺中之火也。此语高出前辈，发千古所未发，惜乎但举其端，未尽乎火所兼行之气。何则？如外感六淫，郁而成火者，则必与六淫相合，因内伤五邪相胜者，亦必与邪相并，遂有风热、暑热、湿热、燥热、寒热之分，诸逆冲上之火亦然，而有所从之气在焉。盖相火出于肝肾，厥阳之火气起于五脏。夫火生于动，五脏主藏精，宅神乃火也。至若阴精先有所伤而虚，不能闭藏其气，遇有妄动，其神至则火随发而炎起，起于肾者，本脏寒水之气从之；起于肝者，本脏风木之气从之；起于脾者，湿气从之；起于心者，热气从之；起于肺者，燥气从之；所从者得以附火之炎而逆也。诸逆之气盛，先入于所胜之脏，甚而至于上焦，或因火而径冲于肺，此亦火之合并脏气五邪者也。

　　此外，复有心火因逆气不得下降，奔迫于上者；有脏气之俱不足，其火浮溜于上而虚者；有离其宫室，而务于取胜，反自虚者。更有人之禀素弱者，有常贵后贱之脱营；常富后贫之气离守者。夫如是之病，虽有当攻之实，亦不重泻，大抵必从病机。

　　大要治法曰：谨守病机，各司其属。有者求之，无者求之，盛者责之，虚者责之。

　　必先五胜，疏其血气，令其调达，而致和平。凡处治虚实之法，尽在此数语矣。予今独引《内经》、《灵枢》诸篇纲目之详如此条者，盖欲令人知是集之百病，尽有纲目之当察，因书以为例。丹溪云：喘因气虚，火入于肺，有痰者，有火炎者，有阴虚，自小腹下起而上逆者，有气虚而致气短者，有水气乘肺者。戴复庵云：痰者，凡喘便有痰声，火炎者，乍进乍退，得食则减，食已则喘，大概胃中有实火，膈上有稠痰，得食坠下稠痰，喘即止，稍久食已入胃，反助其火，痰再升上，喘反大作，俗不知此，作胃虚治，以燥热之药，以火济火也。一人患此，诸医作胃虚治之不愈，后以导水丸，利五六次而愈，此水气乘肺也。若气短喘急者，呼吸急促而无痰声，有胃虚喘者，抬肩撷肚，喘而不休是也。盖肺主清阳上升之气，居五脏之上，通荣卫，合阴阳，升降往来，无过不及，何病之有。若内伤于七情，外感于六气，则肺气不清而喘作矣。外感风寒暑湿，脉人迎大于气口，必上气急不得卧，喉中有声，或声不出，审是风寒者，《局方》三拗汤、华盖散、《三因》神秘汤。审是湿者，渗湿汤。审是暑者，白虎汤。通用秘传麻黄汤加减，麻黄、有汗不去节，无汗去根节。

　　川升麻、北细辛、桑白皮、桔梗、生甘草各等分，热加栝蒌根，湿加苍术、姜、葱煎，温热服，或加川芎、干葛，则群队矣，暑喘勿用。仲景云：上气喘而躁者，属肺胀，欲作风水，发汗则愈。又云：咳而上气，此为肺胀，其人喘，目如脱状，脉浮大者，越婢加半夏汤主之。又云：肺胀，咳而上气，烦躁而喘，脉浮者，心下有水，小青龙加石膏主之。东垣麻黄定喘汤，麻黄苍术汤。（以上皆外因。）七情郁结，上气喘急，宜四磨汤、四七汤。（内因。）罗谦甫治石怜吉歹元帅夫人，年逾五十，身体肥盛，时霖雨不止，又饮酒及潼乳过，腹胀喘满，声闻舍外，不得安卧，大小便涩滞，气口脉大，两倍于人迎，关脉沉缓而有力。此霖雨之湿，饮食之热，湿热大盛，上攻于肺，神气躁乱，故为喘满。邪气盛则实，实者宜下之。故制平气散以下之，一服减半，再服喘愈，止有胸膈不利，烦热口干，时时咳嗽，再与加减泻白散全愈。

　　（内外俱因。）仲景云：膈间支饮，其人喘满，心下痞坚，面色黧黑，其脉沉紧，得之数十日，医吐之不愈，木防己汤主之；虚者即愈，实者三日复发，复与不愈者，宜木防己汤去石膏，加茯苓、芒硝汤主之。支饮不得息，葶苈大枣泻肺汤主之。云岐云：四七汤治痰涎咽喉中，上气喘逆甚效。风痰作喘，千缗汤，半夏丸。经验方定喘化痰，猪蹄甲四十九个净洗控干，每个指甲内入半夏、白矾各一字，装罐子内，封闭勿令烟出，火 通赤，去火毒，细研，入麝香一钱匕，糯米饮下。人参半夏丸，化痰定喘。娄全善云：予平日用此方治久喘，未发时服此丸，已发时用沉香滚痰丸微下，累效。槐角利膈丸，亦可下痰。娄全善云：凡下痰定喘诸方，施之形实有痰者神效。若阴虚而脉浮大，按之涩者，不可下，下之必反剧而死。（以上治痰例。）初虞世云：火喘用白虎汤，加栝蒌仁、枳壳、黄芩神效。双玉散治痰热而喘，痰涌如泉，寒水石、石膏各等分，为细末，人参汤下三钱，食后服。（以上治实火例。）经云：岁火大过，炎暑流行，肺金受邪，民病少气咳喘。又热淫所胜，病寒热喘咳。宜以人参、麦门冬、五味子救肺，童便炒黄柏、知母降火。平居则气平和，行动则气促而喘者，此冲脉之火，用滋肾丸。仲景云：火逆上气，咽喉不利，止逆下气，麦门冬汤主之。

　　《保命》天门冬丸。（以上治虚火例。）丹溪云：喘须分虚实，久病是气虚，用阿胶、人参、五味补之。新病是气实，用桑白皮、葶苈泻之。《金匮》云：无寒热，短气不足以息者，实也。或又曰实喘者，气实肺盛，呼吸不利，肺窍壅滞，上寸沉实，宜泻肺。

　　虚喘者肾虚，先觉呼吸气短，两胁胀满，左尺大而虚，宜补肾。邪喘者，由肺受寒邪，伏于肺中，关窍不通，呼吸不利，右寸沉而紧，亦有六部俱伏者，宜发散，则身热退而喘定。《三因》又云：肺实者，肺必胀，上气喘逆，咽中逆，如欲呕状，自汗。肺虚者，必咽干无津，少气不足以息也。《永类钤方》云：右手寸口气口以前阴脉，应手有力，肺实也，必上气喘逆，咽塞欲呕，自汗，皆肺实证。若气口以前阴脉，应手无力，必咽干无津少气，此肺虚证。（右分虚实例。从前皆泻实例。今述补虚例于后。）

　　东垣云：肺胀膨膨而喘咳，胸膈满，壅盛而上奔者，于随证用药方中，多加五味子，人参次之，麦门冬又次之，黄连少许。如甚则交两手而瞀者，真气大虚也。若气短加黄、五味子、人参。气盛去五味子、人参，加黄芩、荆芥穗。冬月去荆芥穗，加草豆蔻仁。丹溪云：气虚者，用人参、蜜炙黄柏、麦冬、地骨皮之类。本草治咳嗽上气喘急，以人参一味为末，鸡子清投新水调下一钱。昔有二人同走，一含人参，一不含，俱走三五里许，其不含者大喘，含者气息自如，此乃人参之力也。娄全善治一妇人，五十余岁，素有痰嗽，忽一日大喘，痰出如泉，身汗如油，脉浮而洪，似命绝之状，速用麦门冬四钱，人参二钱，五味子一钱五分，煎服一帖，喘定汗止，三帖后，痰亦渐少，再与前方内加栝蒌仁一钱五分，白术、当归、芍药、黄芩各一钱，服二十余帖而安。此实麦门冬、五味子、人参之功也。如自汗兼腹满，脉沉实而喘者，里实也。宜下之。（以上治气虚例。）丹溪云：喘有阴虚，自小腹下火起而上者，宜四物汤加青黛、竹沥、陈皮，入童便煎服。有阴虚挟痰喘者，四物汤加枳壳、半夏，补阴降火。愚谓归、地泥膈生痰，枳、半燥泄伤阴，不如用天门冬、桑皮、贝母、马兜铃、地骨皮、麦门冬、枇杷叶之属。（以上治阴虚例。）东垣曰：病机云，诸痿喘呕，皆属于上。辩云，伤寒家论喘呕以为火热者，是明有余之邪中于外，寒变而为热，心火太旺攻肺，故属于上。又云，膏粱之人，奉养太过，及过爱小儿，亦能积热于上而为喘咳，宜以甘寒之剂治之。《脉经》又云，肺盛有余，则咳嗽上气喘渴，烦心胸满短气，皆冲脉之火行于胸中而作也。系在下焦，非属上也。故杂病不足之邪，起于有余病机之邪，自是标本病传多说。饮食劳役，喜怒不节，水谷之寒热，感则害人六腑，皆由中气不足。其 胀腹满，咳喘，呕食不下，皆以大甘辛热之剂治之，则立已。今立热喘、寒喘二方于后。人参平肺散，治心火刑肺，传为肺痿，咳嗽喘呕，痰涎壅盛，胸膈痞闷，咽嗌不利。参苏温肺汤，治形寒饮冷则伤肺，喘，烦心胸满，短气不能宣畅。调中益气汤加减法，如秋冬月胃脉四道，为冲脉所逆，并胁下少阳脉二道而反上行，病名曰厥逆。其证气上冲咽不得息，而喘息有音不得卧，加茱萸五分或一钱，汤洗去苦，观厥气多少而用之。如夏月有此证，为大热也。盖此症随四时为寒热温凉，宜以酒黄连、酒黄柏、酒知母各等分，为细末，熟汤丸如桐子大。每服二百丸，白汤送下，空心服，仍多饮热汤，服毕少时，便以美膳压之，使不得胃中停留，直至下元，以泻冲脉之邪也。大抵治饮食劳倦所得之病，乃虚劳七损症也，当用温平甘多辛少之药治之，是其本法也。如时止见寒热病，四时症也。

　　又或将理不如法，或酒食过多，或辛热之食作病，或寒冷之食作病，或居大寒大热之处益其病，当临时制宜，暂用大寒大热治法而取效，此从权也。不可以得效之故，而久用之，必致夭横矣。《黄帝针经》曰：从下上者，引而去之。上气不足，推而扬之。盖上气者，心肺上焦之气，阳病在阴，从阴引阳，宜以入肾肝下焦之药，引甘多辛少之药，使升发脾胃之气，又从而去邪气于腠理皮毛也。又曰：视前痛者，当先取之。是先以缪刺，泻其经络之壅塞者，为血凝而不流，故先取之，而后治他病。

　　（以上分寒热例。）胃络不和，喘出于阳明之气逆。（阳明之气下行，今逆而上行，古人以通利为戒，如分气紫苏饮，指迷七气汤加半夏，二陈汤加缩砂，施之为当。）真元耗损，喘生于肾气之上奔。（真阳虚惫，肾气不得归元，固有以金石镇坠，助阳接真而愈者，然亦不可峻骤，且先与安肾丸、八味丸辈，否则人参煎汤，下养正丹主之。）肺虚则少气而喘。经云：秋脉者，肺也，秋脉不及则喘，呼吸少气而咳，上气见血，下闻病音，其治法则门冬、五味、人参之属是也。肺痹、肺积则久喘而不已。经云：淫气喘息，痹聚在肺。又云：肺痹者，烦满喘而呕。是肺痹而喘治法，或表之，或吐之，使气宣通而愈也。《难经》又云：肺之积名息贲，在右胁下，如杯，久不已，令人喘咳，发肺痈。治法则息贲丸，以磨其积是也。（右治肺喘例。）胃喘则身热而烦。经云：胃为气逆。又云：犯贼风虚邪者，阳受之，阳受之则入六腑，入六腑则身热，不时卧，上为喘呼。又云：阳明厥则喘而 ， 则恶人，或喘而死者，或喘而生者何也？厥逆连脏则死，连经则生是也。 ，王注谓：热内郁而烦。凡此胃喘治法，宜加减白虎汤之类是也。（右治胃喘例。）肾喘则呕咳。经云：少阴所谓呕咳，上气喘者，阴气在下，阳气在上，诸阳气浮，无所根据从，故呕咳、上气喘也。东垣治以泻白散是也。（右治肾喘例。）

　　【喘不得卧】凡喘而不得卧，其脉浮，按之虚而涩者，为阴虚，去死不远，慎勿下之，下之必死。宜四物加童便、竹沥、青黛、门冬、五味、枳壳、苏叶服之。《素问》逆调论：夫不得卧，卧则喘者，是水气之客也。夫水者，循津液而流也，肾者水脏，主津液，主卧与喘也。东垣云：病患不得眠，眠则喘者，水气逆行，上乘于肺，肺得水而浮，使气不流通，其脉沉，大宜神秘汤主之。仲景云：咳逆倚息不得卧，小青龙汤主之。（支饮亦喘不得卧，加短气，其脉平也。）青龙汤下已，多唾口燥，寸脉沉，尺脉微，手足厥逆，气从小腹上冲胸咽，手足痹，其面翕然如醉状，因复下流阴股，小便难，时复冒者，与茯苓桂技五味子甘草汤，治其气冲。冲气即低，而反更咳胸满者，用桂枝茯苓五味甘草汤去桂，加干姜、细辛各三两，以治其咳满。咳满即止，而更复渴，冲气复发者，以细辛、干姜为热药也，服之当遂渴，而渴反止者，为支饮也。支饮者，法当冒，冒者必呕，呕者复纳半夏以去其水。（于桂苓甘草五味汤中去桂，加干姜、细辛、半夏是也。）水去呕止，其人形肿者，加杏仁半升主之。其证应纳麻黄，以其人遂痹，故不纳之。若逆而纳之必厥。所以然者，以其人血虚，麻黄发其阳故也。用茯苓四两，甘草、干姜、细辛各三两，五味子、半夏、杏仁去皮尖各半升，上煎去渣，温、日三服。若面热如醉，此为胃热所冲，熏其面，加大黄三两以利之。《素问·逆调论》不得卧而息有音，是阳道之逆也。足三阳者下行，今逆而上行，故息有音也。阳明者，胃脉也。胃者六腑之海，其气亦下行，阳明逆，不得从其道，故不得卧也。《下经》曰：胃不和则卧不安，此之谓也。治法已见前。

　　【哮】与喘相类，但不似喘开口出气之多。如《圣济总录》有名呷嗽者是也。以胸中多痰，结于喉间，与气相系，随其呼吸，呀呷于喉中作声。呷者口开，呀者口闭，乃开口闭口尽有其声。盖喉咙者，呼吸之气出入之门也。会厌者，声音之户也。悬雍者，声之关也。呼吸本无声，胸中之痰随气上升，沾结于喉咙及于会厌悬雍，故气出入不得快利，与痰引逆相击而作声也。是痰得之食味咸酸太过，因积成热，由来远矣，故胶如漆粘于肺系。特哮出喉间之痰去，则声稍息，若味不节，其胸中未尽之痰，复与新味相结，哮必更作，此其候矣。丹溪云：哮主于痰，宜吐法。治哮必用薄滋味，不可纯作凉药，必带表散。治哮方，用鸡子略击破壳，不可损膜，浸尿缸内三四日夜，煮吃效。盖鸡子能去风痰。又方，用猫屎烧灰，沙糖汤调下立效。

　　哮喘遇冷则发者有二证：其一属中外皆寒，治法乃东垣参苏温肺汤，调中益气加茱萸汤，及紫金丹劫寒痰者是也。其二属寒包热，治法乃仲景、丹溪用越婢加半夏汤等发表诸剂，及预于八九月未寒之时，先用大承气汤下其热，至冬寒时无热可包，自不发者是也。遇浓味即发者，清金丹主之。

　　【产后喘】产后喉中气急喘促者，因所下过多，荣血暴竭，卫气无主，独聚肺中，故令喘也。此名孤阳绝阴，为难治。陈无择云：宜大料芎归汤，或用独参汤尤妙。

　　若恶露不快散，血停凝，上熏于肺，亦令喘急，宜夺命丹、参苏饮、血竭散。若因风寒所伤，宜旋复花汤。若因忧怒郁结，用小调经散，以桑白皮、杏仁煎汤调服。
  </div>
  <div class="pagination">
   <a href="证治准绳杂病_page8.html">
    上一页
   </a>
   <span>
    ...
   </span>
   <a href="证治准绳杂病_page4.html">
    4
   </a>
   <a href="证治准绳杂病_page5.html">
    5
   </a>
   <a href="证治准绳杂病_page6.html">
    6
   </a>
   <a href="证治准绳杂病_page7.html">
    7
   </a>
   <a href="证治准绳杂病_page8.html">
    8
   </a>
   <span class="current-page">
    9
   </span>
   <a href="证治准绳杂病_page10.html">
    10
   </a>
   <a href="证治准绳杂病_page11.html">
    11
   </a>
   <a href="证治准绳杂病_page12.html">
    12
   </a>
   <a href="证治准绳杂病_page13.html">
    13
   </a>
   <a href="证治准绳杂病_page14.html">
    14
   </a>
   <span>
    ...
   </span>
   <a href="证治准绳杂病_page10.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
