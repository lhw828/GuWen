<!DOCTYPE html>
<html>
 <head>
  <meta charset="utf-8"/>
  <title>
   诗传通释 - 第 18 页/共 41 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   诗传通释 - 第 18 页/共 41 页
  </h1>
  <div class="content">
   赋也萑苇即蒹葮也蚕月治蚕之月【王介甫曰蚕长非一月故不指言某月也愚按蚕月虽不可指定某月然其既条取大桑复猗彼女桑大约当在建辰之月蚕盛之时先儒或疑此诗独阙三月葢已具于蚕月之间矣】条桑枝落之采其叶也【孔氏曰斩条于地采之也】斧隋【驼妥二音】銎【穹】斨方銎【释文曰隋孔形狭而长銎斧孔也孔氏曰斨即斧也唯巩孔异耳】逺扬逺枝扬起者也【孔氏曰长条扬起手所不及故枝落之而采其叶】取叶存条曰猗女桑小桑也【孔氏曰女是人之弱者女桑柔桑也】小桑不可条取故取其叶而存其条猗猗然耳【苏氏曰猗长也叶尽则条猗猗其长也】防伯劳也【孔氏曰夏至来冬至去应隂气之动其声防鶏以声得名胡庭芳曰补传云仲夏始鸣七月则鸣之极防防以七月鸣则隂气至而众芳歇矣鴂防音相近服防陆佃以为题鴂即防也】绩缉也黒而有赤之色朱朱色阳明也　言七月暑退将寒而是嵗御冬之备亦庶几其成矣又当预拟来嵗治蚕之用故于八月萑苇既成之际而收蓄之将以为曲薄【孔氏曰月令季春具曲植筐筥注曲薄也植槌也薄用萑苇为之】至来嵗治蚕之月则采桑以供蚕食而大小毕取见蚕盛而人力至也蚕事既备又于鸣防之后麻熟而可绩之时则绩其麻以为布【王介甫曰蚕生于阳气之淑时故以仓庚为候麻成于隂气之慝时故以防为候】而凡此蚕绩之所成者皆染之或或黄而其朱者尤为鲜明皆以供上而为公子之裳言劳于其事而不自爱以奉其上葢至诚惨怛之意上以是施之下以是报之也【程子口为公子裘献豜于公皆北义也民之知义如此则美俗成矣愚按至诚惨怛之情一施一报即所谓交相忠爱者也】以上二章专言蚕绩之事以终首章前段无衣之意【愚按二章三章虽皆以终首章无衣之意而其意则益深逺葢二章之终其意者推言暑退将寒而授衣其衣之成实始于春月之蚕桑此章又推言暑退之后是嵗蚕桑之功既成而来嵗蚕桑之备方始以至预言八月载绩又皆预恐来嵗之无衣焉其虑之逺而备之悉者如此】
　　四月秀葽【于遥反】五月鸣蜩【徒雕反】八月其获【戸郭反】十月
　　陨【于敏反】萚【音托】一之日于貉【戸各反】取彼狐貍【力之反】为公子裘【叶渠之反】二之日其同载缵【子管反】武功言私其豵【子公反】献豜【古年反】于公
　　赋也不荣而实曰秀【尔雅释草曰木谓之华草谓之荣】葽草名【逺志也本草一名葽绕】蜩蝉也【王介甫曰阳生则言日隂生则言月然四月正阳秀葽言月何也秀葽以言隂也四月隂生者气之先至也葽感隂气而先秀蜩感隂气而先鸣张子曰秀葽者物成之初鸣蜩者嵗秋之渐】获禾之早者可获也陨坠萚落也谓草木陨落也貉狐貍也于貉犹言于耜谓往取狐貍也同竭作以狩也【王介甫曰唯田国人竭作故曰同孔氏曰独说冬猎者以取皮在冬也】缵习而继之也【孔氏曰继缵武事年常习之使不忘战也】豵一嵗豕豜三嵗豕言自四月纯阳而厯一隂四隂以至纯隂之月则大寒之候将至【郑氏曰秀葽也鸣蜩也获禾也陨萚也四者皆物成而将寒之候物成自秀葽始】虽蚕桑之功无所不备犹恐其不足以御寒故于貉而取狐貍之皮以为公子之裘也【李迂仲曰采桑采蘩则其勤于蚕事可谓至矣又于鸣防之候麻事兴焉至于染黄之色为公子裳取狐貍之皮为公子裘凡所以辅蚕事者无不致力也真氏曰上言织薄于秋求桑于春躬蚕织之劳以为衣者无所不至犹恐其未足也于貉为裘又有以相之】兽之小者私之以为已有而大者则献之于上亦爱其上之无已也此章专言狩猎以终首章前段无褐之意【愚按前两章终无衣之意固有至诚惨怛忠爱其上之情而此章终无褐之意一则曰为公子裘二则曰献豜于公亦如上章之意焉是则下之忧夫无衣无褐而欲为之备者皆汲汲邠公家人之身而不敢以已之温暖为先非邠公有以施之安能使之若是哉】
　　五月斯螽【音终】动股六月莎【素和反】鸡振羽七月在野【叶上】
　　【与反】八月在宇九月在户【后五反】十月蟋蟀入我牀下【叶后五反八字一句】穹【起弓反】窒【珍窒反】熏【许云反】鼠塞向墐【音觐】户【同上】嗟我妇子【叶兹五反】曰为改嵗入此室处
　　赋也斯螽莎鸡蟋蟀一物随时变化而异其名【胡庭艻曰集传本伊川说而三物名色各异】动股始跃而以股鸣也振羽能飞而以翅鸣也【陆玑曰斯螽股似玳瑁五月中两股相切作声闻数十歩江东呼蚱蜢莎鸡如蝗班色毛翅数重其翅正赤六月中飞而振羽索索作声范氏曰五月而隂生动股振羽气使之然也】宇檐下也暑则在野寒则依人【郑氏曰自在野至入我牀下皆谓蟋蟀也】穹空【孔】隙也窒塞也向北出牖也墐涂也庶人筚户冬则涂之【李迂仲曰月令孟冬之月命有司曰天气上腾地气下降闭塞而成冬则以十月为塞向墐戸之候孔氏曰筚户以荆竹织门以其通风故泥之也】东莱吕氏曰十月而曰改嵗三正之通于民俗尚矣周特举而迭用之耳【周厯夏商其未有天下之时固用夏商之正朔然其国僻逺无纯臣之义又自有私记其时月者故三正皆曽用也愚按嵗字之义有以天时一周而言者有以正朔所纪而言者天时一周必始于孟春而终于季冬首章所谓二之日何以卒嵗是也正朔所纪则子丑寅之迭建与此十月而谓改嵗者是也夫夏书有怠弃三正之语则自夏以前已有子丑之正是三正通于民俗其来既逺故邠公创国偏方亦有十月改嵗之俗及至周有天下又因以为一代之正朔正如公刘彻田为粮之法其后亦为成周之彻法也然考东莱诗记周字上有商字似谓子丑之正非创自商周商周迭兴不过举前代之制而迭用之耳今朱子所引乃无商字而又谓周人三正皆曽用似与东莱本意不同未知何也】　言覩蟋蟀之依人则知寒之将至矣【李迂仲曰自纯阳而一隂生积而至于大冬其来固有渐也故记此三物始而在野既而在宇在戸皆自外而之内自逺而之近既入于牀下则近人而寒至矣杨氏曰尧命羲和以昏中之星正四时鸟兽氄毛希革之类为之应七月所陈以仓庚鸣防为蚕绩之候以莠葽陨萚其获为取皮之候以斯螽蟋蟀为处室之候皆此意也】于是室中空隙者塞之熏鼠使不得穴于其中塞向以当北风墐户以御寒气而语其妇子曰嵗将改矣天既寒而事亦已可以入此室处矣此见老者之爱也【前汉食货志曰春令民毕出在埜多则毕入于邑曰同我妇子馌彼南畆又曰嗟我妇子入此室处所以顺隂阳也愚按老者之爱其家人如此亦所谓上以是施之者也】此章亦以终首章前段御寒之意【愚按此章推言窒塞墐户亦以终首章前段意也已上三章皆言所以为公上御寒之计此章然后自言御寒可见其君臣之义尊卑之序矣】
　　六月食郁及薁【于六反】七月烹【普庚反】葵及菽【音叔】八月剥
　　【普卜反】枣【叶音走】十月获稻【叶徒苟反】为此春酒以介睂夀【叶殖酒反】七月食瓜【叶音孤】八月断壶九月叔苴【七余反】采荼【音徒】薪樗【敕书反】食【音嗣】我农夫
　　赋也郁棣属薁蘡【缨又音莺】薁也【孔氏曰郁树髙五六尺实大如李而正赤食之甜本草云一名雀李一名车下李与棣相类薁薁李二者相类同时熟本草注曰葡萄即薁蘡生陇西五原山谷】葵菜名【陆农师曰葵有紫白二种葵心随日光所转輙低覆其根尔雅曰茎大叶小花紫黄色可茹】菽豆也【濮氏曰菽豆叶谓之藿】剥击也获稻以酿酒也【本草注曰粳糯通名为稻糯温故以为酒郑氏曰获稻而渍米麴至春为酒苏氏曰夏不可以酿故为此酒以继之】介助也介睂夀颂祷之词也【王介甫曰养气体以助之也孔氏曰睂夀者年老有毫睂秀出】壶瓠也【刘执中曰枯者可为壶嫩者可供茹八月宜断其梢令勿复老实所以坚其壶而大其茹】食瓜断壶亦去圃为场之渐也叔拾也苴麻子也【孔氏曰拾取麻子以供食也】荼苦菜也樗恶木也【孔氏曰樗唯堪为薪故曰恶木本草注曰樗木类椿江东呼为鬼目叶脱处有痕如眼目故得名其木最无用庄子所谓大本不中绳墨小枝不中规矩者也】　自此至卒章皆言农圃饮食祭祀燕乐以终首章后段之意【李迂仲曰于耜举趾则其勤于田事可谓至矣获稻纳禾则田事之毕至于食鬰及薁亨葵及菽开氷祭韭朋酒羔羊凡所以助饮食者无不至也】而此章果酒嘉蔬以供老疾奉宾祭瓜瓠苴荼以为常食少长之义丰俭之节然也【程子曰食郁以下皆为老者之具食瓜以下皆为壮者之食陈少南曰取豵以为私取豜以献公上下之分着矣以美者养老恶者自养长幼之义明矣愚按此章终首章言食之意而以美者养老恶者常食是亦可见其爱歇于上之无已犹四章终无褐之意也抑又可见其丰于供老奉宾而俭于自养也】
　　九月筑场圃【传故反】十月纳禾稼【叶古护反】黍稷重【直容反】穋
　　【音六叶六直反】禾麻菽麦【叶讫力反】嗟我农夫我稼既同上入执宫功昼尔于茅宵尔索绹【徒刀反】亟【纪力反】其乗屋其始播百谷
　　赋也场圃同地物生之时则耕治以为圃而种菜茹物成之际则筑坚之以为场而纳禾稼葢自田而纳之于场也【彭氏曰筑场于圃地地无遗利也】禾者谷连藳秸【戞】之总名禾秀实而在野曰稼先种后熟曰重后种先熟曰穋再言禾者稻秫【述】苽【孤】粱之属皆禾也【本草注曰稻米有秔有糯秫米是粟秫似黍米而粒小不堪为饭最粘冝作酒苽又谓之茭白嵗久中心生白台谓之菰米台中有黒者谓之茭郁至后结实乃雕胡黒米粱米皆是粟类孔氏曰麻与菽麦则无禾称故于麻麦之上更言禾字以总诸禾也】同聚也【王介甫曰言所纳之备也】宫邑居之宅也古者民受五畆之宅二畆半为庐在田春夏居之二畆半为宅在邑秋冬居之功葺治之事也【王介甫曰上入执宫功城中之宅也中田有庐田中之庐也出而作于田入而休于室皆授之以时愚按十月禾稼既同之后而入治邑居既蟋蟀入床下而塞向墐戸之时也】或曰公室官府之役也古者用民之力嵗不过三日是也索绞也绹索也乗升也【胡庭芳曰如集传或说则昼尔于茅之下已是归治其屋】　言纳于场者无所不备则我稼同矣可以上入都邑而执治宫室之事矣【李迂仲曰自田野入都邑故谓之上】故昼徃取茅夜而绞索亟升其屋而治之葢以来嵗将复始播百谷而不暇于此故也不待督责而自相警戒不敢休息如此【辅氏曰黍稷重穋未麻菽麦则凡一嵗所种者先后大小皆举之矣故后总言之曰我稼既同谓毕聚也嗟我妇子叹其为生之弱也食我农夫怜其自养之薄也嗟我农夫叹其爱上之忠也其曰我者亲之爱之重之之辞上入执宫功观上之一字恐当从范氏董氏说以为公宫官府之役于其田畆则曰雨我公田逺及我私于其居室则曰上入执宫功然后索绹以乗屋周人之忠君亲上发于真诚如此固不待使之而然也七月之民其事则不外于农乗其心其心则不忘乎君上治天下之未能使斯民至于如此则皆苟道也王介甫曰宵可以息矣而索绹冬可以息矣而乗屋程子曰古者功作之事皆于冬月闲隙之际加修完室庐墙垣之类皆为来嵗计皆是一嵗既终则复虑其始也辅氏曰诗言民之趋于农功自然如此其亟故孟子引之以证其民事不可缓之说】吕氏曰此章终始农事以极忧勤艰难之意【范氏曰天运而不息人勤而不已故我稼既同则又将始播殖也王介甫曰如易所谓终则有始也愚按此章终首章言食之意而终始农事之艰难亦犹三章终无衣之意既终蚕桑之功复拟来嵗治蚕之用也】
　　二之日凿冰冲冲三之日纳于凌【力证反】阴【叶于容反】四之
　　日其蚤【音早】献羔祭韭【音九叶已小反】九月肃霜十月涤【徒力反】场朋酒斯飨【叶虚艮反】曰杀羔羊跻【子奚反】彼公堂称彼兕觥【虢彭反叶古黄反】万寿无疆
　　赋也凿氷谓取氷于山也冲冲凿氷之意周礼十二月令斩氷是也【孔氏曰周礼凌人十二月斩水则即以其月纳之】纳藏也藏氷所以备暑也【郑氏曰上言备寒此言备暑】凌隂氷室也豳土寒多正月风未解冻故氷犹可藏也蚤蚤朝也韭菜名献羔祭韭而后啓之月令仲春献羔开氷先荐寝庙是也【孔氏曰祭韭者以时韭新出故荐之郑氏曰献羔祭司寒而出氷荐于宗庙乃后赋之】苏氏曰古者藏氷发氷以节阳气之盛夫阳气之在天地譬如火之着【长入声】于物也故常有以解之十二月阳气蕴伏锢而未发其盛在下则纳氷于地中至于二月四阳作蛰虫起阳始用事则亦始啓氷而庙荐之至于四月阳气毕逹隂气将絶则氷于是大发食肉之禄老病丧浴氷无不及【孔氏曰二月间氷公始用之未赐臣也至于夏初其出之也朝之禄位賔客丧祭于是乎普用之杜氏曰食肉之禄谓在朝廷治其职事就官食者老谓致仕在家者】是以冬无愆阳夏无伏隂春无凄风秋无苦雨雷出不震无灾霜雹疠疾不降民不天札也【杜氏曰愆过也谓冬温伏隂谓夏寒凄寒也苦雨霖雨为人所患苦短折为夭夭死为扎】胡氏曰藏氷开氷亦圣人辅相燮调之一事耳不专恃此以为治也肃霜气肃而霜降也涤场者农事毕而扫场地也两尊曰朋乡饮酒之礼尊两壶于房户间是也【孔氏曰乡饮酒有四四则党正十二月因大蜡而饮酒也李寳之曰房戸间者房西室戸束于堂为东西之中当两楹间】跻升也公堂君之堂也称举也疆竟也　张子曰此章见民忠爱其君之甚既劝趋其藏氷之役又相戒速毕场功杀羊以献于公举酒而祝其寿也【问民何以得升君之堂曰周初国小君民相亲其礼乐法制亦未甚备而民事艰难君则尽得以知之成王之时礼乐备法制立然但知为君之尊而未必知为国之初此等意思也故周公特作此诗使之因是以知民事也严氏曰补传云君民相亲不啻如家人父子周之王业由于得民世三十年八百基于此欤国人以朋酒羊羔自诣公堂其礼甚野其意甚真虽立国之初庶事草草然非三代之时安得此风俗也辅氏曰以介睂夀祝其亲也万夀无疆祝其君也周之先公以农枽教民而使民给足于衣食然未尝以为惠也周之民亦自力于农桑之事以乐其生至于嵗终休暇之时则杀羊为酒祝君之夀以致其尊君亲上之诚亦未尝以为是足以报其上也上以诚爱下下以诚事上而两不知其所以然此所谓皥皥如也愚按此章推言氷食饮宴以终言食之意而见其民忠爱之情亦犹二章三章四章终言衣褐之意而见其风俗之厚上下之情交相忠爱也】
　　七月八章章十一句
　　周礼籥章中【仲】春昼击土鼓龡豳诗以逆暑仲秋夜迎寒亦如之即谓此诗也【郑氏曰土鼓以瓦为匡以革为两面可击吹之者以籥为之声七月言寒着之事迎气歌具类也迎暑以昼求诸阳迎寒以夜求诸隂】王氏曰仰观星日霜露之变俯察昆虫草木之化以知天时以授民事女服事乎内男服事乎外上以诚爱下下以忠利上父父子子夫夫妇妇养老而慈幼食力而助弱其祭祀也时其燕飨也节此七月之义也【程子曰十月大意忧思深逺欲成王知先公致王业之由民之劳力趋时艰难如此此时多陈节物大要言嵗序之迁人事当及时耳王介甫曰不作无益也预备乎田桑之事而已不贵异物也致美乎田器而已人无遗力矣故事不足治也地无遗利矣故物不可胜用也女不淫而仁也又有礼焉士不惰而武也又有义焉非道之以政齐之以刑所能致也风化而已严氏曰七月一诗一言以蔽之曰豫而已凡感节物之变而修人事之备皆豫为之谋也辅氏曰此诗前三章皆以暑退将寒为言故以七月流火一句为始至四章则以四月秀葽纯阳之月为始五章则以五月斯螽动股为始六章则以六月食郁及薁为始而迄乎九月叔苴七章则遂以九月筑场圃为始而继以十月纳禾稼八章则以十二月正月二月为始而终于九月十月周正之嵗终焉其所举时月虽若参差不齐而细观之则亦有次序如此真氏曰农者衣食之本唯其闗生民之大命是以服天下之至劳今以此诗考之是其心无一念不在乎农也一嵗之间无一日不专乎农也一家之内无一人不力乎农也近世张栻入侍经筵言周公之告成王见于诗有如七月见于书有如无逸欲其知稼穑之艰难与小人之依帝王所传心法之要端在于此其论最为恳至臣愚不佞愿诏儒臣以今农夫红女耕蚕劳勚之状作为歌诗退朝之暇使人日诵乎前且绘画成图揭之宫掖布之戚里庶防圣心惕然不忘小民之依而六宫嫔御外戚近属亦知衣食所自来而不□侈汰之习也】
　　序陈王业也周公遭变故陈后稷先公风化之所由致王业之艰难也
　　董氏曰先儒以七月为周公居东而作考其诗则陈后稷公刘所以治其国者方风谕以成其徳故是未居东也至于鸱鸮则居东而作其在书可知矣
　　鸱鸮鸱鸮既取我子【又叶入声】无毁我室【又叶上声】恩斯勤斯鬻【由六反】子之闵【叶睂贫反】斯
　　比也为鸟言以自比也鸱鸮鸺鹠恶鸟攫鸟子而食者也【吕与叔曰恶声之鸷鸟也有鸮萃止翩彼飞鸮为枭为鸱盖枭之类也】室鸟自名其巢也恩情爱也勤笃厚也鬻养闵忧也　武王克商使弟管叔鲜蔡叔度监于纣子武庚之国武王崩成王立周公相之而二叔以武庚叛且流言于国曰周公将不利于孺子【潘子善问周公使管叔监殷岂非以爱兄之心胜故不敢疑之耶曰若说不敢疑则已是有可疑者也盖周公以管叔是吾之兄事同一体今既克商使之监殷又何疑焉非是不敢疑乃是即无可疑之事也不知他自差异周公为之奈何哉董叔重因云孟子所谓周公之过不亦宜乎者正谓此也先生曰然】故周公东征二年乃得管叔武庚而诛之而成王犹未知周公之意也公乃作此诗以贻王托为鸟之爱巢者呼鸱鸮而谓之曰鸱鸮鸱鸮尔既取我之子矣无更毁我之室也以我情爱之心笃厚之意鬻养此子诚可怜悯今既取之其毒甚矣况又毁我室乎以比武庚既败管蔡不可更毁我王室也【彭氏曰鸱鸮以比武庚子以比羣叔室以比王室或问既取我子无毁我室解者以为武庚既败管蔡不可复乱王室毕竟是富初管蔡挟武庚为乱曰诗人之言只得如此不成归怨管蔡愚按此诗归罪于武庚而于三叔则有闵惜之意盖为亲者讳也如书之大诰亦然此皆兄弟私情见于立言之际然而公义则不可掩故史臣于书既曰管叔及其羣弟流言于国又曰周公位冢宰羣叔流言乃皆以公义直书之者也】迨天之未隂雨彻彼桑土【音杜徒古反】绸【直留】缪【莫侯反】牖
　　户【后五反】今女【音汝】下民或敢侮予【叶演女反】
　　比也迨及彻取也桑土桑根也【桑根之皮也释文曰韩诗作杜方言云东齐谓根曰杜】绸缪纒绵也牖巢之通气处戸其出入处也亦为鸟言我及天未隂雨之时而往取桑根以纒
　　绵巢之隙冗使之坚固以备隂雨之患则此下土之民谁敢有侮予者亦以比已深爱王室而预防其患难之意故孔子賛之曰为此诗者其知道乎能治其国家谁敢侮之【张南轩曰鸟于天未隂雨而撤桑土葺牖戸是犹于国家安泰之日而经理备预者也盖消息盈虚之相荡安危治乱之相承理之常然非知我者孰能审微于未形而御变于将来哉辅氏曰言已之深爱王室先事为备以防祸乱之意疑当时流言必以为周公平日勤劳皆是自为已谋故今摄政而欲不利于孺子耳故周公言此以晓成王也】
　　予手拮【音吉】据【音居】予所捋【力活反】荼予所畜租【子胡反】予口
　　卒瘏【音徒】曰予未有室家【叶古胡反】
　　比也拮据手口共作之貌【释文曰韩诗云口足为事曰拮据】捋取也荼萑【丸】苕【迢】可借巢者也【孔氏曰薍为萑萑苕谓薍之秀穗也　薍顽去声】蓄积租聚也卒尽瘏病也【辅氏曰拮据手口共作之貌将荼蓄租则其所作之事也先言手之拮据终言口之卒瘏亦言之法】室家巢也　亦为鸟言作巢之始所以拮据以捋荼蓄租劳苦尽病者【严氏曰手拮据而捋荼蓄租而口卒瘏交错言之也】以巢之未成也以比已之勤劳如此者以王室之新造而未集故也
　　予羽谯谯【在消反】予尾翛翛【素雕反】予室翘翘【所消反】风雨
　　所漂【匹遥反】摇予维音哓哓【呼尧反】
　　比也谯谯杀【去声】也翛翛敝也翘翘危也哓哓急也亦为鸟言羽杀尾敝以成其室而未定也风雨又从而飘摇之则我之哀鸣安得而不急哉以比已既劳悴王室又未安而多难乗之则其作诗以喻王亦不得而不汲汲也【辅氏曰此诗固是周公赤心至诚然流言自以周公为已谋而周公自以王室为已之室家无所避也此又可见其正大之情程子曰此公之诗所以词哀而意切也愚按上章及此周公自比其勤劳如此者盖公以贵戚大臣宗社安危系于其身者非一日矣成王既惑于流言则夫自言其劳而不为夸谓王室为予室而不为嫌良以哓哓之音出于忠爱之情所不能已也然而成王之信其勤劳王家犹有待于他日雷风之变又以见谗说之易以入人忠言之难于见信而惜成王之见不明且速也】
　　鸱鸮四章章五句
　　事见书金縢篇【金縢曰管叔及其羣弟流言于国曰公将不利于孺予周公乃告二公曰我之弗辟我无以告我先王周公居东三年则罪人斯得于后公乃为诗以贻王名之曰鸱鸮王亦未敢诮公蔡氏传曰流言无根之言也商人兄弟争立者多周公摄政商人固已疑之又管叔于周公为兄尢所觊觎故武庚管蔡流言于国以危惧成王而动摇周公也辟读为避郑氏诗传曰周公辟居东都是也周公言我不避则于义有所不尽无以告先王于地下也居东居国之东也郑氏谓避居东都未知何据孔氏以居东为东征非也方流言之起成王未知罪人为谁二年之后王始知罪人之为管蔡斯得者迟之之词也诮让也按东山诗言自我不见于今三年则居东之非东征明矣盖周公居东二年成王因风雷之变既亲迎以归三叔怀流言之罪遂胁武庚以叛成王命周公征之其东征往返首尾又自三年也　弗辟之说只从郑氏为是向董叔重得书亦辨此一时信笔荅之谓当从古注说从来思之不然三叔方流言周公处骨肉之间岂应以片言半语遽然兴师以征之圣人气象大不如此又成王方疑周公周公固不应不请而自诛之若请之于王亦未必见从虽曰圣人之心公平正大区区嫌疑似不必避但舜避尧之子禹避舜之子自是合如此若居尧之宫逼尧之子即为簒矣或谓周公居东不幸成王终不悟不知周公又如何处愚谓公亦惟尽其忠诚而已矣　问鸱鸮诗其词艰苦深奥不知当时成王如何便理防得曰当时事变在眼前故读其诗者便知其用意所在自今读之既不及见当时事所以谓其诗难晓然成王虽得此诗亦只是未敢诮公其心未必能遂无疑及至雷风之变啓金縢之书后方始释然开悟先生却问必大曰成王因何知有金縢啓得之必大曰此二公賛之也又问二公何故许乆不説若雷不响风不起时又如何必大曰闻之吕大着云此见二公功夫处二公在里而调护非一日矣但他人不得而知尔曰东莱爱説一般如此道理以大问其事毕竞如何曰是时周公握了大权成王自是转动周公未得便假瑾风雷之变周公亦须别有道理李怀光反其子瑾告徳宗曰臣父能危陛下陛下不能制臣父借此可见当时事势然于周公之事则不过使成王终于省悟耳　诗词多出于当时乡谈杂而为之如鸱鸮拮据捋荼之语皆此类也周公不知其人如何其言聱牙难晓考于书如周公之言便难读如立政君奭篇是也最好者惟无逸一书中间用字亦有诪张为幻之语愚按集传以为公遭流言即东征二年而诛管叔武庚其后乃作此诗成王得诗又感风雷之变迎公以归公乃作东山之诗此盖用孔氏书注弗辟之説后来既与九峯辨其不然以为当从郑氏而于诗传则未及追改耳盖流言之兴而公弗避居以待成王之察则其心虽无私而义有未尽故曰我无以告我先王是以避居二年之后成王既知流言之罪人而疑虑未释乃作鸱鸮以喻之观其告鸱鸮以无毁我室可见其诗作于武庚未诛之先自雷风之变而周公既归乃承王命作大诰东征一书之中首言王若曰继而屡言王曰又言冲人又曰寜考皆自成王而言可见公之东征王实命之当在王既感悟而迎公以归之后也】序周公救乱也成王未知周公之志公乃为诗以遗王名之曰鸱鸮焉
　　此序以金縢为文最为有据
　　我徂东山慆慆【吐刀反】不归【无韵未详】我来自东零雨其蒙我东曰归我心西悲制彼裳衣勿士行【戸郎反】枚【叶谟悲反】蜎蜎【乌反】者蠋【音蜀】烝在桑野【叶上与反】敦【都回反】彼独宿亦在车下【叶后五反】
　　赋也东山所征之地也【李迁仲曰周在丰镐管蔡三监叛其地在王室之东周公征之自西而东故谓之东征】慆慆言久也【陈少南曰慆慢也有流而不止之意】零落也蒙雨貌裳衣平居之服也勿士行枚未详其义郑氏曰士事也行阵也枚如箸衔之有繣【壤又音画】结项中以止语也【郑氏曰军法止语为相疑惑】蜎蜎动貌蠋桑虫似蚕者也烝发语辞敦独处不移之貌此则兴也　成王既得鸱鸮之诗又感雷风之变始悟而迎周公于是周公东征已三年矣既归因作此诗以劳归士【郑氏曰管蔡流言周公避居东都成王既得金縢之书亲迎周公公归摄政三监叛公乃东伐之三年而后归】盖为之述其意而言曰我之东征既久而归途又有遇雨之劳【董氏曰我徂东山记其地也慆慆不归记其久也我来自东记其还也零雨其蒙记其时也范氏曰人之情惮往而乐归于其归犹闵其遇雨则其往可知矣】因追言其在东而言归之时心已西向而悲于是制其平居之服而以为自今可以勿为行陈衔枚之事矣【吕东莱曰此亦归士之情也所谓序其情而闵其劳也】及其在涂则又覩物起兴而自叹曰彼蜎蜎者蠋则在彼桑野矣此敦然而独宿者则亦在此车下矣【王介甫曰古用车战则将卒有所蔽倚止则为菅衞与堑栅无以异兵械衣服皆可以载其中】我徂东山慆慆不归我来自东零雨其蒙果臝【力果反】
　　之实亦施【羊豉反】于宇伊威在室蟏【音萧】蛸【所交反】在戸【后五反】町【他项反】畽【他短反】鹿场熠【以执反】燿【以照反】宵行【叶戸郎反】亦可畏【叶于非反】也伊可怀【叶胡威反】也
　　赋也果臝栝【括】楼也【本草曰栝楼实名黄生苗引藤蔓实在花下大如拳九月熟】施延也蔓生延施于宇下也伊威防妇也室不扫则有之【刘执中曰伊威壁落间小虫也无人扫则出行于室本草曰鼠妇一名负蟠多在下湿处及土坎中常惹着鼠背故名鼠负今误作妇字所谓湿生虫也多足其色如蚓背有横纹】蟏蛸小蜘蛛也户无人出入则结网当之【陆玑曰蟏蛸名长踦小如蜘蛛而足长喜结纲当户人触之则伸前后足如草使人不疑为虫故名长踦踦音欺孔氏曰小蜘蛛长脚者俗呼为蟢子亦】町畽舍傍隙地也【程子曰庐傍畦垅埤雅曰言町畦林疃之中也】无人焉故鹿以为场也熠燿明不定貌宵行虫名如蚕夜行喉下有光如萤【濮氏曰旧说以熠燿即萤以宵行为夜飞与下章熠燿其羽相戾当知宵行乃虫名】　章首四句言其往来之劳在外之久故每章重言见其感念之深遂言已东征而室庐荒废至于如此亦可畏矣然岂可畏而不归哉亦可怀思而已此则述其归未至而思家之情也【程子曰丁夫于伇田事废而室庐荒果臝以下是也在彼思念其如此也严氏曰别家于久住之处犹或相忘至于归心已动行而未至则思家之情最切故序其在途之情以慰劳之】
　　我徂东山慆慆不归我来自东零雨其蒙鹳【古玩反】鸣
　　于垤【田节反叶地一反】妇叹于室洒扫穹窒我征聿至【叶入声】有敦【都回反】苦烝在栗薪自我不见于今三年【叶尼因反】赋也鹳水鸟似鹤者也【陆玑曰似鹤而大长颈赤喙白身黒尾翅本草注曰头无丹项无乌带身似鹤不善唳但以喙相击而鸣亦有二种白鹳乌鹳】蛭蚁冢也【孔氏曰蚁辇土为冢以避湿濮氏曰垤土之高也孟子曰秦山之于丘垤旧说以垤为蚁封恐非】穹窒见七月　将阴雨则穴处者先知故蚁出垤而鹳就食之遂鸣于其上也【诗攷曰巢处知风穴处知雨孔氏曰将阴雨水泉上润故螘避湿而上冢鹳是好水之鸟知天将雨故长鸣而喜也】行者之妻亦思其夫之劳苦而叹息于家【郑氏曰行者于阴雨尤苦妇念之则叹于室也】于是洒扫穹窒以待其归而其夫之行忽已至矣因见苦系于栗薪之上而曰自我之不见此亦已三年矣栗周土所宜木与苦皆微物也见之而喜则其行久而感深可知矣
　　我徂东山慆慆不归我来自东零雨其蒙仓庚于飞
　　熠燿其羽之子于归皇驳【邦角反】其马【叶满补反】亲结其缡【叶离罗二音】九十其仪【叶宜俄二音】其新孔嘉【叶居宜居何二反】其旧如之何【叶奚何二音】
　　赋而兴也仓庚飞昏姻时也熠燿鲜明也【愚按上章熠燿言宵行虫之光故以为明不定貌此章言仓庚之羽故以为鲜明集传随文解义类如此】黄白曰皇【孔氏曰谓马色有黄处有白处】駵白曰驳【孔氏曰谓马色有駵处有白处駵赤色也】缡妇人之袆【晖】也母戒女而为之施衿【钦去声】结帨也【尔雅孙炎注袆帨巾也郭璞注衿衣小带也孔氏曰昏礼言结帨此言结缡则缡当是帨】九其仪十其仪言其仪之多也　赋时物以起兴而言东征之归士未有室家者及时而昏姻既甚美矣其有室家者相见而喜当如何邪【程子曰言归而及时成昏姻之礼人情之所乐也】东山四章章十二句
　　序曰一章言其完也二章言其思也三章言其室家之望女也四章乐男女之得及时也君子之于人序其情而闵其劳所以说也说以使民民忘其死其惟东山乎愚谓完谓全师而归无死伤之苦思谓未至而思有怆恨之怀至于室家望女男女及时亦皆其心之所愿而不敢言者上之人乃先其未发而歌咏以劳苦之则其欢欣感激之情为如何哉盖古之劳诗皆如此其上下之际情志交孚虽家人父子之相语无以过之此其所以维持巩固数十百年而无一旦土崩之患也【李迂仲曰此诗所以劳归士也而但述其怀思之情盖载其情于诗是其情周公知之矣知其情所以劳】【之也　东山诗曲尽人情方其盛时则作之于上东山是也及其衰世则作之于下伯兮是也辅氏曰周】【公之诗七月述后稷公刘衣食斯民之事以告成王见君人之道也鸱鸮述已之勤劳以悟成王见为臣】【之义也东山述归士之意以慰劳之见用民之宜也三诗诚足以为万世法非周公其孰能为之愚按古】【之劳诗如四牡采薇出车杕杜等篇皆足以交通上下之情而为固结人心之本也】序周公东征也周公东征三年而归劳归士大夫美之故作是诗也一章言其完也二章言其思也三章言其室家之望女也四章乐男女之得及时也君子之于人序其情而闵其劳所以説也説以使民民忘其死其惟东山乎
　　此周公劳归士之词非大夫美之而作也
　　既破我斧又缺我斨【七羊反】周公东征四国是皇哀我人斯亦孔之将
　　赋也隋【□妥二音】銎【芎】曰斧方銎曰斨征伐之用也四国四方之国也皇匡也【董氏曰齐诗作四国是匡贾公彦引以为据】将大也从军之士以前篇周公劳已之勤故言此以答其
　　意【辅氏曰东山之诗周公能得归士之心也破斧之诗归士能得周公之心也所谓上下交而其志同者也】曰东征之役既破我斧而缺我斨其劳甚矣然周公之为此举盖将使四方莫敢不一于正而后已其哀我人也岂不大哉然则虽有破斧缺斨之劳而义有所不得辞矣【圣人之心诗人真是形容得出这是答东山之诗古人苟利国家虽杀身为之而不辞今人个个计较利害看他四国如何不安也得不寜也得只是防我斨斧莫得缺坏了此诗説出极分明毛注却云四国是管蔡商奄诗里多少处説四国如正是四国之类犹言四海他却不照这例自恁地説　又曰须看那周公东征四国是皇见得周公用心始得这个却是个好话头】夫管蔡流言以谤周公而公以六军之旅往而征之使其心一有出于自私而不在于天下则抚之虽勤劳之虽至而从役之士岂能不怨也哉今观此诗固足以见周公之心大公至正天下信其无有一毫自爱之私抑又以见当是之时虽被坚执鋭之人亦皆能以周公之心为心而不自为一身一家之计盖亦莫非圣人之徒也学者于此熟玩而有得焉则其心正大而天地之情真可见矣【陈安卿问何以谓被坚执鋭皆圣人之徒曰不是圣人之徒便是盗贼之徒此説大槩是如此不必恁粘皮带骨看不成圣人之徒便是圣人且如孶孶为善是舜之徒然孶孶为善亦有多少浅深对曰只是疑被坚执鋭是麄人曰有麄底圣人之徒亦有读书説义理底是盗贼之徒】【此诗大有好理防处安卿适来只説那一句没紧要底对曰此诗见得周公之心分明天地正大之情】
　　【只被那一句碍了曰只泥那一句便未见得他意味黄直卿曰诗人洞见圣人之情以为破斧缺斨者盖欲诛管蔡而正四国也集传曰学者于此熟玩而有得焉则其心正大而天地之情真可见矣今人须是存得个正大之心不然则是邪小底人焉得谓之大丈夫】
　　既破我斧又缺我锜【巨宜反叶巨何反】周公东征四国是吪
　　【五戈反】哀我人斯亦孔之嘉【叶居何反】
　　赋也锜凿属【释文曰韩诗云木属】吪化嘉美也
　　既破我斧又缺我銶【音求】周公东征四国是遒【在羞反】哀
　　我人斯亦孔之休
　　赋也銶木属【释文曰韩诗云凿属一解云今之独头斧】遒敛而固之也休美也
　　破斧三章章六句
　　范氏曰象日以杀舜为事舜为天子也则封之管蔡啓商以叛周公之为相也则诛之迹虽不同其道则一也盖象之祸及于舜而已故舜封之管蔡流言将危周公以间王室得罪于天下故周公诛之非周公诛之天下之所共诛也周公岂得而私之哉【游氏曰象之志不过富贵而已故舜得以是而全之周公爱兄宜无不尽者管叔之事圣人之不幸也封之诛之此天理人伦之至其用心一也辅氏曰舜与周公皆处圣人之不幸使其易地而处则皆然也此乃是以天理处人伦之极至处陈安卿曰周公诛管蔡自公义言之其心固正大直截自私恩言之则其情终有不自满处所以孟子谓周公之过不亦宜乎李尧卿问是时可调防莫杀否曰他已叛只得杀如何调防得蔡叔霍叔性较慢罪较轻所以只囚于郭隣降于庶人】
　　序美周公也周大夫以恶四国焉
　　此归士美周公之辞非大夫恶四国之诗也且诗所谓四国犹言斩伐四国耳序说以为管蔡商奄尤无理也
　　伐柯如何匪斧不克取【七喻反】妻如何匪媒不得
　　比也柯斧柄也克能也媒通二姓之言者也　周公居东之时东人言此以比平日欲见周公之难伐柯伐柯其则不逺我觏【古豆反】之子笾豆有践【贱浅反】比也则法也我东人自我也之子指其妻而言也笾竹豆也豆木豆也【濮氏曰笾豆礼器形制相类竹曰笾以荐果核木曰豆以荐葅醢其实容四升故量云容四升曰豆】践行列之貌　言伐柯而有斧则不过即此旧斧之柯而得其新柯之法【言执柯伐木以为柯者彼柯长短之法在此柯耳】娶妻而有媒则亦不过即此见之而成其同牢之礼矣【愚按昏礼用特豚夫妇各一胖合升于鼎俎所谓同牢而食也然其礼有醯酱二豆葅醢四豆无设笾之文读者不以辞害意可也】东人言此以比今日得见周公之易深喜之之词也
　　伐柯二章章四句
　　序美周公也周大夫刺朝廷之不知也【胡庭芳曰首序云美周公犹未甚失而所谓刺朝廷之不知已是诗中所无之意解者又推求不知二字谓不知所以还周公之道岂非所谓传之愈失其真也哉朱子非之当矣愚按朱子説见下篇序】
　　九罭【于逼反】之鱼鳟【才损反】鲂【音房】我觏之子衮【古本反】衣绣裳兴也九罭九囊之网也【尔雅曰緵罟谓之九罭鱼网也孙炎云谓鱼之所入有九囊郭璞云緵今之百囊网也】鳟以鯶【浑上声】而鳞细眼赤【埤雅曰鳟鱼圆鲂鱼方鳟好独行制字从尊殆以此也】鲂已见上【愚按见汝坟】皆鱼之美者也我东人自我也之子指周公也衮衣裳九章一曰龙二曰山三曰华虫雉也四曰火五曰宗彛虎蜼【垒佑胃三音】也皆缋【绘】于衣六曰藻七曰粉八曰黼九曰黻皆绣于裳【蔡九峯曰龙取其变也山取其镇也华虫取其文也火取其明也宗彛取其孝也藻水草取其洁也粉米白米取其养也黼若斧形取其断也黼两已相戾取其辨也】天子之龙一升二降上公但有降龙以龙首卷【衮】然故谓之衮也此亦周公居东东人喜得见之而言九罭之网则
　　有鳟鲂之鱼矣我遘之子则见其衮衣绣裳之服矣鸿飞遵渚公归无所于女【音汝下同】信处
　　兴也遵循也渚小洲也女东人自相女也再宿曰信东人闻成王将迎周公又自相谓而言鸿飞则遵渚
　　矣公归岂无所乎今特于女信处而已【此章飞归字是句腰亦用韵诗中亦有此体】
　　鸿飞遵陆公归不复于女信宿
　　兴也髙平曰陆不复言将留相王室而不复来东也是以有衮衣兮无以我公归兮无使我心悲兮赋也承上二章言周公信处信宿于此是以东方有此服衮衣之人又愿其且留于此无遽迎公以归归则将不复来而使我心之悲也
　　九罭四章一章四句三章章三句【此诗分明是东人愿其来故致愿留之意公归岂无所于汝但寓信处耳公归将不复来于汝但寓信宿耳是以两宇而今都不説盖本谓縁公暂至于此是以此间有被衮之人其为东人愿留之诗岂不甚明白正縁序有刺朝廷不知之句故后之説诗者悉委曲附防之费多少辞语到底鹘突某尝谓去后千百年须有人知此意自看来直是尽得圣人之心愚按周官司服云凡兵事韦弁服盖用赤色皮为弁与衣而素裳白舄今东人所见者乃公之冕服则此诗其作于周公避居之日成王将迎公归之际乎】序美周公也周大夫刺朝廷之不知也
　　二诗东人喜周公之至而愿其留之诗序说皆非【寛裕温柔诗教也若如今人説九罭之诗乃责其君之词何处讨寛裕温柔之意】
　　狼跋【蒲未反】其胡载疐【丁四反】其尾公孙【音逊】硕肤赤舄【音昔】几几
　　兴也跋躐也胡颔下悬肉也载则疐跲【鍼入声】也【説文曰跲踬也】老狼有胡进而躐其胡则退而跲其尾公周公也孙让硕大肤美赤舄冕服之舄也【郑氏曰舄有三等赤舄为上冕服之舄诗云王锡韩侯衮赤舄则诸侯与王同复下曰舄禅下曰屦禅音丹李宝之曰天子诸侯冕服用舄他服用屦】几几安重貌【王介甫曰几人所冯以为安故几几安也】　周公虽遭疑谤然所以处之不失其常故诗人美之言狼跋其胡则疐其尾矣公遭流言之变而其安肆自得乃如此盖其道隆徳盛而安土乐天有不足言者所以遭大变而不失其常也【此兴是反説亦有些意羲畧似程子説但程子説得深如云狼性贪之类程子曰周公至公无私进退以道无利欲之蔽故虽危疑之地安于舒泰赤舄几几然安也严氏曰凡人处利害之变则举趾不安其常惧者或至于丧屦喜者或至于折屐诗人以赤舄几几见周公之圣其善观圣人矣】夫公之被毁以管蔡之流言也而诗人以为此非四国之所为乃公自让其大美而不居耳盖不使谗邪之口得以加乎公之忠圣此可见其爱公之深敬公之至而立言亦有法矣【问集传谓诗人以为非四国所为乃公自让其美看来诗之意也囘护委曲却大伤巧曰自是作诗之体常如此诗人只得如此説如春秋公孙于齐不成説昭公出奔圣人也只得如此説自是体当如此鲁昭公分明是为季氏所逐春秋却书孙齐如其自出云耳愚按集传所谓四国盖指管蔡商奄与破斧诗所言四国又不同也】
　　狼疐其尾载跋其胡公孙硕肤徳音不瑕【叶洪孤反】兴也徳音犹令闻也瑕疵病也【孔氏曰瑕者玉病庇亦玉病】　程子曰周公之处已也夔夔然存恭畏之心其存诚也荡荡然无顾虑之意所以不失其圣而徳音不瑕也狼跋二章章四句
　　范氏曰神龙或潜或飞能小能大其变化不测然得而畜之若犬羊然有欲故也唯其可以畜之是以亦得醢而食之也凡有欲之类莫不可制焉唯圣人无欲故天地万物不能易也富贵贫贱死生如寒暑昼夜相代乎前吾岂有二其心乎哉亦顺受之而已矣舜受尧之天下不以为泰孔子阨于陈蔡而不以为戚周公逺则四国流言近则王不知而赤舄几几徳音不瑕其致一也
　　序美周公也周公摄政逺则四国流言近则王不知周大夫美其不失其圣也
　　豳国七篇二十七章二百三句
　　程元问于文中子曰敢问豳风何风也曰变风也元曰周公之际亦有变风乎曰君臣相诮其能正乎成王终疑周公则风遂变矣非周公至诚其孰能正之哉元曰居变风之末何也曰夷王以下变风不复正矣夫子盖伤之也故终之以豳风言变之可正也唯周公能之故系之以正变而克正危而克扶始终不失其本其惟周公乎系之豳逺矣哉【范氏曰邠居风雅之间何也风之所为终而雅之所为始也变风终于曹思明王贤伯之不可得于是次之以邠反之于周公而后至于鹿鸣言周之所以盛者由周公也】　籥章龡豳诗以逆暑迎寒已见于七月之篇矣【郑氏曰邠诗邠风七月也】又曰祈年于田祖则龡豳雅以乐田畯【郑氏曰祈年祈丰年也田祖始畊田者谓神农也田畯古之先教田者】祭蜡【乍】则龡豳颂以息老物【郑氏曰蜡岁十二月而合聚万物索飨之也蜡之祭也主先啬而祭司啬也万物助犬成岁事至此为其老而劳乃祀而老息之】则考之于诗未见其篇章之所在故郑氏三分七月之诗以当之其道情思者为风正礼节者为雅乐成功者为颂【愚按郑氏分一章二章为风三章四章五章六章之半为雅又以六章之半七章八章为颂又于籥章注云邠雅者以其言男女之正邠颂者以其言岁终人功之成】然一篇之诗首尾相应乃剟取其一节而偏用之恐无此理故王氏不取而但谓本有是诗而亡之其説近是或者又疑但以七月全篇随事而变其音节或以为风或以为雅或以为颂则于理为通而事亦可行【饶氏曰雅有雅之音颂有颂之音风有风之音故邠风亦曰邠雅亦曰邠颂盖一诗而备三体也】如又不然则雅颂之中凡为农事而作者皆可冠以豳号其説具于大田良耜诸篇读者择焉可也













　　诗传通释卷八
&lt;经部,诗类,诗传通释&gt;
　　钦定四库全书
　　诗传通释卷九
　　元　刘瑾　撰
　　诗
　　朱子集传
　　小雅二
　　大雅説附　雅者正也正乐之歌也其篇本有大小之殊而先儒説又各有正变之别【郑氏曰小邪大雅周室居西都之时诗也小雅自鹿鸣至菁莪十六篇大雅自文王至卷阿十八篇为正经小雅六月大雅民劳之后皆谓之变雅】以今考之正小雅燕飨之乐也【严氏曰正小雅皆中庸尊贤亲亲体羣臣柔逺人懐诸侯之事也】正大雅防朝之乐受厘【愚按厘与禧同祭而受福也】陈戒之辞也【辅氏曰定正小雅为燕享之乐歌正大雅为防朝之乐歌比之大序政有小大之説更为明切】故或欢欣和説以尽羣下之情或恭敬齐庄以发先王之徳词气不同音节亦异【小雅施之君臣之间大雅则止人君可歌愚按小雅正诗歌之以燕乐劳飨羣臣故其词气欢欣和悦以通上下之情大雅正诗或歌于防朝之时如文王大明等篇或陈于祭祀之后如生民行苇等篇或陈于进戒之际如公刘卷阿等篇则其词气又皆恭敬齐庄以发先生之德此其词之异者今犹可考若其音节之异则不可闻矣】多周公制作时所定也【周公相成王定乐歌每事以诗写其至诚和乐而被之音声举是事则奏是诗】及其变也则事未必同而各以其声附之【孔氏曰王政既衰变雅兼作取大雅之音歌其政之变者谓之变大雅取小雅之音歌其政之变者谓之变小雅故变雅皆由音体有大小不复由政事之大小也此亦是变用他大雅小雅腔调耳辅氏曰至于其变则不可以例言但以其声之有合故以附焉而已】其次序时世则有不可考者矣【愚按其有可考者则已各见本篇】
  </div>
  <div class="pagination">
   <a href="诗传通释_page17.html">
    上一页
   </a>
   <span>
    ...
   </span>
   <a href="诗传通释_page13.html">
    13
   </a>
   <a href="诗传通释_page14.html">
    14
   </a>
   <a href="诗传通释_page15.html">
    15
   </a>
   <a href="诗传通释_page16.html">
    16
   </a>
   <a href="诗传通释_page17.html">
    17
   </a>
   <span class="current-page">
    18
   </span>
   <a href="诗传通释_page19.html">
    19
   </a>
   <a href="诗传通释_page20.html">
    20
   </a>
   <a href="诗传通释_page21.html">
    21
   </a>
   <a href="诗传通释_page22.html">
    22
   </a>
   <a href="诗传通释_page23.html">
    23
   </a>
   <span>
    ...
   </span>
   <a href="诗传通释_page19.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
