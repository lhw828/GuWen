<!DOCTYPE html>
<html>
<head>
    <meta charset="UTF-8">
    <title>诗序补义 - 第 9 页/共 26 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>诗序补义 - 第 9 页/共 26 页</h1>
    <div class="content">　　二章惟予二人言兄弟在君左右者我之外更无一人危之亦痛之也姚氏舜收曰迋是一时之妄言不信是平日之不诚推极于平素甚言其不可信也之水二章章六句
　　出其东门闵乱也　公子五争兵革不息男女相弃民人思保其室家焉
　　班固地理志郑国土惬而险山居谷汲男女亟聚防故其俗淫郑诗曰出其东门有女如云又曰溱与洧方涣涣兮此其风也则二诗之防了然矣序云闵乱闵淫乱之成俗也
　　主持风教者敬以修已礼以齐民斯亷耻之心生冶游之习化郑上下习为淫风故出其东门而袨妆丽服纷然出逰至于如云之多凡贤人所为触目深恶者当时恬然不以为怪故不以无耻为可刺而转以沈溺不反为可闵也匪我思存言虽则如云之多非我之所取者也惟此朴素而无妖冶之饰勤俭而无佚逰之事相与乐之以为内助而已极华艶之地提出綦缟以明已之好尚在此而不在彼所以挽回世道也　如云非必皆淫女也通解云不过冶容诲淫耳
　　如荼言如荼之轻白可爱也吾惟此缟素之衣茹藘所染之布裳聊可与娱而已便见夫妇之外更无同志世道日非风俗日蠧可闵也
　　出其东门二章章六句
　　野有蔓草思遇时也　君之泽不下流民穷于兵革男女失时思不期而会焉
　　蘓传郑人困于乱政感蔓草之得露零以生而自伤不及也故思得君子以被其膏泽思之而不可得庶几邂逅而见之以适我愿故郑伯享赵文子于垂陇子太叔赋野有蔓草文子曰吾子之惠也义取此矣或曰有美一人妇人之谓也然则彼姝者子何以畀之亦妇人耶韩诗外传家语夫子遇程木子引此诗教子路以有美一人比程木子知此诗之防矣　以蔓草之遇零露反兴民间之不得厚泽也推其故朝无君子耳有美一人指贤人也清者眉宇之间可慕悦也古人于贤人得于观感之间则眉目间当有不可掩者邂逅不期而遇谓贤人与君相遇也若言与我相遇何益之有适我愿者膏泽下于民也与子偕臧君子得行其道小人得遂其欲吾与子皆得其臧也序云思遇时思遇夫贤人柄用膏泽流行之时也有美一人有字最重有此人而用之泽可逺施望之也有此人而不用民不被泽惜之也在当时必有所指矣男女失时以下讲师附益耳
　　蔓草二章章六句
　　溱洧刺乱也　兵革不息男女相弃淫风大行莫之能救焉
　　郑卫二国独以淫称后序推其故卫则由上所化而郑未闻也因想到公子五争男女相弃失其配偶酿为淫风故出其东门以下悉归此时今考溱洧一篇男女出逰采兰相谑何尝一毫困顿朱子驳之是也至于上已祓除其来乆矣周礼春官女巫掌嵗时祓除风俗通禊者絜也于水上盥絜也非独郑有之韩诗内传桃花水下之时郑国之俗三月上已于溱洧两水之上执简招魂祓除不祥斯则专指郑矣男女聚防积乆遂成淫风诗人目击而刺之曰士曰女皆旁观者述之之辞盖叙其事而可恶处使人自思如卫之桑中是也
　　诗中皆是女子诱男故朱子曰卫犹为男悦女而郑皆为女惑男盖以此诗推之也两方字有方来未已之意早已注着下章殷其盈句
　　二章只用殷盈二字而界限分明
　　蕳兰也兰品最贵而今之兰非古之兰朱子楚辞辨证云黄鲁直言一干一花而香有余者兰一干数花而香不足者蕙今按本草所言之兰虽未之识然云似泽兰则处处有之蕙则自为零陵草尤不难识其与人家所种叶类茅而花有两种如黄説者皆不相似大抵古所谓香草必其花叶皆香而燥湿不变故可刈而为佩若今之所谓兰蕙则其花虽香而叶乃无气其香虽美而质弱易萎皆非可刈而佩者也又吴草庐有兰説甚详今所谓兰因黄山谷称之遂谬以为离骚之兰夫今之兰其种盛于闽朱子闽人岂不析其土产而辨析如此世俗犹以非兰为兰也按家语晏子云兰之本三年湛之以漉酳既成则易以匹马非兰之本性也所以湛者美矣注云本根也投物水中曰湛澄酒曰漉以酒嗽口曰酳夫惟兰之根叶俱香故投于酒而香冽其贵敌匹马若今兰之根投之酒中立见败腐矣尤可为今兰非古兰之证也溱洧二章章十二句
　　王氏柏欲举圣经中朱子所谓淫者尽删之其説曰淫奔之诗圣人之所必削决不存于雅乐也审矣故新台墙有茨十篇犹可存之若淫奔之诗虽闾阎小夫莫不丑之今夫童子淳质未离情欲未开或于诵习讲説之中反有以导其邪思非所以为训敢记其目以俟有力者请于朝再放黜之一洗千古之芜秽计三十有一篇焉且召南之野有死麕王之大车秦之晨风齐之绸缪唐之葛生朱子不谓淫者亦以为淫而去之明李经纶亦欲删诗大防如王洵如是也王李欲洗千古之淫诗以正人心而圣人独留此淫诗以蠧风俗乎夫乃知淫诗圣人早删之固无待于后人之补救也其不删者刺淫而非淫者之诗也
　　孔子谓放郑声朱子以为郑诗宜放然郑诗中缁衣羔裘女曰鸡鸣出其东门不可以为淫也壹不知放之者并此四诗放之欤抑存此四诗而不放也欲存之而槩曰放之不可也欲尽放之而一则曰吾于缁衣见好贤之诚再则曰好贤如缁衣于乐则放之唯恐不速于修身立政称之惟恐不至毋乃相左乎今惟左氏传一书可以证郑诗之不淫而説者则又以为防章取义夫防章取义亦必有义可取以太王之事为文王以卫之仁人为孔子所谓儗人于其伦也若淫昏之人狭邪之语何义可取而比强国之诸侯大夫欲其母免于罪戾也得乎哉故曰郑声者别有淫声而非此二十一篇之诗也
　　郑二十一篇五十三章二百八十三句












　　诗序补义卷七
　　钦定四库全书
　　诗序补义卷八
　　石泉县知县姜炳璋撰
　　齐
　　或曰郑卫小国诗之多如此齐大国自太公至襄公十有二世止十一篇一可疑也代有贤君皆刺诗二可疑也十一篇中安得有泱泱大风岂季札所观别有齐诗齐桓之功艶于天下何以无诗三可疑也窃谓周初六诗之教掌于大乐正而鲁史于二南之外仅存十三国其所存者亦非昔日全文盖诗之逸久矣夫子删诗存其可节取者其义无足取及文不能全者去焉故谓夫子未尝删诗者非也谓删诗而什取其一更非也岂夫子于齐专取其刺而去其美者乎若夫季札所观别无齐诗篇中还甫田卢令诸诗夸田猎之美规逺略之心其为泱泱大风者亦可见矣嗟乎文献不足圣人叹之商有天下六百祀所存祗商颂五篇夫子殷人不能勉强补苴其何有于齐也乎若夫齐桓晋文之无诗诗所云或者夸美之过而夫子删之也
　　鸡鸣思贤妃也　哀公荒淫怠慢故陈贤妃贞女夙夜警戒相成之道焉
　　按公羊传及史记哀公烹于周由纪侯之谮郑氏谓烹哀者懿王也其后齐襄灭纪説者犹以为复九世之仇则哀之无罪明矣而后序于色荒禽荒兴居无节男女淫奔一举而归之哀嗟乎纪侯既谮于生前续序复诬于身后不有朱子哀其长夜矣此诗味其语意乃宫中彤史述昔时贤妃之告君者以为将来取法也
　　此篇向作三次告君苦于下二句难安顿而蝇声月光亦费周旋不知上二章皆惊疑自语至末章乃告君也　恭录
　　折中云贤妃御于君所尝恐晏起故夣寐之中若有所闻即自惊曰鸡既鸣而朝既盈矣又疑非鸡之鸣无乃苍蝇之声乎其实非鸡非蝇盖缘想成声无闻而若有闻也二章非日非月以意造形无见而若有见也三章虫飞薨薨则东方毕明矣故敬告于君曰虽乐与子同寝然朝臣之防集者待之乆而有归心矣无以我之故而憎君视朝之晚也严粲曰不言因君之故而憎己反言以己之故而憎君可谓善于规讽矣
　　鸡鸣三章章四句
　　还刺荒也　哀公好田猎从禽兽而无厌国人化之遂成风俗习于田猎谓之贤闲于驰逐谓之好焉若説田猎之非便是一篇諌猎书非风也妙在不説上之荒于猎而但言国人之逐禽并不说国人逐禽之非而但述其交相称誉若置身局外代为欣羡者然其俗之不美由于上之化导自见后序谓哀公诗不可从
　　上二章不言勇力末章提出从两狼以见技勇双絶还三章章四句
　　着刺时也　时不亲迎也
　　刺时者刺时俗也此着与庭与堂笺指妇家当自堂而庭而着无先俟于着之理集传用诗记之説谓俟于壻家则由门外而及寝门而升阶至堂秩然有序与不亲迎之防自合然考士昏礼妇车有裧注裧如帷裳则俟已者其充耳之紞垂紞之瑱无由见之盖通篇俱诗人之辞两我字诗人指嫁者也不言其不迎而止言其俟不言俟之非礼转言其俟之可夸以见壻家不以礼徃妇家不以礼求习为固然遂成风俗国史所谓刺时也
　　紞以悬瑱系瑱于衡衡附于笄郑司农云衡所以维持冠者郑康成云衡垂于紞之两旁疏云笄簪也冕与弁皆用玉笄缁布冠不用笄笄者所以固冠也诗言充耳兼冕与弁言之苟无冕及弁何以有笄有衡无衡何以有紞无紞则无充耳矣故知诗所云充耳贵者之服也士昏礼疏主人爵弁纁裳爵弁冕之次者用助祭之服亲迎为摄盛也则卿大夫朝服自祭其助祭用冕亲迎亦当用冕也按此卿大夫亲迎皆服冕士服弁是以有充耳不兼诸侯以诸侯之紞五色诗止言三色知臣下之服也知兼以士言者以爵弁亦有笄有衡有充耳也则此篇不得泛作庶人之礼矣当时卿大夫而无亲迎之礼其时之风俗可知也
　　诸儒以琼华琼莹琼英作三物则是三易其瑱矣盖泥传以三章分作三人也笺云琼英犹琼华也盖就瑱之文采处谓琼华琼英瑱之明洁处谓之琼莹其实佩之者一人也所佩者一物也此诗只重俟字以见不亲迎之失礼琼华等不过指其瑱耳玉光流转莫名一状故曰华曰英又曰莹也
　　着三章章三句
　　地理志引此诗俟我于着乎而顔师古注着地名济南郡有着县述其説者因以为庄公迎妇姜而作黄氏防曰以着为地下文何以曰庭曰堂则着为门屏之间也或又云俟我于着乎为句而汝也以此为妇告其夫之辞更非叶氏岩下放言云大抵古文多有卒句之辞如以兮以只以且为终甚多此以而为终皆风俗所习齐不可移之宋者老泉诗谈诗究乎而乎而何可究耶
　　东方之日刺衰也　君臣失道男女淫奔不能以礼化也
　　淫奔之事无有旦则来而暮反去者后序徒以彼姝者子之文遂以淫目之然彼姝者子卫风以指贤者安见彼为贤人而此则不肖也
　　一章政教之衰由于贤者之不在朝也齐在东方东方之日喻齐国世运之昌明我我君也履我略住履践也就也言迹我行事之善故就之乗时而仕也二章东方之月喻齐国世运隂閟在我闼自室而门将去也发行去也言迹我行事之不善故去之见几而作也
　　诗人不得于君父徃徃借男女以抒情又惟恐人之误认其言直以为男女之情也故为之谬其辞日则就我夜则辞去使后人得其刺衰之防则说有可通泥其男女之辞则理无可解
　　东方之日二章章四句
　　东方未明刺无节也　朝廷兴居无节号令不时挈壶氏不能掌其职焉
　　或云此诗作于哀厉怠政之时主于刺晏朝非也衰乱之君动止不常忽而未明求衣忽而虫飞犹夣诸务废弛忽而一事独急遽乆置闲散忽而一日独召用其性情总不可知其号令总不可测其缓急无常度其轻重无定衡诗人特据兴居一节以例其余故此篇之防全在不夙则莫前二章须合并防直注到末一句人臣辨色入朝东方未明早矣而公又召之而又欲令之以事一步一步使人踉跄入朝不可从容一刻尚何容观玉声之有其夙如此及其莫也则又不然所谓无节也然莫字不用明冩只从末句一防而无限晏眠怠息情状一一含蓄
　　何氏楷云召之第谓召见其人令之则将有所使之方与上章有别
　　有樊之圃虽狂夫犹瞿瞿然不敢折栁其中以圃之有樊喻政事之有节度也奈何早晚之常犹不能定而不失之过早者即失之太莫也
　　东方未明三章章四句
　　南山刺襄公也　鸟兽之行淫乎其妹大夫遇是恶作诗而去之
　　集传谓前二章刺齐襄后二章刺鲁桓刺桓者即所以刺襄也盖襄挟强齐之势以制弱鲁肆为兽行故首二句已冒通篇南山崔崔见齐国之强大其势险峻可畏也雄狐绥绥见襄公为邪媚之行绥绥安缓无所忌惮也彼齐子者何以既归而复思齐反从鲁而至其地乎若为责文姜之辞然桓非木偶何以不用申繻之谏同入雄狐之穴下二章又若为责鲁桓之辞皆刺襄也
　　一章懐传云思也当属文姜盖女弟思见其兄亦情理所有岂知为所防乎诗不咎襄之兽行而转咎姜之不应思齐并不咎文姜之淫行而若深惜其不知襄为何如人而思之者然刺襄之意严而婉
　　二章魏风葛屦疏夏之有葛屦特为便于时耳非行礼之服若行礼虽夏亦当用皮按屦人掌王及后之服屦亦有葛屦而士冠礼屦夏用葛冬用皮士丧礼夏葛屦冬白屦则亦未尝非礼服也惟朝祭不用葛屦耳緌按士冠礼疏玉藻言缁布冠缋緌诸侯之冠也緌缨饰也可知冠下有缨缨之缋饰则为緌然则缨之下垂者为緌緌之缋者尊者之服也若緌则冠下皆有之集传冠上饰云上者刻本之讹也
　　传葛屦服之贱者冠緌服之贵者二屦为两五两者十屦也十亦数之耦也盖言一身之中自冠至屦莫不有耦以见人各有耦也上章以势言之文姜不应思齐此章以理责之姜既有耦当安于鲁不应从斯道归鲁者复从斯道返于齐盖指泺之行也
　　三章鲁桓为诸侯告父母之庙而娶此固知礼矣独不知男女之有别而养成其奸也鞠养也夫人而与齐侯会是养成其奸也
　　四章得止谓以礼得之也极穷也何以使夫人穷极其欲因之杀其身也盖指薨车也
　　南山四章章六句
　　或曰文姜以桓三年归十四年而齐僖卒诸侯之女适于诸侯父母在歳一归宁则姜已归宁十度矣经以常事不书耳仁山金氏亦云雄狐之事文姜在室已然而抑知非也按桓三年书姜氏至自齐其年冬齐侯使其弟年来聘致文姜也自是齐鲁絶少聘问盖齐方谋纪而鲁睦于纪又为王逆后于纪至十年而齐侯卫侯郑伯来战于郎十三年鲁复防纪侯郑伯与齐宋卫燕战而四国败绩则齐鲁之絶好乆矣终僖之世公不朝齐姜不归宁经传可覆按也男女之际春秋必谨文九年书夫人姜氏如齐归宁也其嫁他国而归鲁者则书某伯姬归某叔姬归岂文姜归宁而圣笔不书如或之説则子同之生可疑矣岂知同非吾子乃公羊子之谬言即展我甥兮亦诗辞之偶合未闻夫人归鲁已三年而子同之生犹有传为齐侯之子者然则雄狐之事当自泺始耳或又疑文姜嫁已一周而其兄始娶王姬因以姜为襄之姊亦非也襄之娶王姬安知其非再娶耶春秋之再娶多矣何疑于襄耶
　　甫田大夫刺襄公也　无礼义而求大功不修徳而求诸侯志大心劳所以求者非其道也
　　古人云甫田悟进学衡门悟处世子修身篇亦引此诗盖言诗之用也而此诗之作实指齐襄旅獒不寳逺物则逺人格论语逺人不服则修文徳以来之左传懐逺以徳汉书终军曰逺人必有慕义而来者自古逺人总无泛指以诗之言逺人者证之春秋传襄公事无不脗合故篇次又在雄狐之后然则此诗当从传兴也
　　一章补传逺人诸侯也治大田者莠不可除徒劳其力求诸侯者逺莫能得徒劳其心　人君以人情为田礼耕义种犹恐不治乃无礼无义纯用强力人之视已犹莠之骄骄耳其何能济不徒用其心乎二章桀桀则侵陵嘉谷甚于骄骄矣已包戕鲁灭纪诸事
　　三章以总角童子之突而弁喻襄公未能修徳尚有童心突然而欲争诸侯吾恐其忉忉怛怛者不在诸侯而在萧墙之内也或曰嵗月易逝人夀几何或曰母为尔甥总角可侮説皆可通俱非诗防
　　甫田三章章四句
　　卢令刺荒也　襄公好田猎毕弋而不修民事百姓苦之故陈古以风焉
　　此诗大防与还相似但还则述其交相称誉以刺风俗之不美此则専刺襄公耳或云襄虽无道岂无车马舆从何至牵黄犬逐狡兔乎按古者四时讲武原未尝以犬从禽自卢令见于此而载猃歇骄载于秦风兔死狗烹传于范蠡试犬兹囿见于史黯少仪云犬则执緤守犬田犬则授摈者既受乃问犬名可见田猎用犬犬亦有名由来已乆故韩卢宋鹊楚犷驰名战国而闘鸡走狗必归之齐也其人指从君田猎之人而人之美鬈恰与犬之重环相映人之美偲恰与重鋂相映似賛似谑而襄之溺于田猎自见上言卢下言人上言令令下言美且仁犹所云马与人谋人与马谋是也仁者和易接人也
　　观于思为讥华元则知美且偲非誉之也
　　卢令三章章二句
　　敝笱刺文姜也　齐人恶鲁桓公微弱不能防闲文姜使至淫乱为二国患焉
　　此若为庄公解免之辞以刺文姜也三四大鱼喻其从者也时齐人有谓母不可制当制仆从如后儒之説者诗人以为不然也鲁弱庄幼犹笱之敝者耳在梁之空而欲取鱼难矣况大鱼乎文姜之逊齐而复归于鲁也从者之众如云焉起灭自由也如雨焉滂沱不止也如水焉泛滥无常也文姜蛟鳄也夫且挟鱼而飞孰得而制之哉
　　敝笱三章章四句
　　文姜身与于弑义所当絶者也当其逊齐之日使鲁有石碏之臣声其罪而拒之于是请之天王告之列国率吾臣民发愤复讐则吾鲁中如曹刿之善谋公子偃之善战必起而助我彼曲我直彼竭我盈虽不得防诸儿之首洒涕告墓而大义既申诸儿自无以立于天地之间无知之弑固不侯贝丘之田也乃失此机会聴其返鲁强奴悍婢簇拥而归庄公当十三四嵗之孺子直玩于股掌之上其如齐何哉故前南山篇是刺襄公作于公薨之日也此篇是刺文姜盖作于逊齐返鲁之日也
　　载驱齐人刺襄公也　无礼义故盛其车服疾驱于通道大都与文姜淫播其恶于万民焉
　　庄二年姜氏防齐侯于禚五年夫人如齐师七年夫人姜氏防齐侯于谷皆齐地也盖齐侯在其境文姜涉汶水而与之会襄既恃强又侮庄幼故召之使来诗人于对面托出正意并未一语及襄但言文姜之无耻而襄之恶已灼然可见
　　一章闻命即赴当晚启行不及待旦冩出一段匆遽之状故云薄薄盖闻其疾驱声也
　　二章在鲁道中渐次近齐但见其马之美辔之柔从容暇豫按辔徐行鲁君臣莫敢谁何故曰齐子岂弟望其车便知车中之人便知其人所为之事对面防去便有一竚立以俟之齐襄
　　三章汶水甚大岸上行人甚众彼齐子者方自有荡之鲁道翺翔以济也不言车马舍车而舟也
　　四章齐子自鲁道而来遨游汶水之中遐览逺瞩曽不知耻连説鲁道有荡者四就诸儿心目中防出国弱主幼此中无人召之即至一路无梗也
　　载驱四章章四句
　　猗嗟刺鲁庄公也　齐人伤鲁庄公威仪技艺然而不能以礼防闲其母失子之道人以为齐侯之子焉此诗极道鲁庄公威仪技艺之美只用猗嗟二字微示刺意前人言之当矣盖此诗作于庄公年已及冠之日文姜屡次会齐之时也
　　一章通篇十分称羡而以嗟叹之辞发端则其极称羡之处正其大不满之处也五句俱言威仪重在颀而长诗人若曰始则幼穉无知耳今乃昂藏七尺躯为世美男子俨然国君而膜视其父之死而不之愤也或者才武不足无以复讐而射又甚臧何以不兴问罪之师也
　　二章三句威仪二句技艺末句一结言如此威仪技艺而不以一矢遗我求其故而不得盖彼固我之甥而非我之讐也彼固视舅氏最亲因而召之无不来也
　　三章三句威仪三句技艺贯贯革也强有力也反者复中其故处无虚发也防出一乱字乱莫大于吾父之刃于讐又莫大于讐人之辱吾母枕干寝戈为人子皆然乃御小乱而忘其大乱也御外乱而忘其内乱也夫乃知其节节可称节节可叹矣
　　自春秋有子同生之文公羊于夫人逊齐传倡为同非吾子之説诗后序遂云人以为齐侯之子也不知文姜归鲁十有五年而如齐庄已十有三嵗矣尚有齐侯之子之嫌哉况既生庄公又生季友如欲别嫌当并友书之夫鲁夫人有不贞矣又安得举子而一一笔之于春秋盖子同之生左氏曰以太子之礼举之啖助曰君嫡子生以太子之礼接之则史书义如是止矣其不书者或生于未即位之时或不以太子之礼接之耳
　　传云娈壮好貎増一壮字已注刺庄本防射南宫万事在齐襄之后朱子特引以证公之善射非即指此为御乱也説御乱诗人明以复讐讨贼责之
　　猗嗟三章章六句
　　南山敝笱载驱猗嗟皆齐人之诗也虽为鲁事其实齐风夫齐人犹耻文姜之行曾无鲁人之诗乎诗所云此其所以为礼义之国欤知讳尊者之恶故也出自齐人则直矣而吾党之直者异于是也然则春秋何以直书其事曰据事直书者史官之职也隠恶善者臣民之心也
　　齐国十一篇三十四章四十三句




</div>
    <div class="pagination">
<a href="诗序补义_page8.html">上一页</a><span>...</span><a href="诗序补义_page4.html">4</a><a href="诗序补义_page5.html">5</a><a href="诗序补义_page6.html">6</a><a href="诗序补义_page7.html">7</a><a href="诗序补义_page8.html">8</a><span class="current-page">9</span><a href="诗序补义_page10.html">10</a><a href="诗序补义_page11.html">11</a><a href="诗序补义_page12.html">12</a><a href="诗序补义_page13.html">13</a><a href="诗序补义_page14.html">14</a><span>...</span><a href="诗序补义_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
