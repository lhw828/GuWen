<!DOCTYPE html>
<html>
<head>
    <meta charset="UTF-8">
    <title>御纂诗义折中 - 第 20 页/共 33 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御纂诗义折中 - 第 20 页/共 33 页</h1>
    <div class="content">　　赋也正政厉虐也言天不可知人无可望故忧心如结不能解也夫以事势如此而小人犹然暴虐者将无谓东周新造如燎方扬必无遽灭之理不知赫赫宗周褒似尚能灭之况奄奄之东周而羣小用事其为灭也不难矣何为不忧之也
　　终其永怀又窘阴雨其车既载乃弃尔辅载输尔载将伯助予
　　比也永怀长想也阴雨泥泞也辅所以防车也输堕将请也伯或者之字也此总承上文言人谋不定厉政为虐西归之防徒付之长想东都之民又防于泥泞王拥虚位佐理无人此如大车既载乃弃尔辅其输尔载必也既输而后求他人之助则嗟何及矣
　　无弃尔辅员于尔辐屡顾尔仆不输尔载终逾絶险曾是不意
　　比也员益也言车载将输事不可为矣然天下无不可为之事茍能无弃尔辅必有益于尔辐再能屡顾尔仆必不至于输载虽有险阻终可逾越以喻朝廷之上果能用贤以图治则灭犬戎而复宗社反覆手之间耳今虽东迁终当西归而王曾不以是为意可伤也
　　鱼在于沼亦匪克乐潜虽伏矣亦孔之炤忧心惨惨念国之为虐
　　比也沼池也炤明而易见也言王无意于西归者以东周为可乐也试观大鱼舎江湖而在池沼其水浅狭何乐之有虽潜伏而沼然可见终受制于人耳以比东都湫隘无河山之固情见势屈必受侮于诸侯故忧心惨惨念国之将为人虐也
　　彼有防酒又有嘉殽洽比其隣昏姻孔云念我独兮忧心慇慇
　　赋也洽比和合也云周旋也慇慇痛也言国将为虐故忧心惨痛然独我忧之而已彼小人者方有防酒嘉殽以和合其邻里而周旋其姻娅如燕雀之处堂曾不知祸之将及也故未号斯言之前念我独兮既号斯言之后又念我独兮伤始终无同志之人也
　　佌佌彼有屋蔌蔌方有谷民今之无禄天夭是椓哿矣富人哀此惸独
　　赋也佌佌小貌蔌蔌陋貌夭祸椓害哿可也言佌佌然小者既有屋可居矣蔌蔌然陋者又有谷可食矣惟此蚩蚩之民在西者并为臣仆在东者困于厉政生既无禄天又降祸而椓害之是可哀也总而计之小人以求富而生乱既乱而仍富是以无所往而不可惟惸独之民丧乱既受其苦安定不蒙其休此则可为痛哭流涕者也
　　正月十三章八章章八句五章章六句
　　正月忧平王也幽王嬖褒姒而废申后太子宜臼奔申犬戎入宼弑幽王晋卫来援秦襄力战乃败犬戎于是诸侯即申侯而立故太子宜臼由是言之幽王被弑西周无主平王在申诸侯归心设能痛君父之仇耻哀斯民之臣仆奋然西归封秦襄为列侯使灭犬戎留晋侯衞侯夹辅王室则庶几哉与宣王争烈矣乃当时谋国之臣訿訿惮于用兵而即安于东遂使宗周沦没王室卑微此正月之诗人所由长号永痛而不嫌其辞之繁也吕祖谦曰平王初立大仇未报王略未复正君臣坐薪尝胆之时乃茍安于东恬然自以为安其不能中兴可知也得诗人之意矣
　　十月之交朔日辛卯日有食之亦孔之丑彼月而微此日而微今此下民亦孔之哀
　　赋也交日月之交道也月与日合为朔合于所交则日为月掩故食也亥月纯阴辛卯之日干支皆阴而日有食之是阴极而阳伤乃变之大者故曰亦孔之丑也前此月既食矣今兹日又食焉日月迭微则国家危乱而民受其殃矣上悲天而下悯人所以不敢自逸也
　　日月告凶不用其行四国无政不用其良彼月而食则维其常此日而食于何不臧
　　赋也言变不虚生縁政而起阳者君子之象也隂者小人之象也今日月告凶不用其道而阳为阴伤则是四国无政不用其良而小人陵君子也故日月之食皆为天变然彼月而食阳盛阴衰乃理之常此日而食阴盛阳衰则事之变此必有致之者矣于何不臧问之也诗人之意以为王当思其所用之人则知所以不臧之故也
　　震电不宁不令百川沸腾山冡崒崩高岸为谷深谷为陵哀今之人胡憯莫惩
　　赋也宁息令时沸腾波涌也山顶曰冢岸崩故为谷谷塞故为陵憯曾也言不臧致变不止日食而已时当十月而雷电不息变见于上也淫雨水溢以致山崩陵谷反覆灾降于下也此皆小人道长女宠过盛之所致凡今之人各宜恐惧修改而曾莫之惩则末如之何矣
　　皇父卿士番维司徒家伯冡宰仲允膳夫棸子内史蹶维趣马楀维师氏艳妻煽方处
　　赋也皇父家伯仲允皆字也番棸蹶楀皆氏也艳美也艳妻谓褒姒也煽惑也处安也言不惩之人可指而数也皇父为卿士是其首矣司徒掌邦教宰掌邦治膳夫掌王之饮食内史掌爵禄予夺之法趣马掌马政师氏掌司朝之得失朝廷要职皆皇父之党为之褒姒又煽惑王心而王方安焉羣小布于外嬖妾蛊于内嬖妾借外权以固宠羣小结内援以肆虐如此而国不亡者未之有也
　　抑此皇父岂曰不时胡为我作不即我谋彻我墙屋田卒污莱曰予不戕礼则然矣
　　赋也时天时也作动即就彻毁卒尽也污停水莱草秽也戕害也言天变于上人乱于下其时如此皇父岂曰不知乃不惩而又甚焉胡为勤我以徙并不就我以谋遽毁我之墙屋荒芜我之田亩此其戕我实甚而犹曰不戕下供上役礼则然矣此所谓天变于上而不惩民怨于下而不恤者也
　　皇父孔圣作都于向择三有事亶侯多藏不憖遗一老俾守我王择有车马以居徂向
　　赋也向邑名在东都畿内所谓河阳也三有事三卿也畿内之侯二卿今择三卿自比于列国也亶信侯维藏蓄也憖者心不欲而自强之词徂往也言皇父之恶如此而其自为谋则又甚明也择封邑而作都于向为其可托以庇身也择三卿而惟取多藏为其可资以足食也又择国中之有车马者皆使往居于向不勉留一人以守我王是明知祸乱将作而彻王之卫以自衞也臣之不忠未有甚于此矣
　　黾勉从事不敢告劳无罪无辜谗口嚣嚣下民之孽匪降自天噂防背憎职竞由人
　　赋也嚣嚣众也孽灾也噂聚防重复也职主竞力也言皇父之不忠如此我不当从徂向也然不从则祸将不测故勉从之而又不敢言盖欲留其身以为王也然小人知我之勉从之也故无罪无辜而羣起谗之盖不容我之心知有王也乃知下民之灾非天降之皆此谗谄之人聚则面谀雷同附和背则相憎谮愬交搆以致此祸也
　　悠悠我里亦孔之痗四方有羡我独居忧民莫不逸我独不敢休天命不彻我不敢效我友自逸
　　赋也悠悠长思也痗病羡余彻均也言我既黾勉而徂向因思故里之人亦甚病矣有散而之四方者尚可保其余生而我独居可忧之地不敢去也有不仕而为民者皆得优游自逸而我独在从事之班不敢休也夫我之不敢去而不敢休者非好劳也时事愈艰忧悯愈甚人皆好逸谁当任劳上天赋命原有不均我之劳即我之命也岂敢效我友之自逸哉苏辙曰此所谓知其不可而为之者也
　　十月之交八章章八句
　　十月之交刺皇父也史称幽王六年十月辛卯朔日有食之又称幽王三年三川皆震泾渭洛竭岐山崩而诗称百川沸腾盖三年川竭六年又因震电淫雨而水溢山崩也幽王所用之人传称虢石父诗称七人而以皇父为首盖当时小人甚多亦不可殚述也灾异叠见羣小盈朝艳妻煽惑王心不悟周之将亡人皆知之皇父之作都于向亦如郑伯友逃死之所而尽徙富民以致宿衞单弱则罪不容诛矣当是时有识之士或逺引于四方或高蹈于山林不可谓非保身之哲然膜视斯民而不急君父之难非仁人之用心也故忧天悯人之士往往混迹羣小之间崎岖艰难以挽时事之穷虽未必有济而其心则已苦矣然以为苦而怨焉犹性情之薄也十月之诗人身任其劳不以为苦而安之若命厚之至也孔子曰君子之仕也行其义也又曰天下有道丘不与易得诗人之心矣
　　浩浩昊天不骏其德降丧饥馑斩伐四国旻天疾威弗虑弗图舍彼有罪既伏其辜若此无罪沦胥以铺赋也昊广也骏大也旻仁也疾暴威怒虑思图谋也舍弃沦陷胥皆铺遍也此从王东迁之臣伤时事而作也言昊天至广而不大其惠既降丧乱又降饥馑如斩伐此四国之人也旻天至仁而今乃暴怒曾不熟虑而徐图之也如虑之而图之彼有罪之人若褒姒皇父軰既已弃之而伏其辜矣今东周之君民尚无罪也而使之普遍陷溺则如之何哉
　　周宗既灭靡所止戾正大夫离居莫知我勚三事大夫莫肯夙夜邦君诸侯莫肯朝夕庶曰式臧覆出为恶赋也周宗周之宗社也戾定也正大夫六官之长也我从迁者自谓也勚劳也三事大夫执事之臣也言西周宗社既已灭矣东周播迁尚无定局六卿之长各居其邑不肯从迁故不知我之劳也从迁诸臣虽不离居而莫肯夙夜在公东都畿内之邦君诸侯亦不肯朝夕来觐我犹望之曰庶几闭门思过改而从善乎乃有时而复出则仍然为恶乃知丧乱饥馑皆由人致非昊天之不仁也
　　如何昊天辟言不信如彼行迈则靡所臻凡百君子各敬尔身胡不相畏不畏于天
　　赋也辟言法言也此呼天而诉之也言如何乎昊天也覆出为恶虽法与之言亦不信矣时事如此丧乱未已如彼行道无所底至也凡百君子通指诸侯大夫也不知有国宜知有身既知有身而欲敬守之则宜相畏而各尽其职今不相畏是不畏天也不畏天岂能保其身哉辟言不信而犹忠告之诗人之厚也
　　戎成不退饥成不遂曾我御憯憯日瘁凡百君子莫肯用讯听言则答谮言则退
　　赋也遂进也御近侍也憯憯忧貌瘁病讯告也谮谗也言西周之戎已成矣而冦贼不退东周之饥已成矣而年歳不遂不惟疎贱之人流离失所并近侍之臣亦忧苦致病乃凡百君子当此之时犹莫肯以道告君惟工于揣摩度言之而必听者则迎合而答之一闻谗谮之言则缄黙而退不敢身直其事诡随固位而不顾时事之日非庸臣误国千古如斯矣
　　哀哉不能言匪舌是出维躬是瘁哿矣能言巧言如流俾躬处休
　　赋也此承上文言听言答而谮言退者彼亦有所不得已也不揣摩而直言王之所谓不能言者也言一出口即危其身不直言而揣摩王之所谓能言者也巧言如流其身乃安此其所以莫肯用讯也
　　维曰于仕孔棘且殆云不可使得罪于天子亦云可使怨及朋友
　　赋也于往棘难殆危也言当此忠直获罪奸谀得意之时而犹欲往仕则甚难而且危何则巧言之人王之所谓可使者也王云可使我云不可使则得罪于天子王云可使我亦云可使则朋友之离居者又怨我不能直言是无术以自免也
　　谓尔迁于王都曰予未有室家防思泣血无言不疾昔尔出居谁从作尔室
　　赋也尔谓朋友也防思犹癙忧也言朋友责善我不敢辨但既知怨我则宜共出图君乃谓尔迁于王都则曰未有室家忧愁涕泣语皆痛切而究之非实情也如果为无室之故昔尔出而离居之时谁为作尔室者离居则自作之从迁则曰不能是与巧言以悮国者相去亦无几矣
　　雨无正【雨当作两】七章二章章十句二章章八句三章章六句
　　两无正伤无臣也当是时正大夫离居不从迁也在西周者也三事大夫邦君诸侯在东周者也在东周者覆出为恶而莫肯用讯在西周者托言无室而实不勤王两处皆无正人故曰两无正也然推其无正之故则皆王之恶直言而喜巧言有以致之乃知戎成饥成匪降自天皆由于人成乱者臣也启乱者用臣者也然则人君之好恶可不慎哉
　　祈父之什十篇六十四章四百二十六句


　　御纂诗义折中卷十二
<经部,诗类,御纂诗义折中>
　　钦定四库全书
　　御纂诗义折中卷十三
　　小旻之什二之五
　　旻天疾威敷于下土谋犹回遹何日斯沮谋臧不从不臧覆用我视谋犹亦孔之卭
　　赋也敷布也犹与猷同回邪遹辟沮止卭病也言旻天之疾威遍布于下土故下土之人谋犹邪辟而无所底止也夫人之谋固多不臧亦有臧者乃臧者不从而不臧者反用焉我从旁而观之盖愈谋而国愈病矣
　　潝潝訿訿亦孔之哀谋之其臧则具是违谋之不臧则具是依我视谋犹伊于胡底
　　赋也潝潝相和也訿訿相诋也具俱底至也言小人羣谋以类相从其潝潝然和者党同而无公是也其訿訿然诋者伐异而无公非也志卑识鄙亦可哀矣惟其无是非而有同异故谋之是者与己不同则俱违焉谋之非者与己不异则俱依焉我从旁而观之其谋不知何所至也
　　我龟既厌不我告犹谋夫孔多是用不集言盈庭谁敢执其咎如匪行迈谋是用不得于道
　　赋也集成也朱子曰卜筮数则烦凟而龟亦厌之故不复告以吉凶谋夫多则是非相夺而莫适所从故所谋终亦不成葢言盈庭各是其是无肯任其责而决之者犹不行不迈而坐谋所适谋之虽审究何得于道路防
　　哀哉为犹匪先民是程匪大犹是经维迩言是听维迩言是争如彼筑室于道谋是用不溃于成
　　赋也程法经常溃决也言谋之所以囘遹者由为谋之人不考古人之成法以为程式不揆天下之大势计其经常上之人惟浅近之言是听下之人惟浅近之言是争是以谋夫愈多而愈不集也朱子曰如将筑室而与行道之人谋之人为异论其能有成也防李樗曰谋之逺者似迂濶而难行谋之近者似便防而易用不知近者虽有小利而其害随至逺者虽无近功而可以终身无害茍非上智之人恶能慎择而决所从哉
　　国虽靡止或圣或否民虽靡膴或或谋或肃或艾如彼泉流无沦胥以败
　　赋也止定也膴多也艾与乂同肃乂谋圣洪范五事之徳也言谋犹如此是在位者无可与言矣然国于天地必有与立今虽播迁而有圣者焉不尽否也天生蒸民必有恒性今虽凋敝而有谋者焉有肃乂者焉是在下者未尝无善人也但当此旻天疾威小人盈庭之日将挺身而与争则必至得祸而其人败矣将随声而附和则防其所守而其人愈败矣如彼泉流沦胥而不可止也君子欲保全善类故劝其无沦胥以败而思所以自防也
　　不敢暴虎不敢冯河人知其一莫知其他战战兢兢如临深渊如履薄氷
　　比而赋也徒搏曰暴徒渉曰冯此言君子自防之道也不敢暴虎不与争而撄其怒也不敢冯河不附和而蹈其波也既不激而不随惟有守道以俟时耳事无两可必有一是既知其一不必更知其他矣然当此天人交病之日虽守道岂易言防必战战戒惧兢兢慎持茍非道者断不敢近如临深渊惟恐防而溺也即是道者亦必谨而行之如履薄氷惟恐肆而蹶也易曰需于泥灾在外也自我致防敬慎不败也言渉乱世之末流如需于泥敬而慎之斯不沦胥以败矣
　　小旻六章三章章八句三章章七句
　　小旻忧世也观隂阳否防之数君子小人常并生者也取舎有定则君子在上是非不眀则君子在下君子既在下矣而犹挟其是非以与在位之小人争必不胜也有沦胥以败耳故有心斯世者不敢轻为犯患之事而守道以全身其全身也非为身也自全其身共相警戒以全善类之身则否之硕果不食即防之防茅彚征全其身正所以全天下也临深履薄岂徒然防然此亦视其时与位焉小旻之诗人一则曰我视谋犹再则曰我视谋犹是乃局外旁观之人故可守道以俟时若己亲与其谋在言盈庭之列自当身执其咎而犹欲畏慎以免祸则又非君子之道矣世之与人家国而缄黙自全者无以小旻为口实可也
　　宛彼鸣鸠翰飞戾天我心忧伤念昔先人明不寐有懐二人
　　兴也宛小貌翰羽戾至也明将旦也二人谓父母也此孝子戒勉其兄弟也言鸣鸠虽小奋飞可以戾天以兴人苟奋勉皆可至于善也是以中心忧伤念我之不及先人又懐父母生我之恩欲奋勉以慰亲志也
　　人之齐圣饮酒温克彼昏不知壹醉日富各敬尔仪天命不又
　　赋也齐整肃也圣睿思也克胜也富犹甚也又复也此因懐父母而戒兄弟也言人能整肃于外睿思于内则徳性坚定虽饮酒而温恭以胜之不为酒困也彼昏然而不知者内既不圣又加之以醉而日甚则外益不齐而徳防矣故愿兄弟之戒之也各敬尔仪齐乎外以养其中斯圣通性定而命立不然则福去灾生天命不可以又邀也左曰民受天地之中以生所谓命也于是有动作威仪之莭以定命也能者养之以福不能者败以取祸此之谓也
　　中原有菽庶民采之螟蛉有子蜾蠃负之教诲尔子式谷似之
　　兴也中原原中也菽大豆也螟蛉桑虫蜾蠃土蜂也土蜂取桑虫而负之七日而化为其子式用谷善也朱子曰中原有菽则庶民采之矣以兴善道人皆可行也螟蛉有子则蜾蠃负之矣以兴不似者可教而似也敎诲尔子则用善道以似之可也戒之以不惟独善其身又当敎其子使为善也何楷曰兄弟者亲之枝也子者身之枝也各敬威仪以善其身所以继先人也敎子式谷以继其身亦所以继先人也
　　题彼脊令载飞载鸣我日斯迈而月斯征夙兴夜寐无忝尔所生
　　兴也题视也脊令飞则鸣行则摇人之黾勉不已者似之迈征皆徃也忝辱也言视彼脊令飞鸣勤劳如此我与兄弟岂可自暇逸乎况我之日既迈矣尔之月亦征矣逝者如斯老将至矣而徳业不进父母之生我何为乎故愿彼此奋勉早作迟寐穷日之力以敬身而敎子庶乎可以不辱其所生也东方朔曰日夜孳孳敏行而不怠譬如脊令飞且鸣矣此之谓也
　　交交桑扈率啄粟哀我塡寡宜岸宜狱握粟出卜自何能谷
　　比而赋也桑扈食肉之鸟交交徃来之貌塡与瘨同病也岸与犴通乡亭之狱也桑扈啄粟非所食而食也喻民贫也病寡岸狱非所系而系也言刑繁也民贫易于为非刑繁易于触禁则所以敬身而不辱其亲者宜更加谨矣故握粟出卜问何时而能谷忧之甚也
　　温温恭人如集于木惴惴小心如临于谷战战兢兢如履薄氷
　　赋也详言求谷之道也温温和柔以敬人也如集于木恐失礼而陨越也惴惴小心以敬已也如临于谷恐狥欲而防溺也战战兢兢以敬事也如履薄氷恐履错而颠踬也此各敬尔仪之实功以此自为则能谷矣以此敎子则能似矣必如此而后无忝所生有懐二人不虚也
　　小宛六章章六句
　　小宛孝子继志也为人子者以父母之心为心父母之心惟望子之保身惟望子之免祸兄弟皆亲之子也兄弟之子亲子之子也皆亲之所懐也人子懐亲则必懐亲之所懐故自敬其身劝兄弟各敬其身劝兄弟各敎其子以敬身一家之人皆为善以免祸而后亲心乃慰一有不谨则天命不又而忝所生矣日夜战兢有以也乐正子春曰一举足而不敢忘父母是故道而不径舟而不游不敢以先父母之遗体行殆一出言而不敢忘父母是故恶言不出于口忿言不反于身不亏其体不辱其亲可谓孝矣诗人其知之矣
　　弁彼鸒斯归飞提提民莫不谷我独于罹何辜于天我罪伊何心之忧矣云如之何
　　兴也弁拊翼貌鸒雅乌孝鸟也斯语辞提提羣飞貌此幽王之太子被废而作此诗也言鸒归飞而提提者恋其母也民皆有亲故莫不谷而我独得罪于父母是辜于天也我何为而辜于天实不知我罪之所在则虽忧而末如之何矣葢自怨己之有罪而不知非自以为无罪而怨父母也
　　踧踧周道鞠为茂草我心忧伤惄焉如捣假寐永叹维忧用老心之忧矣疢如疾首
　　比也踧踧平坦貌周道大路也鞠塞也路不行则草塞之矣言父子相亲人之大伦犹周道也今遭谗间则是周道不行而茂草塞之矣遭人伦之大变是以心伤如捣假寐永叹未老而用老不病而如病也
　　维桑与必恭敬止靡瞻匪父靡依匪母不属于毛不离于里天之生我我辰安在
　　赋也桑二木名父母所植也属连也毛髪也离丽也里腹也言桑父母所植犹必恭敬况父母乎所瞻仰者惟父所依恋者惟母而卒不我爱岂我独非父母之所生乎不然则生我之日辰有未善乎求其説而不得所谓不知我罪之伊何也
　　菀彼栁斯鸣蜩嘒嘒有漼者渊萑苇淠淠譬彼舟流不知所届心之忧矣不遑假寐
　　兴也菀茂也嘒嘒声相续也漼深也淠淠众也言栁茂而蝉鸣焉已独失其庇防而哀号无所也渊深而苇植焉己独离其故土而结根无地也譬之舟随水流不知所至矣葢是时太子已奔申而王怒未息故前犹假寐而今不遑焉不知流离何所止也
　　鹿斯之奔维足伎伎雉之朝雊尚求其雌譬彼坏木疾用无枝心之忧矣宁莫之知
　　比也伎伎并足而俟也雉鸣曰雊言鹿奔而犹俟恋其麑也以比人皆爱其子也雉朝而即雊求其雌也以比人皆爱其妻也而已独只身出奔不敢顾其妻子有如坏木不生枝叶其情实可哀矣宁无有知之者乎葢犹望王之怜之也
　　相彼投兎尚或先之行有死人尚或墐之君子秉心维其忍之心之忧矣涕既陨之
　　兴也相视先纵墐埋既尽也言兎急投人尚有悯其穷廹而纵之者路有死人尚有哀其暴露而埋之者为其心之不忍也乃君子之秉心一于忍而并不哀悯则己之必死而且不葬可知矣然无可如何惟有涕泣而已此则所谓无所逃而待烹者也小雅怨悱而不乱小弁有焉
　　君子信谗如或醻之君子不惠不舒究之伐木掎矣析薪杝矣舎彼有罪予之佗矣
　　赋也醻饮也惠和舒缓究察也掎绳拖之也杝手披之也佗加也此承上文言君子之所以心忍者由于信谗言而即行之也君子之所以信谗者由于心不和平不舒缓而徐察之也夫伐木者于其将仆尚不即断而用绳拖之析薪者于其将开尚不用斧而以手披之葢少缓须臾则理觧可得而王不舒究是以舎有罪而加无罪耳苟平心而徐察之谗言岂得行哉盖始终有望于王也怨而不忘慕子之于亲当如是也
　　莫髙匪山莫浚匪泉君子无易由言耳属于垣无逝我梁无我笱我躬不阅遑恤我后
　　比也此推谗言之所由生也言王之左右皆可畏之人也其髙者莫匪山皆能为险阻者也其深者莫匪泉皆能兴波澜者也若轻于漏言则四垣皆耳变故丛生不惟已罹其毒并恐王亦受害故愿君子之戒之也逝梁笱毁已成之功也盖太子之立久矣彼亦必有所知之人彼亦必有所树之绩此则事关宗社非为一已故望勿隳之也当此之时一身不保而犹望王之慎言犹望王之逺虑此则性情之厚而所见有大焉者矣故圣人有取焉
　　小弁八章章八句
　　小弁怨慕也幽王娶于申生太子宜臼后嬖褒姒生伯服王信褒姒之谗也废申后太子宜臼奔申王求宜臼于申欲杀之申侯不与故太子作此诗自怨己之有罪而不知且望王之慎言而徐察之也髙子曰小弁小人之诗也孟子曰何以言之曰怨曰固哉髙叟之为诗也有人于此越人关弓而射之则已谈笑而道之无他疏之也其兄关弓而射之则已垂涕泣而道之无他戚之也小弁之怨亲亲也亲亲仁也固矣夫髙叟之为诗也曰凯风何以不怨曰凯风亲之过小者也小弁亲之过大者也亲之过大而不怨是愈疏也亲之过小而怨是不可矶也愈疏不孝也不可矶亦不孝也孔子曰舜其至孝矣五十而慕
　　悠悠昊天曰父母且无罪无辜乱如此怃昊天已威予慎无罪昊天防怃予慎无辜
</div>
    <div class="pagination">
<a href="御纂诗义折中_page19.html">上一页</a><span>...</span><a href="御纂诗义折中_page15.html">15</a><a href="御纂诗义折中_page16.html">16</a><a href="御纂诗义折中_page17.html">17</a><a href="御纂诗义折中_page18.html">18</a><a href="御纂诗义折中_page19.html">19</a><span class="current-page">20</span><a href="御纂诗义折中_page21.html">21</a><a href="御纂诗义折中_page22.html">22</a><a href="御纂诗义折中_page23.html">23</a><a href="御纂诗义折中_page24.html">24</a><a href="御纂诗义折中_page25.html">25</a><span>...</span><a href="御纂诗义折中_page21.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
