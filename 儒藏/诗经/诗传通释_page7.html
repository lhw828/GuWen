<!DOCTYPE html>
<html>
<head>
    <meta charset="UTF-8">
    <title>诗传通释 - 第 7 页/共 41 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>诗传通释 - 第 7 页/共 41 页</h1>
    <div class="content">　　既亟只且
　　比也狐兽名似犬黄赤色乌鵶黒色皆不祥之物人所恶见者也所见无非此物则国将危乱可知【潘子善问狐与乌不知比何物曰不但指一物而言当国将危乱时凡所见者无非不好底景象也】同行同归犹贱者也同车则贵者亦去矣【谢叠山曰一章曰同行三章曰同归三章曰同车一节急一节风人之法度也程子曰同车亦偕行耳但辞意益迫切同车有已驾之意】北风三章章六句【愚按诗中有同车之语疑此为仕于卫者所作其虚其邪既亟只且三章三言之岂果于忘君哉葢见几而作不俟终日若国已危则无可去之义矣】序刺虐也卫国并为威虐百姓不亲莫不相携持而去焉
　　卫以淫乱亡国未闻其有威虐之政如序所云者恐非是【程子曰序谓百姓不亲相携而去然考诗之辞乃君子见几而作相招无及于祸患者也】
　　静女其姝【赤朱反】俟我于城隅爱而不见搔【苏刀反】首踟【直知反】蹰【直诛反】
　　赋也静者闲雅之意姝美色也城隅幽僻之处不见者期而不至也踟蹰犹踯躅【音掷触】也此淫奔期防之诗也【问淫奔之人方相与狎昵又何取乎闲雅曰淫奔之人不知其为可丑但见其可爱耳以女而俟人于城隅安得谓之闲雅而此曰静女者犹所谓徳音无良也无良则不足以为徳音矣而曰徳音亦爱之之辞也欧阳子曰卫俗淫乱幽静难诱之女且然则其他可知】
　　静女其娈贻我彤【徒冬反】管【叶古兖反】彤管有炜【于鬼反】説【音悦】
　　怿【音亦】女美
　　赋也娈好貌于是则见之矣彤管未详何物【欧阳子曰古者鍼笔皆有管乐器亦有管不知此管是何物但彤是色之美者鍼与针同】葢相赠以结殷勤之意耳炜赤貌言既得此物而又悦怿此女之美也自牧归荑【徒兮徒计二反】洵美且异【夷曳二音】匪女【音汝】之为美美
　　人之贻【与异同】
　　赋也牧外野也归亦贻也荑茅之始生者【吕东莱曰大过九二枯杨生梯郑康成易作夷然则荑者凡草木根芽皆是非独茅也】洵信也女指荑而言也　言静女又赠我以荑而其夷亦美且异然非此荑之为美特以美人之所赠故其物亦美耳静女三章章四句
　　序刺时也卫君无道夫人无徳
　　此序全然不似诗意【刘辰翁曰只是男女相遗之诗】
　　新台有泚【此礼反】河水弥弥【莫迩反】燕婉之求籧【音渠】篨【音除】不鲜【斯践反叶想止反】
　　赋也泚鲜明也【刘执中曰水中台影鲜明之貌胡庭芳曰台在河上曰泚曰洒皆从水义】弥弥盛也燕安婉顺也籧篨不能俯疾之丑者也葢籧篨本竹席之名人或编以为囷其状如人之拥肿而不能俯者故又因以名此疾也鲜少也　旧説以为卫宣公为其子伋娶于齐而闻其美欲自娶之乃作新台于河上而要【腰】之国人恶之而作此诗以刺之言齐女本求与伋为燕婉之好而反得宣公丑恶之人也【孔氏曰宣公晋桓公子李迂仲曰新台临河今澶州遗址尚存谢叠山曰籧篨乃恶蒺宣公非有此疾国人恶其无礼义乱大伦故以恶疾比之既无人道亦非人形也】
　　新台有洒【七罪反叶先典反】河水浼浼【毎罪反叶美辩反】燕婉之求
　　籧篨不殄
　　赋也洒髙峻也【刘执中曰谓水光之中见其台之髙峻也】浼浼平也殄絶也言其病不已也
　　鱼网之设鸿则离之燕婉之求得此戚施
　　兴也鸿雁之大者离丽也戚施不能仰亦丑疾也【吕东莱曰国人恶宣公而以恶疾指之不能俯者籧篨之疾证不能仰者戚施之疾证非于此取义也】言设鱼网而反得鸿以兴求燕婉而反得丑疾之人所得非所求也【曽氏曰籧篨戚施皆恶疾之人不能为人者也宣公之行非复人理尚可谓之人欤燕婉之求而得此匪人深恶之之词也】
　　新台三章章四句
　　凡宣姜事首末见春秋传然于诗则皆未有考也诸篇放此【李迂仲曰圣人存此以垂戒后世宜惩其辙而乃有踵其恶者楚平王纳太子建妻唐明皇纳夀王妃比三君者其恶一也其后宣公之子汲夀皆为所杀惠公奔齐子懿公为狄所灭楚平王有鞭尸之祸唐明皇身窜南蜀几失天下则知淫乱之祸其报如此可不戒哉愚按宣姜事首末见左氏传桓公十六年及闵公二年】
　　序刺卫宣公也纳伋之妻作新台于河上而要之国人恶之而作是诗也
　　二子乘舟泛泛【芳剑反】其景【叶举两反】愿言思子中心养养【以两反】赋也二子谓伋寿也乘舟渡河如齐也景古影字【葛洪始加彡为影字】养养犹漾漾忧不知所定之貌　旧説以为宣公纳伋之妻是为宣姜生寿及朔朔与宣姜愬伋于公公令伋之齐使贼先待于隘而杀之寿知之以告伋伋曰君命也不可以逃寿窃其节而先往贼杀之伋至曰君命杀我寿有何罪贼又杀之国人伤之而作是诗也【苏氏曰国人伤其往而不返泛泛然徒见其影故救之不可得是以思之养养然诗攷曰刘向新序云伋之傅母恐其死也而作诗】
　　二子乘舟泛泛其逝【此字本与害叶今读误】愿言思子不瑕有害赋也逝往也不瑕疑词义见泉水此则见其不归而疑之也【辅氏曰字义虽与泉水同然泉水所谓害者害于义也此所谓害者害其身而已故先生谓此则见其不归而疑之之辞葢不忍正言其死且为君讳也陈寿翁曰二子之死明矣犹为疑辞而不尽言以彰君恶诗人之厚也】
　　二子乘舟二章章四句
　　太史公曰余读世家言至于宣公之子以妇见诛弟寿争死以相让此与晋太子申生不敢明骊姬之过同俱恶伤父之志然卒死亡何其悲也或父子相杀兄弟相戮亦独何哉【太史公之言有所抑扬谓三人皆恶伤父志而终于死亡其情则可取虽于理为未当然视父子相杀兄弟相戮者则大相逺矣又曰伋当逃避使宣公无杀子之事不陷于恶乃为得礼如不忍去而死之尚可也寿无救于兄而重父之过其死也亦何为乎但国人怜而哀之故圣人録国人之情着宣公之过亦以见二子事亲之道有未尽也舜之事瞽瞍烝烝又不格奸欲使之未尝不在侧索而杀之未尝可得此舜之所以为法于天下也辅氏曰二子处此亦不得为是而夫子取此诗者所以着宣公志行之恶而其祸至于如是之酷以为万世戒尔故先生尝谓太史公欠此意然其言有抑扬可以感发人故取之非便以二子所处为是也】
　　序思伋寿也卫宣公之二子争相为死国人伤而思之作是诗也
　　説已见本篇
　　邶十九篇七十二章三百六十三句【愚按卫诗三十九篇而邶风才十有九然观緑衣则妾僭嫡矣燕燕则臣弑君矣谷风则夫妇之道乖新台则男女之伦防二子乘舟则父子之恩絶旄丘则无恤邻之义简兮则无尊贤之心北门则失劝士之道乱常败政莫甚于此所以居变风之首欤于乎渡河野处已兆矣不待读定之方中而后知也】





　　诗传通释卷二
　　钦定四库全书
　　诗传通释卷三
　　元　刘瑾　撰
　　诗
　　朱子集传
　　鄘一之四
　　説见上篇
　　泛彼柏舟在彼中河髧【徒坎反】彼两髦【音毛】实维我仪【叶牛何反】之死矢靡他【汤河反】母也天【叶铁因反】只【音纸下同】不谅人只兴也中河中于何也髧发垂貌两髦者翦发夹囟【信广韵注曰头防脑葢也】子事父母之饰亲死然后去之此葢指共伯也【项氏曰内则注云髦象幼时鬌儿生三月翦发为鬌男角女羁夹囟曰角两髻也午达曰羁三髻也鬌音朶又曰髦者以发作伪髻垂两眉之上如今小儿用一带连双髻横繋额上是也孔氏曰夹囟故两髦也士既殡而脱髦诸侯小敛则脱之若父母有先死者于死三日脱之服阕又着之共伯僖侯世子名余共諡伯字以未成君故不称爵】我共姜自我也【释文曰共伯之妻也妇人从夫諡姜姓也】仪匹之至矢誓靡无也只语助辞谅信也　旧説以为卫世子共伯蚤死其妻共姜守义父母欲夺而嫁之故共姜作此以自誓言栢舟则在彼中河两髦则实我之匹虽至于死誓无他心母之于我覆育之恩如天罔极而何其不谅我之心乎不及父者疑时独母在或非父意耳【辅氏曰实维我匹一定而决不可易也之死矢靡他虽死而誓不敢易也夫母之欲嫁共姜想亦不过是惑于爱而虑其终耳今味共姜自誓之言其至诚贞固之意如此则母之惑可解而虑可释矣】
　　泛彼柏舟在彼河侧髧彼两髦实维我特之死矢靡
　　慝【他得反】母也天只不谅人只
　　兴也特亦匹也【特有孤特之义而以为匹者古人用字多如此犹治之谓乱也】慝邪也以是为慝则其絶之甚矣
　　栢舟二章章七句【范氏曰衰乱之世淫风大行共姜得礼之正而能守义故以首鄘风也孔丛子子曰于栢舟见匹妇执志之不可易也或问有孤孀贫穷无托者可再嫁否程子曰只是后世怕寒饿死故有是説然饿死事极小失节事极大真氏曰栢舟之不再适葢妇人之大节故孔子别之使万世取法焉程子之论可为后世深戒陈夀翁曰卫之淫风流行而有共姜特立之节真可遏人欲之横流矣读此诗者岂不可以感发人之善心乎】
　　序共姜自誓也卫世子共伯蚤死其妻守义父母欲夺而嫁之誓而弗许故作是诗以絶之此事无所见于他书序者或有所传今姑从之
　　墙有茨不可埽【叶苏后反】也中冓【古候反】之言不可道【叶徒厚反】也所可道也言之丑也
　　兴也茨蒺藜也蔓生细叶子有三角刺人【本草曰一名即防注云子有刺状如菱而小军家铸鐡作之以布敌路亦呼蒺藜】中冓谓舍之交积材木也【吕东莱曰前汉梁王共传应劭注云中冓材构在堂之中也顔师古云构谓舍之交积材木也当从应顔説葢阃内隠奥之处也中冓之言若曰闺门之言也】道言丑恶也　旧説以为宣公卒惠公幼其庶兄顽烝于宣姜【孔氏曰左传闵公二年曰初惠公之即位也少齐人使昭伯烝于宣姜不可强之生齐子戴公文公宋桓许穆夫人服防云昭伯宣公之长庶伋之兄宣姜惠公朔之母】故诗人作此诗以刺之言其闺中之事皆丑恶而不可言理或然也
　　墙有茨不可襄也中冓之言不可详也所可详也言
　　之长也
　　兴也襄除也详详言之也言之长者不欲言而托以语长难竟也
　　墙有茨不可束也中冓之言不可读也所可读也言
　　之辱也
　　兴也束束而去之也读诵言也辱犹丑也
　　墙有茨三章章六句
　　杨氏曰公子顽通乎君母闺中之言至不可读其污甚矣圣人何取焉而着之于经也葢自古淫乱之君自以谓密于闺门之中世无得而知者故自肆而不反圣人所以着之于经使后世为恶者知虽闺中之言亦无隠而不彰也其为训戒深矣【辅氏曰杨氏之説葢不独为此篇发凡圣人所録淫乱之诗其意皆如此即先生所谓恶者可以惩创人之逸志者也】
　　序卫人刺其上也公子顽通乎君母国人疾之而不可道也
　　君子偕老副笄六珈【音加叶居河反】委委【于危反】佗佗【待河反】如山如河象服是宜【叶牛何反】子之不淑云如之何
　　赋也君子夫也偕老言偕生而偕死女子之生以身事人则当与之同生与之同死故夫死称未亡人言亦待死而已不当复有他适之志也副祭服之首饰编【篇上声一如字】发为之【孔氏曰副之言覆所以覆首为之饰编列他发为之假作紒形加于首上服之以従祭祀紒音髻】笄衡笄也垂于副之两旁当耳其下以紞【都敢反】悬瑱【孔氏曰衡笄以玉为之】珈之言加也以玉加于笄而为饰也【孔氏曰必饰之以六】委委佗佗雍容自得之貌如山安重也如河广也象服法度之服也淑善也言夫人当与君子偕老故其服饰之盛如此而雍容自得安重寛广又有以宜其象服【毛氏曰能与君子偕老乃宜居尊位而服盛服也】今宣姜之不善乃如此虽有是服亦将如之何哉言不称也
　　玭【音此】兮玭兮其之翟【叶去声】也鬒【真忍反】发如云不屑【苏节】
　　【反】髢【徒帝反】也玉之瑱【吐殿反】也象之揥【勅帝反】也杨且【子余反】之晳【星厯反叶征例反】也胡然而天也胡然而帝也
　　赋也玭鲜盛貌翟衣祭服刻缯为翟雉之形而彩画之以为饰也【孔氏曰翟雉名彩画为饰不用真羽严氏曰郑氏云江淮而西青质五色皆备成章曰揄揄翟则画揄雉卫侯爵夫人服揄翟】鬒黒也如云言多而美也屑洁也髢髲【音被】髢也人少发则以髢葢之发自美则不洁于髢而用之也瑱塞耳也象象骨也揥所以摘【剔】发也【严氏曰揥所以摘发故孔氏以搔首释之若今之篦儿也】扬眉上广也且语助辞晳白也胡然而天胡然而帝言其服饰容貌之美见者惊犹鬼神也【辅氏曰其者指宣姜而言玭兮玭兮其之翟也言服之美也鬒发如云不屑髢也言质之美也足乎己者无待于外也玉之瑱也象之揥也言饰之美也扬且之晳也言色之美也服饰容貎之美盛如天如帝然是岂可以徒居哉孔氏曰此章论祭服言欲徳当神明故尊之比天帝卒章论事君子见賔客之服故以美女言之】
　　瑳【七我反】兮瑳兮其之展【陟战反叶诸延反】也蒙彼绉【侧救反】絺
　　是绁【息列反】袢【符袁反叶汾干反】也子之清扬扬且之顔【叶鱼坚反】也展如之人兮邦之媛【于眷反叶于权反】也
　　赋也瑳亦鲜盛貌展衣者以礼见【现】于君及见賔客之服也【毛氏曰展衣以丹谷为衣郑氏曰展衣宜白礼记作襢襢音战】蒙覆【阜】也绉絺絺之蹙蹙者当暑之服也【孔氏曰葛之精者曰絺其精尤细靡者绉也言细而缕绉】绁袢束防意以展衣蒙絺绤而为之绁袢所以自敛饬【勅】也或曰蒙谓加絺绤于防衣之上所谓表而出之也【先着里衣表絺绤而出之于外欲其不见体也】清视清明也扬眉上广也【孔氏曰以目视清明因名为清扬者眉上之美名因谓眉上眉下皆曰扬目上目下皆曰清故野有蔓草传云清扬眉目之间猗嗟传云目下为清】顔额角丰满也展诚也美女曰媛见其徒有美色而无人君之徳也
　　君子偕老三章一章七句一章九句一章八句东莱吕氏曰首章之末云子之不淑云如之何责之也二章之末云胡然而天也胡然而帝也问之也三章之末云展如之人兮邦之媛也惜之也辞益婉而意益深矣【辅氏曰凡人之责人辞愈多则气愈暴气愈暴则辞愈厉此则志不帅气而气反动其志者也君子之责人则辞愈多而气愈缓气愈缓而辞愈和此则发乎情止乎礼义也且心有所忿懥则不得其正如此诗之词益婉而意益深则心不至于失其正矣东莱先生责之问之惜之三字説尽诗意极好玩味严氏曰此诗唯述夫人服饰之盛容皃之尊不及淫乱之事但中间有子之不淑一语而讥刺之意尽见愚按三章皆极言宣姜服饰容皃之盛如此玩其词想其人有徳以称之固足以尊其瞻视享其安荣苟无其徳不防于诲淫者乎惟诗人寛厚意在言外故其立言如此葢与猗嗟之诗同意】序刺卫夫人也夫人淫乱失事君子之道故陈人君之徳服饰之盛宜与君子偕老也
　　公子顽事见春秋传但此诗所以作亦未可考鹑之奔奔放此
　　爰采唐矣沬【音妹】之乡矣云谁之思美孟姜矣期我乎桑中【叶诸良反】要【于遥反】我乎上宫【叶居王反】送我乎淇之上【叶辰羊反】矣赋也唐蒙菜也一名兔丝【孔氏曰释草云唐防名女萝女萝名兔丝则唐与防或并或别故经直言唐而毛传言唐防也本草曰生田野蔓延草木之上】沬卫邑也书所谓妹邦者也【孔氏曰酒诰注妹邦纣所都朝歌即沬也】孟长也姜齐女言贵族也【苏氏曰美孟姜矣虽长而无礼也有齐季女虽幼而知礼也】桑中上宫淇上又沬乡之中小地名也要犹迎也　卫俗淫乱世族在位相窃妻妾故此人自言将采唐于沬而与其所思之人相期防迎送如此也
　　爰采麦【叶讫力反】矣沬之比矣云谁之思美孟弋矣期我
　　乎桑中要我乎上宫送我乎淇之上矣
　　赋也麦谷名秋种夏熟者【白虎通曰麦金也金旺而生火旺而死】弋春秋或作姒【春秋定姒公谷作定弋】葢杞女夏后氏之后亦贵族也
　　爰采葑矣沬之东矣云谁之思美孟庸矣期我乎桑
　　中要我乎上宫送我乎淇之上矣
　　赋也葑蔓菁也庸未闻疑亦贵族也【刘执中曰采唐麦葑者欲适幽逺行其淫乱不敢正名而托以采此也愚按孟姜孟弋孟庸亦托言贵族以指所私之人非必当时实有此三姓之女也】
　　桑中三章章七句
　　乐记曰郑卫之音乱世之音也比于慢矣【比去声犹同也】桑间濮上之音亡国之音也其政散其民流诬上行私而不可止也【辅氏曰诬上只是欺谩其上之人大抵行私者皆有此心桑中之诗虽肆言无忌然诬上行私之心自在此皆缘民情流荡无所限节之故民情所以如此则又因政散之故上之人苟有政事则何至于此郑氏曰濮水之上地有桑间者亡国之音于此水出也昔殷纣使师延作靡靡之乐已而自沈于濮水后师涓过焉夜闻而冩之为晋中公鼓之是之谓也】按桑间即此篇故小序亦用乐记之语【愚按朱子以桑间即此桑中诗而证以乐记之语然则郑氏谓师涓所闻者自是濮上之音也】
　　序刺奔也卫之公室淫乱男女相奔至于世族在位相窃妻妾期于幽逺政散民流而不可止此诗乃淫奔者所自作序之首句以为刺奔误矣其下云云者乃复得之乐记之説已畧见本篇矣而或者以为刺诗之体固有铺陈其事不加一辞而闵惜惩创之意自见于言外者此类是也岂必谯让质责然后为刺也哉此説不然夫诗之为刺固有不加一辞而意自见者清人猗嗟之属是己然尝试玩之则其赋之之人犹在所赋之外而词意之间犹有賔主之分也岂有将欲刺人之恶乃反自为彼人之言以陷其身于所刺之中而不自知也哉必不然也明矣又况此等之人安于为恶其于此等之诗计其平日固已自其口出而无惭矣又何待吾之铺陈而后始知其所为之如此亦岂畏吾之闵惜而遂幡然遽有惩创之心耶以是为刺不惟无益殆恐不免于鼓之舞之而反以劝其恶也或者又曰诗三百篇皆雅乐也祭祀朝聘之所用也桑间濮上之音郑卫之乐也世俗之所用也雅郑不同部其来尚矣且夫子答顔渊之问于郑声亟欲放而絶之岂其删诗乃录淫奔者之词而使之合奏于雅乐之中乎亦不然也雅者二雅是也郑者缁衣以下二十一篇是也卫者邶鄘卫三十九篇是也桑间卫之一篇桑中之诗是也二南雅颂祭祀朝聘之所用也郑卫桑濮里巷狭邪之所歌也夫子之于郑卫葢深絶其声于乐以为法而严立其词于诗以为戒如圣人固不语乱而春秋所记无非乱臣贼子之事葢不如是无以见当时风俗事变之实而垂监戒于后世故不得已而存之所谓道并行而不相悖者也今不察此乃欲为之讳其郑卫桑濮之实而文之以雅乐之名又欲从而奏之宗庙之中朝廷之上则未知其将以荐之何等之鬼神用之何等之賔客而于圣人为邦之法又岂不为阳守而阴叛之邪其亦误矣曰然则大序所谓止乎礼义夫子所谓思无邪者又何谓邪曰大序指栢舟绿衣泉水竹竿之属而言以为多出于此耳非谓篇篇皆然而桑中之类亦止乎礼义也夫子之言正为其有邪正美恶之杂故特言此以明其皆可以惩恶劝善而使人得其性情之正耳非以桑中之类亦以无邪之思作之也曰荀卿所谓诗者中声之所止太史公亦谓三百篇者夫子皆歌之以求合于韶武之音何邪曰荀卿之言固为正经而发若史迁之説则恐亦未足为据也岂有哇淫之曲而可以强合于韶武之音也邪【孔子之称思无邪以为诗三百篇劝善惩恶虽其要归皆出于正然未有若此言之约而尽者耳非以作诗之人所思皆无邪也今必曰彼以无邪之思铺陈淫乱之事而闵惜惩创之意自见于言外则曷若曰彼虽以有邪之思作之而我以无邪之思读之则彼之自状其丑者若所以为我警惧惩创之资耶而况曲为训説而求其无邪于彼不若反而得之于心之易也巧为辨数而归无邪于彼不若反而责之于我之切也若夫雅也郑也卫也求之诸篇各有其目矣是则自卫反鲁以来未之有改而风雅之篇说者又有正变之别焉至于桑中小序政散民流而不可止之文与乐记合则是诗之为桑间又不为无所据者今必曰三百篇皆雅而郑风不为郑邶鄘卫之风不为卫桑中不为桑间亡国之音则其篇帙淆乱邪正错操非获孔子之旧矣且于小序之无稽可笑者笃信之而于其有据者反不之信此又何邪夫二南正风房中之乐也乡乐也二雅之正朝廷之乐也商周之颂宗庙之乐也是或见于序文或出于传记皆有可考至于变雅则固已无施于事而变风又特里巷之歌其领在乐官者以为可以识时变观土风而贤于四夷之乐耳葢古者天子巡狩命大师陈诗以观民风固不可问其美恶而悉存以训也然其与先王雅颂之正篇帙不同施用亦异如前所陈则不固不容厐杂矣今于雅郑之实察之既不详于厐杂之名畏之又大甚顾乃引夫淫放之鄙词而文以风刺之美説必欲强而置诸先王雅颂之列是乃自反为厐杂之甚而不自知也夫以胡乐与郑卫合奏犹曰不可而况强以桑中溱洧为雅乐又欲合于鹿鸣文王清庙之什而奏之宗庙之中朝廷之上乎其以二诗为犹止于中声者太史公所谓孔子皆歌之以求合韶武之音其误葢亦如此然古乐既亡无所考正则吾不敢必为之説独以其理与其词推之有以知其必不然耳又以为近于劝百讽一而止乎礼义则又信大序之过者夫有所谓讽者若汉广知不可而不求大车有所畏而不敢则犹有所谓礼义之止也若桑中溱洧则吾不知其何词之讽而何礼义之止乎哉若曰孔子尝欲放郑声矣不当于此又收之以备六籍此则曾南丰于战国防刘元城于三不足之论皆尝言之又岂俟吾言而后白也哉大抵吾説之病不过得罪于桑间洧外之人而其力犹足完先王之乐彼説而善则二诗之幸而雅乐之不幸甚矣抑其于溱洧而取范氏之説则又似以郑诗为郑声者岂理之自然固有不可夺者邪因读桑中之説而惜前论之不及竟又痛伯恭父之不可作也因读其后以为使伯恭父而闻此虽未必遽以为然亦当后我逌然而一叹也乌呼悲夫愚按上文朱子前后辨説皆为东莱而发观其序读诗记曰某少时浅陋之説伯恭父误有取焉其后歴时既久自知未安如雅郑邪正之云者未免有所更定则伯恭父反不能不置疑于其间方将相与反复其説以求真是之归而伯恭父已下世矣嗟乎东莱朱子一时同志皆大有功于诗经者也岂固欲相戹哉因附录于此】
　　鹑【音纯】之奔奔鹊之彊彊【音姜】人之无良我以为兄【叶虚王反】兴也鹑防【谙】属【本草曰鹑初生谓之罗鹑至初秋谓之早秋中秋以后谓之白唐一物四名也】奔奔彊彊居有常匹飞则相随之貌人谓公子顽良善也　卫人刺宣姜与顽非匹耦而相从也故为惠公之言以刺之曰人之无良鹑鹊之不若而我反以为兄何哉【孔氏曰言鹑则鹑自相随奔奔然鹊则鹊自相随彊彊然各有常匹不乱其类今宣姜为母顽则为子而与之淫乱曾鹑鹊之不如而我反以为兄也哉】
　　鹊之彊彊鹑之奔奔【叶逋珉反】人之无良我以为君兴也人谓宣姜君小君也【孔氏曰夫人对君称小君以夫妻一体言之亦得曰君襄九年左传筮穆姜曰君必速出是也辅氏曰诗人疾恶宣姜至矣而犹不敢不以为小君也彼谓佼童硕鼠为称其君者何哉】
　　鹑之奔奔二章章四句
　　范氏曰宣姜之恶不可胜道也国人疾而刺之或逺言焉或切言焉逺言之者君子偕老是也切言之者鹑之奔奔是也卫诗至此而人道尽天理灭矣中国无以异于夷狄人类无以异于禽兽而国随以亡矣胡氏曰杨时有言诗载此篇以见卫为狄所灭之因也故在定之方中之前【彭氏曰陈氏云木必壊然后蠧生焉国必乱然后冦生焉圣人存此诗以为狄入卫张本使后世知所戒也】因以是説考于歴代凡淫乱者未有不至于杀身败国而亡其家者然后知古诗垂戒之大而近世有献议乞于经筵不以国风进讲者殊失圣经之防矣【李迂仲曰淫乱非美事而不删之者所以示鉴戒也亦如春秋乱臣贼子一一书之亦所以示戒也而唐太子受左传至于楚世子商臣弑其君頵而请更受他书是不知圣人垂训之意也近世有建言经筵不进国风是亦不知圣人垂训之意也頵音均】
　　序刺卫宣姜也卫人以为宣姜鹑鹊之不若也见上
　　定【丁佞反】之方中作于楚宫揆之以日作于楚室树之榛栗椅【于宜反】桐梓漆爰伐琴瑟
　　赋也定北方之宿营室星也此星昬而正中夏正十月也于是时可以营制宫室故谓之营室【愚按夏正十月建亥春秋时十二月也农事已毕可以兴作而人君居必南面故亥月昏时见定星当南方之午位因记此星为每嵗营作之候又因号为营室此葢成周以后之制上考唐虞之时定星以戌月昏中嵗久而差至周时定星始以亥月昏中下逮今日此星又以子月昏中矣】楚宫楚丘之宫也揆度也树八尺之臬【齧】而度其日出入之景以定东西又参日中之景以正南北也【孔氏曰匠人云水地以悬置槷以悬眡以影为规识日出之景与日入之景昼参诸日中之景注云于四角立植而悬以水望其髙下髙下既定乃为位而平地于所平之地中央树八尺之臬以悬正之与臬同愚按安成彭鲁叔曰柱也县垂绳也柱有四角四中垂以八绳绳皆附柱则其柱正矣柱正然后视之以测日影也又转莛画地为圆规朝识日景其端指西暮识日景其端指东两端长短必与规齐测其端则东西正就其中屈之则南北亦可正也又于画漏午时叅此日中之景可以正南方之位因以正北方之位也此周礼定方制度卫文公建宫室定四方之法葢亦如此】楚室犹楚宫互文以协韵耳榛栗二木其实榛小栗大皆可供笾实【本草注曰榛树髙丈许子如小栗栗树髙二三丈花青黄色实有房彚大者中子三五小者子唯一二】椅梓实桐皮【毛氏曰树梓属】桐梧桐也【严氏曰陆玑言有青桐白桐赤桐此中琴瑟者白桐也椅桐梓漆之桐为白桐梧桐生矣之桐为青桐本草注曰桐有四种一种白桐可斵琴叶三权开白花不结子一种荏桐子可作油一种梧桐今人收其子炒作果一种冈桐无花不可作琴体重】梓楸之疎理白色而生子者【本草注曰梓似桐而叶小花紫亦有三种】漆木有液黏【念平声】黒可饰器物【本草注曰漆树髙三二丈皮白叶似椿花似槐以斧斫其皮开以竹筒承之汁滴则成漆也】四木皆琴瑟之材也【严氏曰树桐可为琴瑟榛栗可备笾实梓漆可供器用但言伐琴瑟者取成句耳】爰于也　卫为狄所灭文公徙居楚丘营立宫室国人悦之而作是诗以美之苏氏曰种木者求用于十年之后其不求近功凡此类也【范氏曰此诗美其新造而志于永久埤雅曰言其所植皆能预备礼乐之用语曰一年之计莫如种谷十年之计莫如种木故文公于初作室之时早计如此愚按此章上四句言其得天时地利之宜下三句言其有久逺预备之计所谓悦之美之者皆追述其事如此也】
　　升彼虚【起居反叶起吕反】矣以望楚矣望楚与堂景山与京
　　【叶居良反】降观于桑卜云其吉终然允臧
　　赋也虚故城也【孔氏曰故墟髙可望犹僖二十八年晋侯登有华之虚也】楚楚丘也堂楚丘之旁邑也景测景以正方面也与既景乃冈之景同或曰景【憬】山名见商颂京髙丘也桑木名叶可饲蚕者观之以察其土宜也【愚按卫诗多言桑如桑中与氓诗及此皆再三言之葢卫地跨冀兖二州桑者尤其土所宜而民生之所资也据楚丘在冀河之东兖州之境则文公所观所説其桑王之野乎蔡氏曰兖地宜桑如桑间濮上可验也】允信臧善也此章本其始之望【郑氏曰望楚丘与傍邑审其髙下所依倚吕东莱曰升望以领畧其大势】景【愚按建国之制必先辨方辨方之法必考日景故谓之景此章景山与京先审其丘山之方向也上章揆之以日复定其宫室之方向也】观【苏氏曰降观其下有桑土可以居民吕东莱曰降观以细察其土宜】卜【李迂仲曰建国必相土地之宜土地既善然后稽之卜筮文公既有以相土地之宜矣故其后曰卜云其吉林氏曰将迁国必考之卜如绵诗曰爰契我楚丘之迁亦曰卜云其吉是也】而言以至于终而果获其善也【王介甫曰言今信善如卜所言也刘执中曰建国之初忧民之不得其所不敢遑宁曰终然允臧者喜其果遂于志愿也】
　　灵雨既零命彼倌【音官】人星言夙驾説【始鋭反】于桑田【叶徒】
　　【因反】匪直也人秉心塞渊【叶一均反】騋【音来】牝三千【叶仓新反】
　　赋也灵善零落也倌人主驾者也星见星也説舍止也秉操塞实渊深也马七尺以上为騋　言方春时雨既降而农桑之务作文公于是命主驾者晨起驾车亟【棘】往而劳【去声】劝之【王介甫曰上章既言城市宫室于是言其政事葢人君先辨方正位体国经野然后可以施政事云　古人戴星而出戴星而入必是身耐劳苦方能率得人】然非独此人所以操其心者诚实而渊深也葢其所畜之马七尺而牝者亦已至于三千之众矣葢人操心诚实而渊深则无所为而不成其致此富盛宜矣【谢叠山曰秉心也实故事事朴实不尚髙虚之谈秉心也渊故事事深长不为浅近之计富国强兵岂谈髙虚务浅近者之所能辨哉苏氏曰富彊之业必深厚者为之非轻扬浅薄者之所能致也】记曰问国君之富数马以对今言騋牝之众如此则生息之蕃可见而卫国之富亦可知矣此章又要其终而言也定之方中三章章七句
　　按春秋传卫懿公九年冬狄入卫懿公及狄人战于荧【萤】泽而败死焉宋桓公迎卫之遗民渡河而南立宣姜子申以庐于漕是为戴公是年卒立其弟燬是为文公于是齐桓公合诸侯以城楚丘而迁卫焉文公大布之衣大帛之冠务材训农通商惠工敬教劝学授方任能元年革车三十乗季年乃三百乗【程子曰一章言建国之事次章方言相土度地之初属文之势然也今文首言其事然后言其初者多矣既度其可然后卜以决之卜洛亦然人谋臧则筮从矣卒章则叙其勤劳以致殷富愚按春秋纪事用周月定星中时乃周之十二月卫懿公九年十二月狄灭卫戴公立而卒文公继立以次年为元年至文公三年嵗首之月齐桓始城楚丘则诗人所指定星方中其在文公元年之终楚丘未城之先欤然诗言终然允臧騋牝三千则是诗葢作于文公之季言而追言其始迁时事耳故二章以前皆本其始二章以后则要其终也】
　　序美卫文公也卫为狄所灭东徙涉河野处漕邑齐桓公攘戎狄而封之文公徙居楚丘始建城市而营宫室得其时制百姓説【脱】之国家殷富焉
　　蝃【丁计反】蝀【都动反】在东莫之敢指女子有行逺【于万反】父母兄弟【叶待里反】
　　比也蝃蝀虹也日与雨交倐然成质似有血气之类乃阴阳之气不当交而交者葢天地之淫气也【孔氏曰双出色鲜盛者为雄曰虹暗者为雌曰蜺刘辰翁曰何独非阴阳之交而虹独以不正之气着见于野诗之托物如此】在东者莫【暮】虹也虹随日所映故朝西而莫东也【愚按虹之为质不映日不成葢云薄漏日日映雨气则上也今以水噀日亦成青红之晕】　此刺淫奔之诗言蝃蝀在东则人不敢指以比淫奔之恶人不可道况女子有行又当逺其父母兄弟岂可不顾此而冒行乎【吕东莱曰女子有行逺父母兄弟此诗葢言女子终当适人非久在家者何为而犯礼也泉水竹竿葢卫女思家言女子分当适人虽欲常在父母兄弟之侧不可得也一则欲常居家而不可得一则欲亟去家而不能得其善恶可见矣】
　　朝隮【子西反】于西崇朝其雨女子有行逺兄弟父母【叶满】
　　【补反】
　　比也隮升也周礼十煇【运】九曰隮注以为虹葢忽然而见如自下而升也【孔氏曰视祲注云隮虹也由升气所为故号虹为隮辉日光气也则隮亦日之光气矣但日东则见西日西则见东】崇终也从旦至食时为终朝言方雨而虹见则其雨终朝而止矣葢淫慝之气有害于阴阳之和也今俗谓虹能截雨信然【张南轩曰蝃蝀见则雨止初无东西之分验之多矣阴阳和则成雨阴气方凝聚而日气自他方来感不以正阴受其感其正反为之解散故雨不能成也辅氏曰淫慝之气害阴阳之和以比淫奔之恶害人道之正葢理所不容也】
　　乃如之人也懐昏姻也大无信【叶斯人反】也不知命【叶弥并反】
</div>
    <div class="pagination">
<a href="诗传通释_page6.html">上一页</a><span>...</span><a href="诗传通释_page2.html">2</a><a href="诗传通释_page3.html">3</a><a href="诗传通释_page4.html">4</a><a href="诗传通释_page5.html">5</a><a href="诗传通释_page6.html">6</a><span class="current-page">7</span><a href="诗传通释_page8.html">8</a><a href="诗传通释_page9.html">9</a><a href="诗传通释_page10.html">10</a><a href="诗传通释_page11.html">11</a><a href="诗传通释_page12.html">12</a><span>...</span><a href="诗传通释_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
