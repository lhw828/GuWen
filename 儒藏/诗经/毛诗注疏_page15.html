<!DOCTYPE html>
<html>
 <head>
  <meta charset="utf-8"/>
  <title>
   毛诗注疏 - 第 15 页/共 29 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   毛诗注疏 - 第 15 页/共 29 页
  </h1>
  <div class="content">
   毛诗注疏卷十四
　　毛诗注疏卷十四考证
　　曹风蜉蝣章采采衣服传采采众也○李樗曰毛以采采为众多不如程氏以为华饰见其好奢也
　　蜉蝣掘阅笺掘地觧阅谓其始生时也○李光地曰掘阅者掘然而飞仅阅朝暮言其突现也
　　人章何戈与祋○祋礼记注作缀









　　毛诗注疏卷十四考证
&lt;经部,诗类,毛诗注疏&gt;
　　钦定四库全书
　　毛诗注疏卷十五
　　汉郑氏笺　唐陆徳明音义　孔頴达疏
　　国风
　　豳
　　序七月陈王业也周公遭变故陈后稷先公风化之所由致王业之艰难也笺周公遭变者管蔡流言辟居东都音义【玉于况反又如字下同】疏【正义曰作七月诗者陈先公之风化是王家之基业也毛以为周公遭管蔡流言之变举兵而东伐之忧此王业之将壊故陈后稷及居豳地之先公其风化之所由缘致此王业之艰难之事先公遭难乃能勤行风化已今遭难亦欲勤修徳教所以陈此先公之事将以比序已志经八章皆陈先公风化之事此诗主意于豳之事则所陈者处豳地之先公公刘太王之等耳不陈后稷之教今辄言后稷者以先公修行后稷之教故以后稷冠之艰亦难也但古人之语字重耳无逸亦云不知稼穯之艰难与此同也郑以为周公遭流言之变避居东都非征伐耳其文义则同笺正义曰变者改常之名周公欲摄管蔡毁之是于摄事变改也金縢云管叔及其羣弟流言于国曰公将不利于孺子周公乃告二公曰我之不辟我无以告我先王卽云居东二年是其避流言居东都也流谓水流造作虚语使人传之如水之流然故谓之流言彼注云管国名叔字封于管羣弟蔡叔霍叔武王崩周公免丧服意欲摄政小人不知天命而非之故流公将不利于孺子之言于京师孺子成王也我今不避孺子而去我先王以谦让为徳我反有欲位之谤无以告我先王言愧无辞也居东者出处东国待罪以须王之察已是説避居之意也周公避居东都史更无其事古者避辟扶亦反譬僻皆同作辟字而借声为义郑读辟为避故为此説案鸱鸮之言寕亡二子则毛无避居之义故毛读辟为避此八章皆是周公陈先公在豳教民周备使衣食充足寒暑及时民奉上教知其早晚各自劝勉以勤事业故同我妇子馌彼南亩及嗟我妇子曰为改嵗此述民人之志非序先公号令之辞首章陈人以衣食为急余章广而成之计民之所用食急于衣宜先陈耕田之事但耕种収敛终年始毕每事及时然后能获则御一年之饥非时日之用衣则不然唯是寒月所须又当及时营作故蚕月条桑八月载绩若此月不作则寒时无衣事之济否在此一月偏急于衣故首章上六句先陈人以衣褐为急三之日以下五句陈人以谷食为急故陈人耕馌之事人之为衣丝帛为先故二章言女功之始飬蚕之事一章之中而再言春日者此章先言执筐飬蚕因论女心伤悲感物但伤悲在蚕生之初陈之于求桑之下颠倒不顺故更本春日采蘩记伤悲之节所以再言春日也衣之所用非丝即麻春既飬蚕秋当缉绩丝帛染为黄乃堪衣用故三章又陈女功自始至成也三章既言丝麻衣服女功之正故四章陈女功之助取皮为裘以助布帛冬月衣裳虽具又当入室避寒故五章言将寒有渐闭塞宫室女功衣服之事既终矣乃説男女饮食之事黍稷麻麦男功之正故六章先陈男功之助七章言男功之正首章已言耕田之事故此章唯説收敛之事所以成首章也衣食已具卒章乃言备暑蔵氷饮酒相乐皆是先公忧民之风教周公陈之以比序已志言已之忧民忧国心亦然也民之大命在温与饱八章所陈皆论衣服饮食首章为其总要余章广而成之首章上六句言寒当须衣故二章三章説飬蚕缉绩衣服之事以充之首章下五句言耕稼饮食之始故七章説治场纳谷稼穑终事以充之论衣则举须衣之时论食不言须食之时者衣必寒时所须故可举寒为戒食则无一日而不须不可言须食之时诸言衣裳避寒之事则引物记候言饮食耕田之事则不记时候皆此意也卒章説飨饮之礼独言九月肃霜者飨饮之礼必农隙乃为故言肃霜涤场以见农功之毕若其余饮食则不得记时故六章七章无记时之事丝麻布帛衣服之常故蚕绩为女功之正皮裘则其助四章笺云时寒宜助女功言取皮为裘助女丝麻之功也黍稷菽麦饮食之常故禾稼为男功之正菜果则其助六章笺以郁英及葵枣助男功又云瓜瓠之畜助飬农夫言取瓜瓠葵枣助男稼穑之功也女功之助在四章男功之助在六章者二章三章是女功之正故四章为女功之助七章是男功之正故六章为男功之助欲令男女之功正助各自相近者也女功之正及秋而止其助在盛冬之月事在正后故在正后也男功之正冬初乃止男功之助在于夏秋事在正前故在正前也又飬蚕时节易过恐其失时殷勤言之故二章三章皆言飬蚕之事耕稼者一年之事非时月之功民必趋时不假深戒首章已言其始七章略言其终不复説其芟耨耘耕之事故男功之正少女功之正多也丝麻之外唯有皮裘可衣者少黍稷之外果瓜之属可食者多故男功之助多女功之助少也女功助在正后故五章女功助下言女功毕男功正在助后故七章男功正下言男功毕男功正后犹有茅索之事女功正后不言有事孟子称冬至之后女子相从夜绩则冬亦有绩麻但言不备耳先公之教急于衣食四章之末説田猎习戎卒章之初説藏冰御暑非衣食之事而言之者广述先公礼教具备也闲于政事然后飨燕卒章説饮酒之事得其次也毛郑注虽小有异大意则同】
　　七月流火九月授衣传火大火也流下也九月霜始降妇功成可以授冬衣矣笺云大火者寒暑之候也火星中而寒暑退故将言寒先着火所在一之日觱发二之日栗烈无衣无褐何以卒嵗传一之日十之余也一之日周正月也觱发风寒也二之日殷正月也栗烈寒气也笺云褐毛布也卒终也此二正之月人之贵者无衣贱者无褐将何以终岁乎是故八月则当绩也三之日于耜四之日举趾同我妇子馌彼南畆田畯至喜传三之日夏正月也豳土晚寒于耜始修耒耜也四之日周四月也民无不举足而耕矣馌馈也田畯田大夫也笺云同犹俱也喜读为饎饎酒食也耕者之妇子俱以饟来至于南畆之中其见田大夫又为设酒食焉言勤其事又爱其吏也此章陈人以衣食为急余章广而成之音义【觱音必説文作毕如字栗烈并如字説文作颲颲褐音曷以毛为布也耜音似馌炎辄反野馈也字林手劫反畯音俊喜王申毛如字郑作饎尺志反下同夏户雅反下染夏夏小正同晚寒如字谓晚节而气寒也馈其愧反饟式亮反又为于伪反】疏【正义曰毛以为周公云先公教民周备民奉上命于七月之中有西流者是火之星也知是将寒之渐至九月之中云可以相授以冬衣矣九月之中若不授冬衣则一之日有觱发之寒风二之日有栗烈之寒气此二日者大寒之时人之贵者无衣贱者无褐何以终其嵗乎故至八月则当绩也又豳人从君之教三之日于是始脩耒耜四之日悉皆举足而耕其时我耕者之妇子奉馈食饷彼南畆之中耕作者田畯来至见其勤于农事则欢喜也豳公忧念民事教之若此周公言已忧民亦与之同故陈之也郑唯田畯至喜言田畯来至农夫为设酒食为异余同传正义曰春秋昭十七年有星孛于大辰公羊传曰大辰者何大火也哀十二年左传曰火伏而后蛰者毕今火犹西流司歴过也谓火下为流故云流下言六月昏见而中则流下也可以授冬衣者谓衣成而授之笺正义曰昭三年左传张趯曰火星中而寒暑退服防云火大火心也季冬十二月平旦正中在南方大寒退季夏六月黄昏火星中大暑退是火为寒暑之候事也知此两月昏旦火星中者月令季夏昏火星中六月既昏中以冲反之故十二月旦而中也若然六月之昏火星始中而尧典云日永星火以正仲夏注云司马之职治南岳之事得则夏气和夏至之气昏火星中所以五月得火星中者呉志孙皓问月令季夏火星中前受东方之体尽以为火星季夏中心也不知夏至中星名答曰日永星火此为大火也大火次名东方之次有夀星大火析木三者大火为中故尚书云举中以言焉又每三十度有竒非特一宿者也季夏中火犹谓指心火也如此言中则日永星火谓大火之次非心星也尧典四时言中星者春夏交举其次言星鸟星火秋冬举其宿言星虗星昴故注云星鸟鹑火之方星火大火之属虗武中虗宿也昴白虎中宿也以其东方南方皆三次鹑火大火居其中西方北方俱七宿虗星昴星居其中每时举举一方故指中宿与次而互言之耳其实仲夏之月大火之次亦未中也是郑以日永星火大火之次与此火之心星别传正义曰一之日二之日犹言一月之日二月之日故传辨之言一之日者乃是十分之余谓数从一起而终于十更有余月还以一二纪之也既觧一二之意又复指斥其一之日者周之正月谓建子之月也二之日者殷之正月谓建丑之月也下传曰三之日夏之正月谓建寅之月也正朔三而改之既言三正事终更复从周为説故言四之日周之四月即是夏之二月建卯之月也此篇説文自立一体从夏之十一月至夏之二月皆以数配日而言之从夏之四月至于十月皆以数配月而称之唯夏之三月特异常例下云春日迟迟蚕月条桑皆是建辰之月而或日或月不以数配参差不同者盖以日月相对日阳月隂阳则生物隂则成物建子之月纯隂已过阳气初动物之牙蘖将生故以日称之建已之月纯阳用事隂气已萌物有秀实成者故以月称之夏之三月当隂阳之中处生成之际物生已极不可以同前不得言五之日物既未成不可以类后不得称三月故日月并言而不以数配见其异于上下四章笺云物成自秀葽始明以物成故称月也称月者由其物成知称日由其物生也若然一之日二之日言十之余则可矣而三之日四之日者乃是正月二月十数之初始不以为一二而谓之三四者作者理有不通辞无所寄若云一月二月则羣物未成更言一之二之则与前无别以其俱是阳月物皆未成故因乘上数谓之三四明其气相类也春秋元命包曰周人以十一月为正殷人以十二月为正夏人以十三月为正建寅之月乃是十月之初亦乗上以为十三与此同也四月云冬日烈烈飘风发发以发是风故知烈是气故以觱发为寒风栗烈为寒气仲冬之月待风乃寒季冬之月无风亦寒故异其文笺正义曰毛布用毛为布今夷狄作褐皆织毛为之贱者所服卒终释诂文言此二阳之月大寒之时无衣无褐不可终嵗是故八月则当绩衣事丝蚕为重笺不云蚕月则当蚕而言八月则当绩者以此章先言流火则是已见火流于时蚕事已过唯绩可以当之且下章蚕事别言流火故不以蚕事属此传正义曰于训于三之日于是始脩耒耜月令季冬命农讣耦耕事脩耒耜具田器孟春天子躬耕帝籍然则脩治耒耜当以季冬之月举足而耕当以孟春之月者今言豳人以正月脩耒耜二月始耕故云豳土晚寒郑志答张逸云晚温亦晚寒是寒晚温亦晚故脩耒耜始耕皆校中国一月也易鼎卦注云无事曰趾陈设曰足对文则为小异散则趾足通名训趾为足耕以足椎故云无不举足而耕无不者言其人人皆然也馌馈释诂文孙炎曰馌野之饷释言云畯农夫也孙炎曰农夫田官也郭璞曰今之啬夫是也然则此官选俊人主田谓之田畯典农之大夫谓之农夫以王者尤重农事知其爵为大夫也案郑注周礼载师云六遂余地自三百里以外天子使大夫治之或于田农之时特命之主其田农之事以周礼无田畯正职故直云田畯田大夫春官籥章掌击士鼓以乐田畯郑司农云田畯古之先教田之官者但彼説祈年之祭知为祭先教者传不解至喜之义但毛无破字之理不得以为酒食当谓田畯来至见勤劳故喜乐耳笺正义曰笺以田畯至喜文承馌彼之下若是喜乐其事便是言其饷食非复悦其勤劳何当于馌彼之下而説田畯喜乎馌既是食明喜亦是食故知喜读为饎饎酒食释训文李廵曰得酒食则喜欢也孙毓云小民耕农妻子相馌虽有冀缺如宾之敬大夫俨然衔命廵司何为辱身就耕民公妪垄亩之间共饮食乎鄙亦甚矣而改易经字殆非作者之本旨斯不然矣饮食之事礼之所重大夫之劝迎周公豆有践郑人之爱国君欲授之以飱何独田畯之尊不可为之设食也説其为设酒食言民爱其吏耳何必大夫皆仰田间食乎】
　　七月流火九月授衣笺云将言女功之始故又本于此春日载阳有鸣仓庚女执懿筐遵彼微行爰求柔桑传仓庚离黄也懿筐深筐也微行墙下径也五亩之宅树之以桑笺云载之言则也阳温也温而仓庚又鸣可蚕之候也柔桑穉桑也蚕始生宜稺桑春日迟迟采蘩祁祁女心伤悲殆及公子同归传迟迟舒缓也蘩白蒿也所以生蚕祁祁众多也伤悲感事苦也春女悲秋士悲感其物化也殆始及与也豳公子躬率其民同时出同时归也笺云春女感阳气而思男秋士感隂气而思女是其物化所以悲也悲则始有与公子同归之志欲嫁焉女感事苦而生此志是谓豳风音义【离本作鵹又作鹂同力知反稺直吏反本亦作稚祁巨之反一音上之反殆音待】疏【正义曰毛以为七月之中有流下者火星也民知将寒之候九月之中则可以授冬衣矣又本其趍时飬蚕春日则以温矣又有鸣者是仓庚之鸟也于此之时女人执持深筐循彼微细之径道于是求柔稺之桑以飬新生之蚕因言飬蚕之时女有伤悲之志更本之言春日迟迟然而舒缓采蘩以生蚕者祁祁然而众多于是之时女子之心感蚕事之劳苦又感时物之变化皆伤悲思男有欲嫁之志时豳公之子躬率其民共适田野此女人等始与此公子同时而来归于家郑唯下句异言始与豳公之子同有归嫁之志余同传正义曰仓庚一名离黄即葛覃黄鸟是也懿者深邃之言故知懿筐深筐行训为道也歩逍为之径微行为墙下径五亩之宅树之以桑孟子文引之者自明墙下之意迟迟者曰长而暄之意故为舒缓计春秋漏刻多少正等而秋言凄凄春言迟迟者隂阳之气感人不同张衡西京赋云人在阳则舒在隂则惨然则人遇春暄则四体舒泰春觉昼景之稍长谓日行迟缓故以迟迟言之及遇秋景四体褊躁不见日行急促唯觉寒气袭人故以凄凄言之凄凄是凉迟迟非暄二者观文似同本意实异也释草云蘩皤蒿孙炎曰白蒿也传于采蘩云皤蒿也此云白蒿变文以晓人也今定本云皤蒿也白蒿所以生蚕今人犹用之伤悲感事苦感飬蚕之事苦旣感事苦又感阳气故传明其二感之意春则女悲秋则士悲感其万物之化故所以悲也因有女悲遂解男悲言男女之志同而伤悲之节异也释诂云胎始也説者皆以为生之始然则胎殆义同故为始也及与释诂文诸侯之子称公子言与公子同归则公子时亦适野故豳公之子身率其民也王肃云豳君旣脩其政又亲使公子躬率其民同时归也笺正义曰笺又申传伤悲之意女是隂也男是阳也秋冬为隂春物得阳而生女则有隂而无阳故春女感阳气而思男春夏为阳秋物得隂而成男则有阳而无隂故秋士感隂气而思女是由其万物变化故所以思见之而悲也妇人谓嫁为归经于伤悲之下卽言与公子同归是説女之思嫁不得为公子率民故易传以言悲则始有与公子同归之志欲得嫁焉虽贵贱有异感气则同故与公子同有归嫁之意虽感阳气使然亦是感蚕事之苦而生此志申传感二事之意也庄元年公羊传説筑王姬之馆云于羣公子之舍则以卑矣是诸侯之女称公子也此章所言是谓豳国之风诗也此言是豳风六章云是谓豳雅卒章云是谓豳颂者春官籥章云仲春昼击土鼓吹豳诗以迎暑仲秋夜迎寒气亦如之凡国祈年于田祖吹豳雅击土鼓以乐田畯国祭蜡则吹豳颂以息老物以周礼用为乐章诗中必有其事此诗题曰豳风明此篇之中当具有风雅颂也别言豳雅豳颂则豳诗者是豳风可知故籥章注云此风也而言诗诗总名也是有豳风也且七月为国风之诗自然豳诗是风矣旣知此篇兼有雅颂则当以类辨之风者诸侯之政教凡系水土之风气故谓之风此章女心伤悲乃是民之风俗故知是谓豳风也雅者正也王者设教以正民作酒飬老是人君之羙政故知获稻为酒是豳雅也颂者美盛徳之形容成功之事男女之功俱毕无复饥寒之忧置酒称庆是功成之事故知朋酒斯飨万寿无疆是谓豳颂也籥章之注与此小殊彼注云豳诗为七月也七月言寒暑之事迎气歌之歌其类言寒暑之事则首章流火觱发之类是也又云豳雅者亦七月也七月又有于耜举趾馌彼南亩之事是亦歌其类也则亦以首章为豳雅也又云豳颂者亦七月也七月又有获称酿酒跻彼公堂称彼兕觥万寿无疆之事是亦歌其类也兼以获酒酿酒亦为豳颂皆与此异者彼又观籥章之文而为说也以其歌豳诗以迎寒迎暑故取寒暑之事以当之吹豳雅以乐田畯故取耕田之事以当之吹豳颂以息老物故取飬老之事以当之就彼为説故作两解也诸诗未有一篇之内备有风雅颂而此篇独有三体者周召陈王化之基未有雅颂成功故为风也鹿鸣陈燕劳羣臣之事文王陈祖考天命之美虽是天子之政未得功成道洽故为雅天下太平成功告神然后谓之为颂然则始为风中为雅成为颂言其自始至成别故为三体周公陈豳公之敎亦自始至成述其政敎之始则为豳风述其政敎之中则为豳雅述其政敎之成则为豳颂故其一篇之内备有风雅颂也言此豳公之敎能使王业成功故也】七月流火八月萑苇传薍为萑葭为苇豫畜萑苇可以为曲也笺云将言女功自始至成故亦又本于此蚕月条桑取彼斧斨以伐逺猗彼女桑传斨方銎也逺枝逺也掦条掦也角而束之曰猗女桑荑桑也笺云条桑枝落之采其叶也女桑少枝长条不枝落者束而采之七月鸣鵙八月载绩载载黄我朱孔阳为公子裳传鵙伯劳也载绩丝事毕而麻事起矣黒而有赤也朱深纁也阳明也祭服衣纁裳笺云伯劳鸣将寒之候也五月则鸣豳地晚寒鸟物之候从其气焉凡染者春暴练夏纁秋染夏为公子裳厚于其所贵者説也音义【萑户官反苇韦鬼反薍五患反葭音加畜本又作蓄同勑六反下同条他雕反注条桑同又如字沈畅遥反斨七羊反猗于绮反徐于宜反銎曲容反説文云斧空也荑徒奚反鵙圭觅反字林工役反纁许云反暴蒲卜反染如琰反】疏【正义曰言七月流下者火星也民知将寒之候八月萑苇旣成豫畜之以拟蚕用于飬蚕之月条其桑而采之谓斩条于地就地采之也猗束彼女桑而采之谓柔稺之桑不枝落者以防猗束而采之也言民受先公之敎能勤蚕事也蚕事旣毕又须绩麻七月中有鸣者是鵙之鸟也是将寒之候八月之中民始绩麻民又染绘则染为则染为黄云我朱之色甚明好矣以此朱为公子之裳也绩麻为布民自衣之黄之色施于祭服朱则为公子裳皆是衣服之事杂互言之也传正义曰释草云菼薍樊光云菼初生葸息理反骍色海滨曰薍郭璞曰似苇而小又云葭华舍人曰葭一名华樊光引诗云彼茁者葭郭璞曰即今芦也又云葭芦郭璞曰苇也然则此二草初生者为菼长大为薍成则名为萑初生为葭长大为芦成则名为苇小大之异名故云薍为萑葭为苇此对文耳散则通矣兼葭云白露为霜之时犹名葭行苇云敦彼行苇夏时已名苇也月令季春説飬蚕之事云具曲植筐筥注云曲薄也植槌也薄用萑苇为之下句言蚕事则萑苇为蚕之用故云豫畜萑苇可以为曲也笺正义曰飬蚕女功之始衣服女功之成上章止言蚕生之事故笺云女功之始此章并説为裳故云自始至成也传正义曰破斧传云隋銎曰斧方銎曰斨然则斨即斧也唯銎孔异耳故云斨方銎也此盖相传为然无正文也刘熙释名曰斨戕也所伐皆戕毁也言逺枝逺者谓长枝去人逺也掦条掦者谓长条掦起者皆手所不及故枝落之而采取其叶也襄十四年左传云譬如捕鹿晋人角之诸戎掎之然掎角皆遮截束防之名也故云角而束之曰猗女是人之弱者故知女桑柔桑言柔弱之桑其条虽长不假枝落故束防而采也集注及定本皆云女桑荑桑取周易枮杨生荑之义荑是叶之新生者鵙伯劳释鸟文李廵曰伯劳一名鵙樊光曰春秋传云少皡氏以鸟名官伯赵氏司至伯赵鵙也以夏至来冬至去郭璞曰似鶷而大陈思王恶乌论云伯劳以五月鸣应隂气之动阳气为仁飬隂为杀残贼伯劳盖贼害之鸟也其声鵙鵙故以其音名云陈风云不绩其麻绩缉麻之名八月丝事毕而麻事起故始绩也黒而有赤谓色有赤黒杂者考工记钟氏説染法云三入为纁五入为緅七入为缁注云染纁者三入而成又再染以黒则为緅緅今礼记作爵言如爵头色也又复再染以黒乃成缁矣凡色者在緅缁之间其六入者与染法入数礼无明文故郑约之以为六入谓三入赤三入黑是黒而有赤也士冠礼云爵弁服纁裳注云凡染终一入谓之縓再入谓之赪三入谓之纁朱则四入矣以上染朱入数书传无文故约之以为四入也三则为纁四入乃成朱色深于纁故云朱深纁也隂阳相对则隂闇而阳明矣朱色无隂阳之义故以阳为明谓朱色光明也易下系云黄帝尧舜垂衣裳盖取诸乾坤注云干为天坤为地天色地色黄故以为衣黄以为裳象天在上地在下上寄位于南方南方故云用纁是祭服用衣纁裳之义染色多矣而特举黄故传解其意由祭服尊故也笺正义曰五月隂气动而伯劳鸣是将寒之候也月令仲夏鵙始鸣是中国正气五月则鸣今豳地晚寒鸟初鸣之候从其乡土之气焉故至七月鵙始鸣也此篇笺传三云晚寒上言于耜举趾下云载缵武功唯校中国一月此独校两月者豳处西北逺于诸华寒气之来大率晚耳未必皆与中国常校一月何则蚕月条桑八月其获七月食瓜八月剥枣九月肃霜十月涤如此之类皆与中国同也旣云同于中国不得齐校一月自然有大晚者得校两月也王肃云蝉及鵙皆以五月始鸣今云七月其义不通也古五字如七肃之此説理亦可通但不知经文实误不耳豳地大率晚寒笺传略举三事又以月令校之豳地之寒晚于中国者非徒此三事而已月令仲春之月仓庚呜此云蚕月始鸣月令季秋草木黄落此云十月陨萚月令季秋令民云寒气总至其皆入室此云日为改岁入此室处月令季秋天子尝稻此云十月获稻月令仲秋云天子尝庥此云九月叔苴月令季冬命取冰此云三之日纳于凌隂皆是晚寒所致笺传不説者已举三事其余从可知也上云三之日干耜言晚寒者犹寒气晚至故耕田晚也七月鸣鵙言晚寒者谓温气晚则鵙鸣晚也上传言晚寒则此笺当言晚温而亦言晚寒者郑答张逸云晚寒亦晚温其意言寒来旣晚故顺上传举晚寒以明晚温耳孙毓以为寒乡率早寒北方是也热乡乃晚寒南方是也毛传言晚寒者豳土寒多虽晚犹寒非谓寒来晚也毓之此言似欲有理但案经上下言九月肃霜与中国气同获稻乃晚于中国非是寒来早也明是寒来晚故温亦晚也凡染春暴练夏纁秋染夏天官染人文彼注云暴练练其素而暴之纁者可以染此色纁者天地之色以为祭服石染当及盛暑热润始湛研之三月而后可用考工记钟氏则染纁术也染则史传阙矣染夏者染五色谓之夏者其色以夏翟为饰夏翟毛羽五色皆备成章染者拟以为深浅之度是以放而取名引此者证经载载黄谓以夏日染之非八月染也实在夏而文承八月之下者以飬蚕绩麻是造衣之始故先言之染色作裳是为衣之终故后言之计蚕绩所得民亦自衣而特言公子裳厚重于其贵者故特説之以下于貉不言为民之裘而狐狸云为公子裘亦是厚于贵者与此同】
　　四月秀葽五月鸣蜩八月其获十月陨萚传不荣而实日秀葽葽草也蜩螗也获禾可获也陨坠萚落也笺云夏小正四月王萯秀葽其是乎秀葽也鸣蜩也获禾也陨萚也四者皆物成而将寒之候物成自秀葽始一之日于貉取彼狐貍为公子裘传于貉谓取狐貍皮也狐貉之厚以居孟冬天子始裘笺云于貉徃搏貉以自为裘也狐狸以共尊者言此者时寒宜助女功二之日其同载缵武功言私其豵献豜于公传缵继功事也豕一嵗日豵三嵗日豜大兽公之小兽私之笺云其同者君臣及民因习兵俱出田也不用仲冬亦豳地晚寒也豕生三日豵音义【葽于遥反蜩徒雕反获户郭反陨于敏反萚音托螗音唐坠直类反萯音妇貉户各反兽名貍力之反兽名搏音博旧音付自为于僞反缵子管反豵子公反豜古牵反】疏【正义曰四月秀者葽之草也五月鸣者蜩之虫也八月其禾可获刈也十月木叶皆陨落也此四物渐而成终落则将寒之候时既渐寒至大寒之月当取皮为裘以助女功一之日徃捕貉取皮庶人自以为裘又取狐与貍之皮为公子之裘丝麻不足以御寒故为皮裘以助之既言捕貉取狐因説田猎之事至二之日之时君臣及其民俱出田猎则继绩武事年常习之使不忘战也我在军之士私取小豵献大豜于公战鬬不可以不习四时而习之兵事不可以空设田猎搜狩以闲之故因习兵而俱出田猎也美先公礼敎备矣传正义曰释草云华荣也木谓之华草谓之荣不荣而实者谓之秀荣而不实者谓之英李廵曰分别异名以晓人则彼以英秀对文故以英为不实秀为不荣出车云黍稷方华生民説黍稷云实发实秀是黍稷有华亦称秀也言其秀实知葽是草也释虫云蜩蜋蜩螗蜩舍人云皆蝉方言曰楚谓蝉为蜩宋衞谓之螗蜩陈郑谓之蜋蜩秦晋谓之蝉是蜩蝉一物方俗异名耳释虫又云蜺寒蜩郭璞曰寒螀也似蝉而小青赤引月令云寒蝉鸣与此鸣蜩不同者夏小正云五月螗蜩鸣七月寒蝉鸣是其异也八月其获者唯首禾耳故知其获谓禾可获也陨坠释诂文笺正义曰夏小正者大戴礼之篇名也葽之为草书传无文四月已秀物之觧矣故疑王萯正与葽为一言葽其是乎为疑之辞也月令孟夏王瓜生注云今曰王萯生夏小正云王萯秀未知孰是郑以四月生者自是王瓜今月令与夏小正皆作王萯而生秀字异必有误者故云未知孰是本草云萯生田中叶青刺人有实七月采隂干云七月采之又非四月已秀是葽与否未能审之物之成熟莫先葽草故云物成自秀葽始微见言月之意由有物成故也传正义曰于谓徃也于貉言徃不言取狐貍言取不言徃皆是徃捕之而取其皮故传言于貉谓取狐貍皮并明取之意也狐貉之厚以居论语文言其毛厚服之居于家也孟冬天子始裘月令文言自此之后臣民亦服裘也引二文者证取皮为裘之义孟冬已裘而仲冬始捕兽者为来年用之天官掌皮秋敛皮冬敛革春献之注云皮革逾嵗干冬乃可用献之以入司裘是其事也孟冬始裘而司裘仲秋献良裘季秋献功裘者豫献之以待王时服用颁赐故也笺正义曰以经狐貍以下为公子裘耳明于貉是民自用为裘也礼无貉裘之文唯孔子服狐貉裘以居明貉裘贱故也定九年左传称齐大夫东郭书衣貍制服防云貍制貍裘也礼言狐裘多矣知狐裘以供尊者言此时寒宜助女功以布帛为正女功皮裘为助女功非谓男助女也传正义曰缵继功事皆释诂文豵入私豜入公则豜大豵小言其一嵗三嵗盖相传为然无正文也大兽公之小兽私之大司马职文彼云小禽私之禽兽得通因经言兽故言兽也笺正义曰大司马云仲春教振旅遂以搜田仲夏教茇舍遂以苗田仲秋教治兵遂以穪田仲冬教大阅遂以狩田是皆因习兵而田猎也礼云仲冬此言二之日即是季冬也不用仲冬者豳地晚寒故习兵晚也四时皆习兵而独説冬猎者以取皮在冬且大阅礼备故也豕生三日豵释兽文笺既易传不以豵为一嵗之名则豜亦非三嵗之称释兽释鹿与麕皆云絶有力□笺意盖以□为鹿麕有力者也】
　　五月斯螽动股六月莎鸡振羽七月在野八月在宇九月在户十月蟋蟀入我牀下传斯螽蚣蝑也莎鸡羽成而振讯之笺云自七月在野至十月入我牀下皆谓蟋蟀也言此三物之如此着将寒有渐非卒来也穹窒熏防塞向墐户传穹穷窒塞也向北出牖也墐涂也庶人筚户笺云为此四者以备寒嗟我妇子曰为改嵗入此室处笺云曰为改嵗者嵗终而一之日觱发二之日栗烈当避寒气而入所穹窒墐户之室而居之至此而女功止音义【螽音终莎音沙徐又素和反沈云旧多作莎今作沙音素何反宇屋四垂为宇韩诗云宇屋霤也蟋音悉蟀所律反蚣相容反又相工反蝑相鱼反又相吕反讯音信本又作迅同卒寸忽反穹起弓反窒珍悉反徐得悉反熏许云反塞向如字北出牖也韩诗云北向窻也墐音觐牖音酉筚音必曰音越为音于伪反一读曰而实反为如字汉书作聿为】疏【正义曰言五月之时斯螽之虫摇动其股六月之中莎鸡之虫振讯其羽蟋蟀之虫六月居壁中至七月则在野田之中八月在堂宇之下九月则在室户之内至于十月则蟋蟀之虫入于我之牀下此皆将寒之渐故三虫应节而变虫既近人大寒将至故穹塞其室之孔穴熏防令出其窟塞北出之向墐涂荆竹所织之户使令室无隙孔寒气不入豳人又告妻子言已穹窒墐户之意嗟乎我之妇与子我所以为此者曰为改嵗之后觱发栗烈大寒之时当入此室而居处以避寒故为此也传正义曰斯螽蚣蝑释虫文又云螒天鸡樊光云谓小虫黒身赤头一名莎鸡李廵曰一名酸鸡郭璞曰一名莎鸡又曰樗鸡陆玑疏曰莎鸡如蝗而班色毛翅数重其翅正赤或谓之天鸡六月中飞而振羽索索作声幽州人谓之蒲错是也笺正义曰以入我牀下是自外而入在野在宇在户从逺而至于近故知皆谓蟋蟀也退蟋蟀之文在十月之下者以人之牀下非虫所当入故以虫名附十月之下所以婉其文也户宇言在牀下言入者以牀在其上故变称入也月令季夏云蟋蟀居壁是从壁内出在野传正义曰窒塞释言文以窒是塞故穹为穷言穷尽塞其窟穴也士虞礼云祝啓牖向注云向牖一名也明堂位注云向牖属北为寒之备不塞南窻故云北出牖也备寒而云墐户明是用泥涂之故以墐为涂也所以须涂者庶人筚户儒行注云筚户以荆竹织门以其荆竹通风故沉之也笺正义曰月令云孟冬命有司闭塞而成冬此经穹窒墐户文在十月之下亦当以十月塞涂之矣云曰为改嵗者以仲冬阳气始萌可以为年之始故改正朔者以建子为正嵗亦莫止谓十月为莫是过十月则改嵗乃大寒故言改嵗之后方始入室若总言一嵗之事则寒暑一周乃为终嵗寒气未过是为未终故上言无衣无褐不得终嵗谓度寒至春二者意小异也言入室者夏秋以来亦在此室欲言避寒之意故云入此室耳非是别有室也从飬蚕而至此时一嵗之女功止故告妇子令之入室避寒也】六月食郁及薁七月亨葵及菽八月剥枣十月获稲为此春酒以介眉寿傅郁棣属薁蘡薁也剥击也春酒冻醪也眉夀豪眉也笺云介助也既以郁薁及枣助男功又获稲而酿酒以助其飬老之具是谓豳雅七月食瓜八月断壶九月叔苴采荼薪樗食我农夫传壶瓠也叔拾也苴麻子也樗恶木也笺云瓜瓠之畜麻实之糁干荼之菜恶木之薪亦所以助男飬农夫之具音义【薁于六反亨普庚反菽音叔本亦作叔藿也剥普卜反注同介音界棣大计反蘡于盈反或于耕反冻丁贡反醪老刀反酿女亮反瓜古花反字或加艸非苴七余反荼音徙樗勑书反又他胡反食音嗣瓠户故反拾音十糁素感反】疏【正义曰此郁薁言食则葵菽及枣皆食之也但郁薁生可食故以食言之葵菽当亨煑乃食枣当剥击取之各从所宜而言之其实皆是食也获稲作酒云以介眉寿主为助飬老人则农夫不得饮之其郁薁葵枣瓜瓠农夫老人皆得食之其荼樗云食我农夫则老人不食之矣传正义曰郁棣属者是唐棣之类属也刘桢毛诗义问云其树高五六尺其实大如李正赤食之甜本草云郁一名雀李一名车下李一名棣生高山川谷或平田中五月时实言一名棣则与棣相类故云棣属薁蘡者亦是郁类而小别耳晋宫阁铭云华林园中有车下李三百一十四株薁李一株车下李即郁薁李即薁二者相类而同时熟故言郁薁也枣须就树击之所以剥为击也春酒冻醪者醪是酒之别名此酒冻时酿之故称冻醪天官酒正辨三酒之物云一曰事酒二曰昔酒三曰清酒注云事酒令之醳酒也昔酒令之酋乆白酒所谓旧醳者也清酒令之中山冬酿接夏而成者然则春酒即彼三酒之中清酒也人年老者必有豪毛秀出者故知眉谓豪眉也笺正义曰释诂文介左也言助也展转相训是介为助也鬰下及枣总助男功获稲为酒唯助飬老故辨之以黍稷菽麦为正男功果实菜茹为助男功非是女助男也传正义曰以壶与食瓜连文则是可食之物故知壶为瓠谓甘瓠可食就蔓断取而食之説文云叔拾也亦为叔伯之字防服注云苴麻之有实者也然则叔苴谓拾取麻实以供食也樗唯堪为薪故云恶木此经食瓜则断瓠拾麻亦食之也荼以为菜樗以为薪各从所宜而立文耳下章纳谷有麻在男功之正此説男功之助言叔苴者以麻九月初熟拾取以供羹菜其在田收获者犹纳仓以供常食也】九月筑圃传春夏为圃秋冬为场笺云圃同地自物生之时耕治之以种菜茹至物尽成熟筑坚以为埸十月纳禾稼黍稷重穋禾麻菽麦传后熟曰重先熟曰穋笺云纳内也治于埸而内之囷仓也嗟我农夫我稼旣同上入执宫功传入为上出为下笺云既同言已聚也可以上入都邑之宅治宫中之事矣于是时男之野功毕昼尔于茅宵尔索绹传宵夜绹绞也笺云尔女也女当昼日徃取茅归夜作绞索以待时用亟其乗屋其始播百谷传乗升也笺云亟急乘治也十月定星将中急当治野庐之屋其始播百谷谓祈来年百谷于公社音义【埸直羊反下同本又作塲塲依字失阳反今亦宜直羊反圃布古反一音布茹如豫反重直容反注同先种后熟曰重又作种音同説文云禾边作重是重穋之字禾边作童是穜蓺之字今人乱之已乆穋音六本又作稑音同説文云稑或从翏后种先熟曰稑囷兵伦反上时掌反注同索素落反绹徒刀反绞古卯反亟纪力反定都佞反】疏【正义曰毛以为此章説农夫作事之终故言九月之时筑埸于圃之中以治谷也十月之中纳禾稼之所收获者黍稷重穋禾麻菽麦之等纳之于囷仓之中粟既纳仓则农事毕了民嗟乎我农夫之等我之稼穑既已积聚矣野中无事可以上入都邑之宅执治于宫中之事宫中所治当是何事即相谓云昼日尔当徃取茅草夜中尔当作索绹以待明年蚕用也汝又当急其升上野庐之屋而脩治之以待耘耔之时所以止息以豳公又其始为民播种百谷之故而祈祭社稷田事不久故豫脩庐舍美农人趋时也郑唯以乘为治谓急治野屋为异余同传正义曰地官载师云场圃在园地注云圃树果蓏之属季秋于中为樊圃谓之园然则园者外畔藩篱之名其内之地种树菜果则谓之圃蹂践禾稼则谓之场故言春夏为圃秋冬为东山云町疃鹿是谓蹂践之名笺云种菜茹者烝民云柔亦不茹茹者咀嚼之名以为菜之别称故书传谓菜为茹后熟者先种之先熟者后种之故天官内宰郑司农云先种后熟谓之重后种先熟谓之穋相为然无正文也笺正义曰宅在都田在野上言场此言纳故知纳是治于而内于仓也苖生既秀谓之禾种殖诸谷名为稼禾稼者苖干之名此言纳禾榢谓纳于但既言治于场遂内于仓下句唯言既同不见纳仓之事故笺连言之耳禾稼禾麻再言禾者以禾是大名也非徒黍稷重穋四种而已其余稲秫梁之軰皆名为禾麻与菽麦则无禾称故于麻麦之上更言禾字以总诸禾也此文所不见者明其皆纳之也既纳囷仓已是聚矣言治宫中之事则是训功为事经当云执于宫公本或公在宫上误耳今定本云执宫功不为公字于是男之野功毕宫内之事则未毕故入之执于宫功传正义曰绹绞释言文李廵曰绹防之绞也乘升者乘车是升其上则乘屋亦升其上故为升也笺正义曰亟急释言文以民治屋不应直言升上而已故易传以乘为治下句言其始播百谷则乘屋亦为田事且上云塞向墐户是都邑之屋故知此所治屋者民治野庐之屋也播种百谷乃是明年之事今于十月之中则是预有所营与播种者为始与谷为始不过新祭社稷故知其始播百谷祈来年百谷于公社治屋者民自治之祭社者则公为之祭非民祭也所以二句得相成者以民所以治屋者见公家祭社为祈来年播种百谷故民亦治屋为来年锄耘而止舍月令孟冬天子乃祈来年于天宗大割牲祀于公社及门闾腊先祖五祀注云此周礼所谓蜡也天宗为日月星辰大割大杀羣牲割之腊谓以田猎所获禽祭五祀门户中霤灶行或言祈年或言大割牲或言猎互文是十月之时为民祈来年百谷也月令天子之事故云祈于天宗此陈豳公之政指言公社以诸侯之事不得祭天故也】
　　二之日凿冰冲冲三之日纳于凌隂四之日其蚤献羔祭韭传冰盛水腹则命取冰于山林冲冲凿冰之意凌隂冰室也笺云古者日在北陆而藏冰西陆朝觌而出之祭司寒而藏之献羔而啓之其出之也朝之禄位宾食防祭于是乎用之月令仲春天子乃献羔开冰先荐寝庙周礼凌人之职夏颁冰掌事秋刷上章备寒故此章备暑后稷先公礼敎备也九月肃霜十月涤朋酒斯飨曰杀羔羊传肃缩也霜降而收缩万物涤埸功毕入也雨樽曰朋飨者乡人以狗大夫加以羔羊笺云十月民事男女俱毕无饥寒之忧国君闲于政事而飨羣臣跻彼公堂称彼兕觥万寿无疆传公堂学校也觥所以誓众也疆竟也笺云于飨而正齿位故因时而誓焉饮酒既乐欲大寿无竟是谓豳颂音义【凿在落反冲直弓反声也凌力证反又音陵説文作□音凌蚤音早韭音九字或加艸非腹音福靓徒歴反祭司寒本或作祭寒朝之直遥反刷所劣反尔雅云清也三苍云埽也涤廷歴反埽也曰音越或人实反非缩所六反闲音闲跻子奚反升也兕徐履反本或作光觥虢彭反本亦作觵疆居良反或音注为境非校户敎反乐音洛】疏【正义曰毛以为豳公敎民二之日之时使人凿冰冲冲然三之日之时纳于凌隂之中四之日其早朝献黑羔于神祭用韭菜而开之所以御暑言先公之教寒暑有备也又九月之时收缩万物者是露为霜也十月之中埽其场上粟麦尽皆毕矣于是设两樽之朋酒斯为饮酒之飨礼其牲用犬若有大夫来至则相命曰当杀羔羊尊大夫故特为杀羊也乃升彼公堂序学之上举彼兕觥之爵以誓告众人使无违于礼于是民庆豳公使得万年之寿无有疆竟之时美先公礼教周备为民所庆贺也郑以为朋酒斯飨民事毕国君闲暇设朋辈之尊酒斯飨劳羣臣作大饮之礼曰杀羔羊以为殽羞羣臣皆升彼公堂之上有司乃举彼兕觥以誓羣臣使无犯礼者羣臣于是庆君使君万寿无疆余同传正义曰月令季冬冰方盛水泽腹坚命取而藏之注云腹坚厚也此月日在北陆冰坚厚之时昭四年左传説藏冰之事云深山穷谷于是乎取之是于冰厚之时命取冰也左传言取冰于山耳此兼言林者以山木曰林故连言之冲冲非貌非声故云凿冰之意纳于凌隂是藏冰之处故知为冰室也案天官凌人云正嵗十有二月令斩冰三其凌注云凌冰室也三之者为消释度也杜子春云三其凌者三倍其冰此言凌隂始得为凌室彼直言凌此亦得为凌室者凌冰一物既云斩冰而又云三其凌则是斩冰三倍多于凌室之所容故知三其凌者谓凌室不然单言凌者止得为冰体不得为冰室也凌人十二月斩冰即以其月纳之此言三之日纳于凌隂四之日即出之藏之既晚出之又早者郑答孙皓云豳土晚寒故可夏正月纳冰夏二月仲春大蔟用事阳气出地始温故礼应开冰先荐寝庙言由寒晚得晚纳冰依礼须早开故也月令孟春律中大蔟二月律中夹钟言二月大蔟用事者以大蔟为律夹钟为吕吕者助律宣气律统其功故虽至二月犹云大蔟用事笺正义曰自于是乎用之以上皆昭四年左传文彼説藏冰之事其末云七月之卒章藏冰之道与此同故具引之释天云北陆虚也西陆昴也孙炎曰陆中也北方之宿虚为中也西方之宿昴为中然则日在北陆谓日体在北方之中宿是建丑之月夏之十二月也刘歆三统歴术十二月小寒节日在女八度大寒中日在危一度是大寒前一日日犹在虚于此之时可藏冰也西陆朝觌而出之谓日行已过于昴星在日之后早朝出现也三统术四月立夏节日在毕十二度星去日半次然后见是立夏之日日去昴星之界已十二度昴星得朝见也于此之时可出冰也祭司塞而藏之还谓建丑之月祭主寒之神而藏此冰也献羔而啓之谓建卯之月献羔以祭主寒之神开此冰也二月开冰君始用之未赐臣也至于夏初其出之也朝之禄位宾食丧祭于是乎普用之乃是颁赐臣下也服防云禄位谓大夫以上宾客食丧有祭祭祀是其普用之事也服防以西陆朝觌而出之谓二月日在娄四度春分之中奎始晨见东方蛰虫出矣故以是时出之给宾客丧祭之用服説如此知郑不与同者以郑答孙皓曰西陆朝觌谓四月立夏之时周礼曰夏班冰是也是郑以西陆朝觌谓四月与服异也郑意所以然者以西陆为昴尔雅正文西陆朝觌当为昴星朝见不得为奎星见也故知出之为四月赐非二月初开也传下句别言祭司寒而藏之献羔而启之乃谓十二月始藏之二月初开之耳傅言祭寒而藏之不言司寒笺引彼文加司字者彼文上句云以享司寒下句重述其事略其司字笺以经有藏冰献羔二事故略引下句以当之不引上句故取上句之意加司字以足之服防云司寒司隂之神防也将藏冰致寒气故祀其神郑意或亦然也笺又引其出之以下者解此藏冰之意言为此颁冰故藏之也传文其出之也在司寒之上此引之倒者以其不证经文故退令在下月令仲春天子乃献羔开冰先荐寝庙月令文也彼作鲜羔注云鲜当为献此已破引之证经献羔之事在二月也祭韭者盖以时韭新出故用之王制云庶人春荐韭亦以新物故荐之也周礼凌人之职夏班冰掌事秋刷天官凌人文彼注云暑气盛王以冰颁赐则主为之刷清也秋凉冰不用可以清除其室也案传以啓之下云火出而毕赋又云火出于夏为三月则是三月颁冰周礼言夏颁冰者几言时事总举天象不可必以其月也以三月火始见四月则立夏时相接连冰以暑乃赐之故当在于四月是火出之后故传以火出言之上章蚕绩裳裘是备寒之事故此章又説藏冰是备暑之事言后稷先公礼敎备也以序言后稷故兼言也传正义曰肃音近缩故肃为缩也霜降收缩万物言物干而缩聚也月令季春行冬令则草木皆肃注云肃谓枝叶缩束亦谓缩聚干燥之意也洗器谓之涤则是净义故为埽也在埸之功毕已入仓故涤埽其埸朋者辈类之言此言朋酒则酒有两樽故言两樽曰朋埽场是农人之事则斯飨是民自饮酒故言飨礼者乡人饮酒以狗为牲大夫与焉则加以羔羊言曰杀羔羊是乡人见大夫而始发此言故称曰也乡人饮酒而谓之飨者乡饮酒礼尊事重故以飨言之谱説用乐之事云飨宾或上取乡饮酒注云乡饮酒升歌小雅礼盛者进取是乡饮酒之礼得称飨也此乡人用狗杀羊谓党正饮酒地官党正职曰国索鬼神而祭祀以礼属民而饮酒于序以正齿位一命齿于乡里再命齿于父族三命不齿注云正齿位者为民三时务农将阙于礼至此农隙而教之尊长飬老见孝弟之道也乡人虽为乡大夫必来观礼是乡人饮酒有大夫与之也乡饮酒礼自是三年宾贤能之礼而党正饮酒之礼亦与之同乡饮酒经云尊两壶于房户之间有酒是用两樽也记云其牲狗注云狗取择人是乡人以狗也王制云大夫无故不杀羊是行礼饮酒有故得用羊故云大夫加以羔羊也此实党正饮酒正有一党之人传言乡人者以党正饮酒亦名乡饮酒故也乡饮酒义注云党正饮酒而谓之乡者州党乡之属或则乡之所居州党乡大夫亲为主人是解党正饮酒得称乡人之意也笺正义曰笺以下云跻彼公堂是升君之堂万寿无疆是庆君之辞又乡饮酒之礼用狗不用羊故易传以为斯飨谓国君闲于政事而飨羣臣也月令孟冬云是月也大饮烝注云十月农功毕天子诸侯与羣臣饮酒于太学以正齿位谓之大饮别之于燕其礼云烝谓特牲体谓为俎引此诗十月涤场以下云是豳颂大饮之诗是郑以天子诸侯自有大飨羣臣之礼故不为乡饮酒也言别于燕礼小于大饮燕礼上设六尊此言朋酒者设尊之法每两尊并设故云朋耳非谓国君大饮唯两尊也燕礼云司宫尊于东楹之西两方壶公尊瓦大夫尊两圆壶是尊皆两两对设之也案燕礼记云其牲狗此大饮大于燕礼故用羊也传正义曰传以朋酒斯飨为党正饮酒之礼案党正属民而饮酒于序则公堂学校谓党之序学也谓之公堂者以公法为学故称公耳天官酒正云凡为公酒者注云谓乡射饮酒以公事作酒者是乡人之事得称公也兕觥者罚爵此无过可罚而云称彼故知举之以誓戒众人使之不违礼疆是境之别名言年寿长远无疆畔也定本竟作境笺正义曰笺以斯飨为国君大饮之礼以正齿位故因是时而誓焉使羣臣知长防之序令之不犯礼也月令注云天子诸侯与羣臣饮酒于太学以正齿位谓之大饮则此公堂谓之太学也知在太学亦正齿位者以国君大饮与党正饮酒皆农隙而为俱敎孝弟之道党正于序学知国君于大学党正饮酒为正齿位知国君饮酒亦正齿位也】
　　七月八章章十一句
　　序鸱鸮周公救乱也成王未知周公之志公乃为诗以遗王名之曰鸱鸮焉笺未知周公之志者未知其欲摄政之意音义【防尺之反鸮于娇反防鸮鸟也遗唯季反本亦作贻此从尚书本也】疏【正义曰此防鸮诗者周公所以救乱也毛以为武王既崩周公摄政管蔡流言以毁周公又导武庚与淮夷叛而作乱将危周室周公东征而灭之以救周室之乱也于是之时成王仍惑管蔡之言未知周公之志疑其将簒心益不悦故公乃作诗言不得不诛管蔡之意以贻成王名之曰鸱鸮焉经四章皆言不得不诛管蔡之意郑以为武王崩后三年周公将欲摄政管蔡流言周公乃避之出居于东都周公之属党与知将摄政者见公之出亦皆奔亡至明年乃为成王所得此臣无罪而成王罪之罚杀无辜是为国之乱政故周公作诗救止成王之乱于时成王未知周公有摄政成周道之志多罪其属党故公乃为诗言诸臣先祖有功不宜诛絶之意以怡悦王心名之曰鸱鸮焉四章皆言不宜诛杀属臣之意定本贻作遗字则不得为怡悦也笺正义曰金縢云武王既丧管叔及其羣弟乃流言于国曰公将不利于孺子周公乃告二公曰我之弗辟无以告我先王周公居东二年罪人斯得于后公乃为诗以贻王名之曰防鸮注云非人周公之属党与知居摄者周公出皆奔今二年尽为成王所得怡悦也周公伤其属党无罪将死恐其刑滥又破其家而不敢正言故作鸱鸮之诗以贻王今豳风防鸮也郑读辟为避以居东为避居于时周公未摄故以未知周公之志者谓未知其欲摄政之意训怡为悦言周公作此诗欲以救诸臣悦王意也毛虽不注此序不解尚书而首章传云宁亡二子不可毁我周室则此诗为诛管蔡而作之此诗为诛管蔡则罪人斯得谓得管蔡也周公居东为出征我之不辟欲以法诛管蔡既诛管蔡然后作诗不得复名为贻悦王心当训贻为遗谓作此诗遗成王也公刘序云而献是诗此云遗者献者臣奉于尊之辞遗者流传致逹之称彼召公作诗奉以戒成王此周公自述己意欲使遗传至王非奉献之故与彼异也】
　　鸱鸮鸱鸮旣取我子无毁我室传兴也鸱鸮鸋鴂也无能毁我室者攻坚之故也宁亡二子不可以毁我周室笺云重言鸱鸮者将述其意之所欲言丁宁之也室犹巢也鸱鸮言已取我子者幸无毁我巢我巢积日累功作之甚苦故爱惜之也时周公竟武王之丧欲摄政成周道致太平之功管叔蔡叔等流言云公将不利于孺子成王不知其意而多罪其属党兴者喻此诸臣乃世臣之子孙其父祖以勤劳有此官位土地今若诛杀之无絶其官位夺其土地王意欲诮公此之由然恩斯勤斯鬻子之闵斯传恩爱鬻稚闵病也稚子成王也笺云鸱鸮之意殷勤于此稚子当哀闵之此取鸱鸮子者言稚子也以喻诸臣之先臣亦殷勤于此成王亦宜哀闵之音义【鸋乃丁反郭音鴂音决鸋鴂似黄雀而小俗呼之巧妇重直用反太平音泰本又作孺如住反诮在笑反鬻由六反徐居六反一云卖也】疏【正义曰毛以为周公既诛管蔡王意不悦故作诗以遗王假言人取鸱鸮子者言鸱鸮鸱鸮其意如何乎其言人已取我子我意宁亡此子无能留此子以毁我巢室以其巢室积日累功作此攻坚故也以兴周公之意如何乎其意言宁亡管蔡无能留管蔡以毁我周室以其周室自后稷以来世脩德敎有此王基笃厚坚固故也又言管蔡罪重不得不诛之意周公言已甚爱此甚惜此二子但为我稚子成王之病以此之故不得不诛之也郑以为成王将诛周公之属臣周公为之诗言鸱鸮之意如何乎言人既取我子幸无毁我室以其积日累功作此甚苦故爱惜之不欲见其毁损以喻成王若诛此诸臣幸无絶其官位夺其土地以其祖父勤劳乃得有此故爱惜之不欲见其絶夺又言当此幼稚之子来取我子之时其鸱鸮之意殷勤于此稚子稚子当哀闵之不欲毁其巢以喻言属臣之先臣亦殷勤于此成王成王亦宜哀闵之不欲絶其官位土地此周公之意实请属臣之身但不敢正言其事故以官位土地为辞耳闵下斯字笺传皆为辞耳传正义曰鸱鸮鸋鴂释鸟文舍人曰鸱鸮一名鸋鴂也方言云自关而东谓桑飞曰鸋鴂陆玑疏云鸱鸮似黄雀而小其喙尖如锥取茅秀为巢以麻紩之如刺袜然县着树枝或一房或二房幽州人谓之鸋鴂或曰巧妇或曰女匠关东谓之工雀或谓之过羸关西谓之桑飞或谓之袜雀或曰巧女无能毁我室者谓鸱鸮之意唯宁亡此子无能畱此子以毁我室此鸱鸮非不爱子正谓重其巢室也传以此诗为管蔡而作故云宁亡二子不可以毁我周室于是杀管叔而放蔡叔故言宁亡二子笺正义曰人居谓之室鸟居谓之巢故云室犹巢也周公竟武王之丧谓崩后三年除丧服也成王不知其意多罪其属党即金縢云罪人斯得是也此实无罪谓之罪人者金縢注云谓之罪人史书成王意也罪其属党言将罪之笺又言若诛杀之明时实未加罪也以兴为取象鸱鸮之子宜喻属臣之身故以室喻官位土地也金縢于名之曰鸱鸮之下云王亦未敢诮公是有诮公之意但未敢言耳故云王意欲诮公此之由然其言由此诗也金縢注云成王非周公意未解今又为罪人言欲让之推其恩亲故未敢是欲诮公之意作此诗欲以怡悦王心致使王意欲诮公乃是更益王忿而言以怡王者成王谓公将簒故罪其属臣公若实有簒心不敢为臣谘请今作诗与王言其属臣无罪则知公不为害事亦可明未悟故欲诮公既悟自当喜悦冀王之悟故作此诗是公意欲以怡悦王也王肃云案经传内外周公之党具存成王无所诛杀横造此言其非一也设有所诛不救其无罪之死而请其官位土地缓其大而急其细其非二也设已有诛不得云无罪其非三也马昭云公党已诛请之无及故但言请子孙土地斯不然矣案郑注金縢云伤于属臣无罪将死笺云若诛杀之则郑意以属臣虽为王得罪犹未加刑马昭之言非郑旨也公以王怒犹盛未敢正言假以官位土地为辞实欲冀存其人非是缓大急细弃人求土郑之此意亦何过也传正义曰有恩必相爱故以恩为爱释言云鬻稚也郭璞曰鞠一作毓是鬻为稚也闵病释詀文言鬻子之病则谓管蔡作乱病此鬻子故知鬻子成王也王肃云勤惜也周公非不爱惜此二子以其病此成王则传意亦当以勤为惜笺正义曰笺亦以此经为兴恩之言殷也以鸱鸮之意殷勤于稚子喻诸臣之先臣亦殷勤于成王假言鸱鸮之意爱惜巢室亦假言诸臣之先臣爱惜土地皆假为之辞非实有言也笺云言取鸱鸮子者惜稚子也则稚子为巢下之民金縢注云鬻子斥成王斥者经解喻尊犹言昊大斥王也】
　　迨天之未隂雨彻彼桑土绸缪牖户传迨及彻剥也桑土桑根也笺云绸缪犹纒绵也此鸱鸮自説作巢至苦如是以喻诸臣之先臣亦及文武未定天下积日累功以固定此官位与土地今女下民或敢侮予笺云我至苦矣今女我巢下之民宁有敢侮慢欲毁之者乎意欲恚怒之以喻诸臣之先臣固定此官位土地亦不欲见其絶夺音义【迨音待徐又敕改反土音杜注同小雅同韩诗作杜义同方言云东齐谓根曰杜字林作桑皮也音同绸缪上直畱反下莫侯反恚于季反】疏【正义曰毛以为自説作巢至苦言己及天之未隂雨之时剥彼桑根以纒绵其牖户乃得成此室巢以喻先公先王亦世脩其德积其勤劳乃得成其王业致此大功甚难若是今汝下民管蔡之属何由或敢侮慢我周室而作乱乎故不得不诛之郑以为鸱鸮及天之未隂雨之时剥彼桑根以纒绵其牖户乃得有此室巢以喻诸臣之先臣及文武未定天下之时亦积日累功乃得定此官位土地鸱鸮以勤劳之故惜此室巢今巢下之民宁或敢侮慢我欲毁我巢室乎不欲见其毁损意欲恚怒之以喻诸臣之先臣甚惜此官位土地汝成王意何得絶我官位夺我土地乎不欲见其絶夺意欲怨恨之言鸱鸮之惜室巢犹先臣之惜官位土地鸱鸮欲恚怒巢下之人喻先臣亦有恨于成王王勿得诛絶之也传正义曰迨及释言文彻卽剥脱之义故为剥也取彼桑土用为鸟巢明是桑根在土剥取其皮故知桑土卽桑根也王肃云鸱鸮及天之未隂雨剥取彼桑根以纒绵其户牖以兴周室积累之艰苦也下经无传但毛以此诗为管蔡而作必不得同郑为兴王肃下经注云今者今周公时言先王致此大功至艰难而其下民敢侵侮我周道谓管蔡之属不可不遏絶以全周室传意或然笺正义曰笺以此为诸臣谘请故亦为兴巢下之民将毁其室故意欲恚怒之此是臣请于君而欲恚怒者鸱鸮之恚怒喻先臣之怨恨耳非恚怒王也】予手拮据予所捋荼予所蓄租予口卒瘏传拮据橶梮也荼萑苕也租为瘏病也手病口病故能免乎大鸟之难笺云此言作之至苦故能攻坚人不得取其子曰予未有室家传谓我未有室家笺云我作之至苦如是者曰我未有室家之故音义【拮音吉又音结据音居韩诗云口足为事曰拮据将力活反荼音徒蓄勑六反本亦作畜租子胡反又作租如字韩诗云积也瘏本又作屠音徒橶京剧反本作戟梮俱局反説文云持也萑音九苕音条难乃旦反】疏【正义曰毛以为鸱鸮言已作巢之苦予手橶梮其草予所捋者是荼之草其室巢所用者皆是予之所蓄为予手口尽病乃得成此室巢用免大鸟之难喻周之先生亦勤劳经营乃得成此王业用免侵毁之患我先王为此室家勤苦若是管蔡之軰无道之人轻侮稚子弱寡王室乃为言曰我此稚子未有室家欲侵毁之故不可不诛杀也郑以为鸱鸮手口尽病以勤劳之故攻坚之故人不得取其子假有取其子仍不得毁其室巢以喻诸臣之先臣以勤劳之故经营之故王不得杀其子孙假使杀其子孙仍不得夺其官位土地鸱鸮又言己所以勤劳为此室巢者曰予未有室家故劳力为此是以今甚惜之喻属臣之先臣所以勤劳为此功业者亦由未有官位土地故勤力得此是以今甚惜之王若杀此诸臣不得夺其官位土地也传正义曰説文云橶持橶梮谓以手爪梮持草也七月传云薍为萑此言萑苕谓薍之秀穗也出其东门笺云荼茅秀然则茅薍之秀其物相类故皆名荼也租训始也物之初始必有为之故云租为也瘏病释诂文经言予口卒瘏直是口病而已而传兼言手病者以经予手拮据言手予所捋荼不言手则是用口也予所蓄租文承二者之下则手口并兼之上旣言手而口又未见故又言予口卒瘏言口病明手亦病也且卒瘏谓尽病苦唯口病不得言尽故知手口俱病鸱鸮小鸟为巢以自防故知求免大鸟之难也谓我未有室家传以曰者称他人言曰则此句説彼作乱之意也予未有室家管蔡意谓我稚子未有室家之道故轻侮之上章疾其轻侮故此章言其轻侮之意也曰者陈其管蔡之言予者还周公自我也王肃云我为室家之道至勤苦而无道之人弱我稚子易我王室谓我未有室家之道】
　　予羽谯谯予尾翛翛传谯谯杀也翛翛敝也笺云手口旣病羽尾又杀敝言己劳苦甚予室翘翘风雨所漂摇予维音哓哓传翘翘危也哓哓惧也笺云巢之翘翘而危以其所托枝条弱也以喻今我子孙不肖故使我家道危也风两喻成王也音哓哓然恐惧告愬之意音义【谯字或作燋同在消反翛素雕反注同杀色界反又所列反下同翘祈消反漂匹遥反哓呼尧反愬音素】疏【正义曰毛以为鸱鸮言作巢之苦予羽谯谯然而杀予尾消消而敝手口既病羽尾杀敝乃有此室巢以喻先王勤脩德业劳神竭力得成此王业鸱鸮又言室巢虽成以所托枝条弱故予室今翘翘然而危又为风雨之所漂摇此巢将毁予是以维音之哓哓然而恐惧以喻王业虽成今成王幼弱而为凶人所振荡周室将毁故周公言己亦哓哓然而危惧由管蔡作乱使忧惧若此故不得不诛之意也郑杀敝尽同但所喻者别喻属臣勤劳有此官位土地今子孙不肖使我家道危也又为成王所漂摇将诛絶之我先臣是以恐惧而告急也予维音哓哓哓哓喻告诉之意也传正义曰谯谯杀消消敝者此无正文也以此言鸟之羽尾疲劳之状故知为杀敝也定本消消作翛翛也翘翘危哓哓惧者皆释训文王肃云言尽力劳病以成攻坚之巢而为风雨所漂摇则鸣音哓哓然而惧以言我周累世积徳以成笃固之国而为凶人所振荡则已亦哓哓而惧】
　　鸱鸮四章章五句
　　序东山周公东征也周公东征三年而归劳归士大夫美之故作是诗也一章言其完也二章言其思也三章言其室家之望女也四章乐男女之得及时也君子之于人序其情而闵其劳所以説也説以使民民忘其死其唯东山乎笺成王既得金縢之书亲迎周公周公归摄政三监及淮夷叛周公乃东伐之三年而后归耳分别章意者周公于是志伸美而详之音义【归劳力报反思息嗣反女音汝乐音洛説音悦下同縢徒登反别彼列反伸音身】疏【正义曰作东山诗者言周公东征也周公摄政元年东征三监淮夷之等于三年而归劳此征归之士莫不喜悦大夫美之而作是东山之诗经四章虽皆是劳辞而每章分别意异又歴序之一章言其完也谓归士不与敌战身体完全经云勿士行枚言无战陈之事是其完也二章言其思也谓归士在外妻思之也经説果羸等物令人忧思是其思也三章言其室家之望汝也谓归士未反室家思望经説洒扫穹窒以待征人是室家之望也四章乐男女得以及时也谓归士将行新合昏礼经言仓庚于飞説其成昏之事是得其及时也周公之劳归士所以殷勤如此者君子之于人谓役使人民序其民之情意而闵其劳苦之役所以喜悦此民也民有劳苦唯恐君上不知今序其情闵其勤劳则民皆喜悦忘其劳苦古人所谓悦以使民民忘其死者其唯此东山之诗乎言唯此东山之诗可以当忘其死之言也三年而归虽出于经此三年之文而总序四章非独序彼一句也序所歴言不序章首四句以章首四句皆同不得于一章説之序其情而闵其劳其意足以兼之矣归士者从军士卒周公亲征与将率同苦以士卒微贱劳意尤深故意主美劳归士不言劳将率也悦以使民民忘其死是周易兑卦彖辞文古之旧语此东山堪当之故云其唯东山乎笺正义曰金縢云天大雷电以风王与大夫尽弁以啓金縢之书王执书以泣曰今天动威以彰周公之徳惟朕小子其新迎注云新迎改先时之心更自新以迎周公于东征之归尊任之言自新而迎明是成王亲迎之书序云武王崩三监及淮夷叛周公相成王将黜殷命作大诰注云三监管叔蔡叔霍叔三人为武庚监于殷国者也前流言于国公将不利于成王周公还摄政惧诛因遂其恶开导淮夷与之俱叛此以居摄二年之时系之武王崩者其恶之初自崩始也是三监淮夷叛周公东伐之事也摄政元年即东征至三年而归耳书序注云其摄二年时者谓叛时在二年非三年始东征也时实周公独行言相成王者彼注云诛之者周公意也而言相成王者自迎周公而来蔽已解矣意以成王蔽解故言相成王耳非与成王俱来也破斧云周公东征四国是皇传曰四国管蔡商奄也此不言商奄者据书序之成文耳此序独分别章意者周公于是志意伸本劳归士之情丁宁委曲子夏美之而详其事故分别章意而序之也】
　　我徂东山慆慆不归我来自东零雨其蒙传慆慆言乆也蒙雨貌笺云此四句者序归士之情也我徃之东山既乆劳矣归又道遇雨蒙蒙然是尤苦也我东曰归我心西悲传公族有辟公亲素服不举乐为之变如其伦之丧笺云我在东山常曰归也我心则念西而悲制彼裳衣勿士行枚传士事枚微也笺云勿犹无也女制彼裳衣而来谓兵服也亦初无行陈衔枚之事言前定也春秋传曰善用兵者不陈蜎蜎者蠋烝在桑野传蜎蜎蠋貌桑虫也烝窴也笺云蠋蜎蜎然特行乆处桑野有似劳苦者古者声窴塡尘同也敦彼独宿亦在车下笺云敦敦然独宿于车下此诚有劳苦之心音义【慆徒刀反又吐刀反蒙莫红反为于伪反士行毛音衡郑音衔王户刚反枚莫杯反郑注周礼云枚如箸横衔之于口为繣结于项中无行戸刚反陈直震反下同蜎鸟反蠋音蜀烝之承反窴音田又音珍一音陈字书云塞也大干反从穴下真窴填尘依字皆是田音又音珍亦音尘郑云古声同案陈完奔齐以国为氏而史记谓之田氏是古田陈声同敦都回反注同】疏【正义曰毛以为周公言我徃之东山征伐四国慆慆然乆不得归既同归矣我来自东方之时道上乃遇零落之雨其蒙蒙然汝在军之士乆不得归归又遇雨是劳苦之甚周公既序归士之情又复自言己意我在东方言曰归之时我心则念西而悲何则管蔡有罪不得不诛诛杀兄弟慙见父母之庙故心念西而益悲伤又言归士乆劳在外幸得完全汝虽制彼兵服裳衣而来得无事而归乆劳在军无事于行陈衔枚言敌皆前定未尝衔枚与战也又言虽无战陈实甚劳苦蜎蜎然者桑中之蠋虫常乆在桑野之中似有劳苦以兴敦敦然彼独宿之军士亦常在车下而宿甚为劳苦述其勤劳闵念之定本云勿士行枚无衔字笺云初无行陈衔枚之事定本是也郑唯我东曰归二句言我军士在东乆不得归常言曰归而不得归我心则念西而悲言归士思家而悲余同笺正义曰此篇皆言序归士之情而独云此四句者以此四句意皆同故特言之卒章之笺又云凡先着此四句皆为序归士之情者以序分别章意嫌此四句意亦不同故言凡先着此四句明四章意皆同也传正义曰辟法也谓以法得死罪文王世子云公族有死罪则磬于甸人公素服不举乐为之变如其伦之丧无服亲哭之注云不于市朝者隐之也甸人掌田野之官县而缢杀之曰磬素服于凶事为吉于吉事为凶非丧服也伦谓亲疏之比也不徃吊为位哭之而已是其事也传言此者解周公西悲之意以公族虽有死罪犹是骨肉之亲非徒已心自悲先神亦将悲之是将欲言归则念西而悲也笺正义曰笺以此为劳归士之辞不宜言己意故易传以为此二句亦序归士之情我军士在东山常曰归言三年之内常思归也军士家室在西故知念西而悲孙毓云杀管叔在二年临刑之时素服不举至于归时逾年已久无缘西行而后始悲笺説为长传正义曰枚微者其物微细也大司马陈大阅之礼敎战法云遂鼓衔枚而进注云枚如箸衔之有繣结项中军法止语为相疑惑是枚为细物也笺正义曰此言东征之事故知制彼裳衣谓兵服也初无犹本无言虽是征伐本无行陈衔枚之事言豫前自定不假战鬬而服之也若前敌自定当应速耳而三年始归者以其叛国既多须围守以服之故引春秋传者荘八年谷梁传曰善为国者不师善师者不陈善陈者不战善战者不死此笺言善用兵者不陈常武笺云善战者不陈皆与彼异盖郑以义言之传正义曰释虫云蚅乌蠋樊光引此诗郭璞曰大虫如指似蚕韩子云虫似蠋言在桑野知是桑虫烝窴释言文彼作尘笺正义曰蠋在桑野是其常处实非劳苦故云似有劳苦军士独宿车下则实有劳苦故下笺云诚有劳苦以不实喻实者取其在桑野在车下其事相类故也传训烝窴也故转窴为久而释诂云尘乆也乃作尘字故笺辨之古者窴塡尘三字音同可假借而用之故也】
　　我徂东山慆慆不归我来自东零雨其蒙果羸之实亦施于宇伊威在室蟏蛸在户町畽鹿熠燿宵行传果羸栝楼也伊威委黍也蟏蛸长踦也町畽鹿迹也熠燿燐也燐萤火也笺云此五物者家无人恻然令人感思不可畏也伊可懐也笺云伊当作繄繄犹是也懐思也室中久无人故有此五物是不足可畏乃可为忧思音义【羸力果反施羊豉反伊威并如字或傍加虫者后人增耳室本或作堂误也蟏音萧説文作蟰音夙蛸所交反郭音萧町他兴反或他顶反字又作圢音同畽本又作疃他短反字又作墥熠以执反燿以照反栝古活反委沈音于为反委黍鼠妇也本或并作虫邉踦起宜反今诗义长踦长脚蜘蛛又巨绮反又其宜反居绮反燐洛刃反字又作防萤惠丁反令力呈反思息嗣反繄于兮反又作翳】疏【传正义曰释草云果羸之实栝楼李廵曰栝楼子名也孙炎曰齐人谓之天瓜本草云栝楼叶如瓜叶形两两相値蔓延青黒色六月华七月实如瓜瓣是也伊威委黍蟏蛸长踦释虫文舍人曰伊威名委黍蟏蛸名长踦郭璞曰旧説伊威鼠之别名长踦小蜘蛛长脚者俗呼为喜子説文云委黍鼠也陆玑疏云伊威一名委黍一名鼠在壁根下瓮底土中生似白鱼者是也蟏蛸长踦一名长脚荆州河内人谓之喜母此虫来着人衣当有亲客至有喜也幽州人谓之亲客亦如蜘蛛为罗网居之是也鹿场者场是践地之处故知町畽是鹿之迹也熠燿者萤火之虫飞而有光之貌故云熠燿燐也又解燐体云燐萤火也释虫云萤火即炤舍人云萤火即炤夜飞有火虫也本草萤火一名夜光一名熠燿案诸文皆不言萤火为燐淮南子云乆血为燐许愼云谓兵死之血为鬼火然则燐者鬼火之名非萤火也陈思王萤火论曰诗云熠燿宵行章句以为鬼火或谓之燐未有得也天隂沈数雨在于秋日萤火夜飞之时也故云宵行然腐草木得湿而光亦有明验众説并为萤火近得实矣然则毛以萤火为燐非也】
　　我徂东山慆慆不归我来自东零雨其蒙鹳鸣于垤妇叹于室洒埽穹窒我征聿至传垤嵦塜也将隂雨则穴处先知之矣鹳好水长鸣而喜也笺云鹳水鸟也将隂雨则鸣行者于隂雨尤苦妇念之则叹于室也穹穷窒塞洒洒埽拚也穹窒鼠穴也而我君子行役述其日月今且至矣言妇望也有敦瓜苦烝在栗薪传敦犹专专也烝众也言我心苦事又苦也笺云此又言妇人思其君子之居处专专如瓜之系缀焉瓜之瓣有苦者以喻其心苦也烝尘栗析也言君子又乆见使析薪于事尤苦也古者声栗裂同也自我不见于今三年音义【鹳本又作雚古玩反垤田节反洒所懈反沈所寄反埽素报反螘本亦作蛾又作蚁鱼绮反好呼报反拚甫问反敦徒端反注同栗毛如字郑音列韩诗作蓼力菊反聚薪也专徒端反下同缀张衞反瓣庐遍反又白苋反説文云瓜中实也沈薄闲反】疏【正义曰毛以为上四句説归士之情次四句説其妻思望之也思而不至闵其劳苦言有专专然系缀于蔓者瓜也而其瓣甚苦既系苦于蔓似如劳苦而其瓣又苦以喻君子系属于军是事苦也又忧军事是心又苦也其苦如何众军士皆在析薪之役是其苦也君子既有此苦已乆不得见之自我不见君子以来于今三年矣所以思之甚也郑以烝为乆言君子乆在析薪之役余同传正义曰释虫云蚍蜉大螘小者螘舍人曰蚍蜉即大螘也小者即名螘也然则螘是小蚍蜉也此虫穴处辇土为塜以避湿鹳鸟鸣于其上故知垤是螘塜也将欲隂雨水泉上润故穴处者先知之是螘避湿而上塜鹳是好水之鸟知天将雨故长鸣而喜也陆玑疏云鹳鹳雀也似鸿而大长颈赤喙白身黒尾翅树上作巢大如车轮卵如三升杯望见人案其子令伏径舍去一名负釜一名黒尻一名背灶一名皁裙又尼其巢一傍为池含水满之取鱼置池中稍稍以食其雏若杀其子则一村致旱灾敦是瓜之系蔓之貌故转为专言瓜系于蔓专专然也烝众释诂文以瓜之苦喻君子心内苦系于蔓又似苦以喻君子系于军是事苦故言心苦事又苦即析薪是也笺正义曰瓜之瓣有苦者此申传心苦事又苦之意也以军之苦在乆不在众故易传以烝为尘训之为乆析薪是分裂之义不应作栗故辨之云古者声栗裂同故得借栗为裂不是字误故不云误也】
　　我徂东山慆慆不归我来自东零雨其蒙笺云凡先着此四句者皆为序归士之情仓庚于飞熠燿其羽笺云仓庚仲春而鸣嫁取之候也熠燿其羽羽鲜明也归士始行之时新合昏礼今还故极序其情以乐之之子于归皇驳其马传黄白曰皇駵白曰驳笺云之子于归谓始嫁时也皇驳其马车服盛也亲结其缡九十其仪传缡妇人之袆也母戒女施衿结帨九十其仪言多仪也笺云女嫁父母既戒之庶母又申之九十其仪喻丁宁之多其新孔嘉其旧如之何传言乆长之道也笺云嘉善也其新来时甚善至今则乆矣不知其如何也又极序其情乐而戏之音义【为于伪反乐音洛下同驳邦角反祎许韦反衿系佩带其鸩反帨始鋭反】疏【正义曰毛以为归士始行之时新合昏礼序其男女及时以戏乐之言仓庚之鸟徃飞之时熠燿其羽甚鲜明也以兴归士之妻初昏之时其衣服甚鲜明也是子徃归嫁之时所乘者皇其马驳其马言其车服盛也其母亲自结其衣之缡九种十种其威仪多也言其嫁既及时而又威仪具足本其新来时则甚善矣但不知其乆时复如之何言本时甚好不知在后当然以否所以戏乐归士之情也郑以仓庚为记时言归士之妻于仓庚于飞熠燿其羽之时而是子徃归嫁其新孔嘉谓本初日其新来之时则甚善不见已三年今其乆矣不知今日如之何序其自东来归未到家之时言以戏乐之余同笺正义曰郑以仲春为昏月月令仲春仓庚鸣序云乐男女得以及时故知作者以仓庚鸣为嫁娶之候归士始行之时以仲春新合昏礼也毛以秋冬为昏此义必异于郑宜以仓庚为兴王肃云仓庚羽翼鲜明以喻嫁者之盛饰是也然则不言及时者举其嫁之得礼明亦及时可知也传正义曰黄白曰皇駵白曰驳释畜文舍人曰駵赤色名曰驳也黄白色名曰皇也孙炎引此诗余皆不解駵白之义案黄白曰皇谓马色有黄处有白处则駵白曰驳谓马色有駵处有白处舍人言駵马名白马非也孙炎曰駵赤色也释器云妇人之袆谓之缡缡緌也孙炎曰袆帨巾也郭璞曰即今之香缨也袆邪交络带系于体因名为袆緌系也此女子既嫁之所着示系属于人义见礼记诗云亲结其缡谓母送女重结其所系着以申解之説者以袆为帨巾失之也母戒女礼施衿结帨士昏礼文彼注云帨佩巾也不解衿之形象内则云妇事舅姑衿缨綦屦注云衿犹结也妇人有衿缨示有系属也然则衿谓缨也衿先不在身故言施帨则先以佩讫故结之而已传引结帨证此结缡则如孙炎之説亦以缡为帨巾其意异于郭也内则云男女未冠笄者总角衿缨皆佩容臭郭以缡为香缨云义见礼记谓此也案昏礼言结帨此言结缡则缡当是帨非香缨也且未冠笄者佩容臭又不是示系属也郭言非矣数从一而至于十则数之小成举九与十言其多威仪也笺正义曰士昏礼云父送女命之曰戒之敬之夙夜无违命母施衿结帨曰勉之敬之夙夜无违宫事庶母及门内申之以父母之命命之曰敬恭听宗尔父母之言夙夜无愆是戒之申之之事也引此者解母必亲结之意言九又言十者喻其威仪丁宁之多也斯干传曰妇人质无威仪此言多威仪者妇人无男子之礼揖让周旋之仪耳其举动威仪则多也传正义曰旧训为乆也言乆长之道理未知善恶所以戏之笺正义曰笺以此序归士之情当乐以当时之事不宜言乆常之道故易传以为新来时甚善至今则乆矣不知其如何以戏乐此归士也】
　　东山四章章十二句
　　序破斧美周公也周大夫以恶四国焉笺恶四国者恶其流言毁周公也音义【恶乌路反注同】疏【正义曰三章皆上二句恶四国下四句美周公经序倒者经以由四国之恶而周公征之故先言四国之恶后言周公之徳序以此诗之作主美周公故先言美周公也笺正义曰案金縢流言者管叔及其羣弟耳今并言恶四国流言毁周公者书传曰武王杀纣继公子禄父及管蔡流言奄君薄姑为禄父曰武王已死成王幼周公见疑矣此百世之时也请举事然后禄父及三监叛管蔡流言商奄即叛是同毁周公故并言之地理志云成王时薄姑氏与四国作乱则薄姑非奄君之名而云奄君薄姑者彼注云疑薄姑齐地名非奄君名是郑不从也】
　　既破我斧又缺我斨传隋銎曰斧斧斨民之用也礼义国家之用也笺云四国流言既破毁我周公又损伤我成王以此二者为大罪周公东征四国是皇传四国管蔡商奄也皇匡也笺云周公既反摄政东伐此四国诛其君罪正其民人而已哀我人斯亦孔之将传将大也笺云此言周公之哀我民人其徳亦甚大也音义【斨七羊反説文云方銎斧也隋徒禾反何汤果反孔形狭而长也銎曲容反】疏【正义曰毛以为斧斨者生民之所用以喻礼乐者亦国家之所用有人既破我家之斧又缺我家之斨损其斧斨是废其家用其人是为大罪以喻四国之君废其礼义壊其国用其君是为大罪不得不诛故周公于是东征之周公所以东征者是止诛其四国之君正是四国之民正为四国之民被诱作乱周公不以为罪而正之此周公哀矜于我之民人其徳亦甚大故美之郑以为有人既破我之斧又缺我之斨此二者是为大罪以兴四国流言既破毁我周公之道又损伤我成王此二者亦是为大罪故周公东征之余同传正义曰如传此言则以破缺斧斨喻四国破毁恺义故王肃云今四国乃尽破其用故孙毓云犹甘誓説言毁壊其三正耳然则经言我斧我斨乃是家之斧斨为他所破此四国自破礼义与他破斧斨不类而云我者此礼义天子所制此四国破天子礼义故云我孙毓云王者立制其诸侯受制于天子故言我传意或然也笺正义曰笺以此诗美周公恶四国则是恶毁周公耳不宜逺言其人破毁礼义故易传以为破毁周公损伤成王孙毓云周公不失其圣成王本为贤君四国叛逆安能破周公损成王乎斯不然矣当管蔡流言之后商奄叛逆之初王与周公莫之相信于是周室迫近危亡其为毁损莫此之大何谓不能毁损若不能毁损自可不须征之诛此四国复何为也且诗人疾其恶心故言缺破岂待杀害王身然后为损伤也传正义曰书序云成王既黜殷命成王既伐淮夷遂践奄皆东征时事故四国是管蔡商奄知不数淮夷者以淮夷是淮水之上东方之夷耳此言四国谓诸夏之国故知不数之也书序皆云成王伐之此言周公东征者郑于书序注凡此伐诸叛国皆周公谋之成王临事乃徃事毕则归后至时复行然郑意以为伐时成王在焉故称成王郑以为周公避居东都成王迎而反之摄政然后东征于时成王已信周公故可每事一徃毛无避居之义则东征之时成王犹有疑心不亲诣周公而书序言成王者以周公摄政耳成王则为主君统臣功故言成王此则专美周公防论实事故言周公东征也释言云皇匡正也传以皇为匡笺又转为正笺正义曰此四国之君据书传禄父管叔皆见杀蔡叔以车七乘徒七十人止言徒之多少不知放之何处书序云成王既践奄将迁其君于薄姑注云践读曰翦翦灭也奄既灭矣其君佞人不可复故欲徙之于齐地使服于大国是奄君迁于齐也书传云遂践奄残之者籍之也籍之谓杀其身执其家潴其宫如此则言奄君见杀与序不同书传非也】
　　既破我斧又缺我锜传凿属曰锜周公东征四国是吪传吪化也哀我人斯亦孔之嘉笺云嘉善也音义【锜巨宜反字或作奇音同凿属也韩诗云木属吪五戈反又作讹】疏【传正义曰此与下传云木属曰銶皆未见其文亦不审其状也吪化也释言文】
　　既破我斧又缺我銶传木属曰銶周公东征四国是遒传遒固也笺云遒敛也哀我人斯亦孔之休传休美也音义【銶音求徐又音虬韩诗云凿属也一解云今之独头斧遒在羞反徐又在幽反休虚虬反】疏【传正义曰遒训为聚亦坚固之义故为固也亦使四国之民心坚固也笺以为之不安故易之释诂云遒敛聚也彼遒作揫音义同是遒得为敛言四国之民于是敛聚不流散也】
　　破斧三章章六句
　　序伐柯美周公也周大夫刺朝廷之不知也笺成王既得雷雨大风之变欲迎周公而朝廷羣臣犹惑于管蔡之言不知周公之圣徳疑于王迎之礼是以刺之音义【柯古何反朝直遥反注及下篇同】疏【正义曰作伐柯诗者美周公也毛以为周公摄政东征四国既定仍在东土已作鸱鸮之后未得雷风之前羣臣皆知周公有成就周道之志而成王犹未知之故周大夫作诗美周公以刺朝廷之不知即经二章皆刺成王不知周公之辞郑以为周公避居东都三年之秋得雷风之后啓金縢之前王意稍悟欲迎周公而朝廷大夫犹有不知周公之志故周大夫作此诗以美周公刺彼朝廷大夫之不知也经二章皆言王当以礼迎周公刺彼羣臣不知之也笺正义曰笺知此篇之作在得雷风之后者若在雷风之前则王亦未悟若有所刺当刺于王何以独刺朝延若啓金縢之后则羣臣尽悟无所可刺故知是既得雷雨大风之变欲迎周公而朝廷犹有疑志所以刺之也论语云其在朝廷祭义言孝悌逹于朝廷皆斥君朝谓之朝廷则知此言朝廷亦是成王之朝所刺必有其人故知刺朝廷羣臣之中有不知周公之圣者也毛氏虽不注序推鸱鸮之传必无避居之事周公初即摄政羣臣无有不知必不得同郑刺羣臣也羣臣皆信周公唯有成王疑耳狼防序云近则王不知此刺朝廷不知当亦刺成王不知王肃云朝廷斥成王孙毓云疑周公者成王也明周公者羣臣也书曰史与百执事对曰信噫公命我勿敢言二公下至百执事皆明周公如此复谁刺乎且夫朝延人君所专未有称羣臣为朝延者汉魏称人主或云国家或言朝廷古今同也曷以不言刺成王刺成王当在雅此诗主美周公故在豳风是以略言刺朝廷传意或然虽刺成王与笺意异其所刺者亦在作鸱鸮之后得雷风之前何则作鸱鸮之时周公亲自喻王王犹不悟大夫故应刺之若得雷风之后王意已渐开悟大夫不当刺王明所刺亦在雷风之前王肃以为既作东山又追作此诗以刺王不知毛意然否】
　　伐柯如何匪斧不克传柯斧柄也礼义者亦治国之柄笺云克能也伐柯之道唯斧乃能之此以类求其类也以喻成王欲迎周公当使贤者先徃娶妻如何匪媒不得传媒所以用礼也治国不能用礼则不安笺云媒者能通二姓之言定人室家之道以喻王欲迎周公当先使晓王与周公之意者又先徃音义【柄彼病反取七喻反本亦作娶】疏【正义曰毛以为柯者为家之器用礼者治国之所用言欲伐柯以为家用当如何乎非斧则不能以兴欲取礼以治国者当如之何乎非周公则不能言斧能伐柯得柯以为家用喻周公能行礼得礼以治国能执治国之礼者其唯周公耳又言娶妻如之何非媒则不得以兴治国如之何非礼则不安以媒氏能用礼故使媒则得妻以喻周公能用礼故任周公则国治刺王不知周公而不任之也郑以为伐柯之道非斧则不能唯斧乃能之言以类求其类喻王欲迎周公非贤不可徃当使贤者先徃亦以类求其类取妻如之何非媒不得以媒能通二姓之言定人室家之道故使媒则得之以喻王欲迎周公当使晓王与周公之意者先徃以其能通二人之意故宜先使之言王当迎周公以刺朝廷之不知也传正义曰考工记车人云柯长三尺博三寸厚一寸有半五分其长以其一为之首注云首六寸谓关头斧也柯其柄也是斧柄大小之度斧喻周公柄喻礼义斧能伐得柯喻周公能得礼柯所以供家用犹礼可以供国用故云礼义者治国之柄是以柯喻礼则知斧喻周公虽以斧喻周公斧不能自伐得柯必人执之是人与斧共喻周公也人执斧能伐柯既伐得柯人又执柯以营家用喻周公能得礼既能得礼周公又能执礼以治国以此美周公也王肃云能执治国家之斧柄其唯周公乎是喻周公能执礼也笺正义曰克能释言文笺以下云我觏之子谓得见周公则二章皆劝迎周公之事故易传言以类求其类喻使贤者先徃也传正义曰传以下文笾豆有践笾豆礼器则此亦礼事故传以上经与此皆喻礼也正以媒为兴者媒所以用礼喻周公能用礼娶妻不以媒则不能得妻喻治国不用礼则不能安国言周公能用礼以安国而王不知故刺之笺正义曰笺以媒者通传二姓之言劝迎周公而以媒为喻故易传言当使晓王与周公之意者先徃孙毓云周公之思归患成王之未悟耳王出郊而天雨反风禾则尽起精诚感天而况于人乎何须贤者之先徃也周公至圣见能未形非如雠敌尚相阻疑何须问人重相晓喻乎郑为此説者以为此诗之作在雷风之后王实未迎周公致使朝臣尚惑假言迎意刺彼未知言王以周公之圣欲其速反尚使贤者先行令人传通其意説周公宜还见疑者可刺耳非谓周公有疑须相晓谕也】伐柯伐柯其则不逺传以其所愿乎上交乎下以其所愿乎下事乎上不逺求也笺云则法也伐柯者必用柯其大小长短近取法于柯所谓不逺求也王欲迎周公使还其道亦不逺人心足以知之我觏之子笾豆有践传践行列貌笺云觏见也之子是子也斥周公也王欲迎周公当以飨燕之馔行至则欢乐以説之音义【觏古豆反践贱浅反行戸郎反馔士恋反乐音洛説音悦】疏【正义曰毛以为伐柯之法其则不逺喻治国之法其道亦不逺何者执柯以伐柯比而视之旧柯短则如其短旧柯长则如其长其法不在逺也以喻交接之法愿于上交于下愿于下事其上其道亦不逺也言有礼君子恕以治国近取诸已不须逺求能如是者唯周公耳我若得见是子周公观其以礼治国则复笾豆礼器有践然行列而次序矣礼事多不可徧举言其笾豆有列见礼法大行也郑以为伐柯伐柯者其法则不逺旧柯足以法之以喻王欲迎周公使还其道亦不逺人心足以知之言众人之心皆言公须还也我王欲见是子周公当以飨燕之馔笾豆有践然行列以待之言王宜厚待周公刺彼不知者也传正义曰此伐柯之不逺求还近取法于柯以喻交人之道不逺求还近取法于已故解不逺求之义以其所愿于上接己则以所愿之事交于在己下者以其所愿于下之事己则以所愿之事事于己之上者此皆近取诸己所谓不逺求诗意言此者以有礼君子能以身恕物言周公能为此也王肃云言有礼君子恕施而行所以治人则不逺笺正义曰笺以为劝迎周公之辞故易传言不逺者人心足以知之中庸引此二句乃云执柯以伐柯睨而视之犹以为逺诗言其则不逺彼言犹以为逺者以作者言其不逺明有嫌逺之意故言犹以为逺传正义曰以笾豆之器必行列陈之故以践为行列貌毛以为此诗刺王不知周公皆不言王迎之事必不得如郑以笾豆之馔迎周公也上句説恕以行礼则此当为任用有礼之人则得礼事陈説笾豆是行礼之器言笾豆有践谓见其行礼也故王肃云我所见之子能以礼治国践行列之貌笾豆行礼之物也意或然笺正义曰觏见释诂文饮食之事圣人以之为礼今劝迎周公而言陈列笾豆是令王以此笾豆与周公飨燕】
　　伐柯二章章四句
　　序九罭美周公也周大夫刺朝廷之不知也音义【罭本亦作罭于逼反】疏【正义曰作九罭诗者美周公也周大夫以刺朝延之不知也此序与伐柯尽同则毛亦以为刺成王也周公既摄政而东征至三年罪人尽得但成王惑于流言不悦周公所为周公且止东方以待成王之召成王未悟不欲迎之故周大夫作此诗以刺王经四章皆言周公不宜在东是刺王之事郑以为周公避居东都三年成王既得雷雨大风之变欲迎周公而朝臣羣臣犹有惑于管蔡之言不知周公之志者及啓金縢之书成王亲迎周公反而居摄政周大夫乃作此诗美周公追刺徃前朝廷羣臣之不知也此诗当作在归摄政之后首章言周公不宜居东王当以衮衣礼迎之所陈是未迎时事也二章三章陈徃迎周公之时告晓东人之辞卒章陈东都之人欲留周公是公反后之事既反之后朝廷无容不知序云美周公者则四章皆是也其言刺朝廷之不知者唯首章耳】
　　九罭之鱼鳟鲂传兴也九罭緵罟小鱼之网也鳟鲂大鱼也笺云设九罭之罟乃后得鳟鲂之鱼言取物各有器也兴者喻王欲迎周公之来当有其礼我觏之子衮衣绣裳传所以见周公也衮衣卷龙也笺云王迎周公当以上公之服徃见之音义【鳟才损反沈又音撰鲂音房緵子防反又子公反字又作总罟音古今江南呼緵罟为百囊网也衮古本反六冕之第二者也画为九章天子画升龙于衣上公但画降龙字或作卷音同卷卷冕反】疏【正义曰毛以为九罭之中鱼乃是鳟也鲂也鳟鲂是大鱼处九罭之小网非其宜以兴周公是圣人处东方之小邑亦非其宜王何以不早迎之乎我成王若见是子周公当以衮衣绣裳徃见之刺王不知欲使王重礼见之郑以为设九罭之网得鳟鲂之鱼言取物各有其器以喻用尊重之大礼迎周公之大人是拟人各有其伦尊重之礼正谓上公之服王若见是子周公当以衮衣绣裳徃迎之传正义曰释器云緵罟谓之九罭九罭鱼网也孙炎曰九罭谓鱼之所入有九囊也郭璞曰緵今之百囊网也释鱼有鳟鲂樊光引此诗郭璞曰鳟似鯶子赤眼者江东人呼鲂鱼为鳊陆玑注云鳟似鯶而鳞细于鯶赤眼然则百囊之网非小网而言得小鱼之罟者以其緵促网目能得小鱼不谓网身小也验今鳟鲂非是大鱼言大鱼者以其虽非九罭宻网此鱼亦将不漏故言大耳非大于余鱼也传以为大者欲取大小为喻王肃云以兴下土小国不宜久畱圣人传意或然笺正义曰笺解网之与鱼大小不异于传但不取大小为喻耳以下句衮衣绣裳是礼之上服知此句当喻以礼徃迎故易传以取物各有其器喻迎周公当有礼传正义曰传解诗言衮衣绣裳者是所以见公之服也画龙于衣谓之衮故云衮衣卷龙】
　　鸿飞遵渚传鸿不宜循渚也笺云鸿大鸟也不宜与凫鹥之属飞而循渚以喻周公今与凡人处东都之邑失其所也公归无所于女信处传周公未得礼也再宿曰信笺云信诚也时东都之人欲周公畱不去故晓之云公西归而无所居则可就女诚处是东都也今公当归复其位不得畱也音义【凫音符鹥乌兮反又作翳】疏【正义曰毛以鸿者大鸟飞而循渚非其宜以喻周公圣人乆留东方亦非其宜王何以不迎之乎又告东方之人云我周公未得王迎之礼归则无其住所故于汝东方信宿而处耳终不乆留于此告东方之人云公不乆留刺王不早迎郑以为鸿者大鸟不宜与凫鹥之属飞而循渚以喻周公圣人不宜与凡人之軰共处东都及成王既悟亲迎周公而东都之人欲周公即留于此故晓之曰公西归若无所居则可于汝之所诚处耳今公归则复位汝不得留之美周公所在见爱知东人愿留之传正义曰言不宜循渚者喻周公不宜处东毛无避居之义则是东征四国之后留住于东方不知其住所也王肃云以其周公大圣有定命之功不宜乆处下土而不见礼迎笺为喻亦同但以为避居处东故云与凡人耳周公未得礼者言周公未得王迎之礼也再宿曰信荘三年左传文公未有所归之时故于汝信处处汝下国周公居东歴年而曰信者言圣人不宜失其所也再宿于外犹以为乆故以近辞言之也笺正义曰释诂云诚信也是信得为诚也以卒章言无以公西归是东人留之辞故知此是告晓之辞既是告晓东人公既西归不得遥信故易传以信为诚言公西归而无所居则诚处是东都也此章已陈告晓东人之辞卒章始陈东人留公之辞此诗美周公不宜处东既言不宜处东因论告晓东人之事既言告晓东人须见东人之意故卒章乃陈东人之辞】
　　鸿飞遵陆传陆非鸿所宜止公归不复于女信宿传宿犹处也疏【正义曰笺以为避居则不复当谓不得复位毛以此章东征则周公摄位乆矣不得以不复位为言也当训复为反王肃云未得所以反之道传意或然】
　　是以有衮衣兮无以我公归兮传无与公归之道也笺云是是东都也东都之人欲周公留之为君故云是以有衮衣谓成王所赍来衮衣愿其封周公于此以衮衣命留之无以公西归无使我心悲兮笺云周公西归而东都之人心悲恩徳之爱至深也音义【赍子西反本或作賷同】疏【正义曰毛以为首章言王见周公当以衮衣见之此章言王有衮衣而不迎周公故大夫刺之言王是以有此衮衣兮但无以我公归之道兮王意不悟故云无以归道又言王当早迎周公无使我羣臣念周公而心悲兮郑以为此是东都之人欲留周公之意言王是以有此衮衣兮王令赍来愿即封周公于此无以我公西归兮若以公归我则思之王无使我思公而心悲兮传正义曰周公在东都必待王迎乃归成王未肯迎之故无与我公归之道谓成王不与归也笺正义曰笺以为王欲迎周公而羣臣或有不知周公之志者故刺之虽臣不知而王必迎公不得言无与公归之道故易传以为东都之人欲留周公之辞首章云迎周公当以上公之服徃见之于时成王实以上公服徃故东都之人即愿以此衣封周公也东都之人言已将悲故知是心悲念公也传以为刺王不知则心悲谓羣臣悲故王肃云公乆不归则我心悲是大夫作者言己悲也此经直言心悲本或心下有西衍字与东山相渉而误耳定本无西字】
　　九罭四章一章四句三章章三句
　　序狼防美周公也周公摄政逺则四国流言近则王不知周大夫美其不失其圣也笺不失其圣者闻流言不惑王不知不怨终立其志成周之王功致大平复成王之位又为之大师终始无愆圣徳着焉音义【狼音郎兽名也防音卜末反又蒲末反字或作防同王功于况反大平音泰下大师大平同愆起然反】疏【正义曰作狼防诗者美周公也毛以为周公摄政之时其逺则四国流言谤毁周公言将不利于孺子其近则成王不知其心谓周公实欲簒夺己位周公进退有难如此卒诛除四国成就周道使天下大平而圣徳着明故周大夫作此诗美进退有难而能不失其圣也经二章皆言进退有难之事美其不失圣者本其美周公之意耳于经无所当也郑以周公将摄政时逺则四国流言而周公不惑不息摄政之心近则成王不知而周公不怨不生忿怼之意卒得遂其心志成就周道是进有难也及致政成王之后欲老而自退成王又留为太师令辅弼左右是退有难也如此进退有难而圣徳着明终无愆过故周大夫美其不失其圣也经二章皆云进退有难之事徳音不瑕是不失圣也序称流言与王不知唯説进有难也不言退有难者不失其圣之中可以兼之矣笺正义曰序言不失其圣是总美周公之言故笺具述周公进退有难能使圣徳着明之意以充之笺以流言与王不知是一时之事不宜分为进退经云公孙硕肤则是逊位之后故以流言与王不知为进有难也既逊而留为太师是退有难也以此二者皆逹周公之志是故俱名为难进退有难而终始无愆所以美其不失其圣也毛不注序必知异于郑者传以公孙为成王此此经所陈无周公逊位之事不得以留为太师当退有难也传言进退有难须两事充之明四国流言为进有难王不知为退有难能诛除四国摄政成功正是不失圣也】
　　狼防其胡载疐其尾传兴也防躐疐跲也老狼有胡进则躐其胡退则跲其尾进退有难然而不失其猛笺云兴者喻周公进则躐其胡犹始欲摄政四国流言辟之而居东都也退则跲其尾谓后复成王之位而老成王又畱之其如是圣徳无玷缺公孙硕肤赤舄几几传公孙成王也豳公之孙也硕大肤美也赤舄人君之盛屦也几几絇貌笺云公周公也孙读当如公孙于齐之孙孙之言孙遁也周公摄政七年致太平复成王之位孙遁辟之成功之大美欲老成王又畱之以为太师履赤舄几几然音义【疐本又作疌丁四反又陟値反躐力辄反跲其劫反又居业反难乃旦反玷丁簟反孙毛如字郑音逊舄音昔屦俱具反絇其俱反遁徒逊反】疏【正义曰毛以为狼之老者则颔下垂胡狼进前则躐其胡郤退则跲其尾是进退有难然犹不失其猛能杀伤禽兽以喻周公摄政之时逺则四国流言近则王不知其志进退有难然犹不失其圣能成就周道所以进退有难而摄此政者欲待公孙成王长大有大美之徳能履赤舄几几然盛服以行礼然后授之故也郑以为老狼进则躐其胡退则跲其尾进退有难不失其猛喻周公将欲摄政遭四国流言归政成王王复留为太师进退有难能不失其圣又美周公不失其圣之事言周公既致太平乃逊遁避此成功之大美复留在王朝为太师之官履其赤舄其舄之饰几几然美其圣徳故説其衣服也传正义曰防躐疐跲释言文李廵曰防前行曰躐跲郤顿曰疐也説文云跋蹎丁千反跲踬竹二反踬即疐也然则防与疐皆是颠倒之类以跋为躐者谓防其胡而倒踬耳老狼有胡谓颔垂胡进则躐其胡谓躐胡而前倒也退则跲其尾谓郤顿而倒于尾上也防胡言狼疐尾亦是狼也文不可重故以载代之下章倒其文明防上宜有载所以互相见也序言周公逺近有难不失圣徳故知此经説狼进退有难而不失猛笺正义曰笺下言公孙则逊位之后故以进则躐胡喻将欲摄政退则跲尾喻成王留之耳周公人臣以臣摄为进致政为退取象为安故易传也传正义曰传以雅称曽孙皆是成王以其是豳公之孙也硕大释诂文肤美小雅广训文天官屦人掌王之服屦为赤舄黒舄注云王吉服有九舄有三等赤舄为上冕服之舄下有白舄黒舄然则赤舄是舄之最上故云人君之盛屦也屦人注云服屦者着服各有屦也复下曰舄单下曰屦古之人言屦以通于复今世言屦以通于单俗易语反然则屦舄对文有异散则相通故传以屦言之士冠礼云端黒屦青絇繶纯爵弁纁屦黒絇繶纯纯博寸注云絇之言拘以为行戒状如刀衣鼻在屦头繶缝中紃也屦顺裳色爵弁之屦以黒为饰爵弁尊其屦饰以缋次云几几絇貌谓舄头饰之貌以爵弁祭服之尊饰之如缋次屦色纁而絇用黒则冕服之舄必如缋次舄色赤则絇赤黒也王肃云言周公所以进退有难者以俟王之长大有大美之徳能服盛服以行礼也笺正义曰笺以上言公归皆是周公故以此公为周公古之逊字借孙为之春秋昭二十五年经言公孙于齐春秋之例内讳奔谓之逊言昭公逊遁而去位此周公亦逊遁去位故读如彼文逊遁释言文孙炎曰遁逃去也周公摄政七年逊遁避成功之大美尚书洛诰有其事书序云召公为保周公为师相成王为左右召公不悦周公作君奭是成王留之为太师也上公九命得服衮冕故覆赤舄孙毓云诗书名例未有称天子为公孙者成王之去豳公又已逺矣又此篇美周公不美成王何言成王之大美乎公宜为周公笺义为长】
　　狼疐其尾载防其胡公孙硕肤徳音不瑕传瑕过也笺云不瑕言不可疪瑕也音义【疵才斯反】疏【传正义曰瑕者玉之病玉之有瑕犹人之有过故以瑕为过笺言无可疵瑕者亦是玉病言周公终始皆善为无疵瑕也】
　　狼跋二章章四句
　　豳风七篇二十七章二百三句










　　毛诗注疏卷十五
　　毛诗注疏卷十五考证
　　豳风七月章一之日觱发○觱发説文作滭冹
　　二之日栗烈○烈董氏本作冽
　　笺疏呉志孙皓问○呉志当作郑志王应麟云康成答问葢郑志所载孙皓乃康成弟子后人因孙皓名氏遂改郑志为吴志康成不与孙皓同时呉志亦无此语
　　献豜于公○豜周礼注作肩
　　曰为改嵗笺疏是过十月则改嵗○臣宗万按上二之日云卒嵗葢冬者终也以四时之终为嵗终也始则以十二辰之始为始十一月建子子天正也冇作始之义故以为嵗始而曰改嵗也
　　禾麻菽麦○许谦曰麦非纳于十月也此葢总言农事毕尔
　　其始播百谷笺谓祈来年百谷于公社○李樗曰此但是播百谷非祈百谷也
　　笺疏宾客食丧有祭祭祀○此句疑有衍字
　　鸱鸮章予维音哓哓○説文作唯予音之哓哓
　　东山章熠燿宵行传熠燿萤火也○【臣浩】按尔雅埤雅古今注皆以熠燿为萤名与毛传合宵行即曹桢所谓夜飞者也先儒乃以宵行为萤名葢因下章有熠燿其羽之文故耳然熠燿其羽亦言其羽之鲜明若萤之光如桑扈所谓有莺其羽是也
　　皇驳其马○皇尔雅注作騜
　　破斧章四国是皇○皇齐诗作匡
　　伐柯章伐柯伐柯○孔丛子作操斧伐柯
　　九罭序周大夫刺朝廷之不知也○【臣宗楷】按朱子语录曰寛厚温柔诗教也如今人説九罭诗乃责其君之辞无复寛厚温柔之意故易为束人愿周公留之诗然古説谓西人愿公速归朱注谓东人愿公少留民之爱公固无东人西人之异説虽不同其为美周公则一也
　　狼跋章赤舄几几○几几説文作掔掔按掔固也説文当别有所据
  </div>
  <div class="pagination">
   <a href="毛诗注疏_page14.html">
    上一页
   </a>
   <span>
    ...
   </span>
   <a href="毛诗注疏_page10.html">
    10
   </a>
   <a href="毛诗注疏_page11.html">
    11
   </a>
   <a href="毛诗注疏_page12.html">
    12
   </a>
   <a href="毛诗注疏_page13.html">
    13
   </a>
   <a href="毛诗注疏_page14.html">
    14
   </a>
   <span class="current-page">
    15
   </span>
   <a href="毛诗注疏_page16.html">
    16
   </a>
   <a href="毛诗注疏_page17.html">
    17
   </a>
   <a href="毛诗注疏_page18.html">
    18
   </a>
   <a href="毛诗注疏_page19.html">
    19
   </a>
   <a href="毛诗注疏_page20.html">
    20
   </a>
   <span>
    ...
   </span>
   <a href="毛诗注疏_page16.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
