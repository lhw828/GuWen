<!DOCTYPE html>
<html>
<head>
    <meta charset="UTF-8">
    <title>诗补传 - 第 15 页/共 29 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>诗补传 - 第 15 页/共 29 页</h1>
    <div class="content">　　十篇为什既非孔子之旧则先儒欲复为南陔之什亦未可信毛公出于前汉既以南陔三篇附之文武之小雅必有师承为文武之诗不若姑仍其旧考之乡饮酒礼燕礼六篇皆笙诗意其非人所歌故无有习其辞者是以亡之然孔子所存之诗幸有其义又有六月之序可据岂当置而不论晋人束晳补着其文虽未必尽得古人之旨因其义而考之取其合者或可以见圣人删诗之意亦学者所当知也晳补南陔诗曰循彼南陔言采其兰眷恋庭闱心不遑安南陔者养万物之方兰以喻君子孝子以君子自处而心眷恋于庭闱有合于孔子立身扬名之说此相戒以立身为养亲也又曰嗷嗷林乌受哺于子养隆敬薄惟禽之似乌能哺其母而不能敬孝子自谓徒知以养为事不知以敬为本是与乌相似也有合于孟子爱而不敬之说此相戒养亲以敬也夫平居能相告戒如此则孝友不缺矣晳补白华诗曰白华朱萼被于幽薄粲粲门子如磨如错白华洁白之物幽薄喻处于众庶孝子以白华自比而代父当门如磨错之自励有合于曾子大孝尊亲其次不辱之训又曰堂堂处子无营无欲鲜侔晨葩莫之防辱言孝子淡然无私欲物莫得而防汚如晨葩然有合于孟子好货财私妻子之戒事亲者能如此则亷耻不缺矣晳补华黍诗有曰黮黮重云辑辑和风黍发稠华亦挺其秀此言时和嵗丰有合于既霑既足生我百谷又曰无髙不播无下不殖芒芒其稼参参其穑此言宜于黍稷有合于曾孙之稼如茨如梁如此则蓄积不缺矣
　　南有嘉鱼乐【洛下同】与贤也大【泰】平之君子至诚乐与贤者共之也
　　成王小雅之首特取乐与贤之诗以眀处太平之世尢不可不尽诚以与贤与贤以诚则贤者留而治可保苟貎与之而诚不加焉则贤者去之矣夫贤者之去留天下之休戚系焉故与贤之礼废则贤者不安其位而天下之民将不得其所是以人主以与贤为急所以乐与者至诚之谓也序诗者未尝轻以至诚许人君特于此序举以美成王然则成王于学之为王者事已有缉熙光明之渐信乎颂者雅之积也
　　南有嘉鱼烝然罩罩【张教】君子有酒嘉賔式燕以乐【五敎】南有嘉鱼烝然汕汕【所諌】君子有酒嘉賔式燕以衎【苦旦】南有樛【居虬】木甘瓠累【力追】之君子有酒嘉賔式燕绥之翩翩者鵻烝然来思君子有酒嘉賔式燕又思
　　南指周南也烝众也罩篧也汕樔也君子成王也嘉賔贤者也嘉鱼鱼之美者甘瓠瓠之甘者鵻鸟之一者三物虽皆以喻贤者然一章曰罩罩恐其逸故罩之使入也二章曰汕汕恐其伏故汕之使出也此言人君之善与贤者处也三章曰累之乃瓠之自累四章曰来思乃鵻之自至此言贤者之喜仕于王之朝也四章皆言待贤者以燕礼始言其乐好次言其衎乐次言其绥而安之次言其又欲燕之非至诚安能有加无已如此思语助也既燕而又欲燕亦有思意是诗四章皆比而赋之也
　　南山有台乐得贤也得贤则能为邦家立太平之基矣成王既与贤矣又曰乐得贤成王既太平矣又曰立太平之基何也窃谓小序言得贤谓成王以得贤者在朝所以乐也大序言太平之基推原成王所以能立太平之基者以得贤故也乐与者乐与贤者相处也乐得者乐得贤者为用也能处之乃能用之然后太平之基可立故不能用贤则为国之基坠可不信哉
　　南山有台北山有莱乐【洛下同】只君子邦家之基乐只君子万夀无期南山有桑北山有杨乐只君子邦家之光乐只君子万夀无疆【居良】南山有杞北山有李乐只君子民之父母乐只君子徳音不已南山有栲【考】北山有杻【女乆】乐只君子遐不眉夀乐只君子徳音是茂南山有枸【俱甫】北山有楰【庾】乐只君子遐不黄耇乐只君子保艾尔后
　　南北指周地之南北也台夫须也可以为蓑笠莱草也可以为菜茹桑可以蚕杨可以舟也李也枳枸也皆可以食啖栲山樗也杻檍也楰山楸也皆可为噐用贤者有益于人之国犹草木之在山不特为之防芘而且有用如此君子得贤之助可谓乐矣以国家言之则本固而歴数无期名显而厯数无疆以君身言之则为民父母而令闻无穷遐不眉夀而令闻益着身其康彊而子孙逢吉用贤之效有如此者黄髪白复黄也耇面冻梨色也保安也艾老也言不独身享眉夀黄耇之福子孙亦获耆艾之夀也是诗五章皆比而赋之也
　　由庚万物得由其道也崇丘万物得极其髙大也由仪万物之生各得其冝也有其义而亡其辞
　　晳补由庚诗曰荡荡夷庚物则由之蠢蠢庶类王亦柔之言王道平夷则物自全其性命人君将以遂物之性亦本于王化之柔和有合于致中和万物育之说又曰四时递谢八风代扇五纬不愆六气无易此言王化既柔则时序风气无不得其和有合于賛化育与天地参之说如此则隂阳不失其道理矣晳补崇丘诗曰瞻彼崇丘其林蔼蔼植物斯髙动物斯大又曰何类不繁何生不茂物极其性人永其夀此言古者隂阳和风雨时五谷登六畜蕃山不童泽不涸时和则无疾无疾则不夭如此则天地之间无物不遂矣晳补由仪诗曰肃肃君子由仪率性明明后辟仁以为政又曰鱼游清沼鸟萃平林濯鳞鼔翼振振其音此言古者不风不暴不行火田草木不折不芟斧斤不入山林豺祭兽然后杀獭祭鱼然后渔鹰隼击然后罻罗设是以天子不合围诸侯不掩羣大夫不麛不卵士不隠塞庶人不数罟故鸟兽鱼鼈皆得其所如此则天下之物皆不失其道理矣
　　蓼【六下同】萧泽及四海也
　　说者以九夷八狄七戎六蛮谓之四海窃谓恩泽下流无内外之间非专为四夷也书曰州十有二师谓诸夏也外薄四海谓四夷也继之以咸建五长则内外并举是诗泽及四海者正谓由诸夏以及四夷也
　　蓼彼萧斯零露湑【息叙】兮既见君子我心冩兮燕笑语兮是以有誉处兮蓼彼萧斯零露瀼瀼【如羊】既见君子为龙为光其徳不爽夀考不忘蓼彼萧斯零露泥泥【乃礼】既见君子孔燕岂【开在】弟【悌】冝兄冝弟令徳夀岂蓼彼萧斯零露浓浓既见君子鞗【徒雕】革冲冲和鸾雝雝万福攸同蓼长大貎萧香草也湑露聚貎瀼瀼重貎泥泥湿貎浓浓厚貎既见君子来朝而见天子也诸侯朝王必有恩数以及之故以露之霑濡蓼萧为喻一章谓诸侯见天子其心既莫不倾尽故天子与之燕饮笑语情既无间则谗毁难入所以有美誉而可安处也二章谓诸侯见天子被天子之龙光于是称颂天子之徳施于我者既无差爽愿其夀考无忘此也三章谓诸侯见天子燕乐之际天子甚乐易冝兄冝弟谓同姓诸侯于是咸祝颂天子欲其有令善之徳夀考而岂乐也四章谓诸侯见天子被乘马路车之赐鞗革冲冲而垂和鸾雝雝而鸣于是又祝颂天子万福皆备以此报上也是诗四章皆比而赋之也
　　湛【直减】露天子燕诸侯也
　　燕以示慈惠礼不嫌于厚故燕礼曰宵则庶子执烛于阼阶甸人执烛于庭阍人为烛于门外然所谓宵亦以礼意未尽虽逮宵可也亦不可以为燕礼之常诗之所咏亦记成王一时待诸侯之厚如此学者不可不知也
　　湛湛露斯匪阳不晞【希】厌厌【于盐】夜饮不醉无归湛湛露斯在彼丰草厌厌夜饮在宗载考湛湛露斯在彼棘显允君子莫不令徳其桐其椅【于冝】其实离离岂弟君子莫不令仪
　　蓼萧以恩数宠诸侯故废则恩泽乖湛露以燕饮亲诸侯故废则万国离二诗正一时之诗故皆以露起兴湛湛多貎厌厌安貎一章以露之润物非见日则不干喻君之安然燕饮非醉则不止以醉为期故未醉虽至宵可也二章以露之在茂草喻天子燕同姓之诸侯考成也在宗子尤贵于成礼也蓼萧以冝兄冝弟为同姓则此诗以在宗为同姓何疑之有説者乃为夜饮必于宗室谓路寝之属果尔则是燕必以夜岂天子待诸侯之礼况与燕礼宵则执烛之意异邪三章以露之在棘喻天子之燕诸侯而明信之见于徳者无有不善四章谓椅桐之实得露之膏润而离离喻诸侯被天子之恩泽充足饱满而天子之乐易见于仪者无有不善此诗人形容天子之有徳有仪如后世乐章必颂君徳是也説者以显允君子岂弟君子为诸侯夫君子之名天子诸侯固可通称而蓼萧湛露既为同时所用之乐章岂得前篇以君子称天子后篇以君子称诸侯况前篇既以令徳夀岂称天子矣而后篇又以岂弟称诸侯可乎是诗四章皆比而赋之也
　　彤【徒冬下同】弓天子锡有功诸侯也
　　左传甯武子曰诸侯敌王所忾而献其功于是赐之彤弓一彤矢百玈弓矢千以觉报燕杜预释之曰忾恨怒也觉明也诸侯有四夷之功王赐弓矢又为歌彤弓以明报功燕乐此言周之旧也至东迁以后平王以赐晋文侯书文侯之命是也説者谓平王立文侯有迎送安定之劳此谓有功于王室也襄王以赐晋文公见之左氏传为文公献楚俘于王之故此谓有功于攘夷狄也然文公之败楚师功大于文侯故襄王遂策命晋为侯伯使専征伐以正诸夏凡彊陵弱大并小皆得以制之此先王维持诸夏之意也故曰彤弓废则诸夏衰矣
　　彤弓弨【尺昭】兮受言藏之我有嘉宾中心贶之钟鼔既设一朝飨之彤弓弨兮受言载之我有嘉宾中心喜之钟鼔既设一朝右之彤弓弨兮受言櫜【古刀】之我有嘉宾中心好【呼报】之钟鼔既设一朝醻【市由】之
　　彤赤也弨弛也凡弓皆漆赐则赤一而黒十以赤为重也造弓工成则献于王王受而藏之以待好赐其藏之也载以抗之櫜以韬之嘉賔谓诸侯之有功者于是王者贶以彤弓表中心之至意非王中心之所喜非王中心之所好不足以得此贶盖贵此赐不轻予也既赐之遂燕之所谓觉报燕也钟鼔盛乐也举钟鼓而言则仪物之盛可知矣一朝亦取终朝之意谓礼意之厚终朝而不倦也周语曰王飨有体荐燕有折俎又曰公当飨卿当燕则飨礼重于燕明矣然飨以训恭俭故不过于终朝燕以示慈惠故不嫌于夜饮左氏传曰郑飨赵孟礼终则燕此飨不过终朝之説也飨虽不过终朝盖尊之而不媟也故曰右之有献醻焉尊之而不疎也故曰醻之是诗三章皆赋也
　　菁菁【子丁下同】者莪【五何下同】乐【洛下同】育材也君子能长【张文】育人材则天下喜乐之矣
　　天下固未尝一日无才人才亦不可一日不飬学校者养才之地也自非人君之仁中心好之徃徃以无近效而不加意者多矣是诗之序上言乐育材下言天下喜乐盖人君以能养材为乐则人材亦以得其养为乐説者谓正小雅二十二篇皆因事而歌菁菁者莪其天子行礼于学校之歌欤传曰地之羙者善养禾君之仁者善养士表记以丰水有武王岂不仕诒厥孙谋以燕翼子为周家数世之仁盖自文王有丰水之辟廱而诗有于乐辟廱之叹武王有镐京辟廱而诗有无思不服之咏今成王太平不忘学校诗人谓之乐育材岂非文武贻谋有自耶所谓数世之仁者如此
　　菁菁者莪在彼中阿既见君子乐【洛】且有仪菁菁者莪在彼中沚【止】既见君子我心则喜菁菁者莪在彼中陵既见君子锡我百朋泛泛【芳劎】杨舟载沈载浮既见君子我心则休
　　莪蒿属物之至微者而能菁菁然茂盛以中阿中沚中陵皆地之羙有润泽以养草木故得遂其性也古者五贝为朋汉置货贝五品每品以二为朋百朋言锡予之多也学校者人君养材之地有师友之训有弦诵之习校试有法庖廪有继所以待士者厚矣视莪之菁菁何足道哉然而人君之未视学也则不能不以为忧忧之如何忧其不好士外虽厚其养而非中心之所欲也及人君之既视学则多士欣欣然有喜色而相告曰视君子接我之威仪则知其不嫚士矣视君子赐我之百朋则知其不轻士矣安得不乐安得不喜乎卒章自谓多士之材如以杨为舟可用以济始者未见君子惧其不见用故如舟之泛然于中流则沉则浮心靡有定今既见君子故我心休休然不复有私忧过计也百朋者厚下之礼也威仪者接下之仪也故菁菁者莪废则无礼仪矣是诗四章皆比而赋也
　　诗补传卷十六
<经部,诗类,诗补传>
　　钦定四库全书
　　诗补传卷十七　　　　宋　范处义　撰
　　变小雅
　　文武小雅一诗废则一事缺已于诸篇言之厉王尽废小雅故变小雅无其诗并着其失于六月之序以明宣王中兴自六月始其不得为正雅则非特厉王之过也
　　六月宣王北伐也鹿鸣废则和乐缺矣四牡废则君臣缺矣皇皇者华废则忠信缺矣常棣废则兄弟缺矣伐木废则朋友缺矣天保废则福禄缺矣采废则征伐缺矣出车废则功力缺矣杕杜废则师众缺矣鱼丽废则法度缺矣南陔废则孝友缺矣白华废则廉耻缺矣华黍废则蓄积缺矣由庚废则隂阳失其道理矣南有嘉鱼废则贤者不安下不得其所矣崇丘废则万物不遂矣南山有台废则为国之基队【直类】矣由仪废则万物失其道理矣蓼萧废则恩泽乖矣湛露废则万国离矣彤弓废则诸夏衰矣菁菁者莪废则无礼仪矣小雅尽废则四夷交侵中国防矣
　　凡诗言月皆夏正如正月十月之交四月是也月令季夏之月不可起兵动众司马法冬夏不兴师今宣王六月出师以玁狁孔棘不遑防也诗人方且咏歌其事为宣王小雅之首盖当厉王大壊之后小雅尽废四夷交侵之时宣王能厉兵秣马张皇威武一振衰微之气是诚可尚也宣王南征北伐之诗皆叙其既归之情盖燕劳之乐章也文武则有遣有劳宣王无遣将率戍役之诗以见仓猝急遣不暇燕也
　　六月栖栖【西】戎车既饬【勅】四牡骙骙【求】载是常服玁狁孔炽【尺志】我是用急王于出征以匡王国
　　栖栖犹皇皇不遑安之貎戎车即周官车仆所掌五等戎路之萃广车之萃阙车之萃苹车之萃轻车之萃萃犹副也此五者所谓五戎也饬谓简阅齐正也骙骙马之行彊而有节也常服即周官司服凡兵事韦弁服也玁狁既甚炽是用急以六月出师士卒谓王非私意欲以一正王国诚不得已也
　　比【毗志】物四骊闲之维则维此六月既成我服我服既成于三十里王于出征以佐天子
　　比物四骊言其比齐其毛物四马皆骊色也言其马之众也闲之维则言其教阅有素马皆闲习而有法也我服既成即兵事之常服也于三十里师行日三十里也师行之始将士皆能明上之意谓我以王命出征非有他也盖欲我佐天子攘夷狄以安中国耳
　　四牡脩广其大有颙【玉容】薄伐玁狁以奏肤公有严有翼共【恭】武之服共武之服以定王国
　　将士既以王使出征为喜于是自矜其车马谓脩饬而广大颙然可观虽薄言伐玁狁可以即奏大功况我之师众皆能严整而相辅翼以此而共武事之服则安定王国必矣常服者将帅常日之服武服者则甲胄之类是也
　　玁狁匪茹【如豫】整居焦获【防】侵镐【胡老】及方至于泾阳织文鸟章白斾央央【英】元戎十乗【绳证】以先啓行【户郎】
　　茹度也整无惮貎言玁狁之罪可谓不茹度矣既整居周家焦获之地又侵我镐方渐至泾阳矣逼近之甚岂可不问哉今旌旗动色咸有欲战之气或为徽织之文或画鸟隼之章而继旐之白斾则央央然鲜明使元戎以十乘先士卒而啓行也夏曰钩车先其正者也商曰寅车先其疾者也周曰元戎先其良者也以其良者先行犹今之所谓选锋也
　　戎车既安如轾【竹二】如轩四牡既佶既佶且闲薄伐玁狁至于大【泰】原文武吉甫万邦为宪
　　此言戎车之安固轩轾前无不可者四马皆健而且习薄言伐玁狁已至于大原言逐出之逺也于是归功于大将谓吉甫有文武之才可以为万邦之法也
　　吉甫燕喜既多受祉来归自镐我行永久饮【于鸩】御诸友炰【白交】鼈【卑灭】脍【占外】鲤侯谁在矣张仲孝友
　　此言吉甫来归天子燕劳而喜之既多受福矣谓受爵赏之福也吉甫于是述上意之厚谓自镐而归其行已久所可乐者燕饮之礼得进诸友而共之举其殽之羙者如炰鼈脍鲤以见他物皆称是又于诸友之中称张仲之贤谓在此者谁欤乃孝友之张仲也善父母为孝善兄弟为友吉甫此行自非张仲推孝友之德视国事如父母之事视将帅如兄弟之爱安能成功哉吉甫所称诸友皆天子之大臣与燕者诗人多指同僚为朋友终则独称张仲疑大臣之主吉甫者然则六月之功所谓将帅和而士豫附也是诗六章皆赋也
　　采芑【起】宣王南征也
　　南征谓蛮荆也玁狁在北则用兵薄伐驱之于太原使之逺遁蛮荆在南则师干之试使之来威而遂已此征伐之辨亦以见宣王未尝以穷兵多杀为功也
　　薄言采于彼新田于此菑【侧具】亩方叔涖【利】止其车三千师干之试方叔率止乘其四骐四骐翼翼路车有奭【许力】簟茀【弗】鱼服钩膺鞗【条】革
　　谷之美者亦菜名此诗言二嵗之新田一嵗之菑亩民居之中郷不应指菜盖以田亩善养嘉谷以喻周家善养士卒也大雅曰丰水有诗人于文武士皆以为喻也以喻士卒新田菑亩中郷言养之有素也采谓采择而用之行阵也以素养之士而得方叔之贤以涖之可谓将士俱善矣方叔之涖军緫三千乘之众盖兵车一乗甲士三人步卒七十二人合而言之可谓盛矣然诗人言三百三千皆取其盛未必实然也师干犹言兵甲试者阅习也率止者率士卒而行也四骐谓四马皆骐色也翼翼健而顺也路车金路也奭赤色也其车以方文之簟为蔽其矢以海鱼之皮为服钩膺谓以金为钩马膺之饰也鞗革以革为辔马首之饰也言车马之盛如此
　　薄言采于彼新田于此中郷方叔涖止其车三千旂旐央央【英】方叔率止约軧【祈支】错衡八鸾玱玱【七羊】服其命服朱芾【弗】斯皇有玱葱珩【衡】
　　交龙为旂蛇为旐央央鲜明也约軧车之毂以皮约而束之也错衡车之衡以杂物而饰之也朱芾诸侯黄朱芾也葱珩三命葱珩也斯皇色之明也有玱声之和也言车服之羙如此
　　鴥【惟必】彼飞隼其飞戾天亦集爰止方叔涖止其车三千师干之试方叔率止钲【征】人伐鼓陈师鞠旅显允方叔伐鼓渊渊振旅阗阗【徒颠】
　　隼鹞属鴥飞疾貌喻师之迅速其行如隼之戾天其止如隼之爰止也方叔涖而率之钲人击钲鼔人伐鼔陈师谓布其阵形也鞠旅谓合其行伍也士卒皆服方叔之明信故进而伐鼓则渊渊然其声深以逺退而振旅则阗阗然其行盛而整言师之出入如此鞠皮毬也合其皮而为之卒伍之聚取其合也如毬然以兵圑名官盖取诸此
　　蠢【尺允】尔蛮荆大邦为雠方叔元老克壮其犹方叔率止执讯【信】获丑戎车啴啴【吐丹】啴啴焞焞【吐雷】如霆如雷显允方叔征伐玁狁蛮荆来威
　　蠢无知也荆州之蛮乃与中国为雠敌可谓无知也方叔虽为时之大老而其谋方克壮冝其一率师而出即奏捷献囚而归而来归之日戎车啴啴则马声之众焞焞则车饰之盛如雷霆之震耀曽无衰惰之状可谓全师而归矣盖由方叔之明信已见于北伐之日故蛮荆闻其威名而畏服不劳征讨也详味诗人之言方叔可谓贤将矣燕劳之诗归功将率文武之故事也是诗四章三章比而赋之卒章赋也
　　车攻宣王复古也宣王能内脩政事外攘【如羊】夷狄复文武之竟【境】土脩车马备器械复【扶乂】防诸侯于东都因田猎而选车徒焉
　　宣王复古内脩政事外攘夷狄视文武以天保以上治内采薇以下治外亦已近之而二雅之诗皆不列于正雅何哉岂以厉王大坏之后纵能兴衰拨乱卒不能及文武成王之盛欤是殆论其时非论其德也窃意宣王虽为中兴之贤主而渐不克终箴规诲刺之诗相继并作亦犹衞文郑武虽为春秋之贤诸侯不齿于正风也故非文王不得有正风非文武成王不得有正雅诗之取与其严矣乎如是诗之脩车马备器械复防诸侯于东都因田猎而选车徒皆有复古之实卓然为中兴之冠前则六月采后则吉日鸿鴈诚可以继正雅而无愧亦岂可少贬哉
　　我车既攻我马既同四牡厐厐【龙同】驾言徂东
　　周官言攻木之工攻金之工则攻为治也一器而工聚焉车为多故以攻为贵也同齐也宗庙齐毫尚纯也戎事齐力尚彊也田猎齐足尚疾也厐充实也谓四牡之充实甚壮也东洛邑也谓备车马往东都也
　　田车既好四牡孔阜东有甫草驾言行狩
　　田车谓田猎之车皆善也四牡谓驾车之马皆壮也甫草谓甫田之草也此就东都大田之有草者行田狩之事也田者必艾草围田猎之处以为之防未田或舎其中以褐纒通帛旃竿为门以裘纒椹质为槸门广于车八寸将田驱车而入车轴击门傍旃竿者则不得入以罚其不工门有二并南向天子六军分为左右左者之左门右者之右门不越部伍教战既毕士卒皆出乃驱禽纳之防然后焚而射焉天子发诸侯次之大夫士次之天子发则抗大绥诸侯发则抗小绥献禽于其下故战不出顷田不出防不逐奔走古之道也
　　之子于苗选徒嚣嚣【五刀】建旐设旄搏【博】兽于敖
　　之子有司也夏猎曰苗此时以夏田前言行狩猎之緫名也嚣嚣选徒之声也旐以致众故选徒必建旐而设牛尾于旐之首敖山名选徒既毕因令搏兽以校其勇也説者谓甫田易野也易野以车为主故用以选车田车既好是也敖险野也险野以人为主故用以选徒选徒嚣嚣是也虽分车徒为二亦教战之法也
　　驾彼四牡四牡奕奕赤芾金舄【昔】防同有绎【亦】
　　奕奕众大貌绎聨属貌时见曰防殷见曰同赤芾即朱芾也朱赤色相似故通言之金舄即赤舄也金赤色相近故托言之説者谓赤芾为臣道加金为舄近于凿也此言诸侯来防车服之盛也
　　决拾既佽【次】矢既调射夫既同助我举柴【子智】
　　决钩也着右手以防大指也天子用象骨为之拾遂也着左臂以遂也以韦为之佽谓指臂相佽比也调谓彊弱与矢轻重相得也射夫既同谓皆同力于射禽也助我举柴谓助我获禽如积也此言射之精也
　　四黄既驾两骖不猗【于寄】不失其驰舎【舍】矢如破
　　四黄四马皆纯色而两骖不偏附也御者不失驰驱之法故射者如破而命中也此言御之良也射御相资御良则射中
　　萧萧马鸣悠悠斾旌徒御不惊大庖【蒲茅】不盈
　　田事既毕军旅齐肃唯闻萧萧马鸣之声见悠悠斾旌之状以号令精明故徒御莫有怯惰而善惊者于是将颁禽焉一曰干豆谓以上杀为豆实以供宗庙二曰賔客谓以次者供賔客三曰充君之庖谓以下杀充庖厨自左膘射之达于右腢为上杀谓自脇后达肩前也射右耳本次之谓自左射之达右耳本也射左髀达于右防为下杀谓自左股外达右脇也以死之速为上迟为下故也面伤不献谓射中面者践毛不献谓在傍逆射者不成禽不献谓伤小弱者禽虽多择取三十焉谓每禽取三十其余以与大夫士以习射于泽宫田虽多得禽射中则得取禽古者以辞逊取不以勇力取故也大庖君之庖也所取止此可谓不盈矣
　　之子于征有闻【问】无声允矣君子展也大成
　　君子宣王也颁禽既讫已事而归谓有司此之征行但闻出师之名不闻出师之声皆由宣王能素练之严整使然信矣宣王诚为大成武事也一章言车马之脩遂如东都二章三章言车徒既选遂行田狩四章言诸侯防同车服之盛五章六章言射御之善获禽之多七章言颁禽之众充庖不盈八章言军旅之肃王事大备序所谓复文武之境土则二雅所咏南征北伐亲诸侯平淮夷之类是也是诗八章皆赋也
　　吉日羙宣王田也能慎微接下无不自尽以奉其上焉诗人之美人君多举一事终始言之以见其余可知也吉日美宣王田猎尔而序诗者谓君能慎微接下臣能自尽以奉上盖于田猎一事知之也且田非重事也既谨日而祭马祖又谨日以差我马则必能致谨于国事矣因田而得禽非厚获也犹为醴酒以御賔客则必能与之食天禄矣虞人既聚兽必于天子之所左右皆取禽共天子之燕则他日必能用命矣
　　吉日维戊既伯既祷田车既好四牡孔阜升彼大阜从其羣丑
　　外事以刚日戊刚日也庚午前二日即戊辰也伯马祖谓天驷房星之神也将用马之力必祭马之祖谨其事也车攻而马壮则升陵阜而从禽兽之丑类无不获矣
　　吉日庚午既差我马兽之所同麀【忧】鹿麌麌漆沮【七余】之从天子之所
　　庚午亦刚日也差择其马所谓田猎齐足尚疾也于是虞人驱兽而同之举鹿之牝者言之尚麌麌而众多他禽当称是也故自漆沮驱兽至天子田所见其尽力也
　　瞻彼中原其祁孔有儦儦【表骄】俟俟或羣或友悉率左右以燕天子
　　祁众也谓中原之兽甚众有或趋而儦儦或行而俟俟或三为羣或二为友于是左右之从田者悉力相率取禽以共天子燕賔客之用
　　既张我弓既挟【子洽】我矢发彼小豝【巴】殪【于计】此大兕【徐履】以御賔客且以酌醴
　　豕牝曰豝兕野牛也天子既张我弓挟我矢一发而得小豝左右则悉力以殪大兕以见小大毕陈王于是以此物进賔客而酌醴示不专飨也田猎一事终始如此天保君能下下臣能报上亦何以异宣王明文武之功业盖于吉日而可见是诗四章皆赋也
　　鸿鴈美宣王也万民离散不安其居而能劳【力报】来【力代】还定安集之至于矜【古顽】寡无不得其所焉
　　鸿鴈为使臣之诗先儒之説是矣然不必以鸿鴈比使臣盖诗有哀鸣嗷嗷之语使臣岂至是哉故学者疑焉盍求之序诗意自明序言万民离散不安其居鸿鴈随阳往来莫有定处正万民离散之喻也宣王劳者劳之来者来之往者还之扰者定之危者安之散者集之岂人君自为之哉必有使者将明命宣德意而行之故万民虽众至于矜寡无不得其所然则鸿鴈之诗为使臣而作明矣
　　鸿鴈于飞肃【所六】肃其羽之子于征劬劳于野爰及矜人哀此鳏寡
　　大曰鸿小曰鴈肃肃整而有声也鸿鴈飞必成行列故以喻民之离散相携持而去也之子谓使臣也车攻以有司为之子亦此类也老而无妻曰鳏老而无夫曰寡使臣之行驱驰原隰所谓劬劳于野也访问及可矜之人尤哀此鳏寡必有恩泽先于无告之民故于首章及之也
　　鸿鴈于飞集于中泽之子于垣【】百堵皆作虽则劬劳其究安宅
　　中泽泽中也垣墙也究终也民之离散不免暴露如鸿鴈之集泽中使者于是为之经营垣墙一丈为板五板为堵百堵同时而作虽则劳苦其终可以安居矣
　　鸿鴈于飞哀鸣嗷嗷维此哲人谓我劬劳维彼愚人谓我宣骄
　　离散之民喜使者之来皆合辞告诉如鸿鴈之哀鸣嗷嗷使者于是告之曰凡尔庶民有哲而知人者有愚而无知者我被命而出哲人则知我劬劳于国事愚人则以我宣示其骄耳是诗三章皆比而赋之也
　　庭燎【力绍下同】美宣王也因以箴【之金】之
　　箴犹鍼砭然有疾则当施之百官之箴王阙亦必见其有阙而后箴岂无故而为之哉夫进鋭退速固有此理使宣王能自彊不息终始如一亦安可非也今观诗之三章首章以夜未央而问次章以夜未艾而问卒章以夜向晨而问则宣王怠意已见视朝渐晚矣庸可以勿箴乎传言官箴王阙谓各因其所居之官而献箴庭燎之箴其司烜之属所为乎其后宣王夜卧晏起至烦贤后脱簪待罪诗人之箴信于蓍也
　　夜如何其【基下同】夜未央庭燎之光君子至止鸾声将将【七羊】夜如何其夜未艾【五盖】庭燎晣晣【之世】君子至止鸾声哕哕【呼防】夜如何其夜郷【许亮】晨庭燎有煇君子至止言观其旂
　　未央夜未及中也未艾夜未尽也向晨夜近晓也鸾声车之和鸾也庭燎者即周官司烜之所供门外曰大烛门内曰庭燎始言之光终言晣晣卒言有煇皆言明且协韵也诗人设为宣王之言初以夜未央而问既而至未艾而问既而至向晨而问岂非已渐有怠意乎与其太蚤而易怠孰若有常而可乆夫未明则君子之来朝特闻其车音耳将将声和也哕哕声徐而有节也既明则见其旂色此蚤晚之辨也先言美而继以箴谓前可美而后可箴也是诗三章皆赋也
　　沔【丝善下同】水规宣王也
　　规正圎之器也物不圎者规之使圎正谏之义也传曰近臣尽规谓规切人主近臣之职也卒章有谗言其兴之戒必宣王颇惑谗言不亲诸侯故近臣规之也
　　沔彼流水朝【直遥】宗于海鴥彼飞隼【息尹】载飞载止嗟我兄弟邦人诸友莫肯念乱谁无父母
　　沔流满貌鴥飞疾貌夫水之朝宗于海隼之飞止于山乃理性之自然喻诸侯必知尊王室嗟我兄弟与国人朋友莫肯以乱为念谁无父母何忍兴讹造谤以相及乎盖当时必有谗言起于兄弟国人朋友之闲故为此言也
　　沔彼流水其流汤汤【失羊】鴥彼飞隼载飞载扬念彼不迹【井亦】载起载行心之忧矣不可弭【弥氏】忘
　　沔然之水今汤汤放溢而无所入鴥然之隼今飞扬而无所止喻被谗者不得安其职守念彼不循理之谗人使我载起载行心之忧惧不能自已也
</div>
    <div class="pagination">
<a href="诗补传_page14.html">上一页</a><span>...</span><a href="诗补传_page10.html">10</a><a href="诗补传_page11.html">11</a><a href="诗补传_page12.html">12</a><a href="诗补传_page13.html">13</a><a href="诗补传_page14.html">14</a><span class="current-page">15</span><a href="诗补传_page16.html">16</a><a href="诗补传_page17.html">17</a><a href="诗补传_page18.html">18</a><a href="诗补传_page19.html">19</a><a href="诗补传_page20.html">20</a><span>...</span><a href="诗补传_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
