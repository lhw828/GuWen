<!DOCTYPE html>
<html>
 <head>
  <meta charset="utf-8"/>
  <title>
   毛诗注疏 - 第 14 页/共 29 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   毛诗注疏 - 第 14 页/共 29 页
  </h1>
  <div class="content">
   彼泽之陂有蒲与荷兴也陂泽障也荷芙蕖也笺云蒲柔滑之物芙蕖之茎曰荷生而佼大兴者蒲以喻所说男之性荷以喻所说女之容体也正以陂中二物兴者喻淫风由同姓生有美一人伤如之何伤无礼也笺云伤思也我思此美人当如之何而得见之寤寐无为涕泗滂沱自目日涕自鼻曰泗笺云寤觉也音义【荷音何障章亮反芙音符蕖其居反茎幸耕反佼古夘反觉音教】疏【正义曰毛以为彼泽之陂障之中有蒲与荷之二草蒲之为草甚柔弱荷之为华极美好以兴陈国之中有男悦女云汝体之柔弱如蒲然顔色之美如荷然男女淫泆相悦如此君子见其淫乱乃感伤之彼男所悦者有美好之一人美好如是不能自防以礼不以礼可伤乎知可如之何既不可奈何乃忧思时世之淫乱寤寐之中更无所为念此风俗伤败目涕鼻泗一时俱下滂沱然也郑以为彼泽之陂障之中有蒲与荷之二草以喻同姓之中有男与女之二人蒲之草甚柔滑荷之茎极佼好女悦男云汝之体性滑利如蒲然男悦女云汝之形容佼大如荷然聚防之时相悦如是及其分离则忧思相忆男忆女云有美好之一人我思之而不能见当如之何乎既不能见益复感伤觉寝之中更无所为念此美女涕泗滂沱然淫风如此故举以刺时也正义曰泽障谓泽畔障水之岸以陂内有此二物故举陂畔言之二物非生于陂上也释草云荷芙蕖其茎茄其叶蕸其本蔤其华防蓞其实莲其根藕其中的的中薏李廵曰皆分别莲茎叶华实之名防蓞莲华也的莲实也薏中心也郭璞曰蔤茎下白蒻在泥中者今江东人呼荷华为芙蓉北方人便以藕为荷亦以莲为荷蜀人以藕为茄或用其母为华名或用根子为母叶号此皆名相错习俗误失其正体者也陆玑疏云莲青皮里白子为的的中有青为薏味甚苦故里语云苦如薏是也正觧荷为芙蕖不言兴意以下云伤无礼者伤有美一人则此有蒲与荷共喻美人之貌蒲草柔滑荷有红华喻必以象当以蒲喻女之容体以华喻女之顔色当如下章言防蓞而此言荷者以荷是此草大名故取荷为韵笺正义曰如尔雅则芙蕖之茎曰茄此言荷者意欲取茎为喻亦以荷为大名故言荷耳樊光注尔雅引诗有蒲与茄然则诗本有作茄字者也笺以序云男女相説则经中当有相恱之言以蒲喻所悦男之性女悦男言男之心性和柔似蒲也荷以喻所悦女之容体男悦女言女之形体佼大如荷也正以陂中二物兴者淫风由同姓生二物共在一陂犹男女同在一姓伤思释言文以溱洧桑中亦刺淫泆举其事而恶自见其文皆无哀伤之言此何独伤其无礼至扵涕泗滂沱辗转伏枕也故易以为思美人不得见之而忧伤也孙毓以笺义为长正义曰经言陨涕出涕皆谓泪出扵目泗既非涕亦涕之类眀其泗出扵鼻也】
　　彼泽之陂有蒲与蕑传蕑兰也笺云蕑当作莲莲芙蕖实也莲以喻女之言信有美一人硕大且卷卷好貌寤寐无为中心悁悁悁悁犹悒悒也音义【蕑毛古顔反郑改作莲练田反卷本又作婘同其贠反悁古反】疏【正义曰以溱洧秉蕑为执兰则知此蕑亦为兰也兰是芬香之草盖喻女有声闻笺正义曰以上下皆言蒲荷则此章亦当为荷不宜别据他草且兰是陆草非泽中之物故知蕑当作莲莲是荷实故喻女言信实正义曰悁悁犹悒悒俗本多无之】
　　彼泽之陂有蒲防蓞防蓞荷华也笺云华以喻女之顔色有美一人硕大且俨俨矜庄貌寤寐无为辗转伏枕音义【防本又作莟又作□户感反蓞本又作□大感反俨本又作曮鱼检反辗张辇反本又作展】
　　泽陂三章章六句
　　陈国十篇二十六章百十四句









　　毛诗注疏卷十二
　　毛诗注疏卷十二考证
　　陈风东门之枌章南方之原原大夫氏○李樗曰毛郑以原为氏不甚眀白欧阳修以为南方原野其説为简眀言择其吉日相期于南方之原野也
　　衡门章可以栖迟○栖迟汉书作徲徲音啼音彛可以乐饥音义郑本作○唐石经亦作韩诗外又作疗
　　东门之池章疏以池繋门言之则此池近在门外○水经注陈城故陈国也东门内有池水至清洁不竭不生鱼草水中有故台处诗所谓东门之池也
　　月出章劳心惨兮○惨五经文字作燥
　　泽陂章硕大且俨○俨説文作防



　　毛诗注疏卷十二考证
　　钦定四库全书
　　毛诗注疏卷十三
　　汉郑氏笺　唐陆徳明音义　孔頴逹疏
　　国风
　　桧
　　序羔裘大夫以道去其君也国小而迫君不用道好絜其衣服逍遥游燕而不能自强于政治故作是诗也笺以道去其君者三谏不从待放于郊得玦乃去音义【好呼报反下注同治直吏反下注同玦古穴反】疏【正义曰作羔裘诗者言大夫以道去其君也谓桧之大夫见君有不可之行乃尽忠以谏谏而不从即待放于郊得玦乃去此是以道理去君也由桧国既小而廹于大国君不能用人君之道以理其国家而徒好修絜其衣服逍遥游戏而燕乐而不能用心自强于政治之事大夫见其如是故谏之而不从故去之臣之将去待放于郊当待放之时思君之恶而作是羔裘之诗言已去君之意也序言以道去其君既已舍君而去经云岂不尔思其意犹尚思君明已弃君而去待放未絶之时作此诗也大夫去君必是諌而不从诗之所陈即諌君之意首章二章上二句言君变易衣服以翺翔逍遥卒章上二句言其裘色之羙是其好絜游宴不强政治也三章下二句皆言思君失道为之忧悼是以道去君之事也以诗为去君而作故序先言以道去君也笺正义曰言以道去君则大夫正法有去君之道春秋庄二十四年戎侵曹曹羁出奔陈公羊传曰曹无大夫何以书贤也何贤乎曹羁戎将侵曹曹羁谏曰戎众而无义请君勿自敌也曹伯曰不可三谏不从遂去之故君子以为得君臣之义也曲礼下云为人臣之礼不显谏三谏不聼于礼得去也丧服齐衰三月章曰为旧君曰大夫以道去君而犹未絶春秋宣元年晋放其大夫胥甲父于卫公羊曰近正也其为近正奈何古者大夫已去三年待放君放之非也大夫待放正也是三谏不从有待放之礼宣二年谷梁称赵盾谏灵公公不聼出亡至于郊赵盾谏之出至郊而舍明大夫待放在于郊也得玦乃去者谓君与之决别任其去然后去也荀卿书云聘士以圭复士以璧召人以瑗絶人以玦反絶以环范寗谷梁注君赐之环则还赐之玦则往用荀卿之言以为说则君与之决别之时或当赐之以玦也曲礼云大夫去国逾境为坛位向国而哭三月而复服此笺云待放于郊礼记言逾境公羊言待放三年礼记言三月者礼记所言谓既得玦之后行此礼而后去非待放时也首章言狐裘以朝谓视路门外之朝也二章云狐裘在堂谓在路寝之堂也视朝之服即服之于路寝不更易服玉藻云君朝服以日视朝于内朝退适路寝聼政聼政服视朝之服是在朝在堂同服羔裘今桧君变易衣服用狐裘在朝因用狐裘在堂故首章言在朝二章言在堂上二章唯言变易常礼未言好絜之事故卒章言羔裘之羙如脂膏之色羔裘既羙则裘亦羙可知故不复説裘之羙】
　　羔裘逍遥狐裘以朝羔裘以游燕裘以适朝笺云诸侯之朝服缁衣羔裘大蜡而息民则有黄衣裘今以朝服燕祭服朝是其好絜衣服也先言燕后言朝见君之志不能自强于政治岂不尔思劳心忉忉国无政令使我心劳笺云尔女也三谏不从待放而去思君如是心忉忉然音义【朝直遥反注同下篇注亦同蜡仕诈反祭名也见贤遍反忉音刀】疏【正义曰言桧君好絜衣服不脩政事羔裘是适朝之常服今服之以逍遥狐裘是息民之祭服今服之以在朝言其志好鲜絜变易常服也好絜如是大夫谏而不聼待放于郊思君之恶言我岂不于尔思乎我诚思之君之恶如是使我心忉忉然而忧也逍遥游燕之事轻视朝聼政之事重今先言燕后言朝者见君不能自强于政治唯好逍遥忽于聼政故后言朝也笺正义曰玉藻云诸侯朝服以日视朝于内朝是诸侯视朝之服名曰朝服也士冠礼云主人冠朝服缁带素韠注云冠委貎朝服者十五升布衣而素裳不言色者衣与冠同色是朝服衣色即缁色之小别论语説孔子之服云缁衣羔裘玉藻亦云羔裘缁衣以裼之是羔裘裼用缁衣明其上正服亦缁色也论语又曰羔裘冠不以吊是羔裘所用配冠羔裘之上必用缁布衣为裼裼衣之上正服亦是缁色又与冠相配明是朝服可知故云诸侯之朝服缁衣羔裘也人君以嵗事成熟搜索羣神而报祭之谓之大蜡又腊祭先祖五祀因令民得大饮农事休息谓之息民于大蜡之后作息民之祭其时则有黄衣裘也大蜡之祭与息民异也息民用黄衣裘大蜡则皮弁素服二者不同矣以其大蜡之后始作息民之祭息民大蜡同月其事相次故连言之耳知者郊特牲云蜡也者索也嵗十二月合聚万物而索飨之也皮弁素服而祭素服以送终也葛带榛杖丧杀也是大蜡之祭用素服也郊特牲既説蜡祭其下又云黄衣黄冠而祭息田夫也注云祭谓既蜡腊先祖五祀也于是劳农以休息之是息民之祭用黄衣也论语説孔子之服云黄衣裘玉藻云裘黄衣以裼之以此知大蜡息民则有黄衣裘也案玉藻云君衣白裘锦衣以禓之又曰锦衣裘诸侯之服然则诸侯有白裘矣又曰君子青裘豹褎绡衣以禓之则礼又有青裘矣此经直云裘何知非白青而必知是黄衣裘者以诸侯之服白裘唯在天子之朝耳在国视朝之服则素衣麑裘无狐白裘矣若桧君用白以朝则违礼僭上非徒好絜而已序不应直云好絜以此知非白也玉藻言君子青裘者注云君子大夫士也天官司裘云季秋献功裘以待颁赐注云功裘人功微麤谓青麑裘之属然则青乃是人功麤恶之裘桧君好絜必不服之矣孔子仕鲁朝论语説孔子之服缁衣羔裘与黄衣裘其文相对明此羔裘裘亦是缁衣黄衣之裘故知羔裘是视朝之服裘是息民祭服也桧君志在游燕祭服尊于朝服既用祭服以朝又用朝服以燕是其好絜衣服也逍遥翺翔是游戏燕乐故言燕耳非谓行燕礼与羣臣燕也礼记云燕朝服于寝若依法设燕则服羔裘可矣今用以游燕故大夫刺之游燕之服于礼无文不过用端深衣而已必不得用朝服故刺其服羔裘也事有大小今朝事重燕事轻作者先言燕后言朝见君之志不能自强于政治故也序云以道去其君则此臣已弃君去若其已得玦之后则于君臣义絶不应复思故知此是三諌不从待放而去之时思君而心劳也】
　　羔裘翺翔狐裘在堂传堂公堂也笺云翺翔犹逍遥也岂不尔思我心忧伤疏【正义曰七月云跻彼公堂谓饮酒于学故以公堂为学校此云公堂与彼异也何则此刺不能自强于政治则在朝在堂皆是政治之事上言以朝谓日出视朝此云在堂谓正寝之堂人君日出视朝乃退适路寝以聼大夫所治之政二者于礼同服羔裘今桧君皆用裘故二章各举其一】
　　羔裘如膏日出有曜日出照曜然后见其如膏岂不尔思中心是悼悼动也笺云悼犹哀伤也音义【膏古报反曜羊照反】疏【正义曰上言变易衣裘此言裘色鲜羙桧君所服羔裘衣色润泽如脂膏然日出有光照曜之时观其裘色如脂膏也君既好絜如是大夫諌而不用将欲去之乃言岂不于尔思乎我诚思之思君之恶如是中心于是悼伤之正义曰哀悼者心神震动故为动也与笺哀伤同】
　　羔裘三章章四句
　　序素冠刺不能三年也笺丧礼子为父父卒为母皆三年时人恩薄礼废不能行也音义【为于伪反下同】疏【笺正义曰丧服子为父斩衰三年父卒为母齐衰三年此言不能三年不言齐斩之异故两举以充之丧礼诸侯为天子父为长子妻为夫妾为君皆三年此笺独言父母者以诗人所责当责其尊亲至极而不能从礼耳故知主为父母父母尚不能三年其余亦不能三年可知矣首章传曰素冠练冠礼三年之防十三月而练则此练冠是十三月而练服也二章传曰素冠故素衣则素衣与冠同时亦既练之衣是上二章同思既练之人卒章庶见素韠案丧服斩哀有衰裳绖带而已不言其韠擅弓説既练之服云练衣黄里縓缘要绖绳屦角瑱鹿裘亦不言有韠则丧服始终皆无韠矣礼大祥祭服朝服缟冠朝服之制缁衣素裳礼韠从裳色素韠是大祥祭服之韠然则毛意亦以卒章思大祥之人也作者以时人皆不能行三年之防故从初向末而思之有不到大祥者故上二章思既练之人皆不能三年故卒章思祥祭之人事之次也郑以首章思见既祥之后素缟之冠下二章思见祥祭之服素冠素韠以时人不能行三年之防先思长逺之服故先思祥后却思祥时也】
　　庶见素冠兮棘人栾栾兮庶幸也素冠练冠也棘急也栾栾瘠貎笺云丧礼既祥祭而缟冠素纰时人皆解缓无三年之恩于其父母而废其丧礼故觊幸一见素冠急于哀戚之人形貎栾栾然膄瘠也劳心慱慱兮慱慱忧劳也笺云劳心者忧不得见音义【栾力端反瘠情昔反缟古老反纰婢移反解佳卖反觊音冀膄本亦作瘦所救反慱徒端反】疏【正义曰毛以为时人不能行三年之防亦有练后即除服者故君子言已幸望得见服既练之素冠兮用情急于哀慼之人其形貎栾栾然膄瘠者兮今无此人可见使我勤劳其心慱慱然而忧之兮郑以素冠为既祥素纰之冠思见既祥之人其文义则同正义曰庶幸释言文以刺不行丧礼而思见素冠则素冠是防服之冠也若练前已无此冠则是本不为服不得云不能三年若在大祥之后则三年已终于礼自除非所当刺今作者思见素冠则知此素冠者是既练之后大祥之前冠也素白也此冠练布使熟其色益白是以谓之素焉实是祥前之冠而谓之练冠者以丧礼至朞而练至祥乃除练后常服此冠故为练冠也棘急也释言文彼棘作戒音义同身服丧服情急哀慼者其人必膄故以栾栾为膄瘠之貎定本毛无膄字笺正义曰郑以练冠者练布为之而经之言素者皆谓白绢未有以布为素者则知素冠非练也且时人不行三年之丧当先思长逺之服何得先思其近乃思其逺又不能三年者当谓三年将终少月日耳若全不见练冠便是朞既释服三年之丧才行其半违礼甚矣何止刺于不能行三年也故易以素冠为既祥之冠玉藻曰缟冠素纰既祥之冠也注云纰縁边也既祥祭而服之也是丧礼既祥而缟冠素纰也间注云黒经白纬曰缟其冠用缟以素为纰故谓之素冠也时人皆解惰舒缓废于丧礼故作者觊幸见此素冠哀慼之人形貎膄瘠王肃亦以素冠为大祥之冠孙毓以笺説为长正义曰慱慱忧劳释训文】
　　庶见素衣兮素冠故素衣也笺云除成丧者其祭也朝服缟冠朝服缁衣素裳然则此言素衣者谓素裳也我心伤悲兮聊与子同归兮传愿见有礼之人与之同归笺云聊犹且也且与子同归欲之其家观其居处疏【正义曰毛以为作者言已幸得见既练之素衣兮今无可见使我心伤悲兮若得见之愿与子同归于家兮言欲与共归已家郑以为幸得见祥祭之素衣兮今无可见使我心伤悲兮若得见之且欲与子同归于子之家兮以其身既能得礼则居处亦应有法故欲与归彼家而观其居处正义曰以冠衣当上下相称冠既练则衣亦练故云素冠故素衣谓既练之后服此白布丧服笺正义曰笺亦以素非布故以易也除成丧者其祭也朝服缟冠丧服小记文彼注云成成人也缟冠未纯吉是祥祭当服朝服士冠礼云主人冠朝服缁带素韠韠从裳色故大祥之祭其服以素为裳此言素衣者谓素裳也裳而言衣衣是大名曲礼云两手抠衣谓抠裳缉也是裳得称衣故取衣为韵丧服小记唯据诸侯若天子除丧则无文亦当服皮弁服正义曰训聊为愿同归谓同归已家然则下章言与子如一欲与之为行如一亦与郑异笺正义曰笺以庶见其人则是欲观彼行不宜共归己家故易以为同归彼人之家观其居处】
　　庶见素韠兮笺云祥祭朝服素韠者韠从裳色我心蕴结兮聊与子如一兮子夏三年之丧毕见于夫子援琴而弦衎衎而乐作而曰先王制礼不敢不及夫子曰君子也闵子骞三年之丧毕见于夫子援琴而弦切切而哀作而日先王制礼不敢过也夫子曰君子也子路曰敢问何谓也夫子曰子夏哀己尽能引而致之于礼故曰君子也闵子骞哀未尽能自割以礼故曰君子也夫三年之丧贤者之所轻不肖者之所勉笺云聊与子如一且欲与之居处观其行也音义【韠音毕蕴纡粉反夏户雅反下同见贤遍反下同援音袁下同衎苦旦反乐音洛夫三音符其行下孟反】疏【正义曰毛以为作者言已幸望见祥祭之素韠兮今无可见使我心忧愁如蕴结兮若有此人我则愿与子行如一兮爱其人欲同其行也郑唯下一句言且与子共处如一兮欲与之聚居而观其所行余同正义曰以此篇既终总三章之义举此二人之行者言三年之丧是圣人中制使贤与不肖共为此行时不能三年故刺之肖似也不有所似谓愚人也擅弓云子夏既除丧而见夫子予之琴和之而不和弹之而不成声作而曰哀未忘也先王制礼而弗敢过彼説子夏之行与此正反一人不得并为此行二者必有一误或当父母异时郑以毛公当有所凭据故不正其是非笺正义曰笺以作诗之人莫非贤者不须羡彼有礼愿与如一故以为且欲与之居处如一观其行也】
　　素冠三章章三句
　　序隰有苌楚疾恣也国人疾其君之淫恣而思无情欲者也笺恣谓狡防淫戏不以礼也音义【苌丈羊反苌楚本草云一名羊肠一名羊桃恣姿刺反狡古卯反防古快反夲亦作狯古外反】疏【正义曰作隰有苌楚诗者主疾恣也桧国之人疾其君之滛邪恣极其情意而不为君人之度故思乐见无情欲者定本直云疾其君之恣无滛字经三章皆是思其无情欲之事】
　　隰有苌楚猗傩其枝兴也苌楚铫弋也猗傩柔顺也笺云铫弋之性始生正直及其长大则其枝猗傩而柔顺不妄寻蔓草木兴者喻人少而端慤则长大无情欲夭之沃沃乐子之无知天少也沃沃壮佼也笺云知匹也疾君之恣故于人年少沃沃之时乐其无妃匹之意音义【猗于可反傩乃可反铫音遥长张文反下同蔓音万少诗照反下同夭于骄反沃乌毒反乐音洛注下皆同妃音配】疏【正义曰此国人疾君淫恣情欲思得无情欲之人言隰中有长楚之草始生正直及其长大其猗傩然枝条柔弱不妄寻蔓草木以兴人于少小之时能正直端慤虽长大亦不妄淫恣情欲故我今日于人夭夭然少壮沃沃壮佼之时乐得今是子之无配匹之意若少小无配匹之意则长大不恣其情欲疾君淫恣故思此人传正义曰苌楚铫弋释草文舍人曰苌楚一名铫弋本草云铫弋名羊桃郭璞曰今羊桃也或曰鬼桃叶似桃华白子如小麦亦似桃陆玑疏云今羊桃是也叶长而狭华紫赤色其枝茎弱过一尺引蔓于草上今人以为汲灌重而善没不如杨栁也近下根刀切其皮着热灰中脱之可韬笔管笺正义曰妄者谓非理相加蔓在傍之草木是为妄也不妄者谓不寻蔓之也言铫弋从小至长不妄寻蔓草木少而端慤则长大无情欲者此谓十五六之时也已有所知性颇可识无情欲者则犹端正谨慤则虽至长大亦无情欲知此少而端慤非初生时者幼小之时则凡人皆无情欲论语云人之生也直注云始生之性皆正直谓初生幼小之时悉皆正直人性皆同无可羡乐以此故知年少者谓十五六时也正义曰桃之夭夭谓桃之少则知此夭谓人之少故云夭少也言其少壮而佼好也笺正义曰知匹释诂文下云无家无室故知此宜为匹也】隰有苌楚猗傩其华夭之沃沃乐子之无家笺云无家谓无夫妇室家之道疏【笺正义曰桓十八年左曰男有室女有家谓男处妻之室女安夫之家夫妇二人共为家室故谓夫妇家室之道为室家也】
　　隰有苌椘猗傩其实夭之沃沃乐子之无室
　　隰有苌楚三章章四句
　　序匪风思周道也国小政乱忧及祸难而思周道焉音义【难乃旦反】疏【正义曰作匪风诗者言思周道也以其桧国既小政教又乱君子之人忧其将及祸难而思周道焉若使周道明盛必无丧亡之忧故思之上二章言周道之灭念之而怛伤下章思得贤人辅周兴道皆是思周道之事】
　　匪风发兮匪车偈兮发发飘风非有道之风偈偈疾驱非有道之车顾瞻周道中心怛兮怛伤也下国之乱周道灭也笺云周道周之政令也廻首曰顾音义【偈起竭反疾也驱丘遇反又如字怛都逹反惨怛也】疏【正义曰此时周道既灭风为之变俗为之改言今日之风非有道之风发发兮大暴疾今日之车非有道之车偈偈然大轻嘌由周道废灭故风车失常此周道在于前世既已往过今廻顾视此周道见其废灭使我心中怛然而伤之兮此风车失常非独桧国但桧人伤之而作此诗耳正义曰蓼莪云飘飘发发下云匪风飘兮知发发为飘风偈偈轻举之貎故为疾驱伤周道之灭而云匪车匪风故知非有道之风非有道之车车者人所乘驾也时世无道人无节度可得随时改易风乃天地之气亦为无道变者尚书洪范咎徴言政教之失能感动上天十月之交称爗爗震电为不善之徴是世无道则风雷变易怛者惊痛之言故为伤也言顾瞻周道则周道已过廻首顾之故知于时下国之乱而周道灭下国谓诸侯对天子为下国周道周之政令弃而不行是废灭也定本无怛伤之训】
　　匪风飘兮匪车嘌兮廻风为飘嘌嘌无节度也顾瞻周道中心吊兮吊伤也音义【飘符遥反又必遥反嘌本又作票匹遥反】疏【正义曰廻风为飘释天文李巡曰廻风旋风也一曰飘风别二名此章言风名上章言发发谓飘风行疾是一风也上章言疾车此言无节度车之迟速当有鸾和之节由疾故无节亦与上同】
　　谁能亨鱼溉之釡鬵溉涤也鬵釡属亨鱼烦则碎治民烦则散知亨鱼则知治民矣笺云谁能者言人偶能割亨者谁将西归懐之好音传周道在乎西懐归也笺云谁将者亦言人偶能辅周道治民者也桧在周之东故言西归有能西仕于周者我则懐之以好音谓周之旧政令音义【亨普庚反注同煑也溉本又作摡古爱反釜符甫反鬵音寻又音岑説文云大釡也一曰鼎大上小下若甑曰鬵音才今反涤庭歴反】疏【正义曰此见周道既灭思得有人辅之言谁能亨鱼者乎有能亨鱼者我则溉涤而与之釡鬵以兴谁能西归辅周治民者乎有能辅周治民者我则归之以周旧政令之好音恨当时之人无辅周者亨鱼烦则碎治民烦则防亨鱼类于治民故以亨鱼为喻溉者涤器之名溉之釡鬵欲归与亨者之意归之好音欲备具好音之意釜鬵言溉亦归与之而好音言归亦备具之而互相晓正义曰大宗伯云祀大神则视涤濯少牢礼祭之日雍人溉鼎廪人溉甑是溉涤皆洗器之名故云溉涤也释器云防谓之鬵鬵鉹也孙炎曰关东谓甑为鬵凉州谓甑为鉹郭璞引诗云溉之釡鬵然则鬵是甑非釜类亨鱼用釡不用甑双举者以其俱是食器故连言耳亨鱼治民俱不欲烦知亨鱼之道则知治民之道言治民贵安静笺正义曰人偶者谓以人思尊偶之也论语注人偶同位人偶之辞礼注云人偶相与为礼仪皆同也亨鱼小伎谁或不能而云谁能者人偶此能割亨者尊贵之若言人皆不能故云谁能也正义曰此诗为思周道欲得有人西归则是将归于周解其言西之意于时桧在荥阳周都丰镐周在于西故言西也释言云懐来也来亦归之义故得为归也笺正义曰上以亨鱼为喻故知西归者欲令人之辅周治民也若能仕周则当自知政令诗人欲归之以好音者爱其人欲赠之耳非谓彼不知也】
　　匪风三章章四句
　　桧国四篇十二章四十五句








　　毛诗注疏卷十三
　　毛诗注疏卷十三考证
　　桧风素冠章棘人栾栾兮○棘崔灵恩集注作悈栾説文作脔
　　隰有苌楚章○苌尔雅作长
　　匪风发兮章匪风发兮匪车偈兮发发飘风非有道之风偈偈疾驱非有道之车○【臣浩】按汉书王吉上昌邑王疏引此诗説曰是非古之风也发发者是非古之车也偈偈者王吉学韩诗此乃韩诗之説其义亦与毛传同
　　顾曕周道笺周道周之政令也○朱子辩序云周道谓适周之道如四牡所谓周道倭迟耳欧阳修曰顾瞻向周之道欲徃告以所忧濮一之曰周道与大东周道如砥同诸説皆以道为道路然防绎诗词有思文武之道意当以古説为是
　　中心怛兮○怛王吉作顔师古注云古怛字也毛诗注疏卷十三考证
　　钦定四库全书卷
　　毛诗注疏卷十四
　　汉郑氏笺　唐陆徳明音义　孔頴逹疏
　　国风
　　曹
　　序蜉蝣刺奢也昭公国小而廹无法以自守好奢而任小人将无所依焉音义【蜉音浮蝣音由】疏【正义曰作蜉蝣诗者刺奢也昭公之国既小而廹胁扵大国之间又无治国之法以自保守好为奢侈而任用小人国家危亡无日君将无所依焉故君子忧而刺之也好奢而任小人者三章上二句是也将无所依下二句是也三章皆刺好奢文互相见首章言衣裳楚楚见其鲜明二章言采采见其众多卒章言麻衣见其衣体卒章麻衣是诸侯夕时所服则首章是朝时所服及其余衣服也二章言众多见其上下之服皆众多也首章言蜉蝣之羽二章言之翼言有羽翼而已不言其美卒章乃言其色美亦互以为兴也】
　　蜉蝣之羽衣裳楚楚兴也蜉蝣渠略也朝生夕死犹有羽翼以自脩饰楚椘鲜明貌笺云兴者喻昭公之朝其羣臣皆小人也徒整饰其衣裳不知国之将廹胁君臣死亡无日如渠略然心之忧矣扵我归防笺云归依归君当扵何依归乎言有危亡之难将无所就往音义【楚如字説文作防防云防五防鲜色也渠本或作蝚音同其居反畧本或作□音同沈云二字并不施虫是也朝直遥反下皆同一读下朝夕字张遥反难乃旦反】疏【正义曰言蜉蝣之虫有此羽翼以兴昭公君臣有此衣裳楚楚也蜉蝣之小虫朝生夕死不知已之性命死亡在近有此羽翼以自修饰以兴昭公之朝廷皆小人不知国将廹胁死亡无日犹整饰此衣裳以自脩絜君任小人又奢如是故将灭亡诗人忧之言我心绪为之忧矣此国若亡扵我君之身当何所归处乎正义曰释虫云蜉蝣渠略舍人曰蜉蝣一名渠略南阳以东曰蜉蝣梁宋之间曰渠畧孙炎曰夏小正云蜉蝣渠略也朝生而暮死郭璞曰似蛣蜣身狭而长有角黄黒色聚生粪土中朝生暮死猪好噉之陆玑疏云蜉蝣方土语也通谓之渠略似甲虫有角大如指长三四寸甲下有翅防飞夏月隂雨时地中出今人烧炙噉之美如蝉也樊光谓之粪中蝎虫随隂雨时为之朝生而夕死定本亦云渠畧俗本作渠蝼者误也笺正义曰以序云任小人故云其羣臣皆小人耳其实此言衣裳楚椘亦刺昭公之身非独刺小人也何则卒章麻衣谓诸侯之身夕服深衣则知此章衣裳亦有君之衣裳以蜉蝣朝生夕死故知喻国将廹胁死亡无日】
　　蜉蝣之翼采采衣服采采众多也心之忧矣扵我归息息止也疏【正义曰以卷耳芣苢言采采者众多非一之辞知此采采亦为众多楚椘在衣裳之下是为衣裳之貎今采采在衣服之上故知言多有衣服非衣裳之貎也】
　　蜉蝣掘阅麻衣如雪掘阅容阅也如雪言鲜絜笺云掘阅掘地解阅谓其始生时也以解阅喻君臣朝夕变昜衣服也麻衣深衣诸侯之朝朝服朝夕则深衣也心之忧矣扵我归説笺云説犹舍息也音义【掘求勿反阅音悦解音蟹下同説音税协韵如字】疏【正义曰蜉蝣之虫初掘地而出皆鲜阅以兴昭公羣臣皆麻衣鲜絜如雪也蜉蝣之虫朝生夕死掘地而出甚鲜阅后又生其羽翼为此修饰以兴昭公君臣不知死亡无日亦朝夕变昜衣服而为修饰也君既任小人又好奢如是故君子忧之言我心为之忧矣此国若亡扵我君之身当何所归而説舍乎言小人不足依恃也正义曰此虫土襄化生阅者悦怿之意掘阅者言其掘地而出形容鲜阅也麻衣者白布衣如雪言甚鲜絜也笺正义曰防本云掘地解阅谓开解而容阅义亦通也上言羽翼谓其成虫之后此掘阅举其始生之时虫以朝夕容貎不同故知喻君臣朝夕变昜衣服也言麻衣则此衣纯用布也衣裳皆布而色白如雪者唯深衣为然故知麻衣是深衣也郑又自明已意所以知麻是布深衣者以诸侯之朝夕则深衣故也玉藻説诸侯之礼云夕深衣祭牢肉是诸侯之服夕深衣也深衣布衣升数无文也杂记云朝服十五升然则深衣之布亦十五升矣故间云大祥素缟麻衣注云麻衣十五升布深衣也纯用布无采饰是郑以深衣之布为十五升也彼是大祥之服故云无采饰耳而礼记深衣之篇説深衣之制云孤子衣纯以素非孤子者皆不用素纯此诸侯夕服当用十五升布深衣而纯以采也以其衣用布故称麻耳案丧服记公子为其母麻衣縓縁注云麻衣者小功布深衣引诗云麻衣如雪若深衣用十五升布为而彼注以麻衣为小功布者以大功章云公之庶昆弟为其母言公之昆弟则父卒矣父卒为母大功父在之时虽不在五服之例其缕麤细宜降大功一等用小功布深衣引此者证麻衣是布深衣耳不谓此言麻衣其缕亦如小功布也】
　　蜉蝣三章章四句
　　序人刺近小人也共公逺君子而好近小人焉音义【人官名近附近之近下同共音恭下篇同远于万反下注同好呼报反】疏【正义曰首章上二句言其远君子以下皆近小人也此诗主刺君近小人以君子宜用而被逺小人应疏而郤近故经先言逺君子也】
　　彼人兮何戈与祋人道路送迎宾客者何掲祋殳也言贤者之官不过人笺云是谓逺君子也彼其之子三百赤芾彼彼曹朝也芾韠也一命緼芾黝珩再命赤芾黝珩三命赤芾葱珩大夫以上赤芾乗轩笺云之子是子也佩赤芾者三百人音义【何何可反又音河祋都外反又都律反揭音竭又茍谒反殳市朱反其音记下皆同芾音弗祭服谓之芾沈又甫味反朝直遥反下在朝同缊音温何乌本反赤黄之色黝扵纠反黒色珩音衡上时掌反】疏【正义曰言共公疏逺君子曹之君子止为彼迎賔客之人兮荷揭戈与祋在扵道路之上言贤者之官不过人是逺君子也又亲近小人彼曹朝上之子三百人皆服赤芾是其近小人也诸侯之制大夫五人今有三百赤芾爱小人过度也正义曰夏官序云人上士六人下士十有二人史六人徒百有二十人注云迎賔客之来者彼天子之官人是上士下士则诸侯之人亦应是士此説贤者为人乃身荷戈祋谓作人之徒属非人之官长也天子人之徒百二十人诸侯人之徒数必少扵天子贤者之身充此徒中之一员耳其职云人各掌其方之道治与其禁令以设人注云禁令备奸宼也以设人者选士卒以为之引此诗云彼人兮荷戈与祋言以设人是其徒亦名为人也郑言选士卒为之即引此诗明知此诗所陈是彼人之士卒者若居人之职则是官为上士不宜身荷戈祋不得刺逺君子以此知贤者所为非人之官长也其职又云若有方治则帅而致于朝及归送之于境注云方治其方来治国事者也春秋曰晋栾盈过周王使人出诸轘辕是其送之也官以迎为名有四方来者则致之扵朝归则送之扵境以是知人是道路送迎賔客者案秋官环人掌送迎邦国之賔客以路节逹诸四方又掌讶掌待賔客有賔客至逆扵境为前驱而入及归送亦如之若人主送迎賔客而环人掌讶又掌送迎賔客者环人掌执节导引使门关无禁掌讶以礼送迎诏赞进止人则荷戈兵防卫奸宼虽复同是送迎而职掌不同故异官也戈祋须人担揭故以荷为揭也考工记庐人云戈柲六尺有六寸殳长寻有四尺戈殳俱是短兵相类故也且祋字从殳故知祋为殳也説文云祋殳也不刺逺君子而举人是作者之意言贤者之官不过人也贤者所作人乃是人之士卒言官者以贤人宜为大官今在官任使唯为人故以官言之桓二年左云衮冕黻廷则芾是配冕之服易困卦九五困于赤芾利用享祀则芾服祭祀所用也士冠礼陈服皮弁素韠端爵韠则韠之所用不施扵祭服矣玉藻説韠之制云下广二尺上广一尺长三尺其颈五寸肩革带博二寸书更不见芾之别制明芾之形制亦同扵韠但尊祭服异其名耳言芾韠者以其形制大同故举类以晓人其礼别言之则祭服谓之芾他服谓之韠二者不同也一命缊芾黝珩再命赤芾黝珩三命赤芾葱珩皆玉藻文彼注云冕爵弁服之韠尊祭服异其名耳韨之言蔽也缊赤黄之间色所谓韎也珩佩玉之珩也黒谓之黝青谓之葱周礼公侯伯之卿三命其大夫再命其士一命然则曹为伯爵大夫再命是大夫以上皆服赤芾扵法又得乗轩故连言之定十三年左云齐侯敛诸大夫之轩哀十五年称衞太子谓浑良夫曰茍使我入国服冕乗轩是大夫乗轩也闵二年称齐桓公遗衞夫人以鱼轩以夫人乗轩则诸侯亦乗轩故云大夫以上也因赤芾遂言乗轩者僖二十八年左称晋文公入曹数之以其不用僖负羁而乗轩者三百人也且曰献状杜预云轩大夫之车也言其无徳而居位者多故责其功状彼正当共公之时与此三百文同故因言乗轩以为共公近小人之状】
　　维鹈在梁不濡其翼鹈洿泽鸟也梁水中之梁鹈在梁可谓不濡其翼乎笺云鹈在梁当濡其翼而不濡者非其常也以喻小人在朝亦非其常彼其之子不称其服笺云不称者言徳薄而服尊音义【鹈徒低反洿音乌一音火故反称尺证反注同】疏【正义曰毛以为维鹈鸟在梁可谓不濡其翼乎言必濡其翼以兴小人之在朝可谓不乱其政乎言必乱其政彼其曹朝之子谓卿大夫等其人无徳不防称其尊服言其终必乱国也郑上二句别义具笺正义曰鹈洿泽释鸟文舍人曰鹈一名洿泽郭璞曰今之鹈鹕也好羣飞入水食鱼故名洿泽俗呼之为淘河陆玑疏云鹈水鸟形如鸮而极大喙长尺余直而广口中正赤颔下胡大如数升囊若小泽中有鱼便羣共抒水满其胡而弃之令水竭尽鱼在陆地乃共食之故曰淘河以鹈是食鱼之鸟故知梁是水中之梁谓鱼梁也笺正义曰笺以经言不濡其翼是怪其不濡故知言非其常以喻小人在朝亦非其常】
　　维鹈在梁不濡其咮咮喙也彼其之子不遂其媾媾厚也笺云遂犹久也不乆其厚言终将薄扵君也音义【咮陟救反徐又都豆反喙虚秽反又尺税反又陟角反鸟口也媾古豆反】疏【正义曰重昏媾者以情必深厚故媾为厚也】
　　荟兮蔚兮南山朝隮荟蔚云兴貌南山曹南山也隮升云也笺云荟蔚之小云朝升扵南山不防为大雨以喻小人虽见任扵君终不防成其徳教婉兮娈兮季女斯饥婉少貌娈好貌季人之少子也女民之弱者笺云天无大雨则嵗不熟而幼弱者饥犹国之无政令则下民困病矣音义【荟乌防反蔚扵贵反隮子兮反婉扵阮反娈力转反少诗照反】疏【正义曰言荟兮蔚兮之小云在南山而朝升不防兴为大雨以兴小人在上位而见任不防成其徳教即接势为喻天若无大雨则嵗谷不熟婉兮而少娈兮而好季子少女幼弱者斯必饥矣以喻徳教不成国无政令则其民将困病矣刺君近小人而病下民也正义曰言南山朝隮则有物従山上升也必是云矣故知荟兮蔚兮皆是云兴之貌诗人之作自歌土风故云南山曹南山也隮升释诂文防本及集注皆云隮升云也笺正义曰以经唯言云兴不言雨降故知荟蔚云兴者是小云之兴也正义曰以季女谓少女幼子故以婉为少貌娈为好貌齐甫田亦云婉兮娈兮而下句云捴角丱兮丱是防稚故以婉娈并防少好貌野有蔓草云清婉兮思以为妻则非复防稚故以婉为美貌采苹云有齐季女谓大夫之妻车牵云思娈季女逝兮欲取以配王皆不得有男在其间故以季女为少女此言斯饥当谓幼者并饥非独少女而已故以季女为人之少子女子皆观经为训故不同也伯仲叔季则季处其少女比扵男则男强女弱不堪久饥故诗言少女耳防本云季人之少子女民之弱者正义曰笺以此经辄言斯饥文无致饥之状而上句取不雨为喻是因不雨为兴故知此言嵗谷不熟则防弱者饥国无政令则民困病今防本直云嵗不熟无谷字】
　　人四章章四句
　　序鸤鸠刺不壹也在位无君子用心之不壹也音义【鸤音尸本亦作尸】疏【正义曰经云正是四国正是国人皆谓诸侯之身防为人长则知此云在位无君子者正谓在人君之位无君子之人也在位之人既用心不壹故经四章皆美用心均壹之人举善以駮时恶首章其子七兮言生子之数下章在梅在棘言其所在之树见鸤鸠均壹飬之得长大而防他木也鸤鸠常言在桑其子每章异木言子自飞去母常不移也】
　　鸤鸠在桑其子七兮兴也鸤鸠秸鞠也鸤鸠之飬其子朝従上下莫従下上平均如一笺云兴者喻人君之徳当均一扵下也以刺今在位之人不如鸤鸠淑人君子其仪一兮笺云淑善仪义也善人君子其执义当如一也其仪一兮心如结兮传言执义一则用心固音义【秸居八反又音吉鞠居六反莫音暮下上时掌反】疏【正义曰言有鸤鸠之鸟在扵桑木之上为巢而其子有七兮鸤鸠飬之防平均用心如壹以兴人君之徳飬其国人亦当平均如壹彼善人君子在民上其执义均平用心如壹既如壹兮其心坚固不变如裹结之兮言善人君子防如此均壹刺曹君用心不均也正义曰鸤鸠秸鞠释鸟文鸤鸠之飬七子也旦从上而下莫从下而上其扵子也平均如壹盖相传为然无正文笺正义曰淑善释诂文此美其用心均壹均壹在心不在威仪以仪义理通故转仪为义言善人君子执公义之心均平如壹正义曰如结者谓坚牢不散如物之裹结故言执义壹则用心固也素冠云我心蕴结又为忧愁不散如裹结与此同】
　　鸤鸠在桑其子在梅飞在梅也淑人君子其带伊丝其带伊丝其弁伊骐骐骐文也弁皮弁也笺云其带伊丝谓大带也大带用素丝有杂色饰焉骐当作以玉为之言此带弁者刺不称其服音义【骐音其綦文也説文作云弁饰往往置玉也或亦作音其】疏【正义曰毛以为言鸤鸠之鸟在桑其子飞去在梅以其平均飬之故得长大而飞去以兴人君之徳亦能均壹飬民飬民得成就而安乐彼善人君子执义如壹者其带维是丝为之其弁维作骐之文也举其带弁言徳称其服故民爱之刺曹君不称其服使民恶之郑唯其弁伊骐言皮弁之以玉为之余同正义曰马之青黒色者谓之骐此字従马则谓弁色如骐马之文也春官司服凡兵事韦弁服视朝皮弁服凡田冠弁服凡吊事弁绖服则弁类多矣知此是皮弁者以其韦弁以即戎冠弁以従禽弁绖又是吊凶之事非诸侯常服也且不得与丝带相配唯皮弁是诸侯视朝之常服又朝天子亦服之作者美其徳防飬民举其常服知是皮弁笺正义曰玉藻説大带之制云天子素带朱里终辟诸侯素带终辟大夫素带辟垂士练带率下辟是大夫以上大带用素故知其带伊丝谓大带用素丝故言丝也玉藻又云杂带君朱绿大夫华士缁辟是其有杂色饰马夏官弁师云王之皮弁防五采玉注云防逢中也结也皮弁之逢中每贯结五采玉以为饰谓之綦引此诗云其弁伊綦又云诸侯及孤卿大夫之皮弁各以其等为之注云皮弁侯伯綦饰七子男綦饰五玉用采如彼周礼之文诸侯皮弁有綦玉之饰此云其弁伊骐知骐当作以玉为之以此故昜也孙毓云皮弁之饰有玉而无綦文綦文非所以饰弁笺义为长若然顾命云四人骐弁执戈注云青黒曰骐不破骐字为玉綦者以顾命之文扵四人骐弁之下每云一人冕身服冕则是大夫也扵四人骐弁之上云二人爵弁执恵身服爵弁则是士也扵爵弁之下次云骐弁明亦是士弁师之文止云孤卿大夫之皮弁各以其等为之不言士之皮弁则士之皮弁无饰矣故弁师注云士之皮弁之防无结饰以士之皮弁无玉之饰故知顾命士之骐弁正是弁作青黒色非玉之皮弁矣礼无骐色之弁而顾命有之者以新王即位特设此服使士服此骐弁执兵卫王非常服也此言诸侯常服故知骐当作説善人君子而言此带弁者以善人防称其服刺今不称其服也】
　　鸤鸠在桑其子在棘淑人君子其仪不忒忒疑也其仪不忒正是四国正长也笺云执义不疑则可为四国之长言任为侯伯音义【忒他得反长张文反下同任音壬】疏【正义曰忒疑释言文执义如一无疑贰之心笺正义曰言正长释诂文非为州牧不得为四国之长故任为侯伯也僖元年左曰凡侯伯救患分灾讨罪礼也是诸侯之长侯伯也】
　　鸤鸠在桑其子在榛淑人君子正是国人正是国人胡不万年笺云正长也能长人则人欲其夀考音义【榛侧巾反木名也又仕巾反字林云木丛生也字林榛木之字従辛木云似梓实如小栗音庄巾反】
　　鸤鸠四章章六句
　　序下泉思治也曹人疾共公侵刻下民不得其所忧而思明王贤伯也音义【治直吏反刻音克】疏【正义曰此谓思上世明王贤伯治平之时若有明王贤伯则防督察诸侯共公不敢暴虐故思之也上三章皆上二句疾共公侵刻下民下二句言思古明王卒章思古贤伯上三章説共公侵刻而思古明王能纪理诸侯使之不得侵刻卒章言贤伯劳来诸侯则明王亦能劳来诸侯互相见】
　　洌彼下泉浸彼苞稂传兴也洌寒也下泉泉下流也苞本也稂童梁非溉草得水而病也笺云兴者喻共公之施政教徒困病其民稂当作凉凉草萧蓍之属忾我寤叹念彼周京笺云忾叹息之意寤觉也念周京者思其先王之明者音义【洌音列浸子鸩反稂音郎徐又音良溉古爱反蓍音尸忾苦爱反説文云大息也音火既反觉音教】疏【正义曰洌然而寒者彼下流之泉浸彼苞稂之草也稂非灌溉之草得水则病以喻共公之政教甚酷虐扵民下民不堪侵刻遭之亦困病民既困病思古明王忾然我寝寐之中觉而叹息念彼周室京师之明王言时有明王则无此困病也郑唯稂草有异其文义则同正义曰七月云二之日栗洌字従冰是遇寒之意故为寒也释水云沃泉县出县出下出也李廵曰水泉従上澑下出此言下泉谓泉下流是尔雅之沃泉也昜称系扵苞桑谓桑本也泉之所浸必浸其稂本故以苞为本稂童梁释草文舎人曰稂一名童梁郭璞曰莠类也陆玑疏云禾秀为穂而不成崱嶷然谓之童梁今人谓之宿田翁或谓守田也甫田云不稂不莠外曰马不过稂莠皆是也此稂是禾之秀而不实者故非灌溉之草得水而病笺正义曰以序云侵刻下民故喻困病下民也笺以苞稂若是童梁为禾中别物作者当言浸禾不应独举浸稂且下章萧蓍皆是野草此不宜独为禾中之草故昜以为稂当作凉凉草萧蓍之属释草不见草名凉者未知郑何所据祭义説祭之事云周旋出户忾然而闻乎叹息之声是忾为叹息之意也序云思明王故知念周京是思先王之明者周京与京师一也因异章而变文耳周京者周室所居之京师也京周者京师所治之周室也桓九年公羊云京师者何天子之居也京者何大也师者何众也天子之居必以大众言之是説天子之都名为亰师也】
　　洌彼下泉浸彼苞萧传萧蒿也忾我寤叹念彼亰周音义【蒿好刀反】
　　洌彼下泉浸彼苞蓍传蓍草也忾我寤叹念彼亰师芃芃黍苖隂雨膏之芃芃美貌四国有王郇伯劳之郇伯郇侯也诸侯有事二伯述职笺云有王谓朝聘扵天子也郇侯文王之子为州伯有治诸侯之功音义【芃薄工反又薄雄反膏古报反郇音荀下同劳力报反朝直遥反】疏【正义曰言芃芃然盛者黍之苖也此苗所以得盛者由上天以隂雨膏泽之故也以兴四方之国有従王之事所以得治者由有郇国之侯为伯以恩徳劳来之故也今无贤伯致曹国之不治故思之郑唯説伯有异其文义则同正义曰以经言郇伯嫌是伯爵故言郇伯郇侯也知郇为侯爵者定四年左祝鮀説文王之子唯言曹为伯明自曹以外其爵皆尊扵伯故知爵为侯也诸侯有事二伯述职谓东西大伯分主一方各自述省其所职之诸侯也昭五年左云小有述职大有廵功服防云诸侯适天子曰述职谓六年一防王官之伯命事考绩述职之事也笺正义曰荘二十三年左曰诸侯有王王有廵守廵守是天子廵省诸侯则知有王是诸侯朝聘天子思古明王贤伯辄言诸侯朝聘天子者若上有明王下有贤伯则诸侯以时朝聘善恶则有黜陟之义大司马掌九伐之法正邦国贼贤害民则伐之尔时诸侯必不敢暴虐今由无明王贤伯不复朝聘共公侵刻下民无所畏惮故思治世冇朝聘之时也僖二十四年左説富辰称毕原酆郇文之昭也知郇伯是文王之子也时为州伯有治诸侯之功谓为牧下二伯治其当州诸侯也易者以经考之武王成王之时东西大伯唯有周公召公太公毕公爲之无郇侯者知为牧下二伯也】
　　下泉四章章四句
　　曹国四篇十五章六十八句
  </div>
  <div class="pagination">
   <a href="毛诗注疏_page13.html">
    上一页
   </a>
   <span>
    ...
   </span>
   <a href="毛诗注疏_page9.html">
    9
   </a>
   <a href="毛诗注疏_page10.html">
    10
   </a>
   <a href="毛诗注疏_page11.html">
    11
   </a>
   <a href="毛诗注疏_page12.html">
    12
   </a>
   <a href="毛诗注疏_page13.html">
    13
   </a>
   <span class="current-page">
    14
   </span>
   <a href="毛诗注疏_page15.html">
    15
   </a>
   <a href="毛诗注疏_page16.html">
    16
   </a>
   <a href="毛诗注疏_page17.html">
    17
   </a>
   <a href="毛诗注疏_page18.html">
    18
   </a>
   <a href="毛诗注疏_page19.html">
    19
   </a>
   <span>
    ...
   </span>
   <a href="毛诗注疏_page15.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
