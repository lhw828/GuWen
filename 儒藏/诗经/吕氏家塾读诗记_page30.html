<!DOCTYPE html>
<html>
<head>
    <meta charset="UTF-8">
    <title>吕氏家塾读诗记 - 第 30 页/共 37 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>吕氏家塾读诗记 - 第 30 页/共 37 页</h1>
    <div class="content">　　媚兹一人应侯顺德永言孝思昭哉嗣服
　　郑氏曰媚爱也兹此也一人武王也　毛氏曰侯维也　郑氏曰服事也　苏氏曰天下思所以媚之者维顺其德以应之然则武王之孝能嗣先王之事者岂不明哉　孔氏曰顺德定本作慎德凖约此诗上下及郑笺引易宜为顺字又集注亦作顺疑定本误【董氏曰淮南子云应侯顺德】
　　昭兹来许绳其祖武于万斯年受天之祜
　　郑氏曰兹此也　陈氏曰来所自来也许语助也苏氏曰绳约也　毛氏曰武迹也　郑氏曰祜福也陈氏曰昭兹承上昭哉嗣服而言也武王昭哉嗣
　　服有自来矣其道本于绳约其祖先之踪迹也　郑氏曰于万斯年受天之祜天下乐仰武王之德欲其寿考之言　后汉郊祀志注东平王苍曰大雅曰昭兹来御慎其祖父
　　受天之祜四方来贺于万斯年不遐有佐
　　朱氏曰贺朝贺也周末秦强天子致胙诸侯皆贺郑氏曰遐远也　孔氏曰佐助也　吕氏曰不遐有佐者四方皆来佐助虽万年不以为逺也
　　下武六章章四句
　　文王有声继伐也武王能广文王之声卒其伐功也【孔氏曰经上四章言文王之事下四章言武王君天下服四方定镐京安后世其所施之事皆继伐之功故言继伐以总之　苏氏曰继文者言继其文德继伐者又兼言其武功也】文王有声遹【尹橘反】骏【音峻】有声遹求厥宁遹观厥成文王烝哉
　　郑氏曰遹述也骏大也　李氏曰观当如字读　毛氏曰烝君也【吕氏曰烝君也众也皆所以得众为君也】　苏氏曰文王之所以有声者能述大其先人之声耳凡求其所以安观其所以成无非述之者此文王之所以为君也郑氏曰君哉者言其诚得人君之道　説文曰欥诠词也从欠从日诗曰欥求厥宁余律切【董氏曰孙毓引诗曰欥求厥宁】
　　文王受命有此武功既伐于崇作邑于丰文王烝哉説文曰酆周文王所都在京兆杜陵西南　孔氏曰武功非独伐崇而已所伐邗耆密须昆夷之属皆是也别言伐崇者以其功最大其伐最后故特言之为作邑张本言功成乃作邑也
　　筑城伊淢【泛域反】作丰伊匹匪棘【居力反】其欲遹追来孝王后烝哉
　　毛氏曰淢成沟也【郑氏曰方十里曰成淢其沟也广深各八尺　孔氏曰匠人云成间有淢淢内之地其方十里释文曰韩诗作洫深也】　陈氏曰匹称也　郑氏曰棘急也　毛氏曰后君也　孔氏曰上言作邑于丰此述作丰之制　朱氏曰文王筑丰邑之城因旧淢为限而筑之　陈氏曰作丰之制不为侈大唯其称而已朱氏曰非欲亟成已之所欲也特追先人之志而来致其孝耳王后亦指文王也　礼器引诗曰匪革其犹聿追来孝　释文棘作亟曰或作棘欲作欲曰或作欲
　　王公伊濯【直角反】维丰之垣【音袁】四方攸同王后维翰王后烝哉
　　吕氏曰濯如涤言明白而不昧【张氏曰濯有鲜洁之意】　毛氏曰翰榦也　吕氏曰文王至此明建都邑示天下知所归徃天下皆倚以为赖【朱氏曰四方于是来归而以文王为桢榦也】东莱曰王公如易所谓王公设险以守其国葢统言之也
　　丰水东注维禹之绩四方攸同皇王维辟【音璧】皇王烝哉郑氏曰丰水禹治之使入渭东注于河丰邑在丰水之西镐京在丰水之东【孔氏曰禹贡曰导渭自鸟鼠同穴东防于丰入于河自丰水之渭东注于河帝王世纪云丰镐皆在长安之西南言丰邑在丰水之西镐京在丰水之东以时验而知之后汉地理注丰镐相去二十五里】绩功也　毛氏曰皇大也　郑氏曰辟召也　孔氏曰指丰水以言武王之功【董氏曰诗人论周之建都在丰镐而丰水正居其中者于是思禹之绩而见周之成功也】　苏氏曰丰水之所以东注者禹之功也四方之所以归周者武王维君也　张氏曰时武王既得天下故言皇王烝哉【朱氏曰皇王有天下之号指武王也】
　　镐京辟廱自西自东自南自北无思不服皇王烝哉毛氏曰武王作邑于镐京【后汉地理志曰镐在京兆尹上林苑中孟康云长安西南有镐池古史考曰武王迁镐长安丰亭镐池也皇览曰文王周公皆在镐聚东杜中】　长乐刘氏曰武王自丰而作京于镐以诸侯之朝觐四夷之来王非丰邑之可容也故越丰水之东作镐京焉【张氏曰周家自后稷居邰而公刘则居于豳焉太王邑岐而文王又迁于丰至武王则居镐当是时民之归者日众其地有不能容必至于迁】　张氏曰灵台辟廱文王之学也辟廱之在镐京者武王之学也辟廱至此始为天子之学当武王作镐京辟廱之时天下无思不服于此尤见王业之成也民之归周亦久矣非谓至此而始子来也　朱氏曰无思不服心服也孟子曰天下不心服而王者未之有也
　　考卜维王宅是镐京维正之武王成之武王烝哉郑氏曰考犹稽也稽疑之法必契灼而卜之宅居也　郑氏礼记注曰武王卜而谋居此镐邑则出吉兆正之武王筑成之　吕氏曰言武王稽天命宅镐京定都以为天下君也
　　丰水有芑【音起】武王岂不仕诒【以之反】厥孙谋以燕翼子武王烝哉
　　毛氏曰芑草也仕事也　陈氏曰诒遗也　毛氏曰燕安也翼敬也　孔氏曰丰水犹以润泽生芑菜况武王岂不以泽及后人为事乎　苏氏曰故遗其子孙之谋以安后世之敬者【孔氏曰以安敬事之子孙朱氏曰武王岂无所事乎诒厥孙谋以燕翼子则武王之事也　王氏曰虽诒之以谋非翼子亦不能以燕也】　东莱曰孙与子特互言之皆谓子孙也序言武王继伐而此诗未尝一言及武王之伐功何耶定都而无思不服创业而诒厥子孙故非大告武成之前所能致也诗人之作葢有本末具载精粗兼举者矣亦有言其意而畧其事者矣不可以一体求也
　　文王有声八章章八句
　　文王之什十篇六十六章四百一十四句





　　吕氏家塾读诗记卷二十五
<经部,诗类,吕氏家塾读诗记>
　　钦定四库全书
　　吕氏家塾读诗记巻二十六
　　宋　吕祖谦　撰
　　生民之什
　　生民尊祖也后稷生于姜嫄【音原】文武之功起于后稷故推以配天焉【孔氏曰周公成王致太平制礼以王功起于后稷故惟举之以配郊天焉礼记称万物本于天人本于祖俱为其本可以相配是故王者皆以祖配天　苏氏曰周公制礼推尊后禝以配天故为此诗言其所以尊之】厥初生民时维姜嫄生民如何克禋【音因】克祀以弗【音拂】无子履帝武敏【密谨反】歆【许金反】攸介【音戒】攸止载震【眞慎反】载夙载生载育时维后稷
　　郑氏曰厥其也初始也　朱氏曰民人也谓周人也毛氏曰生民本后稷也　郑氏曰时是也姜姓者
　　炎帝之后有女名嫄　毛氏曰后稷之母　郑氏曰克能也　孔氏曰外传云精意以享曰禋禋祀祀郊禖也【毛氏曰古者必立郊禖焉鸟至之日以大牢祠于郊媒天子亲徃后妃率九嫔御乃礼天子所御带以弓韣授以弓矢于郊禖之前　郑氏曰二王之后得用天子之礼　孔氏曰燕来主为产乳滋蕃故重其初至之日用牛羊豕之大牢祀于郊禖之神葢祭天而以先禖者配之变媒言禖者神之也】郑氏曰弗之言祓【音拂】也【毛氏曰弗去也去无子求有子　孔氏曰周语云祓】
　　【除其心周礼安巫云祓除衅浴左传云祓社衅鼓檀弓云巫先祓柩皆祓除凶恶之义祓与去意亦同也】毛氏曰履践也　郑氏曰帝上帝也　尔雅曰履
　　帝武敏武迹也敏拇也【郭璞曰拇迹大指处　朱氏曰以敏字系于履帝武之下则歆字加于攸介攸止全句之上皆不成文也】　毛氏曰歆飨也　孔氏曰孙炎云介者相助之义　释文曰震有娠也【毛氏曰震动也孔氏曰动谓懐妊而身动也左传曰邑姜方震大叔后缗方震皆谓有身为震也】　毛氏曰
　　夙早也育长也　王氏曰緜所谓民之初生则本由大王之兴此所谓厥初生民则本其由后稷而起也【莆田郑氏曰民赖五谷以生其初生此民者谁与是维姜嫄也以后稷生于姜嫄故也】　郑氏曰姜嫄当尧之时为高辛氏之世妃【孔氏曰谓为其后世子孙之妃也未知其为几世故直以世言之大戴礼史记诸书皆以姜嫄为帝喾上妃稷为喾子张融云即如诸书之説则帝喾圣夫姜嫄正妃配合生子人之常道诗何故但叹其母不美其父周鲁何特立姜嫄之庙乎】姜嫄之生后稷如何乎乃禋祀上帝于郊禖防祓除其无子之疾而得其福也【孔氏曰姜嫄得其郊禖者是二王之后得祭天也】祀郊禖之时时则有大神之迹姜嫄履之足不能满履其拇指之处　王氏曰列子曰后稷生乎巨迹姜嫄履巨迹之拇防歆郊禖之神助祭而止则娠而生育其所生育是为后稷载夙则言其疾而不迟也张氏曰生民之事不足怪人固有无种而生当民生之始何尝便有种固亦因化而有【苏氏曰物之异于常物者其取天地之气多故其生也或异学者防耳目之陋而不信万物之变圣人则不然河图洛书稷契之生皆于诗易不防为怪其説盖广如此　朱氏曰毛公説姜嫄出祀郊禖履帝喾之迹而行将事齐敏郑氏説姜嫄见大人迹而履其拇二家之説不同古今诸儒多是毛而非郑然按史记亦云姜嫄见大人迹心忻然欲践之践而身动如孕则亦非郑之臆説矣】
　　诞弥【靣支反】厥月先生如达【他末反】不坼【勅宅反】不副【孚逼反】无菑【音灾】无害以赫厥灵上帝不宁不康禋祀居然生子毛氏曰诞大也【朱氏曰此篇多诞字皆训为大后有不甚通者疑但发语辞耳】弥终也【莆田郑氏曰弥满也】　郑氏曰终十月而生　朱氏曰先生首生也【毛氏曰姜嫄之子先生者也】　苏氏曰达羊子也【孔氏曰説文云达大羊也从羊大声薛宗荅韦昭曰羊子初生达小名羔未成羊曰羜大曰羊　王氏曰达之字从幸从辵】　孔氏曰羊子以生之易故比之坼副皆裂也【又曰楚世家云陆终娶于鬼方氏曰汝溃孕三年不乳乃剖其左脇获三人焉剖其右脇获三人焉礼记曰为天子削者堛之是堛为裂也】　毛氏曰赫显也　郑氏曰康宁皆安也　朱氏曰居然犹徒然也　孔氏曰妇人之生首子其产多难此后稷虽是最先生者其生之易如羊子之生其生之时不坼剖不副裂其母故其母无灾殃无患害天既祐令有身又使之生易是天意以此显其有神灵也　朱氏曰上帝岂不宁不康我之禋祀乎而使我无人道而徒然生是子也
　　诞寘【之鼔反】之隘【于懈反】巷【户降反】牛羊腓【符非反】字之诞寘之平林会伐平林诞寘之寒冰鸟覆翼之鸟乃去矣后稷呱【音孤】矣
　　毛氏曰寘置也腓辟也字爱也　朱氏曰会值也苏氏曰覆葢也翼借也呱泣声也　朱氏曰无人道而生子或者以为不祥故弃之　孔氏曰婴儿未有所知当为牛羊所践今乃避而爱之　毛氏曰牛羊而辟人者理也置之平林又为人所收取【王氏曰平林非人所徃来则又适防伐平林者收而生之】人而收取之又其理也故又置之于寒冰【王氏曰犹以为适与人防而收之未足以为异也则又诞寘之寒冰　孔氏曰姜嫄以鸟生月而禋祀在母十月而生稷其生正当冰月故得弃之冰也】大鸟来一翼覆之一翼借之　王氏曰寘之寒冰而鸟覆翼之则为异甚矣　孔氏曰人徃收取鸟乃飞去矣后稷遂呱呱然而泣矣
　　实覃【徒南反】实訏【况于反】厥声载路诞实匍【音蒲】匐【蒲北反】克岐【其宜反】克嶷【鱼极反】以就口食蓺【鱼世反】之荏【而甚反】菽荏菽斾斾【蒲贝反】禾役穟穟【音遂】麻麦幪幪【莫孔反】瓞【田节反】唪唪【布孔反】
　　毛氏曰覃长也訏大也　陈氏曰载路满路也匍匐解见谷风　毛氏曰岐知意也嶷识也【苏氏曰岐岐嶷嶷峻茂也】朱氏曰口食自能食也　郑氏曰蓺树也　毛氏
　　曰荏菽戎菽也【郑氏曰戎菽大豆也】斾斾然长也【王氏曰防旟扬起也】禾解见七月　毛氏曰役列也【孔氏曰种禾则使有行列】穟穟苗好美也【王氏曰成秀也】幪幪然茂盛也【王氏曰防密也】唪唪然多实也孔氏曰上既言收取后稷此説其长养之事　苏
　　氏曰在稷之生其体实长且大其声则载于路矣郑氏曰能匍匐则岐岐然意有所知也其貎嶷嶷然有所识别也　王氏曰以就口食者言其稍长免乳以就口食也　郑氏曰就口食之时则有种殖之志言天性也　长乐刘氏曰斾斾穟穟幪幪唪唪言皆异于常人所种　孔氏曰周本纪曰弃为儿时其游戏好种殖麻麦麻麦美即此章是也又曰及为成人遂勤耕农相地之宜宜谷者稼穑之民皆法之尧闻之举弃为农师天下得其利下章是也　説文嶷作防曰小儿有知　释文菽作叔曰菽或作菽　説文曰頴禾末也诗曰禾頴穟穟　董氏曰崔灵恩集注唪作菶　説文亦云唪字读若瓞菶菶
　　诞后稷之穑有相【息亮反】之道茀【音弗】厥丰草种之黄茂实方实苞实种实褎【徐秀反】实发实秀实坚实好实頴【营井反】实栗即有邰【他来反】家室
　　毛氏曰相助也茀治也【王氏曰草盛曰茀治弗亦谓之茀犹治乱谓之乱也】郑氏曰丰茂也　苏氏曰黄茂嘉谷也【毛氏曰黄嘉谷也茂美也】董氏曰集注以方为房　朱氏曰苞甲而未拆也
　　实方实苞此渍其种也种布种也褎渐长也【毛氏曰褎长也】王氏曰发者其华发也【郑氏曰发发管时也　孔氏曰苗之将秀心如竹管】
　　【穗发中而出】　吕氏曰秀始穟也【长乐刘氏曰秀谓将实也】　王氏曰坚者其实坚也好者其形味好也　毛氏曰頴垂頴也【王氏曰頴者垂末也实繁硕故垂末也】栗其实栗栗然【孔氏曰左传云嘉栗旨酒服防曰谷之初熟为栗为谷熟貎　苏氏曰栗不秕也　长乐刘氏曰栗谓收及时而栗泽】邰姜嫄之国也【释文曰邰今京兆武功县　孔氏曰杜预云武功县所治厘城是也】　郑氏曰后稷之掌稼穑有助之道谓若神助之力【孔氏曰言种之必好似有神助　张氏曰有相之道赞化育之一端也今农民未见致力于田者或有一耕即种其收即天幸也殊不知壤细即能蕃殖粒之大者无过于豆如土又倍于粒则必透风不能生十必失其四五矣此人力之不尽也惟后稷则尽人力之助】　董氏曰治去丰草然后嘉谷得殖故种之黄茂　孔氏曰种之黄茂以下皆説嘉谷茂盛故言黄茂以总之　朱氏曰后稷之穑如此尧以其有成功于民封于邰使即其母家而居之以主姜嫄之祀故周人亦世祀姜嫄焉【孔氏曰邰国应自有君此或絶灭或迁徙故以其地封后稷也　李氏曰以邰为姜嫄父母之国于经无所考据】　释文曰茀韩诗作拂　东莱曰人事尽处即是天理有相之道当合郑笺横渠之説观之
　　诞降嘉种维秬【音巨】维秠【孚鄙反】维穈【音门】维芑【音起】恒【古邓反】之秬秠是获是亩恒之穈芑是任【音壬】是负以归肇【音兆】祀毛氏曰秬黒黍也秠一稃二米也【孔氏曰郭璞云秠亦黒黍但中米异耳秬是黒黍之大名秠是黒黍之中有二米者】穈赤苗也芑白苗也【孔氏曰释草穈作虋者同郭璞云虋今之赤粱粟芑今之白粱粟皆好谷也虋音穈】恒徧也【孔氏曰言种之广多故以恒为徧定本作恒集注作旦字】　王氏曰任者肩任之也【苏氏曰任担也负者背负之也】　毛氏曰肇始也　王氏曰后稷既即有邰家室矣则又择嘉种而诞降之以教民蓺【孔丛子魏王问子顺曰寡人闻昔者上天神异后稷而为之下嘉谷周遂以兴答曰天虽至神自古及今未闻下谷与人也诗美后稷能大教民种嘉种以利天下故诗曰诞降嘉种犹书所谓稷降播种农植嘉谷也】所谓嘉种则秬也秠也穈也芑也　苏氏曰徧种之既成获而栖之于亩负任以归而始祭焉【朱氏曰秬秠言获亩穈芑言任负互文耳】　王氏曰后稷始受国为祭主故曰肇祀
　　诞我祀如何或舂【伤容反】或揄【音由】或簸【波我反】或蹂【音柔】释之叟叟【所留反】烝之浮浮载谋载惟取萧祭脂取羝【都礼反】以軷【蒲末反】载燔【音烦】载烈以兴嗣岁
　　毛氏曰揄杼【食汝反】臼也【孔氏曰谓杼米以出臼也释文曰苍颉篇杼取出也】长乐刘氏曰蹂以脱其穗　毛氏曰释淅【星厯反】米也【孔氏曰淅米谓洮米也】叟叟声也浮浮气也【孔氏曰释训云溞溞淅也浮浮气也樊光引此诗孙炎曰溞溞淅米声烰烰炊之气传以洮米则有声烝饭则有气取尔雅之意为说也　溞苏刀反洮徒刀反烰音浮】　郑氏曰惟思也萧解见采葛　孔氏曰脂祭牲之脂也　毛氏曰羝羊牡羊也【孔氏曰祭不用牡释畜云羊牡防牝防也郭璞云防谓呉羊曰羝者也是亦以牡为羝也畜许又反防符云反防子郎反牝音母】軷道祭也【郑氏周礼注曰行山曰軷自土为山象以菩刍棘柏为神主既祭以车轹之而去　孔氏曰大人云伏瘗亦如之郑司农云伏谓伏大以王车轹之此用羝亦伏体軷上菩音负又音倍传刍初俱反轹音厯瘗于制反】火曰燔【孔氏曰谓加火烧之】贯之加于火曰烈【孔氏曰即今之炙肉也】　孔氏曰此言将祭之事以所得秬秠穈芑之粟或使人在碓而舂之或使人就臼而杼之长乐刘氏曰或播以扬其糠　朱氏曰或蹂禾取
　　谷以继之　孔氏曰既蹂舂得米乃浸之于盆淅而释之其声溲溲然又炊之于甑爨而烝之其气浮浮然　郑氏曰释之烝之以为酒及簠簋之实　朱氏曰谋惟戒祭祀之事也【长乐刘氏曰载谋谓卜日择士也载惟谓致斋涤虑也】于是或取萧以祭脂【毛氏曰取萧合黍稷臭达墙屋既奠而后爇萧合馨香也　王氏曰取萧祭脂则宗庙之祭升臭也】或取羝以祀軷或燔之或烈之四者皆祭祀之事　毛氏曰以兴来岁继徃岁也【孔氏曰欲以兴起来岁使之继嗣徃岁而恒传丰年也】　董氏曰韩诗作或舂或枕故郑众于舂人引此为据有司彻郑康成亦以或舂或枕　説文曰臽杼臼也以治切诗云或簸或臽
　　卬【五郎反】盛【音成】于豆于豆于登其香始升上帝居歆胡臭亶【都但反】时后稷肇祀庶无罪悔以迄【许乙反】于今
　　毛氏曰卬我也木曰豆瓦曰登豆荐葅醢也登盛大羮也【孔氏曰释器云木豆谓之豆瓦豆谓之登天官醢人掌四豆之实皆有葅醢是豆为荐羞葅醢也公食大夫礼云大羮湆不和实于登是登为盛大羹也大古之羹不调以盐菜涪者肉汁也　王氏曰释之烝之簠簋尊爵之实也羝爼实也豆登则实以葅醢大之器也或言其器或言其食互相备也】郑氏曰始升其馨香始上行也居安也歆享也【董氏】
　　【曰传曰鬼神食气谓之歆】胡何也　朱氏曰臭香也　郑氏曰亶诚也　毛氏曰迄至也　王氏曰我今盛于豆登谓周室尊祖以配天之祭也【李氏曰前章言后禝肇祀为祭宗庙此章言后世既有天下郊天配以后稷也先儒谓后稷祀天殊不知鲁郊上帝成王之赐伯禽之受皆非礼也而谓尧与稷亦然乎　董氏曰先儒谓后禝得祭天者二王之后也后稷于舜不得为二王之后况主尧祀者虞宾既立岂后稷得祀天耶】　朱氏曰其香始升而上帝已安飨之言应之疾也　郑氏曰何芳臭之诚得其时乎【李氏曰言得其时也士冠礼曰嘉荐亶时】　李氏曰因郊天之祭而念后稷之始得百谷以肇祀　曾氏曰自后稷肇祀以来前后相承兢兢业业惟恐一有罪悔获戾于天阅数百年而此心不易故曰庶无罪悔以迄于今言周人世世用心如此也
　　生民八章四章章十句四章章八句
　　行苇【韦鬼反】忠厚也周家忠厚仁及草木故能内睦九族外尊事黄耉【音苟】养老乞言以成其福禄焉【朱氏曰序以诗有勿践行苇而曰仁及草木有以祈黄耉而曰尊事黄耉养老乞言则误也】
　　东莱曰自周家忠厚以下论成周盛德至治则得之然非此诗之义也意者讲师见序有忠厚之语而附益之欤
　　敦【徒端反】彼行苇牛羊勿践履方苞方体维叶泥泥【乃礼反】戚戚兄弟莫逺具尔
　　朱氏曰兴也　毛氏曰敦聚貎行道也苇解见豳风朱氏曰勿戒止之辞也　邱氏曰苞抱箨也　郑
　　氏曰体成形也　毛氏曰叶初生泥泥【朱氏曰柔泽貎】戚戚内相亲也【孔氏曰亲亲起于心内故言内相亲】　郑氏曰莫无也【朱氏曰莫犹勿也】具犹俱也　苏氏曰尔近也　郑氏曰敦敦然道旁之苇牧牛羊者毋使躐履折伤之　李氏曰此苇方苞方体其叶又泥泥而美又孰忍伤之哉　陈氏曰兄弟不可相远　东莱曰此诗毛氏七章二章六句五章章四句郑氏析为八章以文义考之当从毛氏一章以行苇兴兄弟宜作六句二章言陈设宜作四句三章言燕乐宜作六句后四章则不可増损毛郑所同也敦彼行苇方苞方体维叶泥泥其可使牛羊践履之乎戚戚兄弟其可疎远而不亲爱之乎忠厚之意蔼然益见于言语之外矣下章之燕乐皆所以乐乎此也毛氏以戚戚为内相亲唯体之深者为能识之
　　或肆之筵【以然反】或授之几肆筵设席授几有缉【七习反】御毛氏曰肆陈也　郑氏周礼注曰铺陈曰筵【音延】借之曰席【孔氏曰在下为铺陈在上人所蹈借故在下者称筵在上者称席】　毛氏曰设席重席也　郑氏曰缉犹续也御侍也【毛氏曰缉御踧踖之容也】长乐刘氏曰肆之筵所防行燕礼也授之几者优
　　尊也【郑氏曰年稚者为设筵而已老者加之以几孔氏曰时王心实棁铺设促遽或有陈之筵席者或有授之以几者】　郑氏曰老者既为设重席授几又有相续代而侍者【长乐刘氏曰更其仆御所以以优老不暂阙其侍从也】陈氏曰非特肆筵而已又有重席非特授几而已又有侍御之人
　　或献或酢【才洛反】洗爵奠斚【古雅反】醓【他感反】醢以荐或燔或炙嘉殽脾【婢支反】臄【渠略反】或歌或咢【五洛反】
　　毛氏曰斚爵也夏曰醆殷曰斚周曰爵【孔氏曰谓之斚者明堂位注谓画禾稼也】　苏氏曰醓醢葢醢之多汁者也【郑氏曰荐之礼非葅则醓醢也　孔氏曰醓肉汁也葢用肉为醢特有多汁故以醓为名其无汁者自以所用之肉鱼鴈之属为之名也醓所以擩葅礼笾豆偶有醓必必葅醢人云朝士之豆非葅醓醢是也】　郑氏曰燔用肉炙用肝　毛氏曰臄函也【孔氏曰服防通俗云口上曰臄口下曰函　説文云函舌也又云口里肉也】歌者比于琴瑟也【孔氏曰经传诸言歌者皆和之】徒击皷曰咢【孙炎云声惊咢也】　郑氏曰进酒于客曰献客荅之曰酢主人又洗爵酬客客受而奠之不举也【孔氏曰所洗所奠一物也仪礼饮觯者亦云防爵是爵为摠称作诗者因洗奠之别变其文耳】孔氏曰于献酒之时则用醓醢以荐之或燔其肉或炙其肝以为羞所加殽则脾之与臄酒殽既备又作乐助欢　孔氏曰定本集注经皆作嘉【郑氏曰以脾函为嘉故谓之嘉　董氏曰旧书作嘉殽定本作嘉唐改从定本】
　　敦【音雕】弓既坚四鍭【音侯】既钧【规旬反】舍【音舍】矢既均序宾以贤毛氏曰敦弓画弓也天子敦弓【孔氏曰敦与雕古今字之异雕是画饰之义弓人为弓唯言用漆不言画则漆上又画之　李氏曰荀子云天子雕弓诸侯彤弓大夫黒弓何休公羊注亦曰天子雕弓诸侯彤弓大夫婴弓士卢弓此言敦弓即所谓天子雕弓也】　尔雅曰金镞【作木反】翦羽谓之鍭【孔氏曰方言云闗西曰箭江淮谓之鍭则鍭者铁镞之矢名也　后汉南蛮传其民户出鸡羽三十鍭】　毛氏曰鍭矢参亭【孔氏曰鍭是矢参亭者也矢人为鍭矢三分一在前二在后彼注云三订之而平者前有铁重也四矢皆轻重钧亭故言四鍭既均】　郑氏曰舍释也【孔氏曰释谓既射于矢也】　丘氏曰均徧也谓四鍭徧释之射以中多者为贤【乡射礼曰若右胜则曰右贤于左若左胜则曰左贤于右】　朱氏曰既燕而射以为乐也【孔氏曰王肃以此为燕射于燕于酬之后乃为之】　郑氏曰序宾以贤谓以射中多少为次序　东莱曰此两章郑以为将养老大射择士王肃以为燕射以诗之所叙考之仪礼王肃之説是也【孔頴达难王肃燕射之説谓燕射旅酬之后乃为之不当设文于曾孙为主之上岂先为燕射而后酌酒哉遂从郑氏以为大射抑不知此篇乃成周燕宗族兄弟之诗非大射择士时也按仪礼燕射如乡射之礼射虽毕而饮未终举觯无算爵献酌尚多言酌大斗祈黄耉于旣射之后亦岂不可乎】然学者读此诗当深挹顺弟和乐之风以自陶治若一一拘牵礼文则其味薄矣
　　敦弓既句【古豆反】既挟【子恊反】四鍭四鍭如树序宾以不侮孔氏曰既句是引满时也【又曰谷与句字虽异音义同説文云谷张弓也三京赋曰弓斯谷】　郑氏曰射礼搢三挟一个言已挟四鍭则已徧释之【孔氏曰搢者插也挟谓手挟之射用四矢故插三于带间挟一以扣而射也射礼毎挟一以扣而射也射礼毎挟一矢今言挟四鍭故知已偏释之也案大射礼搢三挟一个谓卿大夫若其君则使人属矢不亲挟也】　邱氏曰四鍭如树言皆着于镞如以手植之也【王氏曰言其贯之力如植也朱氏曰言其贯草而坚正也】　朱氏曰不侮不以中病不中者也射以中多为隽以不侮为德　东莱曰四鍭既均泛言射者也故继之曰序宾以贤四鍭如树专言胜者也故继之曰序宾以不侮
　　曾孙维主酒醴维醹【如主反】酌以大斗以祈黄耉
　　毛氏曰曾孙成王也【朱氏曰此诗作于成王之时则葢谓成王也而説者于他诗所谓曾孙皆以为成王则误矣】醹厚也【説文曰醹厚酒也】大斗长三尺也【孔氏曰谓其柄也汉礼器制度注勺五升径六尺长三尺是也】　孔氏曰祈训为求黄耉解见南山有台　王氏曰序宾以贤又以不侮矣而为之主者则曾孙也【孔氏曰周之先王皆亲亲而敬老成王承先王之法度而为主人言曾孙明先王亦然也】　李氏曰成王之为主人而酒醴皆厚矣遂酌大斗以祈黄耉也【朱氏曰祈黄耉颂祷之辞按古器物欵识多此语如云用蕲万寿用蕲眉寿永命多福用蕲眉寿万年无疆皆此类也　王氏曰以祈黄耉则序所谓飬老乞言也】　东莱曰酌大斗而祈黄耉饮之也颂祷与乞言皆在其中矣不必专指一端也
　　黄耉台【汤来反】背以引以翼寿考维祺【音其】以介景福毛氏曰台背大老也【郑氏曰台之言鲐也大老则背有鲐文　孔氏曰释诂云鲐背耉老寿也舍人曰老人气衰皮肤消瘠背若鲐鱼也】　董氏曰引谓引之以美翼谓辅翼之也　毛氏曰祺吉也　释文曰戒大也郑氏曰景福大福也　东莱曰前章言成王厚酒
　　醴以酌黄耉此章言黄耉相导左右成王庶其登寿考而介景福也
　　行苇七章二章章六句五章章四句【郑氏作八章章四句今从毛氏】
　　既醉大【音防】平也醉酒饱德人有士君子之行【下孟反焉邱氏曰成王之时天下大平无所施为但燕羣臣而已　陈氏曰君臣湛湎于上而天下之民谷粟不继饥穷无聊朝夕相聚欲为戎首君虽有酒岂能独乐夫唯民俗安靖于下君臣肃恭于上于是因祭祀之余旅酬徧及非夫大平之时能若是乎】
　　东莱曰醉酒饱德以下皆讲师附益之辞
　　既醉以酒既饱以德君子万年介尔景福
　　朱氏曰德主之德也　郑氏曰君子指成王也　朱氏曰尔亦指王也　郑氏曰景大也　苏氏曰周自文武至于成王而天下平无所复事故君子作诗言王与羣臣祭毕而燕于寝旅酬至无算爵醉之以酒而饱之以德【吕氏曰既饱以德孰观是礼而有得也陈氏曰燕接之间恩泽充足故言既饱以德】
　　既醉以酒尔殽既将君子万年介尔昭明
　　郑氏曰殽爼实也【孔氏曰归爼者以牲体实之于爼也楚茨篇为爼孔硕或燔或炙国语晋献公令司正实爵与史苏曰赏女以爵罚女以无殽】　毛氏曰将行也【朱氏曰亦奉持而进之意】　王氏曰昭明明德也　李氏曰成王之待臣下如此故欲其君有万年之寿　孔氏曰天又光大汝成王与之以昭明使之永作明君也【邱氏曰谓发其智虑也】
　　昭明有融高朗令终令终有俶【尺叔反】公尸嘉告
　　朱氏曰融明之盛也【春秋传曰明而未融】　毛氏曰朗明也【朱氏曰虚明也】　郑氏曰令善也【朱氏曰令终善终也　古噐物铭云令终令命】　毛氏曰俶始也　郑氏曰嘉告以善言告之谓嘏辞也邱氏曰言羣臣愿王明盛而又获善终也【朱氏曰高朗而又令终所谓攸好德考终命也】　陈氏曰王之所以能高明善终者何由知之葢有其始矣　朱氏曰今固未终也而既有其始矣于是公尸又嘉告之　东莱曰周之追王止于大王则宗庙之祭尸之奠者乃公尸也自既醉以酒至高朗令终皆祭毕而燕颂祷之辞也自令终有至于卒章皆追道祭之受福以明颂祷之实也
　　其告维何笾豆静嘉朋友攸摄摄以威仪
　　笾豆解见伐柯　郑氏曰静嘉洁清而美也【长乐刘氏曰静言其涤濯且敬也嘉言其新美而时也】　朱氏曰朋友指助祭者【陈氏曰共事之人　苏氏曰王之友人也】　郑氏曰攸所也　苏氏曰摄捡也孔氏曰公尸以善言告者是何故乎由祭馔则洁
　　清而美【郑氏曰笾豆之物洁清而美政平气和所致王氏曰其设之也不哗而为之也至美与执防踖踖为爼孔硕君妇莫莫为豆孔庶同意　陈氏曰传所谓馨香而无谗慝之意也】助祭者又相敛摄以威仪【又曰各自收敛以相佐助为威仪之事祭义所谓济济漆漆是也王氏曰摄以威仪则其助祭也莫或敢慢与既齐既稷既匡既饬同意】当神之意也
　　威仪孔时君子有孝子孝子不匮【求位反】永锡尔类郑氏曰孔甚也　孔氏曰时谓时节　朱氏曰孝子主人之嗣子也仪礼祭礼之终有嗣举奠【吕氏曰祭祀之终有嗣举奠所以致其传傅祖考德泽之意深矣】　毛氏曰匮竭也类善也东莱曰成王与助祭者威仪既得其宜又有嗣子之孝举奠于后其孝可谓源源不竭矣神之锡汝之善宜其永永不替也
　　其类维何室家之壸【苦本反】君子万年永锡祚【才路反】【羊刃反】
　　尔雅曰宫中巷谓之壸【董氏曰壶者内也自内以达外也】　朱氏曰祚福也子孙也锡之以善孰大于此【孔氏曰七章此言天被尔禄景命有仆即祚也八章云厘尔女士从以孙子即也此章举其目下章分説之】
　　其维何天被【皮寄反】尔禄君子万年景命有仆
　　郑氏曰被覆被也　毛氏曰仆附也【王氏曰属也】　孔氏曰前章言永锡祚谓祚及后也此章因其句末而转之故云其维何其实先言祚耳　朱氏曰言当使尔被天禄而为天命之所附属下章乃言子孙之事
　　其仆维何厘【力之反】尔女士厘尔女士从以孙子
　　毛氏曰厘予也　郑氏曰女士女而有士行者从随也天既予女以女而有士行者谓生淑媛【予眷反】使为之妃又使生贤知【音智】之子孙以随之谓传世也【苏氏曰予之以女士而其子孙无不贤者矣】
　　既醉八章章四句
　　鳬【音符】鹥【于鸡反】守成也太平之君子能持盈守成神祗【祈支反】祖考安乐【音洛】之也【孔氏曰物极则反或将丧之成之既难守亦不易故所以美其能守之也　李氏曰人苟不安神何所依惟能持盈守成神祗亦得安矣】鳬鹥在泾公尸来燕来寜尔酒既清尔殽既馨公尸燕饮福禄来成
　　朱氏曰兴也　毛氏曰鳬水鸟也【孔氏曰释鸟鸍沈鳬郭璞云以鸭而小长尾背上有文今江东亦呼为鸍陆玑疏云大小如鸭青色卑脚短喙水鸟之谨愿者也】鹥鳬属【孔氏曰苍颉解诂云鹥鸥也】泾解见谷风　张氏曰鳬鹥言天子之祭而言公尸何也当成王之时为王尸者有文王武王其上皆公尸也故言公尸之尊者　郑氏曰尔者成王也　毛氏曰馨香之远闻也　欧阳氏曰鳬鹥在泾在沙谓公尸和乐如水鸟在水中及水旁得其所尔在渚在潨在亹皆水旁尔郑氏曲为分别以譬在宗庙等处者皆臆説也　李氏曰公尸来燕来宁言公尸来燕饮而安宁　孔氏曰福禄来成汝孝子也
　　鳬鹥在沙公尸来燕来宜尔酒既多尔殽既嘉公尸燕饮福禄来为【于伪反恊句如字】
　　毛氏曰沙水旁也　长乐刘氏曰宜者宜之也　郑氏曰为犹助也【毛氏曰厚为孝子也】
　　鳬鹥在渚【之与反】公尸来燕来处尔酒既湑【思汝反】尔殽伊脯公尸燕饮福禄来下
　　毛氏曰渚沚也【孔氏曰水中高地为渚】处止也湑解见伐木
　　鳬鹥在潨【在公反】公尸来燕来宗既燕于宗福禄攸降公尸燕饮福禄来崇
</div>
    <div class="pagination">
<a href="吕氏家塾读诗记_page29.html">上一页</a><span>...</span><a href="吕氏家塾读诗记_page25.html">25</a><a href="吕氏家塾读诗记_page26.html">26</a><a href="吕氏家塾读诗记_page27.html">27</a><a href="吕氏家塾读诗记_page28.html">28</a><a href="吕氏家塾读诗记_page29.html">29</a><span class="current-page">30</span><a href="吕氏家塾读诗记_page31.html">31</a><a href="吕氏家塾读诗记_page32.html">32</a><a href="吕氏家塾读诗记_page33.html">33</a><a href="吕氏家塾读诗记_page34.html">34</a><a href="吕氏家塾读诗记_page35.html">35</a><span>...</span><a href="吕氏家塾读诗记_page31.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
