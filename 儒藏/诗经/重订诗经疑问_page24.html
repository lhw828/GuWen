<!DOCTYPE html>
<html>
<head>
    <meta charset="UTF-8">
    <title>重订诗经疑问 - 第 24 页/共 37 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>重订诗经疑问 - 第 24 页/共 37 页</h1>
    <div class="content">　　监是监其有礼与否正则正其过而捄之也监为主正为辅故曰立之监佐之史
　　式勿从谓解作安得从而告之未妥式法也慎也勿从二字聨宜略读谓是提醒之辞诗意若曰此人之沉湎于酒若此慎勿从之而必相告语焉无俾之大怠焉可也未知是否敢问髙明
　　匪由由醉二由字训从字未当由醉二句解作醉而妄言则将罚女使出童羖为设言以恐之甚非夫此人业已醉矣即与正言犹惧不醒若设言使出必无之物可令此人之知恐乎不能使之恐而为此言是我亦醉人矣据愚见当解由字作行字葢谓之曰凡言必其所可言匪可言者勿言可也凡语必其所可行匪可行者勿语可也若就汝今之醉时语欲见之行是俾人之出童羖也而有是理乎此二句是申上勿言勿语意非设言以恐醉者之谓也请问髙明礼用三爵此云三爵不识非令减于三爵之内也甚言三爵己不能识不可益于三爵之外耳
　　礼曰君子之饮酒也受一爵而已洒如也二爵而言言斯礼也三爵而油油已退此三爵之出处
　　三爵不识二句正与首二章相照应首章曰发彼有的以祈尔爵言礼射而饮未有过于三爵者次章云酌彼康爵以奏尔时言祭毕而饮亦未有过于三爵者兹燕饮者屡舞而不知号呶而无节伐德丧仪莫此为甚则觥觩交错之所使也故立之监史以警戒之而终之曰三爵不识矧敢多又葢教之但如射饮献酬之合礼而不可加爵以至于大怠也酒诰曰德将无醉与此诗正相发当叅防按乡饮酒礼賔主终日百拜而无酒祸葢先王豫忧之而立斯防也彼浮白长夜以终于沉湎之祸者其真病狂防心者哉
　　鱼在在藻有颁其首王在在镐岂乐饮酒
　　鱼在在藻有莘其尾王在在镐饮酒乐岂
　　鱼在在藻依于其蒲王在在镐有那其居
　　诗传诸侯报天子也
　　王者先天下之忧而忧此云岂乐饮酒者何葢忧勤惕厉固王者之本心而时方清明事已耆定有不可多事为者直须安乐以享之耳易曰云上于天需君子以饮食宴乐正此之谓也
　　岂乐饮酒饮酒岂乐虽反覆以成章然观有那其居似取依于其蒲意则颁首莘尾或亦未必无意者岂岂乐饮酒是始其乐饮酒岂乐是终其乐有那其居则安焉以享此乐之无己乎
　　此但据传注为解耳按序刺幽王也极是葢民物以得所为安不得其所而穷蹙窘迫若鱼在浅水中首尾俱见甚又依近岸之蒲其能存活乎而王方在饮酒为乐安然其居不知危亡之将至可乎重玩三章数在在字面则本防得矣
　　补传云水浅涸然后鱼在藻间蒲生于岸鱼依此以匿其形则水又浅矣又曰首大而尾长是鱼之瘠者
　　采菽采菽筐之筥之君子来朝何锡予之虽无予之路车乘马又何予之衮及黼
　　觱沸槛泉言采其芹君子来朝言观其旂其旂淠淠鸾声嘒嘒载骖载驷君子所屇
　　赤芾在股邪幅在下彼交匪纾天子所予乐只君子天子命之乐只君子福禄申之
　　维柞之枝其叶蓬蓬乐只君子殿天子之邦乐只君子万福攸同平平左右亦是率从
　　泛泛杨舟绋纚维之乐只君子天子葵之乐只君子福禄膍之优哉游哉亦是戾矣
　　诗传天子燕诸侯也
　　采菽必盛之筐筥也来朝而可无锡予乎此诗人之兴意
　　路车乘马衮及黼各有制锡予当照其爵列此特槩举之耳
　　虽无予之四句口气最难体诗意若曰吾于君子之来朝也锡赉之心岂有穷乎然而车马服物有定数虽无予之路车乘马可将也又何予之衮及黼可畀也自此以外有不可以滥与者其能惬也乎哉此总见物不能尽志意
　　今人说餽送虽没甚麽与他也有这件这件然但有这件这件却不能尽我的意思正是此意
　　首章泛说君子来朝之可与次章就车旂上见其来朝之仪度三章就服餙上见其上交之谨恪所以为可予四章美其功足以受福而从行之可观五章则道其所为倾心而欲畱之者总之则深嘉乐予而致其无已之情也
　　其旂淠淠鸾声嘒嘒即蓼萧篇鞗革冲冲和鸾雝雝意
　　朝服之大者曰冕曰裳此何取赤芾邪幅而言之曰观其小者之无不谨则其大者可知也美周公安重之度曰赤舄几几亦此意夫
　　彼交匪纾一句最重凡人臣之上交敬而已敬则严整肃莫敢一事之少纾纾则怠缓而不恭未有不取谴于天子者桑扈云彼交匪敖万福来求此言彼交匪纾福禄申之信知上交须敬而纾敖之不可萌也
　　天子所予正应首章三予字为天子之心所乐予然后锡予之命加焉故下文接乐只君子天子命之云云
　　殿天子之邦是与之之词葢即其来朝匪纾者信其能镇定天子邦家而为万福之所同所以平平之左右亦是率从而至此也注乐只君子则宜殿天子之邦则宜二字欠妥
　　有上交匪纾之诸侯则有平平率从之左右倡从之机然也
　　葵心向日日亦下倾于葵天子葵之葢嘉其向日之诚而深予之也不应作揆字解
　　葵之则福禄膍之矣且不独是也深嘉其忠敬欲令优游于王畿而未遽去焉葢锡予之不足而眷留之无已也此戾字宜作止字解若作至字解谓又叹其优游而至此则前此君子攸届亦已至矣且其旂淠淠鸾声嘒嘒形容其来朝之度亦已尽矣而又何复以优游状之且即其交之匪纾决知其来非优游以至此者葢天子嘉与之无已欲令且朝夕焉故曰优哉游哉亦是戾矣云尔细详上下文意谓似如此防泛泛杨舟绋纚维之便知其有挽留之意
　　亦是率从谓此平平之臣且于是而率从是幸其来亦是戾矣谓此匪纾之诸侯亦且于是而戾止是惜其去
　　此亦据传注为解耳按序刺幽王也侮慢诸侯诸侯来朝不能锡命以礼数征防之而无信义君子见微而思古焉则此诗总是思古以叹今之不然也王飨诸侯以太牢其铏必以菽其菹醯必以芹故首二章并取以起兴柞有枝有叶枝叶相承而根本坚固喻诸侯及其臣上下相承以衞天子而国家乂安也四章故以起兴泛泛杨舟无所定而绋纚维之喻诸侯离合不常天子以恩礼维持之也五章故以取兴要见诗各有取义而无一字苟下者
　　骍骍角弓翩其反矣兄弟昏姻无胥逺矣
　　尔之逺矣民胥然矣尔之教矣民胥效矣
　　此令兄弟绰绰有裕不令兄弟交相为瘉
　　民之无良相怨一方受爵不让至于己斯亡
　　老马反为驹不顾其后如食宜饇如酌孔取
　　母教猱升木如涂涂附君子有徽猷小人与属
　　雨雪瀌瀌见晛曰消莫肯下遗式居娄骄
　　雨雪浮浮见晛曰流如蛮如髦我是用忧
　　角弓有张弛而亲亲之情不可有向背故以弓之翩反者形君子之不宜逺
　　兄弟昏姻不止九族所谓亲戚也
　　尔之教矣二句申上二句若曰民胡以胥然哉尔之教也尔教之则民胥效之矣此教字不是言教是身教书曰无教逸欲有邦即是此个教字下章母教猱升木正应此教字通章重在此一字宜重防
　　此令兄弟章宜泛说若曰此令兄弟所重者天亲而非外物所能夺交相退逊绰绰其有余裕焉不令兄弟则所重者有在而相忌之深相持之急交相为瘉有不可胜言者况可教之使相效乎绰裕状相与之和交瘉状相煎之急
　　民之无良章亦泛说为佳
　　四海兄弟何等胷襟何等品格而非所望于无良者无良者但见一方能无相怨乎相怨则必至于相瘉而至于斯亡矣况可身教乎
　　怨起于让不让而存亡系之可畏哉至于已斯亡犹云不至于亡不已也是倒用文法
　　观受爵不让至于己斯亡则知让是人之美德让则交相退逊绰绰有余未有不享其安富尊荣者此让字正与后章娄骄二字相照应
　　老马章凡三喻谓世有此等人不加量度不自斟酌而但知有己者此全在上之人自有主张一听信而薄于骨肉是教之偷也故承毋教猱升木一章毋教猱章教字正应前教字说注小人骨肉之情最薄王又好谗以来之一叚说得极快
　　雨雪二节深罪王之听谗而不察接引谗恶之人安处于敖惰养成薄恶之俗大类于遐荒此皆王之身教所使也故终之曰我是用忧
　　瀌瀌雪盛貌积之髙则浮浮矣
　　如蛮如髦言其残贼亲戚也
　　谗佞之人贬之则少退引之则日长必宜下遗之为是莫肯下遗谗佞者则必自处于髙亢敖惰矣此居字即居之不疑之居娄骄二字正反照前一让字正胥逺亲族之恶根也
　　此当叅常棣伐木頍弁行苇诸篇防
　　有菀者柳不尚息焉上帝甚蹈无自昵焉俾予靖之后予极焉
　　有菀者柳不尚愒焉上帝甚蹈无自瘵焉俾予靖之后予迈焉
　　有鸟髙飞亦傅于天彼人之心于何其臻曷予靖之居以凶矜
　　诗传厉王不礼于诸傅相戒以避是
　　蹈字不宜作神字解蹈行也甚蹈者甚肆其所行也下文予极予迈意暗藏于此
　　无自防无自瘵统是戒辞言无自亲防自取疾病也观俾予靖之一语见当时诸侯朝事天子犹假以靖安为令者但实则深求之以遂其欲故言后予极焉后予迈焉末章又云曷予靖之居以凶矜谓天子方以凶暴骄矜自居此予极予迈而万无自防以自取其瘵也此小序所谓王者不可朝事也此诸侯敢以彼人目天子也嗟乎此可识当日上下之情亦可以观世变哉
　　朝觐防同礼也尝闻一不朝则贬其爵二不朝则绌其地三不朝则六师移之未闻来朝而反极其欲以求之且求之过其分如菀柳之所刺者后世有望神京而悲泣者其此意也夫
　　春秋书天王求车等亦此诗之指
　　彼都人士狐裘黄黄其容不改出言有章行归于周万民所望
　　彼都人士台笠缁撮彼君子女绸直如发我不见兮我心不说
　　彼都人士充耳琇实彼君子女谓之尹吉我不见兮我心苑结
　　彼都人士垂带而厉彼君子女卷发如虿我不见兮言从之迈
　　匪伊垂之带则有余匪伊卷之发则有旟我不见兮云何盱矣
　　于周二字作周京解甚无谓曰都人士则其人已在周京矣安往而复行归耶语意若谓斯人之服斯服也其容之不改可观也其言之有章可法也且所行悉归于礼度周旋无亏焉是万民之所望也我安得见斯人哉得见斯人而我愿惬矣此是诗人极想都人士容言礼度之美如此非行归周京之说也敢问髙明
　　万民之望言都人士原系是个人望而今不可见想望为尤切也
　　首章专称都人士后三章并其女人言之
　　绸直二字相聨读细分之绸有柔顺意直有脩整意如发云者谓其体度之柔顺脩整如发之润且美也若言其发之美此如字何以解
　　尹吉是周之着姓大家凡国俗之趋向大抵都效大家之所为故诗人称之
　　说到垂带卷发凡都人士女一服餙一体态之微无不想像而懐慕之矣东汉思见汉官威仪正是此意据注乱离之后人不复见昔日都邑之盛人物仪容之美而作按序周人刺衣服无常也古者长民衣服不贰从容有常以齐其民则民德归一伤今不复见古人也较为得之然愚犹有说焉首章何以但称都人士后章何以并及君子女也首章何独云行归于周万民所望后章何再三云我不见兮我心不说我心苑结言从之迈云何盱兮之绻绻也愚谓家邦之观望在容仪而容仪之矜式在人士若首章之衣餙容言至行归于周处岂非是万民之望自是而后台笠缁撮充耳琇实垂带而厉都人士何异于昔而君子女之绸直如发谓之尹吉卷发如虿发则有旟则何为者哉是都人士则同而所为都人士者或亦有少别耶不则称都人士何必并及其女而并称士女何无嫌别并说至不见不说不见苑结不见言从之迈不见云何盱兮若是其歆慕之无已耶即以复见汉官威仪者想像光景当不至复见汉官妇女之威仪足以快我心也愚说诗何敢妄立臆见但庄诵行归于周万民所望二语又再三我不见兮我心不说等语语意似大有别耳敢存之以正于有道
　　终朝采绿不盈一匊予发曲局薄言归沐
　　终朝采蓝不盈一襜五日为期六日不詹
　　之子于狩言韔其弓之子于钓言纶之绳
　　其钓维何维鲂及鱮维鲂及鱮薄言观者
　　诗序刺怨旷也幽王之时多怨旷者也
　　妇人所仰望者君子也伯兮云岂无膏沐谁适为容此云予发曲局薄言归沐皆就所仰望者言得性情之正
　　韔弓纶绳非妇人事而况观其所为钓者乎此所云云葢甚言思之之极耳若曰如其至也我愿为之役与之俱周旋不舍也
　　首章是及期而思次章是过期而思三四章是思其至而同事
　　芃芃黍苖隂雨膏之悠悠南行召伯劳之
　　我任我辇我车我牛我行既集葢云归哉
　　我徒我御我师我旅我行既集葢云归处
　　肃肃谢功召伯营之烈烈征师召伯成之
　　原隰既平泉流既清召伯有成王心则宁
　　凡兴大众建大役未有不取民之怨者况筑城邑之大者乎当时申伯苟无功于周室宣王必不封召公必不营而众必怨且诅矣孰肯任其劳而必其成功哉观皇父作都于向居者曰黾勉从事不敢告劳则行役者又可知矣此予于是知宣王之能任贤也观崧髙篇云维申及甫维周之翰四国于蕃四方于宣又云申伯之德柔惠且直揉此万邦闻于四国则申伯之功德可见矣此王命召伯营申伯之宅民争劝而乐成之也
　　说召伯劳南行之役先之以隂雨之膏黍苖真易之所谓说以先民者
　　细玩我任我辇二章数我字似召伯之所以劳之者此民之乐为役也
　　防悠悠南行句若初出役之时乃二章三章曰我行既集葢云归哉何也葢当时营谢已非一日其功将亦讫成矣而召伯之所慰劳者有加无已故其众自初役时懐思之曰召伯有成王心则宁苟有一之未讫即我行既集有不敢遽归焉者是可占当时之民情又可占当时之役政
　　凡建城邑必有个制度规模整然端肃期其有成者故云肃肃谢功召伯营之营者营其成也征师役众也人众而役大非威信以号召鼓舞有不能作其勇烈者故曰烈烈征师召伯成之成者成其所营也营与成二字正相照
　　建城邑必先察其髙下之宜水泉之利既相定之矣则从其髙下而原隰之使之底于平从其泉流而濬导之使之至于清既平且清然后为功之成原隰既平不是平夷原隰而无髙下只随髙下而建置使归于平耳书曰地平天成正是此平字
　　说到召伯既成王心则宁见召伯之营必期王心之宁而后止而当时民情又必召伯足以宁王之心而后止也此方是人臣任事之忠民人往役之义诗传城申也诗序刺幽王也不能膏泽天下卿士不能行召伯之职焉俱是乃诗缉见师旅征师等字云当宣王有营谢平淮二役皆南行之事戍役劳矣而召穆公能推宣王之德意劳借其民故洊逺役而民不怨幽王君臣不恤其民故作此诗思古而伤今亦大有理若止营谢安事师旅征师哉当并存之
　　隰桑有阿其叶有难既见君子其乐如何
　　隰桑有阿其叶有沃既见君子云何不乐
　　隰桑有阿其叶有幽既见君子德音孔胶
　　心乎爱矣遐不谓矣中心藏之何日忘之
　　诗传燕贤也是
</div>
    <div class="pagination">
<a href="重订诗经疑问_page23.html">上一页</a><span>...</span><a href="重订诗经疑问_page19.html">19</a><a href="重订诗经疑问_page20.html">20</a><a href="重订诗经疑问_page21.html">21</a><a href="重订诗经疑问_page22.html">22</a><a href="重订诗经疑问_page23.html">23</a><span class="current-page">24</span><a href="重订诗经疑问_page25.html">25</a><a href="重订诗经疑问_page26.html">26</a><a href="重订诗经疑问_page27.html">27</a><a href="重订诗经疑问_page28.html">28</a><a href="重订诗经疑问_page29.html">29</a><span>...</span><a href="重订诗经疑问_page25.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
