<!DOCTYPE html>
<html>
<head>
    <meta charset="UTF-8">
    <title>六家诗名物疏 - 第 20 页/共 52 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>六家诗名物疏 - 第 20 页/共 52 页</h1>
    <div class="content">　　释名云体第也骨肉毛血表里大小相次第也
　　礼
　　郑序云礼者体也履也綂之于心曰体践而行之曰礼体之谓圣履之谓贤○六韬太公对文王云礼者理之粉泽○周官大宗伯以吉礼事邦国之鬼神以凶礼哀邦国之忧以賔礼亲邦国以军礼同邦国以嘉礼亲万民○礼记云礼仪三百威仪三千
　　干旄篇
　　干
　　尔雅云素锦绸杠疏杠竿也○礼纬云旌旗之杠天子九仞诸侯七仞大夫五仞士三仞
　　旄
　　说文云旄幢也○尔雅云载旄首曰旌郭云载旄于竿头如今之幢亦有旒李廵云旄牛尾着竿首孙炎云析五采羽注旄上也其下亦有旒縿○笺云周礼孤卿建旃大夫建物首皆注旄○周礼疏云旞旌旄羽并有至于太常以下首皆有旄羽○山海经云潘侯山有兽状如牛而四节生毛名曰旄牛注今旄牛背膝及胡尾皆有长毛○广志云犣牛旄牛也髀膝尾间皆有毛○礼书云尔雅旄谓之藣荀卿曰西海则有文旄地里志秦西近卭筰有旄西方之产也其尾可以饰旗亦可以饰舞
　　按诸家説经九旗皆有旄旄之上必有羽下有旒縿盖据秦汉以羽毛为葆幢而云也
　　郊
　　尔雅云邑外谓之郊○说文云距国百里曰郊○杜子春周礼注云五十里为近郊百里为逺郊○司马法云王国百里为郊二百里为州三百里为野四百里为县五百里为都○聘礼云賔及郊注云郊逺郊周制天子畿内千里逺郊百里以此差之逺郊上公五十里侯四十里伯三十里子二十里男十里也近郊各半之○书传云百里之国二十里之郊七十里之国九里之郊三十里之国三里之郊
　　旟
　　周礼司常云鸟隼为旟大阅颁旗物州里建旟县鄙建旐注州里县鄙乡遂之官互约言之鸟隼象其勇捷也疏熊虎蛇皆二物相对则鸟隼亦别物若然郑以勇解隼以捷解鸟○大司马云治兵辨旗物百官载旟注百官卿大夫载旟者以其属卫王也○正义云如郑注周礼之意则六乡内州长党正六遂内酂长里宰邻长等五人同建旟○考工记云鸟旟七斿以象鹑火也○尔雅云错革鸟曰旟孙炎云错置也革急也画急疾之鸟于縿也○释名云旟誉也军吏所建急疾趋事则有称誉也○礼书云司常之大阅州里建旟者州里之常司马之治兵百官载旟者一时之事军国之容固不同耳干旄曰孑孑干旟盖州里之臣也太常而下五旗皆画则旟画鸟隼信矣郭璞释尔雅谓旟剥鸟皮毛置之竿头即礼记载鸿及鸣鸢其説非也
　　都
　　传云下邑曰都○赵岐孟子注云邑有先君之庙曰都○周礼都鄙郑注云都之所居曰鄙都鄙公卿大夫之采邑王子弟所食邑
　　旌
　　曲礼云武车绥旌徳车结旌○周礼司常全羽为旞析羽为旌注全羽析羽皆五采系之于旞旌之上所谓注旄于干首疏或解以为旞旌之下亦有旄斿而用绛帛又云斿车载旌注斿车木路也王以田以鄙析羽五色象文徳也○疏云旌干周礼游车所载卿得建旌者乡射记注云旌揔名也尔雅云注旄首曰旌则干旄干旌一也既设旒縿有旃旟之称未设旒縿空有析羽谓之旌卿建旌者设旒縿而载之游车则空载析羽无旒縿也○释名云旌精也言有精光也○礼书云旞旌皆注旄而旄与羽又注于旗则羽可以饰旗又可以为旗也书曰羽畎夏翟考工记钟氏染羽盖古人于羽固用自然者不足则染以充之夏采言建绥明堂位言夏后氏之绥于官言夏采于旗言建绥则所绥者旌旞而已
　　载驰篇
　　唁
　　谷梁传云吊失国曰唁○服度左传注吊生曰唁
　　大夫【互见小雅三事大夫】
　　白虎通云大夫大扶进人者也故传曰进贤达能谓之大夫也大夫有上下何明卑者多也爵皆一字大夫独两字何春秋传曰大夫无遂事以为大夫职在之适四方受君之法施之于民故独两字言之○易通卦验云君有五期辅有三名公卿大夫政教君臣起自人皇之世伏羲因之○説苑伊尹对汤曰大夫者所以参九卿也○仪礼説云上大夫卿也国家有三卿五大夫
　　阿丘
　　尔雅云偏髙阿丘李巡曰谓丘边髙○释名云偏髙曰阿丘阿荷也如人担荷一边髙也
　　蝱
　　尔雅云莔贝母郭云根如小贝员而白华叶似韭○陆玑云蝱今叶草贝母也其叶似栝楼而细小子在根下正白四方连累相着有分解也○本草圗经云根有瓣子黄白色如聚贝子故名贝母二月生茎细青色叶亦青似荞麦叶随苗出七月开花碧緑色形如鼓子花八月采根晒干又云四月蒜熟时采之良此有数种陆玑毛诗疏云云今近道出者正类此郭注尔雅云云此种罕复见之○日华子云消痰润心肺○本草别説云能散心胸郁结之气殊有功
　　许
　　春秋谱曰许姜姓与齐同祖尧四岳伯夷之后也周公封其苗裔文叔于许今颍川许昌是也灵公徙叶悼公迁夷一名城父又居析一名白羽许男斯处容城自文叔至庄公十一世始见春秋地里志颍川许县故许国二十四世为楚所灭○括地志故城在许州许昌县南三十里○一綂志河南开封府许州在府城西南二百二十里周为许国

　　六家诗名物疏卷十五
　　钦定四库全书
　　六家诗名物疏卷十六　　明　冯复京　撰国风卫一
　　淇澳篇
　　奥
　　尔雅云隩隈厓内为隩外为隈孙炎曰隈水曲中也李巡曰厓内近水为隩郭璞云今江东呼为浦澳淮南子曰渔者不争隈○博物记云有奥水流入淇水有緑竹草○水经注美沟水东北注淇水博物志谓之奥水流入于淇汉武帝塞决河用淇园之竹冦恂为河内伐竹淇川治矢今通望淇川无复此物唯王刍萹草不异毛兴
　　緑
　　传云緑王刍○尔雅云菉王刍疏某氏云鹿蓐也郭云蓐也今呼鸱脚莎诗緑竹猗猗是也○説文菉王刍诗曰菉竹猗猗○大学引诗云菉竹猗猗○本草唐注云荩草叶似竹而细薄茎亦圆小生平泽溪涧之侧荆襄人煑以染黄色极鲜好洗疮有効尔雅所谓王刍○雅翼云本草名荩草俗亦呼淡竹叶所谓终朝采緑者上林赋称香草云揜以緑蕙被以江蓠张揖亦以緑为王刍则菉香草也而离骚云薋菉葹以盈室以三者皆恶草
　　竹
　　尔雅云竹萹蓄孙炎某氏引诗云菉竹猗猗郭云似小藜赤茎节好生道防可食可杀虫○韩诗緑猗猗篇筑也○毛传云竹萹竹也○陶隠居云处处有布地生华节间白叶细緑人亦呼为萹竹○本草注云生下湿地○圗经云春中布地生道防苗似瞿麦叶细緑如竹赤茎如钗股节间花出甚细防青黄色根如蒿根○朱传云淇上多竹汉世犹然所谓淇园之竹○竹谱云淇园卫地殷纣竹箭园也见班彪志淮南子云乌号之弓贯淇卫之箭毛诗云緑竹猗猗是也又云植物之中有物曰竹不刚不柔非草非木或茂沙水或挺嵓陆又云竹之别类六十有一又云竹六十年一易根輙结实而枯死其实落地复生六年遂成町○易云震为苍筤竹○尚书云扬州篠簜既敷荆州厥贡箘簵孔安国曰篠竹箭簜大竹箘簵美竹○周官云孤竹之管孙竹之管阴竹之管○尔雅云簜竹莽数节桃枝四寸有节粼坚中簢筡中仲无笐篠箭又云东南之美者有防稽之竹箭焉○说文竹冬生草也○齐民要术云竹性爱向西南引故园东北角种之数嵗之后自当满园其居东北角者老竹种不生亦不能滋茂故须取西南引少根也○花木考云竹之滋泽春发于枝叶夏藏于榦冬归于根○陆疏云緑竹一草名其茎叶似竹青緑
　　色髙数尺今淇澳旁生此草其草涩砺可以洗
　　搅笏及盘枕利于刀错俗呼为木贼彼土人谓
　　此为緑竹
　　按緑一作菉王刍也竹一作萹蓄也毛韩説皆同而竹谱朱传皆以为即汉书淇园之竹郦道元云淇川无竹惟王刍萹草不异毛兴刘执中云淇水之防至今多美竹岂淇园之竹在后魏无复遗种而至宋更滋茂乎然据雨汉书淇奥有竹据水经注有王刍萹艸毛韩朱三家各自可通陆疏又以緑竹为一草名古今并无从其説者今木贼草医方通用木工以治器但无华叶寸寸有节与陆説有叶者稍殊未知即一物否也尔雅释簜莽等在草中然实非草类王元美所云竹于草木如鱼于鸟兽是也其类至多山海经帝俊竹共谷竹钩端竹寻竹礼斗威仪竹吴越春秋晋竹述异记班竹孤竹孝竹吕览嶰谷竹南都赋籦笼防篾篠簳箛棰吴都赋筼筜林箊桂箭射筒柚梧篻簩竹谱单名者篁棘单苦甘弓筋笻防盖狗芦篃之属双名者苏麻般肠百叶鸡胫篲篠之属广志有云母防汉利之属酉阳杂爼有防之属笋谱至有八十五种竹笋及诸方志有疎节人面緜猫丛澁碧玉电班之属难以具载然多出交广荒外非诗人所尽见也竹田曰篁竹胎曰笋竹肤曰笢竹皮曰筠竹里曰笨竹枚曰个竹约曰节剖竹未去节曰防竹死曰防竹有雌雄雄者多笋五月十三日谓之竹醉日栽竹多茂盛其性恶寒好温故曰九河鲜育五岭实繁然处处有之不似萹蓄但盛于淇川也
　　琇莹
　　説文云琇石之次玉者又云莹玉色一曰石之次玉者逸论语曰如玉之莹
　　弁【皮弁】
　　传云皮弁○周礼司服云凡兵事韦弁服眡朝则皮弁服凡甸冠弁服凡凶事服弁服凡吊事弁绖服弁师云王之皮弁防五采玉璂象邸玉笄注郑司农云防以五采束髪也谓防缝中也璂读如綦綦结也皮弁之缝中每贯结五采玉十二以为饰谓之綦邸下柢也以象为之又云诸侯及孤卿大夫之韦弁皮弁弁绖各以其等为之注韦弁皮弁侯伯璂饰七子男璂饰五玉亦三采孤璂饰四三命之卿璂饰三再命之大夫璂饰二玉亦二采○白虎通云皮弁者何所以法上古至质冠名也弁之为言樊也所以樊持其髪也○释名云弁如两手相合抃时也以爵韦为之谓之爵弁以鹿皮为之谓之皮弁以韎韦为之谓之韦弁○仪礼注云弁名出于大也言所以自光大也○后汉舆服志委貌冠皮弁冠同制长七寸髙四寸制如覆柸前髙广后卑锐所谓夏之毋追殷之章甫者也委貌以皁绢为之皮弁以鹿皮为之○魏台访议曰五采玉一玉有五色者也邸以象骨周縁弁下根柢如魏武帝所作弁柢凡有笄无缨曹褒云天子弁以白玉饰○旧礼圗云皮弁以鹿皮浅毛黄白者为之髙尺二寸○礼书云记曰三王共皮弁素积语曰素衣麑裘则素衣其衣也素积其裳也士冠礼皮弁素积缁带礼记杂带君朱緑大夫华士缁辟则士与君大夫皮弁之带异矣士冠礼皮弁笄爵弁笄缁组纮纁边弁师王朱纮礼记诸侯青纮则士与天子诸侯皮弁之纮亦异矣盖皮弁天子以视朝以宴以听祭报以舞大夏诸侯以听朔以巡牲以卜夫人世妇以迎王之郊劳以待聘賔卿大夫以王命劳侯氏以聘于邻国以卜宅士以冠学士以释菜凡大夫士之朔月皆皮弁服则皮弁之所施者众矣盖人为者多变自然者不易皮弁亦因其自然而已此所以三王共皮弁素积而周天子至士共用之也然防服小记诸侯吊必皮弁锡衰郊特牲大蜡皮弁素服葛带榛杖以送终则弁虽与吉礼同而服与吉服不同
　　箦
　　释器云箦谓之第注牀板○方言云牀齐鲁之间谓之箦陈楚之间或谓之第○礼记云华而晥大夫之箦○説文云箦牀栈也
　　锡
　　尔雅云锡谓之鈏疏云锡今白镴也○周礼职方云扬州其利金锡栗氏为量改煎金锡则不耗○山海经云龙山之下多赤锡濯山多白锡
　　圭
　　説文云圭瑞玉也上员下方以封诸侯楚爵有执圭○白虎通云圭以为信而见何也珪者锐上象物始生见于上也信莫着于见故以之万物之始莫不自洁珪之为言圭也上鋭阳也下方阴也○周礼大宗伯云王执镇圭公执桓圭侯执信圭伯执躬圭又云以青圭礼东方注镇圭以四镇之山为瑑饰长尺有二寸双植谓之桓桓宫室之象以为瑑饰长九寸信当为身身圭躬圭以人形为瑑饰文有麤缛耳长七寸典瑞云瑑圭以覜聘四圭有邸以祀天旅上帝两圭有邸以祀地旅四望祼圭有瓒以肆先王裸賔客珍圭以徴守以恤凶荒谷圭以和难以聘女琬圭以治徳以结好琰圭以易行以除慝玉人云大圭长三尺杼上终葵首天子服之土圭尺有二寸以致日以土地○礼器云诸侯以圭为瑞家不藏圭言有称也聘义云以圭璋聘重礼也已聘而还圭璋此轻财而重礼之义也又云圭璋特逹徳也○聘礼记云所以朝天子圭与缫皆九寸剡上寸半厚半寸博三寸缫二采六等朱白苍问诸侯朱緑缫八寸皆纁系长尺绚组凡四器者惟其所宝以聘可也【四器圭璋璧琮】凡执玉无借者袭○瑞应圗云四海防同则圭出
　　璧
　　尔雅云璧大六寸谓之宣肉倍好谓之璧好倍肉谓之瑗肉好若一谓之环孙炎曰肉身也好孔也○说文璧瑞玉圜也璜半璧也瑗大孔璧也○周礼大宗伯云子执谷璧男执蒲璧注谷所以养人蒲所以安人二者以为饰皆径五寸又云以苍璧礼天典瑞云瑑璧以覜聘圭璧以祀日月星辰璧羡以起度○礼器云大飨束帛加璧尊徳也○白虎通云方中圎外曰璧璧之为言积也内方象地外圎象天
　　重较
　　释名云较有箱上为辜较也重较其较重卿所乗也○考工记云舆人为车以其隧之半为较崇参分式围去一以为较围注较两輢上出式者兵车自较而下凡五尺五寸兵车之较围四寸九分寸之八疏云较谓车舆两相今人谓之平鬲两輢谓车相两旁竖之者二者既别而云两輢上出式者以较之两头皆置于輢上二木相附故据出式而言之○吕和叔云古者车箱长四尺四寸三分前一后二横一木下去车床三尺三寸谓之式又于式上二尺二寸横一木谓之较去车床凡五尺五寸古人立乗若平常则凭较若应为敬则落手凭下式而头得俯
　　按毛传云重较卿士之车盖据序武公入相于周谓之卿士其实武公是侯爵故疏云侯伯之车也贾公彦云天子与其臣乗重较之车诸侯之车不重较二说不同者周礼本无重较单较之文各以其意为説耳或者以较出式上与式为两层而谓之重乎考篇
　　
　　朱子引陈氏云考扣也器名盖扣之以节歌如鼓盆拊缶之为乐也○説文云承也○内则云进盥少者奉长者奉水注盛盥水者○大学疏云沐浴之盘按字从木周礼疏云以木为之是也陈氏云扣以节歌则是盥非浴盘矣盘有以铜为者史记毛遂奉铜是也有饰以珠者玉府合诸侯共珠是也合诸侯之礼盖以盛血
　　阿
　　尔雅云大陵曰阿○广雅云四起曰京四京曰阿○毛传云曲陵曰阿
　　陆
　　尔雅云髙平曰陆○释名云陆漉也水流漉而去也
　　硕人篇
　　锦
　　笺云国君夫人翟衣而嫁今衣锦者在涂之所服○释名云锦金也作用功重其价如金故制字帛与金也○王制云锦文珠玉成器不鬻于市玉藻云君衣狐白裘锦衣以裼之○潜夫论云濯锦以鱼
　　褧衣
　　玉藻云襌为綗注有衣裳而无里○中庸云衣锦尚綗恶其文之着也○方言云襌衣江淮南楚之间谓之褋关之东西谓之襌衣○丰笺云褧盖以襌縠为之中衣裳用锦而上加襌縠为其文之太着也庶人之妻嫁服也士妻纣衣纁袡
　　按説文褧檾也诗曰衣锦褧衣檾枲属髙四五尺或七八尺叶似苎而薄实如大麻子今人绩以为布及造绳索者也与襌衣之解不同
　　东宫
　　左传注太子不敢居上位常处东宫疏常处东宫者四时东为春万物生长在东西为秋万物成就在西以此君在西宫太子常处东宫也或可据西北为干干为君父故君在西东方震震为长男故太子在东也○卞壸奏云太子所居宫称东宫不言太子宫者二宫以东西为称明是天子之离宫使太子居之○白虎通云春秋传曰王世子防于首止晋有太子申生郑有太子华齐有太子光则周制太子世子亦不定也汉制天子嫡嗣称皇太子诸侯嫡嗣称世子后代咸因之○孔演圗云圣人在后曰望羊苞懐至徳据少阳○冠礼记云天子之元子犹士也天下无生而贵者也○左传里克云太子奉冡祀社稷之粢盛以朝夕视君膳者也故曰冡子君行则守有守则从从曰抚军守曰监国○又云昔先王之命曰王后无嫡则择立长年钧以徳徳钧以卜王不立爱公卿无私○常衮表云国之上嗣古曰元良观象于天应前星之环极取法于地视少海之朝宗
　　妺
　　尔雅云男子谓女子后生为妺○说文云妺女弟也
　　邢
　　左传富辰云凡蒋邢茅胙祭周公之也○通典邢州治龙冈县祖乙迁于邢即此○括地志云邢国故城在邢州外城内西南角十三州志云殷时邢侯国周公子封邢侯都此○路史云周公之祚七靖渊封邢侯爵灭于卫○一统志直隷顺徳府禹贡冀州之域周时为邢国地邢台县附郭邢侯夫人墓在府城齐武平初有掘古冡得铜鼎腹有科斗字云邢侯夫人姜氏墓
　　姨
　　尔雅云妻之姊妹同出为姨郭云同出谓俱已嫁
　　谭
　　春秋谭子注谭国在济南平陵县西南○一统志谭城在山东济南府城东七十里古谭子国汉置谭城县
　　私
　　尔雅云女子谓姊妹之夫为私孙炎曰私无正亲之言○释名云姊妹互相谓夫曰私言于其夫兄弟之中此人与已姊妹有恩私也
　　肤
　　释名云肤布也布在表也
　　领
　　正义云领一名颈故礼记云其颈五寸又名项士冠礼云缁布冠頍项是也
　　蝤蛴
　　尔雅云蝎蛣注木中蠧虫又云蟦蛴螬注在粪土中又云蝤蛴蝎注在木中今虽通名为蝎所在异又云蝎桑蠧注即蛣○方言云蠀螬谓之蟦自闗而东谓之蝤蠀或谓之防蠾或谓之蝖梁益之间谓之蛒或谓之蝎或谓之蛭蛒秦晋之间谓之蠧或谓之天蝼四方异语而通者也○唐本草注云此虫在腐柳树中内外洁白土粪中者皮黄内黑黯○陶隠居云大者如足大指以背行乃驶于脚杂猪蹄作与乳母不能别○陈藏器云蛴螬居粪土中身短足长背有毛筋但从水入秋化为蝉蝎在朽木中食木心穿如锥刀一名蠧身长足短口黑无毛节慢至春羽化为天牛两角状如水牛色黑背有白点上下縁木飞腾不遥二虫出处既殊形质又别苏恭乃混其状总名蛴螬乃千虑一失矣○苻子云石生金木生蝎○化书云燥湿相育不母而生○埤雅云蝤蛴一名蛣佶屈曲貌以形举也诗曰领如蝤蛴盖蝤蛴之体有丰洁且白者故诗以况庄姜之领七辩曰蝤蛴之领阿那宜顾是也此即木中蠧虫亦曰桑蠧故古者譛从中起谓之蝎譛
　　按蟦蛴蝤蛴二物也蟦蛴一名螬亦名蛴螬一名齐一名□齐庄子云乌足根所化淮南云黍成王充云化复育转为蝉博物志云以背行驶便于用足者也蝤蛴一名蝎一名蠧一名桑蠧一名蛣生于桑栁柏及构木中诸腐木根下亦多有之本是二种陶隠居苏恭俱混为一误也蝎自是蝤蛴之异名非虿尾之蝎也天蝼尔雅云即蝼蛄也扬子云言蛴螬或谓天蝼然则亦异物同名非尔雅之矣
　　瓠犀
　　尔雅云瓠犀瓣疏瓣瓠中瓣也一名瓠栖人之齿美者似之卫风云齿如瓠栖是也今诗文作犀○埤雅云瓠状要类于首尾类于要防锐缘蔓而生风俗通云八月秋穰可以杀瓠取其色泽而坚今俗畜瓠之家不烧穰物类相感志云牛踏蔓上则苦以瓠盛酒冬即暖夏即冷○雅翼云瓠匏之甘者古者王政瓠果蓏殖于疆埸正月可种瓠六月可畜瓠作菑诗云断壶瓠中白肤所谓张苍肥白如瓠者可以饲豕致肥其瓣可以作烛致明其叶又可为菜诗所谓幡幡瓠叶也与匏以大小长短甘苦为间然古今亦通言恵子称魏王贻我大瓠之种
　　螓
　　传云螓首额广而方○尔雅蚻蜻蜻注如蝉而小方言云有文者谓之螓夏小正云鸣蚻虎悬○埤雅云一种似蝉而小緑色北人谓之螓即诗所谓螓首蛾睂也○方言云蝉其小者谓之麦蚻有文者谓之蜻蜻其防蜻谓之疋
　　蛾
　　尔雅云防罗注蚕蛾疏此即蚕蛹所变者也○埤雅云茧生蛾蛾生卵博物志曰食桑者有绪而蛾蛾类者先孕而后交盖蛹者蚕之所化蛾者蛹之所化荀子曰蛹以为母蛾以为父是也蛹一名螝蛾一名罗孙炎尔雅正义以为螝即是雄蛹即是雌罗即是雄蛾即是雌蛾似黄蝶而小其睂句曲如画故诗以譬庄姜曰螓首蛾睂今一种善拂灯火夜飞谓之飞蛾一名慕光亦其类也
　　睂
　　释名云睂媚也有娬媚也○元命包云天有摄提人有两睂为人表候阳立于二故睂长二寸注云摄提两星颊曲人睂似之○黄庭经云睂号华盖覆明珠明珠目也
　　目
　　释名云目黙也黙而内识也○元命包云目肝之使○曲礼云凡视上于面则敖下于带则忧倾则奸玉藻云目容端○灵枢经岐伯曰五藏六府之精气皆上注于目而为之精精之窠为眼骨之精为瞳子筋之精为黑眼血之精为络其窠气之精为白眼目者荣卫防魄之所常营也神气之所生也是故目者心使也○国语单穆公云目之察度不过歩武尺寸之间其察色也不过墨丈寻常之间○富辰云目不别五色之章为昧○论衡云人心慧而目多采○人物志云征神见貌则情发于目故仁目之精确然以端勇胆之精然以彊○真诰云眼者身之镜视多则镜昬
　　朱
</div>
    <div class="pagination">
<a href="六家诗名物疏_page19.html">上一页</a><span>...</span><a href="六家诗名物疏_page15.html">15</a><a href="六家诗名物疏_page16.html">16</a><a href="六家诗名物疏_page17.html">17</a><a href="六家诗名物疏_page18.html">18</a><a href="六家诗名物疏_page19.html">19</a><span class="current-page">20</span><a href="六家诗名物疏_page21.html">21</a><a href="六家诗名物疏_page22.html">22</a><a href="六家诗名物疏_page23.html">23</a><a href="六家诗名物疏_page24.html">24</a><a href="六家诗名物疏_page25.html">25</a><span>...</span><a href="六家诗名物疏_page21.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
