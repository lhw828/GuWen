<!DOCTYPE html>
<html>
 <head>
  <meta charset="utf-8"/>
  <title>
   诗缉 - 第 35 页/共 36 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   诗缉 - 第 35 页/共 36 页
  </h1>
  <div class="content">
   成王始即王位恐不能继圣父之业故于庙中与群臣谋之言我谋访始初之法在率循我明德之考武王固也然所叹者昭考之道悠逺而不可及予防稚未有所歴尔群臣幸扶将我以就之尚恐继其道而判涣不合也又自言予防稚小子未堪王室之多难其能绍文王之直道施于上下俯仰于家未尝少离者唯美哉皇考武王能以此保明其身也【李氏曰仰先王之盛德叹眇躬之凉薄苦前哲之髙逺也○曽氏曰虽不言继序思不忘然叹美皇考则此意在其中矣】
　　访落一章十二句
　　敬之羣臣进戒嗣王也【陈氏曰嗣王于祭之明口绎賔尸而羣臣与焉既作谋政之诗以发群臣之志而作颂者又设群臣进戒之诗以荅之又形容嗣王虚已求言之意为群臣者当何如哉】敬之敬之天维显思【李氏曰天之道甚显善则福之淫则祸之栽者培之倾者覆之未冇善而不获福也未有恶而不获祸也天之道显○朱子曰思语辞也】命不易哉【易毛音异郑音亦○李氏曰惟天有显道故其命靡常此命所以为不易也】无曰髙髙在上陟降厥士【传曰士事也】日监在兹【笺曰监视也】维予小子不聦敬止【解頥新语曰不闻敬天之道也】日就月将【朱氏曰将进○笺曰日就月将言当习之以积渐也】学有缉熈于光明【王氏曰缉续也熈广也】佛时仔肩【佛毛如字郑音弼仔音兹○笺曰佛辅也时是也仔肩任也】示我显德行【去声】
　　作颂者设为辟臣进戒之辞曰敬之哉敬之哉敬而又敬勉之以诚之不已也天道甚明祸福不爽故予夺靡常其介不易保也无谓其髙髙在上逺人而不吾察也王一陟一降之事天无日而不监视于此无微不显所以不可不敬也于是又设为成王答之之辞曰维我小子未闻敬之之道谓群臣所言当敬之事乃天人精防之理今闻所未闻也所愿学焉庶几日有所成月有所进习之以渐缉续熈广以至于其道光明我负荷天下其任甚重尔群臣当辅佛我此任有以正救之无为靣从容悦必示我以显然之德行使我有所则效也○辅谓之佛者言正救其失不专顺从之也学记云其求之也佛佛不顺也犹孟子所谓法家佛士也仔肩为负荷之意故为任生民是任是负黍苗我任我辇皆谓肩任之也或以士为人材然勿士行枚只得训事古训不可废也
　　敬之一章十二句
　　小毖【音秘】嗣王求助也【笺曰天下之事当谨其小小时不谨后为祸大故成王求忠臣早辅助己为政以救患难】
　　予其惩【笺曰惩艾也艾音刈】而毖后患【传曰毖愼也】莫予荓蜂【荓今音烹旧音俜○王氏曰荓使也蜂善辛螫○曹氏曰成王之遇辛螫也岂有使蜂螫之哉实自求之而已○今曰抑莫予云觏莫无也桑柔荓云不逮毛云荓使也普耕反音烹徐蒲耕反音絣书洛诰伻来以图及献卜音义同今毛以荓蜂之荓为曵孙炎云谓相掣曵之于恶故音俜今从王氏荓蜂为使蜂当音烹説文俜使也则荓读作俜亦可也音翅尺制反】自求辛螫【音释○疏曰辛苦毒螫也】肇允彼桃虫拚飞维鸟【拚音藩○笺曰肇始也允信也○传曰桃虫鹪也鸟之始小终大者鹪音焦○释鸟曰桃虫鹪其雌鴱鴱音艾○郭璞曰鹪桃雀也俗名为巧妇鹪小鸟而生雕鹗者也音苗○陆玑疏曰今鹪鹩是也防小于黄雀其雏化而为雕故俗语鹪鹩生雕○山隂陆氏曰说苑云鹪鹩巢于苇苕系之以髪鸠性拙鹪性巧故鹪俗呼巧妇一名工雀一名女匠其喙尖利如锥取茅秀为巢巢至精宻以麻紩之如刺韈然故一名韈雀其化辄为雕鹗紩音秩缝紩也○钱氏曰拚与翻同○张氏曰犹言初为防后为虎不必谓桃虫化为鸟也○今曰此与旧説异姑兼存之】未堪家多难【传曰堪任也】予又集于蓼【音了○笺曰集防也○疏曰集防谓逄遇之也○传曰集于蓼言辛苦也○朱氏曰蓼辛苦之物也○钱氏曰蓼味辛而苦】
　　成王即政而求助于贤臣曰予其惩创于往时而畏谨后患矣指管蔡之事也人近蜂则被其螫信小人则受其惑蜂不可使前日之事无人使蜂螫我乃我自取其辛螫也我今始信桃虫之防能翻飞为鸟言小物之能成大不敢不毖也予未堪王室多难又防遇于辛苦之地尔群臣可不助我乎○莫予荓蜂犹云莫予毒也已古文莫予莫我之类皆倒提予我字以便文耳莫我肯德言无肯德于我莫予荓蜂言无荓蜂于我其他如莫我知莫予云觏之类皆倒辞也
　　小毖一章八句
　　载芟【音衫】春借田而祈社稷也【笺曰借田甸师氏所掌王载耒耜所耕之田天子千畒诸侯百畒借之言借也借民力治之故谓之借田○疏曰月令孟春天子躬耕帝借天子祈社稷以仲春与耕借异月而连言之者虽则异月俱在春时故以春揔之祭法云王为群姓立社曰泰社王自为立社曰王社此二社皆应以春祀之但此为百姓所祭文当主于泰社其稷与社共祭亦当为太社社稷焉】
　　载芟载柞【音窄○笺曰载始也○传曰除草曰芟除木曰柞○疏曰隐六年左传云如农夫之务去草焉芟夷蕴崇之是除草曰芟秋官柞氏掌攻草木及林麓是除木曰柞○曹氏曰秋官薙氏掌杀草秋绳而芟之除草木是初垦辟而为田者也薙音替绳音孕注含实曰绳芟其绳则实不成】其耕泽泽【音释○释文曰耕犂也○笺曰泽泽然解散○曹氏曰草木之根既去而后耕之土则泽泽然解散矣】千耦其芸【耦音偶芸音云本又作耘○今曰长沮桀溺耦而耕谓二人为耦而并耕此千耦其耘亦谓千人为耦而并耘与十千维耦同○释文曰芸除草也○曹氏曰反土之后草木根株有芟柞所不尽者则复耘之其多至于千耦也】徂隰徂畛【音轸○今曰下湿曰隰○疏曰地官遂人云十夫冇沟沟上有畛】侯主侯伯【疏曰侯维也○传曰主家长也伯长子也】侯亚侯旅【传曰亚仲叔也旅子弟也】侯彊侯以【笺曰彊有余力者地官遂人云以彊予任甿以谓闲民今时佣赁也予音与甿音氓○疏曰谓其人彊壮治一夫之田仍有余力能佐助他事者也太宰以九职任万民其九曰闲民无常职转移执事郑司农云闲民谓无事业者转移为人执事若今时佣力也僖二十六年左传云凡师能左右之曰以】有嗿其馌【嗿音酖他感反馌音叶○李氏曰嗿众人饮食声○笺曰馌馈饟也饟亦作饷式亮反】思媚其妇【钱氏曰思语助○笺曰媚受也】有依其士【今曰依就也○曹氏曰士不辞耕稼之劳而知爱其妇妇不惮馌饷之烦而知依其士有和乐之风焉】有略其耜【音似○传曰略利也○曹氏曰利则入土也深】俶载南畆【俶音触○俶解见大田南畆解见七月】播厥百谷【笺曰播犹种也○曹氏曰百谷之性其寒暑湿燥髙下早晚各有所宜而水旱丰凶不可豫料故悉种之所以为备也】实函斯活【函音含○笺曰实种子也函含也活生也其种子皆含生气】驿驿其逹【驿音亦○苏氏曰驿驿苖生貌○笺曰逹出地也】有厌其杰【厌去声下同○王氏曰厌受气泽厌足也○笺曰杰先长者长音掌○疏曰苗之杰也】厌厌其苖【笺曰厌厌其苗众齐等也○钱氏曰积叠之貌苗齐等动摇厌厌然若积叠之】緜緜其麃【音标表骄反○传曰麃芸也○疏曰孙炎云緜緜言详宻也○王氏曰前曰千耦其芸则既耕而芸○今曰緜緜其麃则既苗而芸既苗而芸则以緜緜为善恐伤苗也】载获济济【获音获○朱氏曰济济人众也○曹氏曰众而整也】有实其积【音恣又如字○笺曰有实实成也今曰上言实函斯活此言有实其积皆以实为谷实】万亿及秭【音姊】为酒为醴烝畀祖妣以洽百礼【四句并解见丰年】有飶其香【飶音离别之别○传曰飶芬香也○诗故曰飶香也谓酒之气也】邦家之光有椒其馨【曹氏曰飶椒皆酒醴芬芳之气○疏曰椒是木名非香气也但椒木气香作者以椒言香○诗故曰椒之气烈故古者谓椒酒取其香且烈也○补传曰楚辞云奠桂酒兮椒浆】胡考之宁【传曰胡寿也考成也○李氏曰胡考者老人也士冠礼祝云永享胡考注云胡遐也○疏曰僖二十三年左传云虽及胡耆周尽諡法保民耆艾曰胡胡考老而有成德也解頥新语曰説文云胡生颔垂也又老狼亦垂胡今老者或有此状故诗人取之】匪且有且【如字又咀之平○传曰且此也】匪今斯今振古如兹【传曰振自也○朱氏曰犹言自古有年也】
　　此祈社稷之诗言人事已尽神其念之芟柞草木是新垦辟之田专言新垦辟之田者其用力尤难故也始芟以除其草始柞以除其木草木之根既去然后耕犂之其土气烝逹释释然解散矣既耕犂以反其上犹有草木根株芟柞所不尽者又千人为耦而芸以去之耦以言并作千以言其多或往下湿之隰或往沟上之畛言耕夫遍于原野无旷土也其往者何人乎维主则家长也维伯则长子也维亚则仲叔也维旅则众子弟也维强则借助之彊壮也维以则佣雇之闲民也言众力竞劝无游民也当馌饷之时有嗿然众人饮食之声其耕夫则爱其妇其馌妇则就其夫夫耕妇馌驩然相爱见治世和乐之气象焉有略然剡利之耜始有事于南畒而耕之前言其耕泽泽谓转新垦之土此言俶载而耕之谓始耕而将种也前所耕犹荒地今所耕乃成田故称南畆也百谷皆播种之其种子曰实皆含生气驿驿然而生出土而条逹乃有厌然受气泽厌足者是先长杰特之苖也厌厌然齐等者是其众苖也既苗则又緜緜然详宻而芸之不详宻则伤苖也芟芸麃皆除草也芟与柞并言是新辟为田先除其地上之草木也既耕而言芸是反土之后除其土中之草木根株也既苗而言麃是除其苖间之草也至于成熟则获刈之济济然其人之众其谷实皆积聚之其数之多有万与亿而及秭也及以为酒以为五齐之醴齐进予先祖先妣而祭祀所以防合其事神之众礼众物皆所以为礼而行礼以酒为主也此酒醴有飶然之香气以飨賔客则时和礼备而为邦家之光有如椒之馨以养耆老则老人之安宁以上皆秋冬丰熟之事而春祭言之盖以此祈于神也又言非特此方有此丰年也非特今方有今丰年也自古以来皆如此言神之降康乆矣继此以往愿其勿替也【李氏曰噫嘻丰年其説为略载芟良耜其説为详盖祈上帝所以尊之也故其辞略祭社稷所以亲之也故其辞详】
　　载芟一章三十一句
　　良耜【音似】秋报社稷也【疏曰经言百室盈止妇子宁止乃是功毕入当十月之后而专言秋报也者作者先陈人事使毕然后言其报祭其实报祭在秋宁止在冬也】
　　畟畟良耜【畟音测○曰畟畟犹测测也○疏曰畟畟是刃利之状○舍人曰畟畟耜入地之貎○笺曰良善也○耜解见七月】俶载南畆播厥百谷实函斯活【三句并解见载芟】或来瞻女【音汝○笺曰瞻视也有来视女谓妇子来馌者也○钱氏曰视犹省也】载筐及筥【筐筥音匡举○笺曰筐筥所以盛黍也】其饟伊黍【饟音饷○笺曰丰年之时虽贱者犹食黍○疏曰少牢特牲大夫士之祭礼食有黍明黍是贵也玉藻云子卯稷食菜羮为忌日贬而用稷者为贱也贱曰当食稷耳】其笠伊纠【音九○传曰笠所以御暑雨也○补传曰纠缭也所以绳缭而成也○钱氏曰其縁纠结】其镈斯赵【镈音博赵迢之上浊又如字○鏄解见臣工○传曰赵刺也】以媷荼蓼【音蒿徒了○説文曰薅拔田草也○疏曰蓼是秽草荼亦秽草非苦菜也释草云荼委叶王肃云荼陆秽蓼水草然则所由田有原有隰故并举水陆秽草○三荼考见邶谷风○笺曰馌者见载纠然之笠以田器刺地媷去荼蓼之事言闵其勤苦刺七亦反】荼蓼朽止黍稷茂止获之挃挃【音窒○传曰挃挃获声也】积之栗栗【积音恣○今曰聘义言玉云缜宻以栗注云栗坚貌是栗栗为坚实之貌】其崇如墉【笺曰崇髙大也○传曰墉城也】其比如栉【比音备栉侧瑟反○笺曰比廹也○説文曰栉梳篦总名○疏曰其比廹如栉齿之相次○朱氏曰理发噐言宻也】以开百室【笺曰一族同时纳谷○疏曰地官大司徒五家为比五比为闾四闾为族是百室为一族于六乡则一族于六遂则一鄼遂人云百夫有洫故知百室共洫间而耕鄼音篡○曹氏曰百室在六乡为族而族师掌以岁时校登其夫家之众寡在六遂为鄼长掌趣其耕耨与其戒令政事莫不同之故使之同时纳谷所以示亲睦均有无也趋音促】百室盈止妇子宁止杀时犉牡【犉闰之平○传曰黄牛黑唇曰犉○疏曰地官牧人云凡隂祀用黝牲毛之注云隂祀祭地北郊及社稷也然则社稷用黝牛今用黄者盖正礼用黝至于报功以社是土神故用黄色仍用黑唇也○曹氏曰古之人享其成必思其所自以为百室盈而妇子宁者社稷之功故于是而报焉地之色以黑为正以黄为美故隂祀用黝牲正其义也社稷用犉美其功也○黄氏曰载芟言以洽百礼者愿其丰年之庆而百神之祀皆无所阙也良耜言杀时犉牡者则专主祭社稷而言也】有捄其角【捄音求○大东传曰捄长貌○传曰社稷之牛角尺】以似以续【苏氏曰兴来岁继往岁也】续古之人【曹氏曰续古之人则先农先啬之功永永无穷矣】
　　此诗为报社稷必陈农功之本末故当秋时而追述春耕预言冬获也言农人以畟畟然刃利之善耜始有事于南畒而耕之以播种其百谷其种子曰实皆函生气而生农人在南畆之时有来省视汝者乃其妇也载其方箱及其圆筥所盛之饟维是黍也黍贵者之食农人食黍见丰年也饟者见农夫所载之笠纠结其縁以鏄锄之噐赵刺其地薅去陆草之荼水草之蓼荼蓼皆秽草既朽败矣黍稷乃茂盛矣及其成熟乃获刈之其获声挃挃然及积聚之栗栗然坚实所积聚者其崇髙如城雉其比廹如栉齿于是开一族之百室一时而纳之百室既盈矣妇与子则安宁矣年熟民安乃杀是黄牛黒唇之犉牡其角捄然而长用之以报祭社稷求嗣岁之丰续古人先农先啬之功也
　　良耜一章二十三句
　　丝衣绎賔尸也【笺曰绎又祭也天子诸侯曰绎以祭之明日卿大夫曰賔尸与祭同日周绎商谓之彤○疏曰祭宗庙之明日又设祭祀以寻绎昨日之祭谓之为绎以賔事所祭之尸经之所陈皆绎祭始末之事也】髙子曰灵星之尸也【疏曰子夏作序唯一句而已后世有髙子者别论他事云灵星之尸言祭灵星之时以人为尸后人以髙子言灵星尚有尸宗庙之祭有尸必矣故引髙子之言以证賔尸之事必是子夏之后毛公之前有人着之髙子者不知何人孟子弟子有公孙丑者称高子之言以问孟子则髙与孟子同时赵岐以为齐人言髙子盖彼是也灵星者不知何星汉书郊祀志云髙祖诏御史其令天下立灵星祠张晏云龙星左角曰天田则农祥也晨见而祭之史传之説灵星唯有此耳未知髙子所言是此否】丝衣其紑【孚浮反○传曰丝衣祭服也紑絜鲜貌○疏曰爵弁之服衣纁裳皆以丝为之故云丝衣也○曹氏曰余衣皆用布惟冕与爵弁服用丝大夫以上祭服谓之冕士祭服谓之弁其首服弁则其衣用丝故知丝衣为士助祭之服也】载弁俅俅【载如字又音载弁音卞俅音求○笺曰载犹载也弁爵弁也爵弁而祭于王士服也绎礼轻使士○疏曰若正祭则小宗伯省牲眡涤濯逆齍省镬告时于王告备于王彼正祭礼重使小宗伯此绎祭轻故使士盖亦宗伯之属载弁者俅俅则俅俅人貌则为恭顺言卑者恭顺则尊者可知齍音咨○曹氏曰杂记云大夫冕而祭于公弁而祭于已士弁而祭于公冠而祭于已注云弁爵弁也冠冠也爵弁冕之次其色赤而微黒如爵头然其制与冕同而其前不俛○传曰俅俅恭顺貌】自堂徂基【笺曰使士升门堂视壶濯及笾豆之属降往其基告濯具○传曰基门塾之基塾音孰○疏曰释宫云门侧之堂谓之塾孙炎云夹门堂也直言自堂徂基何知非庙堂之基者以绎礼在门不在庙故知非庙堂也郊特牲云绎之于库门内祊之于东方失之矣绎于门内为失明其当在门外祊以东方为失明其当在西方是祊之与绎一时之事礼噐云为祊乎外注云祊祭明日之绎祭也谓之祊者于庙门外之傍因名焉基是门塾之基谓庙门西夹之堂基也祊音絣】自羊徂牛【传曰自羊徂牛言先小后大也○笺曰又视牲从羊之牛反告充○疏曰自堂徂基但言所往之处不言所为之事牛羊但言所视之物不言所往之处互相足也】鼐鼎及鼒【鼐音耐鼒音兹○传曰大鼎谓之鼐小鼎谓之鼒○笺曰已乃举鼎幂告絜礼之次也鼎圜弇土谓之鼒幂亡历反弇古掩字】兕觥其觩【音求○兕觥解见卷耳○笺曰绎之旅士用兕觥变于祭也○曹氏曰旅酬之后恐冇失礼者以此罚之○觥解见桑扈○疏曰兕觥罚爵觩然徒设无所用之】防酒思柔【朱氏曰思语辞也柔和也】不呉不敖【呉如字又音话敖去声○传曰呉哗也○李氏曰大声也○曹氏曰言语则谨黙而不哗威仪则恭敬而无敖○疏祭末举其不慢则当祭敬明矣】胡考之休【胡考解见载芟】
　　此述绎祭之事上五句言祭之初下四句言礼之末方绎祭之初使士行礼在身之服以丝为衣其衣紑然而鲜絜在首戴爵弁其人俅俅然恭顺此士从门堂之上既视壶濯及笾豆又降往于门塾之基告君以濯具也又更视三牲从羊而往牛所以告充也【充肥也】有大鼎曰鼐小鼎曰鼒又发举其幂所以告絜也反覆展视所以致勤敬也祭初卑者恭顺则尊者可知矣至于祭末旅酬之节兕觥罚爵觩然上曲徒设而不用由此助祭饮美酒者皆柔和不呉而讙哗不敖而倨慢故事如礼无所用罚祭末不慢则当祭敬明矣恭敬获福冝其得寿考之休也
　　丝衣一章九句
　　酌告成大武也言能酌先祖之道以养天下也
　　説者多以酌即是勺然勺是成王之乐而此诗言告成大武其説难通今考象者文王之舞也故维清象舞之乐章其诗言文王之典武者武王之舞也故武颂武舞之乐章其诗言武王之烈勺是成王之舞乐莫盛于韶勺者谓皆继治世之事故为乐之盛也若酌颂果为勺舞之乐章必当述成王继承之事今其诗止述武王用兵创业首序又云告成大武则此酌亦是武舞之乐章非勺舞之乐章矣礼记言十三学舞勺汉礼乐志言周公作勺其字皆单作勺此酌其字从酉傍虽皆为斟酌之义然所斟酌之事则不同勺舞言成王能酌文武之道以保太平之治也此酌颂言武王初则遵养继则蹻蹻酌其时措之宜也左氏传以武颂为武之卒章以赉为武之三以桓为武之六朱氏谓桓赉二篇皆大武篇中之一章其言信而有证朱氏又以酌及赉般皆不用诗中字名篇疑取乐节之名如曰武宿夜云耳然则酌与赉般一体亦大武篇中之一章明矣但古今制乐皆防袭前王之乐而为之张子谓勺是周公制礼乐时于大武有所増添其説是也如汉武德舞髙祖所作象其除乱盖武舞也其后孝景采武德舞为昭德舞以尊太宗孝文之庙则为文舞矣周公増损大武以为勺亦犹是也勺舞必自有乐章今不得而考耳讲师见此颂名酌遂以酌祖道养天下之説搀入之此正説成王之勺非武王之酌也兼此诗所言遵养亦非谓养天下也
　　于铄王师【于音乌铄舒灼反○朱氏曰铄盛也○疏曰毛以为武王郑以为文王○今曰王师王之造皆武王也】遵养时晦【传曰遵率也○朱氏曰言武王之初有于铄之师而不用○苏氏曰退自循养与时偕晦】时纯熈矣【笺曰纯大也○苏氏曰熈光也】是用大介【笺曰介助也○苏氏曰天下无不助之】我龙受之【笺曰龙宠也○李氏曰武王宠而受之】蹻蹻王之造【蹻音矫造毛音早郑音慥○传曰蹻蹻武貌造为也】载用有嗣【李氏曰是用后世嗣续而不絶】实维尔公【句】允师【李氏曰其所以传嗣而不絶者盖能合天下之公而信于众也】
　　于乎盛哉武王之师也其初有众而不用退自循养与时偕晦非有心于得天下也既而时大熈明天下之人无不助之武王乃不得已而宠受之于是蹻蹻然威武以兴事造业是用嗣续以传之后世实由尔武王之至公足以信于众也顺天人之心者公也信者公之洽允者信之固也
　　酌一章九句
　　桓讲武类祃也【祃音骂○笺曰类也祃也皆师祭也○防曰武王将欲伐殷讲习武事又为类祭于上帝为祃祭于所征之地治兵祭神然后克纣至周公成王太平之时诗人追其事而为此歌焉王制云天子将出征类乎上帝祃于所征之地春官肆师云类造上帝类礼依郊祀而为之者春官肆师云凡四时之大甸猎祭表貉则为位注云貉师祭也于立表处为师祭祭造军法者祷气势之増倍也其神盖蚩尤或曰黄帝祃周礼作貉又或为貊字古今之异也甸音田貉莫驾反郑音陌】桓武志也【王氏曰桓武志也而曰绥万邦娄丰年则其为武志也异乎人之武志矣○解頥新语曰讲武而类于上帝祃于所征之地皆师祭也此为武王伐商之事明矣然是时有其事而无其诗以颂声未作故也至成王制礼作乐于是作此颂以歌其事以告于武王序诗者谓之武志盖发明武王将出征而讲武焉其志已欲保厥士而用四方定厥家而昭于天后果能如其志可谓善得诗人之防也○朱氏曰左传以此为大武之六章】
　　绥万邦【笺曰绥安也】娄丰年【娄音屡○笺曰娄亟也诛无道安天下则亟有丰熟之年隂阳和也亟音弃○李氏曰绥万邦言武王之用兵所以安万邦故能享丰年之报老子云大兵之后必冇凶年军旅所起荆生焉盖以大兵之后杀戮为多伤天地之和气此所以凶年也武王之用兵志在于容民畜众非快一己之私欲盖为天下除害故能召天地至和之气所以获丰年之报也孔氏举僖十九年左传云昔周饥克殷而年丰是伐纣之后即有丰年也孔氏徒见左氏之言与诗合然不知周岂有饥哉如其有饥则不足为娄丰年矣】天命匪解【音懈○苏氏曰天命之于周久而不厌也】桓桓武王【钱氏曰桓桓威武貌】保有厥士【李氏曰士与熊罴之士虎贲之士同】于以四方克定厥家于昭于天【于音乌】皇以间之【间去声○笺曰皇君也○传曰间代也○今曰多方云有邦间之】武王克商以安天下数有丰年是天命之于周乆而不倦也天命所以不倦者由桓桓然有威武之武王能保有其众以用之于四方而安定其国家故叹美其德昭明于天遂君天下而代商也
　　桓一章九句
　　赉【音赖】大封于庙也【笺曰武王伐纣时封诸臣有功者○疏曰大封则所封者广宣十二年左传云昔武王克商而作颂其三曰敷时绎思我徂维求定昭二十八年左传云昔武王克商光有天下其兄弟之国者十有五人姬姓之国者曰十人皆举亲也庙谓文王庙也祭綂云古者明君必赐爵禄于大庙示不敢专也○李氏曰宣王之时命孝公为侯伯命之于夷宫亦是不敢自专也为天子者封功臣必告于庙为诸侯者班爵禄亦在于庙卫之周治既服将命则知亦在于庙然不知所任者非人也】赉予也【予上声】言所以锡予善人也【防曰武王大封功臣以为诸侯周公成王太平之时诗人追述其事而为此歌焉○李氏曰语云周有大赉善人是富○朱氏曰左传以此为大武之三章】
　　文王既勤止【钱氏曰止语辞】我应受之【传曰应当也】敷时绎思【朱氏曰敷布绎习也○钱氏曰绎防也】我徂维求定时周之命【笺曰是周之所以受天命而王之所由也】于绎思【于音乌】
　　武王既封诸臣于庙因戒勑之言文王勤劳天下至矣我当而受之敷布其事而防绎思念之不敢忘也敷言所思之广也我自今以往维求天下之安定而已此周之受天命也又叹使诸臣受封赏者绎思之亦不可忘也念文王创业之难及念上天安民之意则所用皆善人可知矣
　　赉一章六句
　　般【音槃】廵守而祀四岳河海也【廵守音旬狩○苏氏曰般逰也○疏曰武王既定天下廵行诸侯所守之土祭祀四岳河海之神神皆飨其祭祀降之福祚至周公成王太平之时诗人述其事而作此歌焉中岳无事故序不言汉书沟洫志云四渎河为宗然则河为四渎之长言河可以推之经无海而序言海者海是众川所为归经虽不説祭之可知曹氏曰时迈为武王廵守之颂则般颂成王矣】
　　于皇时周【于音乌○笺曰皇君也】陟其髙山【笺曰陟登也】嶞山乔岳【嶞驼之上○释文曰嶞山形狭长也○传曰山之嶞小者也○笺曰乔髙也】允犹翕河【笺曰允信也李氏曰犹谋也○传曰翕合也○苏氏曰翕河大河受众水者也○今曰禹贡河自大陆北播为九河同为逆河注云同合为一大河名逆河然则翕河即逆河也】敷天之下【笺曰敷徧也】裒时之对【裒音掊○传曰裒聚也○疏曰对配也○疏曰配祭之】时周之命【笺曰徧天之下众山川之神皆如是配而祭之是周之所以受天命而王也○钱氏曰周之所以为百神主也】
　　于乎君哉是周家也其廵守所至则登其髙山又及嶞然狭长之小山与乔髙之四岳皆徧祭之髙山嶞山则祭法所谓山林丘陵能出云为风雨皆曰神者也乔岳则四岳也又以诚信谋犹大河而祭之谋如载谋载惟谓讨论其礼也徧天之下凡山川之神皆裒聚而昭对以祀之此周之所以受天命而为神主也对者有对越无愧之意以天命在焉故也
　　般一章七句












　　诗缉卷三十四
&lt;经部,诗类,诗缉&gt;
　　钦定四库全书
　　诗缉卷三十五
　　宋　严粲　撰
　　鲁颂
　　【谱曰鲁者少昊摰之墟也周公归政成王封其元子伯禽于鲁其封域在禹贡徐州大野防羽之野自后政衰国事多废十九世至僖公当周惠王襄王时而遵伯禽之法养四种之马牧于坰野尊贤禄士脩泮宫守礼敎僖十六年冬会诸侯于淮上谋东畧公遂伐淮夷僖二十年新作南门又脩姜嫄之庙至于复鲁旧制未徧而薨国人美其功季孙行父请命于周而作是颂○疏曰脩泮宫春秋不书者脩谓旧有其宫脩行其敎学之法功费防少非城郭都邑例所不书也春秋经传僖公无伐淮夷之事案左传僖十六年冬公防诸侯于淮未归而使师取项公为齐所止十七年方始得还传曰书曰公至自防犹有诸侯之事焉且讳之也经传无伐淮夷文者当是史脱漏脩姜嫄之庙春秋不书者鲁国旧有此庙更脩理之用功少例所不书也○朱氏曰鲁今袭庆东平府沂宻海等川即其地也夫子云鲁之郊祀非礼也周公其衰矣而程子亦云成王之赐伯禽之受皆非也盖不与其僣也然则删诗之际何取乎此而着于篇乎曰着之所以见其僣也春秋书郊禘大雩雉门两观犹是意也削之则没其实矣抑鲁于天子礼乐有得用之文而是颂之作又尝请命于天子而为之其辞特以賛美当时之事其体犹列国之风非若商周天子之颂用于祭祀以咏歌先祖之功烈也圣人于此以为其文若可以无嫌者故其文予之而实则不予也况夫子鲁人亦安得而削之哉或曰鲁之无风何也先儒以为时王褒周公之后比于先代故廵守不陈其诗而其篇第不列于大师之职是以宋鲁无风其或然欤或谓夫子有所讳而削之则当时列国大夫赋诗相属及呉季子观周乐于鲁皆无曰鲁风者其説不通矣○曹氏曰明堂位云成王命鲁公世世祀周公以天子之礼乐祀帝于郊配以后稷天子之礼也若鲁公果受成王之命则当自伯禽以后踵而行之矣由伯禽至僖公几十冇八世考诸春秋史记皆未尝行郊礼而惟僖公行之岂成王之命独豫加于僖公欤故知其僣自僖公始也夫以诸侯而僣天子之礼天子虽不能讨而天亦吐之是以僖三十一年夏四十郊不从乃免牲宣三年春郊牛之口伤改十牛牛死乃不郊成七年春鼷防食郊牛角乃不郊襄元年春鼷防食郊牛角定十五年鼷防食郊牛角牛死皆改十牛然则天之不歆其祀亦可见矣夫祭天天子之大礼也而犹敢僣焉则其僣而作颂抑其次也】
　　鲁颂颂之变也周之王也积累深乆由风而雅雅而颂及其衰也至懿风始变至厉雅始变至平雅遂亡颂声之息前乎风雅之变矣越桓荘僖恵至襄而鲁乃有颂雅颂天子之诗也颂非所施于鲁况颂其郊乎考其时则非揆其礼则诛汰哉克也不如林放矣圣笔不删其以着鲁之僭而伤周之衰欤是故雅变而亡颂亡而变雅之亡甚于变颂之变甚于亡也駉实风耳存其颂名而谓之变颂可也
　　駉【古荧反】颂僖公也【防曰舒瑗云鲁不合作颂故每篇言颂明生于不足也僖公名申荘公子闵公卒季友立之当惠王襄王时】僖公能遵伯禽之法俭以足用寛以爱民【疏曰俭以足用寛以爱民説僖公之德与务农重谷为首引于经无所当也】务农重谷牧于坰野【坰駉同音】鲁人尊之于是季孙行父请命于周【父音甫○笺曰季孙行父季文子也○朱氏曰请命之事不见于春秋岂行父使人请之欤】而史克作是颂【笺曰史克鲁史也○防曰此颂之作在僖公薨后知者以大夫无故不得出境上请天子追颂君德虽则羣臣发意其行当请于君若在僖公之时不应听臣请王自颂已德明是僖公薨后也文六年行父始见于经十八年史克名见于传则克于文公之时为史官矣然则此诗之作当在文公之世其年月不可得而知也駉颂序云史克作是颂广言作颂不指駉篇则四篇皆史克作閟宫云新庙奕奕奚斯所作自言奚斯作新庙耳而汉世文人班固王延寿之等谓鲁颂是奚斯作之谬矣文十八年左传称季文子使太史克对宣公知史克鲁史也此虽昔名为颂而体实国风非告神之歌故有章句也】
　　孔氏考鲁颂作于僖公身后非也今观閟宫等篇多未有事实而愿其如此如曰俾尔耆艾黄髪儿齿晓然为生前祝颂之辞盖生前作之后乃闻之天子以文过耳未必得请而后作也牧马一事耳颂于何有
　　駉駉牡马【传曰駉駉良马腹干肥张也】在坰之野【传曰坰逺野也邑外曰郊郊外曰野野外曰林林外曰坰○笺曰必牧于坰野者避民居与良田也周礼云以官田牛田赏田牧田任逺郊之地○李氏曰坰之野其水草甚美既不害于农又使马得其所养诗言务农重谷但观牧马于逺方之地则可见矣】薄言駉者【程子曰薄言发语辞○刘氏曰薄言者聊言之而已】有驈有皇【驈音聿○释畜曰骊马白跨驈黄白皇跨苦化反○疏曰孙炎云骊黑色郭璞云跨髀间所跨据之处○皇解见东山髀比陛二音】有骊有黄【传曰纯黒曰骊黄骍曰黄○疏曰其骊与黄尔雅无文月令孟冬驾铁骊象时之色檀弓云夏后氏尚黑戎事乗骊骍赤色也黄骍谓黄而杂赤色者】以车彭彭【如字音棚考见出车○苏氏出车解曰彭彭壮盛也】思无疆【曹氏曰思无疆言其思之广也】思马斯臧【笺曰臧善也】
　　有駉駉然腹干肥张之牡马其牧养之乃在逺野之坰不以妨农也略言其駉駉者是何马乎乃有驈皇骊黄之四色用之以驾车则彭彭然壮盛此由僖公思虑广大无疆所思乃至于马牧之得所而马思善然僖公未能思无疆也
　　駉駉牡马在坰之野薄言駉者有骓有駓【骓音追駓音丕○释畜曰苍白杂毛骓黄白杂毛駓○郭璞曰骓即今骓马也駓今之桃华马也○疏曰二者皆云杂毛是体有二色之毛相间杂上云黄白曰皇黄骍曰黄止一毛色之中自有浅深与此二色者异】有骍有骐【音其○传曰亦黄曰骍苍祺曰骐○疏曰骍骐尔雅无文骍为纯赤色上云黄骍曰黄谓黄而防赤此云赤黄曰骍谓赤而防黄骐者黑色之名苍骐曰骐谓青而防黒今之騘马也】以车伾伾【音丕○传曰伾伾有力也】思无期【曹氏曰思无期言其思之乆也】思马斯才【传曰多材也○朱氏曰材力也】駉駉牡马在坰之野薄言駉者有驒有骆【驒音驼骆音洛○释畜曰青骊驎驒白马黑鬛骆驎音邻郭良忍反○疏曰孙炎云色有浅深似鱼鳞也郭璞云色有浅深班驳隐今之连钱騘也鬛谓马之騣也】有駵有雒【駵音留亦作骝雒音洛○传曰赤身黑鬛曰駵黑身白鬛曰雒○疏曰駵雒尔雅无文駵为赤色若身鬛俱赤则骍马故赤身黑鬛曰駵即今之駵马也】以车绎绎【音亦○传曰绎绎善走也】思无斁【音亦○笺曰斁厌也无厌倦也】思马斯作【苏氏曰作奋起也】
　　駉駉牡马在坰之野薄言駉者有骃有騢【骃音因騢音遐○释畜曰隂白杂毛骃彤白杂毛騢○孙炎曰隂浅黑也○郭璞曰骃今之泥騘也彤赤也】有驔有鱼【驔音簟○传曰豪骭曰驔骭闲之去音苋○防曰驔尔雅无文骭者膝下之名谓毫毛在骭而白长○释畜曰一目白瞷二目白鱼瞷音闲○郭璞曰似鱼目】以车袪袪【起居反○传曰袪袪强健也】思无邪【朱氏曰诗三百一言以蔽之曰思无邪盖取诸此○苏氏曰昔之为此诗者则未必知此也孔子读诗至此而有防于其心是以取之盖断章云尔】思马斯徂【笺曰徂犹行也】
　　駉四章章八句
　　有駜【音弼】颂僖公君臣之有道也【笺曰有道者以礼义相与之谓也】有駜止述燕饮序辞衍矣
　　有駜有駜【传曰駜马肥彊貌○诗记曰兴僖公有臣之壮盛也】駜彼乗黄【乗去声○疏曰四马曰乗黄黄马也】夙夜在公【笺曰早起夜寐在于公之所○钱氏曰在公家也】在公明明【李氏曰职事皆脩明】振振鹭【振振解见周颂振鹭】鹭于下【欧阳氏曰振鹭取其能自脩洁翔集有威仪也○曹氏曰于下其初翔而集也】鼓咽咽【音渊○传曰咽咽鼓节也○朱氏曰鼓声之深长也】醉言舞【钱氏曰言语助○苏氏曰僖公于是燕之以礼乐士之来者如鹭之集其醉者或起舞以相乐和之至也】于胥乐兮【乐音洛○笺曰于于也胥皆也】
　　有駜然而肥强者维何乎其駜然肥强者是彼一乗之黄马也连言有駜非一马也马肥强则致逺喻臣壮盛则胜任也其臣自早逮夜在于公家其在公家相与脩明其职言忠勤也僖公于是燕之以礼乐羣臣之来燕者皆脩洁而有威仪如振振然羣飞之白鹭翔集而来下也燕乐之时鼓声咽咽然深长其醉者或起舞以尽其欢于是君臣之间皆喜乐也
　　有駜有駜駜彼乗牡【王氏曰牡刚强之材也】夙夜在公在公饮酒【笺曰言臣有余敬君有余惠】振振鹭鹭于飞【笺曰飞喻羣臣醉欲退也】鼓咽咽醉言归于胥乐兮
　　有駜有駜駜彼乗駽【音绚○释畜曰青骊駽○孙炎曰色青黑之间○郭璞曰駽今之铁騘也】夙夜在公在公载燕【笺曰载之言则也】自今以始【句】岁其有君子有谷【句○笺曰谷善也】诒孙子于胥乐兮
　　羣臣既燕而祝颂其君以为自今以始岁事其当丰稔君子僖公有善道可以遗孙子于是君臣皆喜乐也
　　有駜三章章九句
　　泮水【泮音判】颂僖公能脩泮宫也【曹氏曰泮宫閟宫皆鲁所旧有僖公因而脩之非大功业故春秋不书】
　　思乐泮水【乐音洛　王氏曰思语辞也○传曰泮水泮宫之水也天子辟廱诸侯泮宫○笺曰辟廱者筑土壅水之外圆如壁四方来观者均也泮之言半也半水者盖东西门以南通水北无也○疏曰辟廱者筑土为堤以壅水之外使圆如璧释噐云肉倍好谓之璧孙炎云肉身也好孔也身大而孔小然则璧体圆而内有孔此水亦圆而内冇地是其形如璧也言四方来观者均则辟廱之宫内有馆舍外无墙院也泮宫必疑南有水者以行礼当南面而观者宜北面蓄水木以节观者宜其先节南方故知南有水而北无也好去上二声冬官玉人注云璧孔也】薄采其芹【音勤○笺曰芹水菜也○解见采菽】鲁侯戾止【臣工传曰戾至也】言观其旂其旂茷茷【音斾○李氏曰茷茷飞也○钱氏曰茷茷草叶多貌旂下垂如叶之多也】鸾声哕哕【音诲呼防反○王氏曰哕哕有节也○朱氏曰和也】无小无大从公于迈【笺曰于往也迈行也○李氏曰汉明帝开辟雍冠带搢绅之人圜桥门而观听者盖亿万计】
　　鲁人以僖公能脩泮宫而喜之言乐哉此泮水我往观之而采其水中之芹也非以采芹为乐乐其脩泮宫而托采芹以言之也僖公来至此泮宫我则观其所建之旂其旂茷茷然飞其鸾铃之声哕哕然有节称其仪物之美者喜其来至之辞如所谓闻车马之音见羽旄之美举欣欣然有喜色也国人无防无长皆从公往行而至泮宫以观行礼言人心翕然乐从之也
　　思乐泮水薄采其藻【音早○藻解见召南采苹】鲁侯戾止其马蹻蹻【音矫○传曰蹻蹻言强盛也】其马蹻蹻其音昭昭【音沼○李氏曰见其声音之好音者声也○今曰孟子云何其声之似我君也】载色载笑【传曰色温润也○王氏曰载色载笑洪范所谓而康而色也○黄氏曰即之也温】匪怒伊敎【曹氏曰犹夫子循循然善诱人也】
　　僖公在泮宫笑语其声音昭昭然明亮载色而和载笑而乐未尝有怒唯敎之而已
　　思乐泮水薄采其茆【音卯○曰茆莼也○传曰鳬葵也鳬音符○疏曰陆玑防云茆与荇菜相似叶大如手赤圆有肥者着手中滑不得停茎大如匕柄叶可以生食又可鬻滑美江南人谓之莼菜或谓之水葵诸陂泽水中皆有○曹氏曰醢人有茆菹麋臡以为朝事之豆】鲁侯戾止在泮饮酒既饮防酒永锡难老【疏曰天长与之以难老之福】顺彼长道屈此羣丑【王氏曰屈服也丑众也】
　　僖公既来至泮宫则与羣臣饮酒既饮美酒皆祝颂僖公愿天长锡之以难老之福顺从长逺之道以屈服此鲁国之羣众也
　　穆穆鲁侯【防曰穆穆美也】敬明其德敬愼威仪维民之则【笺曰则法也】允文允武昭假烈祖【假音格○朱氏曰假感格也烈祖周公鲁公也】靡有不孝自求伊祜【音戸】
　　穆穆然美者僖公也能敬明其德又敬谨其威仪内外皆善为下民之所法则也信有文矣信有武矣昭格于功烈之祖周公伯禽也僖公所行无不尽其孝道以此得福乃自求之也
　　明明鲁侯克明其德既作泮宫淮夷攸服矫矫虎臣【矫居表反○笺曰矫矫武貌○今曰蹻蹻王之造字异音义同】在泮献馘【音国○解见皇矣】淑问如臯陶【音遥○笺曰淑善也○疏曰善问狱者】在泮献囚【传曰因拘也○疏曰所馘者是不服之人湏武臣之力杀其人而取其耳故使武臣如虎者献之所囚者服罪之人察狱之吏当受其辞而断其罪故使善听如臯陶者献之】
　　有明明之德者僖公也能益明其德既作泮宫之后将伐淮夷而服之有矫矫然威武如虎之臣于此泮宫献其所已杀而截其左耳以为馘者又有善问狱之臣如臯陶者于此泮宫献其所生执而囚之者古者受成于学故出征执有罪反释奠于学以讯馘告诗人因其脩泮宫可以为献功之地而颂祷之耳自此以下皆然非有实事也
　　济济多士克广徳心【李氏曰夫人心可谓广矣以其无所不至无所不有也惟其为血气所使一有毫厘之利则忿而争其心于是乎隘惟其寛厚未尝褊躁此其心所以广也】桓桓于征【传曰桓桓武貌】狄彼东南【狄音剔○释文曰狄逺也○王氏曰攘而逖之○苏氏曰古狄逖通○曹氏曰敌人畏而逺之○笺曰东南斥淮夷】烝烝皇皇【笺曰烝烝犹进进也○李氏曰皇皇大也○曹氏曰其并进而向敌也烝烝然其合众而为大也皇皇然】不呉不【呉如字又音话○呉解见丝衣○李氏曰轻也】不告于讻【音凶○笺曰讻讼也○李氏曰左传襄公二十六年楚子侵郑郑皇颉戍之出与楚师战败穿封戍囚皇颉公子围与之争之正于伯州犂伯州犂曰请问于囚乃立囚伯州犂曰所争君子也其何不知上其手曰夫子为王子围寡君之贵介弟也下其手曰此子为穿封戌方城外之县尹也谁获子囚曰颉遇王子弱焉盖争其功者战士之常也侥幸一胜万死一生之间惟图厚赏而已则其争功无所不至】在泮献功
　　济济然众盛之多士能广大其徳心并无褊躁忿争之失桓桓然有威武之容而往行征伐攘逺彼东南之淮夷使之不得侵近边境此多士勇于向敌烝烝然而进其势之合皇皇然而大不呉而諠哗不而轻浮无有告于治讼之官者无争讼也唯在泮宫之内献其战功而已
　　角弓其觩【音求○笺曰觩然言持急也○苏氏曰弓健貌】束矢其搜【音嵬○传曰五十矢为束○疏曰孙卿论兵云魏氏武卒衣三属之甲操十二石之弩负矢五十个是一弩用五十矢矣孙则毛氏之师故从其言以五十矢为束也大司宼云入束矢于朝注云古者一弓百矢其百个与则郑意以百矢为束尚书及左传所言赐诸侯以弓矢者皆云彤弓一肜矢百以一弓百矢故谓束矢当百个而在军之礼重弓以备折坏或亦分百矢以为两束故不易传也其发则搜然而劲○笺曰搜然言劲疾也○苏氏曰矢疾声】戎车孔博【朱氏曰博广大也】徒御无斁【笺曰无厌倦也】既克淮夷孔淑不逆【笺曰淑善也】式固尔犹【笺曰犹谋也】淮夷卒获
　　言角弓觩然而健一束五十之矢皆发之其声搜然言劲疾也其戎车甚博大徒行者御车者皆兢劝而无厌倦故能克胜淮夷甚善而不逆者兵凶战危疑于逆而不善今僖公伐所当伐以顺而动也自今益审固其谋犹则淮夷可以尽获也皆颂祷之辞
　　翩彼飞鸮【翩音篇鸮音遥○传曰翩飞貌○曰鸮怪鸱也解见陈墓门】集于泮林【防曰泮林泮水之林】食我桑黮【音甚字亦作葚○传曰黮桑实也】懐我好音【笺曰懐归也】憬彼淮夷【憬坰之上○李氏曰説文云憬觉悟也】来献其琛【勅金反○传曰琛寳也】元象齿【传曰元尺二寸○疏曰汉食货志云不盈尺不为宝】大赂南金【赂音路○传曰赂遗也南谓荆也遗音位○笺曰大犹广也广赂者赂君及卿大夫也荆贡金三品○疏曰左传襄二千五年晋帅诸侯伐齐齐人赂晋侯自六止五吏三十帅三军之大夫百官之正长师旅及处守者皆冇赂金三品彼注云铜三色王肃以为金银铜】
　　有翩然而飞者恶声之鸮鸟今来集止于泮水之林食其桑实乃改其鸣归就我以善音喻淮夷慕泮宫之化改恶从善也淮夷世为鲁患未必慕泮宫之化诗人张言泮宫之美以为淮夷亦将来慕也能悟觉而从化者彼淮夷也今就鲁国献其琛寳有尺二寸之大有象齿又大遗以南方之金亦颂祷之辞
　　泮水八章章八句
　　閟宫【閟音秘】颂僖公能复周公之宇也【笺曰宇居也○疏曰谓上地居处也○苏氏曰所谓居常与许复周公之宇者人之所以愿之而其实则未能也○李氏曰鲁以诸侯之国而祀姜嫄后稷周之先王不可也郊天之祭亦不可也此诗示夸耀不亦过乎○黄氏曰僖公在位三十三年伐邾者四败莒灭项者一此鲁之自用兵也其四年伐楚侵陈六年伐郑是时齐威公方称伯主兵率诸侯之师而鲁亦与焉尔二十八年围许是时晋文公方称伯主兵率诸侯之师而鲁亦与焉尔春秋所记凡鲁之自主兵者皆邾莒项之小国至于所伐大国皆齐晋主兵则膺戎狄惩荆舒奄龟防荒大东荒徐宅至于海邦淮夷蛮貊及彼南夷莫不率从在僖公果冇是乎】
　　閟宫止为僖公能脩寝庙张大其事而为颂祷之辞犹斯干之意耳序摘诗中复周公之宇一语以题之非事实也
　　閟宫有侐【音洫○传曰閟闭也侐清静也○朱氏曰閟深闭也○吕氏曰閟宫鲁庙非姜嫄庙也】实实枚枚【苏氏曰实实巩固也○传曰枚枚砻宻也砻首聋】赫赫姜嫄【音元○笺曰赫赫显著也】其徳不回上帝是依无灾无害弥月不迟【笺曰弥终也终十月而生子不迟晚】是生后稷降之百福【曹氏曰后稷以此开国以至子孙为帝王所谓百福也】黍稷重穋【重平声穋音六○今考重字亦作穜穋字亦作稑】稙穉菽麦【稙音稙穉音雉○传曰先种曰稙后种曰穉○疏曰重穋稙穉生熟早晚之异称耳非谷名先种曰稙后种曰穉当谓先种先熟后种后熟但传畧而不言其熟耳七月传曰后熟曰重先熟曰穋天官内宰郑司农注云先种后熟谓之种后种先熟谓之稑是亦畧而不言其与此互相明也】奄有下国【朱氏曰尧封之邰也】俾民稼穑有稷有黍有稻有秬【音巨○笺曰秬黑黍也】奄冇下土【刘氏曰奄有下上书言后稷建邦啓土是也夫如是则民附之而无此疆尔界矣故能奄冇下上也语言稷躬稼而有天下是也奄有下国所以原其始奄冇下土所以要其终】纉禹之绪【传曰绪业也○钱氏曰至武王遂能奄有天下继禹之业】
　　作者将美僖公追述逺祖上陈姜嫄后稷至于大王文武爰及成王封建之辞鲁公受赐之命言其所以有鲁之由也鲁之羣庙其宫深閟侐然清净又实实然巩固枚枚然细宻既言其庙遂推本周家所由兴言赫赫乎显著者姜姓之女名嫄也其徳不回而有常天用是凭依其身使之有子无灾殃无患害弥终十月而生子不迟晚其所生者乃是后稷天降与之以百种之福使之有黍有稷冇先种后熟之重后种先熟之穋先种先孰之稙后种后熟之穉又有菽与麦以此覆有下国而受封于邰使民知稼穑之道也复申説其事有稷黍稻秬后世脩后稷之业逐有天下继禹之业也
　　后稷之孙实维大王【大音泰】居岐之阳实始翦商【笺曰翦所也大王冇王迹故云是始断商断音短】至于文武纉大王之绪致天之届【音戒○王氏曰届至也○今曰小弁不知所届】于牧之野无贰无虞【笺曰虞度也】上帝临女【音汝】敦商之旅【郭郑音堆徐如字】克咸厥功【笺曰敦治也旅众也咸同也○今曰敦商谓治而正之言伐商也伐商之众谓我之上众旅犹敦琢其旅之旅十乱一心三下同徳是也同其功谓共成其功也】
　　后稷之孙实维大王自豳而来居于岐山之南民往归之初有王迹实始有断商之萌兆也至于文王武王纉继大王之绪业前乎此天虽眷周而天命未至及牧野之战天命至矣实文武之徳有以致之故曰致天之届于牧之野也唯天命已至故武王无有疑贰无有虞度上帝实临之上顺天心也与伐商之羣众同其功下顺人心也岂武王之私欲哉
　　王曰叔父【传曰王成王也○笺曰叔父周公也】建尔元子【传曰元首也○李氏曰元子封于鲁其余则凡蒋邢茅胙祭焉祭音再】俾侯于鲁大啓尔宇【传曰宇居也○今曰笺谓封以七百里今不从○王氏曰孟子云周公之封于鲁为方百里也地非不足也而俭于百里○李氏曰诗人言大启尔宇不过诸公侯方百里耳】为周室辅乃命鲁公【笺曰鲁公伯禽也】俾侯于东【笺曰东东藩鲁国】锡之山川【导江鲜于氏曰山川谓境内之山川也】土田附庸【导江鲜于氏曰孟子云不能五十里不逹于天子附于诸侯曰附庸○疏曰论语云夫颛史昔者先王以为东防主是社稷之臣颛防鲁之附庸谓之社稷之臣者以其附属于鲁亦谓鲁之社稷○李氏曰春秋之时有邾国亦鲁之附庸也】周公之孙庄公之子【传曰谓僖公也】龙旂承祀【曹氏曰司常言日月为常王建之交龙为旂诸侯建之僖公虽僣郊天之礼而犹以龙旂承祀不建太常犹不敢全僣天子礼也而明堂位乃曰日月之章则又过矣】六辔耳耳【六辔解见驷驖○笺曰耳耳至盛也】春秋匪解【音解○笺曰春秋犹言四时也○疏曰错举春秋以明冬夏】享祀不忒【笺曰忒变也○李氏曰差忒也】皇皇后帝【李氏曰皇皇大之至也○笺曰后帝谓天也】皇祖后稷享以骍犠【传曰骍赤也犠纯也○笺曰鲁郊祭大配之以君祖后稷其牲用赤牛纯色与天子同也○李氏曰祭统亦云昔者周公旦有勲劳于天下周公既没成王康王追念用公之所以勲劳者而欲尊鲁故锡以重祭外祭则郊社是也内祭则大尝禘是也明堂位祭统皆汉儒所作故其所言皆未可信也礼运又曰鲁之郊禘非礼也周公其衰矣礼记之书如礼运以为鲁不当郊禘如明堂祭统以为鲁当郊禘其异同如此当从礼运之説伊川尝谓説者以周公能为人臣所不能为之功故得用人臣不得用之礼大人臣岂冇不能为之功哉使功业过于周公亦人臣所当为之大下之事非人臣为之而谁为之以此观之则知赐鲁之礼乐者非成王为之春秋书郊多矣大抵讥其僣春秋以为僣而诗乃以为美则知所美非美也左氏云皇皇后帝皇祖后稷君子曰礼谓其先帝而后稷也夫先天而后稷固足以为礼然不知诸侯而用郊禘果可以为礼乎僖公三十一年四月四卜郊不从乃免牲夫以四月之时而卜郊足以见非礼也卜至于四尤以见其非礼安在其为春秋匪解也哉安在其为享祀不忒也哉诗人之言大抵失之夸也○诗故曰鲁之郊是僖公之僣礼也春秋自隐桓以丅不书郊亦不讥其废礼知鲁之郊自僖公以始其得谓成王以钖周公乎公羊云鲁郊非礼也】是飨是宜【刘氏曰言其安而通之也与公尸来燕来宜同】降福既多周公皇祖【笺曰此皇祖谓伯禽也】亦其福女秋而载尝【笺曰载始也○疏曰毛以多则】夏而楅衡【楅音福○释文曰楅逼也○传曰楅衡设牛角以楅之也楅之之楅音逼○笺曰狄将尝祭于夏则养牲楅衡以牛角为其触觝人也秋尝而言始者秋物新成尚之也○疏曰地官封人注云楅设于角衡设于鼻】白牡骍刚【传曰白牡周公牲也骍刚鲁公牲也○疏曰文十三年公羊传云鲁祭周公何以为牲周公用白牡鲁公用骍刚犀公不毛何休云白牡殷牲也周公死有王礼谦不敢与文武同也鲁公诸侯不嫌也故从周制説文云刚特也白牡谓白特骍刚谓赤特也】牺尊将将【牺王如字郑素河反将音锵○朱氏曰牺尊画牛于尊腹也或曰尊作牛形凿其背以受酒○疏曰将将盛美也】毛炰胾羮【炰音包胾音恣羮音庚○传曰毛炰豚也胾肉也羮大羮铏羮也○疏曰封人祭祀有毛炰之豚注云爓去其毛而炰之也曲礼注云胾切肉也大羮者煑肉汁不和铏羮肉味之有菜和者也大羮谓大古之羮铏羮谓盛之铏噐其大羮则盛之于登爓徐亷反字亦作燖燂汤中瀹肉】笾豆大房【传曰大房半体之爼也○笺曰玉饰爼也○疏曰明堂位云俎有虞氏以梡夏后氏以嶡殷以椇周以房俎注云梡断木为四足而已嶡谓中足为横距之象椇谓曲挠之也房谓足下跗也上下两间有似于堂房然是俎称房也周语云禘郊之事则有全烝王公立饮则有房烝亲戚燕享则有殽烝如彼文次全烝谓全载牲体殽烝谓体解节折则房烝是半体可知禘郊乃有全烝宗庙之祭唯房烝耳明堂位称祀周公于太庙俎用梡嶡此云大房盖鲁公之庙用大房也梡音欵嶡音鳜椇音矩挠音扰跗音孚】万舞洋洋【今曰诗记以万舞为二舞之总名解见邶简兮笺以为干舞今不从○传曰洋洋众多也】孝孙有庆俾尔炽而昌【炽音帜尺志反○疏曰炽盛也昌大也】俾尔寿而臧【笺曰臧善也○曹氏曰寿而好德也】保彼东方【笺曰保安也】鲁邦是常【笺曰常守也】不亏不崩【疏曰亏损也崩落也○笺曰亏崩皆谓毁壊也○曹氏曰不亏则如月之常盈不崩则如山之常固】不震不腾【传曰震动也腾乗也○朱氏曰震腾惊动也皆不安之意○曹氏曰不震则如地之常静不腾则如水之常平】三寿作朋【笺曰三寿三卿也】如冈如陵
　　此説封鲁之事成王告周公曰叔父我今立汝首子使之为侯于鲁国大开女之土宇言封以百里为周家之藩辅也既告周公乃策命鲁公伯禽使为侯于东方之鲁国赐之以境内之山川又赐之以境内之土田又赐之以小国之附庸使四邻小国附属之至于今日周公之孙荘公之子谓僖公也其车建交龙之旂承奉宗庙祭祀所乗四马其六辔耳耳然至盛春秋四时非有解怠献享祭祀无有差忒皇皇至大之天帝及君祖后稷献享以骍赤纯色之牲天与后稷于是歆而飨之安而宜之其降与之以福既甚多矣非特天与后稷降之多福而周公与君祖伯禽亦福于女僖公矣复説祭祀得礼之事将于秋而始尝祭先于夏而豫养牲其所养之牛设横木于角以逼之谓之楅衡令其不得觝触人也所养者是祭周公白色之牡牲与鲁公赤色之刚特其祭之时有盛酒之尊其尊腹之上饰画牺牛将将然而盛美也其馔则有爓去其毛而炰之之豚又有切肉之胾又有大羮铏羮其食噐则有笾豆又有载半体之大俎如堂房然谓之大房鼎俎已陈笾豆已列于是奏乐舞执干戚而为万舞者洋洋然众多由此祭祀得礼故祖考祐之令孝孙僖公有福庆也使尔炽盛而昌大使尔寿考而臧善保安彼东方鲁国是守不亏损不倾頺不震动不乗腾国有寿考之三卿与作朋友皆如冈陵之固祝其君臣同庆也
　　公车千乗【去声○传曰大国之赋千乗○疏曰大国之赋千乗司马法兵车一乗甲士三人步卒七十二人计千乘有七万五千人则是六军矣与下公徒三万数不合者二者事不同也礼天子六军出自六乡万二千五百家为乡万二千五百人为军地官小司徒凡起徒役无过家一人是家出一人乡为一军此则出车之常也天子六军既出六乡则诸侯三军出自三乡下云公徒三万自谓乡之所出非此千乘之众也此云公车千乘自谓计地出兵非彼三军之事也二者不同故数不相合○李氏曰按司马法六尺为歩歩百为畒畒百为夫夫三为屋屋三为井井十为通通十为成成出革车一乘则千乘其地方二百一十六里有竒若以孟子所言周公封于鲁地方百里则无縁有千乘也若以明堂位所言封周公于曲阜地方七百里则人不啻有千乘司马法之言既不合于孟子又不合于礼记不足信也○今曰鲁颂多夸大之辞不必求其数之尽合也】朱英緑縢【音腾○传曰朱英矛饰也縢绳也○疏曰丝纒而未染之以为矛之英饰弓束以緑防小戎竹阑绲縢谓约之以防非训縢为防】二矛重弓【传曰重弓重于鬯中也○笺曰二矛重弓备折壊也】公徒三万【笺曰大国三军合三万者举成数也○疏曰今以春秋验之则僖公无三军襄十一年经书作三军明以前无三军也昭五年又书作中军郑以周公伯禽之世合有三军僖公能复周公之宇遵伯禽之法故以三军解之其实于时唯二军耳○李氏曰天子之国不啻有六军所用者惟六军而已大国不啻有三万公徒所用者惟三万而已使举国之人而尽用之则但可以一役苟不幸而败则安得人人而复用之哉此天子之国所以止用六军大国所以止用三军也自伯禽以来已有三军僖公兴其国所以冇公徒三万观诗曰大启尔宇既谓之大啓尔宇岂得无三军即伯禽以来已有三军襄公所以作三军者则以鲁国三乡专鲁国之权分三军以为已之赋故作三军非是自襄公以来方有三军也】贝胄朱綅【胄音宙綅音纎又音侵○传曰贝胄贝饰也朱綅以朱綅缀之○疏曰贝者水虫甲有文章也胄谓兠鍪贝非为胄之物故知以贝为饰朱綅直谓赤线耳谓以朱线连缀甲也】烝徒増増【传曰増増众也】戎狄是膺【传曰膺当也】荆舒是惩【疏曰楚一名荆羣舒楚之与国○笺曰惩艾也艾音刈】则莫我敢承【传曰承止也○李氏曰泮水之诗美僖公能服淮夷皆无是事而美之则膺戎狄而惩荆舒未必不如其服淮夷也辞如是之重者盖祝颂之辞其例如此也】俾尔昌而炽俾尔寿而富黄髪台背【解见行苇】寿胥与试【笺曰胥相也○曹氏曰老人发白而更黄背皱如鲐鱼皮如是者相与试用则不特三寿作朋而已其所用皆老成之人也鲐音台】俾尔昌而大俾尔耆而艾【五盖反】万有千歳眉寿无有害
　　公之兵车有大国千乗之赋矣毎一车上皆有三人右人持矛其矛有朱色之英饰左人持弓其弓有緑色之绳縢约之此朱英緑縢者是二矛重弓也必二必重者备折壊也又公之徒众有三万人矣万二千五百人为军大国三军合三万七千五百人言三万举成数也此徒众其胄以贝饰之其甲又以朱线连缀之进行之徒増増然众多西戎北狄有来侵者以此膺当之荆楚羣舒叛逆者以此惩创之无有于我敢御止之者此皆颂祝之辞也又祝使汝昌大而炽盛使汝昌考而富足又髪有黄色背有鲐鱼文之寿者相与试其才以为之用欲其所用皆老成人也又重庆之使汝昌而且大使汝耆寿而且老艾万有千歳得秀眉之寿而无有患害也万有千岁犹曰千岁万岁也
　　泰山岩岩【疏曰防山在齐鲁之间二国皆以为望也】鲁邦所詹【传曰詹至也】奄有蒙【笺曰奄覆也○传曰山也防山也○疏曰春秋定十年齐人来归郓讙隂之田谓山之北田也论语説颛史主防山也鲁之境内有此二山】遂荒大东【传曰荒有也○笺曰荒奄也大东极东也】至于海邦【笺曰近海之国也】淮夷来同莫不率从鲁侯之功言防山之髙岩岩然鲁之邦境所至也又奄有山防山遂荒奄极东之地至于近海之国淮夷旧不服者亦内向而不为异凡此东方之国莫不相率而顺从是鲁侯僖公之功也愿之之辞也
　　保有鳬绎【鳬音符绎音亦字又作峄○传曰鳬山也绎山也○防曰禹贡徐川峄阳孤桐谓峄山之阳有桐木也】遂荒徐宅【传曰宅居也○曹氏曰禹贡徐州之地而鲁宅之故曰徐宅】至于海邦淮夷蛮貊【音陌】及彼南夷【防曰南夷谓荆楚】莫不率从莫敢不诺【笺曰诺应辞也】鲁侯是若【传曰若顺也】
  </div>
  <div class="pagination">
   <a href="诗缉_page34.html">
    上一页
   </a>
   <span>
    ...
   </span>
   <a href="诗缉_page30.html">
    30
   </a>
   <a href="诗缉_page31.html">
    31
   </a>
   <a href="诗缉_page32.html">
    32
   </a>
   <a href="诗缉_page33.html">
    33
   </a>
   <a href="诗缉_page34.html">
    34
   </a>
   <span class="current-page">
    35
   </span>
   <a href="诗缉_page36.html">
    36
   </a>
   <a href="诗缉_page36.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
