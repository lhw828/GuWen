<!DOCTYPE html>
<html>
<head>
    <meta charset="UTF-8">
    <title>诗补传 - 第 20 页/共 29 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>诗补传 - 第 20 页/共 29 页</h1>
    <div class="content">　　思古之诗多矣而此诗与瞻彼洛矣之序独谓之明王盖交万物自奉养治己者也赏善罚恶治人者也治己不明则不能制欲必至于奢侈无度治人不明则不能知人必至于功罪不分二者虽为患不同而皆生于不明故序诗者表而出之
　　鸳鸯于飞毕之罗之君子万年福禄冝之鸳鸯在梁戢【庄立】其左翼君子万年冝其遐福乗马在廐【救】摧【采卧】之秣【末】之君子万年福禄艾【鱼盖】之乗马在廐秣之摧之君子万年福禄绥之
　　王者之用物多矣前二章独取鸳鸯以明交万物之道王者之自奉亦多矣后二章独取乗马以明自奉养之节盖鸳鸯物之微者必于其飞而后以毕罗掩捕之则取之不欲其尽故在梁者得以戢翼而安所谓弋不射宿以言其仁也乗马固将用其力然其未用而在廐则与摧秣而已所谓马不食粟以言其俭也举鸳鸯一物而言则不杀胎不覆巢不麛不卵之类从可知矣皆交万物之道也举乗马一物而言则不使禽兽食人之食可知矣皆自奉养之节也明王之仁俭如此诗人何以祝之欲其万年在位享福之逺罄无不冝耆而艾犹言遐也绥而安犹言冝也说者以摧为莝以秣为粟谓有事则秣无事则莝且国风有刈楚以秣其马刈蒌以秣其驹之说则秣亦刍耳非粟也但未用在廐姑与之刍己足以见其节诗人本不分有用无用止以摧秣颠倒言之可见秣果非粟也或曰禽鸟并栖一正一倒戢其左翼以相依于内舒其右翼以防患于外盖左不用而右便此亦足以广异闻故附其说于后是诗四章皆赋也
　　頍【缺婢】弁诸公刺幽王也暴戾无亲不能宴乐同姓亲睦九族孤危将亡故作是诗也
　　交际之道惟酒食可以通情接懽暴戾之人于同姓及九族所冝厚者皆不能讲宴乐之礼何如其薄也故同姓诸公刺之序诗者目之以暴戾无亲则情不通而懽不接孤危如此可谓寡助之至亲戚畔之者也
　　有頍者弁实维伊何尔酒既防尔殽既嘉岂伊异人兄弟匪他茑【鸟】与女萝【力多】施【以防】于松柏未见君子忧心弈弈【亦】既见君子庶几说【恱】怿【亦】
　　頍者围项而结之也弁皮弁也賔之初筵谓賔既醉止侧弁之俄此燕而服弁之证也幽王既暴戾无亲徒頍然有弁在首冝燕而弗为然则实维何用乎既有防酒嘉殽所当与燕者岂异姓防逺者乃兄弟耳非他人也何为弗能燕也茑寄生也女萝松萝也依松柏而生喻同姓依王以有立君子指王也未见王之燕乐所以忧心弈弈而不定诚能讲燕乐之礼则心庶几不忧而恱怿矣
　　有頍者弁实维何期尔酒既防尔殽既时岂伊异人兄弟具来茑与女萝施于松上未见君子忧心怲怲【兵命】既见君子庶几有臧
　　何期期于何用也既时谓有时物也具来谓毕集也怲怲忧盛也臧善也见王之燕乐则庶几有善之可望也
　　有頍者弁实维在首尔酒既防尔殽既阜岂伊异人兄弟甥舅如彼雨雪先集维霰【苏荐】死丧无日无几【居岂】相见乐酒今夕君子维宴
　　在首谓弁徒在首而不知用礼也阜谓盛多也甥舅兼外戚而言也上二章止及同姓兄弟此章则及九族矣九族谓父族四父于五服之内一也父姊妹所适之家二也己姊妹所适之家三也己之女所适之家四也母族三母之父家一也母之母家二也母姊妹之家三也妻族二妻之父家一也妻之母家二也暴戾之人始不能燕乐同姓是于所厚者薄也终不能亲睦九族则无所不薄矣霰稷雪也或谓之米雪谓其粒若稷若米然将雨雪则霰先集王始不亲同姓霰集之喻也既而不亲九族则雨雪之喻也九族既离则死亡无日矣与王相见亦无几也虽然诸公乃同姓未忍絶王也犹冀王因我言而悟即今夕以酒食燕乐复可以收人情而延国祚也卒章寓怨而不畔之意忠厚之至也是诗三章皆赋也
　　车舝【胡瞎下同】大夫刺幽王也襃姒嫉【疾】妬【丁故】无道并进谗巧败【必迈】国德泽不加于民周人思得贤女以配君子故作是诗也
　　是诗以襃姒之嫉妬故思得贤女为君子之配耳序诗者极言其事虽是诗所不及考之他诗所咏如师尹而下七子与姻娅皆无道并进之实也如申后见黜太子见逐暴公谮苏公寺人伤于谗与夫巧言青蝇之作皆谗巧败国之实也如大东困于役伤于财如四月之贪残致祸如北山之役使不均如楚茨之饥馑流亡与夫矜寡不能自存之类皆德泽不加于民之实也略举数端则序诗者之言初非溢恶而其祸皆始于襃姒之嫉妬则二南无嫉妬致天下被其化而王道成亦非溢美矣
　　间关车之舝兮思娈【功兖】季女逝兮匪饥匪渴德音来括【古活】虽无好友式燕且喜
　　舝鞬也在车轴之首以铁为之无事则脱行乃设之间关设舝声也季女犹言防少之女思娈然美好之季女欲以此车往而迎之也括防也诗人谓思彼季女非饥也非渴也望其德音来防于王甚于饥渴耳好友谓左右季女之贤友也言贤女亦不可多得止得季女为王之配亦可用以燕饮而喜乐见其难得不敢望其多也
　　依彼平林有集维鷮【骄】辰彼硕女令德来教式燕且誉好【呼报】尔无射【亦】
　　平林谓平地之木成林也鷮雉属尾长而肉美语曰四足之美有麃二足之美有鷮盖麃兽之似鹿者鷮鸟之似雉者硕大也上章言季女以其年之季也此章言硕女以其德之硕也辰时也谓硕女及嫁者以平林喻硕女之处王宫当有美德来教于王故用以燕乐且有美誉所以中心好之无有厌射也诗人以雎鸠挚而有别喻淑女以鷮之介而有守喻硕女亦类也
　　虽无防酒式饮庶几虽无嘉殽式饮庶几虽无德与女式歌且舞
　　此章言若果得贤女以配王则人情喜乐虽酒不必防亦可饮殽不必嘉亦可食虽德之所不及者亦用以歌且舞言思贤女之切恶襃姒之甚也
　　陟彼髙冈析【星歴】其柞【子洛】薪析其柞薪其叶湑【思叙】兮鲜【息浅】我觏尔我心写兮
　　此章言求贤女之道也析薪如之何匪斧不克取妻如之何匪媒不得诗人谓陟髙冈以斧而析柞薪故能得薪而并取其叶湑然而盛今王欲求贤女亦当有其道如斧析薪然则贤女至矣鲜少也王既不能求贤女使我鲜见之所以心倾写而不能已也
　　髙山仰止景行行止四牡騑騑【孚非】六辔如琴觏尔新昬以慰我心
　　此章言慕贤女之深也仰言瞻也景言大也山之髙者人必仰而瞻之行之大者人必效而行之诗人以髙山喻贤女之行谓其行之大可使天下效而行之故四牡欲騑騑而疾六辔欲如琴之调往迎此贤女以配王且言使我得见王之新防此贤女则足以慰我心之忧矣亦恶襃姒之深故为此言也呜呼髙山仰止景行行止不特善也惟恶亦然大姒不妬忌天下化之男女以正防姻以时襃姒嫉妬天下化之以妾为妻以孽代宗故易言正家而天下定礼言欲治国先齐其家圣人诗首关雎其防深矣是诗五章一章三章赋也余皆比而赋之也
　　青蝇【余仍下同】大夫刺幽王也
　　幽王好信谗故诗人屡刺之圣人亦存其诗不一而足以见其深可恶亦深可戒也
　　营营青蝇止于樊【烦】岂【开在】弟君子无信谗言营营青蝇止于棘谗人罔极交乱四国营营青蝇止于榛【土中】谗人罔极构【古豆】我二人
　　青蝇善汚物白者防以黒黒者防以白真谗人变乱是非之喻也又其终日营营往来在人衣冠几席间驱去复还谗人态度其实如此故诗人诅其逺止于樊樊藩也曰棘曰榛亦为藩之物皆恶其近人欲逺去之也今人欲驱蝇者置竹枝藩墙间洒以酒浆俾之逐臭而往是亦诗人之意欤一章言王者当以乐易为心无信谗人之言二章言王终信之所以谗人为祸无有穷己交乱四国谓传播四方更是迭非乱之道也三章言构合我二人以见祸二人谓己被谗王听谗也是诗三章皆比而赋之也
　　賔之初筵衞武公刺时也幽王荒废媟【息列】近小人饮酒无度天下化之君臣上下沈【直林】湎【莫衍】淫泆【亦】武公既入而作是诗也
　　序虽不言思古而诗前二章言饮酒终始皆不失礼非治古之世不能也后三章言饮酒卒于乱盖以刺时也作诗之体固不一而是诗备言酒之所以成礼与所以生祸者尤为着明足以为万世之戒武公之贤即此可见韩诗以为武公饮酒悔过乃传授之妄安有能为此言而有酒过况所陈皆君臣上下燕饮之事岂为己设哉序诗者发明幽王所以饮酒无度盖由媟近小人之故是以上下胥效沈湎淫泆一时老臣有如武公深规切谏辞防丁宁尚不知悟则流亡之祸岂可逭哉
　　賔之初筵左右秩秩【直乙】笾豆有楚殽【戸交】核【戸革】维旅酒既和防饮酒孔偕钟鼓既设举醻逸逸大侯既抗弓矢斯张射夫既同献尔发功发彼有的以祈尔爵
　　初筵初即席也左右賔客也秩秩有序也殽豆实核笾实也楚齐列也旅偕陈也和防调美也孔偕齐一也钟鼓言既设盖大射不迁改悬乐也举醻言逸逸盖献醻贵于安徐也大侯既抗弓矢斯张者抗举也前三日虽设其侯不系左下纲中掩束之将射司马命张侯始脱束系左下纲大侯张则弓矢亦张有其节也射夫既同献尔发功者同比其耦也天子大射賔射皆六耦献犹奏也奏其发矢中的之功也发彼有的以祈尔爵者的质也祈求也射不中者罚以丰爵发矢之时皆曰我以此求爵汝也射义曰求中以辞爵也将祭而射谓之大射下章言烝衎烈祖则此为大射明矣
　　籥【余若】舞笙鼓乐既和奏烝衎【若旦】烈祖以洽百礼百礼既至有壬有林锡尔纯嘏【古雅】子孙其湛【荅南】其湛曰乐各奏尔能賔载手仇【求】室人入又酌彼康爵以奏尔时籥管也秉籥而舞文舞也与笙鼓相应则乐和矣烝进也衎乐也和奏则言其乐烝衎则言其礼进以礼乐而乐有功烈之祖百礼无不备故谓之洽也壬任也谓任其事者林众也谓众为役者纯一也嘏福也祭祀之礼既有壬以任其事又有众为之役则神锡之福亦纯一而不己至子孙犹获湛乐之庆也于是祭毕与诸臣醻酢如賔客之礼各奏尔能皆奏祭毕能其事也仇耦也室人主人也朝则为君臣燕则为賔主臣既以手举爵与君为耦主人入而又酌以醻賔盖用賔主之礼忘君臣之分也酒所以为养故谓之康爵亦以明醻酢之爵异于射之罚爵也君臣既饮康爵乃各献其时物所谓以奏尔时也君臣相尔汝亲之也与天保卷阿之意同
　　賔之初筵温温其恭其未醉止威仪反反曰既醉止威仪幡幡【孚袁】舍【舍】其坐迁屡舞僊僊【仙】其未醉止威仪抑抑曰既醉止威仪怭怭【毗必】是曰既醉不知其秩
　　上二章既言古人饮酒始终皆不失礼此章乃极言今之饮酒未醉与既醉之状以刺之谓今之饮酒始即席固亦温温而恭有足观者奈其未醉则威仪皆顾礼而反复无倦及其既醉则威仪皆幡幡而举动不定舍其坐次迁徙不常屡舞无节僊僊轻举视未醉之时则抑抑而谦下既醉之后则怭怭而媟嫚此之谓为酒所困不复知有秩序矣
　　賔既醉止载号载呶【女交】乱我笾豆屡舞僛僛【起其】是曰既醉不知其邮【尤】侧弁之俄屡舞傞傞【素多】既醉而出并受其福醉而不出是谓伐德饮酒孔嘉维其令仪
　　此章専言饮酒及乱情状如此载号载呶讙噪多言也乱我笾豆参错礼器也屡舞僛僛举动不正也邮过也醉者自讳其过也侧弁之俄冠既倾侧俄然堕坠也至屡舞傞傞则举动为乐不知止矣于是戒饮酒者曰既祭而燕是谓饮福若醉而能出则均受其福矣今醉而不出适所以戕伐其德故饮酒甚善者以不失其令仪耳可不戒哉
　　凡此饮酒或醉或否既立之监或佐之史彼醉不臧不醉反耻式勿从谓无俾大【泰】怠匪言勿言匪由勿语由醉之言俾出童羖【古】三爵不识矧敢多又
　　上章既戒以饮酒之令仪卒章又申戒不醉者当自省谨谓凡今在燕饮酒有醉者有不醉者古人饮酒所以立之监以察之佐之史以书之正为醉者设耳今废此职无以止其过既知彼醉者为不善今反以不醉为耻何哉因戒不醉者勿用从醉者语盖彼既昬乱不与之语是使之不至甚慢也然则欲其不至甚慢则闻其口出非所当道之言勿与之交谈闻其口道无所由来之事勿与之论难以醉人之言事殊不可信谓未出角童首之童羊为己出角之羖岂理也哉彼饮酒至三爵己不识义理如此况敢又多饮乎此皆戒不醉者之言也淳于髠曰赐酒大王之前执法在傍御史在后或立之监疑即执法也或佐之史疑即御史也是诗五章皆赋也








　　诗补传卷二十
<经部,诗类,诗补传>
　　钦定四库全书
　　诗补传卷二十一　　　宋　范处义　撰
　　变小雅
　　鱼藻【早下同】刺幽王也言万物失其性王居镐【胡老】京将不能以自乐【洛下同】故君子思古之武王焉
　　凡思古之诗终篇皆陈古事惟下泉思明王贤伯上二章刺时卒章乃有思古之言賔之初筵不言思古而首二章陈古后三章刺时大田止言矜寡不能自存桑扈止言君臣上下动无礼文未尝言思古而二诗皆陈古事独鱼藻序言思古之武王而其诗止言万物失其性王将不能自乐之意与众篇特异先儒泥思古武王之说遂以是诗三章为武王之事殊不知凡言思古皆序诗者发眀作诗之意其闲有诗所不及者甚多未易悉举窃意序诗者谓周之镐京武王始都之是时万物皆遂其性故武王居之则为可乐今幽王虽居镐京而万物失其性幽王岂能独乐哉故于诗人言所不及者以思古武王一言发明诗人言外之意与孟子贤者而后乐此不贤者虽有此不乐之意同何以知其非武王之事以诗人之辞意而知之也
　　鱼在在藻有颁【符云】其首王在在镐岂【若在】乐饮酒鱼在在藻有莘【所巾】其尾王在在镐饮酒乐岂鱼在在藻依于其蒲王在在镐有那【乃多】其居
　　诗人以鱼跃于渊为得性以鱼在于沼为非乐今言鱼在在藻依于其蒲盖水必浅涸然后鱼在藻间虽跳踯往来人皆以为鱼之乐然此乃鱼窘迫之状非其性也惟浮荡小鱼或弄水草以求口食亦时焉而已至依于其蒲则窘又甚矣不敢动矣前言在藻犹为在浅水之中已首尾俱露为人所见后言依蒲则蒲生于岸姑依此以匿其形耳岂非不得其所乎况颁大貌莘长貌首大而尾长乃鱼之瘠者水深而鱼肥必头小而尾短今犹可騐也诗人非直谓鱼之失性也盖以鱼譬民谓幽王之民处于乱世其蹙迫恐惧亦若鱼之在藻依蒲也诗曰我有防酒嘉賔式燕绥之又曰厌厌夜饮不醉无归此王者之燕乐也今曰王在在镐岂乐饮酒饮酒乐岂有那其居犹言王何在在镐也王虽在镐饮酒岂而又乐乐而又岂乃沈湎独乐耳能安其居乎玩诗人之辞意以推见物理知其非武王之事也或曰诗人言万物盛多既取鱼丽故言万物失性乃取鱼藻以为举鱼一物之失性以见他物皆失性也意亦通然不若以鱼譬民于义为长盖人为万物之灵言万物失性则民可知矣是诗三章皆比而赋之也
　　采菽刺幽王也侮慢诸侯诸侯来朝【直遥下同】不能锡命以礼数【色角】徴会之而无信义君子见微而思古焉
　　此诗之序有见微之说案史记襃姒不好笑万方故不笑幽王为数举烽火诸侯悉至至而无防襃姒乃大笑幽王欲恱妇人至以烽燧为戏自常人观之以为事若甚微君子忧之以为后真有宼诸侯不信则将罹大祸及废申后去太子宜臼申侯怒乃与缯西夷犬戎攻幽王王举烽火莫有至者遂杀幽王于骊山之下尽取周赂而去岂非大祸乎且无故而召诸侯可谓侮慢矣及其至也又不能锡命以礼故思古之王者所以待诸侯者无所不用其至未尝忽于其微况敢数征防而无信义邪盖深讥数举烽火之事也
　　采菽采菽筐之筥【举】之君子来朝何锡予之虽无予之路车乘马又何予之衮及黼觱【必】沸【弗】槛【衔览】泉言采其芹【巨斤】君子来朝言观其旂其旂淠淠【匹弊】鸾声嘒嘒【呼恵】载骖【七南】载驷君子所届赤芾【弗】在股邪幅在下彼交匪纾【舒】天子所予乐只君子天子命之乐只君子福禄申之维柞【子落】之枝其叶蓬蓬乐只君子殿【多见】天子之邦乐只君子万福攸同平平【婢延】左右亦是率従泛泛【芳剑】杨舟绋【弗】纚【力驰】维之乐只君子天子葵之乐只君子福禄膍【频尸】之优哉游哉亦是戾矣
　　诗人以物为喻惟国风为多二雅则主于言政亦时取物以见意是诗五章皆以物为比防与国风相似虽曰陈古事乃变雅之体也菽叶谓之藿案公食之礼飨賔有铏羮用牛则以藿芼之此物之微而可用者也既欲其用可无噐以贮之乎楚葵谓之芹案醢人之职加豆之实以芹为菹则配以醢此物之羙而可贵者也既欲其羙可无泉以养之乎赤芾以蔽膝而其下又有行縢邪纒于胫谓之邪幅左氏曰带裳幅舄言其相副也枝叶蓬蓬而盛由维柞之根本有以滋之杨舟泛泛而流由绋繂以为纚有以繋之五章取五物虽各有其义大槩皆言天子之于诸侯不可无锡命之礼也一章采菽之喻谓将采菽以为芼必有筐筥方圆之噐以贮之况王者之于诸侯可无礼以之乎今于其来朝既欲予之以车马之富又欲予之以衮服之贵则所以之者甚至故其言有加而无已也二章采芹之喻谓将采芹以为菹必有觱沸涌出之泉以养之况天子之于诸侯可无泽以及之乎今于来朝视其旂则淠淠而飞动听其车则嘒嘒而中节而其马又或骖或驷而不乱则所以恵之者有素故其所届有威仪之可观也三章赤芾之喻谓赤芾之在股所以蔽其下而其下则有邪幅以副之不敢以有蔽而不自偪束也以况诸侯虽蒙王者之蔽覆自能偪束来朝以交于上不敢纾缓故天子喜之又欲予之也天子既予之故诸侯乐之以为天子之宠命是以福禄申重于我也四章维柞之喻谓柞木之枝叶蓬蓬而盛必頼根本之壮以滋之故枝叶亦能为根本之助以况诸侯既被王者之泽以富彊其国故其力足以为殿于天子之邦以御后患葢诸侯附缀于天子诚如军之有殿以其能御患所以能同天子之福禄也诸侯同天子之福禄岂惟一己哉凡左右之臣皆平平而辨治亦是率从诸侯而受福禄也五章杨舟之喻谓以杨木而为舟泛泛于中流必得绋繂以为纚而繋之故舟之渉险斯能无飘泊之忧以况王者有信义以维持诸侯既可以无患而天子又益庇之如葵之卫其足盖天子为天下首诸侯乃足也以其頼天子之庇所以受福禄之膍厚也诸侯受福禄之厚岂止一端防凡所以优防享其逸乐者亦是福禄膍厚而至此也窃尝谓君臣交际之道贵乎两尽也桑扈言彼交匪敖上之交乎下也采菽言彼交匪纾下之交乎上也上能匪敖则能接下矣故受福于天曰万福来求受福于天也下能匪纾则能谨度矣故受福于君曰天子所予受福于君也彼交匪敖有天道下济而光明之象彼交匪纾有地道卑而上行之象君臣同以彼为称犹君臣同以尔为称也是诗五章皆比而赋之也
　　角弓父兄刺幽王也不亲九族而好【呼报】谗佞骨肉相怨故作是诗也
　　序言不亲九族而诗指言兄弟葢作此诗者其兄弟乎夫天属友爱所宜厚者而至于相怨则九族可知矣所谓于所厚者薄无所不薄也凡同禀血气于父祖上世者孔氏谓如骨肉之相附然则宗族皆可谓之骨肉此其证也自古不亲九族多因谗佞之间如晋献公信骊姬而去羣公子楚懐王信上官而逐屈氏此其尤著者诗不显言谗佞而序发之使此序不作于当时岂能知其故哉
　　骍骍【息营】角弓翩其反矣兄弟昬姻无胥【息徐】逺矣
　　此章言兄弟亲族不可相逺也骍马赤黄色古人角弓多以朱漆饰之又彤弓亦言其赤也说者以骍为调利于训诂不通且是诗言骍骍角弓翩其反矣谓弓为物其体往来张之则内向弛之则外反既言翩其反矣谓其弛也乃以调利释之可乎角弓虽外反乃角之性本然张而内向乃矫揉为之也故喻兄弟之相亲当如弓然亦犹以唐棣之华反而不覆比兄弟之意同也在物犹能知反况兄弟与昬姻皆不当相逺也
　　尔之逺矣民胥然矣尔之教矣民胥效矣
　　此章言上不能亲睦则下必化之也尔指王也凡羙诗尔其君亲之也刺诗尔其君鄙之也谓王与兄弟亲族相逺则民必皆然矣盖上之所为是教民也下之所为必效上也
　　此令兄弟绰绰【处若】有裕不令兄弟交相为瘉【羊主】
　　此章言民之化上惟不善者易动若其善者固不肯变也此令兄弟乃其善者也故王虽化之以薄自能寛裕相容惟不令兄弟则交相为病不复相容矣人情多然诗人之言信矣
　　民之无良相怨一方受爵不让至于己斯亡
　　此章言不善者之化上殆有甚焉谓民既丧其良心不知反已惟知望人故各据一方而相怨犹言各守一见各持一说不肯相体悉也既不相体悉故相谗相倾以取爵位无复逊让至于亡而后已也
　　老马反为驹不顾其后如食【嗣】冝饇【于据】如酌孔取此章言民既不知相逊则无复长幼之节其长者反听于幼者是老马反为驹也不顾其后乃戒幼者之言也谓幼者亦将老矣他日其如少者何彼之贪冒不逊如食物者宜知饇饱而不能止如酌酒者但知多取而不知节安得不生疾患邪
　　毋教猱升木如涂涂附君子有徽猷小人与属
　　此章言民既不逊矣王宜改过亲亲以化其薄俗今王方且又以薄化之如猿猱之跳踉又教之使升木也如涂泥之汚秽又以涂附着之也徽羙也猷道也若王果有是善道以动化于上则小人相与连属于下皆效王之所为矣
　　雨雪瀌瀌【符骄】见晛【乃见】曰【越】消莫肯下【遐稼】遗【惟季】式居娄【力住】骄雨雪浮浮见晛曰流如蛮如髦【莫侯】我是用忧
　　此二章以雨雪喻人之谗佞以见晛喻王之明察晛日气也雨雪虽瀌瀌而盛见日气则盛者消矣今王乃不肯以恩义下及九族而自居以骄慢且屡为之而不知止是不能明察也彼谗佞何由而去乎雨雪虽浮浮而积见日气则积者流矣今王骨肉相视如南蛮髦夷然谓无中国之礼义也岂复能明察而去谗佞乎诗人之忧可胜道哉说者谓髦西夷之别名牧誓曰庸蜀羗髳微卢彭濮髳与髦音义同是诗八章其二章三章四章赋也余皆比而赋之也
　　菀【郁下同】柳刺幽王也暴虐无亲而刑罚不中【丁仲】诸侯皆不欲朝【直遥】言王者之不可朝事也
　　为天下国家有九经而终之以懐诸侯葢王者之于八者皆足以致诸侯之从违今幽王暴戾无亲而刑罚不中则于亲亲之道既失矣所谓刑罚不中如废申后逐太子其大者如此则小者为可知故诸侯皆不欲朝谓王者之施于亲者若此寡恩则其暴戾之政岂复可亲近曰不可朝事谓不可亲近也
　　有菀者柳不尚息焉上帝甚蹈【悼】无自昵焉俾予靖之后予极焉有菀者柳不尚愒【欺例】焉上帝甚蹈无自瘵【侧界】焉俾予靖之后予迈焉
　　菀茂木也尚庶防也不敢斥王故托言上帝也蹈动也昵近也靖安也瘵病也极至也迈往也柳菀然而茂可以庇下人岂不庶防其可愒息也喻王者居势位可以庇诸侯岂不庶防其可朝事也以王甚暴戾变动不常如此我何敢自求昵近何敢自取瘵病使我安以俟之冀其能改而后我将至王所故曰极我将往朝王故曰迈上二章诸侯同列相勉之言故曰俾予靖之下一章谓终不可朝事何为欲俟之故曰曷予靖之
　　有鸟髙飞亦傅【附】于天彼人之心于何其臻曷予靖之居以凶矜
　　傅臻皆至也前二章既以上帝斥王此章所谓彼人乃诸侯自指其同列也谓鸟之髙飞犹可至于天而彼之为诸侯者以王者不可朝事其心茫然无所至乃鸟之不如甚言其不可亲近也何为我尚欲安以俟之王者方且自居以凶暴骄矜不可望其能改矣此诸侯所以不复来朝也是诗三章皆比而赋之也
　　都人士周人刺衣服无常也古者长【张丈】民衣服不贰従【七容】容有常以齐其民则民徳归壹伤今不复【扶又】见古人也
　　小序言周人刺衣服无常葢周室京师之人见中都衣服侈异故作是诗圣人删诗特为润色以为中都之风俗由长民者衣服不贰故见之于燕处之间者皆有常而不变易宜其民之化之其德之无二三亦如其衣服之有常也今不复见矣此皆圣人之遗言见之缁衣之篇谁谓诗序之可忽哉
　　彼都人士狐裘黄黄其容不改出言有章行归于周万民所望【亡】
　　说者谓都人也君子也古之长民者也士也女也长民者所齐而成之者也窃以为不然凡中都之人四方视以为风俗君子女则中都巨室之女也于士言都人指其士之身也于女言君子指其女之家也中都之士女不为侈异之习由长民者有以率之于上也诗不及长民者特言士女耳然言士及狐裘充耳言女及尹吉皆非贫贱者也此章言都人之为士者黄衣狐裘为燕居之服而出言则成文章所谓服先王之法服道先王之法言其服与言既相称故其行归于京周万民皆望其容服不生慢易而为法也下三章皆言士女此章独言士葢既言行归于周万民望之以为法则若女则处君子之家不当言民望以为法则恶其防也此所以不及女欤
　　彼都人士台笠【立】缁【侧基】撮【七活】彼君子女绸【直留】直如髪我不见兮我心不说【恱】
　　此章言中都巨室之士女容服俭素士则以扶须之草为笠以缁布为冠古者以草笠为尊野服而始冠用缁布冠此皆幼贱之服而士服之其俭素可知也女则不为华靡其首饰绸直一如髪之本然谓不用髲髢为髙髻之类亦言其俭素也说者以绸直如髪为女子情性密致操行正直如髪之本末无隆杀颇为穿凿且女子情性操行岂他人所能知下章卷髪如虿髪则有旟则不能为说安有一诗三言髪而以一为比以二为赋可乎今我不得见此俭素之俗所以心之不乐也
　　彼都人士充耳琇【秀】实彼君子女谓之尹吉我不见兮我心苑【于粉】结
　　琇羙石也以羙石为瑱而实其耳也说者读吉为姞谓尹氏姞氏也春秋昭公二十三年尹氏立王子朝杜预曰尹氏周之世卿也宣公三年郑石癸曰姞吉人也后稷之元妃也诗以韩姞为厉王之甥则姞氏周之旧姻也尹氏既为世卿姞氏既为旧姻皆望族也此章言士之冠有充耳虽加严饰而不越于礼为可贵女亦有礼法人见之不问而知其为尹氏姞氏之女也今我不得见所以我心苑屈而郁结不舒也
　　彼都人士垂带而厉彼君子女卷【权下同】髪如虿【勅迈】我不见兮言从之迈
　　深则厉以带之长反之于腰有如厉也虿螫虫尾末揵然似髪曲上卷然也此章言士则垂带而能反之于腰女则理发而能卷然不乱皆自敛饬之意今我不得见矣得见则从之往葢思慕之至也
　　匪伊垂之带则有余匪伊卷之髪则有旟【余】我不见兮云何盱【喜俱】矣
　　旟言如旟之有斿也盱言张目而望也此章言士非欲垂带如厉以带之有余也女非欲理髪如虿以髪之有旟也皆言本非好为容饰之意我今不得而见矣所以张目而望也是诗五章皆赋也
　　采緑刺怨旷也幽王之时多怨旷者也
　　序言刺怨旷谓幽王之时征役之繁使民怨旷故刺之耳他诗爲怨旷而作亦多矣皆明言刺其君或明言刺时此诗独不言岂此诗作于当时不敢斥幽王欤说者遂生穿凿谓妇人不当怨旷不能如汝坟之勉以正殷其靁之劝以义故刺之殊不知彼文王之时此幽王之时责妇人以文王之化而不刺幽王无以化之其可乎
　　终朝采緑不盈一匊【弓六】予髪曲局薄言归沐
　　自旦至食时为终朝緑王刍也两手曰匊发卷曰局采易得之菜终朝不能盈匊心不在焉思其夫故也妇人以夫久役不归不事膏沐故发曲而卷不暇防也俟其归始当沐耳凡诗有薄言皆未足之意谓沐而又沐也与卒章意同
　　终朝采蓝【卢谈】不盈一襜【尺占】五日为期六日不詹【占】蓝可染青亦易得之物也衣蔽前曰襜终朝采之不盈一襜以思故也詹与瞻同五日所期之日也期逝不至故至六日犹不得见也
　　之子于狩【尺救】言韔【勅亮】其弓之子于钓【吊】言纶之绳之子指其夫妇人思而不得见因念及夫在家时往狩我则为纳弓于韔往钓我则为治纶为绳言其乐而相助也
　　其钓维何维鲂【防】及鱮【叙】维鲂及鱮薄言观者
　　妇人既思及渔猎因谓使其夫且归复为鱼钓之乐所得何物当有鲂鱮之羙而大果得此鱼则当观之又观言乐而无已也是诗四章上二章兴也下二章赋也
</div>
    <div class="pagination">
<a href="诗补传_page19.html">上一页</a><span>...</span><a href="诗补传_page15.html">15</a><a href="诗补传_page16.html">16</a><a href="诗补传_page17.html">17</a><a href="诗补传_page18.html">18</a><a href="诗补传_page19.html">19</a><span class="current-page">20</span><a href="诗补传_page21.html">21</a><a href="诗补传_page22.html">22</a><a href="诗补传_page23.html">23</a><a href="诗补传_page24.html">24</a><a href="诗补传_page25.html">25</a><span>...</span><a href="诗补传_page21.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
