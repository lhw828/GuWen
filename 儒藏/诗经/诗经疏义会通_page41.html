<!DOCTYPE html>
<html>
 <head>
  <meta charset="utf-8"/>
  <title>
   诗经疏义会通 - 第 41 页/共 45 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   诗经疏义会通 - 第 41 页/共 45 页
  </h1>
  <div class="content">
   赋也辑和也遐何通愆过也尚庶几也屋漏室西北隅也觏见也格至度测矧况也射斁通厌也○言视尔友于君子之时和柔尔之顔色【和柔者不暴慢也】其戒惧之意常若自省曰岂不至于有过乎盖常人之情其脩于显者无不如此然视尔独居于室之时亦当庶几不愧于屋漏然后可尔无曰此非明显之处而莫予见也当知鬼神之妙无物不体其至于是有不可得而测者不显亦临犹惧有失况可厌射而不敬乎此言不但脩之于外又当戒谨恐惧乎其所不睹不闻也【地有隠显而鬼神之妙无隐显鬼神无徃而不在故敬无徃而可忘此章又言持敬之功当如此盖恐其于显明之地用功而幽隐之地有间则不免乎色庄也故极言之】子思子曰君子不动而敬不言而信【用功之宻如此辑録言君子之戒谨恐惧无时不然不待言动而后敬信也】又曰夫防之显诚之不可揜如此【用功不可不宻者以此辑録此自鬼神之体物而言也微与诚对显与不可揜对自其妙言之曰防自其实言之曰诚】此正心诚意之极功【极功者言其功夫至到而无以加也辑録不遐有愆是能慎独而意无不诚矣不愧屋漏是能戒惧而心无不正矣】而武公及之则亦圣贤之徒矣
　　○辟尔为徳俾臧俾嘉【叶居何反】淑慎尔止不愆于仪【叶牛何反】不僣不贼鲜【息浅反】不为则投我以桃报之以李彼童而角实虹【户公反】小子【叶奬里反】
　　赋也辟君也指武公也止容止也僣差贼害【辑録解頥曰不僣则于事无所差不贼则于理无所害】则法也无角曰童虹【讧同】溃乱也【辑録字书虹与讧同】○既戒以脩徳之事而又言为徳而人法之犹投桃报李之必然也彼谓不必脩徳而可以服人者是牛羊之童者而求其角也亦徒溃乱汝而已岂可得哉【既言功夫之当然又设词以见效验之必然又设词以见妄说之必不然反覆言之以明功夫不可阙而效验不可诬也】
　　○荏【而甚反】染【而渐反】柔木言缗之丝【叶新夷反】温温恭人维徳之基其维哲人告之话言顺徳之行【与言叶】其维愚人覆谓我僣【叶七寻反】民各有心
　　兴也荏染柔貌柔木柔忍【音刃】之木也【柔木以兴温恭二者皆见柔美为可尚也】缗纶也被之纶以为弓也【辑録谢氏曰柔和之木可矫揉而为弓温恭之人可积累而成徳解頥曰基者堂宇之所由以立温恭者亦徳之所由以成也】话言古之善言也覆犹反也僣不信也民各有心言人心不同愚智相越之逺也【此章专以温恭言又以丁寜致意于敬之一字也自其维哲人以下至终篇皆告以不可不聴话言之意】
　　○于【音乌】乎【音呼】小子【叶奬里反】未知臧否【音鄙】匪手携之言示之事【叶上止反】匪面命之言提其耳借曰未知亦既抱子【同上】民之靡盈谁夙知而莫【音慕】成
　　赋也非徒手之也而又示之以事非徒面命之也而又提其耳所以喻之者详且切矣假令言汝未有知识则汝既长大而抱子宜有知矣【辑録辅氏曰武公老矣而使人谓其小子可谓不自盈满矣只此便见其温柔之意言示之事谕之明也言提其耳告之切也告之者既明且切则宜有警矣而犹不知觉何哉借曰未有知识则亦既抱子矣况耄期之年乎则是宜有警也】人若不自盈满能受教戒则岂有既早知而反晚成者乎【谦受益】
　　○昊天孔昭【叶音灼】我生靡乐【音洛】视尔梦梦【莫公反】我心惨惨【当作懆七到反叶七各反】诲尔谆谆【之纯反】听我藐藐【美角反】匪用为教【叶入声】覆用为虐借曰未知亦聿既耄【叶音莫】
　　赋也梦梦不明乱意也惨惨忧貌【辑録辅氏曰言昊天甚明其知我生之靡乐也其所以靡乐者即下文所谓视尔梦梦我心惨惨也】谆谆详熟也藐藐忽略貌【辑録人不知自脩则以忠教为见虐者多矣】耄老也八十九十曰耄左史所谓年九十有五时也
　　○于乎小子【见上章】告尔旧止聴用我谋庶无大悔【叶虎委反】天方艰难曰丧【息浪反】厥国【叶于逼反】取譬不逺昊天不忒【他得反】回遹【于橘反】其徳俾民大
　　赋也旧旧章也或曰乆也止语词庶幸悔恨忒差遹僻急也○言天运方此艰难将丧厥国矣我之取譬夫岂逺哉观天道祸福之不差忒则知之矣今汝乃回遹其徳而使民至于困急则防厥国也必矣【回遹其徳敬之反也○自十章至此教告谆切大意皆同然十章其词婉所以诲之也十一章其词厉所以责之也十二章其词危所以惧之也愈言之而意愈深矣】
　　抑十二章三章章八句九章章十句
　　楚语左史倚相曰昔卫武公年数九十五矣【东阳许文懿曰武公卒于平王之十三年则此诗乃平王时诗未可以东迁雅亡之说防之也】犹箴儆于国曰自卿以下至于师长【上声】士【师长大夫也士众士也】苟在朝【音潮】者无谓我老耄而舍我必恭恪于朝夕以交戒我在舆有旅贲【音奔】之规【旅贲卫士规谏也辑録夏官旅贲氏掌执戈盾夹车而趍车止则持轮】位宁有官师之典【中庭之左右谓之位门屏之间谓之宁师长也典常也】倚几有诵训之谏【倚凭也工师所诵以谏者书之几辑録地官诵训主训说四方之事】居寝有【音薛】御之箴【御近臣也】临事有瞽史之道【事戎祀也瞽乐师史太史道言也】宴居有师工之诵【师工皆乐官也】史不失书蒙不失诵以训御之【御进也】于是作懿戒以自儆及其没也谓之睿圣武公【辑録真氏曰自卿以下无一人不使任箴规之职自在舆以下无一处不欲闻箴规之言犹且作抑诗使人诵之不离其侧如是而意不诚心不正者未之有也】韦昭曰懿读为抑即此篇也董氏曰侯包言【辑録隋经籍志韩诗冀要十卷侯包撰包学韩者也】武公行年九十有五犹使人日诵是诗而不离【去声】于其侧然则序说为刺厉王者误矣【首章专以威仪言二章以圣贤能事为标凖政事威仪为实功三章又以迷乱政事颠覆威仪为戒四章则专言政事五章虽及政事而归重于威仪六章既言敬威仪之功又言敬威仪之效七章主于威仪而持敬之极功八章又言威仪当敬而不可慢也如此九章以后反覆告戒专在威仪既以温温恭人正言之又以回遹其徳反结之然则威仪政事皆所当谨而威仪为最重用功之道则持敬为最切故篇中不愧屋漏一语乃其要之要也○増释许氏曰武公之诗见于经者三淇澳人颂之之辞亦以尽力于学问而成其徳也賔之初筵抑则其自作也皆有戒醉酒谨威仪慎言语之意岂武公少年之失在此乎及闻君子之言幡然悔悟而自勑故晚年自为箴戒之辞必惓惓于此矣谓之睿圣武公是真有不可及者也】
　　菀【音鬱】彼桑柔【与刘忧叶篇内多放此】其下侯旬捋【力活反】采其刘瘼【音莫】此下民不殄心忧仓【初亮反】兄【与怳同】填【旧说古尘字】兮倬彼昊天【叶铁因反】寜不我矜
　　比也菀茂旬徧刘残殄絶也仓兄与怆【音创】怳【音况】同悲闵之意也填未详旧说与陈尘同盖言乆也或疑与瘨【音颠】字同为病之义但召旻篇内二字并出又恐未然今姑阙之○旧说此为芮伯刺厉王而作春秋传亦曰芮良夫之诗【文公元年辑録防芮伯周同姓国杜预云芮国在冯翊临晋县则在西都之畿内也】则其说是也以桑为比者桑之为物其叶最盛然及其采之也一朝而尽无黄落之渐故取以比周之盛时如叶之茂其隂无所不徧至于厉王肆行暴虐以败其成业王室忽焉凋弊如桑之既采民失其隂而受其病【辑録辅氏曰首二句比周之盛时仁覆天下也次二句比厉王残虐害及天下也】故君子忧之不絶于心悲闵之甚而至于病遂号天而诉之也
　　○四牡骙骙旟旐有翩【叶批賔反】乱生不夷靡国不泯【叶弥邻反】民靡有黎具祸以烬【叶咨辛反】于【音乌】乎【音呼】有哀【叶音依】国歩斯频
　　赋也夷平泯灭黎黒也谓黒首也具俱也烬灰烬也【辑録辅氏曰无国不灭无民不烬则甚言之耳】歩犹运也频急蹙也　厉王之乱天下征役不息故其民见其车马旌旗而厌苦之自此至第四章皆征役者之怨辞也
　　○国歩蔑资天不我将【叶子两反】靡所止疑【鱼乞反叶如字】云徂何徃君子实维秉心无竞【叶其两反】谁生厉阶【叶居奚反】至今为梗【古杏反叶古党反】
　　赋也蔑灭资咨将养也疑读如仪礼疑立之疑定也【乡射礼賔升西阶上疑立主人阼阶东疑立乡饮酒亦有此文又士昏礼妇疑立于席之西辑録注疑立正立自定之貌】徂亦徃也竞争厉怨梗病也○言国将危亡天不我养居无所定徂无所徃然非君子之有争心也谁实为此祸阶使至今为病乎【辑録解頥曰无争者君子之所以己乱好争者小人之所以生乱】盖曰祸有根原其所从来也逺矣
　　○忧心慇慇念我土宇我生不辰逢天僤【都但反】怒【叶暖五反】自西徂东【叶音丁】靡所定处多我觏痻【武巾反】孔我圉赋也土乡宇居辰时僤厚觏见痻病【辑録痻当易弥隣反】急圉邉也或曰御也【辑録郑氏曰御冦之事也】多矣我之见病也急矣我之在邉也
　　○为谋为毖【叶音必】乱况斯削告尔忧恤诲尔序爵谁能执热逝不以濯其何能俶载胥及溺【叶奴学反】
　　赋也毖慎况滋也序爵辨别贤否之道也【辑録李迂仲曰爵自有序上贤则加以上爵中贤则次之下贤则又次之若小加大淫破义则失其序矣曹氏曰外之公侯伯子男内之公卿大夫士皆爵也○増释呉师道曰其下反获皆以贤否为言】执热手持热物也【辑録逝语词也】○苏氏曰王岂不谋且慎哉然而不得其道适所以长乱而自削耳故告之以其所当忧而诲之以序爵且曰谁能执热而不濯者贤者之能已乱犹濯之能解热耳不然则其何能善哉相与入于陷溺而已【一章自为悲闵之词二章三章四章述征役者之怨词乱亦甚矣此章又为忠告之词而教之以己乱是则诗人之忠厚也】
　　○如彼遡风【叶孚音反】亦孔之僾【音爱】民有肃心荓【普耕反】云不逮好【呼报反】是稼穑力民代食稼穑维寳代食维好赋也遡乡【音向】僾唈【庵入声气不舒也】肃进荓使也○苏氏曰君子视厉王之乱闷然如遡风之人唈而不能息虽有欲进之心皆使之曰世乱矣非吾所能及也于是退而稼穑尽其筋力与民同事以代禄食而已当是时也仕进之忧甚于稼穑之劳故曰稼穑维寳代食维好言虽劳而无患也
　　○天降丧【息浪反】乱防我立王降此蟊贼稼穑卒痒【音羊】哀恫【音通】中国具赘【之芮反】卒荒靡有旅力以念穹苍
　　赋也恫痛具俱也赘属【音烛】也言危也春秋传曰君若缀旒然与此赘同【旒瘤同附肉之悬者辑録见公羊传襄公十六年】卒尽荒虚也旅与膂同穹苍天也穹言其形苍言其色○言天降丧乱固己灭我所立之王矣又降此蟊贼则我之稼穑又病而不得以代食矣哀此中国皆危尽荒是以危困之极无力以念天祸也【上章忧乱而退为家食此章灾祸并起而退无可食则皆自痛之词也】此诗之作不知的在何时其言灭我立王则疑在共和之后也【厉王流彘二相周召以太子靖防共理国事故曰共和又苏氏古史云厉王流彘国无主有贤诸侯曰共伯和诸侯宗之因名其年曰共和辅氏曰此谓灭我立王则为共和以后矣然又谓告尔忧恤诲尔序爵则非追刺之语也故朱子疑之】
　　○维此惠君民人所瞻【叶侧姜反】秉心宣犹考慎其相【息亮反叶平声】维彼不顺自独俾臧自有肺肠俾民卒狂
　　赋也惠顺也顺于义理也宣徧犹谋相辅狂惑也言彼顺理之君所以为民所尊仰者以其能秉持其心周徧谋度考择其辅相必众以为贤而后用之【考者辨之明慎者用之谨】彼不顺理之君则自以为善而不考众谋自有私见而不通众志【所谓愚而好自用也】所以使民惑至于狂乱也【上之人颠倒是非则民之惑乱无怪矣人君有贤否故用舍有得失今王不为惠君而为不顺也至此而序爵之云不可诲矣】
　　○瞻彼中林甡甡【所巾反】其鹿朋友已譛【子念反叶子林反】不胥以谷人亦有言进退维谷
　　兴也甡甡众多并行之貌【众多并行则有同类和辑之意】譛不信也胥相谷善谷穷也言朋友相譛不能相善曽鹿之不如也【此以人不如物起兴】○言上无明君下有恶俗是以进退皆穷也【无明君则人道废故俗恶如此○上章举措失宜而民无以定其志此章谗譛为害而已无所容其身上下俱可怨而实皆怨其上之词也】
　　○维此圣人瞻言百里维彼愚人覆狂以喜匪言不能胡斯畏忌【叶巨已反】
　　赋也圣人炳于几先【辑録炳明也防平声几微兆联也】所视而言者无逺而不察【前知如神盖如此】愚人不知祸之将至而反狂以喜今用事者盖如此我非不能言也如此畏忌何哉言王暴虐人不敢谏也【前章言上下胥而为恶如此则危亡着矣又无知几识微之士而皆安危利菑之人使能言者不敢言之则祸将至而不可救矣】
　　○维此良人弗求弗迪【叶徒沃反】维彼忍心是顾是复【方六反】民之贪乱寜为荼毒
　　赋也迪进也忍残忍也顾念复重也荼苦菜也味苦气辛能杀物故谓之荼毒也○言不求善人而进用之其所顾念重复而不已者乃忍心不仁之人【前云自有肺肠是不智也此云忍心顾复则同恶相济而不仁甚矣序爵之云又何诲哉辑録解頥曰良人者国之寳也则弃之而如遗忍心者国之贼也则念之而不已】民不堪命所以肆行贪乱而安为荼毒也【小人在位以忍心倡之则民以忍心行贪毒也○上章智愚异见而已难尽其忠此章举措失宜而民皆肆其恶是亦怨其上之词也】
　　○大风有隧【音遂】有空大谷维此良人作为式谷维彼不顺征以中垢【古口反叶居六反】
　　兴也隧道式用谷善也征以中垢未详其义或曰征行也中暗也垢污秽也○大风之行有隧盖多出于空谷之中以兴下文君子小人所行亦各有道也【此以人物各有趍向为兴君子所行者善道小人之行暗污秽而已后章民之罔极以下皆见其隐暗污秽之行也】
　　○大风有隧贪人败类聴言则对诵言如醉匪用其良覆俾我悖【叶蒲寐反】
　　兴也败类犹言圯【音痞】族也【辑録尧典蔡氏曰圯败族类也言与众不和伤人害物也】王使贪人为政我以其或能聴我之言而对之然亦知其不能聴也故诵言而中心如醉【无可与语故自诵其言耳诵言犹云独语也】由王不用善人而反使我至此悖眊【音冐】也【任小人而不聴善言舍君子而不见信用是以使我忧之甚也悖眊即是如醉叠言之尔辑録辅氏曰上章以上两句兴下四句此章则以上一句兴下一句耳大风则有隧矣贪人则败类矣聴言则对四句集传以为一串说都载在下句我字上】厉王说【音恱】荣夷公【辑録韦昭曰荣国名】芮良夫曰王室其将卑乎夫【音扶】荣公好【去声】专利而不备大难【去声】夫利百物之所生也天地之所载也而或专之其害多矣【出外传周语】此诗所谓贪人其荣公也与【平声】芮伯之忧非一日矣【上言善恶异趋而可辨此言举措失宜而可怨则又自知之明而无所控告之词也】
　　○嗟尔朋友予岂不知而作如彼飞虫时亦弋获【叶胡郭反】既之隂【于鸩反】女【音汝】反予来赫【叶黒各反】
　　赋也如彼飞虫时亦弋获【辑録飞虫飞鸟弋获射中也】言己之所言或亦有中犹曰千虑而一得也之徃隂覆也赫威怒之貌我以言告女是徃隂覆于女【欲使之改恶为善转祸为福耳】女反来加赫然之怒于已也【所谓朋友者即譛已之朋友也此特以其同僚共事耳本即小人之徒也苟为同类之君子则岂反予来赫乎】张子曰既徃宻告于女反谓我来恐动也亦通【辑録通释曰释文隂或音如字赫本亦作赫音罅庄子云以梁国赫我是也张子之说盖用释文二字之意】
　　○民之罔极职凉善背【叶必墨反】为民不利如云不克民之回遹职竞用力
　　赋也职专也凉义未详传曰凉薄也郑读作谅信也疑郑说为得之善背工为反覆也克胜也回遹邪僻也○言民之所以贪乱而不知所止者专由此人名为直谅而实善背又为民所不利之事如恐不胜而力为之也又言民之所以邪僻者亦由此辈专竞用力而然也反覆其言所以深恶之也【道民以恶贻民以祸莫非小人之为也此其所以致乱也】
　　○民之未戾职盗为冦凉曰不可覆背善詈【力智反】虽曰匪予既作尔歌【叶韵未详】
　　赋也戾定也民之所以未定者由有盗臣为之冦也盖其为信也亦以小人为不可矣及其反背也则又工为恶言以詈君子【言之信则非小人言之譛则谤君子】是其色厉内荏【音稔】真可谓穿窬之盗矣然其人又自文【音问】饰以为此非我言也则我已作尔歌矣言得其情且事已着明不可揜覆【去声】也【自十四章至此又皆托为僚友相告之词然始则嗟叹而责之其词正中则数其罪而斥之其词厉终则暴其情状而究言之其词决盖斥其见用者而用之者之罪可见也】桑柔十六章八章章八句八章章六句【吕氏曰此诗本厉王之乱在于用小人故于聴任之道屡致意焉愚按吕氏之说甚得诗意然五章言告尔忧恤诲尔序爵规之也八章言自独俾臧自有肺肠怪之也十一章言维彼忍心是顾是复则责之甚也十三章言匪用其良覆俾我悖则怨之深也至最后三章不及于王而惟推见小人之心术则怨王之意不可胜道矣夫以忍心不顺之徒贪婪反覆冦盗之辈充斥在朝如此欲免于乱得乎又按此诗十六章义最烦剧今既畧防章防于传文之下但一篇之意必合而观之然后可通盖首章为遭乱呼天之词二章三章四章述征役者之怨词五章教以用贤救乱则为陈善纳诲之词六章则仕进不如力农七章则在朝在野同一祸患八章则怨王之不智而不能用贤以致民人之惑九章则怨友之不信而不能相善以致善人之困十章言愚人不识祸防而忠言不敢进十一章言弃贤用盗而以不仁诲其民十二章言君子小人趋向之异十三章又深怨王之用小人十四章至十六章又反覆以责小人而见用小人者为可深怨也　小雅正月大雅桑柔皆诗人深悲甚痛之词故言之长也如此然彼多忧惧此多哀怨则有不容不辨也】
　　倬彼云汉昭回于天【叶鉄因反】王曰于【音乌】乎【音呼】何辜今之人天降丧【息浪反】乱饥馑荐【在甸反】臻靡神不举靡爱斯牲【叶桑经反】圭璧既卒寜莫我听【他丁反】
　　赋也云汉天河也昭光回转也言其光随天而转也【辑録曹氏曰汉在天似云非云故曰云汉也汉者水之精而雨者水之施也天将雨其兆先见于汉故闵雨则望云汉而占之也天汉起于东方经尾箕之间是为汉津委蛇向西南行至七星南而没此其回旋之度也】荐荐通重也臻至也靡神不举所谓国有凶荒则索鬼神而祭之也【周礼大司徒以荒政十有二聚万民其十一曰索鬼神言求废祀而脩之也】圭璧礼神之玉也【辑録春官大宗伯以苍璧礼天黄琮礼地以青圭礼东方赤璋礼南方白琥礼西方璜礼北方典瑞云四圭有邸以祀天旅上帝两圭有邸以祀地旅四望祼圭有瓉以祀先王圭璧以祀日月星辰璋邸射以祀山川皆祭神所用言圭璧总称】卒尽【辑録罗氏曰牲用不可尽故言无爱圭璧少而易竭故言既尽】寜犹何也○旧说以为宣王承厉王之烈【烈暴虐也】内有拨乱之志遇烖而惧侧身脩行【去声】欲销去【去声】之天下喜于王化复【去声】行百姓见忧【侧反侧而不安也见忧谓见被忧矜也】故仍叔作此诗以美之【辑録笺仍叔周大夫】言云汉者夜晴则天河明故述王仰诉于天之词如此也【此章闵下民之遭祸伤祷祀之无应而致呼天之意也】
　　○旱既大【音泰】甚蕴隆虫虫不殄禋祀自郊徂宫上下奠瘗靡神不宗后稷不克上帝不临【叶力中反】耗斁【丁故反】下土寜丁我躬
　　赋也蕴蓄隆盛也虫虫热气也【辑録曹氏曰蕴者阳气之蓄樍也隆者阳气之骄亢也虫虫者欝积骄亢之气熏炙而病】殄絶也郊祀天地也【言郊则社在其中故曰祀天地】宫宗庙也上祭天下祭地奠其礼瘗【于计反】其物【孔氏曰奠置之于地瘗埋之于土酒食牲玉之属皆然辑録濮氏曰祭毕凡币帛祝册之属燎而瘗之】宗尊也克胜也言后稷欲救此旱灾而不能胜也临享也稷以亲言帝以尊言也【稷即帝帝即稷皆郊祀也】斁败丁当也何以当我之身而有是灾也或曰与其耗斁下土寜使灾害当我身也亦通【上章靡神不举言其槩也此则首以禋祀緫言之继又详数郊宫奠瘗之实又以靡神不宗结之则天神地示人鬼内外上下无不徧矣　此章又伤祷祀之无应闵下民之遭祸而所以呼天者尤切也】
　　○旱既大甚则不可推【吐雷反】兢兢业业如霆如雷周余黎民靡有孑遗【叶夷回反下同】昊天上帝则不我遗胡不相畏先祖于摧【在雷反】
　　赋也推去也兢兢恐也业业危也如霆如雷言畏之甚也孑无右臂貌遗余也言大乱之后【承厉王之乱也】周之余民无复有半身之遗者【辑録孟子曰说诗者不以文害词不以词害志以意逆志是为得之如以词而已矣云汉之诗曰周余黎民靡有孑遗信斯言也是周无遗民也朱子曰若但以其词而已则如云汉之言是周之民真无遗种矣惟以意逆志则知作诗者之志在于忧旱而非真无遗民也】而上天又降旱灾使我亦不见遗也【辑録民无遗君安得独存乎】摧灭也言先祖之祀将自此而灭也【此亦承忧民之意言之既忧于民又忧于已又忧先祖之祭祀则其恐惧不得不然矣　此章又即人即己忧惧不一而所以呼天者愈迫矣】
　　○旱既大甚则不可沮【在吕反】赫赫炎炎云我无所大命近止靡瞻靡顾【叶果五反】羣公先正则不我助【叶牀所反】父母先祖胡寜忍予【叶演女反】
　　赋也沮止也赫赫旱气也炎炎热气也无所无所容也大命近止死将至也瞻仰顾望也羣公先正月令所谓雩祀百辟卿士之有益于民者以祈谷实者也【注云此谓古之上公以下句龙后稷之类辑録防正长也先世为官之长陈氏曰雩者吁嗟其声以求雨之祭周礼女巫凡邦之大烖歌哭而请亦其义也】于群公先正但言其不见助至父母先祖则以恩望之矣所谓垂涕泣而道之也【此承则不我遗之意谓天不我佑无所望矣故转而望于羣公先正及父母先祖如此而其分有亲踈故所望有轻重也】
　　○旱既大甚涤涤【徒歴反】山川【叶枢伦反】旱魃【蒲末反】为虐如惔【音谈】如焚【叶符均反】我心惮暑忧心如熏群公先正则不我闻【叶防匀反】昊天上帝寜俾我遯【叶徒均反】
　　赋也涤涤言山无木川无水如涤而除之也魃旱神也惔燎之也惮劳也畏也熏灼遯逃也言天又不肯使我得逃遯而去也【羣公先正则不我闻盖又甚于不助矣故又反而怨天谓何以不肯使我避贤去位也　此二章又反忧于已而转旋号呼所以哀怨求救者不一也】
　　○旱既大甚黾勉畏去胡寜瘨【都田反】我以旱【七感】不知其故祈年孔夙方社不莫【音慕】昊天上帝则不我虞【叶元其反】敬恭明神宜无悔怒
　　赋也黾勉畏去出无所之也瘨病曽也祈年孟春祈谷于上帝孟冬祈来年于天宗是也【出月令注云天宗日月星辰也】方祭四方也社祭土神也虞度【待洛反】悔恨也言天曽不度我之心如我之敬事明神宜可以无恨怒也【此承遯去之意而言欲去又不可去也其进退维谷甚矣故又追念向者祈年方社如此而冀天之佑己也○此章又忧祸患之丁已思祭祀之无缺以致呼天之意也】
　　○旱既大甚散无友纪鞫【居六反】哉庶正疚哉冡宰【叶奬里反】趣【七口反】马师氏膳夫左右【叶羽已反】靡人不周无不能止瞻卬【音仰】昊天云如何里
　　赋也友纪犹言纲纪也或曰友疑作有【凶年离散无所维系】鞫穷也庶正众官之长【上声下同】也【见雨无正注】疚病也冡宰又众长之长也趣马掌马之官师氏掌以兵守王门者膳夫掌食之官也嵗凶年谷不登【辑録孔氏曰嵗取嵗星行一次也年取谷一熟也谓此嵗凶于此年之谷不成熟也】则趣马不秣【不以粟食马】师氏弛其兵【师氏掌近王之兵故可弛】驰道不除【王之驰道不治辑録不扫除也】祭事不县【不悬其乐】膳夫彻膳【王减膳不供太牢】左右布而不脩【诸臣布列于位不令有所脩造】大夫不食粱【粱美谷也】士饮酒不乐【饮酒用乐则过于乐而侈辑録嵗凶以下本毛传与礼记曲礼语同】周救也无不能止言诸臣无有一人不周救百姓者无有自言不能而遂止不为也里忧也与汉书无俚之俚同【前汉李布賛云贤者诚重其死夫婢妾贱人感慨而自杀非能勇也其画无俚之至尔】赖之意也【此章又言羣臣之竭诚救旱如此以致呼天之意也】
　　○瞻卬昊天有嘒【呼惠反】其星大夫君子昭假【音格】无赢【音盈】大命近止无弃尔成何求为【于伪反】我以戾庶正【叶诸盈反】瞻卬昊天曷惠其寜
　　赋也嘒明貌昭明假至也○乆旱而仰天以望雨则有嘒然之明星未有雨徴也然群臣竭其精诚而助王以昭假于天者已无余矣【此即上章之事】虽今死亡将近而不可以弃其前功当益求所以昭假者而脩之固非求为我之一身而已乃所以定众正也【民安而后庶官定】于是语终又仰天而诉之曰果何时而惠我以安寜乎【此章又勉羣臣之益竭其诚以致呼天之意也】张子曰不敢斥言雨者畏惧之甚且不敢必云尔【七章八章意谓天不念我之忧旱盍念羣臣之救旱以致愿望之意也夫以宣王之惧灾如此而其羣臣又能以王之心为心君臣上下可谓知恤矣周之中兴岂偶然哉】
　　云汉八章章十句【辑録吕东莱曰宣王小雅始于六月言其功也大雅始于云汉言其心也无是心安有是功哉解頥曰余读云汉诗见宣王有事天之敬有事神之诚有恤民之仁敬畏以事天而天监之防恭以事神而神享之恻怛以恤民而民懐之蕴隆之气消丰穰之效着内治既脩外穰斯举南征北伐无不如意中兴之业视文武成康而无愧皆自云汉一念之烈而基之也　増释许氏曰一章緫言天旱人穷索祭鬼神而无应二章言其详而欲引灾归已若成汤自责三章言民困之极恐堕先王之业谓自厉王之乱周民已少而遗民今又将尽四章祈望于祖祢先正五章欲避位逃祸而不可得六章责事神之或失七章君臣救灾之勤八章劝率其臣以终之緫而言之宣王遇灾忧惧始祈于外神次祈于宗庙既而无验则自揆事神之诚或未至诚既尽则又尽人事以聴天命也其恐惧脩省之意仁爱恻怛之诚反覆淫溢于言辞之间宣王之所以贤仍叔之善于知徳立言皆可见矣】
　　崧【息中反】髙维岳骏【音峻】极于天【叶铁因反】维岳降神生甫及申维申及甫维周之翰【叶胡于反】四国于蕃【叶分邅反】四方于宣赋也山大而髙曰崧岳山之尊者东岱南霍西华【去声】北恒是也【衡山古南岳也或云黄帝以霍二山为之副或云霍即衡之别名或云汉武以衡山辽逺而移其神于此】骏大也甫甫候也即穆王时作吕刑者或曰此是宣王时人而作吕刑者之子孙也【当从前说】申申伯也皆姜姓之国也【辑録李迂仲曰申侯爵以其为方伯故谓之申伯】翰干蕃蔽也○宣王之舅申伯出封于谢而尹吉甫作诗以送之言岳山髙大而降其神灵和气以生甫侯申伯实能为周之桢干屏蔽而宣其徳泽于天下也【辑録谢氏曰有非常之山斯有非常之神气有非常之神气斯有非常之人才有非常之人才斯有非常之功业】盖申伯之先神农之后【姜氏出神农】为唐虞四岳緫领方岳诸侯而奉岳神之祭能脩其职岳神享之故此诗推本申伯之所以生以为岳降神而为之也【岳山髙大而神灵和气储蓄深厚故钟为二贤前后迭出功相比业相齐其生也有自来其出也有所为非偶然也推贤者以配古人其敬重如此此章言其生票之异而才无不具也】
　　○亹亹申伯王纉【祖管反】之事于邑于谢南国是式【叶失吏反】王命召伯【叶逋莫反】定申伯之宅【叶逹各反】登是南邦【叶卜功反】世执其功
　　赋也亹亹强【上声】勉之貌【辑録朱子曰与亹亹文王者异矣】纉继也使之继其先世之事也邑国都之处也谢在今邓州南阳县【孔氏曰先是申国本近谢今命为州牧故改邑于谢】周之南土也式使诸侯以为法也召伯召穆公虎也【王肃谓召穆公为宣王司空司空掌营国邑故命之】登成也世执其功言使申伯后世常守其功也【此章言申伯封谢之由天子城谢之意也申伯以诸侯入为卿士亹亹事王王嘉其勤复使纉其先世诸侯之事改大其邑命为方伯而南方诸侯皆法之故使召伯定其宅成其城庶几申伯以贻子孙也尽尊崇之道致悠乆之规礼意无加于此矣】或曰大封之礼召公之世职也【溥彼韩城燕师所完则康公已掌是职矣辑録通释曰如或说则此章前四句述王褒封申伯之事后四句述王命穆公为申伯定邑居常守康公之职也】
　　○王命申伯式是南邦【叶卜功反】因是谢人以作尔庸王命召伯彻申伯土田【叶地因反】王命傅御迁其私人
　　赋也庸城也言因谢邑之人而为国也【体势不重则不足以镇南服故因谢邑民居稠宻而以之作邑也】郑氏曰庸功也为国以起其功也彻定其经界正其赋税也傅御申伯家臣之长也私人家人迁使就国也汉明帝送侯印与东平王苍诸子而以手诏赐其国中傅盖古制如此【以天子而命诸侯之家臣此其例也○此章又述天子城谢之意而见其命事为甚详也王欲使申伯为法于南国之诸侯故因谢邑民人之众而使居之且命召伯彻土田以足其用命傅御迁私人以安其居董事之臣皆出上命其所以厚申伯者如此辑録汉东平王苍来朝归帝乃遣使手诏赐东平国中傅曰今送列侯印十九枚诸王子年五嵗以上能趍拜者皆令带之】
　　○申伯之功召伯是营有俶【尺叔反】其城寝庙既成既成藐藐王锡申伯【叶逋各反】四牡蹻蹻【渠畧反】钩膺濯濯
　　赋也俶始作也藐藐深貌【君子营宫室宗庙为先专举寝庙致重也】蹻蹻壮貌【辑録钩膺见采芑】濯濯光明貌【营谢既毕则锡命以遣之此竣事临遣之时而备送徃之礼也】
　　○王遣申伯路车乗【防憕反】马【叶满补反】我图尔居莫如南土锡尔介圭以作尔寳【叶音补】徃近【郑音记按说文从辵从元今从斤误】王舅南土是保【叶音保】
　　赋也介圭诸侯之封圭也【封大也】近辞也【此临遣之时而述王命之之词也○南国是式徳足以为矜式也南土是保才足以为屏蔽也申伯之承重任如此】
　　○申伯信迈王饯【浅贱反】于郿【芒悲反】申伯还南谢于诚归王命召伯彻申伯土疆以峙【直理反】其粻【音张】式遄【市专反】其行【叶户郎反】
　　赋也郿在今鳯翔府郿县【辑録今隷陜西】在镐京之西岐周之东而申在镐京之东南时王在岐周故饯于郿也言信迈诚归以见王之数【音朔】留疑于行之不果故也【谢于诚归者诚归于谢也语倒如此】峙积粻粮遄速也召伯之营谢也则已敛其税赋积其糇粮使庐市有止宿之委积【皆去声辑録何伯善曰周礼注牢米薪刍　増释许氏曰地官遗人凡防客防同师役掌其道路之委积凡国野之道十里有庐庐有饮食三十里有宿宿有路室路室有委积五十里有市市有候馆候馆有积注防仓人主谷廪人主米计是国用以其余共委积少曰委多曰积】故能使申伯无留行也【此则啓行之时也方行则有饯送之诚在道则有供亿之备送徃之礼备矣○上言彻土田是井也田以授民人此言彻土疆则取井田什一之赋以为糇粮而供一时之用耳】
　　○申伯畨畨【音波叶分邅反】既入于谢徒御啴啴【吐丹反】周邦咸喜戎有良翰【叶胡于反】不显申伯王之元舅文武是宪【叶虚言反】赋也畨畨武勇貌啴啴众盛也戎女也申伯既入于谢周人皆以为喜而相谓曰汝今有良翰矣【谢邑之人亦周人耳有良翰者有贤诸侯以为依也】元长宪法也言文武之士皆以申伯为法也【前言南土是式矣此曰文武是宪而先之以不显者所以指言其徳而探其本也】或曰申伯能以文王武王为法也【此章豫言其入谢之时民人喜有所依诸侯皆得有所法也】
　　○申伯之徳柔惠且直揉【汝又反】此万邦闻【音问】于四国【叶于逼反】吉甫作诵其诗孔硕其风肆好以赠申伯
　　赋也【柔惠而不直则或流于邪媚矣此臣徳之兼全而所谓不显者正在是也】揉治也吉甫尹吉甫周之卿士诵工师所诵之词也硕大风声【述于言为诗歌于工为诵其声足以感人则为风】肆遂也【此章言其美徳全而治声着见己之诗不容不作也】
　　崧髙八章章八句【辑録语録问崧髙烝民二诗皆是遣大臣出为诸侯筑城曰此也晓不得封诸侯固是大事看黍苗诗当初召伯带领许多车徒人马去也自劳攘胡庭芳曰崧髙与黍苖相表里黍苖不过述召伯营谢之功崧髙则尹吉甫送申伯虽美申伯多述王命故雅有大小不同也○増释许氏曰诗云四国于蕃四方于宣揉此万邦见其功也南国是式式是南邦亹亹畨畨柔惠且直闻于四国见其贤也○一章神生申伯所以辅周二章定封于谢三章先正经界而后迁民四章有城郭宫室而后锡命五章遣申伯之国六章祖饯委积之勤七章豫诵民之喜其来八章颂其徳以送之】
　　天生烝民有物有则民之秉彛【音夷】好【呼报反】是懿徳天监有周昭假【音格】于下【叶后五反】保兹天子生仲山甫
　　赋也烝众则法秉执彛常懿美监视昭明假至保祐也仲山甫樊侯之字也【辑録防食采于樊在东都畿内】○宣王命樊侯仲山甫筑城于齐而尹吉甫作诗以送之言天生众民有是物必有是则【辑録所谓气以成形理亦赋焉者也】盖自百骸九窍【苦吊反】五臓而逹之君臣父子夫妇长防朋友无非物也而莫不有法焉如视之明聴之聪貌之恭言之顺君臣有义父子有亲之类是也【凡有一物必有一理固不止是数事也故以如此之类言之】是乃民所执之常性故其情无不好此美徳者【则与彛是性好此懿徳是情性本善故情好善】而况天之监视有周能以昭明之徳感格于下【明徳在下而感格于天也】故保祐之而为之生此贤佐曰仲山甫焉则所以钟【聚也】其秀气而全其美徳者又非特如凡民而已也【天之生人已均善而无恶矣况为国生贤则又有不同也观以下诸章所述可见】昔孔子读诗至此而賛之曰为此诗者其知道乎故有物必有则民之秉彛也故好是懿徳【辑録蔡觉轩曰天命所赋谓之则人性所禀谓之彛存于心而有所得者谓之徳其实一而已矣孔子又加一必字于有则之上加一故字于好是之上其防愈明矣】而孟子引之以证性善之说其指深矣读者其致思焉【可见吉甫深知情性之徳而能言之也】
　　○仲山甫之徳柔嘉维则令仪令色小心翼翼古训是式威仪是力天子是若明命使赋【叶韵若赋未详】
　　赋也嘉美令善也仪威仪也色顔色也翼翼恭敬貌古训先王之遗典也式法力勉若顺赋布也○东莱吕氏曰柔嘉维则不过其则也过其则斯为弱不得谓之柔嘉矣令仪令色小心翼翼言其表里柔嘉也古训是式威仪是力言其学问进脩也天子是若明命使赋言其而措之事业也此章盖备举仲山甫之徳【辅氏曰柔嘉即所谓柔善过其则则入于恶矣令仪令色柔嘉之于外也小心翼翼柔嘉之存于中也古训是式学问之不忘也威仪是力进脩之不怠也其措之事业则上以承顺乎天子下以宣布于诸侯是皆柔嘉之徳为之也愚谓表里柔嘉其徳羙矣而又加学力以益致其美以此承顺于君宜得人君之任使也辑録解頥曰令仪令色以下四者体之所以立也天子是若明命使赋则用之所以行也惟其为用之所以行所以亦可谓之徳也】
　　○王命仲山甫式是百辟【音壁无韵未详】纉戎祖考王躬是保出纳王命王之喉舌赋政于外四方爰【叶方月反】
　　赋也式法戎女也王躬是保所谓保其身体者也【出记保傅篇保安守也】然则仲山甫盖以冡宰兼大保而大保抑其世官也与出承而布之也纳行而复之也【承命而逹之于下行事而复之于君】喉舌所以出言也而应之也【出纳王命而为王之喉舌赋政于外而使四方应之皆天子期之之意也】○东莱吕氏曰仲山甫之职外则緫领诸侯内则辅养君徳入则典司政本出则经营四方此章盖备举仲山甫之职【式百辟保王躬必盛徳而后能出纳王命而赋其政则非剸烦治剧之才不可当此任也是故朝廷众职不以分命于羣臣而以专命于山甫则其才全徳备可见矣】
　　○肃肃王命仲山甫将之邦国若否【音鄙】仲山甫明【叶谟郎反】之既明且哲以保其身夙夜匪解【佳卖反】以事一人赋也肃肃严也将奉行也【奉行即上章承而布之之谓】若顺也顺否犹臧否也【邦国诸侯之国也知其善而益以王命奬劝之知其不善而必申王命以戒饬之同此王命而施之下国各审其所宜所谓明若否也】明谓明于理哲谓察于事【明于理者其心于理无所蔽察于事则又随事究其纎悉而表里皆无毫髪之或遗矣】保身盖顺理以守身非趍利避害而偷以全躯之谓也【尽臣道臻治功则享安荣以终其身矣辑録朱子曰只是上文四句所云便是明哲所谓明哲者只是晓天下事理顺理而行自然灾害不及其身可以保其禄位然明哲保身亦只是常法若到那舍生取义处又不如此论】解怠也一人天子也【上承王命而又下察风化之殊必委曲以从俗也外悉治道而又力察理势之宜必纯全以处己也自重遗体而又知委身事君之义必勤劳以尽职也盖谨于将命者或不宜于下国详于赋政者或反忽于吾身一意守身者又或不知尽力于王事也惟山甫曲全之盖前章王所以命山甫者不一而足此章山甫所以尽臣道者亦不一而足也故其相属如此】
　　○人亦有言柔则茹【忍与反】之刚则吐之维仲山甫柔亦不茹刚亦不吐不侮矜【古顽反】寡【叶果五反】不畏彊御
　　赋也人亦有言世俗之言也茹纳也【易处之事不敢忽难处之事无或惮是不茹柔吐刚者也】○不茹柔故不侮矜寡不吐刚故不畏强御【不茹不吐緫以处事言不侮不畏专以待人言茹柔吐刚斯为柔恶不茹柔不吐刚则其徳中正不因物而有偏宜无陵弱畏强之事矣常人徇势以立言贤者循理以行事故用此美之以柔嘉之义也】以此观之则仲山甫之柔嘉非软美之谓而其保身未尝枉道以徇人可知矣【和而不流即柔嘉之徳正而有守即保身之道】
　　○人亦有言徳輶【羊久反】如毛民鲜【息浅反】克举之我仪图【叶丁五反】之维仲山甫举之爱莫助【叶牀五反】之衮职有阙维仲山甫补之
　　赋也輶轻【刘氏曰驷驖曰輶车者亦取其驰逐之轻故輶有轻之义】仪度【徒洛反】图谋也衮职王职也天子龙衮不敢斥言王阙故曰衮职有阙也○言人皆言徳甚轻而易【以防反】举然人莫能举也【举者以身体之也举其徳者似易而实难有是徳而不能体之于已则物自物而则自则矣】我于是谋度其能举之者则惟仲山甫而已是以心诚爱之而恨其不能有以助之盖爱之者秉彛好徳之性也而不能助者能举与否在彼而已固无待于人之助而亦非人之所能助也【辅氏曰徳者人之所固有自一身言之随用而足举之甚易但人为气禀所昏物欲所累非知至意诚者莫能举也愚谓自本然之理言之则人情莫不好此懿徳自气质之禀言之则有能举不能举之异观令仪令色以下数语则山甫之能举其徳可见矣】至于王职有阙失亦维仲山甫独能补之盖惟大人然后能格【正也】君心之非未有不能自举其徳而能补君之阙者也【辅氏曰举在我之徳补在君之阙非强力者不能至是而山甫之徳又不可独以柔称矣愚谓举徳所以申二章之意补阙所以申三章四章之意徳业俱盛此章备焉】
　　○仲山甫出祖四牡业业征夫捷捷【在接反】每懐靡及【叶极防反】四牡彭彭【叶铺郎反】八鸾锵锵【七羊反】王命仲山甫城彼东方
　　赋也祖行祭也【曹氏曰顔师古云祖者送行之祭因享饮焉昔黄帝之子累祖好逺逰而死于道故后人祭之以为行神其祭设軷于门外是出门而后祖祭故云出祖也】业业健貌捷防疾貌【出祖之时车马仆从备矣而山甫有汲汲事君之心若不可以逺行也】东方齐也【车马既戒行矣以王命城齐则不可留矣】传曰古者诸侯之居逼隘则王者迁其邑而定其居盖去薄姑而迁于临菑也孔氏曰史记齐献公元年徙薄姑都治临菑【辑録罗氏曰齐世家太公封营丘至五世胡公徙都滹姑子献公徙治临菑正义薄姑在青州愽昌县东北六十里营丘临菑见齐风】计献公当夷王之时与此传不合岂徙于夷王之时至是而始备其城郭之守欤【増释许氏曰三言四牲者先四句惟言车马征夫之盛而未行次四句言彭彭锵锵则徃于齐也下四句则道其归时之盛也】
　　○四牡骙骙【求反】八鸾喈喈【音皆叶居奚反】仲山甫徂齐式遄其归吉甫作诵穆如清风【叶孚愔反】仲山甫永懐以慰其心赋也式遄其归不欲其乆于外也【车马既啓行矣无他告焉式遄其归而已遄其归则庶有以寛其靡及之心也】穆深长也清风清防之风化养万物者也以其逺行而有所懐思【与毎懐靡及相应】故以此诗慰其心焉曽氏曰赋政于外虽仲山甫之职然保王躬补王阙尤其所急城彼东方其心永懐盖有所不安者尹吉甫深知之作诵而告以遄归所以安其心也【此二章言山甫如齐而已所以作诗之故】
　　烝民八章章八句【一章二章言天生山甫而山甫能全其徳三章四章言王命山甫而山甫能尽其职五章言其能全此徳以待物六章言其能全此徳以事君七章八章则言其逺行而有靡及永懐之心是故作诗以慰之也○申伯仲山甫皆宣王之贤臣也岳降神天监周其生禀也同柔惠且直柔嘉维则其有徳也又同文武是宪式是百辟其为人所取法也又同然学问进脩保王躬补王阙道全而徳备任大而责重无或少歉则尤见山甫之为贤尚论二臣者所当知也○増释许氏曰烝民之诗反覆讃咏虽兼职业事功言之大率主于徳尔八章之间凡言仲山甫者十有二于以见惓惓尊慕之意盖诗人之情与作诗之体于所爱者则喜其名而道之故出车之于南仲采芑之于方叔六月之于吉甫江汉之于召公崧髙之于申伯韩奕之于韩侯皆屡言之然则尹吉甫可谓知徳而善言徳行者欤此宣王之所以中兴者得贤才之多也】
　　奕奕梁山维禹甸之有倬其道【下与考叶】韩侯受命王亲命之纉戎祖考【上与道叶】无废朕命夙夜匪解【音懈叶讫力反】防共尔位朕命不易榦【古旦反】不庭方以佐戎辟【音璧】
　　赋也奕奕大也梁山韩之镇也今在同州韩城县【辑録今陜西西安府】甸治也倬明貌韩国名侯爵武王之后也受命盖即位除丧以士服入见天子而聴命也【未受封爵故以士服见】纉继戎汝也言王锡命之使继世而为诸侯也防敬易改榦正也【辑録笺作桢干而正之也】不庭方不来庭之国辟君也此又戒之以脩其职业之词也○韩侯初立来朝【辑録将言韩侯而先言其国有髙大之梁山禹尝治之其下有倬然之道此韩侯之所从以朝周也】始受王命而归诗人作此以送之序亦以为尹吉甫作今未有据下篇云召穆公凡伯者放此【自无废朕命以下皆述王戒之之词】
　　○四牡奕奕孔脩且张韩侯入觐以其介圭入觐于王王锡韩侯淑旂绥章簟茀错衡【叶户郎反】衮赤舄钩膺镂【音漏】锡【音羊】鞹【苦郭反】鞃【苦反】浅幭【莫歴反】鞗【音条】革金厄【叶于栗反】赋也脩长张大也介圭封圭【封大也】执之为贽以合瑞于王也【瑞玉也诸侯执圭朝天子执瑁冐之瑁与圭合则无伪】淑善也交龙曰旂【辑録善犹美也笺云善旂旂之善色者也】绥【音緌】章染鸟羽或旄牛尾为之注于旂竿之首为表章者也【韩为侯爵不当服衮但孔氏防无衣引周礼巾车注谓王子母弟出对者虽为侯伯而车服皆如上公以九为节也然又为特止于其身后世子孙则各服其服是则不可晓者岂周礼至此已变其旧而然欤】镂刻金也马眉上饰曰锡今当卢也【辑録防当卢者当马之额卢在眉眼之上按巾车玉路锡樊缨金路钩樊缨注云金路无锡有钩此言钩膺必金路矣而得有镂者盖特赐之钩膺见小雅采芑】鞹去毛之革也鞃式中也谓两较之间横木可慿者【较音角见卫淇澳注】以鞹持之使牢固也浅虎皮也幭覆【去声】式也字一作幦又作幎以有毛之皮覆式上也【辑録防幭幦幎字异而义同玉藻云有羔幦鹿幦春官巾车犬幎皆以有毛之皮为幦幦是盖覆之名覆在式上也】鞗革辔首也金厄以金为环纒搤【厄同】辔首也【此章言其来朝而得车服之盛如此】
　　○韩侯出祖出宿于屠显父【音甫】饯之清酒百壶其殽维何炰【白交反】鼈鲜鱼其防【音速】维何维笋【恤尹反】及蒲其赠维何乗【绳证反】马路车笾豆有且【子余反】侯氏燕胥
　　赋也既觐而反国必祖者尊其所徃去则如始行焉【行而祖礼也归而亦祖则尊其徃而盛其礼矣】屠地名或曰即杜也显父周之卿士也防菜殽也笋竹萌也蒲蒲蒻也【蒲之蒻在泥中白如匕柄甘脆可食辑録辅氏曰酒之多及众也殽之薄示俭也赠之厚示恩也】且多貌侯氏觐礼诸侯来朝者之称【觐礼每以侯氏称诸侯之来朝者注云不言诸侯言侯氏者明国殊舍异礼不凡之也】胥相也或曰语辞【此章备言祖送之礼盖以天子之命而饯之也】
　　○韩侯取【七住反】妻汾【符云反】王之甥蹶【俱卫反】父【音甫】之子【叶奬里反】韩侯迎【鱼觐反】止于蹶之里百两【音亮又如字】彭彭【叶铺郎反】八鸾锵锵不显其光诸娣【大计反】从之祁祁【巨移反】如云韩侯顾之烂其盈门
　　赋也此言韩侯既觐而还遂以亲迎也汾王厉王也厉王流于彘在汾水之上故时人以目王焉犹言莒郊公黎比【音毗】公也【郊比皆地名莒小而处夷黎亦小国无谥以地为称号而已】蹶父周之卿士姞姓也诸娣诸侯一娶九女二国媵之皆有娣侄也【辑録公羊传诸侯娶一国则二国徃媵之以娣侄从又嫡妻有娣有侄同姓二国徃媵亦有娣有侄则九女也】祁祁徐靓也【辑録刘氏曰徐言其行动靓言其容饰】如云众多也【此章极称韩姞族类之贵与其从媵之盛也】
　　○蹶父孔武靡国不到为【于伪反】韩姞【其一反】相【息亮反】攸莫如韩乐【音洛叶力告反】孔乐韩土川泽訏訏【况甫反】鲂鱮甫甫麀鹿噳噳【愚甫反】有熊有罴有猫【苗茅二音】有虎庆既令居【叶斤御斤于二反】韩姞燕誉【叶羊茹羊诸二反】
　　赋也韩姞蹶父之子韩侯妻也相攸择可嫁之所也訏訏甫甫大也噳噳众也猫似虎而浅毛庆喜令善也喜其有此善居也燕安誉乐也【此则极称其山川地利之广饶夫妇室家之和好也故又以相攸之善归之蹶父焉　辑録谢氏曰韩侯之宜室家皆宣王信任宠禄之恩也诗人之意欲臣子知其所自无忘上恩竭智尽忠以报国也辅氏曰上章言韩侯之迎韩姞有以当其心此章言韩姞之归韩国有以适其意男女相称夫妇咸和则家道正矣家齐而国治此固天子之所喜而王朝之臣所賛咏也】
　　○溥彼韩城燕【因肩反】师所完以先祖受命因时百蛮王锡韩侯其追其貊【母伯反】奄受北国因以其伯实墉实壑实亩实籍献其貔【音毗】皮赤豹黄罴
  </div>
  <div class="pagination">
   <a href="诗经疏义会通_page40.html">
    上一页
   </a>
   <span>
    ...
   </span>
   <a href="诗经疏义会通_page36.html">
    36
   </a>
   <a href="诗经疏义会通_page37.html">
    37
   </a>
   <a href="诗经疏义会通_page38.html">
    38
   </a>
   <a href="诗经疏义会通_page39.html">
    39
   </a>
   <a href="诗经疏义会通_page40.html">
    40
   </a>
   <span class="current-page">
    41
   </span>
   <a href="诗经疏义会通_page42.html">
    42
   </a>
   <a href="诗经疏义会通_page43.html">
    43
   </a>
   <a href="诗经疏义会通_page44.html">
    44
   </a>
   <a href="诗经疏义会通_page45.html">
    45
   </a>
   <a href="诗经疏义会通_page42.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
