<!DOCTYPE html>
<html>
<head>
    <meta charset="UTF-8">
    <title>虞东学诗 - 第 8 页/共 9 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>虞东学诗 - 第 8 页/共 9 页</h1>
    <div class="content">

　　虞东学诗卷九
<经部,诗类,虞东学诗>
　　钦定四库全书
　　虞东学诗卷十
　　宗人府主事顾镇撰
　　大雅【二】
　　诗贯曰此厉宣幽三王之变雅也宣王诗尚为变而能正厉幽诸篇亦多称天述祖陈善闭邪之义
　　民亦劳止汔可小康惠此中国以绥四方无纵诡随以谨无良式遏寇虐憯不畏明柔逺能迩以定我王民亦劳止汔可小休惠此中国以为民逑无纵诡随以谨惽怓式遏寇虐无俾民忧无弃尔劳以为王休民亦劳止汔可小息惠此京师以绥四国无纵诡随以谨罔极式遏寇虐无俾作慝敬慎威仪以近有徳民亦劳止汔可小愒惠此中国俾民忧泄无纵诡随以谨丑厉式遏寇虐无俾正败戎虽小子而式大民亦劳止汔可小安惠此中国国无有残无纵诡随以谨缱绻式遏寇虐无俾正反王欲玉汝是用大諌【怓尼犹反五章平上去通】
　　此召穆公刺厉王而托于戒同列之诗厉王监谤虽贤者不敢以身试不测故托其辞于戒同列序説与集传融之乃得也顔师古云人劳已久至此可以小安逸之曰小者不敢过望之辞五章皆以息民劳遏寇虐为言而反覆致戒于纵诡随之人纵者谨之反也既曰无纵又曰谨者盖小人怀诈面从其始原无大恶居髙位者喜其顺适已意而不察其奸始而容纳继且信任于是逞其不善之志恣其愦乱之为【明辨録云据説文惽不憭也怓乱也呶从口者乱在口怓从心者乱在心心既昏愦复偾乱交作也旧解讙哗于义未尽】肆其无穷之毒露其秽恶之态至于附着固结欲去之而不得而国运随之矣无纵诡随所以慎防此等也【诗缉】后汉书陈忠疏云书曰小不可不杀诗云无纵诡随以谨无良盖所以崇本絶末钩深之虑也【古义】五谨字全诗关要按国语厉王説荣夷公芮良夫諌不听周本纪亦言厉王好利近荣夷公当时如荣夷公者知复不少是诗所谓诡随也又秦本纪言厉王无道诸侯叛之西戎反王室灭犬丘大骆之族后汉书西羌传亦言厉王无道戎狄寇掠是诗所谓寇虐也欧阳公谓厉王无战伐事未免失检旧説谓即诡随之人为寇虐果尔则无纵字当一直贯下不当另提式遏之文矣且柔逺句更何着落耶但寇虐之来亦诡随者致之固当以无纵诡随为第一义也盖小人以利蛊君聚敛掊克无所不为以致戎狄寇掠征役烦兴民不堪命所以民劳而中国受其也欲绥四方必先惠中国欲惠中国必先息民劳欲息民劳以惠中国必先无纵诡随以谨防其害然后寇虐可遏使之畏明刑而不为民忧何敢作慝而使正道败坏反背乎如此则可以定我王而为之休矣四方以四夷言中国以诸夏言【李解】中国为四方根本而京师尤中国根本故三章特提出言之为纵诡随者警也【旧以中国为京师似混】次章曰无弃尔劳岂所戒者为世族旧劳之后乎【陆堂】三章曰敬慎威仪以近有徳盖亲近有徳则邪慝自逺而谆谆致戒于威仪者意其人少年骄倨不自检束而好为阔逺者【田间】故四章言戎虽小子而式【笺训用】大也五章言王欲玉汝是用大谏其人必王所亲信用事者【古义】故托言王欲玉成于汝故不惜反覆详委大用规谏也诗贯曰召虎中兴贤佐而此诗与卷阿相次以着其祖孙世贤也
　　上帝板板下民卒瘅出话不然为猷不逺靡圣管管不实于亶犹之未逺是用大諌天之方难无然宪宪天之方蹶无然泄泄辞之辑矣民之洽矣辞之怿矣民之莫矣我虽异事及尔同僚我即尔谋听我嚣嚣我言维服勿以为笑先民有言询于刍荛天之方虐无然谑谑老夫灌灌小子蹻蹻匪我言耄尔用忧谑多将熇熇不可救药天之方懠无为夸毗威仪卒迷善人载尸民之方殿屎则莫我敢葵丧乱蔑资曽莫惠我师天之牖民如壎如箎如璋如圭如取如携携无曰益牖民孔易民之多辟无自立辟价人维藩大师维垣大邦维屏大宗维翰怀徳维宁宗子维城无俾城坏无独斯畏敬天之怒无敢戯豫敬天之渝无敢驰驱昊天曰明及尔出王昊天曰旦及尔游衍【宪读如轩三章平去通四章蹻其略反熇许各反五章平去通六章易郑音亦辟匹亦反下同七章屏与宁城韵翰与藩垣韵坏读如愧八章平上去通】
　　序称凡伯刺厉王集传谓今考其意亦与前篇相类盖切责其僚友用事之人而义归于刺王也【朱子旧説】全诗以回天为主【诗牖】回天所以安民而其道在于一敬敬天之实在怀徳而见于出话为犹故诗中反覆此意而力戒其靡圣管管之心曹氏粹中曰管小物也蔑视圣人而管管然用其私智下文宪宪泄泄嚣嚣蹻蹻皆是此意【毛训无所依系于义无取】民劳篇逗出京师此篇逗出宗子其后变起京师王流于彘太子几不得免非城坏而独居斯畏乎贤人之言皆有征矣【孔疏】一章言所以大谏之故为全诗纲领下七章反覆申明此章也上帝天也【集传】板本作版判也【説文】言天心判离【古义】如版之片片离散也【旧训为反未详所据】卒瘅尽病也【郑笺】话善言也【毛传】人出善言而不以为然【古义】所谋者皆苟且旦夕之计惟其蔑弃圣人之法度【郑笺】以浅见自用【诗缉】故矫诬诈伪不实于信而假为信也【郝敬云亶信也】当此天心已离民病已极汝秉国成而犹未逺谋乎是用作诗以大谏正于汝也上言出话为猷而章末独云犹之未逺者盖不知逺虑由于不受善言故举此可以见彼古人文字往往如此二章承上为犹出话而申之【田间】又以起下章之文也【古义】上四句承为犹不逺来言天运方艰难无得气骄志满而不知恐惧【毛传宪宪犹欣欣依乐记注则当作轩轩盖足髙气之状】天心方震动无得神懈力弛而不加振作是其偷安目前无复逺谋可知下四句承出话不然来言议论之间不立异同而辑和不矜意气而悦怿合谋并智以图国事则民心皆合而无不静定矣【尔雅莫定也】诗牖曰不过反其不然者即收其效非难事也三章主出话不然言【古义】言我与尔职事虽异居官则同我不忍国事之败坏是以就尔而谋尔听之而謷謷不肯受岂以我言为迂阔不可行而笑之乎我言乃实可见之行者【服行也説命乃言维服】尔勿以为笑也尔不闻先民有言询于刍荛乎盖告以当然我话也四章主为猷不逺言【古义】而其病总由于管管不信善言故告以天方降虐将有覆亡之祸不止于方难方蹶矣【古义】而可以国事为戯谑乎老者出忠告之言期于灌溉乃心【灌如书言沃朕心之义】而后生骄倨不受【毛传蹻蹻蹻貌】匪我年老智昏而妄言实尔安危利灾以可忧者为谑也积恶愈多【诗缉】将如火之炽盛【毛传熇熇炽盛也】不可救止而药治【诗缉】盖惧之以不可不然我话也五章正言不可救药之实【张记】懠怒也天之所以方难方蹶方虐者由人之违天而致其怒也天方怒矣而犹以大言夸人谀言毗人乎【集传】威仪卒迷者言其瞻视易常举止失措如狂易也善人畏祸而不敢言如尸之象神更无声响合下殿屎观之监谤时之景象有如此者葵揆也【郑笺】小民不敢诉其愁苦惟有呻吟而已传言以目是民之刚者诗言殿屎是民之柔者民情如此将郁而生变我不敢为之揆度言不可测也【田间】蔑无也【毛传】资借也【田间】惠顺也【集传】丧乱且至所借者众心耳今曽无一事顺众心其无可资借明矣【田间】此其所以不可救药也六七八章乃告以回天之事【説通】六章承上言值此民心叵测之时当有以开牖之使不为非故又本天言之明牖民之非难也天之开牖斯民如壎箎之相和言必应也如圭璋之相合言必同也如取物而以手携之言必从也【孔疏】其携之也【携字略读】无曰有所増益也开其本然之明而已牖民岂不甚易哉【疏曰以韵当为变易之易故转之为难易之易】民既多辟而有乱心矣汝能以正道开牖之无不立见回革者奈何自立于邪辟以先之乎七章之义读诗记曰前章告以为治之本此章告以为治之辅也价人大徳之人也【集传】大师大众也大邦大诸侯也大宗强族也【苏氏】如梓材所谓大家孟子所谓巨室也【古义】藩篱也【集传】垣墙也【毛传】屏树也【王氏】翰干也【毛传】国家所恃在此四者惟能以徳为怀【论语君子怀徳】则得道多助而中外宁矣宗子郑笺谓王之适子愚按西铭云大君者父母之宗子王之适子亦无宗子之称上文怀徳维宁已主王説故此句不与上四者同叙上四者特藩垣屏翰耳非城也城所以捍外而卫内宗子主之有徳则城安无徳则城坏藩垣屏翰皆不足恃而宗子独居岂不可畏哉八章归本于敬天也难也蹶也虐且懠也皆天之怒而渝【变也】也宪宪也泄泄也谑谑而夸毗也即所谓戯豫驰驱也天之光明照察日监在兹凡人出入游息无适不与之俱【诗所】夫安可以不敬乎能敬则有以去其靡圣之心而永怀明徳出话然为犹逺善人得职民辟旋消合藩垣屏翰以为固宁有城坏独居之畏乎蒋氏蠡测曰详味此诗盖朝廷始昏乱之时典章法度非不存也老成才徳非不有也但王心暴虐弃旧章而不顾斥老成而不用所任者乃少年不更事之人是以民劳于下而政乱于上其时若召穆公凡伯之徒皆世臣与国同休戚者言不行谏不听义又不可去故其热中之情为恳恻切直之辞一语责之旋以一语劝之不厌烦复惟欲其有所警惕而改纪于其政所谓乱世之音怨以怒其政乖此类是也荡之什
　　荡荡上帝下民之辟疾威上帝其命多辟天生烝民其命匪谌靡不有初鲜克有终文王曰咨咨女殷商曽是彊御曽是掊克曽是在位曽是在服天降滔徳女兴是力文王曰咨咨女殷商而秉义类彊御多怼流言以对宼攘式内侯作侯祝靡届靡究文王曰咨咨女殷商女炰烋于中国敛怨以为徳不明尔徳时无背无侧尔徳不明以无陪无卿文王曰咨咨女殷商天不湎尔以酒不义从式既愆尔止靡明靡晦式号式呼俾昼作夜文王曰咨咨女殷商如蜩如螗如沸如羮小大近丧人尚乎由行内奰于中国覃及鬼方文王曰咨咨女殷商匪上帝不时殷不用旧虽无老成人尚有典刑曽是莫听大命以倾文王曰咨咨女殷商人亦有言颠沛之揭枝叶未有害本实先拨殷鉴不逺在夏后之世【终都深反与民谌为韵明古音芒卿古音羌酒字不入韵式止晦上去入通呼火故反夜音豫羮音冈旧音忌时忌平去通集传揭纪竭反拨笔烈反世私列反】
　　召穆公见厉王无道知其必亡而伤之【本义】故序不曰刺王而曰伤周室大坏疏谓刺外有余哀是也托于文王之言者黄实夫谓举乃祖所以咨人者咨其子孙自然加倍悚切钱氏诗学谓言出于祖先虽不肖子孙不敢以为非过指夫前代虽至暴之主不得以为谤忠臣之用心如是非仅为监谤之故亦非直如万氏借秦为喻之説也厉王失徳全在贪暴故首章提出疾威二字后文彊御掊克寇攘炰烋皆是此意其病根在不明徳其病症在用小人黜君子故篇内三致意焉二七两章尤详哉言之纯是咨叹殷商忽以殷鉴一语作结全诗血脉收注于此七章皆言文王独首章不然明非殷商之事【孔疏】诗牖曰荡荡之上帝转为疾威之上帝天亦有初鲜终矣盖天生众民其初皆有贤君抚绥之其终乃生僻王以肆其残虐所谓天命匪谌者如此【欧李黄范】非始为怨天之辞而卒解之也二章以下乃条陈过恶言此等事皆殷纣所为而厉王践而行之也【本义】二章先其祸本在于任用宵小彊御是酷吏掊克是贪人皆天所降之慆慢凶徳【诗缉】而使之居大位任众职则是汝力为兴起之所谓崇信奸回也四曽是见怪诧之意三章言小人在朝势不能容君子尔有秉义之善类【毛传类善也】彊御之人多怨怼之每于进对之时以蜚语中伤日知録云以斛律光之旧将而有百升明月之謡以裴度之元勲而有坦腹小儿之语所谓流言以对也独言彊御者罗织善类乃酷吏所长故置贪人而言酷吏至于贤者被防而去则在内用事皆寇刼攘夺之人其流毒于下以致怨谤宁有究极哉四章言女任此贪酷之人恣其威怒于中国使民怨沸腾是若辈为尔敛怨也乃反以为徳而信用之此惟不明尔徳故至此汉志引此章下四句顔师古注云言上不明不别善恶有逆背倾仄者有堪为陪贰卿士者【毛传】皆不知也四无字形其徳之昏乱无所别识五六章言酗酒乱政召怒逺近由于自式不义也【诗贯】饮酒齐色曰湎【孔疏】因首章言帝命多辟故言实不由天天何尝以酒湎尔乎【尊卜】由尔于不义之人是从是法故也【不义与义类对看】既愆尔止四句极言湎酒之事式号式呼比愆尔止尤甚俾昼作夜视靡明晦更深言其沉醉不醒白日昏昏如夜也【古义】由是虚言噂防如蜩螗然【顔师古】虐政横行如沸羮然皆乱意也【集传】大纲小纪变蔑几尽尚且由其所行恬不悔悟防子所谓卿士师师非度是也奰者怒而作气之状【孔疏】国语所谓道路以目者即是此意中国鬼方言自近及逺无不怨怒也七八章言大命倾而本根絶将为夏后之续也匪上帝不时正见天命之有初鲜终由尔弃旧人不用废旧法不行所致【旧兼人与法言更备】而非天之为此厄运也虽无老成云云者不自居于老成人而以尚有典刑言之明王之不用老成也观下曽是莫听可知大命以倾预卜其将然之辞【古义】大命之倾如何如木之颠仆沛防【毛传】其根揭起虽枝叶尚在而本先断絶宁有救哉此三句皆述昔人之言也殷鉴在夏明今宜鉴于殷盖惓惓有余望焉沈仲容曰史记厉王好利近荣夷公是彊御掊克在位也卫巫监谤道路以目是侯诅侯呪靡届靡究也诸侯不享淮夷入寇是内奰于中国覃及鬼方也召公凡伯芮良夫之谏皆不听是殷不用旧曽是莫听也此见经史之相符○杨用修曰贵州古之鬼方舆地记云贵阳本西南夷罗施鬼国按大戴礼帝系篇陆终娶于鬼方氏是鬼方为楚与国髙宗伐荆楚其党与即鬼方也后汉书以为西羌唐书以为突厥之先皆误
　　抑抑威仪维徳之隅人亦有言靡哲不愚庶人之愚亦职维疾哲人之愚亦维斯戾无竞维人四方其训之有觉徳行四国顺之訏谟定命逺犹辰告敬慎威仪维民之则其在于今兴迷乱于政颠覆厥徳荒湛于酒女虽湛乐从弗念厥绍罔敷求先王克共明刑肆皇天弗尚如彼泉流无沦胥以亡夙兴夜寐洒埽廷内维民之章脩尔车马弓矢戎兵用戒戎作用逷蛮方质尔人民谨尔侯度用戒不虞慎尔出话敬尔威仪无不柔嘉白圭之玷尚可磨也斯言之玷不可为也无易由言无曰苟矣莫扪朕舌言不可逝矣无言不雠无徳不报惠于朋友庶民小子子孙绳绳万民靡不承视尔友君子辑柔尔顔不遐有愆相在尔室尚不愧于屋漏无曰不显莫予云觏神之格思不可度思矧可射思辟尔为徳俾臧俾嘉淑慎尔止不愆于仪不僭不贼鲜不为则投我以桃报之以李彼童而角实虹小子荏染柔木言缗之丝温温恭人维徳之基其维哲人告之话言顺徳之行其维愚人覆谓我僭民各有心于乎小子未知臧否匪手携之言示之事匪面命之言提其耳借曰未知亦既抱子民之靡盈谁夙知而莫成昊天孔昭我生靡乐视尔梦梦我心惨惨诲尔谆谆听我藐藐匪用为教覆用为虐借曰未知亦聿既耄于乎小子告尔旧止听用我谋庶无大悔天方艰难曰丧厥国取譬不逺昊天不忒回遹其徳俾民大棘【一章疾去声与戾韵二章告音谷与则韵三章政读征刑胡光反政与今韵酒与绍韵刑与王韵四章兵必良反五章虞音娱仪音俄为音譌与度为韵平去通六章诗贯谓苟与雠报韵逝与友子韵九章説约谓下六句三句一连以行心为韵庚侵古韵通十一章乐五教反惨当作懆虐读去声平上去入通】
　　序言卫武公刺厉王亦以自警集传据国语定为自警而去刺厉王之説但此诗系于大雅又次于板荡柔桑之间诗中所陈多渉时事序説似未可废诸儒陈説不一要难依据其谓在后追刺者【孔疏】既经朱子驳斥其谓刺幽王者【李解】幽王之篇不得窜入厉世列于宣王诸诗之前其谓武公为世子时作者【范传严缉】按年表武公立于宣王十六年卒于平王十三年在厉王时年尚幼穉不得作诗即作扵共和之末亦不过二十余嵗之人遽以亦聿既耄为言亦觉逺于事情其谓平王时作者【何义张记陆学】无论东迁以后无雅即诗中所指迷乱荒湛亦未便悬坐平王其谓宣王时作者【诗深】宣王中兴令辟尤不得有迷乱荒湛之事其谓是诗本刺厉王国史轶其作诗之人武公取以自警序诗者即以为武公之作如左传所云召穆公作常棣之类【质疑】此又不得其説而为之辞弥不可信矣窃意作诗时世孔疏李解専言则失参而防之亦有可得而论者盖幽王沈湎于酒賔筵之诗屡陈威仪之失此诗正与之合特賔筵以自警者讽王此篇则借厉王为鉴故疏谓之追刺也不然末章所谓曰丧厥国取譬不远者将何所指耶郝仲舆曰幽王距厉王逺矣武公追维往事以为明鉴故曰告尔旧止曰言示之事曰取譬不逺盖指流彘之事也钱饮光曰荡诗戒厉王取鉴于殷此诗戒幽王取鉴于厉以厉王为之祖而子孙不能讳其恶故编诗者列于厉王之世按二説根据孔李异于臆谈今从之又此诗旧分十二章三章章八句九章章十句诸儒患其头绪纷错各以已意析之本义改为十四章古义张记又改为十章以为部署秩然矣而仍多牵缀徒乱声调今依旧定按篇中陈义甚富説者毎不得其要领吕记谓诗以威仪为主其实义主修徳而威仪乃徳之符也徳不可见故以威仪着之盖修徳之事在于主敬主敬之学于威仪见端必宻之于屋漏不愧而后纯也出话又威仪中一大头目故抽出与威仪作对实则章首抑抑二字便包得慎言在内持之以无竞有觉之为訏谟逺犹则尔室屋漏之精神有以贯彻内外而四方以训四国以顺民之承而则之有信然者然必能受善言无使敬日弛而傲日长此又自警之切而所以讽王者深矣诗贯分三截看每四章为一截今用其説而加订焉前四章言修徳之要在敬慎威仪抑抑敬慎之容也靡哲不愚犹云弄巧成拙【诗贯】愚谓此即中庸所谓予知者第十章盈字是其病本彼愚人无知乃天性之疾哲人而愚则戾其常矣第三章迷乱颠覆是维戾之实也【田间】次章乃提出骨子自强者持敬之本有觉者谨几之先【诗贯】此修徳之事訏谟逺犹之所从出也訏谟定命以立制言逺犹辰告以行正言【诗贯】此播徳之事自强有觉之致于用也而其要总在于敬威仪以立民则四方四国所由训行顺从者此也三章言今之不然以自警而讽王也今武公自言已今日之所为女武公使人诵诗而命已之辞也后凡言女言尔言小子者放此【集传】按武公自警何至以迷乱颠覆荒湛为言其意自属王朝而特令人命已而诏之则又似全为已设者商书微子篇曰我用沈酗于酒用乱败厥徳于下又曰我其出狂皆不忍斥君而引之于已武公之用心若合符节固不当专以自警目之矣兴尚也【郑笺】以饮酒相尚而不治其国使国政迷乱不修其身使厥徳颠覆也【田间】下四句告之以大业当绍明刑当共而责其惟从湛乐弗念罔求也四章承上而致其戒复申以勉也言惟女弗思绍先王尽弃明法故天不右之而丧亡将至如泉之下流相与沦防而已曰无者戒之欲其不至如此也【朱子】欲其不至如此则必修洁自新以表示于民又必戒备戎兵以防患于外按夙兴夜寐三句对上颠覆厥徳以徳之细者言修尔车马三句对上迷乱于政以政之逺者言举细以该大举逺以该近也【诗牖】此勉之以救亡之道也按戒戎作逷蛮方亦指王朝事若惟武公自警安得及此次四章承敬慎威仪而详言之质尔人民三句领起而双提出话威仪以示修徳下手之功五六两章申慎尔出话之义七八两章申敬尔威仪之义也【诗贯】质证也人谓羣臣民谓庶民即下章朋友庶民小子也【章内四言小子疏独以此为庶民之子义属可疑然如古义于庶民作句小子连下读亦无此拖防句法姑从疏义】　质人民犹质诸鬼神之质【俗训为成未彻】质人民以谨侯度所谓本诸身征诸庶民也【诗贯】惟不虞之变不可不戒故必质之谨之然必慎出话敬威仪无不柔安嘉善【郑笺】乃能质且谨也而言尤易失失即无可补救故切戒其玷以起下章六章遂告以言之不可自由也【诗缉】无或轻易无或苟且盖言之际无有为我持其舌者将一逝而不返所谓驷不及舌也【田间】言悖而出亦悖而入则言顺而出亦顺而入雠报之理皆如其所施徳谓言之根于徳者即下文所谓惠也【古义】有徳之言自然顺于人心凡厥朋友庶民小子皆有以顺之则民之承奉至于子孙而不替所谓言而世为天下则此慎尔出话之效也七章言威仪之敬其显者在交接士大夫时微之及于尔室屋漏之地今视尔友君子顔色之间固当辑和柔谦矣犹必惕然内省曰得无未逺于愆乎【田间】相尔独居一室庶几不愧于隐微无以莫予见而稍弛也常若鬼神之陟降不可测识自然不敢厌斁而其敬宻矣凡此皆为徳之事也曰不遐曰尚曰无曰不可曰矧可皆使人饬已之辞亦所以告王也八章承上言为徳之事又特呼而告之既曰辟又曰尔叠致其丁宁也言尔之为徳当使尽善尽美诚淑慎尔容止不愆于礼仪自无僭差贼害之事则有以谨侯度而徳可为则此敬尔威仪之效亦以收缴第二章敬慎维则二语也下四句又教以虚怀纳善【田间】无为少年邪説所中盖以起下四章之意若如旧説以为上感下应则当云投之以桃报我以李不当云投我报之也【古义】按賔筵言童羖此言童角毛亦以童羊释之盖童羊无角而今有角则必多所抵触而国事溃乱矣故当纳忠言以止其乱也末四章承上而反覆告以听纳之理也【田间】九章言荏染然柔顺之木则可被之纶以为弓温温然谦恭之人则可告之言以畜徳前以成徳之騐言故曰隅此以进徳之序言故曰基必谦恭而后可进徳则知盈之不可成也虚能生明【陆氏】故又以恭人为哲人哲人愚人与首章相应人之真哲真愚惟听言时验之顺徳指话言説惟哲者知其顺徳而行之【古义】覆谓我僭则反疑其不顺矣民各有心犹言度量相越所以重叹其愚也十章又呼而告之言汝从前年少未有知乎亦尝指事论説附耳丁宁矣今既抱子而犹曰未知乎总由盈满为累不受善言耳首章所谓靡哲不愚者于此着其由也若果不自盈满则知之早者成自易【诗贯】何至伤其已晚乎十一章承上晚成而言天道亏盈益谦其理甚明人生岂可以逸乐为务曰我者设为诵诗者之言【辅氏】下仿此孔昭与弗尚相应靡乐与湛乐相反梦梦其心故藐藐其听反以惨惨谆谆之教为虐苦之也此时犹未之知则年已耄矣尚何待耶亦终为维戾之愚人而已卒章情益急词益痛虽呼小子以自警而所言皆王朝事【田间】刺厉之意于此较着也告尔旧止言告尔者皆据旧事之已然【本义】即第十章言示之事也我谋即所言修徳之事大悔对下丧国説方者近今之辞【古义】曰丧厥国谓流彘也取譬不逺言其事甚近无多时也【古义】昊天不忒三句又申明孔昭之意言不能修徳而至于回邪遹僻使民大困急焉则后车又将覆矣总是反覆望其听言之意张冰璜曰武公三诗分三体淇澳国风是歌其成徳賔筵小雅尚是据其一端惟此篇于修徳之要作圣之功至详至备虽以意兼儆王故入大雅而实义理精深文武周召而后圣学渊源为能绍而述之也谓之睿圣不亦宜乎愚按淇澳言成徳此篇言修徳合而考之则淇澳所谓切磋琢磨瑟僩赫喧者具见于此而充耳防弁之容金锡圭璧之徳一一可想大学引以释至善而此篇即其义疏与
　　菀彼柔桑其下侯旬捋采其刘瘼此下民不殄心忧仓兄填兮倬彼昊天宁不我矜四牡骙骙旟旐有翩乱生不夷靡国不泯民靡有黎具祸以烬于乎有哀国歩斯频国歩蔑资天不我将靡所止疑云徂何往君子实维秉心无竞谁生厉阶至今为梗忧心慇慇念我土宇我生不辰逢天僤怒自西徂东靡所定处多我觏痻孔棘我圉为谋为毖乱况斯削告尔忧恤诲尔序爵谁能执热逝不以濯其何能淑载胥及溺如彼遡风亦孔之僾民有肃心荓云不逮好是稼穑力民代食稼穑维宝代食维好天降丧乱灭我立王降此蟊贼稼穑卒痒哀恫中国具赘卒荒靡有旅力以念穹苍维此惠君民人所瞻秉心宣犹考慎其相维彼不顺自独俾臧自有肺肠俾民卒狂瞻彼中林甡甡其鹿朋友已谮不胥以谷人亦有言进退维谷维此圣人瞻言百里维彼愚人覆狂以喜匪言不能胡斯畏忌维此良人弗求弗迪维彼忍心是顾是复民之贪乱宁为荼毒大风有隧有空大谷维此良人作为式谷维彼不顺征以中垢大风有隧贪人败类听言则对诵言如醉匪用其良覆俾我悖嗟尔朋友予岂不知而作如彼飞虫时亦弋获既之隂女反予来赫民之罔极职凉善背为民不利如云不克民之回遹职竞用力民之未戾职盗为寇凉曰不可覆背善詈虽曰匪予既作尔歌【一章填释文音尘矜居银反旬民填矜韵柔刘忧隔韵二章泯释文名賔反翩泯烬频平去通骙夷靡哀隔韵三章往读平声将往平去通竞渠敬反梗古杏反去上通资疑维阶隔韵四章慇辰痻隔韵五章通首一韵六章两转韵风孚音反风心隔韵僾徐锴古作音器逮韵补徒帝反音逓七章贼国力隔韵八章瞊诸良反古义云汉较官碑以瞻为彰释文相毛如字九章林谮隔韵平去通十二章垢古音古上入通十五章去入通十六章寇古苦反第一句与第四句韵第二句与第五句韵第三句与第六句韵又韵之变格】
　　集传云旧説此为芮伯刺厉王而作春秋传亦曰芮良夫之诗又云诗言灭我立王疑在共和之后刘氏瑾曰共和时厉王犹在诗人叙其事而刺之读诗记曰此本厉王之乱在于用小人故于听任之际屡致意焉诗贯曰此时厉王已失位故反覆沉痛既刺王复责相虽辞烦章杂实一脉引伸诗深曰告尔忧恤总承上四章之意诲尔序爵总挈下十一章之纲乃通诗枢纽盖削乱必以贤而邪者不去贤者不升此序爵所以急也愚按后多责友之言明是共和时王已不能为政故儆僚友使惩于前而毖后也一章至四章皆极言其乱也【吕记】旬徧也【説文】言隂均也【毛传】柔桑捋采病此下民者以桑无叶不能防人喻王无徳不能庇民也【本义】填塞也【旧训久今用説文】忧之不絶而怆怳塞胸乃呼天而望其矜也此章冒起大意下三章乃斥时事而言瘼下民之实也四牡旟旐征役烦兴也乱不可平而征缮悉索财力殚耗所谓泯也【非伐而灭之之谓】黎黒髪也丁壮从军死亡畧尽其幸存者皆煨烬之余耳国运频蹙至此可不大哀乎将者扶持之意【旧训养今用古义】疑定也【集传读如仪礼疑立之疑】靡所止疑云徂何往者止则不知所安行则不知所往【陈氏】所谓梗也【毛传病也】君子实为国所维系当持心无竞谁为此兴兵搆怨之事以阶之厉而至今为病乎【古义】君子指厉王【诗缉】谁字乃暗斥用事者四章承上为梗而申之忧心而念土宇亦如召旻所谓日蹙国百里者【旧谓在役而思故乡今用古义】无所归怨乃言生不辰而逢天疾怒也【僤疾也】自西徂东靡所定处言京师及中原皆乱也【古义】我之见病多矣圉之告急甚矣岂非有阶之厉者故至斯乎五章至八章言王不能忧国用贤而任此不顺之人以致丧乱【诗贯】所谓阶厉者也方今急着惟有序爵考相乱斯有豸耳两尔字指当时执政者即后所谓朋友也承上言乱至于此可不思所以削除之乎果能深谋谨毖则乱状自削矣谋毖之道在于忧念穷民而收恤之然必澄序官方以进贤退不肖然后可以恤民而已乱故特告而诲之也【按王已流彘而祸乱未平故陈此谋毖之法若仍斥王则王已不能为政告诲不已晚乎】钟伯敬云执热犹言热不可解孙月峰云热气盈身如执之然非执持之谓逝往也以濯者浴可解热非濯手之谓以濯解热是贤者恤民救乱作用不以濯则热终不解其何能善哉相与入于防溺而已【集传】六章承上忧恤序爵而言僾呜唈短气也【郭注】人当乱世如遡风而行气闷不能喘息肃畏惧也【旧训进今用钱氏説】荓释文作迸卫巫监谤民有惧心矣又迸散之惟恐不及【田间】如上所谓自西徂东靡所定处者诗缉云夺民时使不得耕种也【按此追论其昔时】今当好是稼穑言重农也其有功力于民者使之代耕而食言任贤也稼穑当以为宝代食之人当择其好者而不可滥也【诗缉】按重农任贤即忧恤序爵之实【此章传笺殊踈集传以贤者退耕为説亦于诗意未合今用严缉欧吕同】七章承上稼穑代食而言天降丧乱既蔑我所立之王矣又降此蟊贼之虫使稼穑尽病维此中国君既出亡如赘旒而民田又尽荒芜宣不可哀可恫又无出旅力以念天者是代食之人皆非好矣【诗缉】按力即力民之力力不及于民自力不及于天诗人所以谆谆于序爵也八章遂言不能序爵之害言惠君之所以为民瞻仰者内则秉持其心外则宣布其谋尤必考察慎择其辅相今不能考慎而用彼不顺之人众所不与独自以为善盖其肺肠不与人同是以使民化之而终为狂悖盖已逐王而乱犹未已也【史称流彘之后国人复围太子静于召公家则民心不靖可知】九章以下遂呼朋友而责之盖责当时之任事者不信已而用贪暴之人也愚人斥朋友不顺忍人贪人则朋友所用者非即朋友也【旧説牵混】谮不信也【郑笺】谷穷也【毛传】言鹿并行相得朋友乃不信我言以相从于善已僭云者必前有言而不见信今追论之也既不信矣复言则遭其怒不言则歉于心是以进退皆穷也【九章】因思古之圣人察微见逺而愚人反以狂惑之见自喜吾非不能尽言匡之其如有所畏忌何哉【十章】惟其覆狂以喜是以用舍倒置良善之人不求进之乃重复眷念【疏义】于忍心之人焉民既好乱今复使忍心者虐之宁肯俯首为所荼毒乎【古义○十一章】盖小人坏国犹大风坏物隧穴之深逺者也【説文】有空大谷即隧也盖隂贼之气所出故以为中垢之兴良人光明洞达所为取法于善道【説文式法也】和风之披拂也不顺者幽昩险隘行其中藏之秽恶有隧之大风也忍心残虐故曰荼毒不顺鄙秽故曰中垢【十二章】不顺之人与贪为类故复承大风有隧言贪人进则善类败矣【诗缉】乃听贪人之言则对答之【田间】诵诗书之言则冥卧如醉【郑笺】彼所用者匪良友欲使人从已是使我悖也【吕严○十三章】末三章皆自明作诗之意上言朋友已谮此仍呼朋友者冀其万一之听也【田间】言我作此诗岂不察事变而妄言乎虫虽善飞时被缴射恐祸机猝女不及知故隂往宻告于女【笺义】乃反谓我来恐吓也【张子○十四章】岂知民之贪乱而无穷极者职此凉薄之人【毛传】工为反覆【集传】而于民所不利之事为之惟恐不胜谓不顺也民之邪僻而不知止者职此凌竞之人用力虐民【诗缉】竞即秉心无竞之竞长民者当以无竞为主乃専主于竞谓忍心也【十五章】民之罔极回遹至今未有定者【毛传戾定也】职此贪盗之人肆为寇攘谓贪人也今亦知凉薄之不可矣又反背善人而詈之虽欲自诿其责谓非我之所为然事已着明不可掩覆【集传】我已作尔所行之歌尔当受之而改悔也【郑笺○十六章】全诗指斥在于委任小人前路责王只以不顺包下二种后路责相又分出忍心贪人即荡诗所谓彊御掊克也其实此种小人皆相为容纳故第五章告尔诲尔已隐有所指第八章明斥阶厉之人在彼不顺而先借惠君逗出考慎其相句使前后责刺之辞皆有所归不待第九章指呼朋友始知其刺相也后八章极言民之贪乱将更有不可知之变亦先逗出俾民卒狂句皆诗中草蛇灰线结搆精严处末二章以职凉职竞职盗收裹三项小人以罔极回遹未戾收缴俾民卒狂章法最宻诗从刺王起从责相收而相之不能忧恤序爵由于王之不能考慎则谓之刺王也固宜再按是诗周召行政史无一事纪载盖流彘之变民心贪乱无已虽以召公之贤几不能庇其太子至于以子相代而荣虢之党亦未闻有所诛夷自然盘踞如故此诗之作疑在王方流彘汹汹未定之时时或别有柄政之人事权不归周召故二公无所展其手足只得将就补苴以俟宣王之兴而已不然以召虎之才宜乎戡乱有余何以十四年中毫无表见故知诗人所刺非二公也【田间】或疑共和以后国事民情尚复如是宣王何以能兴不知厉王被逐只是一时愤激乱止国内而先王遗泽在人诸侯尚守法度但得庸相支吾已足延世迨宣王立而任用召虎忧恤斯民天下遂运之掌何莫非此诗厝火之忧为能啓牖王心以立中兴之业哉集传比也今从毛作兴○笺曰芮伯畿内诸侯王卿士也字良夫正义曰书序巢伯来朝芮伯作旅巢武王时也顾命同召六卿芮伯在焉成王时也桓九年王使虢仲芮伯伐曲沃桓王时也此又在厉王时盖世为王朝卿士书序注云芮伯周之同姓在畿内杜预云芮国在冯翊临晋县
　　倬彼云汉昭回于天王曰于乎何辜今之人天降丧乱饥馑荐臻靡神不举靡爱斯牲圭璧既卒宁莫我听旱既大甚蕴隆虫虫不殄禋祀自郊徂宫上下奠瘗靡神不宗后稷不克上帝不临耗斁下土宁丁我躬旱既大甚则不可推兢兢业业如霆如雷周余黎民靡有孑遗昊天上帝则不我遗胡不相畏先祖于摧旱既大甚则不可沮赫赫炎炎云我无所大命近止靡瞻靡顾羣公先正则不我助父母先祖胡宁忍予旱既大甚涤涤山川旱魃为虐如惔如焚我心惮暑忧心如熏羣公先正则不我闻昊天上帝宁俾我遯旱既大甚黾勉畏去胡宁瘨我以旱憯不知其故祈年孔夙方社不莫昊天上帝则不我虞敬恭明神宜无悔怒旱既大甚散无友纪鞫哉庶正疚哉冡宰趣马师氏膳夫左右靡人不周无不能止瞻卬昊天云如何里瞻卬昊天有嘒其星大夫君子昭假无赢大命近止无弃尔成何求为我以戾庶正瞻卬昊天曷惠其宁【二章韵补临良中反七月卒章荡首章皆束侵同韵四章上去通五章六章皆平去通】
　　小雅宣王之诗即继文武之后明中兴之嫓美创业也大雅以成王继文武而宣王诗列厉王之后明中兴之难于守成也【田间】读诗记曰宣王之小雅始于六月言其功也大雅始于云汉言其心也无是心安得有是功也愚按此诗与鸿雁相表里鸿雁见抚辑之艰云汉见忧悯之切序下言宣王内有拨乱之志遇灾而惧侧身修行欲销去之得其防矣惟首二句为仍叔语余皆述王之辞述之所以美之也首章举其略而后乃详言之水气在天为云水象在天为汉今倬然昭明转运于上则非雨候也【陆佃】此与末章有嘒其星皆同时所见【古义】王曰于乎何辜今之人乃反求诸已哀矜恻怛不能自已之诚与第六章憯不知其故同意【古义】荐重也【毛传】饥馑荐臻疏谓连年不熟是也靡神不举凡祀典所载无不胪而祭之即下经上下郊宫之类也靡爱斯牲所祭广则用牲多也【庄二十五年传曰凡天灾有币无牲而此云牲者疏谓彼因日食大水而发至祭水旱不得不用牲祭法曰雩荣祭水旱也注云牲用少牢】圭璧礼神之玉三牲用不可尽故无爱圭璧少而易竭故言既尽也【孔疏】二章承上靡神不举而言旱久益甚其气蕴积隆盛熏炙不解为之祈祷而致禋祀于此于彼相续不絶盖自郊祭至于宗庙无有神而不尊祀之而在宫之后稷既不足以胜旱在郊之上帝又不临顾于我则下土必至耗败矣与其耗败下土宁使我躬当之无使人人被其患也【苏氏】三四两章承上郊宫言之反覆致其警醒之意以冀天祖之监也毎章必以旱既大甚端者王之忧旱念念不忘故言之不置也推去也【毛传】旱不可去故战栗危惧如雷霆之作于上可畏之甚也大乱之后周之黎民所余无几又继之以旱将靡有半身之遗矣今上帝似不欲为我留遗此余黎者非但不临已也复承兢业言此何可不畏惧乎先祖之神亦似为之摧挤者非必其果不克也比上又推深一歩【于摧义传笺迂曲集传则明直矣然玩下章胡宁忍予句义未交浃今用古义】旱既不去今但求其沮止亦不可得赫炎之气真觉宇宙虽广无隂以憩【应璩】更何容身之所乎大命以国祚言盘庚篇懋建大命是也近止谓灭亡不逺【传笺以民命死亡言今用古义】仰视曰瞻还视曰顾【古义】言天祖皆斥逺之而无所依倚也羣公先正即月令所谓百辟卿士之有益于民者皆坐视而不助于我固己独先祖为民父母【毛传】何安心忍予而不加救援盖忧惧之甚而自猜自疑亦疾痛呼父母之意也【按父母加于先祖之上于言不顺当从传説但传以先祖为文武今经中止言后稷不必牵引文武后稷有粒我烝民之功谓之父母固宜】五六两章见旱之愈甚而辗转哀怨计无所之也前言旱气不推不沮今则山枯川竭如涤除者然盖旱魃播虐如火焚燎故也我心惮此旱暑亦如火之熏炙而羣公先正竟置罔闻于是又呼天而告之苟吾之不善不当天心宁使我避位以去无以我故而苦此百姓也【蘓氏】既又念民力方艰当黾勉振救故欲去而不敢胡宁瘨我以旱憯不知其故与首章何辜今之人相应而首章言人此章归已父母之不我爱于我何哉即此意也惟求之不得其故乃追忆从前祈年方社之祭或有弛缓怠慢者乎而又孔夙不莫如是乃上帝终不度我之心似有所悔怒于我者我自反所以事明神者既敬且恭宜乎无所悔怒何其瘨我如此也此与第四章遥对四章言先祖之忍予而曰胡宁此章言明神之悔怒而曰宜无皆空中措想猜疑不定之辞自反已至困于昭格无路因念诸臣竭诚尽虑拮据民事或可仰邀怜察七章遂言诸臣为旱之故散而祷祈赈救不及条纪本职【诗贯】惟是奔走忧劳至于鞫穷疚病尽凡众官之长自冢宰以下至于趣马师氏膳夫左右【疏曰庶正是总言冢宰以下按疏説甚是庶正原非官名故下章止举庶正】无有一人不周救百姓无有自言不能而止者【疏申毛义】劳困至此宜亦天所悯恤于是瞻天而叹曰云如何之聊赖乎【集传与汉书无俚之俚同聊赖之意也】八章言卬天而繁星备见则倬汉之昭回如故矣羣臣之竭精诚以格天者固已无余【集传】今国危殆当益加修省不可以无余之故弃尔赒救之成劳凡若此者求以为民正求以为我又致其不安之意曰奈何以求为我之故而虐苦我庶正乎【古义】戾罪也【诗贯】犹虐苦也惠赐也【古义】天何不赐以安宁谓得雨而劳可息也【田间】臣劳息则百姓安而我忧释矣此句又与宁莫我听相应盖终冀其必听也【旧説俱以安我为言后复有以安民言者细按全章俱説庶正之劳本句其字指画分明葢庶正安则安我安民俱在其中矣】张子曰不斥言雨者畏惧之甚且不敢必云尔李迂仲曰春秋传宋大水公子御説对鲁数语耳臧孙达曰是宜为君有恤民之心宣王忧民如此宁有不中兴乎○史记汉者金之散气其本曰水索隐曰案水生金散气即水气唐志建午之月一隂生而云汉渐升建子之月一阳生而云汉渐降周礼大司徒荒政十有二其十一曰索鬼神党正春秋祭禜大祝掌六祈类造禬禜攻説小祝掌候禳祷祠之祝号以逆时雨宁风旱祭法埋少牢于泰昭祭时也相近【相近当为禳祈】于坎坛祭寒暑也王宫祭日也夜明祭月也幽宗祭星也雩宗【宗当作禜】祭水旱也四坎坛祭四方也山林川谷丘陵能出云为风雨见怪物皆曰神有天下者祭百神疏曰此经所载谓四时乖序寒暑僭逆水旱失时须有祈禳非关正礼之事月令仲夏命有司为民祈祀山川百源大雩帝用盛乐乃命百县雩祀百辟卿士之有益于民者以祈谷实注曰古之上公若勾龙后稷之类谷梁传古之神人有应上公者通乎隂阳君亲帅诸大夫道之而以请焉孔疏国语鲧为宗伯祭法有祀之之文社稷五祀虽为王朝卿士兼带上公之官故左传云封为上公祀为贵神周礼大宗伯以玉作六器以礼天地四方以苍璧礼天以黄琮礼地以青圭礼东方以赤璋礼南方以白琥礼西方以璜礼北方典瑞四圭有邸以祀天旅上帝两圭有邸以祀地旅四望祼圭有瓒以肆先王圭璧以祀日月星辰璋邸射以祀山川注曰邸者本也四圭有邸中央为璧圭末四出两圭有邸僢【两足相向曰僢】而同邸陈祥道曰璧琮礼天地四圭两圭祀天地皆一祭兼用之四方有礼玉无祀玉日月星辰山川有祀玉无礼王祀之乃所以礼之罗泌曰祭天燔燎祀地瘗埋盖牲币耳惟韩婴诗传始有天子奉玉升柴加之于牲之説而崔灵恩引诗圭璧既卒以实之且谓肆师立大祀用玉帛牲牷为论燎玉之差等详考肆师所用玉帛特礼神之用云汉所言亦礼神之玉耳何自而有燔且瘗哉説文魃旱鬼也神异经南方有人长二三尺袒身目在顶上走行如风一名旱母所见之国赤地千里遇者得之投溷中即死山海经系昆之山有人衣青衣名曰黄帝女魃所居不雨叔均言之帝置之赤水之北文字指归云女魃秃无发
　　崧髙维岳峻极于天维岳降神生甫及申维申及甫维周之翰四国于蕃四方于宣亹亹申伯王缵之事于邑于谢南国是式王命召伯定申伯之宅登是南邦世执其功王命申伯式是南邦因是谢人以作尔庸王命召伯彻申伯土田王命傅御迁其私人申伯之功召伯是营有俶其城寝庙既成既成藐藐王锡申伯四牡蹻蹻钩膺濯濯王遣申伯路车乘马我图尔居莫如南土尔介圭以作尔宝往近王舅南土是保申伯信迈王饯于郿申伯还南谢于诚归王命召伯彻申伯土疆以峙其粻式遄其行申伯番番既入于谢徒御啴啴周邦咸喜戎有良翰不显申伯王之元舅文武是宪申伯之徳柔惠且直揉此万邦闻于四国吉甫作诵其诗孔硕其风肆好以赠申伯【二章谢读如序事谢式去入通四章释文藐亡角反蹻渠略反伯字不入韵五章马音姥七章番如字与啴翰宪韵宪读轩】
　　崧髙烝民皆尹吉甫送行之诗而序皆以为美宣王序下于崧髙言建国亲贤于烝民言任贤使能其义彰矣此篇言重辞复而条理井列当与黍苗参看一章言降生申伯为周翰也山大而髙曰崧【尔雅】岳雍州之镇山职方注所谓吴岳也补传曰方美申伯而兼言四岳实为迂濶近世儒者援周礼职方之文谓吉甫占土风而咏指吴岳而为诗诚足破学者之疑古义曰岳山与岐周相近乃肇基王迹之地推本二人之生于神降犹曰祖宗神灵之所孕毓云尔甫仲山甫也康成礼注如是【孔子闲居注】笺诗复为异义者狥毛传耳【吕记曰申甫意皆宣王时贤诸侯郑氏乃取训赎刑之甫侯非也】后汉书刘陶疏曰周宣用申甫以济夷厉之难章怀注训甚明足为炳据补传曰建国多矣莫重于申伯任贤多矣莫重扵山甫二诗作于一时崧髙以为岳降烝民以为天生其义既一所谓维周之翰其事亦同然则是诗甫申谓山甫及申伯也安得逺取甫侯哉诗缉曰申伯光辅中兴而逺取周道始衰之甫侯以匹之非所以褒申伯也或疑甫为字申为国名称不类不知舜典稷契或官或名汉书绛灌或封或姓皆不类也又按孔疏驳辨礼注谓樊国之君不得与申伯同为岳神所生不知岳降天生义本一揆非如二氏逆流下降之説家织帘谓孔説诬亵不足据者是也一章言申伯之生关乎国运故设为神异之辞以为岳降神灵和气以生也【毛传】兼言山甫者借山甫以大申伯【诗缉】东坡富韩公铭诗先言笃生莱公继以堂堂韩公诗人固有此义例【补传】维周之翰乃通篇主句于四国则蕃蔽患难于四方则宣布徳泽皆为翰之事也蕃宣二句统申甫言下乃专言申伯故下七章起句皆提明申伯以界别之二章言定申宅也将命申伯出牧先本其亹亹勒职而言明宠锡之有由也申本侯爵【见史记】王又任为方伯故曰缵之事即下式南国之事也邑申旧邑也【笺义以邑为活字故上于训往下于训于一字两解未安又林之竒谓前此申在王畿之内此无可考今按汉志定从疏义】今为方伯建立国宅必择冲要之地方足以镇南国而表率之不知其宜于申乎宜于谢乎故使召伯往定之也登进也【旧训为成】南邦久在化外【观江汉常武二诗可见】今将进之王化之内厥惟申伯之功许其子孙世有此土以守其功也【田间】愚按南阳汝宁之间逼近荆徐荆徐久梗王化恐其煽动南国故命申伯出牧以控扼之【义见王风之水篇】观于江汉之师顺流直下知南国已就约束是皆申伯之功所谓王缵之事而欲其世执者也此章义解惟田间得之三章言营谢之事也前言南国是式是庙议如此此述王命故其文为式是南国也庸功也【郑笺】民功曰庸【周礼】因谢人以兴起谢功即下彻土田土疆之功也上四句皆王命申伯之辞在召伯还报定宅后也彻彻法也傅御申之傅相及治事之官也【诗缉】王命召伯再往谢地以彻法治其土田而赋税之又命申伯之傅御部籍其私家之人而资遣之疏谓告令装载耳其迁犹与申伯同行也解颐曰彻土田王者之大法故命大臣迁私人王者之私恩故命傅御四章言营谢既成而王锡申伯之事也申伯之功即上尔庸黍苗言肃肃谢功召伯营之盖不以工役累其心也俶始也【王氏】藐藐髙广貌【钱氏】言创始筑此谢城而又成其寝庙则藐藐然髙广也此结王命定宅之事亦以为遣行端也【古义】谢功既成就封有日而先赐以车马则四牡蹻蹻然壮盛钩膺濯濯然鲜明钩膺樊缨也【毛传】案巾车金路钩樊缨九就同姓以封申伯异姓而得此赐者以其命为侯伯故得车如上公【孔疏】五章言于丰防遣而述其辞也古者赐爵必于大庙【祭统】以江汉之诗例之此当在丰京文庙故下有饮饯于郿之事也上章既有四牡钩膺之锡矣此于庙防遣复有路车乘马之赠与后篇赠韩侯同也【诗缉谓即上四牡钩膺今从笺义】我图尔居莫如南土有人地相宜之义我图以下皆策遣之辞也介圭笺据尔雅谓长尺二寸是镇圭也集传则谓诸侯之封圭案周官无介圭惟尚书顾命有之则介非定名读诗记谓美大而称之是也窃意镇圭不得锡诸侯而本分所得之圭亦无可美大考典瑞琬圭以治徳康成谓诸侯有徳王命赐之申本侯国当得七寸之信圭今以作牧之故特锡琬圭九寸【考工】故美而大之以为宝瑞与【韩奕章仿此】近已也【毛传】辞也声如彼记之子之记【郑笺】往已王舅南土是保犹言无使我有南顾忧耳【古义谓近王舅指南国诸侯言田间谓此论圭之辞皆曲説】六章言于郿饯送而厚其行也王既防申伯于丰遂行饯礼于郿复自郿而至镐是为南也谢为所封之国故以徃为归言信迈诚归者申伯志存王室宣王恩隆元舅人疑其未必遽往而今果成行也【诗缉】是时召伯留谢彻土疆之命盖已在前非此时命之也前言彻土田者小司徒井牧其田野之事此言彻土疆者大司徒制其地域而沟封之乃分地职奠地守制地贡所以为峙粻之本也此结王命彻土田之事【古义】即黍苗谓原隰平泉流清者也以峙其粻者足其仓廪使常变有恃无所顾虑而后行可速也岂王将有南土之役故使预储供亿与旧谓具其粮食为申伯舍宿之须非也考周官委人遗人皆有聚积以待賔客羁旅而遗人复有道路之委积如疏家所引皆王国为之整备而谓取诸谢邑土疆之所出可乎王国建侯而征其本国之税以供资用殊可粲辄以鄙见辨正之如此七章入谢而周人喜其能为周翰因以表其尊贤也番番老貌【尚书蔡传】如世称皤然【叶氏】而毛言勇武者亦是翁矍铄之意既入于谢言自此入彼非已到其地也【黄佐】徒徒行者御御车者【毛传】即傅御所迁之私人也【古义】啴啴安舒貌【郑笺】此指其去时之仪以结王命迁私人之事【古义】周邦咸喜京师之人聚观而喜也戎犹女也戎有良翰周人相庆之言【郑笺】与首章维周之翰相应不显丕显也尊则王之元舅才则有文有武【毛传】足为南国所法此暗结式南邦之意所以能为周翰也盖吉甫推咸喜之意而夸美之亦见荆徐之冲非文武全备不克为之保障也【古义】八章归本申伯之徳而以赠诗之意终之也承上言申伯有文武之才者由有柔惠且直之徳耳柔惠故能文且直故能武揉者矫而正之【汉书顔注】谓强者制之以直弱者抚之以柔闻于四国谓懐其柔惠者颂仁惮其直者颂义也【古义】万邦四国广言之见其徳所涵覆如此则南土之保裕如矣亦与首章四国四方相应【旧指申伯为卿士时衍説也】诗者工师所诵故谓之诵硕大也诗中指陈甚大有系于天下国家也声之足以感人者为风意无不尽辞无不美足以感动申伯故曰肆好也【古义】赠増也【毛传】疏谓赠之言使行増于义也美所已至所以勉其将来此吉甫作诗赠行之意也愚按周畿千里藩于西者为秦藩于东者为申吕自东迁委戎于秦而西藩撤自申吕见灭于楚而东藩破得以延世者惟恃中土之齐晋耳宣王之世秦仲方尽忠于周其子庄公以七千人大破戎师为西垂保障故中兴之绩不及西方而荆舒淮徐其害最剧故方叔既伐蛮荆召穆复平江汉而常武之师复亲征徐国当其冲者惟申为要汝宁信阳之间尤逼楚氛故改建申国于此以为控制实东南一大关键也命申伯者因其先世本封习知山川之险易而其人之才徳又足办此非后世宠任外戚之比也王氏不察遂以召戎祸责之而引王莽何进贾谧为説过已然秦风美襄公而首及寺人崧髙美宣王而一称王舅再称元舅圣人録之或亦有微意与此亦考古者所当论也○周礼职方氏正西曰雍州其山镇曰岳山注曰吴岳也地志扶风汧县西吴山古文以为岍山今陇州吴山县吴岳山也冯疏吴岳山在今陕西鳯翔府陇州南八十里古义天下诸山之专以岳名者惟此山耳汉志申国在南阳宛县案今河南南阳府南阳县后汉志谢城在南阳棘阳县东北百里案今河南汝宁府信阳州欧阳脩谢绛铭云黄帝后昔周灭之以封申伯説文母之兄弟为舅妻之父为外舅汉书外戚恩泽侯表云其余后父据春秋褒纪之义帝舅縁大雅申伯之意应劭曰春秋将纳后于纪故先褒为侯是以纪为妻父也其注申伯则曰宣王元舅劭既以纪为妻父则申为母之兄弟矣后父帝舅汉表原自分明何黄如却是倒説了不可误读汉书并误诗也一统志郿县在陜西鳯翔府城东南百四十里郿城在郿县北十五里渭水之北诗缉云即董卓所筑郿坞
　　天生烝民有物有则民之秉好是懿徳天监有周昭假于下保兹天子生仲山甫仲山甫之徳柔嘉维则令仪令色小心翼翼古训是式威仪是力天子是若明命使赋王命仲山甫式是百辟缵戎祖考王躬是保出纳王命王之喉舌赋政于外四方爰肃肃王命仲山甫将之邦国若否仲山甫明之既明且哲以保其身夙夜匪解以事一人人亦有言柔则茹之刚则吐之维仲山甫柔亦不茹刚亦不吐不侮矜寡不畏彊御人亦有言徳輶如毛民鲜克举之我仪图之维仲山甫举之爱莫助之衮职有阙维仲山甫补之仲山甫出祖四牡业业征夫捷捷每怀靡及四牡彭彭八鸾锵锵王命仲山甫城彼东方四牡骙骙八鸾喈喈仲山甫徂齐式遄其归吉甫作诵穆如清风仲山甫永怀以慰其心【二章诗所若转如遇反若赋去入通三章约舌音实弗力反反与辟为韵五章寡音古六章平上去通八章风孚音反与心为韵】
　　崧髙功胜于徳烝民徳胜于功【陆堂】崧髙首以维周之翰言论功也烝民首以保兹天子言论徳也朱子谓烝民诗大较细腻盖进于崧髙之义矣按山甫城齐之故传谓去薄姑而迁临菑疏述史记献公徙临菑在夷王时与传不合集传通其説谓徙于先而城于后理或然也顾何以至是始城则窃有説焉攷史记齐国本封营丘至胡公始徙薄姑献公杀胡公而徙临菑则夷王时也再世而厉公暴虐胡公子入齐与齐人攻杀厉公胡公子亦死齐人乃立厉公子赤是为文公而诛杀厉公者七十人事在宣王之世筑城之命疑在斯时盖出定齐乱也置君戮叛之事疑出山甫方略史失纪耳吉甫之意则谓山甫以盛徳辅天子宜令朝夕在侧今以齐乱之故奉命东行故以邦国若否明哲保身为言而继以不侮矜寡不畏彊御若逆知其措置之必出于此可以坐定反侧但得毕事早归以左右天子则山甫之心而吉甫所歌以慰之者也不然则诗所云云义何归着耶辄就鄙见论之如此一章言天生山甫以保天子也美山甫而以好徳端明山甫有懿徳协于烝民所同好也天之生民有物必有则是民所执之常性也故之为情无不好是懿徳者【集传】盖秉彞烝民所同懿徳山甫所独故后言民鲜克举惟仲山甫举之也【田间】今天监顾有周其光明实至于下将保安宣王而生此仲山甫【旧以昭格为周之明徳上格保为天之保佑今用古义】则所以钟其秀气而全其美徳者【集传】岂偶然哉二章言仲山甫之徳而章末遂及其职以起下章为使齐张本也嘉即懿也则即物之则臣道主柔【古义】柔而则则嘉矣令仪令色小心翼翼表里柔嘉也【集传】古训是式威仪是力学问进脩也【集传】既口令仪令色矣犹曰威仪是力者有徳固威仪所自形而谨其威仪又所以养其徳也【诗缉】山甫之徳如此故有当于天子之心而使布其明命也【张记】按赋命事濶使齐在其中盖为下章作引且不必遂指使齐至末二章始露本事诗人措笔之妙便开无限法门三章言仲山甫之职而章末重申赋政明作诗之主于使齐又以引起下章也式百辟疏申毛义以为冢宰是也缵祖考保王躬集传谓以冢宰兼太保而太保其世官是也出纳王命便是喉舌之司【曹氏】此即龙作纳言之任所谓出纳朕命惟允是也【疏家不知龙职甚重反谓与此有异误矣】如蒙之四方承厉王昏乱之余忽见新政之颁积锢为之顿开也【笺以爰连上喉舌取义非也今从田间】王命二字直贯全章【补传画出末二句非也】读诗记曰外则总领诸侯内则辅养君徳入则典司政本出则经营四方五经蠡测曰山甫为城齐而行而诗举其职至于式百辟保王躬为喉舌可见大臣之职以朝夕匡弼为本而出使特一时之用耳前言命此言政前言赋此言则言之序也四章承上章赋政于外而言也【诗缉】王命即赋政之命肃肃严也将奉也奉而行之所谓赋政也邦国侯国也【李解】与治同道曰若与乱同事曰否【尊卜】山甫明其若否之理而不夺于毁誉不蔽于爱憎也【张记】哲者明之用既明其若否矣而又知微知彰知柔知刚使事定而人不惊功成而众不忌则奉身无过而祸患不及矣盖山甫之身为一人倚赖之身必自保其身然后可以保王之身夙夜匪懈以事一人所谓王躬是保也按章内虽不主齐事窃以史记所载与诗比而观之则此及下章所言皆非无所为者特山甫徳量汪洋而吉甫举义髙濶不欲切指以隘之耳意则实有所归也读诗记谓保身非全身逺害之谓不知身体髪肤受之父母不敢毁伤本非末节惟偷生狥私则君子贱之耳周公逊硕肤孔子微服过宋皆明哲保身事若谓顺理即是保身恐非此诗义解五章再申赋政之事以终其説也【古义】此与下章皆以人言端见恒情如此而山甫不然明其异于烝民也【古义】茹柔吐刚本饮食之事喻陵弱而畏彊也【疏义】矜寡彊御即是柔刚盖以所遇之人言説者以刚柔得中言之【吕严】非其义矣疏曰不侮不畏即是不茹不吐既言其喻又言其实以充之古义曰不侮二句亦是借言即扶弱除暴影子愚谓此正四方爰之实置君戮叛事在后来而诗言若烛照卜者惟其夙秉明哲有以裕之也非吉甫相契之深何能及此六章归赋政之本于徳以收应首章也于徳言輶又比之以毛正是懿徳入微处邓元锡谓入微难故烝民具有之而鲜克举之【旧谓轻而易举费解】仪宜也图度也度于事物之宜山甫所为无弗合者故知徳之精微惟彼能举也举字虽是借説亦可从徳之运用处想见爱莫助之以收应秉之好此句本与上二句一连而意已拖起下二句言我心爱山甫之徳而逺不能逮何能代当其任以効万一之助故下接云衮职有阙维仲山甫补之也此间着不得转【集传用至于字作转语恐非】尤不得将助字粘住举徳説【黄实夫谓助生于不足终觉入痴】补阙妙用正在人莫能举处便是我莫能助处二句收应保兹天子亦以起下欲其遄归之意七八两章方明説使齐送行之事七章言使齐之故在筑城八章言送行之意在望归也出行而后祖祭故曰出祖【曽氏】业业髙大也【毛传】捷捷疾也【集传】每怀靡及不独山甫怀不及事之虑虽征夫皆然此临行祖道时光景也彭彭马盛也【説文】锵锵鸾鸣声【郑笺】则行而在道矣王命二句始言所以行之故也骙骙马行威仪也【説文】喈喈声众且和也字义皆有层次分别要皆纪其在道所见耳式遄其归欲王敦趣山甫使疾归也【古义】吉甫作诵穆如清风非自誉其诗盖清微之风可以解人怀抱山甫马首东瞻而心悬北阙故作此以慰安之也钱氏诗学曰王命山甫本非出之于外山甫亦非重内轻外者惟吉甫以王躬为国本望其在朝朝夕纳诲不欲其乆违王之左右所以慰山甫即所以讽王也○疏曰周语称樊仲山甫諌宣王是山甫为樊国之君韦昭云食采于樊僖二十五年左传晋文纳定襄王王赐之樊邑则樊在东都畿内古义云晋语仓葛呼曰阳有夏商之嗣典有周室之师旅樊仲之官守焉樊仲即仲山甫也谥穆周语称樊穆仲困学纪闻云鲁献公仲子曰山甫入辅于周食采于樊见唐相权徳舆集又罗泌路史云虞仲支孙卿于周封樊为樊氏樊仲氏二説未知孰是要为周之同姓可知若汉书杜钦传云仲山甫异姓之臣无亲于宣就封于齐事既违异其不可信明矣杜预云樊一名阳樊野王县西南有阳城季本云野王本河内今属怀庆府通志谓阳樊在济源东南三十八里与河内相隣即其地也
　　黄氏日钞曰方博士解王制三公一命衮若有加则赐也云衮虽三公可服非有加则不赐诗言衮职有阙惟仲山甫补之是也此言衮者人臣之极常阙之而不服惟仲山甫加赐而得之是常时所阙而今补之説虽创而有据附録于此
　　奕奕梁山维禹甸之有倬其道韩侯受命王亲命之缵戎祖考无废朕命夙夜匪解防共尔位朕命不易干不庭方以佐戎辟四牡奕奕孔脩且张韩侯入觐以其介圭入觐于王王锡韩侯淑旂绥章簟茀错衡衮赤舄钩膺镂鞹鞃浅幭鞗革金厄韩侯出祖出宿于屠显父饯之清酒百壶其殽维何炰鼈鲜鱼其防维何维笋及蒲其赠维何乗马路车笾豆有且侯氏燕胥韩侯取妻汾王之甥蹶父之子韩侯迎止于蹶之里百两彭彭八鸾锵锵不显其光诸娣从之祁祁如云韩侯顾之烂其盈门蹶父孔武靡国不到为韩姞相攸莫如韩乐孔乐韩土川泽訏訏鲂鱮甫甫麀鹿噳噳有熊有罴有猫有虎庆既令居韩姞燕誉溥彼韩城燕师所完以先祖受命因时百蛮王锡韩侯其追其貊奄受北国因以其伯实墉实壑实亩实籍献其貔皮赤豹黄罴【一章命弥吝反与甸为韵道与考韵解与位韵易与辟韵二章衡户郎反与张王章锡为韵四章彭音旁与锵光为韵五章乐力告反与到为韵武士訏甫噳罴虎居誉平上通罴音波皮音婆】
　　黄氏日抄曰厉王之世诸侯不朝入觐锡命之典视为赘物宣王政举清明一洗衰頽之迹故封申伯以怀南方之诸侯命樊侯城齐以怀东方之诸侯锡命韩侯以怀北方之诸侯至淮夷不服则命召虎平之徐方不庭则自将征之规模宏大虽文武之世不是过也钱氏诗学曰命韩侯为北国伯所以备玁狁也重其事权使百蛮追貊悉受统辖盖欲聨络北方之戎蛮皆为我用耳宣王制北狄之大计在此按序称崧髙烝民韩奕皆吉甫所作论者谓皆王命为之然前两篇主美得人故盛道两人功徳谓之为诵而自署其名此篇専美怀逺故以受命亲命为文反覆厉国恩而申以诰诫义既不同体亦逈别再按此诗前后都似不依本事次第向来循文解义未尝推论及此张记何义则以首章为追述初封次章为既封入觐通解六帖则以取妻为出祖以前事陆氏诗学又以先取妻后择壻为倒叙钱氏诗学又以末章当叙次章之后种种缭戾皆由不得本诗主意所在因不知其用笔先后之妙而以辞害志也盖自周衰失驭北道梗塞宣王奋励中兴韩侯首先效命故特加宠异命为北伯自当首叙王命以见郑重諈诿之义然后述其始终恩礼自入觐以至出祖异数优渥以侈其遇而动其感不得凿空以首章为追述初封也入觐受命是何等大事岂有事未毕而取妻之理自当在祖饯出国门后蹶父孔武章是借韩姞令居以见封土之美引起下章溥彼韩城二句非为择壻而言何尝倒叙耶末章收应首章又申广王意而诰诫之此吉甫送行谆属之辞非王于此再加锡命也安得叙于次章之后乎先后之间关于全诗大义不得不为辨正一章言王亲命韩侯也奕奕梁山乃大禹所治着其国之在北也自王化不通朝廷诏令羁縻止于遥制今其道倬然着明无复阻塞韩侯循之以行继世请命之礼王乃亲加诏命焉诗称王命未有言亲者此特言之见中兴振作宿习尽除而内外之气始通也受命犹恭命也先言受命后言亲命见惟韩侯恭顺故能承借宠灵也缵戎祖考以下皆王命之辞盖韩之先世尝为州牧矣无废朕命即缵戎祖考之命也夙夜匪懈防共尔位无废之实也汝能匪懈防共我不改易前命戒之也【古义】又言有不来庭之方国汝当为桢榦以正之以佐汝君教化所不及【诗缉】盖指北国言之亦防共尔位之事也二章述其始至之恩宠也修长张大也韩侯乘此长大之四牡而来入觐言在道时也以其介圭【介圭义见前】入觐于王觐礼所谓侯氏入门右坐奠圭是也【据聘礼还王则此圭亦还】此正觐时事笺以享礼当之误矣王锡韩侯以下觐礼所谓天子赐侯氏以车服是也淑旂旂之善者交龙之旂也【郑笺】建旂之竿有大绥以为表章王制所谓天子杀则下大绥是也【孔防】旂载于车故车服之赐及之茀车蔽也簟漆席也【孔疏】错金涂也【説文】衡车轭也涂金于轭所以为文【古义】觐礼路先设故先以车言衮赤舄冕服之上者觐礼诸公奉箧服加命书于其上是以服言也钩膺义见前马眉上曰锡刻金饰之【毛传】觐礼路下四亚之故次以马言也鞃轼中也韈覆轼也【毛传】以去毛之鞹施于轼中以固车以浅毛之虎皮覆于轼上以文轼此又于车别其轼言之鞗革辔首也金厄以金为环纒搤辔首【郑笺】此又于马别其辔言之三章述其将归之恩宠也既觐而返国必祖者尊其所往去则如始行焉【郑笺】屠地未详岂其地与蹶里相近故出宿于此与显父饯之承王命也【笺义】王亲饯申伯而使显父饯韩侯礼有等差也【谢氏】聘礼释軷祭脯乃饮酒于其侧注谓卿大夫处者于是饯之是祭毕而饯饯乃出宿诗先记所宿为下亲迎张本其实饯在国门外也【古义】陈酒既多而殽防各举其二槩其余也六月称炰鼈脍鲤此亦言炰鼈鲜鱼岂古者卿大夫之燕以鱼鼈为常品与笋蒲皆豆实也前既有车服之赐矣今复赠之车马以宠其行盖殊典也所重在饯故以笾豆终之【岳记】燕胥言韩侯与显父相燕乐也【觐礼称来朝者为侯氏】此与上章皆极言礼遇之优以动其感也四章言觐礼既毕遂就王国亲迎以归也【辅氏】蹶里未详当在王都郊遂之内先言韩姞家世之贵次言韩侯亲迎之礼百两八鸾往迎之车马光显也诸娣如云来嫁之娣侄众多也昏礼亲迎御轮三周下车曲顾故韩侯回顾之而嫁从之盛烂然盈满于蹶父之门也【诗缉】按汾王厉王也【郑笺】韩侯新承宠命而聨帝姻戚诗人序之以见光荣眷厚极一时之盛读诗记曰古者任遇方面之臣既尽其礼复恤其私使之内外光显体安志平然后能展布自竭为王室之屏翰得其义矣五章因韩姞于归而盛称韩侯封域之美也【诗牖】蹶父有甚武之材尝为王使而渉歴诸国因为女相视可居之所莫如韩国为乐盖欲铺韩土之富庶而借蹶父之相攸以形容之亦必蹶父曽至其地故诗人得而及之也韩国多山而近河【田间】水陆所产无不备有訏訏甫甫皆大也噳噳众也【毛传】鲂鱮麀鹿可以供食熊罴猫虎可以供裘【季本】言饶富也庆喜也燕安也【郑笺】誉乐也【集传】蹶父喜得此善居而韩姞亦安而乐之上章言韩侯之迎妻称心此章言韩姞之归韩得所盖道其室家之宜明韩土之孔乐如此也六章承上言此孔乐之韩土盖自初封之时召康公以燕众完筑其城致为美大【孔疏】韩之先祖受命为伯因是百蛮而长之此旧事也以者推原之辞今王推原旧事故锡韩侯兼辖追貊之戎奄受北方之国因以先祖州牧之任予之【郑笺】使复为之伯所谓缵戎祖考也盖视昔受之命加广矣凡其州内所统之国应城者城之应池者池之为之井牧其田征敛其赋【孔疏】须是打起精神实实经理故四者皆以实字冠之又当责令诸侯各脩嵗事贡其方物如貔豹罴等兽之皮罔或缺供此正防恭尔位干不庭方之实在政绩能如是则有以报塞主恩绥辑蛮服缵祖考以佐戎辟而王命因之不易矣此吉甫赠言之义也盖韩侯少年英俊席先祖富庶之遗为百蛮所服故先王委重焉而厚为之礼吉甫宣徳意周备欵曲而卒告以经理北国之宜想见古大臣奉诏宣论之体不可以前两篇例视也钱氏曰宣王得韩以为北方之障然后専事东南无复北顾之忧故此章后即继以江汉常武○尔雅梁山晋望也注云在夏阳西北临河上玉海同州韩城县南十九里有梁山汉左冯翊夏阳县西北诗所谓奕奕梁山也冯疏同州韩城县今属陜西西安府古之韩国晋为少梁秦汉之夏阳县也梁山在其境非太王所逾之梁山也太王所逾之梁山在干州西北五里按古义引何景明説谓太王所逾即禹贡治梁及岐之梁据地理今释禹贡治梁即韩城县之梁山曽旼云因壶口梁岐一时施功故并言于冀州其实梁岐皆在雍州孔传甚明蔡传指山西汾州府永宁州东北之吕梁山则去河甚逺河水不得经此蔡传误也又按玉海据括地志称在韩城县南十九里今释则谓韩城县西北九十里当以今释为正王制天子杀则下大绥诸侯杀则下小绥疏云绥旌旂无斿者周谓之大麾孔疏幭礼记作幦周礼作玉藻言羔幦鹿幦巾车言犬豻皆以有毛之皮为覆此则以浅毛之皮为幭也解颐屠地未详或以为同州屠谷【李解】则太逺或以为即鄠县之杜陵【集传】则地在镐南不当至此説文貊北方豸种后汉传有貊耳小水貊濊貊之属追同堆若匈奴传之白龙堆夷人尔雅虎窃毛谓之虦【音潺】猫注窃浅也又貔白狐注一名执夷虎豹之属
　　江汉浮浮武夫滔滔匪安匪游淮夷来求既出我车既设我旟匪安匪舒淮夷来铺江汉汤汤武夫洸洸经营四方告成于王四方既平王国庶定时靡有争王心载宁江汉之浒王命召虎式辟四方彻我疆土匪疚匪棘王国来极于疆于理至于南海王命召虎来旬来宣文武受命召公维翰无曰予小子召公是似肇敏戎公用锡尔祉厘尔圭瓒秬鬯一卣告于文人锡山土田于周受命自召祖命虎拜稽首天子万年虎拜稽首对王休作召公考天子万寿明明天子令闻不已矢其文徳洽此四国【滔彵侯反定唐丁反平上通命弥郎反音泯瓒古义才田切平上去通卣首隔韵】黄实夫曰此召公还师奏凯论功行封之所作也按宣王时南北冦患在北尤甚故用兵先于玁狁既平北方乃勤南驾首定荆蛮然后尽力淮之南北刘汝桢谓江汉常武二师一时并此宜然也合观二雅用师次第及措置三方之略宣王可谓英主矣至于功成治定不息兵端挠师辱国大业隳焉此诗略于战功详于疆理不侈英武而重旬宣一路精神全注文徳早为宣王杜未萌之慝盖穆公不伐不矜纳君于徳一时代王言者亦能将顺其美故所述王命皆有可观而非吉甫以大雅之材抒忠爱之悃必不能寓箴规于厉得其体要如此也前三章述平淮之事一章言穆公防兵江汉【吕记】顺流而下武夫用命匪敢偷安游息惟淮夷是求焉笺谓据至其境故言来也于是出车设旟匪敢安处寛舒惟为淮夷之故而陈兵焉疏谓自营垒出陈笺谓据至战地故又言来也逺道勤师上公出莅仅曰来求来铺而已宛然有征无战气象二章言顺流之师其气百倍盖淮夷已望风欵服因经营其附近之四方而伐叛招携【古义】使传遽告成于王【郑笺以车曰传以马曰遽】时穆公犹未归也既经营之四方皆已平帖露布至京畿甸人心庶几安定天下无复叛戾乖争王心于是安焉盖穆公以王心为心故告成时为之体贴至此笺谓述其志者得之三章言行彻法定疆理为平淮第一大功故于此特提王命召虎亦以归美于王也言江汉之浒者师从江汉而下王命亦从江汉而来也岂王伐徐旋轸而下此命与盖两师固一时事也淮南乆隔化外今重开辟之奬其功也【古义】所辟之疆土命虎以彻法行之非不惜民力更张太骤也【张记】盖什一天下之中正乃我周之定制欲使天下皆于王国取中【郑笺】所谓归其有极也于是奉王命而疆之理之自淮至于南海焉盖统徐方荆蛮皆就疆理矣可知平淮徐是一时事当时两道并进王师既还独留穆公以终其事故两役之赏并及穆公也式辟四句王命之辞于疆二句乃纪其事【笺义】一二章叙得轻约三章叙得详尽不待读至末章已知其意在文徳矣后三章述锡命之事四章则终上章经营疆理之事以起下章之锡命也【刘氏】再提王命者上命只饬所办之事此命勉其绳祖武以承恩眷盖犹在经营疆理时故据江汉之浒言之曰来旬来宣也【朱子初説谓此下皆述王册命及作集传移注下章最见精审后人转用旧説非是】旬徧也【毛传】宣布也【集传】言汝勤劳于徧服四方宣王命【孔疏】盖指经营疆理而陈其功也又言其先祖康公当文武受命之时实为桢干之臣【郑笺】今汝无曰以予小子之故也但自嗣汝召公之事耳能开敏汝功则我当锡汝祉福如下章所云也【集传】五章述王策命及穆公受命之事也传云九命锡圭瓒秬鬯盖三公八命复加一命始得赐【孔疏】王制谓赐玉瓒然后为鬯是也卣中尊也【尔雅】文人先祖有文徳者【孔疏】言赐汝圭瓒秬鬯告祭于汝有文徳之先祖【孔疏】即召祖也文侯之命谓追孝于前文人义正同此【集传指文王义与尚书岐出今从笺疏】又言锡之山与土田以广其封使往而受命于丰庙从先王命其祖康公之处以命之明虎之功同于康公也【孔疏】虎于是拜受策命无可报谢惟祝天子以万年而已六章述穆公归祭其祖而致勉君之辞也上四句是祭祖下四句是勉君【旧以上三句下五句分截非是今从集传】上拜稽首于丰庙此拜稽首于家庙对答也【郑笺】称也【集传】考成也【毛传】言穆公受赐归而答称天子之美命作康公之庙器以考其成【集传】所谓告于文人者也复称天子万寿者本祖徳而大君恩也【诗所】既又美其君之令闻而进之以不已劝其君以文徳而不欲其极意于武功【集传】盖言武功之不可恃亦所以戒之也【朱子旧説】诗缉曰宣王方以武功褒虎而虎乃以文徳勉王盖不矜己功而纳君于徳意度逺矣○古义曰江出岷山汉出嶓汉流至大别与江合流杜预云大别在江夏界读诗记云江汉合流去淮夷絶逺或者防江汉之师以伐之与林之竒云古者畿兵不出调兵诸侯各从其方之便刘汝桢云二师一时并王亲帅六师穆公则征兵江汉以行者也冯疏曰后汉书东夷传殷武乙衰敝东夷浸盛遂分迁淮岱渐居中土陈少南云江汉之浒者淮南之夷也若在淮北则江汉非所入之路率彼淮浦淮北之夷也若在淮南则徐土非聨接之地愚按秬鬯之説郑与毛异毛以秬黍必和郁乃名鬯故即以鬯为香草郑则以黑黍之酒自名为鬯不待和郁疏引周礼郁人鬯人两条以申郑义今考郁人和郁谓之郁鬯经有明文鬯人掌供秬鬯不言和郁是不和郁亦名鬯也当以郑説为正诗故曰古者论譔其先祖之徳功勒之祭器以祀其先祖是之谓考薛尚功钟鼎彞器欵识有【音弁】敦铭铭文一百七字欧阳集古目録云周大夫也有功锡命为其考作祭器也集传引此为据
　　赫赫明明王命卿士南仲大祖大师皇父整我六师以脩我戎既敬既戒惠此南国王谓尹氏命程伯休父左右陈行戒我师旅率彼淮浦省此徐土不留不处三事就绪赫赫业业有严天子王舒保作匪绍匪游徐方绎骚震惊徐方如雷如霆徐方震惊王奋厥武如震如怒进厥虎臣阚如虓虎铺敦淮濆仍执丑虏截彼淮浦王师之所王旅啴啴如飞如翰如江如汉如山之苞如川之流緜緜翼翼不测不克濯征徐国王犹允塞徐方既来徐方既同天子之功四方既平徐方来庭徐方不回王曰还归【一章士师平上通戎音汝与祖父为韵戒国去入通三章子音祖与游骚为韵霆惊自为韵五章上三句平去通六章上二句平入通】
　　王肃主毛以为王不亲行王基主郑以为王自亲行郑説是也王虽亲行仍命大将统之非宣王自将也淮南北皆有夷初无主名徐则淮北之大国而诸夷所服属者【陈氏】诗明言征徐国淮濆特所经歴及驻师之地【邹氏】不必言伐淮北之夷也愚按江汉不侈战功而常武蹈厉者盖淮南诸夷恃徐为固今徐方自救不暇【二师并出义已见前】诸夷失恃莫敢鸱张穆公挟江汉之师往压其境便已俯首帖服徐国介荆淮之间地大力强负逺僭号不知夜郎与汉孰大由来旧矣非大振兵威不足以挫其锋而夺之气又穆公禀奉庙谟所用者不过江汉卒徒兹则六师齐出天子亲在行间威灵声焰自与遣将者不同诗之体制自当有别然曰惠此南国曰王猷允塞曰王曰还归未尝有究武穷兵之意非江汉尚文徳此篇尚武功也又按常武名篇与下武同例二字当连属取义衍序谓有常徳以立武事割裂添赘立解迂曲而诸家泥于武不可常卒无确诂窃以礼乐征伐自是治天下之常道武王之乐可名大武宣王之诗何不可名常武乎若谓召公意在陈戒诗之美戒岂在篇名不当以髙叟为诗之法求之也一章述命元帅以统六师也天子亲征威严光显故先以赫赫明明冠其篇后乃言王于卿士之中择大将而命之也所命之大将则周之世臣以南仲为大祖者其官则大师其人则皇父也整我六师以脩我戎者比其什伍勒其部分以饬我用兵之事也【张记】既敬者居如守行如战也既戒者临事而惧不轻敌也【古义】惠此南国者徐戎挺乱南国皆被其害今将征之以除暴安民也【诗缉】二章述命司马以定方略也王亲命元帅而令内史命程伯休父为司马以副之左右陈行戒我师旅者左右陈其行列而戒敕之【郑笺】使循淮水之浦涯省察徐土之动静毋得规便趋利致失机宜盖师未行而庙算定也三事即所谓三事大夫者【笺谓三农之事今用毛义】王师之出六卿皆有职掌各行饬办事事就绪【田间】可以马到成功不致淹留乆处此亦命休父之辞言军需齐备无虞缺乏汝但禀承节度早致凯旋可耳【田间谓命三事者非】三章述王师啓行也首言赫赫明明者声灵之逺加此言赫赫业业者威令之振肃故曰有严天子也【诗贯】舒徐也保安也【毛传】作行也【郑笺】绍纠也游遨游也【集传】严则疑于绍而匪绍也舒则疑于游而匪游也徐方初闻王师之出便已络绎骚动及王师渐次近淮先声所播有以震动惊惧之如雷霆之未加于物而徐方则已震惊矣【诗贯】所谓先人有夺人之心也四章述王师驻淮也王奋其威武而雷霆其声勃怒其色【郑笺】前其虎臣如怒虓然【毛传】厚陈其兵于淮水之涯防【孔疏】就执其众而囚系之【孙临】盖于淮濆立营垒也淮北诸夷与徐钩结必有为之细作以探军情者抑或徐人伏匿于此欲为窥伺之计行兎脱之谋故就执之以破其奸非临敌也【笺以为临敌又以为执降皆非也】截断也【説文】犹堵截也【古义】堵截淮浦而驻师其所者一以断其声援一以防其奔逸【田间】此即命将时预定之规犹汉书所谓防匈奴右臂也万时华曰淮者徐夷出没之地王师来自西北若惟直捣顺攻不为东南壅絶之计彼将歴淮浮海而王师亦有所难及今师之所至不曰铺敦淮濆则曰截彼淮浦彼不得越淮南下其来同也固其所哉此所以为王犹允塞也五章述移师征徐也【诗缉】淮上之丑虏既执师遂北指钱氏诗学谓必江汉之师已压淮境而后进兵逼徐张氏诗贯谓王驻行在未尝亲至徐方或当然也啴啴闲暇有余之貌【郑笺】此言移师在道之军容如飞如翰迅疾也【集传】如江如汉盛大也【郑笺】如山包裹静不可撼也如川长流动不可御也【张记】緜緜不可絶翼翼不可乱也不测不可知不克不可胜也【集传】濯征谓旧染汚俗一征而尽洗濯之【古义】所谓惠此南国也六章推本王犹言徐服而天下定也犹谋也【集传用苏説训犹为道今从毛传】允信也【郑笺】塞实也【集传】王谋信实者王以仁义行师既敬戒以惠南国而又老谋深断周匝完固如截淮浦不留处之类也来归附也来者未必同同则无不来故言来又言同也大将之敬戒副将之陈行虎臣之致果王旅之用命皆天子精神所鼓舞故曰天子之功也【张记】先言四方既平后言徐方来庭者宣王征伐四方皆已平定独徐方未服今始来庭是来庭在四方之后也【田间】又曰徐方不回者中心诚服不复回转犹言南人不复反也【田间】王曰还归收应不留处句作结张元岵曰自赫赫明明至此何等气势而以王曰还归四字收之真如金声一震万马齐敛言外有武不可黩之意愚按夷厉以来威灵不振宣王亲总六师出临淮浦真有复覩汉官威仪之象然或将骄师老安得时雨其苏先之以敬戒申之以不留处而皆本于谋之允塞可谓王者之师矣朱公迁谓中兴之功非威武不能致殷武之颂髙宗亦然此常武之义也○楚语观射父云重黎氏世叙天地而别其分主其在周程伯休父是也当宣王时失其官守而为司马氏郡国志雒阳有上程聚古程伯休父之国一统志直鳯阳府泗州古徐子国徐城在州北五十里玉海徐嬴姓伯益佐禹有功封其子若木于徐黄才伯曰禹贡曽氏解云淮源出于豫境至徐之间始大其泛滥为患无在徐州则自豫至淮皆有淮浦而镐京又在豫西欲至徐必取道于豫故率淮浦省徐土就所经之淮浦言铺淮濆截淮浦就所至徐州之淮浦言
　　瞻卬昊天则不我惠孔填不宁降此大厉邦靡有定士民其瘵蟊贼蟊疾靡有夷届罪罟不收靡有夷瘳人有土田女反有之人有民人女覆夺之此宜无罪女反收之彼宜有罪女覆説之哲夫成城哲妇倾城懿厥哲妇为枭为鸱妇有长舌维厉之阶乱匪降自天生自妇人匪教匪诲时维妇寺鞫人忮忒谮始竟背岂曰不极伊胡为慝如贾三倍君子是识妇无公事休其蚕织天何以刺何神不富舍尔介狄维予胥忌不吊不祥威仪不类人之云亡邦国殄瘁天之降罔维其优矣人之云亡心之忧矣天之降罔维其几矣人之云亡心之悲矣觱沸槛泉维其深矣心之忧矣宁自今矣不自我先不自我后藐藐昊天无不克巩无忝皇祖式救尔后【一章瘵侧例反二章有与收韵夺与説韵田人罪隔韵四章忒慝识织韵背倍事隔韵五章富方二反六章隔句韵七章后音戸巩音古后巩祖后韵】
　　旻天疾威天笃降丧瘨我饥馑民卒流亡我居圉卒荒天降罪罟蟊贼内讧昏椓靡共溃溃回遹实靖夷我邦臯臯訿訿曽不知其玷兢兢业业孔填不宁我位孔贬如彼嵗旱草不溃茂如彼栖苴我相此邦无不溃止维昔之富不如时维今之疚不如兹彼疏斯粺胡不自替职兄斯引池之竭矣不云自频泉之竭矣不云自中溥斯害矣职兄斯不烖我躬昔先王受命有如召公日辟国百里今也日蹙国百里于乎哀哉维今之人不尚有旧【诗贯茂音每五章富方二反疚音几诗贯引转音以六章频转音蓬七章旧音忌里哉旧平上去通】二篇序皆谓凡伯刺幽王大坏集传则以瞻卬刺王嬖褒姒任奄人召旻刺王任用小人今按首篇以刑罚之滥致人亡蟊贼罪罟未尝不言小人而以褒姒为主次篇以饥荒之困至蹙国内讧自中未尝不兼褒姒而以小人为主奄人居宫府之间相倚为奸亦时所必有特非诗意所重耳国语史伯曰虢石父谗谄巧从谀之人也而立以为卿士与剸同也弃聘后而立内妾好穷固也侏儒戚施实御在侧近顽童也周法不昭而妇言是行用谗慝也不建立卿士而妖试幸措行暗昩也可与此二篇互证瞻卬一章言天降大厉以乱国也大厉指褒姒三章维厉之阶承此説也填与尘同【释文】塞也【説文】天不我爱人心抑塞不安又降此大恶之人以败乱之使邦国骚扰而士民皆病如蟊贼之疾害禾稼无有止息者然【郑笺】罪罟不收靡有夷瘳即蟊疾靡届之实盖此軰张设网罗不加收敛前痏新创继续而起无复平愈之期故靡届也【郑笺以四句排讲苏氏遂以蟊贼罪罟为两义后儒至析下章语分承之何黄如又以蟊贼指小人蟊疾指褒氏穿凿破碎益不可据】二章申言罪罟不收之事酷由于贪故先言夺人所有后言出入人罪两人字指诸侯卿大夫【郑笺】此彼字则兼士民言也【古义】上四句是罚下四句是刑刑罚颠倒如此所谓蟊疾也三章推原祸本在褒姒也士多才智则能兴国妇有才智则能倾国【本义】今王以哲妇为美而嬖之适使为妖乱如鸱枭而已工于语言为长舌褒姒之所以能为厉者以有长舌为之阶【田间】易系辞传乱之所生也则言语以为阶语意略同【诸儒皆以厉为乱以阶属褒姒似与有长舌不蒙下句乱字亦复今从笺训厉为恶】向以天不惠我而降乱由今观之乱匪天降也生自妇人耳盖妇人与奄寺相倚其性隐鸷意之所极不可以情理谕止匪教匪诲者犹言不可教诲云尔【旧説未融】四章言妇寺钩结外廷干预朝政借罪罟以罔利也鞫穷也【郑笺】穷理罪人也【説文】忮害忒变也【毛传】谮不信也【郑笺】不信犹诬也竟终也【郑笺】以忮害之心鞫人而出以变诈始诬以罪终又自反其辞即所谓收无罪说有罪者政以贿成故也此其为恶岂不已极而王且曰是胡足为慝也【高鼎熺诗说】方且张设罪罟夺人所有如贾收三倍之利焉君子斥幽王【旧谓通指在位窃意在位之人诗方斥为蟊贼安得复以君子称之】是识者利析秋毫之谓即所谓有土田夺民人者史记言虢石父善谀好利王用之此其证也末二句结到妇人休蚕织而预公事则前文所称咎有所归洵乎乱之生自妇人矣此章与第二章相承又归责于君子之识利以起下章也【旧解未融】五章乃専责幽王也刺责富福也【毛传】介大也【集传】天何以责王而见变异神何以不福王而有灾害【郑笺】王不反躬脩省将有敌国之大患舍之不忌而惟予忠言是忌乎不吊不祥不畏于天也威仪不类不敬其身也【解颐】善人又复废退无人辅之则国之殄瘁宜矣【集传】此章与第一章相承令王自思昊天不惠之故又特提介狄以致惊觉盖骊山之祸诗人已逆覩之矣【万氏】辅庆源曰女祸之烈也自古宠任妇人多致外患之起六章承上章而重人亡之痛也罔罟也【毛传】即首章所谓罪罟上章所谓天刺也天降祸以为网罗【诗缉】多而且近惟贤人庶可救耳人之云亡其忧且悲也何可以言喻哉七章望其悔悟改图法祖以自救也以涌出之泉所由者深喻忧所从来者久【郑笺】盖自褒姒初进已忧之矣【徐光啓】不自我先不自我后怪其何故正当之也【郑笺】又言天虽髙逺无不可以固之之理王苟大改前辙不辱其祖宗则往不可諌来犹可追所谓式救尔后也【诗缉】愚按凡伯拳拳之忠尤在无忝皇祖一句盖皇祖化始刑于故钟鼓之奏叶于房中内助之功参于十乱幽王乃宠信邪媚之妇煽其妖椓岂不辱及皇祖诗人之意盖在黜褒姒以絶祸本为皇祖一洗其辱与泛陈念祖者不同召旻一章言嵗饥民散中外皆困也天仁闵下覆而今迅疾其威怒即前篇天何以刺也天笃降丧以下皆疾威之实居国中圉边境也【郑笺】居圉卒荒虽据饥馑流亡言而日蹙之势已成矣二章言天灾由于用小人也天降罪罟即前篇天之降罔【吕记】讧溃也【毛传】谓惑乱也昏椓奄人也昏其官名椓谓毁隂者也【郑笺】蟊贼之人交通褒姒以相惑乱为奄寺者曽莫供其职事为之禁断【古义】言其表里串结溃溃然惟邪是行【苏氏】而王乃使之治平我邦【集传】所谓小人之使为国家也三章言用舍倒置也臯臯顽不知道也訿訿窳不供职也【毛传】小人情状如此王曽不知其玷缺而兢业供职之人甚久不宁且至贬斥其位十月之交云黾勉从事不敢告劳无罪无辜谗口嚣嚣正谓此也四章申首章之义【诗所】而重致叹悯也溃遂也【毛传】如彼嵗旱草不遂生而茂盛谓瘨我饥馑也如水中浮苴逐水而栖【毛传】谓民卒流亡也此邦即蟊贼靖夷之我邦相视之而无不溃乱谓居圉卒荒也【诗缉邶谷风有洸有溃溃怒也小旻是用不溃于成召旻草不溃茂溃遂也溃溃回遹无不溃止溃乱也项氏云水之溃者其势横暴四出故怒之盛者为溃怒遂之盛者为溃遂乱之盛者为溃乱皆一理也】五六两章申二章三章之义【诗所】而归责于王也昔富仁贤今富谗佞【毛传】是维昔之富不如时也今则病贤【毛传】亦未有如此之甚者【诗缉】是维今之疚不如兹也疏粗粺精犹君子小人之不同【苏氏】彼小人也斯君子也小人曷自替废以避君子乎【集传】兄况同兹也【毛传】小人之不替主于兹之引而用之谓王也【诗所】小人日用则内外耗竭频厓也【毛传】池水由外灌而溢今竭矣而以为不由于外泉水由中注而满今竭矣而以为不由于中喻内外交讧而王不知也溥徧也【郑笺】自内至外害无不徧而王益宠任而大之有不烖祸及于我躬者乎为王言之而曰我躬者犹曰我居圉我邦云尔七章欲王用贤以救乱也先王谓文武召公召康公奭也【郑笺】日辟日蹙以国势言借百里以形容之耳【古义】文王化行南国武王遂有天下召公助流政教与有力焉今则犬戎内侵诸侯外叛所谓辟与蹙者盖亦有其事矣又叹息哀痛而言今世虽乱岂不犹有旧徳可用之人乎【集传】盖犹望王之用之也诚用之则必去蟊贼易昏椓而专委任焉则天威霁而饥馑消居圉不至卒荒矣诗人所为垂涕泣而道也按前篇言人之云亡或以罢黜去国或以知几逺遁非尽死亡也本篇所称兢兢业业孔瘨不宁者非其人与至于易世而罔或耆寿俊在厥服则此等旧人终于沦弃藁项岩穴久矣岂不惜哉苏传谓首章称旻天卒章称召公故谓之召旻序下言闵天下无如召公之臣衍説也刘安成曰此诗居变雅之终第七章又居此诗之终慨然有怀文武召公之盛以见乱极思治之理其亦犹下泉之终变风与王半山曰诗始二南故国风终于美周公二雅终于思召公潘笠江云瞻卬言内惑于嬖妾召旻言外嬖于小人盖内有褒姒之宠则外无召公之臣低昂轻重之势如持衡然故曰后宫色盛则贤者隐微羣婢倡言则善类喑哑邦国殄瘁恒必由之二诗非万古永鉴哉愚按小雅刺幽诸篇危辞切指读之悚然神惊大雅刺厉幽之诗立意正同而辞气特加包涵非独称天述祖为能得其大也左传称曲而有直体一言为知其季札之谓矣








　　虞东学诗卷十
<经部,诗类,虞东学诗>
　　钦定四库全书
　　虞东学诗卷十一
　　宗人府主事顾镇撰
　　周颂
　　郑康成曰周颂者周室成功致太平徳洽之诗其作在周公摄政成王即位之初颂之言容天子之徳光被四表格于上下无不覆焘无不持载此之谓容于是和乐兴焉颂声乃作按汉书髙堂生传鲁徐生善为颂师古注颂读与容同苏林曰汉旧仪有二郎为此颂貎威仪事据此则序言美盛徳之形容于义谛矣鲁人作颂义兼祷祝非复西京之旧后世仿之益务恢张皆沿流而昧其源者也疏曰雅不言周颂言周者以别商鲁盖孔子所加又曰颂多为祭祀而作故序称祀告及朝庙惟敬之小毖不言庙祀而承谋庙之下亦当于庙进戒于庙求助耳诗所曰颂者祭祀之乐歌自天地以及宗庙百神无非祭者然天地至大不可以形容也故郊祀明堂惟言配者之功徳而已余则自宗庙类及之而助祭之诗附焉旧谓周颂多不叶韵今细求之亦自有韵特韵多转注与风雅不同故疑其无韵耳古今固无无韵之诗也
　　清庙之什
　　此什所编为宗庙即政廵守明堂郊祀配天之乐歌皆周公制作时所定自不容有后王之诗错杂其问诗所曰其篇先以文王者四始皆文王也
　　于穆清庙肃雝显相济济多士秉文之徳对越在天骏奔走在庙不显不承无射于人斯【相转音澁杜甫诗恰似春风相欺得白居易诗为问长安月如何不相离自注相入声下四句天承人韵】
　　清庙三篇序以首篇为祀文王次篇为太平告文王三篇为奏象舞是三诗皆祀文王之乐矣三诗当为一祭所用仪礼义疏谓升歌清庙举清庙以包维天维清是也序下言周公既成洛邑朝诸侯率以祀文王诸儒皆引雒诰王在新邑烝祭歳以实之【集传李解补传诗缉】然书言文武并祭而此诗独言秉文之徳不得谓统于所尊【安成】遂遗武也独钱饮光引雒诰王肇称殷礼祀于新邑为説此本周公告王之言原非实事然王氏谓殷礼疑即十二月之祭陈定宇驳云十二月之祭不过以周公留雒就烝以告文武耳此曰殷礼乃非常大祭岂十二月之祭足以当之盖三月后以至十一月王必尝至雒都行大祀礼受大朝贺今脱去矣其説甚谠愚按雒都新建周公首以祀新邑诲王岂有延至冬烝即以留公祭告抵塞故事观下王答周公之辞曰惇宗礼称秩元祀咸秩无文又曰予小子其退即辟于周分明王已至雒举行殷礼退而归周非但如陈氏意之而已雒诰本多脱简即以此诗补其残阙可也穆深远也【集传】肃然清静谓之清庙【贾逵】显先也济济众也【郑笺】显相助祭者多士执事者【诗所】二者皆肃敬雝和秉持文王之徳【诗贯】盖肃雝本是文徳转从与祭执事之人形出愈见其徳之入人深也越于也【郑笺】骏大而疾也【集传】心思冥会瞻对匪遥见文王之在天焉精神踊跃趋跄恐后如文王之在庙焉两在字指文王之在人心者而言【田间】即下无射于人也不显不承犹周书言丕显丕承【古义】非文王之徳光显于无穷继承于不替安能无射于人如此【诗所】即庙中以槩天下也【徐鳯彩】按乐记清庙之瑟朱而疏越一倡而三叹有遗音者矣注云遗余也刘原父误以遗弃释之后儒遂疑是篇无韵故并论之　古义以序及蔡邕独断之説考之我是季秋大飨所用清庙乃洛邑初成特奉文王以配帝之乐歌观诗中秉文之德对越在天可见其季秋配帝别有我之篇而此诗移以他用有五处焉祭统云大尝禘升歌清庙下而管象天子之乐也周祖文王故大尝禘皆歌之也文王世子云养老之珍具遂发咏焉反登歌清庙既歌而语以成之也下管象舞大武陈祥道谓养老必歌清庙下管象者以文王善养老故也仲尼燕居云大飨两君相见升歌清庙示徳也下而管象示事也以诸侯之长二王之后得与配帝之祭肃雝显相之赞播之声诗荣莫大焉故于盛礼用之也明堂位云以禘礼祀周公于太庙登歌清庙下管象以此礼始作于周公故报以重祭所以康周公非以赐鲁也逹此五者而升歌清庙之义明矣
　　维天之命于穆不已于乎不显文王之徳之纯假以溢我我其收之骏恵我文王曾孙笃之【命与纯韵收与笃韵命转音民汉北海相景君铭命叶亲笃从徒对切转平】
　　此升歌之第二终也举天命文徳并言不必言配言如分明文王一天矣【诗牖】易曰天行健此天命之不已也又曰君子以自强不息此文王之不已也于文徳言纯中庸所谓纯亦不已也【补传】穆与显对互言之其实天命之流行赋与者未尝不显文王之徳之蕴未尝不深逺也【朱公迁】假大也【苏氏】溢盈溢也【郑笺】文王之徳甚大其余泽浸被于我也【徐元扈○不必依左氏作何以恤我】收聚也【毛传】骏惠大顺也【郑笺】纯徳主于翕聚故曰收无斯须毫厘违戾故曰大顺【诗牖诗缉】心法于不朽子孙世世相续便是笃厚犹言世徳作求也上篇以人心见祖徳此篇説孙子而归重祖徳两篇皆以徳言下篇言典方是治法耳【诗牖】陆堂以此为献尸之乐诗所以为祭而受福之诗其説皆起于邓元锡但升歌三终礼无分属三时者故不敢信○古义章首以文王与天对明是宗祀配帝之语
　　维清缉熙文王之典肇禋迄用有成维周之祯【典禋平上通成祯自为韵】
　　此升歌之第三终也序云奏象舞而列之升歌者刘原父谓舞象则先歌维清是舞在下而居后歌在上而居先其得为升歌明矣按礼经言歌清庙者必与管象相连康成注礼皆以象为武王之舞不主此诗然武王之舞自名大武与象别文【见文王世子明堂位等篇】礼无名武王之舞为象者惟文王之舞名象见于左传【象箾南籥】及此序则礼经之象即此诗之象又明矣顾序惟言舞不言管此诗既为升歌又入管吹其义未详张次仲云歌阕堂下吹管则合乐而舞盖一诗而两奏之岂或然欤清者不淆缉者有常熙者光大【集传训清为清明则与熙义相王氏训熙为广则与他篇缉熙义不符今用张记】皆言文典之美也典者文王造周之法【郝敬】前二篇以徳言仲尼燕居所谓示徳也此篇以典言所谓示事也肇禋即洛诰所谓肇称殷礼【洛诰云禋于文王武王则禋不必独为祭天之名今据雒诰之言与清庙之序相终始也】迄用有成维周之祯言迄今洛都告成开周家卜世之祯皆文典所贻亦曾孙笃之之意也【诸家都以迄字连上肇字取义故不得真解今云所以肇称殷礼者由今洛功迄已告成则迄字原非赘设】○读诗记曰周公宗祀文王于明堂所谓肇禋以文王配帝始于此也古义因洛邑成而宗祀正所谓告成事之祭耳又笺云象舞象用兵时刺伐之法武王制焉疏谓文王时有击刺之法武王象而为舞诗之作则于成王时也杜预注左云象箾舞所执南籥以籥舞也皆文王之乐正义云杜言皆文王之乐则象箾与南籥各是一舞南籥既是文舞象箾当是武舞也按陆徳明释文箾音朔正义引上林赋捎鳯凰释之而于韶箾之箾又音箫正义引虞书箫韶九成释之一字两音两训殊不可据愚谓象箾韶箾当作一音象箾南籥当作一舞礼记义疏言象吹以管而舞以籥则左传所纪原非两舞而象非象用兵时刺伐之法矣周舞之见于礼经者三曰象曰勺曰大武勺即酌【师古】酌之诗曰于铄王师而康成以为文舞【见内则注】象之诗曰文王之典而康成以为武舞此皆不可晓者朱子以勺为武以象为文合依朱子説
　　烈文辟公锡兹祉福惠我无疆子孙保之无封靡于尔邦维王其崇之念兹戎功继绪其皇之无竞维人四方其训之不显维徳百辟其刑之于乎前王不忘【公疆邦崇功皇刑忘古东江阳通押福转音甫保转音补福保自为韵】
　　序曰成王即政诸侯助祭也疏曰周公居摄七年致政成王成王乃祭祖考戒诸侯苏氏曰序言即正非即位也则周公未尝摄位明矣集传以此诗为献助祭诸侯之乐歌申补序义最谛朱氏疏义曰仪礼賔三献尸主人酌酒献賔歌烈文其在此时欤烈言其功文言其徳【补传】此功徳显明之诸侯夹辅王室以兴国祚锡是有天下之祉福以惠我无疆之休使子孙世世保之也【诗缉】无封靡于尔邦四句乃告戒之辞言尔无封殖以专利无侈靡以伤财则王当崇尚之又念汝有此开国之功【戎当训汝不当训大】当使后之以序相继者益务恢张前烈而皇大之则尔之子孙与我之子孙共相保于无穷矣盖诫勉之亦以致其祝愿也无竞维人四句特颂美前王以感发之与末句是一串语【田问】言莫强于人尽人道则四方其训行之莫显于徳显其徳则百辟其刑法之【解頥】前王所以统四方定百辟者由此也不曰不忘前王而曰前王不忘又加之以叹辞黄实夫谓感发诸侯不尽之意得其防矣本义分两章以下章为臣戒君之辞破碎非颂体自当以集传为正
　　天作髙山太王荒之彼作矣文王康之彼徂矣岐有夷之行子孙保之【徂依集传从沈括作岨岐字断句末句不入韵麟趾驺虞文王有声之结皆然陆圻云今乐府与尾声多不用前韵者】
　　序曰祀先王先公也集传则为祭大王之诗陆奎勲谓岐山有太王庙武成祀于周庙尔时应有乐章愚按周之祖庙自在镐京而岐周肇基之地根本所在故疏家言有别庙如武成所叙则先王先公悉在不独太王庙矣何以独祭太王乎此诗之祀自在周公定礼后为成王祀周庙之诗与武成大祀无渉顾诗言太王文王而序兼及先公者盖太王自豳迁岐文王自岐迁丰始终岐山之事者二王也述二王兴岐之绩以告先公所谓以成功告神明者欤先儒以祫祭当之则非也季氏解頣谓此祀岐山之乐歌引易王用享于岐山为证其説不为无据然享岐山安知非即祀周庙事无容创为别説张叔翘云周家王业实始于岐故大雅歌其帝省周颂谓之天作作起也【欧阳】髙山岐山也【郑笺】以岐山为髙山又以为天作美大之也【补传】荒治也【集传】大王荒之緜诗前七章之义备矣【诗贯】两彼字皆指岐山【后王不得彼先王今从张记】康安也谓奠安之彼作矣承首句言文王康之孟子述治岐之政备矣【王氏】彼岨矣岐【从集传】有夷之行皇矣二三章之言备矣彼险僻之岐山人归者众而有平易之道路子孙当世世保守而弗失也【集传】刘氏曰始作之固自乎天终保之亦系乎人张叔翘谓太王以一岐山而基王迹后世子孙不能以天下守岐山然后知诗人之语所虑者深逺也
　　昊天有成命二后受之成王不敢康夙夜基命宥宻于缉熙单厥心肆其靖之【诗贯密转音缪与受为韵心靖平上通】
　　序曰郊祀天地也通典周制禋祀毕献后天子舞六代之乐若感帝及迎气舞当代之乐其乐章用昊天有成命也苏氏辙曰此诗有成王不敢康执竞有不显成康世或以此为成王诵康王钊也然则周颂有康王后诗矣周公制礼礼之所及乐必从之乐之所及诗必从之颂之施于礼乐者备矣后世无容易之今集传改为祀成王之诗其辨有四一谓古无合祭天地之礼按疏言为南郊祀所感之天神于北郊祀神州之地谓二郊皆用此诗耳不言合祭也一谓此诗言天不及地若于方丘奏之于义何取按周礼以禋祀祀昊天上帝不言方泽义疏云以与禋祀昊天同也天地之徳同归罔极王者称受命于天不称受命于地岂父天而不母地乎祀天之诗未尝不可祀地也一谓以国语证之其为祀成王之诗无疑按国语道成王之徳句韦昭注云是诗道文武能成王徳又国语金奏肆夏樊遏渠吕叔玉注云肆夏时迈也樊遏执竞也渠思文也朱子于时迈注既用吕説又以执竞为昭王后诗是朱子亦不能定其説矣一谓周之后王独不得褒显其先王是固然已然郊禘为一朝大典周公不容不为手定今此诗之祀天地改为祀成王雝之禘太祖改为祭文王周颂乐章偏阙此二大祭所未安也故仍从序説范逸斋曰郊祀以后稷配此篇为天地之乐章思文为后稷之乐章成命定命也成王当依笺作成此王功基者积累于下以承借乎上也宥宏深也宻静宻也【集传】肆故今也【尔雅】靖安也【集传】言天祚周以天下既有定命矣文武受之成此王功不敢自安其夙夜积徳以承借天命者宏深而静密仲尼燕居谓无声之乐其防深矣于是又叹美而言二后继续光明者顾命谓昔君文王武王宣重光是也【田间】单厥心者于民物遐迩之祭无所不尽其心故今得承二后之功徳共享安靖而永受天命也○按天地之祀二至异时方圜异位苍黄异色器币异物六变八变异乐周礼炳然无可疑者由汉以来始有夫妇共牢南郊合祭之説其事成于王莽而宋世儒者乃援据此序以傅会其説苏子瞻且创为六议争之殿廷【元祐七年】议莫能一至淳熙中朱子为先朝南北郊辨谓古者天地未必合祭日月山川百神亦无一时共享之礼古时天子躬亲行事岂有祭天却将上下百神重叠累积并作一祭耶且郊坛陛级两边上下皆是神位中间恐不可行朱子之辨出而合祭之不可明矣近世又有张其説者故因説是诗而并论之
　　我我享维羊维牛维天其右之仪式刑文王之典日靖四方伊嘏文王既右飨之我其夙夜畏天之威于时保之【牛音疑右音以牛右方飨俱平上通夜音豫保读补】
　　此宗祀文王于明堂以配上帝之乐歌【序传合】程子曰万物本乎天人本乎祖冬至祭天而以祖配气之始也万物成形于帝人成形于父季秋享帝而以父配成物之时也礼书郊曰天所以尊之故以稷配亦以尊稷也明堂曰帝所以亲之故以文王配亦以亲文王也语类为坛而祭故谓之天祭于屋而以神祗事之故谓之帝质疑明堂之祀上帝其为昊天上帝及五帝可知【礼书説】康成以上帝为五帝而不及天王肃以上帝为昊天上帝而不及五帝皆与礼经不合按周礼小宗伯兆五帝于四郊因吉土以飨于郊家语孔子曰天有五行分时化育以成万物其神谓之五帝马贵与为五帝者五行之主而在天犹五岳为五方之主而在地也五帝不出天之外而谓五帝即昊天则不可五岳不出地之外而谓五岳即后土则不可后世乃立青赤黄白之祠后儒又加以威灵仰赤熛怒白招拒汁光纪含枢纽之号后又分为六天其説多出于纬书不足据也家织帘曰明堂之作武王时已有之乐记曰武王克殷祀于明堂而民知孝是也不独武王时有之通典曰黄帝拜祀上帝于明堂则明堂为祭祀之所上古已然惟宗祀配帝之礼则昉于周公故孝经以此赞周公之孝后世误执严父之説以启纷纭惟东汉明帝时以光武配明堂迄章安而后不识变者以为近古朱子谓此是周公创立一法文王配天永为定制后世严父之説乱了斯言足破千古之惑奉也【郑笺】享献也【毛传】右尊也神坐东向在馔之右所以尊之也【集传】临之于右以享我祭犹云如在其上也【古义】季氏解頣曰祭法燔柴于泰坛用骍犊则明堂祭天当用特牛而有羊者周礼羊人积共羊牲谓积柴祭天则用羊实柴也先柴而后献故维羊在维牛之上者奉羊以供柴享者献牛以供祀也安成刘氏曰不敢必天之享而以其字言之仪式刑皆法也【集传】累言之谓法之不已【诗缉】惟天惠民惟文王之典足以安民我法文王之典日月施行之以安四方则天必锡福于文王而右飨我祭矣【旧谓文王锡福祀天而谓文王锡福可乎其右既右语势一呼一应则右飨亦应属天盖锡福文王即是锡福子孙处天既右飨则文王右飨不待言矣今用诗缉説】我其夙夜为祭后言之也钱氏曰天之威即从右飨中见天人相去甚迩能飨我即能弃我不畏其威而能常保其右飨乎畏之如何只是常法文王之典以靖四方耳【古义】读诗记曰法文王所以法天畏天所以畏文王天与文王一也○清庙之祀明堂在雒都康成谓周公摄政乃立明堂于王城此雒都告成之特祀维清所谓肇禋也此明堂在镐京乃每嵗季秋大飨之礼杨氏复曰明堂王者所居以出教令之所非王者之常居也疏家云在国之南丙巳之地三里之外七里之内虽未可据然必森严清静周人祀上帝于明堂而以文王配者此也王叔晦曰明堂制度诸家皆以臆度月令失之诞大戴记桓氏新论失之侈蔡氏失之离晏子所传陋而非礼公玉带所图诡而不经愚按明堂之制当以考工记为正考工记匠人职云周人明堂度九尺之筵东西九筵南北七筵堂崇一筵五室凡室二筵如是而已朱子言当有九室如井田之制亦与考工不合
　　时迈其邦昊天其子之实右序有周薄言震之莫不震叠懐柔百神及河乔岳允王维后明昭有周式序在位载戢干戈载櫜弓矢我求懿徳肆于时夏允王保之【子转音走与后为韵见汉书叙传位与矢韵夏与保韵夏音户保音补】
　　序曰廵守告祭柴望也疏曰宣十二年左传云昔武王克商作颂曰载戢干戈明此篇武王事也国语称周公之颂曰载戢干戈明此诗周公作也时迈其邦叙时巡之事也有天下曰天子子之者使有天下为人神主也时迈而首及昊天正柴望之事郊特牲云天子适四方先柴武成谓庚戌柴望大告武成是也【黄氏】右助也【郑笺】序者帝王之传序【曹氏】谓以周继夏商也【钱氏】实字与其字相承若为问答者然昊天其子之乎曰天实右序有周矣【诗缉】何以徴之即今巡守所至薄言震动之诸侯已莫不悚惧武成谓华夏蛮貊罔不率俾是也【黄氏】祭告所及用以懐来柔和之【毛传】百神河岳已莫不效顺武成谓告于皇天后土所过名山大川是也【黄氏】此皆右序之实騐信乎王之为人神主矣明昭者光明着见之义武成所谓昭我周王天休震动者是也【古义】又防上昊天其子言曰天实明昭有周矣【诗缉曰右序有周明昭有周语意正同明昭不言实者承上省文也故两节结语皆以允言之】式用也【郑笺】次序诸侯之在位者谓以庆让黜陟之典差次之【诗缉】武成谓庶邦冡君暨百工受命于周是也【黄氏】诸侯既已式序无所复事武功干戈弓矢则戢之櫜之惟求美徳以布陈于中夏盖勘乱以武致治以文求者讲求之义懿徳所包者广凡可以绥太平者皆是【古义】武成谓归马放牛以致拱而天下治是也【黄氏】此皆明昭之实事信乎王之能长保天命矣既右序之又昭明之是天之子之也【诗缉】愚按古人颂不忘规我篇曰于时保之此篇曰允王保之可识古颂之体○疏曰春官钟师以钟鼓奏九夏王夏肆夏昭夏纳夏章夏齐夏族夏陔夏骜夏彼注引吕叔玉云肆夏樊遏渠皆周颂也肆夏时迈也繁遏执竞也渠思文也按襄四年左传穆叔如晋晋侯享之金奏肆夏之三不拜对曰三夏天子所以享元侯也鲁语亦载穆叔之辞称肆夏繁遏渠韦昭注肆夏一名樊韶夏【即昭夏】一名遏纳夏一名渠与吕不合然如韦説则三夏并称何独于肆夏辞繁名叠乎其不然必矣又疏述康成之言谓九夏皆诗篇名颂之族类此歌之大者载在乐章乐崩亦从而亡是以颂不能具愚按六笙篇亡而义存九夏既亡其义安知其篇纷纭之论总不可据今袛举古儒所及者着之以不没其説云尔
　　执竞武王无竞维烈不显成康上帝是皇自彼成康奄有四方斤斤其明钟鼓喤喤磬筦降福穰穰降福简简威仪反反既醉既饱福禄来反【次句不入韵末节转韵】序曰祀武王毛郑皆训康为安而欧阳氏谓成康者成王康王也当是昭王后诗集传用其説李迂仲曰欧説简直然亦有窒碍不通者其言成康之文如此其屡而言武王无几岂古人祀先祖之意乎苏頴濵曰奄有天下不自成康也朱孟章曰先生初説亦取古注后乃更之当以初説为正竞彊也【郑笺】皇大也【补传】武王执自彊之心以成莫彊之烈【补传】岂不显乎其成王业而安天下也【诗缉】上帝是以益光大之由其能成王业而安天下遂奄四方而有之斤斤然明察无不至言其照临四方【诗缉】明而能断【补传】无竞者在此不显者亦在此也今祀武王之时钟鼔喤喤而和磬筦而集神之降福穰穰然众简简然大言乐作而神福之也祭祀之威仪反反然重慎【賔之初筵传】祭终而饮福醉饱卒无违礼【笺疏】福禄亦反复而未艾言礼行而神福之也【诗缉】○樊繁通杜子春曰繁多也遏止也言福禄止于周之多也
　　思文后稷克配彼天立我烝民莫非尔极贻我来牟帝命率育无此疆尔界陈常于时夏【稷极韵天民韵牟育平入通陆奎动曰界宜读驾古暮反与夏韵】
　　此后稷配天之乐歌史记言郊礼有二而皆配以稷家语孔子曰郊之祭也迎长至之日也故周之始郊其月以长至其日用上辛至于启蛰之月则又祈谷于上帝钱氏曰此迎长至之郊也按昊天有成命已为南郊之乐而又有思文者郝仲舆曰献祖之乐当与祀天异思文所以献祖也生民述事故辞详而文直思文颂徳故语简而防深雅颂之体其不同如此【张氏】古义谓贻我来牟据冬至时所见之物言之此不必然按管子言麦熟谷之始段武昌言当正阙之时故养民者以此为善盖旧谷既没新谷未升絶续之交民命所系今西北方人俱以麦为大熟故特标以为民食之本臣工篇亦言来牟同此意也思语辞【集传】文文徳也【郑笺】诗缉曰后稷人臣周人推以配天疑于推崇之过于此诗发明之克如克明徳之克【安成】下乃言克配之实也立当作粒【郑笺】虞书烝民乃粒是也极至也徳之至也【集传】周语芮良夫曰王人者导利而布之上下使神人百物无不得其极是也来牟麦也【説文】来牟本由天生洪荒以后襍于丰草后稷辨其种以授之民教以树艺之法故曰贻也率育徧养也帝欲徧养斯民后稷奉而行之所以克配彼天也无此疆尔界正徧养之事常常道也【集传】时夏中国也【陈氏】李迂仲曰后稷但养之而已未及教之也乃以陈常于时夏言者盖民无常产因无常心仓廪实而知礼义府库充而知荣辱惟其教民稼穑所以能陈常于时夏也按孟子曰使有菽粟如水火而民焉有不仁者乎圣人之功所以同于覆载也祭以配天宜矣○此诗即韦吕所谓渠者杜子春曰渠大也以后稷配天王道之大也冯疏曰説文云来麰麦也刘向亦谓厘麰麦也韩诗作贻我嘉麰然则来牟一物惟广雅以牟为大麦来为小麦不足据也
　　臣工之什
　　此什错举内外祭而助祭之诗居半焉雝为大禘与载见相次者亦以诗有相子肆祀之语而类编之欤诗所曰终以武者周乐之乱章也
　　嗟嗟臣工敬尔在公王厘尔成来咨来茹嗟嗟保介维莫之春亦又何求如何新畬于皇来牟将受厥明明昭上帝迄用康年命我众人庤乃钱镈奄观铚艾【茹畬帝艾四韵为长调工公求牟年人名为韵】
　　此诸侯春朝助祭事毕而遣于庙之乐歌也孟子述巡守之典其庆譲始于土地田野之治否知先王之于农事常首先天下之政【张氏】故成王遣戒诸侯注意于此舜咨十有二牧曰食哉惟时正此意也【李氏】愚按朱子释保介谓保介见吕览月令其説不同然皆为借田而言是惟借田得名保介诗呼保介而告之事当在耕借后故后世学者皆以借田为説【张翥邹忠何揩张次仲钱澄之陆奎勲】疑诸侯助王春祠因预借礼乃遣于庙而戒之欤不戒其身而咨嗟以戒其臣工者所以警切之也【诗缉】在公者公家之事【朱子】王既锡尔成法有所不知当来咨谋茹度之戒无自专也【郑笺】此节是统饬之辞下乃専言农事【诗缉】重言嗟嗟者所以重其事于是又戒其保介曰尔今归国春向莫矣他又何所求乎惟民事不可缓耳尔之新田畬田【三嵗田曰畬】何如哉盖新垦之田用力尤难故举新以该旧也【辅氏】春已向莫甚美之麦渐次告成是上帝有明赐而受之不逺矣夏麦者秋稼之占此明昭之上帝终必赐以有年所当命我众人各具铫锄之器以治其田奄忽之间已观其用短鎌以艾禾矣可不归而求之哉【诗缉】愚按如何新畬春省耕也庤乃钱镈孟夏循行县鄙命农勉作也奄观铚艾秋省敛也皆戒之之意○笺曰保介车右也月令孟春天子亲载耒耜措之于参保介之御间集説曰车右及御人皆是参乗天子在左御者居中车右在右置此田器于保介及御者之间疏谓诸侯耕借劝农则此人与之同车常见劝农之事故勅之也又髙诱吕览注云保介副也载耒耜置于其间而施用之集传本此笺曰周之季春于夏为孟夏诸侯朝周之春故晚春遣之据此则诗言莫春为周正建寅之月矣朝正之后于此遣之正其时也不应迟至夏之三月且夏三月而勅农事不已晚乎毛传钱铫镈鎒铚获也冯疏铫七遥反削也尔雅作谓之疀【音插】方言江淮南楚谓之臿东齐谓之梩【音骇】鎒尔雅谓之定【音顶】郭云锄属吕览鎒柄尺其鎒六寸注云耨芸苗也六寸所以入苖间説文铚获禾短鎌管子云一农之事必有一耜一铫一鎌一鎒一椎一铚然后成其为农盖铫鎒铚三器分耕耘刈三用故云然
　　噫嘻成王既昭假尔率时农夫播厥百谷骏发尔私终三十里亦服尔耕十千维耦【谷音古耦音懝尔谷里耦上入通】
　　序谓春夏祈谷于上帝而诗中未见祈谷意故集传改为戒农官后儒又以戒农官当次于雅不当次于颂何黄如据家语谓既得卜于祢因戒农官张次仲据竹书谓康王申戒农官告于庙皆欲以戒农官合于告神明之义未免附会诗所谓既祈谷于上帝因而祭农官于本诗既字之义为得矣然祈谷而祭农官于礼无稽诗缉补传皆言亲率农夫为借田张本盖知为借田而又挂碍序説故为两岐之论愚按月令祈谷借田其礼相因诗言既昭假尔本承祈谷而言故序以为祈谷也岂前篇戒诸侯及后载芟篇祈社稷皆耕借后事而此篇乃祈谷后耕借之乐章欤咨嗟我周之以穑事成王业也启蛰之祀既昭假于尔大神矣【烝民言昭格于下商颂言昭格迟迟皆事天也】曰既者已事之辞我今亲率农夫以播种百谷【诗缉补传】所谓躬耕帝借也骏发尔私以下戒民使劝农业【孔疏】时有终畆之庶人在焉故戒之也骏疾也发伐也【郑笺】匠人职云一耦之伐以耜击伐此地使发起也【孔疏】私民田也不言公者上欲富其民而让于下也【毛传】终竟也终三十里者万夫之地方三十三里少半里言三十者举成数也【郑笺】服事也谓之亦者顾上躬耕而言十千维耦者匠人职云耜广五寸二耜为耦注曰古者耜一金两人并发之今据万夫言之故曰十千耦也或谓借田承祈谷之后即以本文既昭假尔率时农夫为据已序又兼言夏祈何欤按先儒或以噫嘻之辞为吁嗟求雨【曹氏】或又以大雩与春郊不同疑序中夏字为衍【何氏】皆不可据诗有本为此事而作后复移之他用者其义不可究讫阙之可尔○孔疏计万夫之田一夫百畆方百歩积万夫方之是广长各百夫以百乗百是万也既广长皆百夫夫有百歩三夫为一里【三百歩为一里】则百夫为三十三里余百歩即三分里之一为少半里是三十三里又少半里也陈祥道曰康成以匠人有遂沟洫浍之制而多寡与遂人异故言采地制井田乡遂公邑制沟洫按小司徒九夫为井匠人亦九夫为井井间有沟自井地言之也遂人十夫有沟兼沟涂言之也若遂人百夫有洫而匠人十里为成成间有洫则九百夫之地遂人千夫有浍而匠人百里为同同间有浍则九万夫之地其不同者成间有洫非一成之地包以一洫而已谓其间有洫也同间有浍非一同之地包以一浍而已谓其间有浍也成与同地之广者也洫与浍沟之大者也于成举洫于同举浍亦其大略云尔薛季宣曰周世井田之法实公行于天下内外逺近之沟洫固无异制则遂人匠人之所掌其制一也据此则集传谓沟洫用贡法者非矣又案匠人云凡沟逆地阞谓之不行水属不理孙谓之不行又云凡行奠水磬折以参伍是沟洫之法虽纵横不得逾制亦必循顺地阞有直行折行之处非如昔人所图如棋盘様也至于环外之川亦谓其外有川非必四面环之也义疏谓环于百里外者即环于三十三里外之川最为得之集传谓四旁有川亦似于水势未审
　　振鹭于飞于彼西雝我客戾止亦有斯容在彼无恶在此无斁庶几夙夜以永终誉【夜音豫】
　　此献二王后助祭之乐歌振羣飞貎【毛传】振其羽也【钱氏】辟雝在西郊故曰西雝【朱子】鹭好洁而白振羽羣飞来集西雝其容可爱杞宋之君于周为客今来助祭周庙至止于此亦如鹭之容也在彼不以我革其命而有恶于我知天命无常惟徳是与其心服也在我不以彼坠其命而有厌于彼崇徳象贤统承先王忠厚之至也【陈氏】欲其夙夜匪懈然后徳音不已所谓爱人以徳也【李解】成王告防子曰与国咸休永世无穷又曰俾我有周无斁亦此意也此篇序与集传无异説而后人自取蜎扰总由泥滞西雝二字不知鹭集西雝只兴客之在庙不当以兴义为正义也或欲以白鸟同白马例看尤渉纎巧非説经本色陆奎勲曰此诗不独用之庙中两君相见彻以振羽见仲尼燕居集传赋也宜从毛为兴○陆疏鹭水鸟齐鲁间谓之舂鉏辽东乐浪吴扬人谓之白鹭大小如鸱青脚髙尺七八寸尾如鹰尾喙长三寸陆佃云顶上有丝毵毵然长尺余欲取鱼则弭之罗愿云鹭洁白而善为容其集必飞舞而下其翅背上皆有长毛一名带丝禽【海录】一名属玉【格物论】
　　丰年多黍多稌亦有髙廪万亿及秭为酒为醴烝畀祖妣以洽百礼降福孔皆【首句黍稌自为韵秭醴妣礼皆平上通】
　　序言秋冬报而不言所报何神则内外上下兼举之矣笺义以为祭宗庙集传以为祭田祖先农方社之属【用苏颍濵説】而王临川郑永嘉陈小南李迂仲俱以为报上帝陈用之以为享明堂惟曹纯老谓天地百神无所不报而同歌是诗按诗以洽百礼所包广濶曹説得之汇纂云考祀典秋冬大报上自天地以至方蜡靡祀不举祀则有乐是诗槩为报祭之乐章故序不明斥所祭为何神也职方谓雍冀宜黍荆宜稌是黍利髙燥稌利下湿丰年时或髙或下无所不熟故黍稌皆多也【李解】廪人注曰藏米曰廪藏粟曰仓对文则别散即通也【孔疏】数万至万曰亿数亿至亿曰秭【毛传】藏谷数多故其廪髙大举廪之多容以为丰年之状也【孔疏】酒即周礼所谓三酒醴即周礼所谓五齐行礼以酒为主也【诗缉】烝进也界予也【郑笺】即献也进而献之祖妣于以会合其事神之众礼【诗缉】大典毕举随处得丰年之利用则随处徴神惠之普存故曰降福孔皆也　尔雅稌稻郭云今沛国呼稻为稌是也【孔疏】古义稌有黏有不黏黏者为糯不黏者为秔秔或作粳在古通得稻稌之名若诗书之文自依所用而解之如论语食夫稻则稻是粳月令秫稻必齐则稻是糯周礼牛宜稌则稌是粳此诗为酒醴则是糯也
　　有瞽有瞽在周之庭设业设虡崇牙树羽应田县鼓鞉磬柷圉既备乃奏箫管备举喤喤厥声肃雝和鸣先祖是听我客戾止永观厥成【瞽庭分韵起奏音祖虞羽鼔圉奏举与瞽韵声鸣听成与庭韵】
　　此始作乐而合于祖之乐歌疏曰周公制礼作乐一代之乐功成而合诸乐器于太祖之庙奏之特告太祖不因祭祀集传无异説独范逸斋以为祫祭此由康成注大司乐之文误之也按大司乐以六律六同五声八音六舞大合乐縁上经教乐舞乐语是分而教之故于此合肄之也郑注乃连下经天神地示人鬼并为一事逸斋因疑合乐为祭耳何黄如谓若无助祭之事我客何以来窃意诸侯述职嵗有恒典遇祭祀则助祭遇合乐则观乐皆朝廷大事诸侯所当预者本诗明曰观成并无一字渉祭何苦强生枝节与古人为难耶按礼经多合乐之文合乐必有诗而今无别见者或始作乐时歌此以合乎祖后亦移而他用欤又疏称毛以为大武之乐陈旸乐书因谓备乐合祖不过主大武而已遂引乐记始而北出云云谓武乐之成终于崇天子戾止观成即崇天子之意此无明文可考毛亦本无是説瞽言作乐之人也庭言作乐之地也【辅氏】重言有瞽见非一人【朱氏】两句总叙其事【集传】以发作乐之端也设业四句言乐器之备箫管四句言乐声之和既备乃奏则聫络上下之文也先祖三句言乐作而神人胥格犹虞书言祖考来格虞賔在位也成如箫韶九成之成【集传】又按乐有八音诗中所举者四或举重以该轻或举小以包大故云既备也大司乐陈六变八变九变之乐于音亦祗举其三古人临文之体如此何黄如乃以管为笙中之管以补匏音以乃奏为金奏以补金音以和鸣为琴瑟以补丝音至土音不能为説牵合左传七音之文假令何氏作大司乐图钟节解又当如何补缀耶不知乃奏只是奏乐和鸣只是乐之和管只是下管之管毋容穿凿取巧也诗牖云肃即皦如意雝即纯如意合之即喤喤和鸣也斯为得之○业虡崇牙见灵台篇疏曰树羽即明堂位所谓璧翣注云画缯为翣载以璧垂五采羽其下树翣于簨之角上是也应小鼔太射礼应鞞在建鼔东与西悬朔鞞相对注谓应和朔鞞经传皆无田鼔之文【毛传以田鼓为大鼔】而田与应连文皆在县鼔之上则田亦应之类故郑以为当作朄【音引】太师职云令奏鼔朄注云为大鼓先引笺谓声转字误变而作田也陈祥道曰大射有朔鞞应鞞诗又以应配朄则朔鞞乃朄鼓也以其引鼓故曰朄以其始鼔故曰朔郑氏以应与朄及朔为三鼓恐不然也疏曰明堂位云夏后氏之鼓足殷人楹鼓周人悬鼓是周法鼓始在县陈旸曰县鼔大鼔也应田县鼓先小后大所以为备乐也疏曰小师注云鞉如鼓而小持其柄摇之旁耳还自击是也陈旸曰鞉鼓二者以同声相应故配天神以靁鼓靁鞉祀地示以灵鼓灵鞉享人鬼以路鼓路鞉乐记亦以鞉鼓合而为徳音也古义曰磬笙磬颂声也应笙之磬谓之笙磬应颂之磬谓之颂磬疏曰传云柷木椌圉楬者以乐记有椌楬之文二器皆用木也郭璞云柷如漆筩方二尺四寸深一尺八寸中有椎柄连底挏之令左右击敔如伏虎背上有七十二鉏铻刻以木长尺栎之圉敔古今字耳章俊卿曰柷之制中虚声之所出以虚为本也圉之制中实声之所止则归实也疏曰释乐大箫谓之言小者谓之筊郭云箫大者编二十三管长尺四寸小者十六管长尺二寸风俗通云箫参差如鳯翼释乐大管谓之簥郭云管长尺围寸并漆之有底笺云如笛并而吹之律吕精义云管即律管律吕各六有特有编前儒不识管者谓长尺围寸并两而吹此汉大予乐之双管非古所谓管也后儒不识管者谓除嘂子外长六寸余此教坊俗乐之头管亦非所谓管也管无孔惟管端开豁口以便吹纵横皆广一分七厘六毫乃黄钟正律内径之半也
　　猗与漆沮潜有多鱼有鳣有鲔鲦鲿鰋鲤以享以祀以介景福【龙氏云福读甫】
　　序曰季冬荐鱼春献鲔也月令季冬命渔师始渔天子亲徃乃尝鱼先荐寝庙注云此时鱼洁美故特荐之又季春荐鲔于寝庙周礼人春献王鲔夏小正传云鲔之至有时美物也非时常有故取以为献【郑锷】此篇与鱼丽相表里鱼丽之序曰美万物盛多可以告于神明此则告神之乐歌也猗与犹言美哉【诗缉】漆沮岐周之二水也【毛传】二水自豳歴岐周以至丰镐镐京去岐不逺故系而言之【孔疏】明非自土沮漆之漆沮也深潜之处有此多鱼【诗缉】盖鱼性喜潜故藏之深也【王氏朱氏】鳣鱑也【本草】鲔鮥也【郑笺】二鱼皆非漆沮所有而谓之有者以其自他而至见漆沮之鱼广也且有纎长之鲦善飞之鲿形偃之鰋形俯之鲤举其类之多亦形容万物盛多之意【补传】以是备物享祀而神明飨之助以大福也○毛传潜糁也疏引小尔雅鱼之所息谓之橬橬作木旁橬槮也槮亦作木旁尔雅糁谓之涔郭璞改糁作槮李巡云以木投水中养鱼曰涔孙炎云积柴养鱼曰槮郭注谓鱼得寒穴其里隐藏因以薄围取之按潜之训深尔雅本有明文今以从水之潜作从木之橬辗转改释殊难信据今从诗缉罗愿云鳣盖鲔之类三月从河上来今巩县东雒渡北崖上山腹穴旧説谓此穴通江湖鳣鲔从此穴入河陆佃云鲔岫居至春始出而浮阳北入河西上龙门入漆沮余见卫风小雅
　　有来雝雝至止肃肃相维辟公天子穆穆于荐广牡相予肆祀假哉皇考绥予孝子宣哲维人文武维后燕及皇天克昌厥后绥我眉寿介以繁祉既右烈考亦右文母【通首隔句韵】
　　序曰禘大祖而笺以大祖为文王盖本祭法祖文王之文也先君子曰禘説纷纷迄无定论康成混禘于郊及祫大禘小之説前人驳辨已详无容置论所当论者有二赵匡谓禘祭不兼羣庙朱子从之然汉世儒者【如许慎张纯等】俱以禘为禘审昭穆则毁庙未毁庙之主俱在矣惟合羣主而又追所自出之帝故大于祫也匡又谓禘非时祭之名不知礼之言禘原有二説大传之所谓禘尔雅以为大祭商周之禘喾是也王制之所谓禘其礼或行于春【郊时牲】或行于夏【祭统】郑司农谓即司尊之追享所谓四时之间祀陆农师以春夏为审谛之时陈祥道以为时禘是也康成指为夏殷之礼此不可据按礼经言禘每及尝中庸亦言禘尝之义则周有时禘信矣周礼义疏云禘不于春则于夏因春夏之时祭而以大祭之礼行之则祠亦名禘禴亦名禘矣春秋书禘于庄公可见不必追所自出之帝而后为禘也左传云寡人之未禘祀可见为时祭之通称也合前后诸説按之则商颂之长发大传之所谓禘也故序以大禘当之周之雝王制之所谓禘也故序以禘文王当之不言大也笺以太祖为文王则禘止及于文王而不追所自出即鲁禘庄公之蓝本也鲁虽僭礼亦必有所规仿而然恐其祭时即歌此诗故三家得而窃之欤又按旧説以为成王诗而集传改为武王祭文王何黄如引刘向封事以实之今考刘向之言曰武王周公继政义不专主武王又曰祀其先祖仍与序説相合无以见其为武王祭文王也愚意成王禘文王而以武王配故有皇考烈考之别诗意或当然欤有者非一之辞【田间】来者自彼而来【孔疏】止者止于周庙【古义】言助祭之诸侯其来也雝雝而和其止也肃肃而敬天子则至和无迹至敬无文穆穆然深逺【诗牖】所以交神明者有道矣又嗟嗟而言【于郑读如字今从集传音乌】天子进大牡之牲其时辟公助陈祭祀之馔【孔疏】此由我大哉皇考之武王【王氏】有以绥安我孝子故能得万国之懽心以祀其先祖也【刘向】我先祖文王宣通哲智以尽人道乃文乃武以备君徳用是安人以及于天而克昌其后嗣【旧以宣哲属臣文武属君今从集传】予以寿祉之多故今奉兹大祭既尊烈考文王为太祖【王氏】亦尊文母大姒与之同食也疏云文王虽不得为始祖可以为太祖又云考者成徳之名可以通其父祖祭法父曰考祖曰王考愚按康诰丕显考文王亦即烈考之谓传笺以皇考为文王则成王不当称孝子以烈考为武王则子不当居母上集传以皇考烈考皆属文王则一诗不当有两称惟读诗记用王氏説以皇考为武王烈考为文王今详诗意应如是○周礼乐师职及彻帅学士而歌彻论语三家者以雍彻康成谓彻歌雍诗是也陈旸曰大祭祀告利成之后彻必歌雍古之祭祀有乐以迎来必有乐以彻食黄佐曰此诗本为祭文王彻爼之诗后乃通用之于他庙耳苏氏曰周人以讳事神而诗曰克昌厥后者盖周所谓讳不以其名号之耳不遂废其文也讳其名而废其文者周礼之末失也愚按祭统大尝禘升歌清庙下而管象是禘祭升歌用清庙此其彻诗也
　　载见辟王曰求厥章龙旂阳阳和铃央央鞗革有鸧休有烈光率见昭考以孝以享以介眉寿永言保之思皇多祜烈文辟公绥以多福俾缉熙于纯嘏【王章阳央鸧光享平上通保读补与考寿为韵福读甫与考祜嘏为韵】
　　序曰诸侯始见乎武王庙也疏谓成王即政诸来朝于是率之以祭武王之庙按烈文序言即政此序无之其曰始见者明在即政前邹子静曰盖免丧始朝乎庙也诸侯本为朝来而是诗之作则为助祭是説近之载始也新王初御诸侯来朝求法度而遵守之犹今言请训也其所建交龙之旂则阳阳而明其轼前之和旂上之铃则央央而有声【李解】其辔首之金厄则触之而鸧然如玉之鸣【古义鸧当依説文通作玱玉声也鞗革有玉声者金厄所触旧谓金饰貎非是】休美也【集傅】车服之美如此有烈烈然之光辉也成王于是率之以见昭考武王以致其孝敬以行其献享【诗缉】而诸侯助行其礼使得寿考之福【孔疏】当长言保此甚美之多祜也又言此有功有徳之辟公神亦安以多福是君臣并受神贶俾我继续光明于纯全之嘏犹尚书言毗予一人世世享徳也【诸家皆以末二句从烈文首章义又或以为均福于诸侯之辞今按疏义是以多福为安诸侯纯嘏句仍归成王补传用其説】黄实夫曰成王得四海之懽心以祀先王则成王有得福之道四海诸侯各以其职来祭则诸侯亦有得福之道君臣并受其福而劝戒以保于无穷盛矣哉按笺云天子受福曰大嘏【本礼运】辞有福祚之言是郑以此为嘏辞也岂此诗即受嘏之乐歌欤
　　有客有客亦白其马有萋有且敦琢其旅有客宿宿有客信信言授之絷以絷其马薄言追之左右绥之既有淫威降福孔夷【马音姥且释文七序反马且旅马韵追绥威夷韵】
　　序曰防子来见祖庙也笺云成王既黜殷命杀武庚命防子代殷后既受命来朝而见也疏云防子先封于宋但未为殷后耳于此时命为宋公或召来命之或遣使就命史传无文要是既受命乃来朝而见若未受命不得已乗白马又云经之所陈皆説防子之美虽因见庙而歌其意不在庙故经无庙事古义曰辞虽颂客亦告于庙故为颂集传分三节部分最清然以第三节追之为已去而复还之恐无是事故易注语留之为送之客指防子也宋于周为客【左传】重言有客者独贤而尊异之【郑笺】亦仍也【苏氏】殷尚白修其礼物仍殷之旧也【集传】萋且敬慎貎【毛传】言防子乘白马而来其威仪敬慎萋萋且且也【郑笺】乃其随行之众如敦琢之玉然犹杜诗言侍立小童清也【诗缉】此一节言其始至也【集传】一宿曰宿再宿曰信言客至多日可以去矣我周人受之絷绊以绊其马爱而留之不欲使去也授絷絷马皆假设之辞【孔疏】此一节言其去也【集传】追之为言送也疏谓已发上道逐而送之笺谓饯送者是也绥安也追绥总是一事【古义】王遣左右之臣追而饯之以安乐其心厚之无已也【笺义】淫大威则也【毛传】谓用殷正朔行其礼如天子也【郑笺】张叔翘曰用天子礼乐浸淫于寻常等威之外故曰淫威与亦白其马相照夷易也【毛传】大也【王氏】降福孔夷即指天子宠命及左右追绥之事易者无所顾吝大者莫能相尚言王之降福易且大也【旧説谓神与之福上文并无鬼神事故不从】此一节言其送之也○什方张氏以周公诛武庚禄父为刑威言昔者既有淫威矣今则降福孔夷盖顺逆之理如此范传严缉皆主之东莱诗记亦分注其説愚谓防子新受宠命来周为客天子褒崇越于常制至于已去犹复追绥眷厚如此而忽渉前事以伤其心岂所谓绥之者耶今详周书防子之命极陈商先王之齐圣广渊及防子之恪慎克孝而终以毗予一人世世享徳此为勅命之辞并无一语及纣与武庚之事今作诗美之而结乃示以威福非愚所敢安也立説不慎转成疻痏不得不为辨之
　　于皇武王无竞维烈允文文王克开厥后嗣武受之胜殷遏刘耆定尔功【后音户刘转音卢功转音鼓】
　　序曰奏大武疏云周家象武王伐纣之事作大武之乐既成而于庙奏之乐记子曰夫乐者象成者也总干而山立武王之事也发扬蹈厉太公之志也武乱皆坐周召之治也且夫武始而北出再成而灭商三成而南四成而南国是疆五成而分周公左召公右六成复缀以崇天子康成云每奏武曲一终为一成陈氏乐书云周官大司乐奏无射歌夹钟舞大武以享先祖则歌是诗而舞之可知记又言八佾以舞大武语其数也朱干玉戚以舞大武语其器也冕而舞大武语其服也于叹辞皇大也【集传】无竞维烈义与执竞篇同允信也信哉有文徳之文王能开其子孙之基绪即下所谓尔功也武王嗣以武功受之【嗣武字与允文字对】胜殷而止其残杀然后尔功得致定也【毛传耆致也】明非武王之武无以成文王之文也维清归功文王为奏象言之此诗归功武王为奏大武言之言各有当也【诗缉】愚按乐虽象武而诗以遏刘耆定为颂则大武之意在于止戈故能受文之徳而定其功也○宣十二年左传于文止戈为武武王克商作颂曰载戢干戈载櫜弓矢又作武其卒章曰耆定尔功其二曰铺时绎思我徂惟求定其六曰绥万邦屡丰年集传引此则作首章孔颖达曰颂皆一章言卒章者终章之句也按传所称其三者赉也所称其六者桓也既以桓为六成则武诗不应居卒孔氏以为终章之句者是矣又按武始而北出此篇有胜殷遏刘之言而独被武名岂即武之首章欤传不言二四五其存与亡不可知何黄如欲以勺般时迈当之勺般或可附会若时迈为告祭柴望之诗安得牵合阙之可尔闵予小子之什
　　闵予四篇皆有事于庙中所作故系之颂而祈报绎祭之诗附焉酌桓赉般皆舞乐故居后説者谓即大武诸成未知然否
　　闵予小子遭家不造嬛嬛在疚于乎皇考永世克孝念兹皇祖陟降庭止维予小子夙夜敬止于乎皇王继序思不忘【疚音几子疚隔韵造考考上去通庭敬平去通】
　　集传曰此成王免丧朝庙所作【本笺説】疑后世遂以为嗣王朝庙之乐【本序説】闵悼伤之言也造成也武王崩而家道未成也【郑笺】嬛嬛孤独也【李解】疚病也【毛传】匡衡疏曰焭焭在疚成王丧毕思慕意气未能平也【集传】皇考武王也皇祖文王也皇王文王武王也【郑笺】陟降庭止匡衡引此句顔注云若神明临其朝廷也【集传】言武王终身能孝思念文王常若陟降于庭盖念念与之参合精神感召自然如此此皇考继皇祖之实所谓克孝者也今子小子敢不夙夜敬承其意乎因又叹息而言继文武之绪不可一日而忘孝敬也【诗所】蔡宫闻曰敬字与孝字应思字与念字应夙夜与永世应按此便是继序处○古义云首三句明在丧中之辞又有皇祖夙夜之语与士虞礼合应为武王既塟卒哭祔庙之祭檀弓云卒哭曰成事是日也以吉祭易丧祭明日祔于祖殷练而祔周卒哭而祔愚按卒哭用乐于礼无考匡衡时未行毛説【朱子】已以丧毕为言相承应自有本今详疏言小子在疚为丧中辞者以其服虽除去丧日近又叙其在丧之事故仍同丧称陆堂谓三年丧毕祔祭升王此为近之
　　访予落止率时昭考于乎悠哉朕未有艾予就之继犹判涣维予小子未堪家多难绍庭上下陟降厥家休矣皇考以保明其身【落转力到反艾韵学集成与皑连声落考艾韵涣难韵下家平上通末句不入韵】
　　集传曰成王既朝于庙【本疏】因作此诗以道延访羣臣之意【本序】前篇言不忘继序此乃谋所以继之也【苏説】李迂仲曰成王朝庙之时羣臣在焉故因而访之访谋落始率循悠逺也【毛传】艾尽也扶也绍继也【郑笺】绍庭二句与陟降庭止义同【集传似作别解今用古义】昭考皇考皆武王也【笺疏】言我谋之于始以循我昭考之道而其道甚逺予不能尽也【集传】赖尔诸臣扶以进【诗缉】以为能就之矣而所以继之者犹觉其分散而不合【诗所】盖叹眇躬之凉薄苦前哲之髙逺也【李解】多难谓管蔡之事庭以外言家以内言言予幼冲小子未堪家之多难惟冀昭考之灵继续而上下于庭陟降于家则自外至内皆有以保防而开明之顾命谓诞保文武大训无敢昏渝【诗所】则王真能保明其身而有以承休于皇考矣诗则其自期之辞也胡一桂曰自继犹判涣而上犹皇皇如有求而弗获之意自维予小子而下则焄蒿凄怆若或见之愚按全篇皆继序思不忘之意可见四诗总为一事而何氏分为两事者误矣
　　敬之敬之天维显思命不易哉无曰髙髙在上陟降厥士日监在兹维予小子不聪敬止日就月将学有缉熙于光明佛时仔肩示我显徳行【第一节平上通韵第二节子止韵将明行韵】序曰羣臣进戒嗣王也笺云羣臣见王谋即政之事故因时戒之旧作两节臣戒君答皆作颂者设为之辞【诗缉】第一节羣臣进戒也重言敬之者以祈其听【西山】天道甚明其命不易保也无谓其髙而不我察当知其聪明明畏常若陟降于我所为之事【毛传士事也】而无日不监临于此者不可以不敬也【集传】许白云曰陟降厥士天无事而不在也日监在兹天无时而不在也君子所以无不敬也第二节成王答臣也不聪犹言不敏敬止者因羣臣之戒而从事于敬犹论语回虽不敏请事斯语之意下文所谓仔肩也【旧解未融今用古义】言我从事于敬惟有自勉于学使日有所就【前篇将予就之是也】月有所将【将进也】续而明之以至于光明则庶乎其可及耳【集传】张文潜曰徳行固道之显者也而成王尚欲使示之以显徳行者盖谓徳行之幽者未足以知之故曰示我显徳行伊尹告太甲明言烈祖之成徳亦然
　　予其惩而毖后患莫予荓蜂自求辛螫肇允彼桃虫拚飞维鸟未堪家多难予又集于蓼【惩蜂虫韵鸟蓼韵】
　　序曰嗣王求助也笺云天下之事当慎其小小时不慎后为祸大疏云于访落言谋于庙则进戒求助亦在庙中与上一时之事沈万钶曰访落谨始所以处常小毖谨后所以处变惩艾也【郑笺】毖慎也【毛传】惩以已然言毖以未然言【古义】盖惩于管蔡之事而欲慎其后患也莫予荓蜂四句皆追咎徃日之失【古义】荓作迸【见桑柔篇释文】驱也拚翻也【郑笺】言无驱蜂螫我者乃我自求辛螫耳悔前之信管蔡也【陆堂】我今始信桃虫之防能翻飞为鸟【诗缉】比武庚也【説约】此前事之当惩者也末二句乃示求助之意【邹氏】言予既未堪家之多难矣可又集于蓼而重其苦乎所谓毖后患者也【补传诗所】史记乐书云成王作颂推已惩艾悲彼家难可不谓战战恐惧善守善终哉○古义云此成王自怨自艾以归诚于周公亦如太甲复辟而致辞伊尹者焉尔雅桃虫鹪陆疏今鹪鹩也防小于黄雀其雏化而为雕故俗语鹪鹩生雕焦氏易林亦有桃虫生雕之语毛传以为鸟之始小终大者本此尔雅蔷蓼郭云泽蓼也陆佃云蓼生水泽者茎赤味辛罗愿云越王苦思报吴卧则以蓼故毛传以集蓼为辛苦
　　载芟载柞其耕泽泽千耦其耘徂隰徂畛侯主侯伯侯亚侯旅侯彊侯以有嗿其馌思媚其妇有依其士有略其耜俶载南亩播厥百谷实函斯活驿驿其逹有厌其杰厌厌其苖緜緜其麃载获济济有实其积万亿及秭为酒为醴烝畀祖妣以洽百礼有飶其香邦家之光有椒其馨胡考之宁匪且有且匪今斯今振古如兹【泽音铎伯转音补妇房以反亩满以反谷音古与活逹杰为韵今与馨宁为韵蒸侵古韵本通邵长蘅以为古叶非也末句不入韵】
</div>
    <div class="pagination">
<a href="虞东学诗_page7.html">上一页</a><a href="虞东学诗.html">1</a><a href="虞东学诗_page2.html">2</a><a href="虞东学诗_page3.html">3</a><a href="虞东学诗_page4.html">4</a><a href="虞东学诗_page5.html">5</a><a href="虞东学诗_page6.html">6</a><a href="虞东学诗_page7.html">7</a><span class="current-page">8</span><a href="虞东学诗_page9.html">9</a><a href="虞东学诗_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
