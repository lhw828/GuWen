<!DOCTYPE html>
<html>
 <head>
  <meta charset="utf-8"/>
  <title>
   待轩诗记 - 第 14 页/共 21 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   待轩诗记 - 第 14 页/共 21 页
  </h1>
  <div class="content">
   缾之罄矣维罍之耻鲜【息浅反】民之生不如死之久【举里切】矣无父何怙无母何恃出则衔【胡嵒切从金从缶非】恤入则靡至【比也缾以汲水罍以承水缾小喻子罍大喻父母罄尽也鲜民单独之民谓无父母也衔以鐡为之横置于马口不能咽不能吐之象恤忧也靡无也瓶汲水以注于罍犹子之养父母瓶罄竭则罍无所资犹子困穷则贻父母之羞故叹父母既死身为单独之民虽生犹死不如死之乆矣所以然者以无父何所依怙无母何所倚恃故出则衔无穷之恤入则如失林之鸟不知何归是以生不如死也】
　　父兮生我母兮鞠我拊【音抚】我畜【音旭】我长【上声】我育我顾我复我出入腹我欲报之德昊天罔极【赋也此章明劬劳之义言我所以衔恤靡至生不如死者全为此防之无极也生我本其气鞠我成其形拊谓抚摩其身恐其惊也畜者藏之堂奥恐其误有所徃也长如南风之长养万物调和其饮食滋养具血气日夜望其长大育如孟子教育英才之育涵养其德性舒其志气日夜望其成人顾还视也父母行而儿不随则父母囘顾之复者儿行而父母不随则父母追嗔之腹者懐抱于腹间也父母有所徃将出门懐抱其子而不忍舍父母自外归旣入门即懐抱其子而惟恐后父母之防眞如天之无穷不知所以为报今我不及报痛当奈何之是也庄子之人也之德也字法同此　丁氏奉曰父母之恩人皆能知人皆能言之但所谓生鞠拊畜长育顾复腹九字自有书契以来无如此立说者则此诗人者前瞻周公而追其所未后俟孔子而预道其所欲道善心生于劳苦至论得于学问此圣人之徒岂可以寻常诗人目之哉】
　　南山烈【如字又力制反】烈飘风发【如字又方味反】发民莫不谷我独何害【音曷又叶裔　兴而比也末二章承上言己不能报之意烈烈刚猛之象气之寒也如矢之暴也烈烈有凭髙播威廹而遣之之意南山烈烈望之可畏也飘风发发暴急而中人也民莫不养其父母我何故独受此害伤已不得终养也】
　　南山律律飘风弗【分聿反】弗氏莫不谷我独不卒【律法律言其不可犯也弗拂逆言其不循理也卒终也谓不终其为子也幽王之世民未必尽得其养此两曰氏莫不谷盖创巨痛深有三年之丧而无一日之养较诸他人更为苦切】
　　大东
　　序刺乱也【续序东国困于役伤于财谭大夫作是诗以告病焉　贫富不均贵贱无等天怒人怨故不曰刺土而曰刺乱竹书幽王二年初增赋是诗之作或在此时　谭国名左传庄十年齐师灭谭卫风谭公维私】
　　有饛【音蒙】簋【音轨】飱【音孙】有捄【音求】匕【音比】周道如砥【音纸】其直如矢君子所履小人所视【善止切】睠【音眷】焉【石经作言】顾之澘【音山】焉出【音毳】涕【音体　兴也饛满貎簋盛黍稷器飱谓熟食即黍稷也朝曰饔夕曰飱捄长貎赤心木匕所以载鼎实者鼎实煮肉也载谓出之于鼎升之于爼也杂记匕用桑长三尺吉礼则用周道周之道路也砥谓砺石言其平也如砥以平原四逹言如矢以驰道千里言君子在位者小人下民也履行也睠反顾也澘涕下貎　簋以盛黍稷匕以举肉食皆客初至主人所致之礼诗人追思盛时待诸侯之礼意若此故一则曰有再则曰有叹其昔有而今无也彼时国富民安道涂修整闗梁通达其在位君子则朝觐防同循此道以徃来其沿途小民跂踵盱眸乐观盛典今不如古故睠顾而涕出按有饛簋飱二句是当食而叹之语周道如砥四句是登车有感之辞】
　　小东【都郎切】大东杼【音伫】柚【音逐】其空【姑郎切】纠纠葛屦可以履霜佻【徒雕徒了徒髙三反】佻公子行【如字】彼周行【叶杭】旣徃旣来【六直反】使我心疚【讫力反　赋也此章乃出涕之故玩小东大东谓不论赋之轻重民之劳逸事事求之东人小亦东大亦东也杼梭也所以持纬者柚轴也所以受经者空尽也葛屦夏日之屦纠纠以防纠纒之纠而复纠用以履霜贫乏之甚也佻佻柔脆不耐劳苦之貎公子贵者之称周行大道也公子不宜服役今行彼周行则余人可知奔走徃来不胜其劳使我心忧而病也旣者己事之词葛屦履霜公子徃来是不论贫贱富贵皆困于役也】
　　有洌【音列】氿【音轨】泉无浸获【音获从禾】薪契【苦计苦讫二反】契寤叹【音滩】哀我惮【音睹丁佐反】人薪是获薪尚可载也哀我惮人亦可息也【泉叹隔句一韵薪人隔句一韵载息隔句一韵　兴而比也洌寒意也氿泉之侧出者诸候职贡皆有常数分外诛求是侧出之泉之比获刈也契契忧苦也惮人劳苦之人可悲可痛故曰惮人载载之而归也息安也蘓子由曰薪刈而复浸则腐民劳而复役则病故已刈则庶其载而畜之已劳则庶其息而安之】
　　东人之子职劳不来【六直反】西人之子粲粲衣服【蒲北反】舟人之子熊罴是裘【渠之反】私人之子百僚是试【申之反四子字隔句一韵来服隔句一韵裘试隔句一韵】或以其酒不以其浆鞙【音防胡犬反】鞙佩璲【音遂】不以其长【前言赋役之困此后则言周衰政偏众官废职以至此东人诸候之人也西人京师之子也职主也来与赉同赏予也粲粲鲜丽也郑语秃姓舟人则周灭之矣韦注舟人国名舟人之子葢亡国之余孽也私人权门私家之人试用也百僚是试用于百官也周礼有酒人浆人浆薄而酒厚或以其酒不以其浆取其厚而弃其薄也璲瑞玉佩璲者以组系玉而佩之也鞙鞙佩玉下垂之貎佩之为物长而下垂所以表德非以其长也西人佩之尸位素餐无一长可取辞意双闗最巧最有味】
　　维天有汉监亦有光跂【音企丘豉切】彼织女终日七襄虽则七襄不成报章睆【华板切】彼牵牛不以服箱东有啓明【谟郎切】西有长庚【古郎切】有捄天毕载施之行【户郎切　玩此与下章俱承上文而来东人困于赋役夜不成寐仰视众星为此可解不可觧之语以抒其愤懑盖因西人佩玉衣裳徒享冨贵故借众星之耕者织者田猎者朝出暮归者以比在位百官有名无实不济于用　汉水之精也精华浮上宛转随流名曰天河一曰云汉监视也跂隅貎几筵之角曰隅织女三星鼎足而成三角望之跤然如隅也襄驾也谓更其肆也肆者止舎之处天有十二次日月星辰所止舍也自卯至酉凡七辰因谓之七襄报章反报成章也织之用纬一来一徃是反报成章今织女之星左旋而不反是不能反报成章也睆明也牵牛即何鼔当从尔雅箱车箱也服箱谓驾车也日旦出谓明星为啓明啓日之明也日旣入谓明星为长庚庚续也续日之明也长庚啓明只一金星总名太白李白字太白白之生母梦长庚星因以为名此其证也毕所以掩兔天毕毕星也捄曲而长也行行列也天虽有织女不能为我织而成章虽有牵牛不能为我驾车而输物虽有啓明长庚不能助日为昼使我营作虽有天毕不能为我掩捕鸟兽言徒有其名而无济于用也　朱康流曰牵牛者牛宿六星汉志曰牵牛主牺牲其北河鼓尔雅云何鼔谓之牵牛者何与荷通谓若背负河鼔故云何鼓孙炎李廵误以何鼔为河鼔而后人或以河鼓为牵牛谬矣】
　　维南有箕不可以簸【波我切】扬维北有斗不可以挹【音邑】酒浆维南有箕载翕其舌维北有斗西柄之掲【居谒切末章言非徒无用抑且开口流涎攘臂夺食为耽耽逐逐之象箕四星踵狭而舌广其形如箕箕所以簸扬糠粃夏秋之间见于南方故曰南箕斗七星下四星其方如斗上三星如柄常在北方故曰北斗斗所以挹酒挹酌也翕谓开口而吐其舌垂涎贪食之象掲髙举也其柄自西而髙举居髙播恶虐取东人之象履霜刈薪斗指西箕在南皆秋时景象　严坦叔曰始言民力已竭犹致望于天而天不能救我终言罄尽无物虽天神下取亦徒然耳此哀告之词　孔疏牛女言其貎箕斗言其用七襄再述其词长庚啓明一无所说叅差不同皆作者选言置辞使成文理而已无义例也观此则读诗者无害辞害志之病矣】
　　四月
　　序大夫刺幽王也【大夫遭乱身在艰危之责欲归省而不可欲展布而不能故作此诗以自伤而刺王之意在其中矣首章至三章伤已之不得归四章至六章伤已之不得展七章至八章则以进退维谷而自叹鱼鸟草木之不如也】
　　四月维夏【叶户】六月徂暑先祖匪人胡寜忍予【叶与　赋也四月六月夏正之四月六月也徂徃也六月火星中暑盛而徃矣忍予谓王也我先祖独非人乎胡忍于予使不得归省其坟墓宗庙也　释名暑煮也如以热水煮物暑去有时祸止无日怨祖与怨天同】
　　秋日凄【七西反】凄百卉【许贵反】具腓【芳非反】乱离瘼【音莫】矣奚其适归【兴也秋日冬日犹言秋时冬时也凄凄风气寒凉也卉觧见出车具犹皆也腓瘼皆病也乱谓兵革不息离谓室家分离方尔首夏忽又转而秋矣乱离已极不知何日是可归之时也】
　　冬日烈烈飘风发发民莫不谷我独何害【此章音韵与蓼莪五章同烈烈觧见蓼莪　彭氏执中曰天地之运随时变迁四时之景本无美恶惟欢乐者遇之则为美景忧愁者触之则为恶况四月之诗自夏及冬皆遇景生悲触绪成感其心无一时可以自寛者亦可以见当时之乱矣】
　　山有嘉卉侯栗侯梅【谟悲切】废为残贼莫知其尤【于其切兴而比也草木皆可称卉侯维也梅栗何等香美废而为樵采之资备受剪伐不知其过安在而受此苦也卓去病曰废自废也人有奋发为善之意以上人不知甘心自弃观此一废字消磨防许志气败坏防许人才　西京杂记初修上林苑羣臣各献奇果异树栗四其一日侯栗梅七其一日侯梅】
　　相【息亮反】彼泉水载清载浊【珠玉反】我日构祸曷云能谷【相视也构造作也泉水有时清有时浊今我国或刻剥民财或倒置刑赏日造作祸端云何能遂其生养乎按屋架曰构祸本无因惟人自造太平之世忽生厉阶犹平地而架椽成屋也】
　　滔滔江汉南国之纪尽瘁以仕寜莫我有【羽已反　滔滔大水貎江汉受南国之水而注之海乃南国之纲领也王者如江汉之纪众水使天下有所宗而人有所頼今我尽瘁以仕王寜不以我为有无而弃置之乎盖望之也尽瘁谓竭尽劳苦】
　　匪鹑匪鸢【以专以旬反】翰飞戾天【如字又叶神】匪鳣匪鲔潜逃于渊【如字又一均切　鹑雕也鸢鸱也皆似鹰而大其飞上薄云汉翰鳣鲔觧见卫风硕人雕鸢之髙飞鳣鲔之处渊性自然也非雕鸢而髙飞非鳣鲔而处渊皆惊骇辟害无可奈何耳】
　　山有蕨薇隰有杞桋【音夷】君子作歌维以告哀【于希切杞枸檵音纪也桋作荑茅始生也蕨薇杞桋四物皆可食君子诗人自谓葢以圣贤自任也此承上章逃世患之意而思遁迹山林采草木而食如采薇茹芝之类时事至此进不能拜稽以飏言退不能寤歌以明志作为诗辞维以告哀而已嗟乎当夏则苦烦暑当秋则感凋伤入冬则又苦风寒至于蕨薇之生是芳春时矣又皆熈熈于艶阳我独作歌以告哀是终嵗四序无复须臾之欢矣乱世之苦如此范士文曰维以告者见满目多是哀况满腹多是哀情故满口多是哀词无他言可餙说也非不敢他及之谓】
　　北山之什
　　北山
　　序大夫刺幽王也【诗言偕偕士子朝夕从事大夫不均我从事独贤是士刺大夫而曰大夫刺王者葢令出于王大夫不得而止故托于士之刺大夫以刺正也】
　　陟彼北山言采其杞偕偕士子【奬里切】朝夕从事【上止切】王事靡盬【音古】忧我父母【满彼反　赋也大夫行徒登山而作此诗杞枸杞偕偕同也言从事者非一人也士子有王事者也朝夕从事言不得休息忧我父母言以王事而贻父母之忧也】
　　溥【音普】天之下【叶户】莫非王土率土之濵莫非王臣大夫不均我从事独贤【下珍切　溥大也率循濵厓也九州海环之濵是四畔近水之处取数多谓之贤礼投壶篇曰某贤于某若干纯是也此言王之土地广矣王之臣民众矣何使不得何求不遂而大夫不均平使我从事独多也】
　　四牡彭彭【叶旁】王事傍傍嘉我未老鲜我方将旅力方刚经营四方【彭彭傍傍皆不得休息之词鲜少也以我为少而难得也方将方来未艾之义未老以年言方将以力言旅众也书旅力既愆夏氏觧云众力如目力耳力手足力也如此之人王以为可经营四方故使之也经经画营营造如人作室经之营之是也】
　　或燕燕居息或尽瘁事国【越逼切】或息偃在牀或不已于行【叶杭　此下皆言不均之义燕燕安息貎尽瘁尽力而劳病也】
　　或不知叫号【户刀反】或惨惨【七感反又音懆】劬劳或栖遟偃仰或王事鞅掌【叫号小民呼吁之声　鞅马颈之组控马者执组在手一失手则马逸身肩王事如鞅在掌无时可以暂释】
　　或湛【都南反】乐饮酒或惨惨畏咎【其九反】或出入风【音讽】议【叶宜】或靡事不为【出入风议言其议论不根如风飘荡且出亦议入亦议天下事不经其议论者亦少矣何尝以身亲为之乎　或字十二叠诗中竒格韩昌黎南山诗文信国正气歌皆祖此】
　　无将大车
　　序大夫悔将小人也【笺幽王之时小人众多贤者与之从事反见谮毁故自悔也按茍子大畧篇曰君人者不可以不愼取臣匹夫者不可以不愼取友诗曰无将大车维尘冥冥言无与小人处也荀子去古未逺其言与序合将者扶持而行之也以大车比小人者此小人必在髙位而握重权君子欲借其力以行己志故不惜其身与之推挽如后世杨伯起之于邓氏朱公叔之于梁氏者卒之事不可为秖以自玷故悔之悔之则有决去之志而不复以世事为念故曰无思百忧此诗以大车之尘污比小人之尘污而即以大车之生尘比小人之致病也】
　　无将大车只【音支下同】自尘兮无思百忧只自疧【音底】兮【补恊云底字古韵中无叶如字读　比也将扶进秖适疷病也大车平地任载之牛车凡大车所过尘埃蔽天君子推挽小人小人进则谮害君子如人推挽大车大车进则尘污于人小人进而害君子则可忧多端不必更思之是我自取其病悔无及矣】
　　无将大车维尘冥冥【莫逈反】无思百忧不出于颎【音耿冥冥昏晦也颎与耿同小明也冥冥则为尘所昏不必更思之终难以自明矣】
　　无将大车维尘雍【雝石经作雍平声又于用切】兮无思百忧只自重【平声又直用切】兮【雝犹蔽也重犹累也凡物之行不为物所累则轻而便为物所累则重而滞尘雝蔽则小人之势盛矣是其始将之之过也可忧多端不必更思之是我自累也】
　　小明
　　序大夫悔仕于乱世也【欧阳永叔曰大雅大明小雅小明自是名篇者偶为志别耳不闗诗义】
　　明明上天照临下土我征徂西至于艽【音求】野【上与反】二月初吉载离寒暑心之忧矣其毒大【音泰】苦念彼共【音恭下同】人涕零如雨岂不懐归畏此罪罟【音古　赋也玩首二句呼天诉之一腔心事无可告语惟天能鍳察我也征行徂徃也艽野地名二月建卯之月初吉朔日也载更离歴也毒谓毒药苦之甚也共恭也共人小心谨愼之人谓不仕者零落也罟网也罪罟言其以罪加人而人不知如以网取物而物不知也至于艽野言其地之逺载离寒暑言其时之久我心之苦毒亦甚矣念彼温恭之人隠居不仕优游自适故念之而涕零如雨也岂不懐归乎我归则王即以归为罪而网罟我故虽过期而不敢归也世乱则当权者庇私而嫉贤置之艰危投之烦剧诬之深文或制其前或议其后或牵其左右俾进不得前退不得遂一败涂地而后已故北山伤其独劳小明畏其罪罟不然既委质为臣东西南北惟命之从岂得以行役之乆遂涕零如雨哉征二月初吉此至艽野而作诗之日非徂征初行之日也后章云昔我徃矣日月方除则知徂西在前嵗之十二月中歴一嵗至今嵗之二月犹未得归故云载离寒暑】
　　昔我徃矣日月方除【直虑反】曷云其还歳聿云莫【音暮下同】念我独兮我事孔庶心之忧矣惮【音睹丁佐反】我不暇【胡故切】念彼共人睠【音眷】睠怀顾岂不怀归畏此谴【弃单反】怒【乃路反往谓徂西时也除者嵗功将兴除旧生新十二月中也孔甚庶众也当去嵗十二月时私心自揣何尝不云其还而嵗已暮矣且身独事众日不暇给是以念彼共人徒勤囬首不得从之俱隐岂我不怀归哉畏王之谴怒耳】
　　昔我往矣日月方奥【音郁】曷云其还政事愈蹙歳聿云莫采萧获菽心之忧矣自贻伊戚【与菽通】念彼共人兴言出宿岂不怀归畏此反覆【此章与今韵叶　奥与尧典厥民隩同义室西南隅曰奥室中深宻之处谓是时日月气寒民聚于室之内也俱指十二月而言政事愈蹙未有可归之期也嵗暮则行人思归今我仕非其时自诒此忧故念彼共人卧不安枕也玩三章结句皆一意其作诗之根在此葢无道之君喜怒无常弹冠不可挂冠不能故曰畏此罪罟畏此谴怒畏此反覆欲归不敢归此序之所谓悔也若用行舍藏如白云在天舒巻自如何悔之有】
　　嗟尔君子无安处【昌虑切】靖共尔位正直是与神之听之式谷以女【音汝　君子谓寮友恒常也安处晏安怠惰之意靖静共恭也正则不偏直则不曲听谓神之聦明也式用谷福以犹与也仕于乱世畏罪思归然势未可以去也则惟敬共以听天命而已故告其同列勿惮于勤劳但静共正直则鬼神聦明尚将福女何忧祸至哉　不徒曰共而曰靖共靖与静同危乱之世轻举妄动便生意外之变　曰正直者恐其明哲保身之念流为曲学阿世故举正直以戒之】
　　嗟尔君子无安息靖共尔位好是正直神之听之介尔景福【笔力切　此章是再三叮咛之意息犹处也介助也古者主有摈賔有介故以介为助景明也景福谓明白可见之福】
　　鼓钟【钟冝从童石经从重后皆仿此】
　　序刺幽王也【幽王为流连之乐而不知祸至之无日也　欧阳永叔云旁考诗书史记皆无幽王东巡之事】
　　鼓钟将【音锵七羊切】将淮水汤【音伤】汤忧心且伤淑人君子懐允不忘【赋也鼓击也将将声之扬也乐噐多矣先言钟者以作乐必先击钟左传所谓金奏是先击钟以奏诸乐也淮水名卽今淮安府之淮水出河南信阳县汤汤流盛貎鼔钟与淮水娓娓并言想此时淮水汜滥民无寜居人不宿饱而王非时非地流连忘反凄苦之气贯金石入陶匏　人于此鸣豫逹人于此寄慨不觉伤今而思古也淑善也淑人君子指文武懐者思慕允者尊信诗人自言我思慕其人尊信其道而不能忘也下两言其徳乃不忘之故】
　　鼓钟喈【居奚切】喈淮水湝【贤鸡切】湝忧心且悲淑人君子其德不囘【乎为切　喈喈与众音合而和也湝湝众水防流之貎水经载入淮之水其流甚多故以湝湝言囘邪也乐以象徳用之必有其地施之必有其宜故连称其德以感动之】
　　鼓钟伐鼛【音臯叶居侯切】淮有三洲忧心且妯【留切】淑人君子其德不犹【鼛大鼔也长一丈二尺鼔靣径四尺周礼地官鼓人职云以鼛鼔鼔役事又大雅绵诗云鼛鼔弗胜意此时王在淮上有兴众动役之事如离宫别馆之类水中可居曰洲作乐当淮水之降而洲见者三言其时之乆也妯动也忧之甚而震惊也犹兽名性多疑虑其德不犹讽其知过必改不为流连之乐　吕伯恭曰水落成洲观盈涸之无常知世事之多变】
　　鼔钟钦钦鼔瑟鼓琴笙磬同音以雅以南【尼心切】以籥不僭【楚林切　前三章止言寄慨不言乐之如何末章乃盛称乐之美善见所以感慨者非乐之故乃作乐者有恫于中也钦钦声有节也琴瑟觧见闗雎笙觧见鹿鸣磬以石为之禹贡泗濵浮磬是也其制在考工记磬氏籥形如管舞者所执乱也先鼔其钟钟声钦钦然有节又鼔瑟与琴又吹其笙击其磬节奏齐同和之至矣以奏二雅以奏二南以奏籥舞皆不乱舞容中节与音律相谐如此然则淮上之乐岂其乐非古与乐则是而人则非所以闻之而伤心也琴瑟堂上笙磬堂下升歌以磬为主众音并作以笙为主磬止则笙亦止是谓笙磬同音先之以雅终之以南秉羽籥而舞之必依乐音以为节是谓以籥不　邹肇敏曰按仪礼礼记凡乐四节首节歌也工入升堂歌鹿鸣四牡皇皇者华是为升歌三终其比歌则以瑟手弹而口和也二节笙也笙入堂奏南陔白华华黍是为笙入三终其辅笙则以磬所谓磬南北面立也于是堂上间歌鱼丽则堂下笙由庚堂上间歌南有嘉鱼则堂下笙崇丘堂上间歌南山有防则堂下笙由仪是为间歌三终歌笙相襌故曰问此乐之第三节也于是工歌闗睢笙吹鹄巢合之工歌葛单笙吹采繁合之工歌卷耳笙吹采苹合之堂上堂下歌瑟及笙并作是为合乐三终此乐之第四节也鼔瑟鼔琴笙磬同音以雅以南以籥此之谓也】
　　楚茨
　　序刺幽王也【续序政烦赋重田莱多荒饥馑降丧民卒流亡祭祀不飨故君子思古焉严坦叔曰楚茨信南山甫田大田四篇全述古事形容其田野修治年谷岂穣祭祀礼乐之备燕饮威仪之美反覆而不厌者盖遐想太平之盛田家之乐惆怅羡慕恨不生乎其时所以伤今而思古也】
　　楚楚者茨言抽【勑留反】其自昔何为我蓺【鱼世反】黍稷我黍与【音余】与我稷翼翼我仓旣盈我庾维亿以为酒食以享【飨石经作享】以祀【逸织切】以妥以侑【夷益切】以介景福【笔力切赋也首章统论其事所谓先成民而后致力于神也　楚楚蘩芜貎茨蒺藜也刺也蒺藜能刺人谓之棘抽除也与与如人之俦侣相与翼翼如鸟之布翅成行露积曰庾十万曰亿以为酒食以黍稷为之也祭以酒食为主牛羊俎豆佐之享献也祀祭无己也妥安坐也谓迎尸于室拜而妥安之使处神坐也侑谓劝尸之饱也尸以象神礼为人子者不为尸则筮无父者皆取同姓之适孙天子诸侯取卿大夫有爵者谓之公尸介助也景明显也国泰民安其福明白光显非术士幽渺之説诗人感田野荒芜鬼神乏主慨然懐古而言此荆棘之地古人不辞劳苦而剪除之者何为乎将以蓺黍稷也黍稷盛而仓廪盈可以为酒食而献享祖宗受莫大之福农事之闗系若此今竟何如哉是可伤而思也　各章下系以福夀之辞者乐章一升歌为一阕故其辞云尔　经有二棘吹彼棘心园有棘酸枣也此诗以棘配茨青蝇以棘为樊非酸枣也释草云防刺郭璞云草针也】
　　济济跄【七羊反】跄絜尔牛羊以往烝甞或剥或亨【铺郎反】或肆或将祝祭于祊【补彭切叶补光切】祀事孔明【谟郎切】先祖是皇神保是飨【虚羊切】孝孙有庆报以介福万寿无疆【祛羊切济济行列整齐也跄跄容貎舒扬也曲礼大夫济济士跄跄絜丰氏本作洁冬祭曰烝秋祭曰甞庙事莫大于烝甞田功成而品物备也剥觧剥其皮亨谓煮之使熟肆陈其骨体于俎将奉持而进之也祊庙门也祊祭有二一是正祭之祊在庙门内之西此行礼之始如迎神之类为孝子不知神之所在故使祝博求之礼所谓于彼于此求而未得者也一是绎祭之祊在庙门外之西为祭毕神归孝子不忍其去故又于明日绎祭于门外如送神之类也此乃正祭之祊在庙门内祀事孔明言祭享之事秩然有序而不紊也皇之为言煌煌然也即所谓洋洋如在神保尸之嘉号祖考之所慿依故曰保即楚词所谓灵保也先祖是皇言祖考之鍳临神保是飨言尸者之饮食夫然故孝孙有庆而报以无疆之福也先祖与神一也本其生存谓之祖言其精气谓之神　朱康流曰礼器纳牲诏于庭血毛诏于室羮定诏于堂纳牲血毛者周礼所谓朝践者也羮定者周礼所云馈食者也祭统则云诏祝于室而出于祊此交神明之道也是祊祭在朝践馈食之间矣葢荐爓之后退而合烹方俟羮定故乘间而为祊祭也】
　　执爨踖【七畧切】踖为俎孔硕【常约切】或燔或炙【直畧切】君妇莫【木各切】莫为豆孔庶【陟畧切】为賔为客【克客切】献醻【音酬】交错礼仪卒度【徒各切】笑语卒获【黄郭切】神保是格【冈鹤切】报以介福万寿攸酢【前章是朝践以前交于神明之道其意在于求神此章荐熟兼用人道其事在于飨尸爨即今之灶也执爨主炊爨之人也爨有二饔爨以煑肉廪爨以炊黍此云或燔或炙葢专以饔爨言踖踖敬也火候得其冝不以急而失诸过不以怠缓而失诸不及言执爨之人无不敬谨也为俎孔硕谓载牡于俎甚丰满也燔燔肉炙炙肝燔者火烧之名炙者逺火之称以难熟者近火易熟者逺火故肝炙而肉燔也君妇后事舅姑之称也祭祀之礼后夫人主共笾豆莫莫清静而敬也若简躁不恭则不能为豆孔庶豆谓内羞庶羞也内羞酏食粉食之属庶羞羊腝豕膮之属庶众多也天子之羞百有二十品曰賔又曰客者周礼大行人掌大賔之礼及大客之仪以亲诸侯注谓大賔要服以内诸侯大客谓其孤卿主人酌賔曰献賔酌主人主人又自饮酌賔曰醻东西相对互饮曰交东西邪对互饮曰错至旅而爵交错以徧卒尽也度法度也获各尽其情也献醻交错之际礼仪难于卒度礼仪卒度之时笑语难于卒获惟其兼之所以神保是格而报以万寿也执爨有俯仰之容君妇有清静之德俎豆肥美献醻合法以事鬼神鬼神安之报以多福良不虚矣孔疏献醻笑语事在祭未当处祝告嘏词之下文在先者以献醻是賔客事因説羣臣助祭而言之耳按孔氏此语盖为皇尸末起神保未归不应有献酬笑语之事此于祭典之次第诗辞之脉络可为当矣然特牲礼载主人酳尸主妇亚献賔三献毕主人遂酌以献賔以至于賔弟子兄弟之子各举觯相酬而无算爵则献酬交错似又应属于此者何也】
　　我孔熯【而善反】矣式礼莫愆【起巾反】工祝致【从夊不从攵】告徂赉孝孙【须伦反】苾【浦必反】芬孝祀【逸织反】神嗜饮食卜尔百福【笔力反】如几【从戍俗戍从防皆非】如式旣齐旣稷旣匡旣永锡尔极时万时亿【此述饮福之事　我孝孙自谓熯干貎谓劳久而精神祜稿也式用愆过也劳倦而礼不愆敬之至也善于其事曰工工祝善于为祝者致告致神之意以告于主人也徂赉孝孙九句工祝致告之词徂往也赉与也苾芬馨香也卜前知也几去声如几犹言若干谓某福某福也式法也得福虽多与徳相当不为溢美齐即周礼五齐之齐稷者五谷之长匡受稷之器戒也极者尽善尽美之意王者重民之事使民有以遂其生复其性善莫加焉者也时是也时万时亿亦即以稼穑言犹云千斯仓万斯箱也诗言礼行旣久筋力竭矣而式礼莫愆敬之至也于是祭将毕祝致神意以嘏主人曰尔饮食芬洁故报尔以福禄使其来甚多其多如法尔旣饮我之齐受我之稷听我所之词自今而后其长俾尔务农重本有极至之盛徳而歳歳所获或以万计或以亿计无少歉焉盖各随其事而报之各以其类也周家王业起于农诗咏飨祀丰洁又皆本于农故其言如此　周语民之大事在农上帝之粢盛于是乎出民之蕃庻于是乎生事之供给于是乎在和恊辑睦于是乎兴财用蕃殖于是乎始敦厐纯固于是乎成王事惟农是务乃能媚于神而和于民享祀时至而布施优裕也】
　　礼仪旣备【蒲北反】钟鼔既戒【讫力反】孝孙徂位【力入反】工祝致告【右得反】神具醉止皇尸载起鼔钟送尸神保聿归诸宰君妇废彻不遟诸父兄弟备言燕私【息夷切　此告利成之事　礼仪旣备祭礼中之仪节无不具举也钟鼔旣戒击钟鼔以告戒庙中之人言祭卑也徂位徃堂下西面位前致告祝以尸意告主人此致告祝以主人意告尸言孝子之养事毕也皇尸尊称之也尸以神为度故神醉而尸起神以尸为依故送尸而神归鼔钟者尸出入奏肆夏也诸宰膳夫之属彻馔者也君妇九嫔宗妇之属彻豆笾者也废去也废彻犹言彻去也不遟以疾为敬不以礼终而惰也祭毕旣归賔客之爼同姓则留之燕以尽私恩所以尊賔客亲骨肉也】
　　乐具入奏【叶族】以绥后禄尔殽旣将莫怨具庆【祛羊切】旣醉旣饱【彼五补苟二切】小大稽首【赏吕切又如字】神嗜饮食使君夀考【口举去九二切】孔惠孔时维其尽【子忍切】之子子孙孙勿替引之【上章云备言燕私此即陈燕私之事　礼制前庙后寝祭于庙燕于寝故祭时之乐皆入于寝而奏之也燕祭不同乐而云皆入者歌咏不同乐器则一也后禄即燕饮之事子孙乃祖考之后绥安也以绥者奏乐以绥之凡人闻乐则饮食恬畅也殽即祭祀所彻之殽将捧持而进也神惠均皇恩洽与祭之人无有怨者皆欢洽而庆贺也神嗜六句即稽首祝颂之语惠即燕饮之惠时即春秋之时尽者内尽敬外尽物也替废引长也告其子孙勿废而长行之也】
　　信南山
　　序刺幽王也【续序不能修成王之业疆理天下以承禹功故君子思古焉　严坦叔曰楚茨信南山一体之诗楚茨先从伤今説起而后思古信南山便从思古说起思古即所以伤今矣】
　　信彼南山维禹甸【叶仁】之畇【音云】畇原隰曾孙田【叶尘】之我彊我理南东其【满彼切　赋也首章将言稼穑之事故推本其所始吾人身享成平日用饮食忘所由来对他説一黍一稷皆昔人劳苦所致谁复相信不知此终南山当懐襄时如何堙汨今日屹然□镇不骞不崩信非禹之疏濬何以有此故曰信彼南山维禹甸之甸治田出谷税也慨然有对河洛而思禹功之意畇畇原隰鳞次之象髙平曰原卑湿曰隰曾孙谓成王也自曾祖之下以至无穷皆得称曽孙此独言成王者考之周官疆理之政至成王而大备也成王修禹之功今王反不修其业乎疆谓有径有畛有涂有道有路以经界之也理谓有遂有沟有洫有浍有川以疏导之也地势东南下水势皆趋之故顺其势横以为沟纵以为遂或南其或东其也田濶一歩长百歩为一】
　　上天同云【如字又于元切】雨雪雰【又孚焉切】雰益之以霡【音脉】霂【音木】旣优旣渥【乌各切】旣霑旣足生我百谷【上章言人事此章言天时成王之时隂阳和风雨时葢逺不忘大禹之功近不忘上天之赐也同云云一色将雪之侯也天燠则云旸而异寒则云隂而同故曰同云雰雰雪纷坠貎小雨谓之霡霂言小雨沾渍如人沐头惟及其上而未濡其根也雪欲盛而徧故于雪言雰雰雨欲防而润故于雨言霡霂益者冬雪而春益之以雨也优悠裕渥浃洽也霑润泽足丰足也天泽旣充土膏饶洽故能生我百谷也】
　　疆埸【音亦】翼翼黍稷彧彧【音育又于逼切】曾孙之穑以为酒食畀【音秘】我尸賔寿考万年【尼因切　疆是百夫同井之界埸乃一夫百畆之畔翼翼整齐貎彧或茂盛貎牧敛曰穑农夫喜悦归防于君谓所收之谷皆君赐也故曰曾孙之穑畀与也与尸谓献熟食并酌齐献尸是也与賔谓助祭之賔酌齐献尸因酌以酢賔并祭末燕饮是也公田所收以为酒食以承祭祀隂阳和万物遂而人心和悦则神降之福故寿考万年也此与下章皆先事拟议之词至五章六章方言祭时事】
　　中田有庐疆埸有【攻乎切】是剥是菹【音租侧居切】献之皇祖曾孙寿考【孔五切】受天之祜【侯古切　此形容民和之意田中有庐则耕获便畔上种则地力尽剥削治之也菹淹渍之也进物曰献皇祖先祖也称皇尊之也天子不赋民此言民喜时物之新进之君上葢野人献芹之意菹之献祈以寿考可见人之格天天之眷德全不在品物之厚薄】
　　祭以清酒从以骍牡享于祖考执其鸾刀以啓其毛取其血膋【音聊　此割牲之事清酒清洁之酒郁鬯之属也祭礼先以郁鬯灌地求神于隂然后迎牲故曰祭以清酒从以骍牡骍赤色周所尚也鸾铃也鸾刀刀环有铃割之时其声中节也啓告也毛耳毛也毛以耳为尚所谓毛牛尚耳也膋肠间脂也取毛以告纯毛色纯则无疾病取血以告杀明不因乎故也取膋以升臭取脂膏合之黍稷寘诸萧以火烧之令馨香之气上升求神于阳也葢防归于天归于地故求诸隂复求诸阳也荐膋在荐熟之后而取之则在此时故并言之　祭义云祭之日君牵牲入庙中丽于碑卿大夫而毛牛尚耳鸾刀以刲取膟膋是执鸾刀取毛血者卿大夫也郊特牲又云君再拜稽首肉袒亲割则是君始而卿大夫终之也若礼器所云君亲割牲及祭祀所云君执鸾刀羞哜者皆馈熟时事非朝践之礼】
　　是烝是享【虚良反】苾【音弼】苾芬【音分】芬祀事孔明【谟郎切】先祖是皇报以介福万寿无疆【此受福之事奉而进之曰烝奠而献之曰享苾馨香也芬香气分布也祀事孔明自执爨以至送尸皆秩然有序而可观也先祖是皇言赫然鍳临之也无疆之福又何疑哉　张文潜曰受莫大之福而其君有安寕寿考之乐此天下之至羙极至之际也而其本出于仓廪之盈原隰之治田庐之修盖衣食不足于下则礼乐不备于上祸乱随之而起故诗人探其本要其终而言之若此　何黄如曰楚茨信南山同为一时之作楚茨详于后而畧于前自祭祊以前但以祀事一语该之信南山详于前而畧于后自荐熟以后亦但以祀事孔明一语该之古人文字互见之妙如此】
　　甫田
　　序刺幽王也【续序君子伤今而思古焉思古思成王也幽王横征厚敛无非忧不足耳故诗人言什一之法尽善尽羙以破其膏肓之疾】
　　倬【音卓】彼甫田【他因切又如字】歳取十千【仓新切又如字】我取其陈【如字又叶田】食【音嗣】我农人【如字又叶然】自古有年【泥因切又如字】今适南【满彼切】或耘或耔【音子奬里切】黍稷薿【音疑】薿攸介攸止烝我髦【音毛】士【赋也首章述什一之赋及兴甿之事　倬明貎谓疆界分明士冠礼注甫者丈夫之称甫田谓一夫之田歳谓毎歳之定额古者井田之制井九百九夫之地也于其中取一以为公田诸侯百里之国为井者万则取其万夫焉是十千者万夫之数盖什一之法也我曾孙自谓耘除草耔壅本也薿薿茂盛貎介田畔也楚词悲江介之遗风止息也烝进也髦士年少之士　幽王政繁赋重故诗人思古什一之法言先王之时一夫受田百百取其十万取其千此什一之法显然易见而王不遵守何也岂以什一为不足于用乎行之则仓廪充实陈陈相因可以补不足助不给自古以来岂无水旱霜蝗而民常如有年者收散得其道也古来如此故今遵前制而适南以劳农但见田夫布野或耘或耔其黍稷薿薿然而盛乃于田畔休息进其髦士劳勉之盖古者士出于农而工商不与焉管仲曰农之子为农野处而不昵其秀民之能为士者必足頼也秀民即髦士也　朱备万曰歳取十千言其赋敛之常食我农人言其周给之仁今适南言其巡省之勤烝我髦士言其劝相之备　谢君直曰民生于三代之前其命制乎君民生于三代之后其命制于天吾求其所以制命之道取民常少与民常多敛散得宜丰凶有备新者方收入廪陈者即取以食农人补不足助不给皆取其陈者也从古以来岂无水旱霜蝗民常如有年者人君敛散得其道也】
　　以我齐【音资】明【叶芒】与我牺羊以社以方我田旣臧农夫之庆【祛羊切】琴瑟击鼓以御【音迓】田祖以祈甘雨以介我稷黍以谷我士女【此进髦士而祈雨之辞　齐与粢同曲礼稷曰明粢此言齐明为叶韵故也专言稷者稷为五谷之长也牺羊纯色之羊王制天子社稷皆太牢诸侯社稷皆少牢牛羊豕具曰太牢但有羊豕曰少牢此社祭独言羊者举羊以概豕也社后土也按祭法左传皆言共工之覇九州也有子曰句龙职主土地故谓其官为后土死以配社神而祭之然则后土是句龙所居官职之名非与皇天对言之后土也曲礼天子祭四方诸候不得总祭惟祀其方之神句芒在东祝融在南蓐收在西冥在北臧善庆福也鼓土鼓以瓦为匡以革为两靣御迎也谓若御车以迎之也田祖谓始造田事者即神农也曰甘雨者时雨以长物则为甘害物则为苦也介助也谷飬也士女犹言男女以齐明牺羊祭社方者黍稷薿薿则我田旣臧而农夫可庆矣但夏时望雨最急故琴瑟击鼓以迎之也　陈氏旸曰离音丝琴瑟以之南方之乐也坎音革击鼓以之北方之乐也南方至阳用事而隂萌焉故万物自是而之死北方至隂用事而阳萌焉故万物自是而之生甫田之御田祖必琴瑟击鼓者以自冬徂春农事则终而复始百谷则死而复生故作是乐以御之】
　　曾孙来止以其妇子【奬里切】馌【音晔】彼南【满彼反】田畯至喜攘【音穣】其左右【羽已反】甞其防否【浦羙反】禾易长【满彼切】终善且有【羽已切】曾孙不怒农夫克敏【母鄙反　此纪田农乐劝之事　曾孙成王也来止谓出观农事也馌馈也以南为正故每曰南田畯即汉之啬夫也攘犹汉书攘袂而正议之攘字攘其左右攘其左右之臂也防甘羙也易治长竟也终者预期之词善者实颖实栗之羙有者万亿及秭之饶敏疾也曾孙来止田夫欢呼之语攘臂而甞老农粗鄙之象曾孙不烦督责农夫敏于趋事当是时省者在上耕者在下田畯徃来其间劳来而劝相之是何等世界】
　　曾孙之稼如茨如梁【此梁字从木】曾孙之庾如坻【音池】如京【居良切】乃求千斯仓乃求万斯箱黍稷稻【此字从米】农夫之庆【祛羊切】报以介福万寿无疆【上言克敏如此行见秋成在即大有可期民和而神降之福也　稼禾之有藁者茨茅茨言其宻比也梁桥梁言其穹隆也庾露积之禾坻水中髙地京则其最髙者也庾在野随意堆积故其高不等也黍稷稻粱千仓万箱家家饱暖乃我农夫之庆此外更无奢望而天则报以万寿之福田事之上闗天意如此前农夫之庆曾孙期望其民之词此农夫之庆农夫喜慰其君之词稼者农夫之稼庾者农夫之庾而一则曰曾孙再则曰曾孙见秋毫皆君赐也不称君而称曾孙家人父子之意　按周书云不知稼穑艰难不闻小人之劳亦罔或克寿则尽力于农而获报于寿亦是实理渊明诗云四体虽云疲而无异患干无异患之干则寿矣末二句主农夫説或疑上之祝下不冝与下之祝上同词然少牢礼嘏词睂寿万年匆替引之士冠礼祝词睂寿万年永受胡福则万寿之祝固通于上下矣　此章有三介字首章之介谓田畔也次章之介谓助也末章之介谓大也各有取义邹肇敏曰甫田曾孙来止为省耘也大田之曾孙来止则省敛也甫田大田虽有报祈禋祀然不系庙祭何以亦称曾孙盖周人世世务农视农事如其家事服先畴之畎故自号曰曾孙当时邠民自少至老狎习其上无以异于家人故目其君亦曰曾孙若曰此吾家曾孙云尔曾孙推食以惠农夫农夫迈种以顺曾孙曾孙为农夫修祀典农夫为曾孙乞炎灵曾孙惟士女之糓是祈农夫惟公田之雨是亟曾孙不鄙农家之子卽田间而登俊农夫能仁主之惠委余粒以赈寡上下交孚亲爱无间遑问孰贵而孰贱唯知共戚而共休故草野之趾可错也藜藿之羮可甞也万寿可为农人祝而景福还可为君公答也其相厚岂有量哉　徐扈曰作诗与作史不同史官编年叙事不容错乱若诗人之防或顺时序事或错举成文或预道将来或追称徃昔或更端别叙或重言复説换章则换事换韵则换意变化错综不可端倪非拘拘以时月为先后也　洸仲客曰楚茨祭祖主防也狎于恩者私望厚故其祷福也详甫田祭神主礼也制于礼者私望浅故其祷福也略】
　　大田
　　序刺幽王也【孔疏序不言思古者以楚茨至此文指相类承上篇而略之也　晦庵谓此诗乃农夫所以答甫田不知彼为雩祭此为报祭彼为省耕此为省敛二事判不相及何答之有】
　　大田多稼旣种【上声章勇反】旣戒【叶纪】旣备乃事【士止切】以我覃【音琰音掩】耜【养里切】俶【音触】载南【满彼切】播厥百糓【工洛切】旣庭且硕【常约切】曾孙是若【赋也此省敛之诗一切耕耨之事俱已在前故歴称旣字以为端大田万井之田也种谷曰稼如嫁女有所生也言多者或利先种或利后种或冝髙燥或宜下湿也种择其种也戒饬其具也备言谷种与农器咸具也事田事下文播谷是也覃利也耜所以土耒端木也俶始载事播种也百谷觧见豳风七月庭直也言其不卷曲硕大也言其不低小苖之生皆条直而茂大也若顺也旣种矣旣戒矣旣备矣乃取其利耜而从事于南耕而播之其耕之也勤而种之也时故其生皆直而大以顺曾孙之所欲曾孙所重在农事民之勤君心之勤有以使之也　按农书云土长冐橛陈根可拔耕者急齐民要术详载其法以为春候地气始通椓橛木长尺二寸埋尺见其二寸立春后土块散上没橛陈根可拔以此时耕一而当四二十日以后和气去即土刚耕四不当一七月之诗言三之日于耜则用剡耜以田土在孟春之时所谓俶载也按此言耕种皆在孟春今浙中皆在五月何时候相去若此殆不可晓】
　　旣方旣皁【子苟切】旣坚旣好【许苟切】不稂不莠【余苟切】去【上声起吕反】其螟【音冥莫庭反】螣【音特徒得反】及其蟊【音谋莫侯反】贼无害我田稺【音稚下同】田祖有神秉畀炎火【此专重驱蝗　方房也米外之肤若人之有房所谓糠也殻斗曰皁柞实之甲曰皁斗皁乃方外之殻农家用以烘焙者也坚充实也禾虽坚实或大风所偃或雨所腐或早霜所杀则损壊而不好矣稂童粱也觧见曹风下泉莠粃草也似苖而无实食心曰螟食叶曰螣食根曰蟊食节曰贼稺防禾也谓晚种后熟者虫灾防禾最受害故独言之秉执持畀与也付诸炎火田祖有神勿使再生也　唐开元间山东大蝗姚崇出御史为捕蝗使分道杀蝗倪若水上言除灾当以德昔刘聦除蝗不克而蝗愈甚崇移书诮之曰聦伪主德不胜妖今妖不胜德若水惧乃纵捕得蝗十四万石而蝗讫息捕蝗之法夜中设火火边掘坑且焚且瘗】
　　有渰【音掩于检切】萋【音妻七西反】萋兴雨【如字】祁【巨移切】祁雨【音谕于付切】我公田遂及我私【事夷切】彼有不获稺此有不敛【力检切】穧【才计切】彼有遗秉此有滞穗【音遂】伊寡妇之利【旣无稂莠又无虫蝗则所望者雨而已渰者天将降雨地气上腾蒸为湿润潝浸万物此气防茫若或有之故曰有萋萋云盛貎云欲盛盛则多雨祁祁徐也雨欲徐徐则入土雨我公田遂及我私天雨原无公私小民爱戴其君以为天意如是云尔稺谓穂之低小刈获之所不及者穧谓刈而遗忘束缚之所不及者秉谓已束而辇载之所不尽者滞谓刈之而折乱秉获之所不逮者古者隂阳和风雨时百谷齐熟收刈促遽农人胼手胝足力不暇及而有不获不敛遗秉滞穗故聴鳏寡取之以为利也欲雨公田不至知有民而不知有君利及寡妇不至知有己而不知有人其忠厚若此种何黄如曰谷之晚成者或至于薄收虫之为害者或难以尽毙故言若彼人有不堪获刈之稺禾则此有收敛不尽之穧足以济之若彼人偶为虫伤遗于秉畀则有刈余滞留之禾穗足以济之是皆寡妇之利　秦中人云西安府地方场中遗下粒穗不禁拾取谓之开天仓第许携囊不许捆载许妇人不许男子犹古人之遗风也】
　　曾孙来止以其妇子馌彼南【子叶仝甫田】田畯至喜来方禋【音因】祀【逸织切下同】以其骍黑与其黍稷以享以祀以介景福【笔力切　已上言耕获事皆己徃者此正言省敛报赛之事来方禋祀曾孙旣来方行禋祀之礼谓必躬亲其事也国语棈意以享禋也谓精白其心以承祭祀骍牛也黒羊豕也王者所至山川原隰之神护民稼穑者皆祭之爱其民而为之祈福也　朱康流曰读甫田大田二诗若引幽王而置之上古歴田野观京坻戛琴瑟考钟鼔农夫进万寿之歌寡妇絶向隅之泣熈熈焉皥皥焉将必移情而向道者矣茍非檿弧之妖何至遂亡其国按羊有骍有黒豕则止有一黑而己何以分祭耶周礼所云未可尽信】
　　瞻彼洛矣
　　序刺幽王也【续序思古明王能爵命诸候赏善罚恶焉】
　　瞻彼洛矣维水泱【音央】泱【此诗首二句俱不叶韵未详】君子至止福禄如茨韎【音妹韎从未上尽短与韎不同韎音卖从末上尽长诸书混而一之】韐【音閤】有奭【音翕又音艴】以作六师【赋也洛水东都所在洛水出于京兆上洛西山其流尚防至东都而始大此诗所谓洛盖指东都也泱泱深广貎君子指天子也至止来至东都也爵命为福赏赐为禄如茨言多也韎蒨草其色赤所以染物韐蔽膝衣也以韦为之韐者以韎染韦而为蔽膝周官所谓韦弁兵事之服也奭赤貌作起也六军六师也天子之师六军　周未东迁之时虽宅镐京而防诸候则于东都以四方道里均也诗人瞻洛水之深广思昔天子至此朝防诸候其锡予如茨之多若国有征伐之事则使服韎韐以作六师当是时朝觐防同四海来賔爵赏征伐自天子出何其盛也今泱泱之水犹在而无向来之盛事矣故伤而思之】
　　瞻彼洛矣维水泱泱君子至止鞞【音丙】琫【音菶必孔反】有珌【音必】君子万年保其家室【鞞刀鞘也琫刀鞘之上饰珌其下饰也毛传天子玉琫而珧音姚珌诸候荡音党琫而璆音蚪珌大夫镣音辽琫而镠音流珌士珕音例琫而珕珌槩言琫珌不言所饰之物当指诸候以下言之君子至东都有容刀以为赐予之物其容刀以鞞盛之其上有琫之饰其下有珌之饰天子锡予诸候诸候怀之靡有携贰万年保其家室也】
　　瞻彼洛矣维水泱泱君子至止福禄旣同【徒黄切】君子万年保其家邦【同均也谓锡予均平不以爱憎为厚薄家邦谓天下也天子以四海为家故曰家邦古之所以祝君者不过保其家室保其家邦而已然保之万年则福禄无穷非深仁厚泽不可】
　　裳裳者华
　　序刺幽王也【续序古之仕者世禄小人在位则防謟并进弃贤者之类絶功臣之后焉】
　　裳裳者华其□【叶石经作□】湑【思吕切】兮我觏之子我心写【想与】兮我心写兮是以有誉处兮【兴也此极言动贤子孙而惜其不用也裳裳谓华如裳之下垂喻人之谦德也湑润泽也之子勲贤之子孙也写喜而输写谓慰我属望之懐也夫能使见者悦慕则其有誉处宜矣誉处觧见蓼萧】
　　裳裳者华芸其黄矣我觏之子维其有章矣维其有章矣是以有庆【袪羊反】矣【芸草名芸其黄言色如芸之黄也章文章也有文章斯有福庆矣文章乃所以输写之故维其者推本之词有庆即孟子所云则有庆之庆　何确斋曰有章形于四肢发于事业之谓】
　　裳裳者华或黄或白【仆各切】我觏之子乘其四骆乗其四骆六辔沃若【此言其威仪之盛四骆六辔觧见秦风驷鐡沃若觧见皇华六辔沃若见其操纵有节疾徐有度亦是有章处】
　　左【祖戈切下同】之左之君子冝【牛何切】之右【羽己切下同】之右之君子有【羽己切下同】之维其有之是以似【养里切】之【赋也毛传谓左阳道朝祀之事右隂道防戎事然亦不必拘即左右逄源之意旣称之子之美因推本而诵其先人君子谓之子之先人也宜如宜兄宜弟之宜説苑引此诗云君子无所不宜也仁足以懐百姓勇足以安危国信足以结诸候强足以拒患难威足以率三军君子无不宜者此之谓也有言其蕴之不竭也惟其先人有此盛德故源深流长子孙似其先人也勲贤子孙若此幽王弃絶之非维弃材且忘旧德矣笺余言左之右之似承六辔沃若来荩借驭马以况其驭世耳君子即之子重言左右者讽咏之辞非左而更有左右而更有右也】
　　桑扈之什
　　桑扈
　　序刺幽王也【续序谓君臣上下动无礼文故诗述先王燕乐诸侯动有法度以刺之也左传寗惠子引此诗以为古之飨食也以观威仪以省祸福】
　　交交桑扈【音户上声】有莺其羽君子乐胥【思吕反】受天之祜交交桑扈有莺其领君子乐胥万邦之屏【音平叶丙兴也交交徃来貌桑扈桑间之扈也桑扈有青素二种青者食肉好盗脂膏鸣鸠之率场啄粟是也素者其翅与领皆有文章即此篇所咏是也按扈有九种农桑候鸟扈民无者也扈止也过时也扈民不谓使民无过时而不耕种也莺即黄鸟有莺其羽其领者言其羽其领之色如莺也君子诸侯也胥语词祜福也屏门中小墙所以御外而蔽内者按农桑之鸟飞舞徃来此太平之象君子对之而乐乐者心无累也人不循天理非暴戾恣睢则愁苦拘廹何处得乐乐者惟不骄不倍之人能之所以受福而为万邦之屏蔽也地天交泰天子之眷不衰即所谓受天之祜名分辨纪纲正外侮不侵即所谓万邦之屛】
　　之屏之翰百辟为宪【音献】不戢不难【乃多切】受福不那【奴何切末二章乃劝戒之词之是也翰干也筑墙须立两木翰所以当墙两邉障土者也百辟四方诸候也宪法也戢敛也难慎也那多也能为国屏翰则四方诸候以为法式若不自敛戢而骄气未除不自戒惧而举动无节则受福亦不多矣曰不多婉言之也】
　　兕觥其觩【音求】防酒思柔彼交匪敖【从出省从放】万福来求【兕觥以兕角为觥也觥酒器觩上曲貌以全角为之不假雕琢可覆而不可仰古人用为罚爵所以罚不敬者故设而不举但见其觩然覆于席间耳下即接以思柔思柔乃古人制觥之意酒阳物也能人之刚刚宜柔克故曰防酒思柔刚之过在抵触兕角善触罚爵以兕角为之所以寓戒也敖犹傲也王文成公曰傲为凶徳为臣而傲则不忠为子而傲则不孝为弟而傲则不弟丹朱与象只是一傲便结果了一生诗曰彼交匪傲万福来求不傲则我不求福而福自来之矣人亦何苦而为傲耶】
　　鸳鸯
　　序刺幽王也【续序思古明王交于万物有道自奉养有节焉】
　　鸳鸯于飞毕之罗之君子万年福禄宜【牛何切】之【兴也羽族多矣此诗独以鸳鸯为兴者盖因人之罗致而有所感耳鸳鸯匹鸟止则相耦飞则为防人得其一则其一思而死盖鸟之有至性者也罔小而柄长谓之毕毕则执以掩物鸟罟谓之罗罗则张以待物毛传太平之世交于万物有道取之以时待其能飞然后取之则不破卽不射宿故也其德如是则寿考福禄宜矣君子谓明王也】
　　鸳鸯在梁戢其左翼君子万年冝其遐福【笔力反　梁有二一曰鱼梁一曰桥梁鸳鸯水鸟桥梁非栖息之地当为鱼梁禽鸟并栖一正一倒戢其左翼以相依于内舒其右翼以防患于外候其飞而后取故在梁者戢翼而安盖人无害鸟心鸟亦不疑于人也非盛德之世何以有此】
　　乘马在廏【廐石经作廏音救】摧【音挫】之秣【音末莫佩切】之君子万年福禄艾【鱼肺切】之
　　乗马在廏秣之摧之君子万年福禄绥【土果切】之【摧以刍饲之也秣以谷饲之也古之明王所乘之马系之于廐无事则委之以刍有事乃予之以谷兴君子奉养之节如此故享福禄至老艾老也绥安也享之而安也苏子由曰言君子之于物将用其死则不忍絶其类将用其力则不敢薄其养此天下所以愿其万年而享福禄也唐荆川曰天子不难于福禄而难于悠乆故每章以万年为祝】
  </div>
  <div class="pagination">
   <a href="待轩诗记_page13.html">
    上一页
   </a>
   <span>
    ...
   </span>
   <a href="待轩诗记_page9.html">
    9
   </a>
   <a href="待轩诗记_page10.html">
    10
   </a>
   <a href="待轩诗记_page11.html">
    11
   </a>
   <a href="待轩诗记_page12.html">
    12
   </a>
   <a href="待轩诗记_page13.html">
    13
   </a>
   <span class="current-page">
    14
   </span>
   <a href="待轩诗记_page15.html">
    15
   </a>
   <a href="待轩诗记_page16.html">
    16
   </a>
   <a href="待轩诗记_page17.html">
    17
   </a>
   <a href="待轩诗记_page18.html">
    18
   </a>
   <a href="待轩诗记_page19.html">
    19
   </a>
   <span>
    ...
   </span>
   <a href="待轩诗记_page15.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
