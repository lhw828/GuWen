<!DOCTYPE html>
<html>
 <head>
  <meta charset="utf-8"/>
  <title>
   待轩诗记 - 第 18 页/共 21 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   待轩诗记 - 第 18 页/共 21 页
  </h1>
  <div class="content">
   价人维藩【分邅胡田二切】大师维垣【音袁】大邦维屏大宗维翰怀德维宁宗子维城无俾城坏【胡盛胡罪二反】无独斯畏【于非纡防二反此言弥乱之道上言民是国之本此言人是国之辅　价甲也价人被甲之人谓卿士掌军事者藩园】
　　【圃之篱大师三公也垣墙也大邦成国诸侯屏小墙当门中者大宗世臣巨室翰干也筑墙所立两边障土者宗子同姓之宗子后非众罔与守邦故曰维藩维垣维屏维翰维城然众非怀之以徳则不宁故复叮咛而戒之曰无俾城坏无独斯畏怀如怀抱之怀怀徳修徳以怀逺之意君徳修则人豫附君丧徳而失所恃则爲独夫至于爲独夫则藩垣屏翰俱无用矣畏之亦何及怀徳维宁句宜在宗子维城下】
　　敬天之怒无敢戏豫敬天之渝【音俞】无敢驰驱昊天曰明【叶芒】及尔出王【丰氏本作往】昊天曰旦【得绢切】及尔游衍【音演怡战切前歴言天之震怒故以敬天终之戏玩弄豫快乐渝变也驰驱解见鄘风载驰戏豫书无逸所谓耽乐驰驱书无逸所谓游田此皆傲慢自恣生于敢之一念两无敢是敬天之实明天晓旦日出及与也王当依丰本作往出往出而有所往也防水流衍水满曰明曰旦曰及尔开着眼就是天防无逃避处天与民一也民可虐天可玩乎天不可玩民独可暴乎天无刻不监临人当无刻不敬天无刻不敬天则当时时以安民爲念矣今民事废而弗修天变作而不畏我谋不听尔谋不逺何哉　季世君臣有畏无敬畏者惮恧于天命之莫挽而无以自立敬者惕心于天意之可回而亟于图存】












　　待轩诗记卷六
&lt;经部,诗类,待轩诗记&gt;
　　钦定四库全书
　　待轩诗记卷七
　　明　张次仲　撰
　　大雅
　　荡之什
　　荡
　　序召穆公伤周室大坏也【孔疏伤者刺外有余哀其恨深于刺也瞻卬召旻皆云刺幽王大坏此不云刺厉王而云伤周室者幽王承宣王之后父善子恶止刺其身此则厉王以前周道未缺一代大法至此坏之故言周室大坏】
　　荡荡上帝下民之辟【音璧】疾威上帝其命多辟【音僻】天生烝民其命匪谌【音存又市隆切】靡不有初鲜克有终【诸深切又如字　赋也首章多恠叹之语以下诸章皆言文王曰而此独不然者见实非殷商之事故于章首不言文王荡荡广大也下民之辟辟法也疾威暴虐也其命多辟辟恠僻也谌信也既荡荡而爲下民之法矣又疾威而其命多僻岂天之生民固难信乎何其靡不有初而鲜克有终也】
　　文王曰【句】咨【读】咨【读后皆仿此】女【音汝下同】殷商曽是彊御曽是掊克曽是在位曽是在服【蒲北反】天降慆【音叨】徳女兴是力【此言用匪人　厉王无道文王所痛哭流涕者诗人难以斥言故借殷商以写文王心事庶几厉王闻之而知警也即借秦爲喻之意孔疏民劳之诗泛论王恶其恶非深不须假托荡则陈王凶暴将至灭亡其言既切故假托文王至如家父作诵自着已名凡伯芮伯直言不讳其人既异所作有殊也契始封于商汤受命于亳殷今并举之曰殷商御扞也拒也疆御刚狠有力能禁制人者掊聚敛克胜也科敛民财作威以胜之也服政事也四曽是极其恠诧言天地间曽有如此人乎曽有如此人而居官用事者乎惂慢也慆徳谓肆行无忌不知检束即指掊克疆御之軰天未尝不生小人但不用则亦无可如何今女作兴委任竭尽心力则其得时用事涂炭生灵不待言矣力任之专也】
　　文王曰咨咨女殷商而秉义类彊御多怼【直类反】流言以对寇攘【如羊切】式内侯作【音诅则虑反】侯祝【音咒】靡届靡究【此言拒諌　人之邪正以义判之邪宜与邪类正宜与正类故曰义类所以主持之者君也故曰而秉义类而女也彊御即上章彊御言君臣济恶怼怨也无道之君雄猜忌刻不责已而怨人故曰彊御多怼闻人规諌随口抵饰故曰流言以对羣行攻刼曰冦取非其有曰攘式用也冦盗攘夺之軰用事于内所谓内有衣冠之盗而后外有干戈之盗也于是国乱民愁祝诅滋起莫有底止矣致词于神求其害人曰诅致词于神求其庇我曰祝靡无屇极究穷也言无有了日也】
　　文王曰咨咨女殷商女炰【音庖】烋【音哮】于中国敛【从夊不从欠】怨以爲徳不明尔徳时无背无侧尔徳不明以无陪无卿【此言黩货　炰烋自矜气健躭躭吞嗜之象财者养命之源独擅则众怨归之敛财即敛怨也怨与徳相反自爲得意而以怨爲徳惟昏于利欲故至此昏则前后左右无一正人矣背谓在后可倚借者侧谓在旁可辅翼者陪陪贰谓三公卿六卿也人君至此明是一独夫矣时是也】
　　文王曰咨咨女殷商天不【音勉靣善切】尔以酒不义从式【叶世】既愆尔止靡明靡晦式号式呼【火故切】俾昼作夜【羊茹切此言嗜酒　饮酒齐色曰天不尔以酒言上天之立君所以爲民岂尔以酒乎不义从式推所以酒之由从随式用也尔于不义之人随其所行用其所言因而君臣交既愆尔止四句言酒之情状止容止也愆尔止者起坐无恒失其常度天晴曰明天雨曰晦大声曰号低声曰呼沉醉不省白日昏昏有如长夜故曰俾昼作夜】
　　文王曰咨咨女殷商如蜩【音条】如螗【音唐】如沸如羮【卢当切】小大近丧【平声】人尚乎由行【叶杭】内奰【音备皮器反】于中国覃【都南切】及鬼方【此言羣小流言　蜩螗皆蝉类如蜩如螗言之乱也沸羮火炽而釡内涌溢如沸如羹政之乱也失道如此无小无大皆近丧亡矣人尚由而行之故内自中国外及鬼方莫不忿怒西京赋云巨灵奰屭音戏以流河曲奰者怒而作气之状覃延也刑罚之威及于鬼方言流毒之逺易言髙宗伐鬼方而诗言髙宗伐荆楚则鬼方葢在荆楚中矣王质以爲楚俗尚鬼故名鬼方】
　　文王曰咨咨女殷商匪上帝不时【上止切】殷不用旧【巨已切】虽无老成人尚有典刑曽是莫听【汤经切】大命以倾【此言不守成宪　不时犹言厄运非上天爲此厄运乃殷自不用先王之旧法耳纵无老成旧臣先王法度尚可遵守曽不听用因自倾其天命而归咎于天可乎典刑典章法度也大命上天眷顾之命倾危也】
　　文王曰咨咨女殷商人亦有言顚沛之揭【去例纪竭二反】枝□【叶石经作□】未有害【瑕憇许曷二反】本实先拨【方吠笔烈二反】殷鉴不逺在夏后之世【如字又私列反　此言人心已去　顚倾斜而仆倒也沛水流貌揭髙举也拨絶也言树木倾倒如水之沛然而不可遏止其根掲起枝叶虽在本根已絶人心国之根本失人心则本根先拨矣鉴镜也镜可以知人之妍媸而前事者后事之鉴也殷之鉴夫岂在逺哉彼夏后氏之世以桀不义而亡而殷因以革命此所当鉴者通篇只说殷纣而忽以殷鉴一语露出鉴殷本意精神血脉尽收注于此周公戒成王直说宜鉴于殷此托殷之鉴夏末世之避忌于此可见　欧阳永叔曰当纣之时宗庙社稷犹在天下诸侯未尽判也但王恶盈满遂致溃败此殷鉴也殷鉴夏文王鉴殷后之兴者又当鉴厉王也沈仲容曰史厉王好利任荣夷公是掊克在位王侈傲国人谤王王得卫巫监谤道路以目是侯诅侯祝靡届靡究诸侯不享淮夷入冦是内奰中国覃及鬼方召公凡伯芮良夫之谏皆不听是殷不用旧曽是莫听经史之相合如此　通解诗言厉王之恶大概有四曰任小人曰废典刑曰沈湎于酒曰炰烋自用而其失皆原于任小人小人用事必务防张以自便必娱君逸以固其宠必教君残虐以塞其谤而重其权迨后众叛亲离遂爲莫大之患自古国家灭败无不繇此可不鉴哉】
　　抑
　　序卫武公刺厉王亦以自警也【诗词意在自警殊不见有刺王意按楚语倚相言武公九十有五犹箴儆于国曰自卿以下至于师长茍在朝者无谓我耄而舎我于是作懿以自警韦昭注懿大雅抑之篇是也史记卫世家武公父厘侯四十二年卒武公立葢宣王之十六年也武公四十二年犬戎弑幽王武公佐周平戎有功平王命爲卿士武公爲公五十五年卒于平王之十三年入爲卿士在东迁后幽王时尚居本国厉王则中间隔宣王四十六年相去逺矣此诗葢作于平王之时序以抑在荡之后遂谓刺厉王误也】
　　抑抑威仪维徳之隅人亦有言靡哲不愚庶人之愚亦职维疾【集二反】哲人之愚亦维斯戾【音例下从犬若从大是代字赋也按人精神扬则浮抑则沉抑而又抑谦谨之象隅廉棱也古之贤者道行心平可外占而知内故庸人以威仪爲外貌圣人以威仪爲徳隅所见不同而学术亦异矣靡无也靡哲不愚谓人虽聪明谁能聪明到底但愚有不同庶人限于气禀无可奈何故曰亦职维疾哲人自恃聪明不和于俗故曰亦维斯戾戾乖违也此徳器不厚学问不深以至此抑抑威仪是对证之药　徐扈曰此诗以听言修徳先须磨去一叚矜许自贤之心使此中退然自下若拙若讷而后可此全诗纲领】
　　无竞维人四方其训之有觉徳行【下孟切】四国顺之訏【音吁况于切】谟定命逺犹辰告【古得反】敬愼威仪维民之则【竞争竞也无竞维人犹言人维无竞也无竞则人以训语相告徳行人所皆有但有觉不觉之别耳有觉则非不着不察者人有良心安有不顺也訏大谟谋也定命定其主意辰时也逺大之谋以时而告谓不先不后也吕伯恭曰所谋不止于一身而计天下之安危不止于一时而监百世之损益所谓訏谋也既大谋以定其命矣犹未敢轻出复长虑却顾思其所终稽其所弊然后以时而播告焉治道之大端备矣又终之以威仪者虽有訏谋逺犹终以修身爲本葢民从好不从令也所以结前章之意】
　　其在于今【叶经】兴迷乱于政【叶征】顚覆厥徳荒湛于酒【叶子小切】女虽湛乐【石经乐字下旁注一克字】从弗念厥绍【叶子小切】罔敷求先王克共【九勇切】明刑【叶胡光切杨用修曰酒绍刑旧虽有此韵与尚书辞命不同不必强叶】肆皇天弗尚【平声】如彼流泉无沦胥以亡【前二章泛论道理此乃就现在事指切言之兴者共起而迷乱之顚覆之荒湛于酒也迷乱谓无条理顚覆谓不保守荒芜湛没也绍谓所承之绪罔无敷广也克共者不敢慢之谓明刑典册之昭垂者肆者承上起下之词弗尚厌弃之也沦陷胥皆也女字与今字相呼应今日之世道如此所赖以挽回者在汝也女虽湛乐从虽字疑维字之误女维湛乐是从不念先王相承之统废置典刑而不求先王亦无奈女何矣天亦因之厌弃女如泉之沦流相率而就于亡也无者戒之之词篇中曰女曰尔曰小子皆公使人诵读而命己之词】
　　夙兴夜寐洒埽廷内维民之章脩尔车马弓矢戎兵【晡光反】用戒戎作用逷【音惕他歴切】蛮方质尔人民谨尔侯度用戒不虞【元具切】愼尔出话敬尔威仪【牛何切】无不柔嘉【居何切上言湛乐如彼则必爲天所厌弃矣所以无内外无逺近无大小无常变不可一事不慎也内者防词去防逺色贱货皆洒埽之事也章表也爲民之表率戎兵戈盾矛戟之类戎作暮夜之戎起于意外者则用以戒之蛮方蛮夷之在逺方者则用以逺之逷逺也葢内自庭除之近外及蛮方之逺细自寝兴洒埽之常大至车马戎兵之变虑无不周备无不饬此攘外之事也按质民之质矣之质农愚工朴商贾愿所谓质也上之人斲雕爲朴不示以机巧则民风质朴侯度王朝法度颁于侯国者不虞非可意度之事天下之大不虞之事不胜戒也只是质只是谨只是愼只是敬便可防防杜渐虽刚强之人亦可化而爲善柔嘉善也此安内之事也所谓訏谋逺犹者如此　薛方山曰戒不虞只备之而已未说到免患上葢变出不虞虽圣贤难保其无也】
　　白圭之玷【音店】尚可磨也斯言之玷不可爲【吾禾切】也无易【音异以豉切】由言无曰茍矣莫扪【音门】朕舌言不可逝矣【二矣字爲】韵无言不雠【市又切】无徳不报【蒲救切】惠于朋友庶民【句】小子【读】子孙绳绳万民靡不承【此愼尔出话之事玷玉病由言自由之言所谓惟言莫违也扪持朕我逝往雠答惠顺也小子武公代人呼己之词绳绳如绳之牵连不絶也承奉也言而有玷不可挽回无轻易自由以言无曰我出言茍且如是无人扪我之舌言出则往而不可追矣无言不雠无徳不报感应之不爽如此故言而合理则人心自顺能顺于朋友庶民则女小子言可世法子孙相继不絶万民无不承顺之矣可不戒哉　或以讐兼应违说非是按讐酬古字通用战国策蘓厉遗赵王书厉之讐酢汉诗不讐其功可证】
　　视尔友君子辑【音集】柔尔顔【叶鱼坚切】不遐有愆【平声】相【息亮切】在尔室尚不愧于屋漏无曰不显莫予云觏【音垢】神之格【刚落切】思不可度【待洛切】思矧可射【音亦又弋灼切】思辟【音壁】尔爲徳俾臧俾嘉【居之居何二反】淑愼尔止不愆于仪【如字又牛何切】不僭不贼鲜【上声】不爲则【此敬尔威仪之事友君子与君子爲友也辑和相视尚庶几也室西南隅曰奥西北隅曰屋漏葢幽隠之处觏见也格谓鬼神之鉴临也矧况射厌也视尔友君子之时顔色谦谨无大过愆至燕居独处未免懈怠故谆谆以鬼神戒之复举敬威仪之效以劝勉按辟法也以徳爲徳未免有气质之偏以法爲徳则尽善尽美止者心之所止与虞书安汝止商书钦厥止同义淑善也善其所止无妄念之参谨其所止无一刻之懈乃不愆于仪之本领不僭不贼正不愆于仪之处僭逾越贼害也人之威仪多失之僭越僭则有害岂可以爲法故曰不不贼鲜不爲则　屋漏曽子问谓当室之白孙炎云当室之白日光所漏入也】
　　投我以桃报之以李彼童而角实虹【戸工读切】小子【奬里切】荏【音任】染柔木言緍【音闽】之丝温温恭人维徳之基其维哲人告之话言【如字又叶訚】顺徳之行其维愚人【叶然又如字】覆【音福】谓我【心寻反】民各有心【按此下教以聼言投桃报李指少年习气而言夫投桃报琼薄来厚往长者之事也投桃报李则较计报施铢两不爽介介然露其锋棱如童稚之畜自谓有角意图抵触不知虚骄之气有如蝃蝀虽弥天壤即归乌有故复呼小子以提醒之随以荏染柔木喻之又以温温恭人告之荏染柔意也緍被也被之以爲弓也话言善言覆反也僭谓妄自尊大而教人也人必先观其质性如何柔和之木乃弓之材温恭之人乃徳之基筑室者以基爲固脩身以敬爲本明由虚生恭人即哲人也惟聪明之人能受直言愚人非徒不能听受反谓我人心之不同如比岂不可叹顺者率性而行不作聪明之意　顺行之哲人所以有哲人之隅谓僭之愚人所以成愚人之疾】
　　于【音呜】乎【音呼】小子【奬里切下同】未知臧否【音鄙】匪手携之言示之事【上止反】匪靣命之言提其耳借曰未知亦既抱子民之靡盈谁夙知而莫【音暮】成【此章言愈廹切故慨然而叹未知臧否犹俗言不识好丑非但携子之手且示以己騐之事非但靣命女且提女耳以告谆谆如此岂得言未知借曰未知亦已提抱子矣示事提耳犹然如昨此所谓不知臧否也凡不受教诲皆胸中盈满之故若不自盈满岂有早知而晚成者夙早也葢知则必成夙知则必夙成听言始能夙成不听言则满之爲害　焦弱侯曰提音抵言附耳以教之也史记薄大后以冐絮提文帝汉书景帝以博局提杀吴太子雄酒箴身提黄泉皆作抵音】
　　昊天孔昭【叶灼】我生靡乐【音洛】视尔梦【音蒙】梦我心惨【七各切】惨诲尔谆【之纯反】谆听我藐【美角反】藐匪用爲教【叶觉】覆用爲虐借曰未知亦聿既耄【莫报切　呼天而告怨气满怀视尔梦梦以下正我生靡乐之故孔昭言天道甚明靡乐言心常危惧梦梦不明之意如所云兴迷乱于政也惨惨恐其沦亡而忧虑谆谆冀其听言而详恳即所云耳提靣命也藐藐忽而不相入虐谓其责备之苛聿遂也不以爲教反以爲虐借曰心中不明然亦已老矣何故若是哉　左史谓武公作诗自警在九十有五之时于亦聿既髦句可见】
　　于乎小子告尔旧止听用我谋庶无大悔【虎委切】天方艰难曰丧【去声】厥国【于逼切】取譬不逺昊天不忒回遹【音聿】其徳俾民大棘【此指时事以戒故不觉慨然而叹旧谓旧日幽王时止词也幽王丧国皆因不听人言故告以听用我谋庶无大悔艰难丧国此目击之事故曰取譬不逺忒差也国之丧亡或云气数不知善则得不善则失天道不爽幽王失国皆因回遹其徳俾民大以至此非气数之适然也回遹邪僻也即前所云自满不听我谋不循政令不谨威仪顚覆迷乱等事棘荆使民在荆棘中反侧不安国以民爲本民如此则国亡矣　丁氏奉曰武公年九十五矣自称曰小子若初爲子者以抱子自儆若初爲父者若初爲子故所求乎子者寝兴洒扫凡小学之事无不举若初爲父故所求乎父者脩齐治平大学之事无不备　按此武公自儆正以箴王也以九十五岁老人使人提耳而诵王虽昏懦亦必有憬然于心者矣首二章泛论其理言如此则爲愚人如此则爲哲人如此则四国顺如此则爲民则第三章直指其迷乱顚覆之罪言必至于沦亡第四章示以救亡之法自寝兴洒埽以至车马弓矢自人民侯度以至出话威仪由近而逺由逺而近靡一不举矣言行则其大端也故五章单戒谨言六章单论威仪七章反覆望以听言言柔木可以爲弓榦恭人可以爲徳基而且以哲人愚人分头开谕亦可爲偲偲切切矣末三章则责其拒言愎諌而援天以警所谓天方艰难曰丧厥国取譬不逺昊天不忒者正指骊山之祸也旧本分爲十二章章法参差文理错杂今编爲十章义类相从文字虽多条理秩然读者当自得之想武公爲人刚正磊落不和于俗老而知非故篇中曰敬愼曰温恭曰柔嘉偲偲言之不一而足此诗要义所在一言不愧屋漏不愧则心正心正而后推之一身敬尔威仪愼尔出话是也身正而后推之一国訏谟定命逺犹辰告是也玩通篇见公道徳之广逺究大要知公心学之精约】
　　桑柔
　　序芮伯刺厉王也【芮伯字良夫周同姓畿内诸侯爲王卿士左传引大风有隧以爲芮良夫之诗杜注芮国在冯翊临晋县葢西都之畿内】
　　菀【音郁】彼桑柔其下侯旬捋【音勒力活反】采其刘瘼【音莫】此下民不殄心忧仓【音创】兄【音况】塡【音田又音尘】兮倬彼昊天【叶神】宁不我矜【兴而比也他木皆有叶枝独以桑爲言者桑之爲物其用在叶及其采之也一朝而尽喻王残虐尽被其害菀茂盛貌柔稚嫩也侯维也旬徧也十日爲旬有周徧之义言桑隂周徧也逐叶摘之曰采牵枝执条而尽下之曰捋刘即左传之防刘杀伐之声既采既捋则靡有孑遗矣故曰刘瘼痛殄絶也仓兄即怆怳塡塞也满也不殄心忧所谓忧从中来不可断絶故胸膈塡满呼天而问求其哀悯也倬明貌言治乱安危无不昭察昊天解见小雅雨无正宁不犹言岂不谓天决当矜我】
　　四牡骙【音葵】骙旟【音与】旐【音兆】有翩【音篇批賔切】乱生不夷靡国不汦【泯石经作汦音敏弥隣切】民靡有黎具祸以烬【咨辛切】于乎【音乌呼】有哀【叶依】国歩斯频【此诗骙夷黎哀隔句一韵翩民烬频隔句一韵　赋也上言丧乱忧心此言可忧之事骙骙行不息也旟旐解已见翩飘扬之象四牡骙骙臣吏奔走于道路也旟旐有翩庶民召集于兵役也皇王大纪厉王时荆楚防于南玁狁防于北淮夷防于东虢公征之不克征敛数起民不堪命此诗所言葢爲此也夷平泯尽也乱生不能平治征役繁兴财力无一国不尽黒髪曰黎丁壮从军死亡畧尽无复有黒髪之人故曰民靡有黎具俱也火后余薪曰烬民遭大祸其一二存者皆死亡之余故曰具祸以烬国歩国运也防有可哀者民穷财尽国运亦从此而日蹙矣频者人临水涯频蹙不前之义】
　　国歩蔑【音灭】资【子两切】天不我将靡所止疑云徂【读】何往君子实维秉心无竞【其两切】谁生厉阶【居奚切】至今爲梗【古党切此诗资疑维阶隔句一韵将往竞梗隔句一韵　此承上国歩斯频而归罪于王王以一念好胜遂至兵连祸结而不解蔑无也资赖借将扶持也士昏礼士疑立于席之西疑者不动之意徂即往也君子指王维纲维也秉心犹言主意竞争胜啓衅也无者禁止之词厉酷也虐也阶级也陛也登堂之道也谓暴虐以渐而甚也梗水上浮木言民爲国之资借民靡有黎则一无依借矣天又不辅佐我则止于何地行将安往乎此皆君子之故也君子实爲一国纲维当秉心无竞养和平之福谁阶之厉使从役之民飘泊靡定如水上浮梗乎　黄才伯曰言祸而言君子之争心者葢君子有争心必爲小人所倾陷激成祸乱如安石新法其意亦未必坚诸贤争之太过安石遂力争上前酿成熙宁之祸】
　　忧心慇【于中切】慇念我土宇我生不辰逢天僤【音亶都但切】怒【暖五切】自西徂东【叶丁】靡所定处多我觏痻【音昬叶民】孔我圉【此诗慇辰东痻隔句一韵宇怒处圉隔句一韵承上言如此则土宇亦不可保矣慇慇忧之甚而痛也土宇已之乡土居宅也居边陲则思内地之安在逆旅则有故乡之望故曰念我土宇不辰不遇其时也僤怒迅疾之怒即震怒也是时镐京在西中原在东自西至东无有宁居言京师及中原皆乱也觏遇见也痻狂惑之疾狂惑之人指当时居位谋国之人圉边陲也言我所遇见者无非狂惑之人挑怨贾祸故我之边陲日以多事有如荆即史言诸侯叛王及东夷西戎迭见侵扰之事】
　　爲谋爲毖【音秘】乱况斯削告尔忧恤诲尔序爵谁能执热逝不以濯其何能淑载胥及溺【奴学反　此告以弭乱之道也毖愼况滋也削侵削也淑善载则胥相也　承上言王以兵戢乱岂不爲谋且愼哉然祸乱滋甚益以侵削是谋之不得其道而所与谋者非其人也我今告尔忧恤如下诏罪已推诚肆赦之类诲尔序爵如任贤以收人心斥奸以谢众怒之类以此弭乱犹濯之解热而王何能听我言以从善哉相与入于陷溺而已】
　　如彼遡【音素】风亦孔之僾【音爱】民有肃心荓【音烹普耕切一音絣】云不逮好【去声】是稼穑力民代食稼穑维宝代食维好【上声此承上载胥及溺而言逆流而上曰遡遡风者流逆而风亦逆也僾彷佛谓见之不明也风水俱逆舟行难前遥瞻彼岸不知尚在何处犹书所云若涉大水茫无津涯民谓居官而隠者肃戒也民有戒心皆云时势至此无救于事甘心稼穑爲力耕之民以代禄养故曰维寳维好劳而无患便是寳劳而无忧便是好言舍此无一可者葢无聊自慰之语毛传荓使也姚承庵曰荓从卄从幷恐是并字】
　　天降丧乱灭我立王降此蟊【莫侯切】贼稼穑卒痒【音羊】哀恫【音通】中国具赘【之芮反】卒荒靡有旅力以念穹苍【承上言欲隠于稼穑而稼穑又不可得立王谓所立之王即厉王也此诗作于共和之时厉王尚在故诗人叙其事而刺之降此蟊贼正灭我立王之事虫食苗根曰蟊食节曰贼耕种曰稼收敛曰穑卒尽痒病恫痛也汉书男子在妇家爲赘壻具赘谓君民之间不相联属有如赘物卒荒谓满目榛芜不成世界旅力解见小雅北山穹苍天也穹言形苍言色靡有旅力以念穹苍谓饥馑荐臻气息才属虽欲呼天以诉而不能矣】
　　惟此惠君民人所瞻【侧姜切】秉心宣犹考愼其相【平声】维彼不顺自独俾臧自有肺肠俾民卒狂【此与下维此圣人章言国之治乱全在于君故言惠君如此不顺如此圣人如此愚人如此爲一篇关键惠顺也民谓百姓人谓羣臣民人所瞻谓胸次洞达民人所共见内则秉持其心而有常徳外则宣布其谋而不自用又考察而愼择辅相之人以共理天下不顺道之君用一己之见而使之善何由得善乎此种人是异类举心动念别是一様使民嚣然丧其乐生之心勃然发其不平之忿故曰卒狂　辅潜庵曰独言相者举重也能择一相则所用无不贤矣】
　　瞻彼中林甡【音辛所巾切】甡其鹿朋友已谮不胥以谷人亦有言进退维谷【兴也以鹿之相从起朋友之相谮甡甡羣行自得之意鹿性善羣得食则相呼以食虑患则环卧以御已者已然之词谮不信也胥相谷善也朋友皆己猜疑不相与以善道故欲进而尽言则见恶于朋友欲退而不言则抱惭于幽独踌躇前却如临深谷　此诗前后三章俱以维此发端俱发明圣主与暴君种种区别此章忽刺及朋友前后不属定系错简若编次于大风有隧贪人败类之后嗟尔朋友之前则章法秩然血脉融贯矣】
　　维此圣人瞻言百里维彼愚人覆狂以喜匪言不能胡斯畏忌【巨已切　赋也瞻视也言语词此言知愚之异而叹己之难于言也承上章言进退皆穷则祸机见矣圣人炳于几先故所见者逺愚人狃于目前以顚覆狂悖爲可喜我于此非不能言也胡爲若此畏忌而不言哉恨极自讶不了之语无穷之味按周语厉王暴虐国人谤王王怒使卫巫监谤告则杀之道路以目胡斯畏忌葢谓此　宋李沆好言朝廷事变王旦不以爲然及澶渊息兵之后眞宗东封西祀纷然而起王旦始追叹曰李文靖眞圣人也此所谓瞻言百里】
　　维此良人弗求弗迪【徒沃反】维彼忍心是顾是复民之贪乱宁爲荼毒【此与下二章俱承自有肺肠以申自用之意良善廸进也顾复即蓼莪之顾复言眷恋不已荼苦菜毒螫虫明知犯上作乱必受荼毒而甘心爲之者葢良人弗用既无以致民之安忍心是用适足以重民之困民不堪命乱亦死不乱亦死故甘心不顾也于良人言此者爱而内之之词于忍人言彼者恶而外之之词】
　　大风有隧【音遂】有空大谷维此良人作爲式谷维彼不顺征以中垢【中六反　兴也隧路也有水曰溪无水曰谷乃风所来之路也式用谷善征往也中垢胸中污秽也大风之行有所从来兴贤愚各有其性故善人之作也以用其善小人之行也以播其秽见人品易辨而王不能辨故不求用贤而维顾复忍心也良人即上良人不顺即上忍心　邹肇敏曰大谷风洞也阳和县有洞出风每年致祭水经注云北屈县故城西十里有风山上有穴风气萧瑟习习不止宋潜溪有风门记王汉臣曰谷即五谷之谷五谷爲美种良人爲善类其所作爲培养君子之元气拯救小民之饥溺故曰式谷】
　　大风有隧贪人败类听言则对诵言如醉匪用其良覆俾我悖【上言大风有隧之下接以良人不顺两项此大风有隧单接贪人败类语意有别葢言大风之来或东西或南北尚有道路贪人不论是非不问曲直惟利是图以致君臣父子同类相残故曰大风有隧贪人败类是以听从其言则随口以对诵述先王则昏然欲卧非徒不用反使我悖逆之事覆反也】
　　嗟尔朋友予岂不知而作如彼飞虫时亦弋获【胡郭反】既之隂女【音汝】反予来赫【黒各切　此自明作诗之意而言己之不能听于友也朋友即贪人以其同爲王臣故曰朋友以其不能听言故嗟此人而叹之飞虫鸟也射鸟曰弋隂与防同覆芘也赫吓也庄子以梁国吓我是也我虽愚鲁岂无所见而妄作此诗我之诗上以悲国运之衰下以悯生民之病始而原召祸之阶继而明止乱之术言之所存不一岂无一言之中理乎如彼飞虫时亦弋获不可以不获而废弋也言必有中不可以不中而废言也予之言开其自新之路啓其避祸之方正以覆庇女反来吓予谓予无知妄谭将有后患岂所望于女者哉味一既字责其不听前日之言】
　　民之罔极职凉善背【音佩必黒反】爲民不利如云不克民之囘遹职竞用力【此与下章言民好乱皆因居官者驱廹使然也罔极谓贪乱而不知所止凉薄也左传虢有凉徳职凉者专爲凉薄如分内之事背者反道败徳按善背天资刻薄工于爲恶不利于民者竭力爲之惟恐不胜则民之回遹亦竭力爲之上有好者下必有甚焉者矣又何恠乎囘遹邪僻也】
　　民之未戾职盗爲宼谅【凉石经作谅】曰不可覆背善詈虽曰匪予既作尔歌【此章叶韵未详　戾定也民之未戾由专爲盗贼之臣爲之防也职凉职竞职盗三职字如官职之职谓专专爲此如分内当然之事凉曰二句形容小人用心之险口然而心不然乃其职盗爲防根源其初亦以凉薄爲不可既而背其初言善詈君子詈而曰善谓饰非拒諌工于诟詈也虽曰匪予承上善詈来言女虽文饰言此乱非我所致然我既作尔歌则已得其情虽欲逃罪而不得女受之而改悔可也　前言胡斯畏忌何其踌躇此言既作尔歌何其慷慨】
　　云汉
　　序仍叔美宣王也【宣王忧旱祈雨仍叔作诗冩其反躬罪已之意故曰美宣王按竹书宣王二十五年大旱祷于郊庙史记自二年不雨至于六年此诗之作当在此时　仍氏叔字周大夫孔疏春秋桓五年天王使仍叔之子来聘上距宣王之崩已七十六年则仍叔非春秋时仍叔或是世称如晋智氏世称伯赵氏世称孟也】
　　倬【音卓】彼云汉昭回于天【鉄因切】王曰于乎【音乌呼】何辜今之人天降丧【息亮切】乱饥馑荐臻靡神不举靡爱斯牲【桑经切】圭璧既卒宁莫我听【吐丁切　赋也倬明貌云汉天河也似云非云故曰云汉汉者水之精雨者水之施也天将雨其兆先见于汉昭光也回转也昭回则非雨之象王曰二句作一气读饥馑解见小雅雨无正荐重臻至靡无也举举其祭也爱吝惜也始养曰畜将用曰牲谓所祭之牛羊完全而卜吉者圭璧以玉爲之上圎下方曰圭内方外圆曰璧卒尽也牲玉各随所宜而用必周到罄竭而无吝故曰靡爱曰既卒仍叔述宣王遭旱而惧仰河汉以观雨之候而不得故悲叹而谓今人何罪而连年不熟我于神无不举于牲无所爱于圭璧则既尽凡所以求天者已至矣天宁不感格而听我乎宁何也宁莫我听非咎天也咎已之若何而天莫听隠然有引罪之意全诗以王曰二字爲领袖皆冩王意中之语周礼大司徒以荒政十二聚万民其十一索鬼神言求废祀而修举之以求回天意非谓旱因废祀之故而祭之也】
　　旱既大【音泰下仝】甚蕴隆虫虫不殄禋祀自郊徂宫上下奠【上从酋酒也下从□足也】瘗【于例反】靡神不宗后稷不克上帝不临【力中切】秏【耗石经作秏六书正譌俗作耗非】斁【音妬丁故反】下土宁丁我躬【上言举废祀而无其应此言举常祀而无其应因归怨于己也蕴者阳气之蓄积隆者阳气之骄亢虫虫热气触人游气飞行若防蠓之恼人故曰虫虫殄絶也既祭此而又祭彼相续不絶也禋祀解见生民郊谓祀天地宫谓祀宗庙自郊徂宫从郊而至宗庙也方祭则上而奠之于神前既祭则下而埋之于地内自郊至宫上下奠瘗则天地神只人鬼内外无不禋祀矣上章是索废祀故曰举此章是修大祀故曰宗宫之神莫亲于后稷降临而力不能救郊之神莫尊于上帝能救而降临难必若是则将耗败下土矣若果尔则宁我当其祸无害百姓也举后稷于上帝之前者先亲而后尊也耗虚减斁朽败丁当也宁丁我躬有归咎自责意如唐太宗吞蝗而祝之曰民以谷爲命而汝食之宁食我之肺肠韩文公祈雨告神曰百姓可哀宜蒙怜悯若刺史有罪宁被灾殃古人自责大抵若此】
　　旱既大甚则不可推【吐雷反】兢兢业业如霆如雷周余黎民靡有孑遗【夷回切下同】昊天上帝则不我遗胡不相畏先祖于摧【在雷切　毎章以旱既太甚发端葢忧旱之切故娓娓言之不可推不可委过于他人也兢业者遇灾而心怀恐惧也如霆如雷望雨之切若闻雷霆之声也说文身无右臂曰孑大乱之后周之黎民半个亦不剰灾眚可谓极矣今观天意并我亦不能相容葢君民一体民无遗君不能独存祖孙一脉此身既亡祖不能复祀安得不畏乎畏者非畏身之亡也葢因天之灾而畏民畏祖也摧谓败其基业基业既败则享祀不复继矣】
　　旱既大甚则不可沮【在吕切】赫赫炎炎云我无所大命近止靡瞻靡顾【果五切】羣公先正则不我助【牀所切】父母先祖胡宁忍予【演女切　不可沮言旱甚当多方思救不可自沮赫赫炎炎亢旱可畏之象云我无所旧解宇宙虽广无隂可憇非也葢人主以天下爲所天下皆旱万民失所则我无所矣大命兴亡之大命近止谓国家将亡靡瞻谓无所瞻仰靡顾谓无人顾惜羣公古之有徳者先正先世爲官之正长此皆不助我矣然犹曰尊而不亲也父母先祖至亲骨血岂其忍而不救乎忧惧之甚无可奈何而自猜自疑如此】
　　旱既大甚涤【音敌徒歴反】涤山川【枢伦切】旱魃【音防蒲末反】爲虐如惔【音谈】如焚【符均切】我心惮暑忧心如熏羣公先正则不我闻【防匀切】昊天上帝宁俾我遯【徒匀切　涤涤即孟子所谓濯濯枯槁之甚山无草木水无鱼鳖也神异经南方有人长二三尺袒身目在顶上走如风名曰魃所见之国赤地千里惔焚皆火烧之名葢铄石流金之象如熏者忧民涂炭此身如在烮焰之中我忧如此羣公先正竟付诸罔闻昊天上帝宁使我避位以让贤者无以我故而使百姓受害也】
　　旱既大甚黾【音闵弥忍反】勉畏去胡宁瘨【音顚都田反】我以旱憯【音惨】不知其故祈年孔夙方社不莫【音暮】昊天上帝则不我虞【元具切】敬恭明神宜无悔怒【乃路反　始欲遯去念民命方急当思救之又黾勉而不敢去黾勉解见邶风谷风胡宁犹言胡然瘨病憯惨也天灾之来皆由自取痛哉不知其何故若谓粢盛不防祭祀不时则农始耕而即祈谷稼始纳而即祈来年有先祀之戒不可谓不夙也禾稼方登即祭四方农事始毕即祭后土无后时之愆不可谓暮也上帝竟不亮我得无有悔于心因而怒我乎我自反敬恭明神不宜有悔怒也乃乆旱不雨何哉孔疏在貌爲敬在心爲恭言其外则尽礼内则尽诚也虞度也谓鍳亮也】
　　旱既大甚散无友纪鞫【音菊】哉庶正疚【音救】哉冢宰【奬里切】趣马师氏膳夫左右【羽已切】靡人不周无不能止瞻卬昊天云如何里【散谓散财赈济友作有散无有纪言发粟救荒不可胜计下正言其事庶正庶官之长周官三百六十毎官各有其长冢宰又众长之长鞫穷疚病也皆奔走于祈祷赈救之事以致劳瘁也趣马掌马之官师氏掌以兵守王门者膳夫掌食之官左右上士中士下士也以上诸臣无有一人不捐粟以周民者无有自谓力不能而止者举首而望曰瞻倾首而望曰卬里即道里之里我诸臣救荒如此亦宜挽回天意矣而漠然如故故瞻卬而诉之曰天之去地不知有几何里而曽不鍳察也昊天解见小雅节南山】
　　瞻卬昊天有嘒【音讳】其星大夫君子昭假【音格】无赢【音盈】大命近止无弃【弃石经作弃】尔成何求爲【于僞切】我以戾庶正【音征】瞻卬昊天曷惠其宁【此章宣王不敢望回天意而劝诸大夫诚心祈祷弗始勤终怠嘒星光灿烂之象宣王以旱之故夜不能寐仰瞻昊天不见云兴而见众星无雨之证也于是呼而告之曰大夫君子所以竭诚而昭格者已不遗余力矣赢余也虽今死亡将近不可弃其前功当孟求所以昭格于上而修之若此者非求爲我之一身乃所以定众正也戾定也大旱之时众正皇皇不宁故求其戾众正然未有民不安而庶正能定者瞻仰昊天何不惠我以安宁乎葢有不容絶望而又不敢期必之意　李愚公曰何辜今之人一句是宣王忧旱本源而终以曷惠其宁结之葢斯人无罪而遇灾其不安甚矣必斯人安而后宰斯人者得安通篇忧旱爲雨而不露一雨字葢愓然惶惧不敢言及正其忧之深也　邹肇敏曰凡修救之急务宣王皆用之然而非所恃也夫沔水念乱未央勤政彼其昭格谅有素焉夫惟昭格有素故牲璧不爲具文减膳彻县非循故事天表之应卒惠其宁葢有敬天勤民之心然后有内修外攘之绩向令宣王素不恤民亦安能遇灾而惧焦劳恳恻如此云汉所以首宣王诗也　李迂仲曰春秋传宋大水公子御说对鲁数语耳臧孙达曰是宜爲君有恤民之心宣王忧民如此宁有不中兴乎】
　　崧高
　　序尹吉甫美宣王也【按此乃申伯出封于谢尹吉甫送行之诗而序云美宣者子曰习乱则好始治宣仍厉王之后可谓习乱矣而能崇徳报功行天子之职诗人乐其始治所以美之也郝仲舆曰人臣立功纪勲着于小雅人主治定功成见于大雅诗至大雅作者之志愈逺序者之义愈】
　　【精故云汉不徒爲救旱以明其格天之徳崧髙不徒爲送行以明亲贤之礼烝民不徒爲赠山甫以表使能之功梁山不徒以美韩封以纪驭福之柄江汉以下皆可知也　尹官也以官爲氏周之卿士　竹书宣王七年锡申伯命申在今河南邓州信阳州之境】
　　崧【音松】髙维岳骏【音峻】极于天【叶神】维岳降神生甫及申维申及甫维周之翰【音寒】四国于蕃【分邅切】四方于宣【赋也首章推受封之本中六章详分封之事末则表已赠诗之意　尔雅山大而高曰崧岳即周礼所谓岳山雍州鎭也天下诸山得专以岳名者惟此山耳在今陜西凤翔府陇州南八十里骏礼记作峻维岳降神虽形容之词实是眞切之理葢人物之生乃山川英灵之防祖宗徳泽之积也甫谓仲山甫申国姜姓申本侯爵以其爲方伯故谓申伯当时仲山甫爲相诗人借山甫以美申伯两及字有济美之意翰羽翼也鸟有两翼申甫如翼在两旁不可阙一也其生也既有所自则其出也必有所爲故二人虽身在王朝而能佐王制驭宇内于四国则蕃蔽其患害于四方则宣布其徳威申甫功业之隆重如此封谢之命所由来也　四国有所界内也四方无所界外也四方则自四国而广言之　或疑甫作仲山甫则甫爲字申爲国名不宜以甫与申对不知舜典称稷契而稷以官契以名汉称绛灌而绛以封邑灌以姓文辞皆不类也礼记孔子闲居注周道将兴五岳爲之生贤辅佐仲山甫及申伯爲周之干臣】
　　亹【音尾】亹申伯王纉之事于邑于谢南国是式【失吏反】王命召伯【逋莫切】定申伯之宅【达各切】登是南邦【如字又悲功切】世执其功【叶光又如字　此言王分封之意重而作封之意逺也　亹亹勤也纉继也综集也王缵之事犹云缵王之事诗之倒句奉王命以总领诸侯乃申伯先世之事故使申伯继其职以综其事也国之所都曰邑申伯先受封于申国本近谢今命爲牧伯故改邑于谢地里志申国在南阳宛县谢在南阳棘阳县申谢相近式法也味诗词当日申谢反侧王命召伯经营于申谢之间其所经营南国皆以爲法王因封申伯于谢以鎭守其地召伯召穆公也召公爲司空主缮治定者定其规制登升也以诸侯升爲牧伯故曰登不曰世守其地而曰世执其功者申伯有功南国戒其子孙世世谨守无失前人事业此见委任甚重期望甚逺皆宣王所以厚申伯也　春秋时楚经营北方大抵用申息之师秦汉之际南阳爲要地髙帝入关光武起兵皆先取宛宛即申也申即南阳也季明徳曰申伯自申迁谢宣王之所改封也谢近于荆与徐相连旧尝表里爲江淮诸国之患穆王以降周徳寖衰厉王失道江淮荆楚之间纷纷多事宣王命将伐荆而蛮荆威自将伐徐而淮夷服谢爲荆徐之要冲宣王改封申伯于此扼吭之虑逺矣　姚承庵曰诗中王缵王命王锡王遣王饯等字总见天子眷注之勤　严坦叔曰诗人之辞多以一事分两节言之如载脂载舝一事耳今言载脂则谓涂脂于舝言载舝则谓设舝于车是剥是菹止是以爲菹一事耳今言是剥则谓以刀削言是菹则谓淹爲菹于周于京止言周京一事耳今言于周则指国言于京则指国所都之地此于邑于谢语势正与于周于京相似葢歌咏之词与长行文体裁固不同也】
　　王命申伯式是南邦【悲功切又如字】因是谢人以作尔庸【如字又于方切】王命召伯彻申伯土田【如字又叶尘】王命傅御迁其私人【叶然又如字　此述封谢之命上四句是言封之意下四句是周分封之务　按谢初定人心反侧申伯往鎭恐其有所纷更以致多事故告以女往式南邦当因是谢人随其风俗度其时势以布其经纶庶几上下相安可以长治也作振起庸功也周礼民功曰庸彻什一之法也厉王时彻法渐坏故命申伯以彻法定其经界酌其赋税彻土田王者之大法故命大臣私人家臣也迁私人王者之私恩故命傅御申伯私人原在申邑今并迁于谢庶免内顾傅御傅相及治事之官】
　　申伯之功召伯是营有俶【音蓄】其城寝庙既成既成藐【亡角切】藐王锡申伯【逋各切】四牡蹻【渠畧反】蹻钩膺濯濯【直角反此封国成而锡之也　功乃城谢之事与前功字不同营营建俶始也始作之也谢国无城今始创之曰有俶不言室宇而言寝庙营宫室当先宗庙藐藐髙广貌葢城以卫民庙以奉先皆举其重也蹻蹻壮健貌濯濯鲜防貌见所锡之隆眷顾之厚将遣之就国也钩膺解见小雅采芑】
　　王遣申伯路车乘马【满补切】我图尔居莫如南土锡尔介圭以作尔宝【叶补】往近【音记说文从辵从丌俗皆从斤】王舅南土是保【叶补此遣就国而戒之也　上言王锡是朝中锡予此言王遣则俶装在道矣路象路乘四马我图尔居莫如南】
　　【土非徒以其地美人众葢上爲国下爲民斟酌于人与地之间惟申伯于南土最爲相宜也介圭王之守噐长尺有二寸诸侯之圭不过九寸此介圭非寻常赐予故曰宝往往封于谢也母之兄弟爲舅妻之父爲外舅王舅元舅不知何属据宣王之后姜氏申爲姜姓之国则申伯疑爲宣后之父往近王舅南土是保言王舅往封于谢凡南土诸侯近王舅者皆当保安之而爲王朝巨鎭也】
　　申伯信迈王饯【贱浅反】于郿【音眉】申伯还南谢于诚归王命召伯彻申伯土疆【居良切】以峙【直纪切】其粻【音张】式遄其行【叶杭此饯之而重其行也上四句是啓行时隆饯送之礼下是在道时极供亿之厚　迈往也饯解见邶风】
　　【泉水郿在镐京之西申在镐京之东南自镐适申涂不经郿祭统云赐爵禄必于太庙时王至鄷册命于文王之庙故行饯礼于郿既饯于郿复返于镐然后往谢故曰还南谢于诚归犹言诚归于谢谢是所封之国故以往爲归言信迈言诚归者葢申伯志存王室宣王恩隆元舅人疑其未必往谢故言信言诚谓成行有怅望之意彻土疆与上不同上是井其田以授民此则取其井田什一之赋以爲糇粮以供一时之用耳峙聚粻粮遄速也式遄其行葢供亿既备道无留难非云行之速也　一綂志郿在今陜西凤翔府郿县即董卓之郿坞】
　　申伯畨【分邅切】畨既入于谢徒御啴【吐丹切】啴周邦咸喜戎有良翰【音寒】不显申伯王之元舅文武是宪【虚言切此入谢而周人喜之见其称分封之典所谓式南邦而保南土者亦于此征之　畨畨耆艾之状亦见风度整饬之意入者自此之彼之谓非已到于谢也徒徒行者御御车者啴啴众盛貌此叙其从行之仪也戎犹尔翰干也解见小雅桑扈天下以王朝爲根本王朝以侯国爲藩翰藩翰得人则本根益固故周邦之人咸喜而相谓曰今尔有良翰矣不显丕显也元长宪法也文以经邦武以戡乱足爲法式也谢居荆徐冲要须文武全才足爲保障故云文武爲宪】
　　申伯之徳柔惠且直揉【汝又切】此万邦闻【音问】于四国【于逼切】吉甫作诵其诗孔硕其风肆好以赠申伯【此言赠诗之意以终之柔惠且直者葢臣道以柔顺爲主然必正直乃爲全美揉谓矫而正之强者治之以刚弱者抚之以柔也闻谓怀惠者颂其仁畏威者颂其义也言其志爲诗歌于工爲诵声足感人爲风硕大肆遂也孔硕谓有关于天下国家肆好谓音节之妙声气之和闻者莫不激扬鼓舞然皆本其生禀之异位望之隆徳业之盛所致非吉甫自夸其所作也赠者増也赠之财使富増于本赠之言使行増于义赞美已往所以勉励将来也申伯之徳四句就申伯作卿士言之诗人说到所以作诗上去故复述其徳业之隆见今日出封不得不赠之以诗也使其人本不足美而谬爲铺张扬厉虽善作者其能硕且好乎肆字亦有意葢声视其词诗硕则风遂好有余音者矣末句见所言皆实事作者非溢美受者无愧色　此诗称王命者五称申伯者十一殷勤郑重不厌重复有无穷之味　钱长玉曰因亲建侯疑爲王者之私恩以亲蒙亦非申伯之休美故特铺张其简注之诚藩卫之绩而元舅之亲才一言及之见锡之遣之饯之以其行者非止爲外戚之荣而已　郝楚望曰申伯以王元舅褒封晋锡可谓厚矣未几以幽后见黜率犬戎弑幽王而灭宗周申爲戎首焉然则宣王之褒赏元舅与后世任外戚移祚簒国者何以异乎故天子有道则万国亲无道则亲戚叛易曰匪防婚媾反手覆手之间而已父子相继宣兴幽灭可不畏哉国风存扬之水大雅録崧髙圣人有防意焉诵者见其美而忘其规泥其词而不逆其志乌可与言诗　胡防清曰宣王中兴有申甫之徳业闻望吉甫之学问文章岂其人未尝生于厉王之时乎顾上之人何如耳噫此可动深长思矣　王伯厚曰营谢戍申其笃于母家一也一美焉一刺焉宣王亲亲平王忘讐也汉恩泽侯表曰帝舅縁大雅申伯之意后之任外戚者率以之借口自宣王褒申伯而申侯终以召戎祸犹可爲万世法乎外戚秉政未或不亡汉亡于王莽何进晋亡于贾谧唐几亡于杨国忠石晋亡于冯玉任外戚者其鍳诸】
　　烝民
　　序尹吉甫美宣王也【朱康流曰周室中衰华戎杂处非文武威风有大方畧者不能据形胜以制戎狄而藩王国故召伯营谢燕师完韩山甫城齐受其事者皆时第一流人宣王可谓能任贤矣故吉甫作诗以美之因以慰勉山甫焉　竹书宣王七年命樊侯仲山甫城齐】
　　天生烝民有物有则民之秉彞好是懿徳天监有周昭假【音格】于下【叶戸】保兹天子生仲山甫【赋也首六章叙其降生之异与其徳业之隆末二章乃述其城齐之役与赠言之意一则以山甫徳业如此而使之城齐其事则不足办一则以王躬是保而使之久出其心尤不自安故特以慰其心按颂山甫而以物则秉彞发端不是泛论道理见民有公好山甫之颂本于天性协于人情非溢美私誉也烝众也内而耳目口鼻外而君臣父子皆物也则法也有耳目则有聪明有父子则有慈孝皆天理之不可逾者此皆民之秉彞也秉执持也理具于心不可移夺若执持然彞常也书所谓恒性也懿美也民皆秉此常性故皆好此懿徳于均禀同赋之中有贤者独钟气之粹焉是有关于国家盛衰之数非偶然也今天视有周之徳昭明感格于下故保佑宣王而生仲山甫以佐中兴之功山甫之生非偶然也天子指宣王仲山甫即樊侯也姬姓虞仲之后爲周卿士食采于樊因氏焉晋语云王赐文公阳樊之田阳人不服公围之苍葛呼曰阳有夏商之嗣典周室之师旅樊仲之官守樊仲即仲山甫也封于樊故毛传谓之樊侯杜钦权徳舆罗泌之言纷纷当以晋语爲据　徐扈曰诗皆稽实待虚之词故贫富素绚二章商赐深得说诗之防葢古人断章取义假以立言却不应以彼之言遂用爲诗人之防也即如此章孟子引爲性善之证若论吉甫当日作诗之意何尝说性善特欲美山甫之徳而以好徳发之首章只言生民同受禀于天故有好徳之情而徳之可好未有如山甫者葢以山甫之生天爲保天子而生非但如其生烝民者也下便详言山甫之徳如尽职待人事君皆徳内事而结之以徳輶如毛与好懿徳相应赞颂已毕然后挿入本事故以城齐终焉凡雅颂之诗皆出一时如椽之笔舂容温雅结构严密说诗者正当考其条理寻其脉络以防其防意拘挛牵合最害于义不可不戒也】
　　仲山甫之徳柔嘉维则令仪令色小心翼翼古训是式威仪是力天子是若明命使赋【补协曰叶韵若赋未详别本作明命是职注云毛本作赋非也或然　此言山甫之徳君道以刚爲主臣徳以柔爲先以柔承刚则潜字黙契自可布君徳而尽臣职　柔嘉温和而善则法令善也仪威仪色顔色翼翼恭敬也古训先王之遗典式法力勉若顺赋布也柔嘉维则不过其则也过其则斯爲弱不得谓之柔嘉矣令仪令色小心翼翼言其表里柔嘉也古训是式以古爲法不敢自用威仪是力君子庄敬日强其威仪之间精神凝固不懈怠也孔疏谓力威仪者恪居官次不懈于位可见威仪不徒在声音笑貌间矣吉甫之徳如此故有当于天子之意而使之赋其明命引起下二章语意　今人论学好谭心性古人只言威仪此是古人用功眞切有把握处左传刘康公曰民受天地之中以生所谓命也是以有动作礼义威仪之则以定命也能者养以之福不能者败以取祸是故君子勤礼勤礼莫如致敬敬在养神夫能知敬之养神威仪之定命可与语学矣　唐宣宗时李卫公措置藩鎭功名最盛宣宗尝言见李卿令我毛髪洒淅夫爲臣者不可使君侮亦不可使君畏畏则疑忌丛生祸端滋起如山甫之柔嘉眞万世人臣之标准也大凡中兴之主英睿者多在朝诸臣太刚失之太过太柔失之不及惟山甫柔克之则将顺其美都兪吁咈而不混其可否天子岂有不顺之者乎明命之布亦不宜过刚过柔能柔嘉维则故可使赋之】
　　王命仲山甫式是百辟【音璧旧云无韵未详】纉戎祖考王躬是保【补协曰别本作王躬是佛音弼注云毛本作保非也或然】出纳王命王之喉舌赋政于外四方爰发【方月反　此言山甫之职外则总领诸侯内则辅养君徳入则典司政本出则经营四方凡事皆赖山甫下章乃言山甫之尽职百辟百官也式是百辟爲百官所取法也戎女也纉祖考保王躬欲其以孝于父祖者而忠于君出纳王命赋政爰发使其以忠于君者而及于民出纳谓命之善者宣布之不善者缴纳之如后世封还词头之类发者感动振作之意汉山东吏布诏令百姓扶老携防老羸癃疾者扶杖往听举手加额愿少须臾无死以观徳化之成四方爰发想当如是此皆天子期之之意王命二字通贯一章】
　　肃肃王命仲山甫将之邦国若否【音鄙】仲山甫明【叶芒】之既明且哲以保其身夙夜匪解以事一人【将明爲一韵身人爲一韵　此言山甫之尽职上奉王命下定国是智以守已忠以事君作四项看　肃肃犹凛凛将行也朝廷之上法度之寛猛赏罚之轻重举奉行之而无废格也若顺也与治同道爲顺与乱同事爲否即善恶也明者不夺于毁誉不蔽于爱憎能区类而别之按邦国若否山甫既以明之然明而察察然孰爲贤孰爲不肖分别太过则啓疑忌之萌开朋党之渐小人不能容其身我亦不能容其身朝廷之上纷纷多事虽欲夙夜匪解以事一人不可得矣山甫明而且哲哲乃明中作用进贤退不肖了无痕迹既不任怨亦不任徳浑浑穆穆端拱于贤不肖之间保其身以保王躬因而保天下皆哲之一字爲之弥缝匡救也易曰晦而明明而不晦徒足偾事而已　邵二泉曰身也者理气之防茍不得已与其存躯吾宁存理】
　　人亦有言柔则茹【音孺】之刚则吐【上声】之维仲山甫柔亦不茹刚亦不吐不侮矜【音鳏】寡【叶古】不畏彊御【上声　茹者吞啗之名茹柔吐刚是爲柔恶不茹不吐是爲柔嘉不侮有拯弱扶危意不畏有禁奸除暴意不茹二句空说不侮二句是不茹吐之实中徳在我不随人爲刚柔大臣持衡天下其道自当如此　朱康流曰不茹不吐见山甫大公至正之心柔亦不茹非以其柔故昵之也刚亦不吐非以其刚故仇之也柔嘉维则则虽令仪令色原与胡广赵戒之依阿者不同矣刚柔一视则虽不侮不畏原与李膺张俭之愤激者不同矣所以爲王者之佐而任天下之重也】
　　人亦有言徳輶如毛民鲜克举之我仪图【动五切】之维仲山甫举之爱莫助【牀举切】之衮职有阙维仲山甫补之【輶轻也徳轻而莫举者自暴自弃也仪图者想像而揣度之惟山甫能举是徳山甫既已举徳我纵爱山甫无可效其忠益惟王有阙失山甫补其不逮是我所望于山甫者下章嘱其遄归葢爲此　唐荆川曰人君日有万几一事未善便是阙补者弥缝赞襄复于无过之地非格心之说此二章两以人言引起正见山甫懿徳之全独异】
　　仲山甫出祖四牡业业征夫捷【防石经作捷在接切】捷每怀靡及【极业切】四牡彭【音傍铺郎切】彭八鸾锵【七羊切】锵王命仲山甫城彼东方【此言城齐之役本于王命之重　祖者出行之祭黄帝之子累祖好游死于道后人祀以爲行神业业动而不息之貌征夫从行之人防防疾趋貌毎怀靡及葢因山甫之急公而惟恐后时也彭彭马之壮锵锵声之和至是始言命仲山之故而曰城彼东方城者版筑之事东方齐也古者诸侯之居逼险则王者迁其邑而定其居葢去薄姑而迁于临淄也按史记齐世家献公元年徙薄姑都治临淄计献公当在夷王时与此传不合晦庵曰岂徙于夷王之时至此而始备其城郭与　陈寅亮曰仲山甫出行马驾鸾鸣人众防趋而靡及爲怀者何也葢王命城东方身在外而不在王侧恐王阙有未及补王躬有未及保夙夜之间未及以匪解事一人也毎怀永怀亦见山甫小心翼翼处　杜少頴曰宣王时北有玁狁南有荆楚东有徐夷故式是南邦以申伯城彼东方以仲山甫奄受北国以韩侯其爲谋甚悉而犬戎自西作焉夫四隅防其三又有变出于不备者况得一不爲备乎愚谓杜氏此言所谓弭其外而忘其内图其末而遗其本者也幽王之时若无褒姒宣王之威力尚在犬戎虽强其奈我何语曰愼防其所憎而祸发于所爱圣帝明王亦末如之何矣】
　　四牡骙【求龟切】骙八鸾喈【居奚切】喈仲山甫徂齐式遄其归吉甫作诵【叶墙容切】穆如清风仲山甫永怀以慰其心【叶思容切此章上四句美其出行而冀其归之速下表其作诗以慰其心之怀　骙骙马行威仪也喈喈声之和】
　　【也徂往遄速也式遄其归言山甫爲王朝重臣所以保王躬者不欲其久于外也吉甫作诵穆如清风自言作诵时山甫徳业蔼然于简册之间如清风徐来开人怀抱山甫春恋阙庭读我诗知归期不逺无烦顾虑也故曰仲山甫永怀以慰其心　张七泽曰说者以每怀永怀爲专指城齐之事然仲山甫之怀不止此也此诗首章便说保天子下又言保王躬补王阙则山甫一人所系甚重不可一日不在朝廷之上者当日城齐之役未详其事或者当用大臣亦未可知然去君逺行不得朝夕纳诲能无有所不及乎能无长久之怀乎故山甫徂齐而有怀忠爱之心也吉甫作诵以慰之亦以讽王也夫长孺出守淮阳尚依依愿出入禁闼山甫岂无是心一旦逺役未必非疏间之渐吉甫安得不致意哉遄归之语其防深矣许益之曰此诗八章之间言山甫者十有二葢诗人之情与作诗之体于所爱者喜举其名而道之故出车之于南仲采芑之于方叔六月之于吉甫江汉之于召虎崧髙之于申伯韩奕之于韩侯皆屡言之邹肇敏曰后来文章家如欧阳永叔作尹师鲁墓志称师鲁凡十七近代王槐野寿徐东园文称东园公凡二十三作白尚寳墓碑称白公者三十二赵大洲作孙孝子传称孝子者二十四皆仿此法】
　　韩奕
　　序尹吉甫美宣王也【黄东发曰厉王时诸侯不朝觐锡之典视爲赘物宣王振举精明封申伯怀南方之诸侯也命樊侯城齐怀东方之诸侯也锡命韩侯怀北方之诸侯也以至淮夷不服则命召虎徐方不庭则自将亲征规模宏大虽文武之世不是过也　竹书宣王四年命蹶父如韩韩侯来朝韩乃武王之后左氏所谓防晋应韩也平王时爲晋所灭】
　　奕奕梁山维禹甸之有倬其道【道与下考叶】韩侯受命【命与下朕命叶】王亲命之纉戎祖考无废朕命夙夜匪解【音懈与位爲一韵】防共【音恭】尔位朕命不易【异亦二音与辟爲一韵】榦不庭方以佐戎辟【避璧二音　赋也首章追述韩侯始受命而王命之之词　奕奕大也梁山晋之望在今陜西韩城郃阳两县之界非太王去邠所逾之梁山也治田出谷税曰甸从梁山禹甸发端最有气象作诗之法如此倬坦荡正直之貌道路也梁山之下有坦荡正直之路乃韩侯朝周以受命者也其命乃王所亲命想见礼乐征伐自天子出之象纉戎祖考以下皆亲命之词韩先世常爲州牧故曰纉戎祖考戎女也夙夜防共正无废朕命之处如此则仍使女爲州牧朕命亦不易矣此戒勉之词榦不庭方又推广言之干筑墙障土之木凡下之事上皆成礼于庭中不庭方谓不来朝贡之国此等则女当作榦以正之谨侯度而作之倡明大义而示之趋用以佐女君教化之所不及辟君也葢韩近边疆蛮夷叛服不常自穆以来荒服不至天子欲振中兴之烈则干不庭以佐天子能无望于韩侯乎　受命者臣事君之忠亲命者君待臣之厚君之于臣任之不专信之不笃则彼将无以自安故告以朕命不易】
　　四牡奕奕孔脩且张韩侯入觐以其介圭入觐于王王锡【音昔从易】韩侯淑旂绥章簟茀【音弗】错衡【戸郎反】衮赤舄钩膺镂【音漏】锡【音羊从易】鞹【音扩若郭反】鞃【苦反】浅幭【音覔莫歴反】鞗【音条】革金厄【于栗反　首章初受封时事此则既封入觐而锡予之事　四牡所以驾车韩侯在道所乘者奕奕马行之盛也孔甚修长也张腹榦肥壮也诸侯朝于天子庭实旅百独言介圭者介圭天子所以封诸侯入觐则执之以合瑞于王国之守噐与他宝不同故独言之淑旂以下毎二字爲一物两物爲一类淑旂绥章以旂言交龙爲旂淑善也言其色之灿烂绥章染鸟羽或旄牛尾注于旂竿之首而其饰之下埀名绥爲贵贱之表章故曰绥章簟茀错衡以车言簟者席之名茀者车之蔽以簟爲茀也衡者车之轭错者涂金于轭以美观也衮赤舄以衣言衮色之衣而画以衮龙赤舄赤色之舄钩膺镂锡以马言膺谓马之胸以金爲钩而拘之也马之眉上曰锡刚鐡曰镂雕刻其鐡以爲眉上之饰也鞹鞃浅幭又于车中别其轼言之鞹去毛之皮鞃车中两较之间有横木可慿者鞹鞃以去毛之皮施于轼之中央持车使牢固也浅虎皮浅毛者幭覆轼也以虎皮覆之于轼也鞗革金厄又于马中别其辔言之鞗马辔革辔首之垂者金厄以金爲环纒其辔首也　周自中衰以来侯不受命而觐王不亲命而锡者久矣诗人喜见旧典之复故曰韩侯受命曰王亲命之曰韩侯入觐曰王锡韩侯眞有拭目旷典之意】
  </div>
  <div class="pagination">
   <a href="待轩诗记_page17.html">
    上一页
   </a>
   <span>
    ...
   </span>
   <a href="待轩诗记_page13.html">
    13
   </a>
   <a href="待轩诗记_page14.html">
    14
   </a>
   <a href="待轩诗记_page15.html">
    15
   </a>
   <a href="待轩诗记_page16.html">
    16
   </a>
   <a href="待轩诗记_page17.html">
    17
   </a>
   <span class="current-page">
    18
   </span>
   <a href="待轩诗记_page19.html">
    19
   </a>
   <a href="待轩诗记_page20.html">
    20
   </a>
   <a href="待轩诗记_page21.html">
    21
   </a>
   <a href="待轩诗记_page19.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
