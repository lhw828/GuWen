<!DOCTYPE html>
<html>
<head>
    <meta charset="UTF-8">
    <title>毛诗注疏 - 第 9 页/共 29 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>毛诗注疏 - 第 9 页/共 29 页</h1>
    <div class="content">　　毛诗注疏卷六考证
　　君子阳阳序君子遭乱相招为禄仕○【臣敏中】按此诗与简兮同意曰执簧曰执翿曰由房曰由敖明是隠于伶官应以序説为正解
　　之水章不与我戌申申姜姓之国○【臣光型】按郑语云当成周者南有申吕周语云齐许申吕由太姜同四岳伯夷之后也
　　不流束楚楚木也○【臣光型】按张揖云楚荆也牡荆蔓荆也陆佃云楚者楚地所出一名荆故春秋楚称荆而荆州亦以此木得名也
　　不与我戍甫○【臣光型】按罗泌路史云新蔡为古吕国后来之吕近申在周亦曰甫一作郙上蔡有郙亭吕氏春秋云吕在宛西徐广亦云吕在宛县括地志云故申城在邓州南阳县北三十里故吕城在邓州南阳县西四十里是申吕同一地也
　　不与我戌许○许与申吕接境故并戍之也
　　中谷章啜其泣矣○啜韩诗外作惙
　　爰章雉离于罦○罦説文作防
　　采葛章彼采萧兮疏释草云萧荻○【臣宗万】按荻字宜作萩音秋説文云萩萧也襄公十八年左秦周伐雍门之萩是也尔雅释草文字误作荻故疏仍其讹荻菼也非萧也
　　大车章大车啍啍○啍啍广韵作噋噋音义并同








　　毛诗注疏卷六考证
　　钦定四库全书
　　毛诗注疏卷七
　　汉郑氏笺　唐陆德明音义　孔頴达疏
　　国风
　　郑
　　序缁衣羙武公也父子并为周司徒善于其职国人宜之故羙其德以明有国善善之功焉笺父谓武公父桓公也司徒之职掌十二敎善善者治之有功也郑国之人皆谓桓公武公居司徒之官正得其宜音义【缁侧基反】疏【正义曰作缁衣诗者美武公也武公之与桓公父子皆为周司徒之卿而美于其卿之职郑国之人咸宜之谓武公为卿正得其宜诸侯有徳乃能入仕王朝武公既为郑国之君又复入作司徒已是其善又能善其职此乃有国者善中之善故作此诗美其武公之徳以明有邦国者善善之功焉经三章皆是国人宜之美其徳之辞也以明有国善善之功焉叙其作诗之意于经无所当也笺正义曰以桓公已作司徒武公又复为之子能继父是其美徳故兼言父子所以盛美武公周礼大司徒职曰因民常而施十有二教焉一曰以祀礼教敬则民不茍二曰以阳礼教让则民不争三曰以隂礼教亲则民不怨四曰以乐教和则民不乖五曰以仪辨等则民不越六曰以俗教安则民不偷七曰以刑教中则民不暴八曰以誓教恤则民不怠九曰以度教节则民知足十曰以世事教能则民不失职十有一曰以贤制爵则民慎徳十有二曰以庸制禄则民兴功是司徒职掌十二教也祀礼谓祭祀之礼教之恭敬则民不苟且阳礼谓乡射饮酒之礼教之谦让则民不争鬭隂礼谓男女婚姻之礼教之相亲则民不怨旷乐谓五声八音之乐教之和睦则民不乖戾仪谓君南面臣北面父坐子伏之属辨其等级则民不逾越俗谓土地所生习教之安存则民不偷惰刑谓刑罚教之中正则民不残暴誓谓戒勑教之相忧则民不懈怠度谓宫室衣服之制教之节制则民知止足世事谓士农工商之事教之各能其事则民不失业以贤之大小制其爵之尊卑则民皆谨慎其徳相劝为善以功之多少制其禄之数量则民皆兴立功效自求多福司徒之职所掌多矣此十二事是教民之大者故举以言焉此与淇澳国人美君有徳能仕王朝是其一国之事故为风苏公之刺暴公吉甫之美申伯同竂之相刺美乃所以刺美时王故为雅作者主意有异故所系不同】
　　缁衣之宜兮敝予又改为兮传缁黑色卿士听朝之正服也改更也有德君子宜世居卿士之位焉笺云缁衣者居私朝之服也天子之朝服皮弁服也适子之馆兮还予授子之粲兮适之馆舎粲餐也诸侯入为天子卿士受采禄笺云卿士所之之馆在天子之宫如今之诸庐也自馆还在采地之都我则设餐以授之爱之欲饮食之音义【敝本又作弊符世反朝直遥反下同馆古翫反粲七旦反飱苏尊反庐力于反饮于鸩反食音嗣】疏【正义曰毛以为武公作卿士服缁衣国人美之言武公于此缁衣之宜服之兮言其徳称其服也此衣若敝我愿王家又复改而为之兮愿其常居其位常服此服也卿士于王宫有馆舍于畿内有采禄言武公去郑国入王朝之适子卿士之馆舍兮自朝而还我愿王家授子武公以采禄兮欲使常朝于王常食采禄也采禄王之所授衣服王之所赐而言子为子授者其意愿王为然非民所能改授之也郑以为国人爱美武公缁衣若我愿为君改作兮自馆而还我愿授君以饮食兮爱之愿得作衣服与之饮食也郑以授之以食为民授之则改作衣服亦民为之也传正义曰考工记言染法三入为纁五入为緅七入为缁注云染纁者三入而成又再染以黒乃成缁是缁为黒色此缁衣卿士冠礼所云主人冠朝服缁带素韠是也诸侯与其臣服之以日视朝故礼通谓此服为朝服美武公善为司徒而经云缁衣则缁衣卿士所服也而天子与其臣皮弁以日视朝则卿士旦朝于王服皮弁不服缁衣故知是卿士听朝之正服谓既朝于王退适治事之馆释皮弁而服以听其所朝之政也言缁衣之宜谓徳称其服宜衣此衣敝则更愿王为之令常衣此服以武公继世为卿并皆宜之故言有徳君子宜世居卿士之位焉笺正义曰退适治事之处为私也对在天子之庭为公此私朝在天子宫内即下句适子之馆兮是也舜典云辟四门者注云卿士之职使为己出政教于天下言四门者亦因卿士之私朝在国门鲁有东门襄仲宋有桐门右师是后之取法于前也彼言私朝者在国门谓卿大夫夕治家事私家之朝耳与此不同何则玉藻说视朝之礼曰君既视朝退适路寝使人视大夫大夫退然后适小寝释服君使人视其事尽然后休息则知国之政教事在君所断之不得归适国门私朝明国门私朝非君朝矣论语冉子退朝注云朝于季氏之私朝亦谓私家之朝与此异也玉藻云天子皮弁以日视朝是天子之朝服皮弁故退适诸曹服缁衣也定本云天子之朝朝服皮弁服传正义曰释诂云之适徃也故适得为之馆者人所止舍故为舍也粲餐释言文郭璞曰今河北人呼食为粲谓餐食也诸侯入为天子卿士受采禄解其授粲之意采谓田邑采取赋税禄谓赐之以谷二者皆天子与之以供饮食故谓之授子粲也笺正义曰考工记说王宫之制内有九室九嫔居之外有九室九卿朝焉注云内路寝之里外路寝之表九室如今朝堂诸曹治事之处也六卿三孤为九卿彼言诸曹治事处此言诸庐正谓天子宫内卿士各立曹司有庐舍以治事也言适子之馆则有所从而适也言还授子粲则还有所至也既为天子卿士不可还归郑国明是从采邑而适公馆从公馆而反采邑故云还在采地之都我则设餐以授之传言受采禄者以采禄解粲义也笺言还在采地之都者自谓廻还所至国人授粲之处其意与传不同虽在采地之都愿授之食其授之者谓郑国之人非采地之人何则此诗是郑人美君非采地之人美之且食采之主非邑民常君善恶系于天子不得曲美郑国君也郑国之人所以能逺就采地授之食者言爱之愿饮食之耳非即实与之食也易传者以言予者郑人自授之食非言天子与之禄也饮食虽云小事圣人以之为礼伐柯劝王迎周公言我觏之子笾豆有践奉迎圣人犹愿以饮食故小民爱君愿饮食之】
　　缁衣之好兮敝予又改造兮传好犹宜也笺云造为也适子之馆兮还予授子之粲兮疏【笺正义曰造为释言文】
　　缁衣之蓆兮敝予又改作兮蓆大也笺云作为也适子之馆兮还予授子之粲兮音义【席音席韩诗云储也说文云广多】疏【传正义曰蓆大释诂文言服缁衣大得其宜也】
　　缁衣三章章四句
　　序将仲子刺庄公也不胜其母以害其弟弟叔失道而公弗制祭仲谏而公弗听小不忍以致大乱焉笺庄公之母谓武姜生庄公及弟叔段段好勇而无礼公不早为之所而使骄慢音义【将七羊反下及注皆同胜音升祭侧界反后放此听吐丁反好呼报反】疏【正义曰作将仲子诗者刺庄公也公有弟名段字叔其母爱之令庄公处之大都庄公不能胜止其母遂处段于大都至使骄而作乱终以害其亲弟是公之过也此叔于未乱之前失为弟之道而公不禁制令之奢僣有臣祭仲者諌公令早为之所而公不听用于事之小不忍治之以致大乱国焉故刺之经三章皆陈拒諌之辞岂敢爱之畏我父母是小不忍也后乃兴师伐之是致大乱国也笺正义曰此事见于左隐元年传曰郑武公娶于申曰武姜生庄公及共叔段庄公寤生惊姜氏故名曰寤生遂恶之爱共叔段欲立之亟请于武公公不许及庄公即位为之请制公曰制岩邑也虢叔死焉他邑惟命请京使居之谓之京城大叔祭仲曰都城过百雉国之害也今京不度非制也君将不堪公曰姜氏欲之焉辟害对曰姜氏何厌之有不如早为之所无使滋蔓蔓难图也蔓草犹不可除况君之宠弟乎公曰多行不义必自毙子姑待之既而大叔命西鄙北鄙贰于己公子吕曰国不堪贰君将若之何欲与大叔臣请事之若不与则请除之公曰无庸将自及大叔又收贰以为己邑至于廪延子封曰可矣厚将得众公曰不义不昵厚将崩大叔完聚缮甲兵具卒乘将袭郑夫人将啓之公闻其期曰可矣命子封帅车二百乘以伐京京叛大叔段段入于鄢公伐诸鄢大叔出奔共是谓共城大叔是段骄慢作乱之事也大叔于田序曰叔多才而好勇是段勇而无礼也】
　　将仲子兮无逾我里无折我树杞将请也仲子祭仲也逾越里居也二十五家为里杞木名也折言伤害也笺云祭仲骤諌庄公不能用其言故言请固距之无逾我里喻言无干我亲戚也无折我树杞喻言无伤害我兄弟也仲初谏曰君将与之臣请事之君若不与臣请除之岂敢爱之畏我父母笺云段将为害我岂敢爱之而不诛与以父母之故故不为也仲可怀也父母之言亦可畏也笺云怀私曰怀言仲子之言可私怀也我廹于父母有言不得从也音义【折之舌反下同杞音起骤竹救反服防云数也段将之将如字与音余】疏【正义曰祭仲数谏庄公庄公不能用之反请于仲子兮汝当无逾越我居之里垣无损折我所树之杞木以喻无干犯我之亲戚无伤害我之兄弟段将为害我岂敢爱之而不诛与但畏我父母也以父母爱之若诛之恐伤父母之心故不忍也仲子之言可私懐也虽然父母之言亦可畏也言庄公以小不忍至于大乱故陈其拒谏之辞以刺之正义曰里者民之所居故为居也地官遂人云五家为邻五邻为里是二十五家为里也无逾我里谓无逾越我里居之垣墙但里者人所居之名故以所居表墙耳四牡云杞枸檵此直云木名则与彼别也陆玑疏云杞柳属也生水傍树如柳叶麤而白色理微赤故今人以为车毂今共北淇水傍鲁国泰山汶水边纯杞也笺正义曰哀十二年左云吴公子庆忌骤谏吴子服防云骤数也笺言骤谏出于彼文序不言骤而笺言骤者若非数谏不应固请故知骤谏也以里垣之内始有树木故以里喻亲戚树喻兄弟既言骤諌以为其谏非一故言初谏曰以为数谏之意案左此言乃是公子吕辞今笺以为祭仲諌者诗陈请祭仲不请公子吕矣则祭仲之谏多于公子吕矣而公子吕请除大叔为諌之切莫切于此祭仲正可数谏耳其辞亦不是过仲当亦有此言故引之以为祭仲谏晋语称公子重耳安于齐姜氏劝之行云怀与安实败名病大事郑诗云仲可怀也引此为怀私之义故以怀为私以父母爱段不用害之故畏迫父母有言不得从也于时其父虽亡遗言尚存与母连言之也】
　　将仲子兮无逾我墙无折我树桑墙垣也桑木之众也岂敢爱之畏我诸兄传诸兄公族仲可怀也诸兄之言亦可畏也音义【垣音袁】
　　将仲子兮无逾我园无折我树檀园所以树木也檀彊韧之木岂敢爱之畏人之多言仲可怀也人之多言亦可畏也音义【擅徒丹反木名彊其良反一音居良反韧本亦作刃同而慎反依字本旁作刃今此假借也沈云糸旁作刃为是案糸旁刃音女巾反离骚云纫秋兰以为佩是也】疏【正义曰大宰职云园圃毓草木园者圃之蕃故其内可以种木也檀材可以为车故云彊韧之木陆玑疏云檀木皮正青滑泽与檕迷相似又似驳马驳马梓榆故里语曰斫檀不谛得檕迷檕迷尚可得驳马檕迷一名挈橀故齐人谚曰上山斫檀挈橀先殚】
　　将仲子三章章八句
　　序叔于田刺庄公也叔处于京缮甲治兵以出于田国人説而归之笺缮之言善也甲铠也音义【缮市战反说音恱铠苦爱反】疏【笺正义曰世本云杼作甲宋仲子云少康子名杼也经典皆谓之甲后世乃名为铠笺以今晓古】
　　叔于田巷无居人传叔大叔段也田取禽也巷里涂也笺云叔徃田国人注心于叔似如无人处岂无居人不如叔也洵羙且仁笺云洵信也言叔信羙好而又仁音义【巷学绛反大音泰后大叔皆放此洵苏遵反】疏【正义曰此皆悦叔之辞时人言叔之徃田猎也里巷之内全似无复居人岂可实无居人乎有居人矣但不如叔也信美好而且有仁徳国人注心于叔恱之若此而公不知禁故刺之正义曰左及下篇皆谓之大叔故辨之以明叔与大叔一人其字曰叔以宠禄过度时呼为大叔左谓之京城大叔是由宠而异其号也此言叔于田下言大叔于田作者意殊无他义也田者猎之别名以取禽于田因名曰田故曰田取禽也毛曰俟我乎巷谓待我于门外知巷是里内之涂道也笺正义曰洵信释诂文仁是行之美名叔乃作乱之贼谓之信美好而又仁者言国人恱之辞非实仁也】叔于狩巷无饮酒冬猎曰狩笺云饮酒谓燕饮也岂无饮酒不如叔也洵羙且好音义【狩手又反猎力輙反】疏【传正义曰冬猎曰狩释天文李廵曰围守取之无所择也】
　　叔适野巷无服马笺云适之也郊外曰野服马犹乘马也岂无服马不如叔也洵羙且武笺云武有武节疏【笺正义曰释地云郊外谓之牧牧外谓之野是野在郊外也易称服牛乘马俱是驾用之义故云服马犹乘马也辕两马谓之服马何知此非夹辕之马而云犹乘马者以上章言无居人无饮酒皆是人事而言此不宜独言无马知正谓叔既徃田巷无乘马之人耳笺正义曰文武者人之伎能今言美且武恱其为武则合武之要故云有武节言其不妄为武也】
　　叔于田三章章五句
　　序大叔于田刺庄公也叔多才而好勇不义而得众也疏【正义曰叔负才恃众必为乱阶而公不知禁故刺之经陈其善射御之等是多才也禋裼暴虎是好勇也火烈具举是得众也】
　　大叔于田乘乘马叔之从公田也执辔如组两骖如舞骖之与服和谐中节笺云如组者如织组之为也在旁曰骖叔在薮火烈具举薮泽禽之府也烈列具俱也笺云列人持火俱举言众同心襢裼暴虎献于公所襢裼肉袒也暴虎空手以搏之笺云献于公所进于君也将叔无狃戒其伤女狃习也笺云狃复也请叔无复者爱也音义【乘乘上如字下绳证反后句例尔组音祖中竹仲反薮素口反韩诗云禽兽居之曰薮襢本又作袒音但裼素歴反搏音博将七羊反请也狃女九反复符又反下同】疏【正义曰毛以为大叔徃田猎之时乘驾一乘之马叔马既良叔之御人又善执持马辔如织组织组者总纰于此成文于彼御者执辔于手马骋于道如织组之为其两骖之马与两服马和谐如人舞者之中于乐节也大叔乘马从公田猎叔之在于薮泽也火有行列俱时举之言得众之心故同时举火叔于是襢去裼衣空手搏虎执之而献于公之处所公见其如是恐其更然谓之曰请叔无习此事戒慎之若复为之其必伤汝矣言大叔得众之心好勇如此必将为乱而公不禁故刺之郑唯以狃为复余同正义曰下云襢禓暴虎献于公所明公亦与之俱田故知从公田也此经止云两骖不言两服知骖与服和谐中节者以下二章于此二句皆说两服两骖则知此经所云亦总骖服但马之中节亦由御善以其篇之首先云御者之良既言执辔如组不可更言两服理则有之故知如舞之言兼言服亦中节也此二句言叔之所乘马良御善耳非大叔亲自御之下言又良御忌乃云叔身善御地官序泽虞云每大泽大薮小泽小薮注云泽水所钟水希曰薮然则薮非一而此云薮泽者以薮泽俱是旷野之地但有水无水异其名耳地官薮泽共立泽虞掌之夏官职方氏每州云其泽薮曰某明某是一也释地说十薮云郑有圃田此言在薮盖在圃田也此言府者货之所藏谓之府薮泽亦禽兽之所藏故云禽之府烂熟谓之烈火烈嫌为火猛此无取烂义故转烈为列言火有行列也火有行列由布列人使持之故笺申之云列人持火此为宵田故持火炤之具备即偕俱之义故为俱也襢裼肉袒释训文李廵曰襢裼脱衣见体曰肉袒孙炎曰袒去裼衣释训又云暴虎徒搏也舍人曰无兵空手搏之释言云狃复也孙炎曰狃伏前事复为也复亦贯习之意故以狃为习也笺以尔雅正训故以为复】
　　叔于田乘乘黄传四马皆黄两服上襄两骖鴈行笺云两服中央夹辕者襄驾也上驾者言为众马之最良也鴈行者言与中服相次序叔在薮火烈具扬扬扬光也叔善射忌又良御忌忌辞也笺云良亦善也忌读如彼己之子之已抑磬控忌抑纵送忌骋马曰磬止马曰控发矢曰纵从禽曰送音义【上襄并如字行戸郎反夹古洽反忌注作已同音记下皆同磬苦定反控口贡反骋敕领反】疏【正义曰言叔之徃田也乘一乘之黄马在内两服者马之上驾也在外两骖与服马如鹰之行相次序也叔乘此四马从公田猎叔之在于薮泽也火有行列俱时扬之叔有多才既善射矣又善御矣抑者此叔能磬骋马矣又能控止马矣言欲疾则走欲止则住抑者此叔能纵矢以射禽矣又能纵送以逐禽矣言发则能中逐则能及是叔之善御善射也叔既得众多才如是必将为乱而公不禁故刺之笺正义曰小戎云骐駵是中騧骊是骖骖与中对文则骖在外外者为骖则知内者为服故言两服中央夹辕者也襄驾释言文马之上者谓之上驾故知上驾者言众马之最上也曲礼注云鴈行者与之并差退此四马同驾其两服则齐首两骖与服马鴈行其首不齐故左云如骖之有靳正义曰光言举火而其光耳非训为光也骋马曰磬止马曰控发矢曰纵从禽曰送此无正文以文承射御之下申说射御之事马之进退唯骋止而已故知骋马曰磬止马曰控今止马犹谓之控是古遗语也纵谓效纵故知发矢送谓逐后故知从禽】
　　叔于田乘乘鸨骊白杂毛曰鸨两服齐首传马首齐也两骖如手传进止如御者之手笺云如人左右手之相佐助也叔在薮火烈具阜传阜盛也叔马慢忌叔罕忌慢迟罕希也笺云田事且毕则其马行迟发矢希抑释掤忌抑鬯弓忌掤所以覆矢鬯弓弢弓笺云射者盖矢弢弓言田事毕音义【鸨音保依字作鸨骊力驰反嫚本又作慢莫晏反掤音氷所以覆矢也马云椟丸盖也杜云椟丸箭筩也鬯敕亮反弢吐刀反】疏【正义曰毛以为叔徃田猎之时乘一乘之鸨马其内两服则齐其头首其外两骖进止如御者之手乘此车马从公田猎叔之在于薮也大有行列其光俱盛及田之将罢叔之马既迟矣叔发矢又希矣及其田毕抑者叔释掤以覆矢矣抑者叔执鬯以弢弓矣既美叔之多才遂终说其田之事郑唯如手如人手相助为异余同以如者比诸外物故易正义曰骊白杂毛曰鸨释畜文郭璞曰今呼之为乌骢慢迟罕希者以惰悮者必迟缓故慢为迟也释詀云希罕是罕为希也掤所以覆矢者昭二十五年左云公徒执氷而踞字虽异音义同服防云氷椟丸盖杜预云或说椟丸是箭筩其盖可以取饮先儒相掤为覆矢之物且下句言鬯弓明上句言覆矢可知矣故云掤所以覆矢鬯者盛弓之器鬯弓谓弢弓而纳之鬯中故云鬯弓弢弓谓藏之也】
　　大叔于田三章章十句
　　序清人刺文公也髙克好利而不顾其君文公恶而欲逺之不能使髙克将兵而御狄于竟陈其师旅翺翔河上久而不召众散而归髙克奔陈公子素恶髙克进之不以礼文公退之不以道危国亡师之本故作是诗也笺好利不顾其君注心于利也御狄于竟时狄侵衞音义【克一本作尅好呼报反注同恶乌路反下同逺于万反将子亮反御鱼吕反注同翺五羔反】疏【正义曰作清人诗者刺文公也文公之时将有髙克者志好财利见利则为而不顾其君文公恶其如是而欲逺离之而君弱臣强又不能以理废退适値有狄侵卫郑与卫邻国恐其来侵文公乃使髙克将兵御狄于境狄人虽去髙克未还乃陈其师旅翺翔于河上日月经久而文公不召军众自散而归髙克惧而奔陈文公有臣郑之公子名素者恶此髙克进之事君不以礼也又恶此文公之退臣不以道髙克若拥兵作乱则是危国若将众出奔则是亡师公子素谓文公为此乃是危国亡师之本故作是清人之诗以刺之经三章唯言陈其师旅翺翔河上之事耳序则具说翺翔所由作诗之意二句以外皆于经无所当也笺正义曰春秋闵公二年冬十二月狄入卫郑弃其师左曰郑人恶髙克使帅师次于河上久而不召师溃而归髙克奔陈郑人为之赋清人是于时有狄侵卫也卫在河北郑在河南恐其渡河侵郑故使髙克将兵于河上御之春秋经书入卫而笺言侵者狄人初实侵卫卫人与战而败后遂入之此据其初侵故言侵之案襄十九年晋侯使士匄侵齐闻齐侯卒乃还左称为礼也公羊亦云大夫以君命出进退在大夫然则髙克礼当自还不须待召而文公不召久留河上者其战伐进退自由将帅若罢兵还国必须君命故不召不得归也善士匄不伐防耳其得反国亦当晋侯冇命故善之】
　　清人在彭驷介旁旁清邑也彭衞之河上郑之郊也介甲也笺云清者髙克所帅众之邑也驷四马也二矛重英河上乎翺翔重英矛有英饰也笺云二矛酋矛夷矛也各有画饰音义【介音界旁补彭反王云彊也驷四马也一木驷介四马也矛莫侯反方言云矛呉扬江淮南楚五湖之闲谓之鉇鉇音虵或谓之铤铤音蝉或谓之鏦鏦音错工反其柄谓之矜矜郭音巨巾反重直龙反注下同英如字沈于耕反酋在由反】疏【正义曰言髙克所率清邑之人今在于彭地狄人已去无所防御髙克乃使四马被甲驰驱遨逰旁旁然不息其车之上建二种之矛重有英饰河水之上于是翺翔言其不复有事可召之使还而文公不召故刺也正义曰序言髙克将兵则清人是所将之人故知清是郑邑言御狄于境明在郑卫境上言翺翔河上是营军近河而卫境亦至河南故云卫之河上郑之郊也郊谓二国郊境非近郊逺郊也硕防云适彼乐郊亦总谓境为郊也下言消轴皆以为河上之地盖久不得归师有迁移三地亦应不甚相逺故俱于河上介是甲之别名故云介甲也北山云旁旁然不得已则此旁旁亦为不得已之义与下麃麃为武貌陶陶为驱驰之貌互相见也重英与二矛共文明是矛饰鲁颂说矛之饰谓之朱英则以朱染为英饰二矛长短不同其饰重累故谓之重英也笺正义曰考工记云酋矛常有四尺夷矛三寻注云八尺曰寻倍寻曰常酋夷长短名也酋近夷长也是矛有二等也记又云攻国之兵用短守国之兵用长此御狄于境是守国之兵用长宜有夷矛故知二矛为酋矛夷矛鲁颂以二矛与重弓共文弓无二等直是一弓而重之则知二矛亦一矛而有二故彼笺云二矛重弓备折坏直是酋矛有二无夷矛也经言重英嫌一矛有重饰故云各有画饰言其各自有节并建而重累】
　　清人在消驷介麃麃消河上地也麃麃武貌二矛重乔河上乎逍遥重乔累荷也笺云乔矛矜近上及室题所以县毛羽音义【麃表骄反乔毛音桥郑居桥反雉名韩诗作鷮逍本又作消遥本又作摇荷旧音何谓刻矛头为荷叶相重累也沈胡可反谓两矛之饰相负荷也矜字又作楘同巨巾反沈又居陵反近附近之近题音啼题头也室劔削召也方言云劔削自河而北燕赵之闲谓之室此言室谓矛头受刃处也削音笑县音】疏【正义曰释詀云乔髙也重乔犹如重英以矛建于车上五兵之最髙者也而二矛同髙其髙复冇等级故谓之重髙传解称髙之意故言累荷候人曰荷掲也谓此二矛刃有髙下重累而相负揭笺正义曰矜谓矛柄也室谓矛之銎孔襄十年左云舞师题以旌夏杜预云题识也以大旌表织其行列然则矛者表织之言笺申说累荷之意言乔者矛之柄近于上头及矛之銎室之下当有物以题识之其题识者所以悬毛羽也二矛于其上头皆悬毛羽以题识之似如重累相负荷然故谓之累荷也经不言矛有毛羽郑以时事言之犹今之鵞毛矟也】
　　清人在轴驷介陶陶轴河上地也陶陶驱驰之貌左旋右抽中军作好左旋讲兵右抽抽矢以射居军中为容好笺云左左人谓御者右车右也中军为将也髙克之为将久不得归日使其御者习旋车车右抽刃自居中央为军之容好而已兵车之法将居鼔下故御者在左音义【轴音逐地名陶徒报反抽勑由反毛抽抽矢也郑抽抽刃也说文作搯他牢反云抽刃以习击刺也好呼执反注同将子亮反下同】疏【正义曰毛以为髙克闲暇无为逍遥河上乃左廻旋其师右手抽矢以射髙克居军之中以为一军之容好言可召而不召故刺之郑以髙克使御人在车左者习廻旋其车勇士在右者习抽刃击刺髙克自居中央为军之容好指谓一车之上事也正义曰毛以为左右中总谓一军之事左旋以讲习兵事在军之人皆右手抽矢而射髙克为将将在军中以此左旋右抽为军之容好言其无事故逍遥也必左旋者少仪云军尚左注云左阳也阳主生将军有庙胜之策左将军为上贵不败绩然则此亦以左为阳故为左旋笺正义曰笺以左右为相敌之言以左为军之左旋右为人之右手于事不类故易以为一车之事左谓御者在车左右谓勇力之士在车右中谓将居车中也车是御之所主也故习旋廻之事右主持兵故抽刃撃刺之亦是习之也髙克自居车中以此一车所为之事为军之容好成二年左说晋之伐齐云郤克将中军解张御郑丘缓为右郤克伤于矢流血及屦未絶鼔音曰余病矣张侯曰自始合而矢贯余手及肘余折以御左轮朱殷岂敢言病张俟即解张也却克伤矢言未絶鼔音是郤克为将在鼔下也张侯伤手而血染左轮是御者在左也此谓将之所乘车耳若士卒兵车则閟宫笺所云兵车之法左人持弓右人持矛中人御御车不在左也此二笺皆言兵车之法则平常乘车不然矣曲礼曰乘君之乘车不敢旷左注云君存恶空其位则人君平常皆在车左御者在中央故月令说耕借之义云天子亲载耒耜措之于参保介之御间保介谓车右也置耒耜于车右御者之间御者在中与兵车异也将居鼔下虽人君亲将其礼亦然夏官大仆职云凡军旅田役赞王鼔注云王通鼔佐击其余面是天子亲鼔也成二年左云齐侯伐我北鄙围龙齐侯亲鼔之是为将乃然故云将居鼔下】
　　清人三章章四句
　　序羔裘刺朝也言古之君子以风其朝焉笺言犹道也郑自庄公而贤者陵迟朝无忠正之臣故刺之音义【裘字或作求朝直遥反下及注同风福凤反】疏【正义曰作羔裘诗者刺朝也以庄公之朝无正直之臣故作此诗道古之在朝君子有徳有力故以风刺其今朝廷之人焉经之所陈皆古之君子之事也此主刺朝廷之臣朝无贤臣是君之不明亦所以刺君也笺正义曰言谓口道说诸序之言字义多为道就此一释余皆从之下篇之序犹言庄公则此庄公诗也故言庄公以明之以桓武之世朝多贤臣贤者陵迟自庄公为始故言自也】
　　羔裘如濡洵直且侯如濡润泽也洵均侯君也笺云缁衣羔裘诸侯之朝服也言古朝廷之臣皆忠直且君也君者言正其衣冠尊其瞻视俨然人望而畏之彼其之子舎命不渝渝变也笺云舎犹处也之子是子也是子处命不变谓守死善道见危授命之等音义【濡音儒洵徐音荀又音旬侯韩诗云美也舍音赦王云受也沈书者反渝以朱反】疏【正义曰言古之君子在朝廷之上服羔皮为裘其色润泽如濡湿之然身服此服徳能称之其性行均直且有人君之度也彼服羔裘之是子其自处性命躬行善道至死不变刺今朝廷无此人也正义曰如似濡湿故言润泽谓皮毛光色润泽也洵均释言文侯君释詀文定本濡润泽也无如字笺正义曰经云羔裘加缁衣者玉藻云羔裘缁衣以裼之论语云缁衣羔裘是羔裘必缁衣也士冠礼云主人冠朝服缁带素韠注云衣不言色者衣与冠同也是缁衣为朝服也玉藻云诸侯朝服以日视朝故知缁衣羔裘是诸侯之朝服也以臣在朝廷服此羔裘故举以言是皆均直且君言其有人君之度孔子称雍也可使南面亦美其堪为人君与此同也正其衣冠以下论语文正义曰渝变释言文笺正义曰舎息是安处之义故知舍犹处也之子是子也释训文】
　　羔裘豹饰孔武有力豹饰缘以豹皮也孔甚也彼其之子邦之司直司主也音义【缘恱绢反】疏【正义曰言古之君子服羔皮为裘以豹皮为袖饰者其人甚武勇且有力可御乱也彼服羔裘之是子一邦之人主以为直刺今无此人正义曰唐风云羔裘豹袪羔裘豹袖然则缘以豹皮谓之为袪袖也礼君用纯物臣下之故袖饰异皮孔甚释言文】
　　羔裘晏兮三英粲兮晏鲜盛貌三英三德也笺云三德刚克柔克正直也粲众意彼其之子邦之彦兮彦士之羙称音义【晏于諌反粲采旦反称尺证反】疏【正义曰言古之君子服羔皮为裘其色晏然而鲜盛兮其人有三种英俊之徳粲然而众多兮彼服羔裘之是子一邦之人以为彦士兮刺今无此人笺正义曰英俊秀之名言有三种之英故以为三徳洪范云三徳一曰正直二曰刚克三曰柔克注云正直中平之人克能也刚能柔能谓寛猛相济以成治立功刚则彊柔则弱此防于灭亡之道非能也然则正直者谓不刚不柔每事得中也刚克者虽刚而能以柔济之柔克者虽柔而能以刚济之故三者各为一徳洪范先言正直此引之而与彼倒者以经有正直无刚柔故先言刚柔意明刚能柔能亦为徳故也洪范之言谓人性不同各有一徳此言三英粲兮亦谓朝多贤臣具此三徳非一人而备有三徳也地官师氏以三徳教国子至徳敏徳孝徳彼乃徳之大者教国子使知之耳非朝廷之人所能有故知此三徳是洪范之三徳周语称三女为粲是粲为众意传正义曰释训云美士为彦舍人曰国有美士为人所言道】
　　羔裘三章章四句
　　序遵大路思君子也庄公失道君子去之国人思望焉
　　遵大路兮掺执子之袪兮遵循路道掺擥袪袂也笺云思望君子于道中见之则欲擥持其袂而留之无我恶兮不寁故也寁速也笺云子无恶我擥持子之袂我乃以庄公不速于先君之道使我然音义【掺所览反徐所斩反袪起居反又起据反擥音览袂面世反恶乌路反注同寁市坎反故也一本作故兮后好也亦尔】疏【正义曰国人思望君子假说得见之状言已循彼大路之上兮若见此君子之人我则揽执君子之衣袪兮君子若忿我留之我则谓之云无得于我之处怨恶我留兮我乃以庄公不速于先君之道故也言庄公之意不速于先君之道不爱君子令子去之我以此固留子正义曰遵循释诂文地官遂人云浍上有道川上有路对文则有广狭之异散则道路通也以掺字从手又与执共文故为揽也说文掺字参此音反声训为敛也操字喿此遥反声训为奉也二者义皆小异防服云袂属幅袪尺二寸则袂是袪之本袪为袂之末唐羔裘云袪袂末则袂祛不同此云袪袂者以袪袂俱是衣袖本末别耳故举类以晓人唐风取本末为义故言袂末寁速释诂文舍人曰寁意之速】
　　遵大路兮掺执子之手兮笺云言执手者思望之甚无我魗兮不寁好也魗弃也笺云魗亦恶也好犹善也子无恶我我乃以庄公不速于善道使我然音义【魗本亦作又作市由反或云郑音为丑好如字郑云善也或呼报反】疏【正义曰魗与丑古今字丑恶可弃之物故以为弃言子无得弃遗我笺凖上章故云魗亦恶意小异耳】
　　遵大路二章章四句
　　序女曰鸡鸣刺不説德也陈古义以刺今不説德而好色也笺德谓士大夫宾客有德者音义【说音恱下同好呼报反】疏【正义曰作女曰鸡鸣诗者刺不说徳也以庄公之时朝廷之上不恱有徳之君子故作此诗陈古之贤士好徳不好色之义以刺今之朝廷之人有不恱賔客有徳而爱好美色者也经之所陈皆是古士之义好徳不好色之事以时人好色不好徳故首章先言古人不好美色下章乃言爱好有徳但主为不恱有徳而作故序指言刺不恱徳也定本云古义无士字理亦通笺正义曰经陈爱好賔客思赠问之故知徳谓士大夫賔客有徳者士大夫君子之总辞未必爵为大夫士也下笺云士大夫以君命出使者义亦然月出指刺好色经无好徳之事此则经陈好徳文异于彼故于此笺辨其徳之所在也】
　　女曰鸡鸣士曰昩旦笺云此夫妇相警觉以夙兴言不留色也子兴视夜明星有烂言小星已不见也笺云明星尚烂烂然早于别色时将翺将翔弋凫与鴈间于政事则翺翔习射笺云弋缴射也言无事则徃弋射凫鴈以待宾客为燕具音义【昧音妹警音景烂力旦反见贤遍反别彼列反弋羊职反凫音符间音闲缴音灼】疏【正义曰言古之贤士不留于色夫妻同寝相戒夙兴其女曰鸡鸣矣而妻起士曰已昧旦矣而夫起夫起即子兴也此子于是同兴而视夜之早晚明星尚有烂然早于别色之时早朝于君君事又早终间暇无事将翺翔以学习射事弋射凫之与鹰以待賔客为饮酒之羞古士好徳不好色如此而今人不好有徳唯恱美色故刺之笺正义曰士女相对与语故以夫妻释之士者男子之美号下言间于政事习射待賔客则所陈古士是谓古朝廷大夫士也鸡鸣女起之常节昧旦士自起之常节皆是自言起节非相告语而云相警觉者见贤思齐君子恒性彼既以时而起此亦不敢淹留即是相警之义也各以时起是不为色而留也玉藻说朝之礼云羣臣别色始入以别色之时当入公门故起又早于别色时夏官司弓矢矰矢茀矢用诸弋射注云结缴于矢谓之矰矰髙也茀矢象焉茀之言刜也二者皆可以弋飞鸟刜罗之也然则缴射谓以绳系矢而射也说文云缴谓生丝为绳也下云宜言饮酒故知以待賔客为燕饮之具】弋言加之与子宜之宜肴也笺云言我也子谓宾客也所弋之凫鴈我以为加豆之实与君子共肴也宜言饮酒与子偕老笺云宜乎我燕乐宾客而饮酒与之俱至老亲爱之言也琴瑟在御莫不静好君子无故不彻琴瑟宾主和乐无不安好音义【肴音爻偕音皆乐音洛下同】疏【正义曰此又申上弋射之事弋取凫鴈我欲为加豆之实而用之与子賔客作肴羞之馔共食之宜乎我以燕乐賔客而饮酒与子賔客俱至于老言相亲之极没身不衰也于饮酒之时琴瑟之乐在于侍御有肴有酒又以琴瑟乐之则賔主和乐又莫不安好者古之贤士亲爱有徳之賔客如是刺今不然正义曰宜肴释言文李廵曰宜饮酒之肴笺正义曰言我释詀文与之饮酒相亲故知子谓賔客故以所射之凫鴈为加豆之实与君子共肴之若然曲礼云凡进食之礼左肴右胾食居人之左羹居人之右脍炙处外醯酱处内葱渫处末酒酱处右注云此大夫士与賔客燕食之礼其礼食则宜仿公食大夫礼云又案公食大夫礼皆无用凫鴈之文此得用凫鴈者公食大夫自是食礼此则饮酒彼以正礼而食此以相好私燕其馔不得同也曲礼所陈燕饮之馔与礼食已自不同明知燕饮之肴又当异于食法故用鴈为加豆也牲牢之外别有此肴故谓之加也笺宜乎者谓间暇无事宜与賔客燕与上宜肴别也正义曰君子无故不彻琴瑟者解其在御之意由无故不彻故饮则有之曲礼云大夫无故不彻悬士无故不彻琴瑟注云故谓灾患防病意出于彼文此古士兼有大夫当云不彻悬而唯言琴瑟者证经之琴瑟有乐悬者亦有琴瑟故也】
　　知子之来之杂佩以赠之杂佩者珩璜琚瑀冲牙之类笺云赠送也我若知子之必来我则豫储杂佩去则以送子也与异国宾客燕时虽无此物犹言之以致其厚意其若有之固将行之士大夫以君命出使主国之臣必以燕礼乐之助君之欢知子之顺之杂佩以问之问遗也笺云顺谓与己和顺知子之好之杂佩以报之笺云好谓与己同好音义【珩音衡佩上玉也璜音黄半璧曰璜琚音居佩玉名瑀音禹石次玉也衡昌容反状如牙储直居反使所吏反遗尹季反好呼报反注同】疏【正义曰古者之贤士与异国賔客燕饮相亲设辞以愧谢之我若知子之今日必来之我当豫储杂佩去则以赠送之若知子之与我和顺之当豫储杂佩去则以问遗之若知子之与我和好之当豫储杂佩去则以报答之正为不知子之来愧无此物亲爱有徳之甚言此以致厚意刺今不然传正义曰说文云珩佩上玉也璜半璧也琚佩玉名也瑀玖石次玉也玉藻云佩玉有冲牙注云居中央以前后触也则冲牙亦玉为之其状如牙以冲突前后也玉藻说佩有黝珩列女称阿谷之女佩璜而澣下云佩玉琼琚丘中有麻云贻我佩玖则琚玖与瑀皆是石次玉玖是佩则瑀亦佩也故云杂佩珩璜琚瑀冲牙之类玉藻又云天子佩白玉诸侯佩山玉大夫佩水苍玉世子佩瑜玉士佩瓀珉玉则佩玉之名未尽于此故言之类以包之天官玉府云共王之服玉佩玉珠玉注引诗曰佩玉上有葱珩下有双璜冲牙蠙珠以纳其间下亦云佩有琚瑀所以纳间谓纳众玉与珩上下之间笺正义曰上章与賔客饮酒笺不言异国于此言异国者上章燕即是此客俱辞不言来客非异国至此章言来送之与别故以异国称之燕礼者诸侯燕聘问之賔与已之羣臣其礼同此朝廷之士与賔客燕乐同国异国其义亦同此篇所陈非言古士独说外来賔客但上章不言外来賔客有国内賔客此章必是异国耳又称臣无境外之交所以得与异国賔客燕者士大夫以君命出使他国主国之臣必以燕礼乐之助主君之欢心故得与之燕也聘礼云公于賔一食再飨大夫于賔一飨一食不言燕者以燕非大礼故不言之飨食犹尚有之明当燕乐之矣正义曰曲礼云凡以苞苴箪笥问人者哀二十六年左云卫侯使以弓问子贡皆遗人物谓之问故云问遗也问之者即出己之意施遗前人报之者彼能好我报其恩恵赠之者以物与之送之与别其实一也所从言之异耳】
　　女曰鸡鸣三章章六句
　　序有女同车刺忽也郑人刺忽之不昏于齐大子忽尝有功于齐齐侯请妻之齐女贤而不取卒以无大国之助至于见逐故国人刺之笺忽郑庄公世子祭仲逐之而立突音义【大子音泰妻七计反以女适人曰妻取如字又促句反下注同】疏【正义曰作有女同车诗者刺忽也郑人刺忽之不昏于齐对齐为文故言郑人既总叙经意又申说之此太子忽尝有功于齐齐侯喜得其功请以女妻之此齐女贤而忽不娶由其不与齐为婚卒以无大国之助至于见逐弃国出奔故国人刺之忽宜娶齐女与之同车而忽不娶故经二章皆假言郑忽实娶齐女与之同车之事以刺之桓六年曰北戎侵齐齐侯使乞师于郑郑太子忽帅师救齐六月大败戎师获二帅大良少良甲首三百以献于齐是太子忽尝有功于齐也又云公之未昏于齐也齐侯欲以文姜妻郑太子忽太子忽辞人问其故太子曰人各有耦齐大非吾耦也诗云自求多福在我而已大国何为君子曰善自为谋及其败戎师也齐侯又请妻之固辞人问其故太子曰无事于齐吾犹不敢今以君命奔齐之急而受室以归是以师婚也人其谓我何遂辞诸郑伯如左文齐侯前欲以文姜妻忽后复欲以他女妻忽再请之此言齐女贤而忽不娶不娶谓复请妻者非文姜也郑志张逸问曰此序云齐女贤经云徳音不忘文姜内淫适人杀夫几亡鲁国故齐有雄狐之刺鲁有敝笱之赋何徳音之有乎答曰当时佳耳后乃有过或者早嫁不至于此作者据时而言故序逹经意如郑此答则以为此诗刺忽不娶文姜案此序言忽有功于齐齐侯请妻之则请妻在有功之后齐女贤而忽不娶其文又在其下明是在后妻之贤安得以为文姜乎又桓十一年左曰郑昭公之败北戎也齐人将妻之昭公辞祭仲曰必娶之君多内宠子无大援将不立弗从夏郑庄公卒秋昭公出奔卫亦以出奔之年追说不婚于齐与诗刺其意同也张逸以文姜为问郑随时答之此笺不言文姜郑志未有定解也若然前欲以文姜妻之后欲以他女妻之他女必幼于文姜而经谓之孟姜者诗人以忽不娶言其身有贤行大国长女刺忽应娶不娶何必实贤实长也桑中刺奔相窃妻妾言孟姜孟庸孟弋责其大国长女为此奸滛其行可耻恶耳何必三姓之女皆处长也此忽实不同车假言同车以刺之是明齐女未必实贤实长假言其贤长以美之不可执文以害意也此陈同车之礼欲忽娶为正妻也案隠八年左云郑公子忽如陈逆妇妫则是已娶正妻矣齐侯所以得请妻之者春秋之世不必如礼或者陈妫已死忽将改娶二者无文以明之此请妻之时在庄公之世不为庄公诗者不娶齐女出自忽意及其在位无援国人乃追刺之序言尝有功于齐明是忽为君后追刺前事非庄公之时故不为庄公诗也称忽不娶文姜君子谓之善自为谋则是善忽矣此诗刺之者言善自为谋言其谋不及国故再发以言忽之无援非善之也笺正义曰经书郑世子忽是为庄公子也桓十一年左曰祭仲有宠于庄公为公娶邓曼生昭公故祭仲立之宋雍氏女于郑庄公曰雍姞生厉公雍氏宗有宠于宋庄公故诱祭仲而执之曰不立突将死亦执厉公而求赂焉祭仲与宋人盟以厉公归而立之九月丁亥昭公奔卫己亥厉公立是祭仲逐之而立突也】
　　有女同车顔如舜华亲迎同车也舜木槿也笺云郑人刺忽不娶齐女亲迎与之同车故称同车之礼齐女之羙将翺将翔佩玉琼琚传佩有琚瑀所以纳间彼羙孟姜洵羙且都孟姜齐之长女都闲也笺云洵信也言孟姜信羙好且闲习妇礼音义【有女同车读与何彼襛矣诗同舜尸顺反华读亦与召南同下篇放此迎鱼敬反下同槿音谨洵恤旬反】疏【正义曰郑人刺忽不娶齐女假言忽实娶之与之同车言有女与郑忽同车此女之美其顔色如舜木之华然其将翺将翔之时所佩之玉是琼琚之玉言其玉声和谐行歩中节也又叹美之言彼美好之孟姜信美好而又且闲习于妇礼如此之美而忽不娶使无大国之助故刺之正义曰士昏礼云壻揖妇出门乃云壻御妇车授绥是亲迎之礼与妇同车也释草云椵木槿榇木槿樊光曰别二名也其树如李其华朝生暮落与草同气故在草中陆玑疏云舜一名木槿一名榇一名曰假齐鲁之间谓之王蒸今朝生暮落者是也五月始华故月令仲夏木槿荣都者美好闲习之言故为闲也司马相如上林赋云妖冶闲都亦以都为闲也】
　　有女同行顔如舜英行行道也英犹华也笺云女始乘车壻御轮三周御者代壻将翺将翔佩玉将将将将鸣玉而后行彼羙孟姜德音不忘笺云不忘者后世其道德音义【壻音细字书作□将将七羊反玉佩声直専反】疏【笺正义曰女始乘车壻御轮三周御者代壻昏义文也御者代壻即先道而行故引之以证同道之义正义曰云鸣玉而后行者此解锵锵之意将动而玉已鸣故于将翺将翔之时已言佩玉锵锵也上章言玉名此章言王声互相足】
　　有女同车二章章六句
　　序山有扶苏刺忽也所羙非羙然笺言忽所羙之人实非羙人音义【苏如字徐又音疎】疏【正义曰毛以二章皆言用臣不得其宜郑以上章言用之失所下章言养之失所笺传意虽小异皆是所美非美人之事定本云所美非美然与俗本不同】
　　山有扶苏隰有荷华兴也扶苏扶胥小木也荷华扶渠也其华防萏言髙下大小各得其宜也笺云兴者扶胥之木生于山喻忽置不正之人于上位也荷华生于隰喻忽置有羙德者于下位此言其用臣颠倒失其所也不见子都乃见狂且传子都世之羙好者也狂狂人也且辞也笺云人之好羙色不往覩子都乃反往覩狂丑之人以兴忽好善不任用贤者反任用小人其意同音义【胥音疎又相如反防本又作□又作莟户感反萏本又作欿度感反防萏荷华也未开曰防萏已发曰芙蕖颠都田反倒都老反狂求匡反且予余反注同好美色呼报反下同覩都杜反】疏【正义曰毛以为山上有扶苏之木隰中有荷华之草木生于山草生于隰髙下各得其宜以喻君子在上小人在下亦是其宜今忽置小人于上位置君子于下位是山隰之不如也忽之所爱皆是小人我适忽之朝上观其君臣不见有美好之子闲习礼法者乃唯见狂丑之昭公耳言臣无贤者君又狂丑故刺之郑以髙山喻上位下隰喻下位言山上有扶苏之小木隰中有荷华之茂草小木之处髙山茂草之生下隰喻忽置不正之人于上位置美徳之人于下位言忽用臣颠倒失其所也忽之所以然者由不识善恶之故有人自言爱好美色不徃见子都之美好闲习者乃徃见狂丑之人喻忽之好善不任用贤者反任用小人所美非美故刺之正义曰毛以下章山有乔松是木则扶苏是木可知而释木无文言扶胥小木者毛当有以知之未详其所出也荷扶蕖其华防萏释草文又云其实莲其根藕其中的的中薏李廵曰皆分别莲华实茎叶之名的莲实薏中心苦者也扶胥山木宜生于髙山荷华水草宜生于下隰言髙下大小各得其宜反以喻不宜言忽使小人在上君子在下亦为不宜也笺正义曰笺以扶苏是木之小者荷华是草之茂者今举山有小木隰有茂草为喻则以山喻上位隰喻下位小木喻小人茂草喻美徳故易喻忽置不正之人于上位置美徳于下位正义曰都谓美好而闲习于礼法故云子都世之美好者也狂者狂愚之人下以狡童为昭公则此亦谓昭公也狡童皆以为义嫌且亦为义故云且辞笺正义曰笺以子都谓美丽闲习者也都是美好则狂是丑恶举其见好丑为言则是假外事为喻非朝廷之上有好丑也故知此以人之好美色不徃覩美乃徃覩恶兴忽之好善不任贤者反用小人其意与好色者同】
　　山有桥松隰有游龙传松木也龙红草也笺云游龙犹放纵也桥松在山上喻忽无恩泽于大臣也红草放纵枝叶于隰中喻忽听恣小臣此又言养臣颠倒失其所也不见子充乃见狡童子充良人也狡童昭公也笺云人之好忠良之人不徃覩子充乃反往覩狡童狡童有貌而无实音义【桥本亦作乔毛作桥其骄反王云髙也郑作槁苦老反枯槁也狡古卯反】疏【正义曰毛以为山上有乔髙之松木隰中有放纵之龙草木生于山草生于隰髙下得其宜以喻君子在上小人在下亦是其宜今忽置小人于上位置君子于下位是山隰之不如也忽之所爱皆是小人我适忽之朝上观其君臣不见有美好之子充实忠良者乃唯见此壮狡童昏之昭公言臣无忠良君又昏愚故刺之郑以为山上有枯槁之松木隰中有放纵之龙草松木虽生髙山而柯条枯槁龙草虽生于下隰而枝叶放纵喻忽之养臣君子在于上位则不加恩泽小人在于下位则禄赐丰厚言忽养臣颠倒失其所也忽之所以然者由不识善恶之故有人自言爱好忠良不徃见子之充实之善人乃徃见狡好之童穉有貌无实者以喻忽之好善不任用贤者反任用小人故刺之正义曰以桥松共文嫌为一木故云松木以明桥非木也释草云红茏古其大者蘬舍人曰红名茏古其大者名蘬是龙红一草而别名故云龙红草也陆玑疏云一名马蓼叶大而赤白色生水泽中髙丈余据上章之正取髙下得宜为喻不取桥游为义笺正义曰此草名龙耳而言游龙知谓枝叶放纵也笺以作者若取山木隰草为喻则当指言松龙而已不应言桥游也今松言槁而龙云游明取槁游为义山上之木言枯槁隰中之草言放纵明槁松喻无恩于大臣游龙喻听恣于小臣言养臣颠倒失其所也孙毓难郑云笺言用臣颠倒置不正于上位上位大臣也置有美徳于下位下位小臣也则其养之又无恩于所宠而听恣于所薄乎以笺为自相违戾斯不然矣忽之羣臣非二人而已用臣则不正者在上有美徳者在下养臣则薄于大臣厚于小臣此二者俱为不可故二章各举以刺忽正义曰充者实也言其性行充塞良善之人故为良人下篇刺昭公而言彼狡童兮是斥昭公故以狡童为昭公也笺正义曰充是诚实故以忠良言之充为性行诚实则知狡童是有貌无实者也狡童谓狡好之童非有指斥定名也下篇剌昭公之身此篇刺昭公之所美非美养臣失宜不以狡童为昭公故易以为人之好忠良不覩子充而覩狡童以喻昭公之好善不爱贤人而爱小人也孙毓云此狡狡好之狡谓有貌无实者也云刺昭公而谓狡童为昭公于义虽通下篇言昭公有狂狡之志未可用也笺义为长】
　　山有扶苏二章章四句
　　序萚兮刺忽也君弱臣强不倡而和也笺不倡而和君臣各失其礼不相倡和音义【萚他洛反倡昌亮反本又作唱注下同和胡卧反注下同】
　　萚兮萚兮风其吹女兴也萚槁也人臣待君倡而后和笺云槁谓木叶也木叶槁待风乃落兴者风喻号令也喻君有政教臣乃行之言此者刺今不然叔兮伯兮倡予和女叔伯言羣臣长幼也君倡臣和也笺云叔伯羣臣相谓也羣臣无其君而行自以强弱相服女倡矣我则将和之言此者刺其自専也叔伯兄弟之称音义【槁苦老反长张丈反称尺证反】疏【正义曰毛以为落叶谓之萚诗人谓此萚兮萚兮汝虽将坠于地必待风其吹女然后乃落以兴谓此臣兮臣兮汝虽职当行政必待君言倡发然后乃和汝郑之诸臣何故不待君倡而后和又以君意责羣臣汝等叔兮伯兮羣臣长幼之等倡者当是我君和者当是汝臣汝何不待我君倡而和乎郑下二句与毛异具在笺正义曰七月云十月陨萚云萚落也然则落叶谓之萚此云萚槁者谓枯槁乃落故笺云槁谓木叶是也木叶虽槁待风吹而后落故以喻人臣待君倡而后和也士冠礼为冠者作字云伯某甫仲叔季唯其所当则叔伯是长幼之异字故云叔伯言羣臣长幼也谓总呼羣臣为叔伯也言君倡臣和解经倡予和汝言倡者当是我君和者当是汝臣笺正义曰笺以叔伯长幼之称子汝相对之语故以为叔伯羣臣相谓也桓二年左称宋督有无君之心言有君不以为君虽有若无忽之诸臣亦然故云无其君而行自以强弱相服故弱者谓强者汝倡矣我则和之刺其専恣而不和君也笺又自明己意以叔伯兄弟相谓之称则知此经为羣臣相谓之辞故易也】
　　萚兮萚兮风其漂女传漂犹吹也叔兮伯兮倡予要女要成也音义【漂匹遥反本亦作飘要于遥反注同】
　　萚兮二章章四句
　　序狡童刺忽也不能与贤人图事权臣擅命也笺权臣擅命祭仲専也音义【擅善战反】疏【正义曰权者称也所以铨量轻重大臣専国之政轻重由之是之谓权臣也擅命谓専擅国之教命有所号令自以己意行之不复谘白于君郑忽之臣有如此者唯祭仲耳桓十一年左称祭仲为公娶邓曼生昭公故祭仲立之是忽之前立祭仲専政也其年宋人诱祭仲而执之所立突祭仲逐忽立突又専突之政故十五年称祭仲専郑伯患之使其壻雍紏杀之祭仲杀雍紏厉公奔蔡祭仲又迎昭公而复立是忽之复立祭仲又専此当是忽复立时事也】
　　彼狡童兮不与我言兮昭公有壮狡之志笺云不与我言者贤者欲与忽图国之政事而忽不能受之故云然维子之故使我不能餐兮忧惧不遑餐也音义【餐七丹反遑音皇暇也】疏【正义曰贤人欲与忽图事而忽不能受忽虽年长而有壮狡之志童心未改故谓之为狡童言彼狡好之幼童兮不与我贤人言说国事兮维子昭公不与我言之故至令权臣擅命国将危亡使我忧之不能餐食兮忧惧不暇餐言已忧之甚也正义曰昭公有壮狡之志解呼昭公为狡童之意以昭公虽则年长而有幼壮狡好作童子之时之志故谓之狡童襄三十一年左称鲁昭公年十九矣犹有童心亦此类也】
　　彼狡童兮不与我食兮传不与贤人共食禄维子之故使我不能息兮忧不能息也
　　狡童二章章四句
　　序褰裳思见正也狂童恣行国人思大国之正己也笺狂童恣行谓突与忽争国更出更入而无大国正之音义【褰起连反本或作骞非説文云褰袴也恣资利反行下孟反注下同更音庚】疏【正义曰作褰裳诗者言思见正也所以思见正者见者自彼加己之辞以国内有狂悖幼童之人恣极恶行身是庻子而与正适争国祸乱不已无可奈何是故郑国之人思得大国之正己欲大国以兵征郑正其争者之是非欲令去突而定忽也经二章皆上四句思大国正己下句言狂童恣行序以由狂童恣行故思大国正己经先述思大国之言乃陈所思之意故复言狂童之狂所以经序倒也笺正义曰忽是庄公世子于礼宜立非诗人所当疾故知狂童恣行谓突也忽以桓十一年继世而立其年九月经书突归于郑郑忽出奔卫是突入而忽出也桓十五年经书郑伯突出奔蔡郑世子忽复归于郑是忽入而突出也故云与忽更出更入于时诸侯信其争竞而无大国之正者故思之也此笺言更出更入而无大国正之则是忽复立之时思大国也忽之复立突己出奔仍思大国正己者突以桓十五年奔蔡其年九月郑伯突入于栎栎是郑之大都突入据之与忽争国忽以微弱不能诛逐去突诸侯又无助忽者故国人思大国之正己也】
　　子恵思我褰裳渉溱恵爱也溱水名也笺云子者斥大国之正卿子若爱而思我我国有突簒国之事而可征而正之我则掲衣渡溱水往告难也子不我思岂无他人笺云言他人者先乡齐晋宋卫后之荆楚狂童之狂也且传狂行童昏所化也笺云狂童之人日为狂行故使我言此也音义【溱侧巾反簒初患反揭欺例反又起列反难乃旦反乡香亮反本亦作向且子余反下同】疏【正义曰郑人以突簒国无若之何思得大国正之乃设言以语大国正卿曰子大国之卿若爱而思我知我国有突簒国之事有心欲征而正之我则褰衣裳渉溱水徃告难于子矣若子大国之卿不于我郑国有所思念我岂无他国疏逺之人可告之乎又言所以告急之意我国有狂悖幼童之人日日益为此狂行也是为狂不止故所思大国正之正义曰恵爱释詀文溱洧郑国之水自郑而适他国当渉之也笺正义曰序言思大国之正己则意欲告者将告大国之正卿谓卿之长者执一国之政出师征伐事必由之故知子者斥大国之正卿也宛丘云子之汤兮山有枢云子有衣裳子皆斥君可知此子不斥大国之君者邻国之君爵位尊重郑人所告不宜径告于君国之政教正卿所主且云子恵思我平等相告之辞故知子者必是大国正卿乂下云子不我思岂无他人则他人与此子者正以有亲疏之异而尊卑同也谓他国者为人为士非斥国君则知子者亦非国君矣他人他士是他国之卿明知子者亦大国之卿也若然论语及左説陈恒弑其君孔子告于哀公请讨之公曰告夫三子孔子曰以吾从大夫之后不敢不告公曰告夫三子彼述孔子之意以为君使之告臣非礼也此所以不告其君而告臣者彼孔子是国内之人劝君行义不可则止哀公不能自専其事反令孔子告臣故孔子以为不可此则郑国之人欲告他国不敢径告其君故当告其大臣使之致逹于君与彼不同溱洧大水未必褰裳可渡示以告难之疾意耳先乡齐晋宋卫者言子不我思乃告他人是先告近邻后告逺国齐晋宋卫诸夏大国与郑境接连楚则逺在荆州是南夷大国故笺举以为言见子与他人之异耳其实大国非独齐晋他人非独荆楚也定本云先向齐晋宋卫后之荆楚也义亦通若然案春秋突以桓十五年入于郑之栎邑其年冬经书公防宋公卫侯陈侯于袲伐郑十六年四月公防宋公卫侯陈侯蔡侯伐郑左称谋纳厉公也则是其诸侯皆助突矣而云告齐晋宋卫者此述郑人告难之意耳非言诸侯皆助忽故言子不我思岂无他人是谓侯国不思正己故有逺告他人之志若当时大国皆不助突自然征而正之郑人无所可思由宋卫蔡鲁助突为簒故思大国正己耳正义曰此狂童斥突也狂童谓狂顽之童稚狂童之狂也且言其日益为狂故解其益狂之意言突以狂行童昏其所风化于人人又从之徒众渐多所以益为狂行作乱不已故郑人思欲告急也狂行谓簒其国是疏狂之行童昏谓年在幼童昏闇无知郑突时年实长以其志似童幼故以童名之】
　　子恵思我褰裳渉洧洧水名也子不我思岂无他士士事也笺云他士犹他人也大国之卿当天子之上士狂童之狂也且音义【洧于轨反】疏【笺正义曰言士事也以其堪任于事谓之为士故笺云他士犹他人正谓逺国之卿也所以谓为士者大国之卿当天子之上士故呼卿为士也春官典命云王之三公八命其卿六命其大夫四命以大夫既四命则上士当三命也故注云王之上士三命中士再命下士一命又云公之孤四命其卿三命侯伯之卿亦如之是大国之卿亦三命当天子之上士也曲礼曰列国之大夫入天子之国曰某士襄二十六年左曰晋韩宣子聘于周王使请事对曰晋士起将归时事于宰旅是由命与王之士同故称士也】
　　褰裳二章章五句
　　序丰刺乱也昏姻之道缺阳倡而隂不和男行而女不随笺昏姻之道谓嫁娶之礼音义【丰芳凶反面貌丰满也方言作妦缺丘恱反倡昌亮反和胡卧反】疏【正义曰阳倡隂和男行女随一事耳以夫妇之道是隂阳之义故相配言之经陈女悔之辞上二章悔已前不送男下二章欲其更来迎己皆是男行女不随之事也笺正义曰男以昏时迎女女因男而来嫁谓女适夫家娶谓男徃娶女论其男女之身谓之嫁娶指其好合之际谓之昏姻嫁娶昏姻其事是一故云昏姻之道谓嫁娶之礼也若指男女之身则男以昏时娶妇妇因男而来昏姻之名本生于此若以妇党壻党相对为称则释亲所云壻之父为姻妇之夫为昏妇之党为昏兄弟壻之党为姻兄弟是妇党称昏壻党称姻也对文则有异散则可以通我行其野笺云新特谓外昏为妇为昏也隐元年左説葬之月数云士逾月外姻至非独谓壻家也】
　　子之丰兮俟我乎巷兮丰丰满也巷门外也笺云子谓亲迎者我我将嫁者有亲迎我者面貌丰丰然丰满善人也出门而待我于巷中悔予不送兮时有违而不至者笺云悔乎我不送是子而去也时不送则为异人之色后不得耦而思之音义【近鱼敬反下亲迎同为于伪反】疏【正义曰郑国衰乱昏姻礼废有男亲迎而女不从后乃追悔此陈其辞也言徃日有男子之顔色丰然丰满是善人兮来迎我出门而待我于巷中兮予当时别为他人不肯共去今日悔恨我本不送是子兮所为留者亦不得为耦由此故悔也正义曰丰者面色丰然故为丰满也叔于田云巷里涂此言门外者以迎妇自门而出故繋门言之其实巷是门外之道与里涂一也】
　　子之昌兮俟我乎堂兮昌盛壮貌笺云堂当为枨枨门梱上木近边者悔予不将兮将行也笺云将亦送也音义【堂并如字门堂也郑改作枨直庚反梱本亦作阃苦本反近附近之近】疏【正义曰毛以为女悔前事言有男子之容貌昌然盛壮兮来就迎我待我于堂上兮我别为他人不肯共去今日悔我本不共是子行去兮郑以堂为枨将为送为异余同正义曰此不解堂之义王肃云升于堂以俟孙毓云礼门侧之堂谓之塾谓出俟于塾前诗人此句故言堂耳毛无易字之理必知其不与郑同案此篇所陈庻人之事人君之礼尊故于门设塾庻人不必有塾不得待之于门堂也着云俟我于堂文与着庭为类是待之堂室非门之堂也士昏礼主人揖賔入于庙主人升堂西面賔升堂北面奠鴈再拜稽首降出妇从降自西阶是则士礼受女于庙堂庻人虽无庙亦当受女于寝堂故以王为毛说笺正义曰笺以着篇言堂文在着庭之下可得为庙之堂此篇上言于巷此言于堂巷之与堂相去悬逺非为文次故转堂为枨枨是门梱上竖木近门之两边者也释宫云柣谓之阈枨谓之楔孙炎曰柣门限也李廵曰枨谓梱上两傍木上言待于门外此言待之于门事之次故易为枨也】
　　衣锦褧衣裳锦褧裳传衣锦褧裳嫁者之服笺云褧襌也盖以襌縠为之中衣裳用锦而上加襌縠焉为其文之大着也庶人之妻嫁服也士妻防衣纁袡叔兮伯兮驾予与行传叔伯迎己者笺云言此者以前之悔今则叔也伯也来迎己者从之志又易也音义【衣锦如字或一音于记反下章放此褧衣苦迥反下如字襌音丹縠户木反为其于伪反大音泰旧勑贺反防侧基反本或作纯又作缁并同纁许云反袡如盐反易以防反】疏【正义曰此女失其配耦悔前不行自说衣服之备望夫更来迎己言己衣则用锦为之其上复有襌衣矣裳亦用锦为之其上复有襌裳矣言己衣裳备足可以行嫁乃呼彼迎者之字云叔兮伯兮若复驾车而来我则与之行矣悔前不送故来则从之正义曰知衣锦褧裳为嫁者之服者以此诗是妇人追悔愿得从男陈行嫁之事云已有此服故知是嫁者之服也妇人之服不殊裳而经衣裳异文者以其衣裳别名诗须韵句故别言之耳其实妇人之服衣裳连俱用锦皆有褧下章倒其文故衣锦褧裳互言之笺正义曰玉藻云襌为防防与褧音义同是褧为襌衣裳所用书无文而妇人之服尚轻细且欲露锦文必不用厚缯矣故云盖以襌縠为之襌衣在外而锦衣在中故言中衣裳用锦而上加襌縠焉中庸引此诗乃云为其文之太着也故笺依用之直言嫁者之服故又申之云庻人之妻嫁服若士妻则防衣纁袡士昏礼云女次防衣纁袡立于房中南面注云次首饰也防衣丝衣女从者毕袗则此亦矣袡亦缘也袡之言任也以纁缘其衣象隂气上任也凡妇人之服不常施袡之衣盛昏礼为此服耳是士妻嫁时服防衣纁袡也正义曰叔伯迎己者欲其驾车而来故斥迎己者也迎己者一人而已叔伯并言之者此作者设为女悔之辞非知此女之夫实字叔伯托而言之耳笺言志又易者以不得配耦志又变易于前故叔伯来则从之也】
　　裳锦褧裳衣锦褧衣叔兮伯兮驾子与归
　　丰四章二章章三句二章章四句
　　序东门之墠刺乱也男女有不待礼而相奔者也音义【墠音善此序无注崔集注本有注云时乱故不得待礼而行】疏【正义曰经二章皆女奔男之事也上篇以礼亲迎女尚违而不至此复得有不待礼而相奔者私自奸通则越礼相就志留他色则依礼不行二者俱是滛风故名曰为刺也】
　　东门之墠茹藘在阪东门城东门也墠除地町町者茹藘茅搜也男女之际近而易则如东门之墠逺而难则茹藘在阪笺云城东门之外有墠墠边有阪茅搜生焉茅搜之为难浅矣易越而出此女欲奔男之辞其室则迩其人甚逺迩近也得礼则近不得礼则逺笺云其室则近谓所欲奔男之家望其来迎己而不来则为逺音义【茹音如后篇同藘力于反茹藘茅搜蒨草也后篇同阪音反又符板反町吐鼎反又徒冷反茅貌交反又音妹为难乃旦反易以防反下同】疏【正义曰毛以为东门之坛除地町町其践履则易茹藘在阪则为碍阻其登渉则难言人之行者践东门之坛则易登茹藘在阪则难越以兴为婚姻者得礼则易不得礼则难婚姻之际非礼不可若得礼其室则近人得相从易可为婚姻若不得礼则室虽相近其人甚逺不可为婚矣是男女之交不可无礼今郑国之女有不待礼而奔男者故举之以刺当时之滛乱也郑以为女欲奔男之辞东门之外有坛坛之边有阪茹藘之草生于阪上女言东门之外有坛茹藘在于阪上其为禁难浅矣言其易越而出兴已是未嫁之女父兄之禁难亦浅矣言其易可以奔男止自男不来迎己耳又言己所欲奔之男其室去此则近为不来迎己虽近难见其人甚逺不可得从也欲使此男迎己巳则从之是不待礼而相奔故刺之正义曰出其东门有女如云是国门之外见女也东门之池可以沤麻是国门之外有池也则知诸言东门皆为城门故云东门城东门也襄二十八年左云子产相郑伯以如楚舍不为坛外仆言曰昔先大夫相先君适四国未尝不为坛今子草舍无乃不可乎上言舍不为坛下言今子草舍明知坛者除地去草矣故云坛除地町町者也徧捡诸本字皆作坛左亦作坛其礼记尚书言坛墠者皆封土者谓之坛除地者谓之墠坛墠字异而作此坛字读音曰墠盖古字得通用也今定本作墠茹藘茅搜释草文李廵曰茅搜一名茜可以染绛陆玑疏云一名地血齐人谓之茜徐州人谓之牛蔓然则今之蒨草是也男女之际者谓婚姻之礼是男女交际之事礼记大云异姓主名治际防亦谓婚礼交际之防也以坛阪者各自为喻坛是平地又除治阪是髙阜又草生焉人欲践之则有难易以喻婚姻之道有礼无礼之难易故云男女之际近而易则如东门之坛逺而难则如茹藘在阪也阪云逺而难则坛当云近而易不言而易可知而省文也坛阪可以喻难易耳无逺近之象而云近逺者以坛繋东门言之则近在门外阪不言所在则逺于东门矣且下句言则迩甚逺故顾下经以逺近解之下云得礼则近不得礼则逺还与此文相成为始终之说笺正义曰笺以下章栗与有践家室连文以此章坛与茹藘在阪连文则是同在一处不宜分之为二故易以为坛边有阪栗在室内得作一兴共为女辞阪是难登之物茅搜延蔓之草生于阪上行者之所以小难但为难浅矣易越而出以自喻己家禁难亦浅矣易以奔男是女欲奔男令迎己之辞也若然阪有茹藘可为小难坛乃除地非为阻难而亦言之者物以髙下相形欲见阪之难登故先言坛之易践以形见阪为难耳不取易为义也正义曰迩近释诂文室与人相对则室谓宅人居室内而云室近人逺此刺女不待礼故知以礼为逺近】东门之栗有践家室传栗行上栗也践浅也笺云栗而在浅家室之内言易窃取栗人所啗食而甘耆故女以自喻也岂不尔思子不我即即就也笺云我岂不思望女乎女不就迎我而俱去耳音义【行上如字行道也左云斩行栗啗徒览反本又作啖亦作噉并同耆常志反】疏【正义曰毛以为东门之外有栗树生于路上无人守护其欲取之则为易有物在浅室家之内虽在浅室有主守之其欲取之则难以兴为婚者得礼则易不得礼则难婚姻之际不可无礼故贞女谓男子云我岂不于汝思为室家乎但子不以礼就我我无由从子贞女之行非礼不动今郑国之女何以不待礼而奔乎故刺之郑以为女呼男迎己之辞言东门之外栗树有浅陋家室之内生之栗在浅家易可窃取喻己在文母之家亦易窃取正以栗为兴者栗有美味人所啗食而甘之言己有美色亦男所亲爱而悦之故女以自喻女又谓男曰我岂可不于汝思望之乎诚思汝矣但子不于我来就迎之故我无由得徃耳女当待礼从男今欲男就迎即去故刺之正义曰以栗在东门之外不处园圃之间则是表道树也故云栗行上栗行谓道也襄九年左云赵武魏绛斩行栗杜预云行栗表道树践浅释言文此经无明解准上章亦宜以难易为喻故同上为说也】
　　东门之墠二章章四句
　　序风雨思君子也乱世则思君子不改其度焉
　　风雨凄凄鸡鸣喈喈兴也风且雨凄凄然鸡犹守时而鸣喈喈然笺云兴者喻君子虽居乱世不变改其节度既见君子云胡不夷传胡何夷説也笺云思而见之云何而心不説音义【凄七西反喈音皆说音恱下同】疏【正义曰言风而且雨寒凉凄凄然鸡以守时而鸣音声喈喈然此鸡虽逢风雨不变其鸣喻君子虽居乱世不改其节今日时世无复有此人若既得见此不改其度之君子云何而得不恱言其必大恱也正义曰四月云秋日凄凄寒凉之意言雨气寒也二章潇潇谓雨下急疾潇潇然与凄凄意异故下云潇潇暴疾喈喈胶胶则俱是鸣辞故云犹喈喈也胡之为何书通训夷恱释言文定本无胡何二字】
　　风雨潇潇鸡鸣胶胶潇潇暴疾也胶胶犹喈喈也既见君子云胡不瘳廖愈也音义【潇音萧胶音交瘳勑留反】
　　风雨如晦鸡鸣不已晦昏也笺云已止也鸡不为如晦而止不鸣既见君子云胡不喜音义【为于伪反】
　　风雨三章章四句
　　序子衿刺学校废也乱世则学校不修焉笺郑国谓学为校言可以校正道艺音义【衿音金本亦作襟徐音琴校户孝反注及下注同左云郑人游于乡校是也公孙云夏曰校沈音教校正音教】疏【正义曰郑国衰乱不修学校学者分散或去或留故陈其留者恨责去者之辞以刺学校之废也经三章皆陈留者责去者之辞也定本云刺学废也无校字笺正义曰襄三十一年左云郑人游于乡校然明谓子产毁乡校是郑国谓学为校校是学之别名故序连言之又称其名校之意言于其中可以校正道艺故称校也此序非郑人言之笺见左有郑人称校之言故引以为证耳非谓郑国独称校也汉书公孙奏云三代之道乡里有教夏曰校殷曰庠周曰序是古亦名学为校也礼人君立大学小学言学校废者谓郑国之人废于学问耳非谓废毁学宫也】
　　青青子衿悠悠我心青衿青领也学子之所服笺云学子而俱在学校之中已畱彼去故随而思之耳礼父母在衣纯以青纵我不往子寜不嗣音嗣习也古者敎以诗乐诵之歌之弦之舞之笺云嗣续也女曽不声问我以恩责其忘己音义【青如字学子以青为衣领缘衿也或作菁音非也纯章允反又之閠反嗣如字韩诗作诒诒寄也曾不寄问也直专反】疏【正义曰毛以为郑国学校不修学人散去其留者思之言青青之色者是彼学子之衣衿也此青衿之子弃学而去悠悠乎我心思而不见又从而责之纵使我不往彼见子子宁得不来学习音乐乎责其废业去学也郑唯下句为异言汝何曾不嗣续音声问于我责其遗忘己也正义曰释器云衣眦谓之襟李廵曰衣眦衣领之襟孙炎曰襟交领也衿与襟音义同衿是领之别名故云青衿青领也衿领一物色虽一青而重言青青者古人之复言也下言青青子佩正谓青组绶耳都人士狐裘黄黄谓裘色黄耳非有二事而重文也笺云父母在衣纯以青是由所思之人父母在故言青衿若无父母则素衿深衣云具父母衣纯以青孤子衣纯以素是无父母者用素嗣习所以责其不习者古者敎学子以诗乐诵之谓背文闇诵之歌之谓引声长咏之弦之谓以琴瑟播之舞之谓以手足舞之学乐学诗皆是音声之事故责其不来习音王制云乐正崇四术立四敎春秋敎以礼乐冬夏敎以诗书文王世子云春诵夏弦太师诏之注云诵谓歌乐也弦谓以丝播诗是学诗学乐皆弦诵歌舞之笺正义曰笺以下章云子宁不来责其不来见已不言来者有所学则此云不嗣音不宜为习乐故易言留者责去者子曾不续音声存问我以恩责其忘己言与彼有恩故责其断絶】
　　青青子佩悠悠我思佩佩玉也士佩瓀珉而青组绶纵我不往子宁不来不来者言不一来也音义【瓀如兖反珉亡巾反组音祖绶音受】疏【正义曰玉藻云古之君子必佩玉君子于玉比徳焉故知子佩为佩玉也礼不佩青玉而云青青子佩者佩玉以组绶带之士佩瓀珉而青组绶故云青青谓组绶也案玉藻士佩瓀珉而缊组绶此云青组绶者盖毛读礼记作青字其本与郑异也学子非士而以士言之以学子得依士礼故也不来者言不一来准上则毛意以为责其不一来习业郑虽无笺当谓不来见己耳】
　　挑兮逹兮在城阙兮挑逹往来相见貌乘城而见阙笺云国乱人废学业但好登高见于城阙以候望为乐一日不见如三月兮言礼乐不可一日而废笺云君子之学以文防友以友辅仁独学而无友则孤陋而寡闻故思之甚音义【挑他羔反又勑雕反说文作逹他末反说文云逹不相遇也好呼报反乐音洛】疏【正义曰毛以为学人废业候望为乐故留者责之云汝何故弃学而去挑兮逹兮乍往乍来在于城之阙兮礼乐之道不学则废一日不见此礼乐则如三月不见兮何为废学而游观郑以下二句为异言一日不与汝相见如三月不见兮言已思之甚也正义曰城阙虽非居止之处明其乍往乍来故知挑逹为往来貌释宫云观谓之阙孙炎曰宫门双阙旧章悬焉使民观之因谓之观如尔雅之文则阙是人君宫门非城之所有且宫门观阙不宜乗之候望此言在城阙兮谓城之上别有高阙非宫阙也乗城见于阙者乘犹登也故笺申之登高见于城阙以候望为乐笺正义曰君子以文会友以友辅仁论语文独学而无友则孤陋而寡闻学记文由其湏友以如此故思之甚】
　　子衿三章章四句
</div>
    <div class="pagination">
<a href="毛诗注疏_page8.html">上一页</a><span>...</span><a href="毛诗注疏_page4.html">4</a><a href="毛诗注疏_page5.html">5</a><a href="毛诗注疏_page6.html">6</a><a href="毛诗注疏_page7.html">7</a><a href="毛诗注疏_page8.html">8</a><span class="current-page">9</span><a href="毛诗注疏_page10.html">10</a><a href="毛诗注疏_page11.html">11</a><a href="毛诗注疏_page12.html">12</a><a href="毛诗注疏_page13.html">13</a><a href="毛诗注疏_page14.html">14</a><span>...</span><a href="毛诗注疏_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
