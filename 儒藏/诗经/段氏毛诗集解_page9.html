<!DOCTYPE html>
<html>
<head>
    <meta charset="UTF-8">
    <title>段氏毛诗集解 - 第 9 页/共 31 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>段氏毛诗集解 - 第 9 页/共 31 页</h1>
    <div class="content">　　钦定四库全书
　　毛诗集解卷七
　　宋　段昌武　撰
　　郑
　　朱曰郑邑名本在西都畿内咸林之地【郑曰今京兆郑县是其都也】宣王以封其弟友为采地后为幽王司徒而死于犬戎之难是为桓公其子武公掘突定平王于东都亦为司徒【曹曰隠三年左曰郑武公庄公为平王卿士则桓武庄三世父子相继为司徒可知而庄公不克有终故其美止于武公而已】又得虢桧之地乃徙其封而施旧号于新邑是为新郑【郑曰今河南新郑是也】咸林在今华州郑县新郑即今郑州是也其封域山川详见桧风
　　缁衣美武公也父子并为周司徒善于其职国人宜之故美其徳以明有国善善之功焉
　　朱曰周官大司徒掌邦教之官也国人郑人也　黄曰善善云者见武公父子相继积善有素【朱曰善善云者武公有善而天子善之云耳】　东莱曰此诗武公入仕于周而周人美之也若郑人所作何为三章皆言适子之舘乎好贤如缁衣所谓贤即武公父子
　　缁衣之宜兮敝予又改为兮适子之馆兮还予授子之粲兮
　　毛曰缁黑色【孔曰考工记钟氏三入为纁五入为緅七入为缁注染纁者三入而成又再染以黒则为緅又复再染以黒则成缁矣】缁衣卿士听朝之正服也【曹曰玉藻云天子龙巻以祭冕而朝日于东门之外听朔于南门之外皮弁以视朝诸侯冕以祭禆冕以朝皮弁以听朔于太庙朝服以日视朝于内朝是天子常朝之服用皮弁诸侯常朝之服用羔裘冠也皮弁以白鹿皮为冠以白狐皮为裘以素锦为衣而裼之其上加朝服十五升白布为之衣冠同色故也羔裘以缁布为冠以黑羊皮为裘以缁布为衣而裼之其上加朝服十五升缁布为之其裳皆素凡朝服君与卿大夫同今天子之卿而服缁衣者盖既朝于天子而退适治事之舘则释皮弁而服缁布衣以听其所朝之政也】　程曰宜言其称　毛曰改更也适之馆舎也苏曰诸侯入为卿士皆授馆于王室【孔曰犹今朝堂诸官治事】
　　【之处也考工记説王宫外有九室九卿于是朝焉】　毛曰粲飱【音孙】也【王曰粲粟治之精凿者　朱曰汉有白粲之刑给舂导之役是也　曹曰白粲之刑谓坐择米使正白也】　范曰桓公武公之为司徒上得于君下得于民其君子好之愈久而愈不厌　朱曰言子之服缁衣也甚宜其或敝也则予愿为子更为之且将适子之馆【范曰亲之也】既还而又授子以粲言好之无已也【横渠曰爱之无斁既欲新其衣服又欲馈之饮食】
　　缁衣之好兮敝予又改造兮适子之馆兮还予授子之粲兮
　　毛曰好犹宜也　郑曰造为也
　　缁衣之蓆【音席】兮敝予又改作兮适子之馆兮还予授子之粲兮
　　毛曰蓆大也【程曰蓆有舒安之义服称其徳则安舒】
　　缁衣三章章四句
　　将【七羊反】仲子刺庄公也不胜【音升】其母以害其弟弟叔失道而公弗制祭【侧界反】仲谏而公弗听小不忍以致大乱焉
　　苏曰庄公欲必致叔于死叔之未袭郑也有罪而未至于死是以谏而不听谏而不听非爱之也未得所以杀之也毛氏不知其説其叙此诗以为不胜其母以害其弟弟叔失道而公弗禁祭仲谏而公弗听小不忍以致大乱庄公其不忍者哉【左郑武公娶于申曰武姜生庄公及共叔段庄公寤生惊姜氏遂恶之爱共叔段欲立之亟请于武公公不许及庄公即位为之请制公曰制岩邑也虢叔死焉他邑唯命请京使居之谓之京城大叔祭仲曰都城过百雉国之害也今京不度非制也君将不堪公曰姜氏欲之焉辟害对曰不如早为之所公曰多行不义必自毙子姑待之既而大叔命西鄙北鄙贰于已公子吕请除之公曰无庸将自及大叔又收贰以为已邑至于廪延子封曰可矣公曰不义不昵厚将崩大叔将袭郑公命子封帅车二百乘以伐京京叛大叔段段入于鄢公伐诸鄢大叔出奔共】
　　将仲子兮无逾我里无折我树杞【音起】岂敢爱之畏我父母仲可怀也父母之言亦可畏也
　　毛曰将请也仲子祭仲也逾越里居也二十五家为里杞木之名也【孔曰栁属也生水傍叶麄而白色理微赤】折言伤害也东莱曰五家为邻五邻为里皆有地域沟树之故
　　曰无逾我里无折我树杞　李曰无逾我里言无与我家事也　郑曰无折我树杞喻言无害我兄弟也朱曰虽知汝之言诚可怀思而父母之言亦岂可
　　不畏哉
　　将仲子兮无逾我墙无折我树桑岂敢爱之畏我诸兄仲可怀也诸兄之言亦可畏也
　　吕曰孟子曰树墙下以桑则桑在墙下也　毛曰诸兄公族
　　将仲子兮无逾我园无折我树檀岂敢爱之畏人之多言仲可怀也人之多言亦可畏也
　　毛曰园所以树木檀彊韧之木【孔曰园者围之蕃故其内可以种木也檀材可以为车陆玑疏云檀木皮正青滑泽】　东莱曰将仲子兮无逾我里无折我树杞辞虽拒仲而意则与之如侍人僚祖告昭公以去季氏之谋公执戈以惧之之类岂敢爱之畏我父母则于段非有所不忍也仲可怀也父母之言亦可畏也则拳拳于叔而不得已于姜氏可见矣畏我诸兄畏人之多言特迫于宗族国人之议论非爱段也具文见意而庄公之情得矣
　　将仲子三章章八句
　　叔于田刺庄公也叔处于京缮【市战反】甲治兵以出于田国人説【音悦】而归之
　　叔于田巷无居人岂无居人不如叔也洵【苏遵反】美且仁毛曰叔大叔段也田取禽也巷里涂也　郑曰洵信也　欧阳曰国人爱之以为叔出于田则所居之巷若无人矣非实无人虽有而不如叔之美且仁也吕曰国人称之如是者亦不义而得众也以得众心为仁以饮酒为好以善服马为武【杨曰叔段不义而为众所説者亦以衰俗好恶毁誉不当其实故也】
　　叔于狩【手又反】巷无饮酒岂无饮酒不如叔也洵美且好毛曰冬猎曰狩　欧阳曰叔出则巷无可饮酒之人矣
　　叔适野巷无服马岂无服马不如叔也洵美且武郑曰适之也郊外曰野服马犹乘马也　欧阳曰叔出则巷无能服马之人矣
　　叔于田三章章五句
　　大叔于田刺庄公也叔多才而好勇不义而得众也苏曰二诗皆曰叔于田故此加大以别之非谓段为大叔也然不知者又加大于首章失之矣　范曰庄公之于段稔其恶而欲毙之也故春秋书克段于鄢以罪郑伯诗人言叔多材好勇而得众心以深咎庄公夫段之恶易知而庄公之罪难见故春秋书郑伯而诗人刺其君皆本其所起以罪之所以为世戒也【郑曰段以国君介弟之亲京城大叔之贵而所好者驰骋弋猎也所矜者袒裼暴虎也所贤者射御足力也出而人思之者饮酒服马之俦也气习至此而又恃其君母之爱玩于庄公之惟其所欲而不谁何也欲不为叛得乎是则置段于必乱之地者庄公也】
　　大叔于田乘乘【下绳证反】马执辔如组【音祖】两骖如舞叔在薮【素口反】火烈具举襢【音袒】裼【素歴反】暴虎献于公所将【七羊反】叔无狃【女九反】戒其伤女
　　孔曰织组者总纰于此成文于彼御者执辔于手马骋于道如织组之为　毛曰叔之从公田也骖之与服谐和中节【董曰五御之法有舞交衢者盖诗所谓如舞者也两服如骖与服谐和中节然马在车中为服在车外为骖服制于衡不得如舞其言舞者骖也】薮泽禽之府也朱曰烈炽盛貌　毛曰具俱也襢裼肉袒也【孔曰李巡曰襢裼脱衣见体曰肉袒】暴虎空手以搏之狃习也　陈曰火烈具举疏以为宵田不知周礼中春搜田用火弊献禽以祭社尔雅火田曰狩田未尝不用火也　朱曰国人谓之曰请叔无习此事恐其或伤女也言其得众如此
　　叔于田乘乘黄两服上襄两骖鴈行【户郎反】叔在薮火烈具叔善射忌【音记】又良御忌抑磬【苦定反】控【口贡反】忌抑纵送忌
　　毛曰乘黄四马皆黄　郑曰两服中央夹辕者【孔曰小戎云骐駠是中騧骊是骖骖与中对文则骖在外外者为骖则知内者为服故言两服】襄驾也上驾者言为众马之最良也【朱曰犹史所谓上驷也】鴈行者言与中服相次序【孔曰鴈行者两骖与服马其首差退】良亦善也　毛曰光也忌辞也　朱曰抑发语之辞　毛曰骋马曰磬止马曰控发矢曰纵从禽曰送
　　叔于田乘乘鸨【音保】两服齐首两骖如手叔在薮火烈具阜叔马慢忌叔发罕忌抑释掤【音冰】忌抑鬯【勅亮反】弓忌毛曰骊白杂毛曰鸨【郭璞曰今所谓乌骢马】齐首马首齐也郑曰如手如人左右手之相佐助也【朱曰两服并首在前而两骖在旁稍出其后如人之左右手也】　毛曰阜盛也慢迟罕希也掤所以覆矢【孔曰掤左作水箭筩盖也】鬯弓弢【他刀反】弓【孔曰鬯者盛弓之器鬯谓弛弓而纳之弢　朱曰鬯弓囊也】　郑曰田事且毕则其马行迟发矢希射者盖矢弢弓言田事毕【朱曰言其田事将毕而从容整暇如此】东莱曰鸷鸟将击必匿其形二诗所载段之轻浅如此宜其为庄公之所易也诗人乃若忧其不能制者岂其未得庄公之情也哉忧之云者兄弟之心也欲止其恶者涕泣而道之者也易之云者仇敌之心也欲养其恶者也谈笑而道之者也诗人直以兄弟之心为庄公忧耳岂知有他哉
　　大叔于田三章章十句
　　清人刺文公也髙克好【呼报反】利而不顾其君文公恶【乌路反】而欲远【于万反】之不能使髙克将【子匠反】兵而御【鱼吕反】狄于竟陈其师旅翺【五羔反】翔河上久而不召众散而归髙克奔陈公子素恶髙克进之不以礼文公退之不以道危国亡师之本故作是诗也
　　孔曰文公捷厉公子【春秋闵公二年冬十二月狄入衢郑弃其师衞在河北郑在河南恐其渡河侵郑故使髙克将兵于河上御之公子素作诗以刺之　郑曰好利不顾其君注心于利也】胡曰人君擅一国之名宠杀生予夺惟我所制尔
　　使克不臣之罪已着按而诛之可也情状未明黜而远之可也爱惜其才以礼驭之可也乌有假以兵权委诸境上坐视其失伍离散而莫之恤乎
　　清人在彭驷介旁旁【补彭反】二矛【莫侯反】重【直龙反】英河上乎翺翔
　　郑曰清者髙克所帅众之邑　毛曰彭衞之河上郑之郊也　郑曰驷四马也　毛曰介甲也　孔曰四马被甲驰驱旁旁然不息　郑曰二矛酋矛夷矛也【孔曰酋矛常有四尺夷矛三寻长短不同一矛而有二备折坏】　毛曰重英矛有英饰也【孔曰鲁颂説矛之饰谓之朱英则以朱染为英饰盖丝纒而朱染之其饰重累故谓之重英王曰英之以毛羽】　朱曰翺翔无事之貌　郑曰夫拥大众于外而无所事不为乱则溃散尔
　　清人在消驷介麃麃【表骄反】二矛重乔河上乎逍遥毛曰消河上地也麃麃武貌重乔累荷也【释文曰荷谓刻矛头受刅处为荷叶相重累也沈胡可反谓两矛之节相负荷也】
　　清人在轴【音逐】驷介陶陶【徒报反】左旋右抽【勑由反】中军作好【呼报反】
　　毛曰轴河上地也【孔曰彭消轴皆河上之地久不得归师有迁移三地亦应不甚相逺】董曰陶陶乐而自适也　郑曰左谓御者右车右
　　也中军谓将也髙克久不得归日使其御者习旋其车车右抽刅自居中央为军之容好而已兵车之法将居鼓下故御者在左【孔曰此谓将之所乘车若士卒兵车则左人持弓右人持矛中人御】　説文曰诗曰左旋右搯【土刀反】搯者抆兵刄以习击刺　东莱曰师久不归无所聊赖姑游戏以自乐也投石超距胜之兆也左旋右抽溃之兆也不言已溃而言将溃其辞深其情危矣
　　清人三章章四句
　　羔裘刺朝【直遥反】也言古之君子以风【福鳯反】其朝焉曹曰羔裘诗凡三篇桧羔裘大夫以道去其君也则専刺其君唐羔裘刺时也则専刺其臣郑羔裘刺朝也则并刺其君臣何以知其然耶玉藻曰君衣狐白裘锦衣以裼之君子狐青裘豹褎绡衣以裼之麛裘青豻褎绞衣以裼之羔裘豹饰缁衣以裼之説者曰饰犹褎也君子谓大夫也君裘用纯物臣宜下之故其褎饰之以异皮桧羔裘之一章曰羔裘逍遥狐裘以朝二章曰羔裘翺翔狐裘在堂三章曰羔裘如膏日出有曜所谓君衣狐白裘诸侯之命服也朝于天子则服之而桧君服之于私朝故知専刺其君也唐羔裘一章言羔裘豹褎则士大夫之服耳故知専刺其臣也若夫郑羔裘一章曰羔裘如濡洵直且侯是刺其君也二章曰羔裘豹饰孔武有力是刺其臣也故知并刺其君臣也
　　羔裘如濡【音儒】洵直且侯从其【音记】之子舎【音赦】命不渝【似朱反】朱曰羔裘大夫服也【毛氏羔羊曰大夫羔裘】　毛曰如濡润泽也　欧阳曰洵信也　朱曰直顺也　韩诗侯美也朱曰其语助辞　郑曰之子是子也舎犹处也
　　毛曰渝变也　朱曰言此羔裘润泽毛顺而美彼服此者当生死之际又能以身居其所受之理而不可夺也【郑曰是子处命不变谓守死善道见危授命之等　苏曰言徳称其服今不然也】
　　羔裘豹饰孔武有力彼其之子邦之司直
　　毛曰豹饰縁【去声】以豹皮也【孔曰唐风云羔裘豹祛羔裘豹褎礼君用纯物臣下之故褎饰异皮】孔甚也　朱曰豹甚武而有力故服其所饰之裘者如此　毛曰司主也　曹曰当文公之时君失其徳朝无直臣拒叔詹之谏而结怨于覇主囚天王之使而召兵于翟人其君臣之间直道不行可知矣故作诗者俱以直道而责之
　　羔裘晏【于谏反】兮三英粲【采旦反】兮彼其之子邦之彦兮毛曰晏鲜盛貌【曹曰説文曰天清为晏羔裘晏兮言其服之而晏温也】　朱曰英裘饰也粲光明也　毛曰彦士之美称【曹曰羔羊曰古者素丝以英裘盖以素丝织为组紃以英饰裘缝也三者其数也　程曰三英者若素丝五紽之类盖衣服制度之节然亦未详其制也】
　　羔裘三章章四句
　　遵大路思君子也庄公失道君子去之国人思望焉遵大路兮掺【所览反】执子之袪兮无我恶【乌路反】兮不寁【市坎反】故也
　　毛曰遵循路道掺擥【音览】袪【起居反】袂【面世反】也寁速也【孔曰丧服云袂属幅袪尺二寸则袂是袪之本袪为袂之末俱是衣袖】　朱曰君子去其国人思而望之于其循大路而去也揽持其袪以留之曰子无恶我而不留故旧不可以遽絶也
　　遵大路兮掺执子之手兮无我魗【市由反】兮不寁好【呼报反】也
　　毛曰魗弃也【孔曰魗与丑古今字丑恶可弃之物】　苏曰好旧好也东莱曰武公之朝盖多君子矣至于庄公尚权谋専武力气象一变左右前后无非祭仲髙渠弥祝耼之徒也君子安得不去之乎不寁故也不寁好也诗人岂徒勉君子迟迟其行也感于事变而怀其旧者深矣
　　遵大路二章章四句
　　女曰鸡鸣刺不説【音悦】徳也陈古义以刺今不説徳而好【呼报反】色也
　　女曰鸡鸣士曰昧旦子兴视夜明星有烂【力旦反】将翺将翔弋【羊职反】鳬【音符】与鴈
　　东莱曰昧晦也旦明也昧旦天欲旦晦明未辨之时也列子曰将旦昧爽之交日夕昏明之际　朱曰明星启明之星也先日而出者　郑曰弋缴【音灼】射也【孔曰司弓矢矰矢茀矢用诸弋射注云结缴于矢谓之矰茀矢象焉然则缴射谓以绳系矢而射也説文云缴谓以生丝为绳也】　朱曰鳬水鸟如鸭青色背上有文　郑曰夫妇相警觉以夙兴　朱曰女曰鸡鸣以警其夫而士曰昧旦言不止于鸡鸣矣妇又语其夫曰若是则子可以起而视夜之如何意者星已出而烂然【毛曰言小星已不见也曹曰日将出矣】如是则可以翺翔而往弋取鳬鴈而归矣其相与警戒之言如此则不流于宴昵之私可知也　欧阳曰古贤夫妇相警励以勤生之语
　　弋言加之与子宜之宜言饮酒与子偕老琴瑟在御莫不静好
　　苏曰加中也史记曰以弱弓微缴加诸鳬鴈之上朱曰宜和其所宜也【内则曰牛宜稌羊宜黍豕宜稷犬宜梁鴈宜麦鱼宜苽】朱曰射者男子之事而中馈者妇人之职故谓其夫旣得鳬鴈以归则我当与子和其滋味之所宜以之饮酒相乐期于偕老而其琴瑟之在御者【孔曰琴瑟之乐在于侍御】亦莫不安静而和好其和乐而不淫可见矣
　　知子之来之杂佩以赠之知子之顺之杂佩以问之知子之好【呼报反】之杂佩以报之
　　朱曰来之致其来者如所谓修文徳以来之【苏曰招来而与之友者也】　毛曰杂佩者珩璜琚瑀冲牙之类【朱曰此左右佩玉也上横曰珩下系三组贯以蠙珠中组之半贯一大珠曰瑀末悬一玉两端皆鋭曰冲牙两旁组半各悬一玉长愽而方曰琚其末各悬一玉如半璧而内向曰璜又以两组贯珠上系珩两端下交贯于瑀而下繋于两璜行则冲牙触璜而有声也　吕曰杂佩非独玉也觿燧箴管帉帨凡可佩者皆是也　曹曰佩上有葱珩下有双璜冲牙蠙珠以纳其间此其备者也谓之杂佩则不必备也若诗所谓佩玖佩玉琼琚皆得以为佩矣】　郑曰赠送也顺谓与已和顺【朱曰顺爱】　毛曰问遗也【孔曰曲礼云凡以苞苴箪笥问人者左衞侯使人以弓问子贡皆遗人以物谓之问】朱曰妇又语其夫曰我茍知子之所致而来及所
　　亲爱则将解此杂佩以送遗报答之盖不惟治其门内之职又欲其君子亲贤友善结其驩心而无所爱于佩饰之玩也【张曰妇人之好徳甚于男子也】　南轩曰读女曰鸡鸣之末章以妇人之见而及于其夫子问学成徳之事其道行于家人可知矣
　　女曰鸡鸣三章章六句
　　有女同车刺忽也郑人刺忽之不昏于齐太子忽尝有功于齐齐侯请妻【七计反】之齐女贤而不取【促句反】卒以无大国之助至于见逐故国人刺之
　　郑曰忽郑庄公世子祭仲逐之而立突【孔曰左云公之未昏于齐也齐使欲以文姜妻郑太子忽及其败戎师也齐侯又请妻之如左文齐侯前欲以文姜妻忽后复欲以他女妻忽此言齐女贤而不娶谓复请妻者】　张曰忽之不昏于齐未为失也而诗人追恨其失大国之助者盖见忽之弱为甚追念其资于大国或有以自立此国人之情也盖忽者先君之世子其立也正故其始也国人见其逐而怜其无助至于其再入也不能惩创而用贤于是至有目之为狡童者而犹忧之不能餐不能息也又闵其无忠臣良士而至此极也夫忽盖不足道而人之情犹不欲遽絶之者以其立之正故耳
　　有女同车顔如舜华【如字】将翺将翔佩玉琼琚彼美孟姜洵【恤旬反】美且都
　　毛曰亲迎【鱼敬反】同车也【郑曰女始乘车壻御轮三周御者代壻】舜木槿【音谨】也【孔曰其华朝生暮落】佩有琼琚所以纳间【孔曰纳众玉与珩上下之间】孟姜齐女　郑曰洵信也　毛曰都闲也【孔曰都者美好闲习之言司马相如上林赋云妖冶闲都】　王曰古之人于玉比徳焉于琼琚言徳之容于将将言徳之音言所宜各以其类也
　　有女同行顔如舜英将翺将翔佩玉将将【七羊反】彼美孟姜徳音不忘
　　毛曰英犹华也　朱曰将将佩玉声也　李曰言其徳音之不可忘也【刘曰谓齐侯请妻之音郑人怀之不能忘也】　东莱曰不借助于大国而自求多福忽非奋然诚有是志也盖其为人浅狭而多所拘挛暗滞而动皆疑畏浮易而不知审量孑孑然以文义自善而国势人情与其身之安危皆懵然莫之察也适足以取亡而已矣使忽诚有是志而深求其实则质之弱固可强而所以持国者固无待于外助也惟其为善有名而无情卒见嗤于祭仲而为诗人所闵此功利之説所以多胜而信道者所以益寡也
　　有女同车二章章六句
　　山有扶苏刺忽也所美非美然
　　朱曰所美非美所谓贤者佞智者愚也
　　山有扶苏隰有荷华不见子都乃见狂且【子余反】
　　毛曰兴也扶苏扶胥小木也荷华扶渠也其华菡萏【释文曰未间曰菡萏已发曰芙蓉】子都世之美好者也狂狂人也且语辞　东莱曰山宜有扶苏者也隰宜有荷华者也朝宜有贤俊者也今观昭公之朝者不见子都乃见狂且焉则昭公所美非美可知矣
　　山有桥松隰有游龙不见子充乃见狡童
　　苏曰上竦无枝曰桥【释文曰桥本亦作乔】　郑曰游犹放纵也毛曰龙红草也【孔曰龙草生于下隰而枝叶放纵陆玑云一名马蓼叶大而赤白色】
　　【生水泽中髙丈余　张曰游龙是荭草也其枝干樛屈着土处便生根如龙也】　董曰子充不见于书疑亦以美着也　孔曰狡童非有所指斥定名也下篇刺昭公之身此篇刺昭公之所美　范曰山不惟有小木而又有大材隰不惟有华而又有草然则一国之大贤材无不有人君所美宜得其美者也
　　山有扶苏二章章四句
　　萚【他洛反】兮刺忽也君弱臣强不倡【昌亮反】而和【胡卧反】也萚兮萚兮风其吹女叔兮伯兮倡予和女
　　毛曰萚槁【古老反】也【郑曰槁谓木叶也　孔曰七月云十月陨箨云箨落也则落叶谓之箨】　苏曰木槁则其箨惧风风至而陨矣　陈曰风其吹女者吹箨槁也　郑曰叔伯羣臣相谓也羣臣自以强弱相服女倡矣则我将和之
　　萚兮萚兮风其漂【匹遥反】女叔兮伯兮倡予要【于遥反】女毛曰漂犹吹也　东莱曰昭公微弱孤危其羣臣相谓国势如槁叶之待冲风难将及矣叔乎伯乎盍各自谋尔倡我则我其和汝要汝矣要谓要结也盖君不能倡故其下自相倡和也
　　萚兮二章章四句
　　狡童刺忽也不能与贤人图事权臣擅【善战反】命也郑曰权臣祭仲也　程曰春秋书忽止曰郑忽盖不以忽为君故也不以为君故诗人目之为狡童问硕鼠如何曰魏之重敛至使人欲适彼乐国则人心之离亦可见矣人心合而从之则为君离则为独夫
　　彼狡童兮不与我言兮维子之故使我不能餐兮范曰昭公有狂狡之志而无成人之实孤危将亡君子忧之至于不能餐息爱君之至也夫不与我言不与我食则弃贤可知也然贤人岂以君之不知而浩然以忘之哉亦尽其忠爱以忧之而已
　　彼狡童兮不与我食兮维子之故使我不能息兮朱曰不与我食犹不与我言也　毛曰忧不能息也东莱曰贤者于忽恳恳如此而忽不之察焉上下
　　可谓不交矣疎其可亲亲其可疎斯其所以亡也狡童二章章四句
　　褰【起连反】裳思见正也狂童恣【资利反】行【下孟反】国人思大国之正已也
　　郑曰狂童恣行谓突与忽争国更出更入而无大国正之
　　子惠思我褰裳涉溱【侧巾反】子不我思岂无他人狂童之狂也且【子余反】
　　毛曰惠爱也　説文溱作潧云潧水出郑　欧阳曰彼大国者惠然思念我郑国之乱欲来为我讨正之者非道远而难至但褰其裳涉溱水而来则至矣子不我思岂无他人者但言诸侯众矣尔不我思则当有他国思我尔　朱曰所以然者狂童之狂已甚而不可缓也且助语辞也
　　子惠思我褰裳涉洧【于轨反】子不我思岂无他士狂童之狂也且
　　前汉地理志曰颍川阳城山洧水所出东南至长平入颍　郑曰他士犹他人也
　　褰裳二章章五句
　　丰【芳防反】刺乱也昏姻之道缺阳倡而隂不和【胡卧反】男行而女不随
</div>
    <div class="pagination">
<a href="段氏毛诗集解_page8.html">上一页</a><span>...</span><a href="段氏毛诗集解_page4.html">4</a><a href="段氏毛诗集解_page5.html">5</a><a href="段氏毛诗集解_page6.html">6</a><a href="段氏毛诗集解_page7.html">7</a><a href="段氏毛诗集解_page8.html">8</a><span class="current-page">9</span><a href="段氏毛诗集解_page10.html">10</a><a href="段氏毛诗集解_page11.html">11</a><a href="段氏毛诗集解_page12.html">12</a><a href="段氏毛诗集解_page13.html">13</a><a href="段氏毛诗集解_page14.html">14</a><span>...</span><a href="段氏毛诗集解_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
