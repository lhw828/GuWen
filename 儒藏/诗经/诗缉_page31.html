<!DOCTYPE html>
<html>
<head>
    <meta charset="UTF-8">
    <title>诗缉 - 第 31 页/共 36 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>诗缉 - 第 31 页/共 36 页</h1>
    <div class="content">　　有卷者阿【传曰卷曲也○笺曰大陵曰阿】飘风自南【飘如字从韵书本注音瓢○传曰飘风回风也○防曰李廵云旋风也桧风云匪风飘兮何人斯云其为飘风彼皆不言自南故以为恶此言从长养之方故为喻善○今曰南温厚之气风自南则得温厚之气故能长养万物】岂弟君子来防来歌以矢其音【传曰矢陈也○今曰释文云矢陈也直也矢其音谓直陈其音如矢口成文之矢也】
　　兴也阿不曲则风无自而入故必有卷然之阿而后自南长养之风飘回而入喻人君能虚心屈己而后足致岂弟之大贤也诚使岂弟君子来而与王游来而就王歌以直陈其声音使之尽吐其所欲言而无所顾虑则薰陶渐染所以养成君徳者亦如南风之养物矣
　　伴奂尔游矣【伴奂音判唤徐音畔换○笺曰伴奂自纵弛之意○今曰安肆之意】优游尔休矣【钱氏曰优防闲暇貌】岂弟君子俾尔弥尔性【王氏曰弥者充而成之使无间之谓也○释文曰弥益也】似先公酋矣【酋音遒慈秋反○传曰似嗣也酋终也】
　　承上章言贤者既来游矣尔成王当与之安肆而游处间暇而休息从容欵宻与之浃洽则此岂弟之贤必有薫陶渐染之功而使尔弥益其徳性以继嗣先公之业而克终矣弥性非矫揉彊勉之所及唯有徳之贤朝夕与之游处乆而与之俱化耳不言先王而言先公不忘所起之艰难也
　　尔土宇昄章【昄音反韵又音版○钱氏曰土疆土也宇宇内也○传曰昄大也○苏氏曰章着也】亦孔之厚矣岂弟君子俾尔弥尔性百神尔主矣成王承文武之绪其土宇昄大而章着大则疆理混一章则法度修明亦甚厚而不可加矣岂可任非其人而败壊之乎惟得岂弟之贤而用之以弥益其徳性则百神歆飨之皆以汝为主矣有天下者祭百神社稷宗庙之主也
　　尔受命长矣【陈氏曰长累世已乆】茀禄尔康矣【茀音弗○笺曰茀福也】岂弟君子俾尔弥尔性纯嘏尔常矣【嘏音假○笺曰纯大也○苏氏曰嘏福也】尔受天命其传已乆福禄已安矣周以积累之乆而后兴故享之而安也然岂可任非其人而斵丧之乎惟得岂弟之贤而用之以弥益其徳性则大福尔可常享矣二章三章四章皆言弥性者谓此岂弟之贤闗君徳之涵养成就而非小有材者所能与也
　　有冯有翼【冯音凭○传曰冯依也翼辅翼也○苏氏曰在前则有马在侧则有翼】有孝有徳以引以翼【王氏曰以引引其前以翼翼其左右○刘氏曰引其君以当道予欲左右有民汝翼】岂弟君子四方为则【笺曰则法也】
　　冯翼孝徳之人即蔼蔼吉士也成王左右前后有可为冯依者有可为辅翼者有孝行者有贤徳者凡此诸贤王能有之以引导辅翼其身矣然必得岂弟之大贤以为四方之法而仪刑百辟也○説者多以四方为则非人臣之事遂以岂弟君子为斥成王然首章来游来歌便説不行吉甫万邦为宪申伯文武是宪山甫式是百辟嘉賔是则是效皆人臣事也【诗记曰贤者之行非一端必曰有孝有徳何也盖人主常与慈祥笃实之人处其所以兴起善端涵养徳性镇其躁而消其邪日改月化有不在言语之间者矣故宣王之在内者唯云张仲孝友而萧望之亦谓张敞材轻非师傅之器皆此意也】
　　颙颙卬卬【传曰颙颙温貌卬卬盛貌○笺曰颙颙体貌敬顺卬卬志气髙朗】如圭如璋令闻令望【闻音问○笺曰人闻之则有善声誉人望之则有善威仪】岂弟君子四方为纲【笺曰纲者能张众目】
　　外之体貎颙颙然敬顺内之志气卬卬然髙明其徳如玉之圭璋表里纯一也人闻之有善声誉人望之有善威仪此岂弟之君子可以为四方之纲也纲举则目张谓总提纲维也○说者以颙颙卬卬而下为成王非也假乐嘉成王故称穆穆皇皇此诗以成王初涖政而戒之则不当过为称誉之辞也
　　凤皇于飞【传曰凤皇灵鸟仁瑞也雄曰凤雌曰皇】翽翽其羽【翽音诲○传曰翽翽众多也○笺曰羽声也○曹氏曰説文云翽翽飞声也飞而有声则众羽也凤皇希见之鸟不应羣飞之众如此则翽翽其羽者乃凤皇飞而众鸟从之也説文云凤飞羣鸟从之以万数】亦集爰止【笺曰爰于也】蔼蔼王多吉士【苏氏曰蔼蔼众多也】维君子使【今日此君子即前数章所称岂弟君子也】媚于天子
　　因时凤至故以喻贤者凤飞鸟之出乎其类者众鸟所慕也凤皇于飞而翽翽然众羽之声亦集于所止之地犹大贤用而善类乐附之从其类也今王朝之上吉士蔼蔼众多矣然必得大贤君子为之宗主而器使之则声应气求各尽其心以媚爱于天子矣言王多吉士是王已有之吉士见于已用者成周人材最盛而可以当凤皇之喻为人材之统盟者舍周公其谁哉
　　凤皇于飞翽翽其羽亦傅于天【傅音附○笺曰犹戾也】蔼蔼王多吉人维君子命【笺曰命犹使也】媚于庶人【笺曰亲爱庶人谓无扰之】
　　凤皇鸣矣于彼髙冈【曹氏曰髙冈众人所见闻也】梧桐生矣【防曰梧桐一木耳○曰梧桐青桐也○山隂陆氏曰梧一名榇即梧桐也今人以其皮青号曰青桐华浄妍雅极可爱故多近斋閤种之梧櫜鄂皆五焉其子似乳缀其櫜鄂生多或五六少或一二飞鸟喜巢其中庄子所谓桐乳致巢是也今亦谓之梧子】于彼朝阳【传曰山东曰朝阳○防曰朝先见日也○曹氏曰向阳而易茂也】菶菶萋萋【菶布孔反○传曰梧桐盛也】雝雝喈喈【传曰凤皇鸣也】
　　言今鳯皇已鸣矣其鸣在于髙冈之上众所闻见喻大贤处髙显之地非潜伏侧陋也此大贤非有道不见如凤皇非梧桐不栖今梧桐已生矣其生在于朝阳之地向阳则易茂喻今太平之时也有其人又有其时如梧桐菶菶萋萋而茂盛凤皇雝雝喈喈而和鸣君臣遇合之盛如此也康公所指岂难知哉成王可以黙防矣
　　君子之车既庶且多【笺曰庶众也】君子之马既闲且驰【笺曰闲习也】矢诗不多维以遂歌
　　此君子其车已众而多矣其马既闲习而能驰矣言其爵位尊显锡赉已厚所谓大贤可为多士之宗主者此其人也我陈诗之意初无多説只为此一事耳维王歌咏之深味乎吾言可也康公三诗皆作于成王将涖政之初公刘泂酌皆直述之辞唯卷阿宛转反覆使人再三歌咏而后悟盖其深意所寓实在此篇也
　　卷阿十章六章章五句四章章六句
　　民劳召穆公刺厉王也【江汉牋曰召穆公名处○江汉防曰康公十六世孙○朱氏曰厉王名胡成王七世孙○防曰夷王子○周语上云厉王虐国人谤王召公告曰民不堪命矣王怒得卫巫使监谤者以告则杀之国人莫敢言道路以目王喜告召公曰吾能弭谤矣乃不敢言召公曰是障之也防民之口甚于防川川壅而溃伤人必多民亦如之是故为川者决之使导为民者宣之使言故天子聴政使公卿至于列士献诗瞽献典史献书师箴瞍赋蒙诵百工諌庶人传语近臣尽规亲戚补察瞽史教诲耆艾修之而后王斟酌焉是以事行而不悖王不聴于是国人莫敢出言三年乃流王于彘】
　　朱氏以此诗乃同列相戒之辞未必专为刺王而然其忧时感事之意亦可见矣其説是也诗言以定我王又言以为王休又言戎虽小子皆语同列之辞以诗之辞戒同列所以刺王也
　　民亦劳止汔可小康【汔欣之入○笺曰汔几也康安也○孙炎曰汔近也○今曰几旧音祈易汔至亦未繘井彼注云几也音祈或音机此诗训几为庶几当音机也繘音聿】惠此中国【笺曰惠爱也○传曰中国京师也】以绥四方【笺曰绥安也○传曰四方诸夏也】无纵诡随【诡音宄○今曰诡诈也懐诈靣从也】以谨无良【今曰无良不善也】式遏冦虐【诗记曰一言而丧邦曰惟予言而莫予违则诡随之人诚覆邦家之人也无纵诡随乃所以谨无良而遏冦虐也】憯不畏明【憯音惨○钱氏曰憯痛也明人所共见也】柔逺能迩【能毛如字郑音耐○传曰柔安也○今曰以柔抚之中庸所谓柔逺人也能为能其事犹言克家也】以定我王
　　穆公戒同列之用事者言国以民为本民劳则国危今周民亦疲劳矣庶几可以小安之乎京师诸夏之根本爱此京师则可以安天下也对夷狄言之则总诸夏为中国对四方言之则指京师为中国也诡随者心知其非而诈顺从之此奸人也书所谓面从孟子所谓面谀也人见诡随者无所伤拂则目为善良不知其容悦取宠皆为自利之计而非忠于所事实非善良之士也苟喜其甘言而信用之足以召祸乱致冦虐但权位尊重者往往乐软熟而惮正直故诡随之人得肆其志是居上位者纵之为患也今戒用事者无纵此诡随则可以谨防无良之人用遏止其寇虐此理明甚可痛其不畏明也逺谓夷狄迩谓中国治道略外而详内夷狄则抚柔之而已中国则礼乐之治甚详故必能其事也惟柔逺能迩者可以安吾君而何取于诡随乎
　　民亦劳止汔可小休【笺曰休止息也】惠此中国以为民逑【音求○笺曰逑聚也○李氏曰言使民无离散也】无纵诡随以谨惛怓【惛怓音昏譊○笺曰惛怓犹讙哗也○补传曰惑乱人主也】式遏寇虐无俾民忧无弃尔劳【笺曰劳犹功也】以为王休【笺曰休美也】
　　无纵诡随之人以防其惛怓惑乱主聴也尔前有功于国今勿弃其前功则为吾君之美谓使其君安富尊荣也不然败君之事矣
　　民亦劳止汔可小息【传曰息止也】惠此京师以绥四国无纵诡随以谨罔极【今曰无有穷极谓无所不至也防极解见卫氓】式遏寇虐无俾作慝【传曰慝恶也】敬慎威仪以近有徳
　　诡随之人无所不至所谓罔极也无纵诡随而必近有徳谓逺佞而亲贤然非修身则贤不可得而亲故必敬谨威仪而后可以近有徳
　　民亦劳止汔可小愒【音器字亦作憩○传曰愒息也】惠此中国俾民忧泄【音曵又音薛○传曰泄去也】无纵诡随以谨丑厉【传曰厉恶也○补传曰丑厉犹言丑恶也】式遏冦虐无俾正败【笺曰败壊也无使先王之正道坏】戎虽小子【笺曰戎犹女也○今曰小子指用事之人也】而式大【笺曰式用也犹广也】
　　诡随之人终必召乱是为丑厉也又戒其同列之用事者云汝虽小子而所用事甚大闗于邦之兴丧不可不谨也岂可乐佞防而纵诡随乎○旧説以此诗戎虽小子及板诗小子蹻蹻皆指王小子非君臣之辞今不从二诗皆戒责同寮故称小子耳
　　民亦劳止汔可小安惠此中国国无有残【李氏曰无残败之祸也】无纵诡随以谨缱绻【音遣犬○苏氏曰缱绻小人之固结其君者也】式遏冦虐无俾正反【王氏曰正败者败而已未尽反而为不正也正反则无正矣○曹氏曰以是为非以恶为善一切相反则亡无日矣】王欲玉女是用大谏
　　此诗五章言无良惛怓罔极丑厉缱绻皆极小人之情状而总之以诡随盖小人之媚君子其始皆以诡随入之其终无所不至孔子所谓佞人殆也召公称厉王而告之言我欲使尔如玉无瑕可指故用此大諌于王也谓其戒同列者即所以諌王上行而下效故也
　　民劳五章章十句
　　板【音版】凡伯刺厉王也【笺曰凡伯周同姓周公之也入为王卿士○防曰僖二十四年左传云凡蒋邢茅胙祭周公之也瞻卬凡伯刺幽王春秋隠七年天王使凡伯来聘世在王朝盖畿内之国祭侧界反】
　　朱氏以此诗为切责其寮友用事之人而义归于刺王与上篇同味诗意信然
　　上帝板板【释训曰板板僻也○传曰反也○防曰邪僻即反戾之义】下民卒瘅【丹之上○笺曰卒尽也○传曰瘅病也】出话不然【话淮之去○朱氏曰不然不合理也】为犹不逺靡圣管管【李氏曰人苟知有圣人之法度则必战战兢兢不敢苟作其心既无圣人则矫诬诈伪何所不至哉○笺曰管管以心自恣○曹氏曰管小物也蔑弃圣人而管管然自用其私智其所见亦小】不实于亶【传曰亶诚也】犹之未逺是用大諌
　　一章至五章皆切责寮友之辞厉王邪僻凡伯不欲斥王而归之于天曰上帝板板然反其常道使下民尽病矣今尔羣臣当有嘉谋嘉猷以扶持之今乃出言不合于理为君谋事又不能逺其心以为无圣人管管然以浅见自用故矫诬诈伪不实于为诚信而伪为诚信惟汝之谋犹不逺我是用作此诗以大陈正于汝也
　　天之方难无然宪宪【传曰宪宪犹欣欣也】天之方蹶【音贵○传曰蹶动也】无然泄泄【音曵○今曰左传其乐也泄泄注云舒散也韵泄亦作泄朱氏孟子解云怠缓之貌曹氏以为盘乐怠傲之意其説一也】辞之辑矣【辑音集○传曰辑和也】民之洽矣【传曰洽合也】辞之怿矣【怿音亦○传曰怿悦也】民之莫矣【传曰莫定也○今曰求民之莫】天方艰难祸乱将作汝众人无为是宪宪然欣喜而不知忧惧也天方震动民将不安汝众人无为是泄泄然怠缓而不思勉励也汝惟不知忧患故各逞私意议论矛盾耳于是又戒之言尔寮友之相与若言辞辑睦而相孚则下民洽比矣若言辞悦怿而相得则下民安定矣谓方时多艰惟同心谋国议论和协则庶几民可安耳○旧説辞为王者出令然寻绎经意上承宪宪泄泄之文下接我虽异事之章皆切责寮友之言中间搀入王者出令之事则上下辞意皆无伦序矣此诗首章责同寮出话不然为犹不逺故二章因戒之以言论之间宜相和协谓尔之出话为犹徒执一己之见者未必有深长之虑而惟寮友之间和同商议庶几合谋并智可以措民于安耳然愚而自用者终不能舎己而从人故三章言我即尔谋听我嚣嚣四章言匪我言耄尔用忧谑谓己以善言告之而不见听也善言既不见听乃大言虚诞防言阿附善人见其如此不肯复言矣故五章言无为夸毗善人载尸也前五章皆説寮友议论不相恊犹小旻诗六章其前五章皆説谋犹之不臧也逹观上下章防知辞之辑怿非谓王者出令矣
　　我虽异事及尔同寮【传曰寮官也】我即尔谋听我嚣嚣【音遨○传曰嚣嚣犹謷謷也謷音敖○防曰谓傲慢其言而不聴之】我言维服【今曰服行也説命説乃言惟服注云其言皆可服行】勿以为笑先民有言询于刍荛【音饶○传曰刍荛采薪者○防曰刍者饲马牛之草荛者供燃火之草】
　　我虽与汝所职之事各异乃与汝同官俱为卿士我就汝谋忠告而善道之汝聴我言乃嚣嚣然傲慢而不受我所言乃可服行汝无笑之古之贤者有言云有事当谋之刍荛之人刍荛之贱尚当谋之况我与汝同寮乎此章言寮友之间议论不合其辞之不辑怿可想见矣
　　天之方虐无然谑谑【虚虐反○苏氏曰戯侮也】老夫灌灌【音贯○传曰灌灌犹款款也○防曰至诚款实】小子蹻蹻【音臄○今曰小子承上章同寮之人指用事之人也○传曰蹻蹻骄貎○李氏曰説文举足高是骄之意】匪我言耄【音防】尔用忧谑多将熇熇【许酷反○传曰熇熇炽盛也○李氏曰説文火热貎】不可救药【防曰如人病甚不可救以药○王氏曰列子云曽不药乎左氏云不如吾闻而药之也】
　　天今方将为虐有丧亾之祸汝无如是谑谑然戏侮而不知忧惧也我老夫渉歴已多知乱亡之将至则灌灌然款诚以告汝汝后生小子乃蹻蹻然骄慢安其危而利其菑以我之言为老耄而昏缪也然我所言实非老缪乃女以可忧之事为戏谑耳积恶愈多将熇熇然如火之炽盛不可救止而药治之也此章又见其议论之不相合矣○旧説以小子指王今不从
　　天之方懠【音剂○传曰懠怒也】无为夸毗【夸音夸○朱氏曰夸大也毗附也小人之于人不以大言夸之则以防言毗之】威仪卒迷善人载尸【王氏曰善人载尸则不言不为饮食而已】民之方殿屎【殿颠之去郭音玷屎音熈○传曰殿屎呻吟也】则莫我敢葵【传曰葵揆也○今曰采菽天子葵之】丧乱蔑资【传曰蔑无也○今曰无以为资言无生生之计也】曽莫惠我师
　　夸谓大言虚诞毗谓防言阿附天今方降威怒汝众人无为夸大毗附也今众人之威仪尽迷乱其有号为善人者亦如祭祀之尸不言不为矣天下之民方殿屎呻吟莫有敢揆度其事者民遭丧乱无以为资曽莫有施惠我众民者皆责之辞也
　　天之牖民【曹氏曰説文云在屋曰□在墙曰牖□音牕○钱氏曰开明也】如壎如箎【壎音喧箎音池壎箎解见何人斯○传曰壎箎言相和也】如璋如圭【传曰璋圭言相合也○防曰半圭为璋合二璋则成圭】如取如携【传曰取携言必从也○防曰物在地上丰举携之】携无曰益牖民孔易【音异郑音亦】民之多辟【音辟】无自立辟【音辟○传曰辟法也】六章泛言治民之道也言人心本虚明以物欲窒之则如墙然防昧罔觉苟能顺天之理以开明人心如开牖于墙复其本然之明也如壎箎之相和壎唱而箎和言必应也如璋圭之相合合二璋而成圭言必同也如往取物之必得如手携物之必从也携而必从非别立一道以増益之也因其所固有耳牖民之道甚易也今民虽多邪辟而本然之天自若亦唯因其固有而开明之耳勿自立法以彊之自立法则是益也非天也六章至八章皆责寮友而因以诲王也
　　价人维藩【价音界藩音蕃○传曰价善也○防曰藩者园圃之篱】大师维垣【大今如字旧音泰○王氏曰大师大众也○传曰垣墙也】大邦维屏【音丙○笺曰大邦成国诸侯也】大宗维翰【王氏曰大宗巨室也○传曰翰干也○榦解见文王维周之桢】懐徳维宁宗子维城无俾城壊无独斯畏
　　七章泛言用人之效也言善人所以为藩篱大众所以为垣墙大邦所以为屏蔽巨室所以为翰干国家所恃在此数者苟能使懐我之徳则无有不宁矣又同姓之宗子所以为城之固亦当保安之勿使此城有壊无至于独居而可畏惧也
　　敬天之怒无敢戏豫【传曰戏豫逸豫也】敬天之渝【笺曰渝变也】无敢驰驱【传曰驰驱自恣也】昊天曰明及尔出王【传曰王往也】昊天曰旦【传曰旦明也○今曰天晓曰旦故为明信誓旦旦是也】及尔游衍【延之去又音演○传曰游行也衍溢也】
　　八章泛言敬天之诚也言当敬天之威怒无敢戏谑逸豫又当敬天之灾变无敢驰驱自恣戏豫即无逸所谓耽乐驰驱即无逸所谓游田也昊天在上人仰之皆谓之明皆谓之旦常与汝出入往来游溢相从视人善恶可不谨乎【张子曰此言天心虚灵之气徧体万物之中其鉴察如在左右而不遗也诗人之言鬼神也如此又曰天体物而不遗犹仁体事而无不在也】
　　板八章章八句











　　诗缉卷二十八
　　钦定四库全书
　　诗缉卷二十九
　　宋　严粲　撰
　　荡之什　　　大雅
　　荡【唐之上浊】召穆公伤周室大壊也厉王无道天下荡荡无纲纪文章故作是诗也【苏氏曰荡之所以为荡由诗有荡荡上帝也诗序以为天下荡荡无纲纪文章则非诗之意也】
　　伤者伤悼其将亾甚于刺也臣子作诗皆于忧国之忠欲以感悟其君虽弊壊已极犹庶几其改图君臣大义无所逃于天地之间此诗托言文王叹商特借秦为喻耳或谓伤者伤嗟而已非諌刺之比如此殆类后世词人吊古之作非当时臣子惓惓之义也大序言伤人伦之废吟咏情性以风其上伤何妨于风刺乎
　　荡荡上帝【欧阳氏曰荡荡广大也】下民之辟【音壁○传曰辟君也】疾威上帝【朱氏曰疾威犹暴虐也】其命多辟【音僻○笺曰邪僻也】天生烝民【笺曰烝众也】其命匪谌【市林反韵亦作忱○朱氏曰谌信也】靡不有初鲜克有终【鲜上声○笺曰鲜寡也克能也】
　　周人遭厉王之暴虐呼天而告之曰荡荡广大乎上帝此下民之君也谓天子也今暴虐之上帝何其命之多僻也谓命僻王以为君也疾威者厉王所为而天实命之是天为此疾威也天实为之则无所归咎矣然天亦岂欲令厉王为恶乎天生众民其命有不可信者其初皆善而其终鲜善是人自暴自弃非天使之然也王自不为善岂天赋予以恶哉首章説得含蓄至五章七章乃之【朱氏曰盖殆为无所归咎之辞而卒自解之如此○王氏曰民受天地之中以生所谓命也能者养之以福不能者败以取祸受天地之中一也则靡不有初败以取祸者众则鲜克有终鲜克有终则命靡谌矣】
　　文王曰咨【传曰咨嗟也】咨女殷商【曺氏曰契始封于商其地在上洛汤受命于亳殷其地在防故后世或谓之殷今曰殷商并举之也】曽是彊御【曽音増○今曰曽则也论语曽是以为孝乎其音层者辞之舒也尝也彊御御人以口给之御○传曰疆梁御善也】曽是掊克【掊音裒○释文曰掊聚敛也○曺氏曰敛民财则作威以胜之不恤也】曽是在位曽是在服【传曰服服政事也】天降淊徳【淊音叨○传曰淊慢也○李氏曰如淊天之淊】女兴是力三章以下设为文王叹商之辞盖陈厉王之失而托之商也文王曰嗟乎嗟汝殷商之君则是彊梁御善之人则是掊敛好胜之人乃任用之使之居位使之任事天降是淊慢凶徳之人以妖孽天下汝又兴起崇任之甚力何哉【曺氏曰治生乎君子乱生乎小人而君子小人之生昔人以为各有天命将治则生君子将乱则生小人天降滔徳是将乱而生小人也然而治世未甞无小人乱世亦未尝无君子厉王之世天非独生荣夷卫巫之徒也凡伯召穆卫武皆在焉奈王不用何】
　　文王曰咨咨女殷商而秉义类【朱氏曰而汝也义类犹善道也】彊御多怼【音坠○朱氏曰怼怨也】流言以对寇攘式内侯作侯祝【作音诅祝音昼○笺曰侯维也○传曰作祝诅也】靡届靡究【传曰届极也究穷也】
　　汝当秉持善道乃用彊御作怨之人非善类也此人问之则以流言对非忠言也道途之言岂足信哉小人为盗贼之行是寇攘不在外而在内也人心相疑则诅祝相要无有届极穷究之时忠信之衰也
　　文王曰咨咨女殷商女炰烋于中国【炰音庖烋音哮火交反○笺曰炰烋自矜气健之貎】敛怨以为徳不明尔徳时无背无侧【背音辈】尔徳不明以无陪无卿【传曰陪陪贰也○防曰陪贰谓副贰王者则三公也】
　　女炰烋自矜气健于中国敛民之怨乃自以为徳汝所以是非颠倒邪正错乱不能明尔之徳者由汝背后傍侧皆无贤人以引翼之也尔之徳所以不明者由汝无陪贰之大臣又无贤六卿也背侧言前后左右也
　　文王曰咨咨女殷商天不湎尔以酒【音免○蘓氏曰沈也○防曰酒诰注云饮酒齐色曰】不义从式【朱氏曰式用也法也】既衍尔止【苏氏曰容止也】靡明靡晦式号式呼【号音豪】俾昼作夜
　　天不使尔沈于酒而惟不义之事则从而法之也非天使之是汝自为恶也言此者首章靡不有初鲜克有终之意也尔之容止既自取愆过又无明无晦而饮酒不息呌号讙呼使昼日作夜荒乱甚矣
　　文王曰咨咨女殷商如蜩如螗【蜩音条螗音唐○今曰蜩者蝉也诸蝉之总名也螗者蝘也螗蜩也蝘音偃○蜩螗解见七月】如沸如羮小大近丧【去声】人尚乎由行内奰于中国【奰音备○传曰奰怒也】覃及鬼方【防曰覃及延及也既济髙宗伐鬼方未知何方】
　　饮酒号呼之声如蜩蝉螗蝘之鸣其笑语沓沓又如汤之沸如羮之熟无小无大皆近丧亡矣而汝等人尚由而行之不改过乎昏乱如此故内致怨怒于中国延及鬼方逺夷亦怒之也
　　文王曰咨咨女殷商匪上帝不时【朱氏曰不时不善之时也】殷不用旧虽无老成人尚有典刑【朱氏曰典刑旧法也】曽是莫聴大命以倾【今曰盘庚云懋建大命大命谓囻之兴亡也】
　　不时者犹言厄运非上天为此厄运乃殷自不用其先王之旧法耳亦以首章靡不有初鲜克有终之意也纵无老成旧臣尚有先王法度可以遵守汝曽莫能聴用遂自倾覆其大命而归咎于天可乎
　　文王曰咨咨女殷商人亦有言颠沛之揭【沛音贝揭音结○传曰颠仆也沛防也○笺曰揭蹶貎】枝叶未有害本实先拨【音鉢○笺曰拨犹絶也】殷鉴不逺在夏后之世
　　古之贤人有言植木将欲颠仆沛防揭然而蹶其枝叶未有折伤而本根实先断絶王者天下之本也天下未有祸败而王身无道本先拨矣枝叶将从之也殷之鉴戒甚不逺惟在夏后之世谓殷当鉴夏今又当以殷为鉴意在言外也【欧阳氏曰谓纣时宗庙社稷犹在天下诸侯未尽叛但王自为恶盈满而祸败尔】
　　荡八章章八句
　　抑卫武公刺厉王亦以自警也【防曰楚语云昔卫武公年九十有五矣犹箴儆于国曰自卿以下至于师长苟在朝者无谓我耄而舍我于是乎作懿以自儆韦昭云懿诗大雅抑之篇也抑读曰懿如昭之言武公年耄始作抑诗案史记卫世家武公者僖侯之子共伯之弟以宣王三十六年即位则厉王之世武公时为诸侯之庶子耳】
　　厉王之世武公为诸侯庶子作此诗刺厉王因以自警至老常诵之也诗补传得之孔氏谓武公追刺厉王诗记非之以为其在于今兴迷乱于政岂追刺之语乎今考年表武公以宣王十六年即位诗记以为其齿四十余是也防以为武公宣王三十六年即位恐误矣
　　抑抑威仪【賔之初筵传曰抑抑慎宻也】维徳之隅【传曰隅防也○防曰隅者角也防者棱也角必有棱故云防隅以此屋之外角喻人之外貎由内方而外正故观外而知内】人亦有言靡哲不愚庶人之愚亦职维疾【王氏曰孔子云古者民有三疾】哲人之愚亦维斯戾【传曰戾罪也】
　　防隅者屋之外角喻人之外有威仪也凡宫室观其外有防隅则知其在内之制必方正也如人外有抑抑然谨宻之威仪则知其在内之徳必严正也人有常言无有哲而不愚者哲而自隳其所守则为愚矣惟圣罔念作狂岂可不自谨其威仪哉彼庶人之愚是其禀赋之偏如生而有疾非其罪也主于疾而已唯哲人自废纵而为愚是则可罪也罪之者以其自取也武公所以自警者切矣○抑诗多自警之意所言修身治国平天下之道与中庸大学相表里首章第一义言威仪之当谨威仪云者声音笑貎云乎哉容貎顔色曽子所谓道动容周旋中礼孟子所谓盛徳盖有诸中形诸外也【曹氏曰哲人性明本无过恶然而外貎斯须不庄不敬则易慢之心入之矣易慢之心一萌则欲之败度纵之败礼何所不至故昔之哲者反化而为愚其罪在此也】
　　无竞维人【笺曰竞彊也○今曰无竞者莫强也孟子云晋国天下莫强焉经中言无竞皆同孟子彊字作强】四方其训之【传曰训教也○今曰以为训也】有觉徳行【去声○今曰释文云觉知也悟也犹孟子所谓先觉也】四国顺之訏谟定命【訏音吁○传曰訏大也谟谋也】逺犹辰告【笺曰犹图也○传曰辰时也○今曰入告尔后于内之告】敬慎威仪维民之则【笺曰则法也】
　　莫彊者人也能得人则四方皆效之以为训矣形势非彊而得人为彊也有觉悟者徳行也有徳行则四国服从之矣欲明明徳者先致其知也用贤修已治道之大端举矣犹不敢轻出之也其于政事必有訏大之谟以坚定其命令谓先定大讨也建谋立画不贵自用必使深逺之图得以时时入告谓广览兼听也如是而益谨其威仪以仪形天下则治道备矣【朱氏曰大谋谓不为一身之谋而有天下之虑也定审定不改易也命号令也逺图谓不为一时之计而为长乆之规也】
　　其在于今兴【句○钱氏曰今之兴者谓厉王○补传曰自厉王兴起之初○今曰兴起也言起而即王位也】迷乱于政颠覆厥徳荒湛于酒【湛音耽○笺曰荒废也○释文曰湛乐之甚】女虽湛乐从【女音汝】弗念厥绍【传曰绍继也】罔敷求先王【笺曰敷广也】克共明刑【共音拱王氏音恭○传曰共执也】
　　今厉王之兴即迷乱于政倾败其徳政荒则国不治徳丧则身不修皆由荒湛于酒也汝虽湛乐是从独不思念继绍之事乎汝不以继绍为念故不复广求先王之道而执守明法也
　　肆皇天弗尚如彼泉流无沦胥以亡【传曰沦率也○笺曰胥相也】夙兴夜寐洒埽廷内【洒鲤之上埽音噪○今曰庭宫中也廷朝廷也廷内指宫庭而字作廷易于王庭指朝廷而字作庭古字通用○黄氏曰庭内云者微辞也去谗逺色贱货而贵徳岂非洒埽庭内之意乎○防曰假廷内不埽以见职事不理耳○李氏曰只是修洁其朝廷耳】维民之章【传曰章表也】修尔车马弓矢戎兵用戒戎作用逷蛮方【逷音惕○传曰逷逺也○今曰左传岂敢离逷】
　　王湛乐如此故今皇天不尚其所为君臣皆将灭亡如众泉之流更相灌注一处决溃则众流俱竭是沦率相与以亡也今宜改过早起夜寐洒埽宫室之内言闺门之间当修絜而自新也如此则可以表示于民矣又不可忘意外之变故修治其车马及弓矢戎兵之器用此以戒备兵事之起用此以逷逺蛮方使之不敢来侵庶几未至于亡耳
　　质尔人民【今曰民之质矣之质质尔犹云朴以皇质使之淳也】谨尔侯度【苏氏曰侯度天子所以御诸侯之法度也】用戒不虞【朱氏曰不亿度而至之祸也】慎尔出话敬尔威仪无不柔嘉【诗记曰柔逊顺也○笺曰嘉善也】白圭之玷【防店二音传曰玷缺也】尚可磨也斯言之玷不可为也
　　王又当质尔人民毋导之以浮靡又当谨其所以御诸侯之法度必如是而后可以戒备不虞之变也其本则在修身故当谨尔之出言敬尔之威仪无不柔顺嘉善白玉为圭其有玷缺尚可磨鑢而平【鑢音虑】言语一有缺失不可复改矣故言不可不谨也
　　无易由言【易音异】无曰苟矣莫扪朕舌【扪音门○传曰莫无也扪持也○防曰释诂云朕我也自周以前朕为通言】言不可逝矣【笺曰逝往也】无言不雠【朱氏曰雠答也】无徳不报惠于朋友【笺曰惠顺也】庶民小子【防曰小子子弟也○今曰酒诰文王诰教小子注云民之子孙也】子孙绳绳【苏氏曰绳绳不絶○今曰如绳之牵连不絶】万民靡不承
　　由言者自由之言所谓唯其言而莫予违也王无得轻易自由以言无得言曰我出言苟且如是今虽无人执持我舌然言出则往而不可追矣王无有出言而人不雠答之者无有施徳而人不报复之者言必应也王苟能惠顺于羣臣朋友下及庶民与其小子则子孙绳绳然相继不絶而万民亦莫不承顺之矣宜民宜人则福祚无穷也
　　视尔友君子辑柔尔顔【辑音集○传曰辑和也】不遐有愆【笺曰遐逺也】相在尔室【相去声○朱氏曰相视也】尚不愧于屋漏【传曰西北隅谓之屋漏○笺曰屋小帐也漏隠也礼祭于奥既毕改设馔于西北隅而防隠之处此祭之末也防音翡又音肥○防曰天官幂人职掌帷幕幄帟注云帷幕以布幄帟以缯为之幄在帷幕之内帷幕是大帐幄为小帐礼之有帷幕皆于野张之以代宫室其宫内不张幕也幄则室内亦有之屋漏者室内处所之名可以施小帐而漏隠之处正谓西北隅也言不愧屋漏则屋漏之处有神居之矣故言祭时于屋漏有事之节礼祭于奥中既毕尸去乃改设馔食西北隅防隠之处此祭末之时事也幂莫歴反帟音亦○曹氏曰尔雅云西北隅谓之屋漏盖防隠之处也凡祭设馔于奥奥室之西南隅尊者所居也既毕然后改设馔于西北隅佐食阖戸牖降所以求神于幽也今祭毕而设馔于屋漏防隠之处礼烦力倦或有堕容人虽不覩神实临之可得而欺邪】无曰不显莫予云觏【古侯反○传曰觏见也】神之格思【传曰格至也○诗记曰思语辞也】不可度思【度音铎】矧可射思【射音亦○笺曰矧况也射厌也】
　　视尔亲友君子之时和柔其顔色以接之庶几不逺有过此显明之地人皆知修饬也视尔独居于室中之时当庶几无愧于西北隅隠漏之处无曰此非显明之处而莫予见也当知神之至也不可得而测度岂可厌倦而不敬乎此心学之奥而以鬼神言之犹中庸言微之显诚之不可揜也不度不射乃无思无为寂然不动之时程子所谓主一无适尹氏所谓其心収敛不容一物慈湖所谓澄然湛然者也【朱氏中庸章句曰隠暗处也微细事也独者人所不知而已所独知之地也言幽暗之中细微之事迹虽未形而几则已动人虽不知而已独知之则是天下之事无有着见明显而过于此者是以君子既常戒惧而于此尤加谨焉所以遏人欲于将萌而不使其滋长于隠微之中以至离道之逺也又曰君子戒谨乎其目之所不及见恐惧乎其耳之所不及闻了然心目之间常若见其不可离也而不敢有斯湏之间以流于人欲之私而陷于禽兽之域若言防怨而曰不见是图言事亲而曰聴于无声视于无形盖不待其证于色于声然后有以用其力也又曰道固无所不在而幽隠之间乃他人之所不见而已所独见道固无时不然而细微之事乃他人之所不闻而已所独闻是皆常情所忽以为可以欺天罔人而不必谨者不知吾心之灵皎如日月既已知之则其毫发之间无所潜遁又有甚于他人之知矣又况既有是心藏伏之乆则其见于声音容貎之间于行事施为之实必有暴着而不可掩者又不止于念虑之差而已也是以君子既戒谨乎耳目之所不及则此心常明不为物蔽而于此尤不敢不致其谨焉必使其几微之际无一毫人欲之萌而纯乎理义之则下学之功尽善全美而无斯须之间矣】
　　辟尔为徳【辟音辟○笺曰辟法也】俾臧俾嘉淑慎尔止不愆于仪不僣不贼【传曰僣差也】鲜不为则【鲜上声】投我以桃报之以李彼童而角【传曰童羊之无角者也○今曰笺以童羊譬皇后而角喻与政事今不从】实虹小子【虹音红○传曰虹溃也○曹氏曰蝃蝀也○今曰虹谓幻惑也如蝃蝀不正之气暂见于天须防散灭武公时为诸侯之庶子故自称小子也】
　　此章言上行下效天下皆法尔之徳视效于尔尔当使之为臧善使之为嘉美毋导之以恶也故必淑善敬谨尔之容止不过愆于威仪不僣差不贼害则少不为人所法则者如人掷我以桃我必报之以李尔为善而民以善应之必然之理也若身不善而责民之善犹索童羊之有角实惑我耳不可信也○旧説武公以小子称厉王如周公称成王为孺子非也今考楚语云卫武公年九十有五矣犹箴儆于国此言其末年也年表武公终于平王之十三年诗记推武公即位年四十余其为世子作此诗之时年二三十耳不应斥时王为小子也若以为追刺则前王已往当代臣子尤不得斥为小子矣
</div>
    <div class="pagination">
<a href="诗缉_page30.html">上一页</a><span>...</span><a href="诗缉_page26.html">26</a><a href="诗缉_page27.html">27</a><a href="诗缉_page28.html">28</a><a href="诗缉_page29.html">29</a><a href="诗缉_page30.html">30</a><span class="current-page">31</span><a href="诗缉_page32.html">32</a><a href="诗缉_page33.html">33</a><a href="诗缉_page34.html">34</a><a href="诗缉_page35.html">35</a><a href="诗缉_page36.html">36</a><a href="诗缉_page32.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
