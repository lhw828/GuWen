<!DOCTYPE html>
<html>
<head>
    <meta charset="UTF-8">
    <title>韩诗外传 - 第 2 页/共 13 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>韩诗外传 - 第 2 页/共 13 页</h1>
    <div class="content">　　
　　仁道有四，磏为下。有圣仁者，有智仁者，有德仁者，有磏仁者。上知天能用其时，下知地能用其材，中知人能安乐之，是圣仁者也。上亦知天能用其时，下知地能用其材，中知人能使人肆之，是智仁者也。宽而容众，百姓信之，道所以至，弗辱以时，是德仁者也，廉洁直方，病乱不治，恶邪不匡，虽居乡里，若坐涂炭，命入朝廷，如赴汤火，非其民不使，非其食弗尝，疾乱世而轻死，弗顾弟兄，以法度之，比于不祥，是磏仁者也。传曰：山锐则不高，水径则不深，仁磏则其德不厚，志与天地拟者其人不祥。是伯夷、叔齐、卞随、介子推、原宪、鲍焦、袁旌目、申徒狄之行也，其所受天命之度，适至是而止，弗能改也，虽枯槁弗舍也。《诗》云：“亦已焉哉，天实为之，谓之何哉！”磏仁虽下，然圣人不废者，匡民隐括，有在是中者也。
　　
　　第二十六章
　　
　　申徒狄非其世，将自投于河。崔嘉闻而止之曰：“吾闻圣人仁之于天地之间也，民之父母也，今为濡足之故，不救溺人，可乎？”申徒狄曰：“不然。昔桀杀关龙逢，纣杀王子比干，而亡天下，吴杀子胥，陈杀泄冶，而灭其国。故亡国残家，非无圣智也，不用故也。”遂抱石而沉于河。君子闻之曰：“廉矣。如仁与智，则吾未之见也。”《诗》曰：“天实为之，谓之何哉！”
　　
　　第二十七章
　　
　　鲍焦衣弊肤见，挈畚捋蔬，遇子贡于道。子贡曰：“吾子何以至于此也？”鲍焦曰：“天下之遗德教者众矣，吾何以不至于此也？吾闻之，世不己知而行之不已者，是爽行也。上不己用而干之不止者，是毁廉也。行爽廉毁，然且弗舍，惑于利者也。”子贡曰：“吾闻之，非其世者，不生其利。汗其君者，不履其士。今吾子污其君而履其土，非其世而捋其蔬，其可乎？《诗》曰：“‘溥天之下，莫非王土。’此谁之有哉？”鲍焦曰：“于戏！吾闻贤者重进而轻退，廉者易愧而轻死。”于是弃其蔬而立槁于洛水之上。君子闻之曰：“廉夫刚哉！夫山锐则不高，水径则不深，行磏者其德不厚，志与天地拟者其为人不祥。鲍焦可谓不祥矣。其节度浅深，适至于是矣。”《诗》云：“亦已焉哉。天实为之，谓之何哉！”
　　
　　第二十八章
　　
　　昔者周道之盛，邵伯在朝，有司请营邵以居。邵伯曰：“嗟！以吾一身而劳百姓，此非吾先君文王之志也。”于是出而就蒸庶于阡陌陇亩之间而听断焉。邵伯暴处远野，庐于树下，百姓大说，耕桑者倍力以劝。于是岁大稔，民给家足。其后，在位者骄奢，不恤元元，税赋繁数，百姓困乏，耕桑失时。于是诗人见邵伯之所休息树下，美而歌之。《诗》曰：“蔽茀甘棠，勿刬勿伐，召伯所茇。”此之谓也。
　　
　　
　　
　　
　　韩诗外传卷第二
　　
　　第一章
　　
　　楚庄王围宋，有七日之粮，曰：“尽此而不克，将去而归。”于是使司马子反乘闉而窥宋城。宋使华元乘闉而应之。子反曰：“子之国何若矣？”华元曰：“惫矣。易子而食之，片（左加木）骸而爨之。”子反曰：“嘻，甚矣惫！虽然，吾闻围者之国，箝马而秣之，使肥者应客。今何吾子之情也？”华元曰：“吾闻君子见人之困则矜之，小人见人之困则幸之。吾望见吾子似于君子，是以情也。”子反曰：“诺，子其勉之矣。吾军有七日粮尔。”揖而去。子反告庄王，庄王曰：“若何？”子反曰：“惫矣。易子而食之，片（左加木）骸而爨之。”庄王曰：“嘻，甚矣惫·今得此而归尔。”子反曰：“不可，吾已告之矣。曰：军亦有七日粮尔。”庄王怒曰：“吾使子视之，子曷为而告之？”子反曰：“区区之宋犹有不欺之臣，可以楚国而无乎？吾是以告之也。”庄王曰：“虽然吾今得此而归尔。”子反曰：“王请处此，臣请归耳。”王曰：“子去我而归，吾孰与处乎此？吾将从子而归。”遂引师而归。君子善其平乎己也。华元以诚告子反，得以解围，全二国之命。《诗》云：“彼姝者子，何以告之？”君子善其以诚相告也。
　　
　　第二章
　　
　　鲁监门之女婴相从绩，中夜而泣涕。其偶曰：“何谓而泣也？”婴曰：“吾闻卫世子不肖，所以泣也。”其偶曰：“卫世子不肖，诸侯之忧也。子曷为泣也？”婴曰：“吾闻之，异乎子之言也。昔者宋之桓司马得罪于宋君，出奔于鲁，其对佚而展（右加马）吾园，而食吾园之葵。是岁，吾闻园人亡利之半。越王勾践起兵而攻吴，诸侯畏其威。鲁往献女，吾姊与焉。兄往视之，道畏而死。越兵威者吴也，兄死者，我也。由是观之，祸与福相及也。今卫世子甚不肖，好兵，吾男弟三人，能无忧乎？”《诗》曰：“大夫跋涉，我心则忧。”是非类与乎？
　　
　　第三章
　　
　　高子问于孟子曰：“夫嫁娶者非己所自亲也。卫女何以编于《诗》也？”孟子曰：“有卫女之志则可，无卫女之志则怠。若伊尹于太甲，有伊尹之志则可，无伊尹之志则篡。夫道二，常之谓经，变之谓权。怀其常道而挟其变权，乃得为贤。夫卫女行中孝，虑中圣，权如之何？”《诗》曰：“既不我嘉，不能旋反。视我不臧，我思不远。”
　　
　　第四章
　　
　　楚庄王听朝罢晏。樊姬下堂而迎之，曰：“何罢之晏也，得无饥倦乎？”庄王曰：“今日听忠贤之言，不知饥倦也。”樊姬曰：“王之所谓忠贤者，诸侯之客欤？国中之士欤？”庄王曰：“则沈令尹也。”樊姬掩口而笑。王曰：“姬之所笑者何等也？”姬曰：“妾得侍于玉，尚汤沐，执巾栉，振衽席，十有一年矣。然妾未尝不遣人之梁郑之间，求美人而进之于王也。与妾同列者十人，贤于妾者二人。妾岂不欲擅王之爱，专王之宠哉？不敢以私愿蔽众美也，欲王之多见，则知人能也。今沈令尹相楚数年矣，未尝见进贤而退不肖也，又焉得为忠贤乎？”庄王旦朝，以樊姬之言告沈令尹。令尹避席而进孙叔敖。叔敖治楚三年，而楚国霸。楚史援笔而书之于策曰：“楚之霸，樊姬之力也。”《诗》曰：“百尔所思，不如我所之。”樊姬之谓也。
　　
　　第五章
　　
　　闵子骞始见于夫子，有菜色，后有刍豢之色。子贡问曰：“子始有菜色，今有刍豢之色，何也？”闵子曰：“吾出蒹葭之中，入夫子之门。夫子内切瑳以孝，外为之陈王法，心窃乐之。出见羽盖龙旗，旃裘相随，心又乐之。二者相攻胸中而不能任，是以有菜色也。今被夫子之教寖深，又赖二三子切瑳而进之，内明于去就之义，出见羽盖龙旗，旃裘相随，视之如坛土矣，是以有刍豢之色。”《诗》曰：“如切如瑳，如错如磨。”
　　
　　第六章
　　
　　传曰：雩而雨者何也？曰：无何也，犹不雩而雨也。星坠木鸣，国人皆恐，何也？是天地之变，阴阳之化，物之罕至者也。怪之可也，畏之非也。夫日月之薄蚀，怪星之党见，风雨之不时，是无世而不尝有也。上明政平，是虽并至无伤也。上闇政险，是虽无一无益也。夫万物之有灾，人妖最可畏也。曰何谓人妖？曰枯耕伤稼，枯耘伤岁，政险失民，田秽稼恶，籴贵民饥，道有死人，寇贼并起，上下乖离，邻人相暴，对门相盗，礼义不修，牛马相生，六畜作妖，臣下杀上，父子相疑，是谓人妖。妖是生于乱。传曰：天地之灾，隐而废也，万物之怪，书不说也。无用之变，不急之察，弃而不治。若夫君臣之义，父子之亲，男女之别，切瑳而不舍也。《诗》曰：“如切如瑳，如错如磨。”
　　
　　第七章
　　
　　孔子曰：“口欲味，心欲佚，教之以仁。心欲安，身欲劳，教之以恭。好辩论而畏惧，教之以勇。目好色，耳好声，教之以义。”《易》曰：“艮其限，列其殥（改歹为月），厉熏心。”《诗》曰：“吁嗟女兮，无与士耽。”皆防邪禁佚，调和心志。
　　
　　第八章（以下暂不录注）
　　
　　高墙丰上激下，未必崩也。降雨兴，流潦至，则崩必先矣。草木根荄浅，未必撅也。飘风兴，暴雨坠，则撅必先矣。君子居是邦也，不崇仁义，尊其贤臣，以理万物，未必亡也。一旦有非常之变，诸侯交争，人趋车驰，迫然祸至，乃始愁忧，干喉焦唇，仰天而叹，庶几乎望其安也，不亦晚乎？孔子曰：“不慎其前而悔其后，嗟乎！虽悔无及矣。”《诗》曰：“惙其泣矣，嗟何及矣！”
　　
　　第九章
　　
　　曾子曰：“君子有三言，可贯而佩之。一曰无内踈而外亲，二曰身不善而怨他人，三曰患至而后呼天。”子贡曰：“何也？”曾子曰：“内疏而外亲，不亦反乎？身不善而怨他人，不亦远乎？患至而后呼天，不亦晚乎？”《诗》曰：“惙其泣矣，嗟何及矣！”
　　
　　第十章
　　
　　夫霜雪雨露，杀生万物者也，天无事焉，犹之贵天也。执法厌文，治官治民者，有司也，君天事焉，犹之尊君也。夫辟土殖谷者后稷也，决江疏河者禹也，听狱执中者皋陶也。然而有圣名者尧也。故有道以御之，身虽无能也，必使能者为己用也。无道以御之，彼虽多能，犹将无益于存亡矣。《诗》曰：“执辔如组，两骖如舞。”贵能御也。
　　
　　第十一章
　　
　　传曰：孔子云：美哉颜无父之御也，马知后有舆而轻之，知上有人而爱之。马亲其正而爱其事，如使马能言，彼将必曰：“乐哉！今日之驺也！”至于颜沦，少衰矣。马知后有舆而轻之，知上有人而敬之。马亲其正而敬其事，如使马能言，彼将必曰：“驺来，其人之使我也！”至于颜夷而衰矣。马知后有舆而重之，知上有人而畏之。马亲其正而畏其事，如使马能言，彼将必曰：“驺来！驺来！女不驺，彼将杀女。”故御马有法矣，御民有道矣。法得则马和而欢，道得则民安而集。《诗》曰：“执辔如组，两骖如舞。”此之谓也。
　　
　　第十二章
　　
　　颜渊侍坐鲁定公于台，东野毕御马于台下。定公曰：“善哉！东野毕之御也。”颜渊曰：“善则善矣，其马将佚矣。”定公不说，以告左右曰：“闻君子不谮人。君子亦谮人乎？”颜渊退，俄而廐人以东野华马佚闻矣。定公躐席而起，曰：“趣驾召颜渊。”颜渊至，定公曰：“乡寡人曰：‘善哉东野毕之御也。’吾子曰：‘善则善矣，然则马将佚矣。’不识吾子何以知之？”颜渊曰：“臣以政知之。昔者舜工于使人，造父工于使马。舜不穷其民，造父不极其马。是以舜无佚民，造父无佚马也。今东野毕之御，上车执辔，衔体正矣，周旋步骤，朝礼毕矣，历险致远，马力殚矣，然犹策之不已，所以知其佚也。”定公曰：“善，可少进乎？”颜渊曰：“兽穷则啮，鸟穷则啄，人穷则话。自古及今，穷其下能不危者，未之有也。《诗》曰：‘执辔如组，两骖如舞。’善御之谓也。”定公曰：“寡人之过矣！”
　　
　　第十三章
　　
　　崔杼杀庄公，令士大夫盟。盟者皆脱剑而入。言不疾，指不至血者死，所杀者十余人。次及晏子。晏子捧杯血，仰天而叹曰：“恶乎！崔杼将为天道而杀其君。”于是盟者皆视之。崔杼谓晏子曰：“子与我，吾将与子分国。子不与我，杀子。直兵将推之，曲兵将钩之，吾愿子图之也。”晏子曰：“吾闻留以利而倍其君者非仁也，劫以刃而失其志者非勇也。《诗》曰：‘莫莫葛藟，延于条枚。恺悌君子，求富不回。’婴其可回矣？直兵推之，曲兵钩之，婴不之革也。”崔杼曰：“舍晏子。”晏子起而出，援绥而乘。其仆驰。晏子抚其手曰：“麋鹿在山林，其命在庖厨。命有所县，安在疾驰？”安行成节，然后去之。《诗》曰：“羔裘如濡，恂直且侯。彼己之子，舍命不偷。”
　　
　　第十四章
　　
　　楚昭王有士曰石奢，其为人公正而好直。王使为理。于是道有杀人者，石奢追之，则其父也。还返于廷曰：“杀人者，臣之父也。以成政非孝也。不行君法，非忠也。弛罪废法，而伏其辜，臣之所守也。”遂伏斧锧，曰：“命在君。”君曰：“追而不及，痛有罪乎？子其治事矣。”石奢曰：“不然。不私其父，非孝也。不行君法，非忠也。以死罪生，不廉也。君欲赦之，上之惠也。臣不能失法，下之义也。”遂不去鈇锧，刎颈而死乎廷。君子闻之曰：“贞夫法哉，石先生乎！”孔子曰：“子为父隐，父为子隐，直在其中矣。”《诗》曰：“彼己之子，邦之司直。”石先生之谓也。
　　
　　第十五章
　　
　　外宽而内直，自设于隐括之中，直己而不直人，善废而不悒悒，蘧伯玉之行也。故为人父者则愿以为子，为人子者则愿以为父，为人君者则愿以为臣，为人臣者则愿以为君，名昭诸侯，天下愿焉。《诗》曰：“彼己之子，邦之彦兮。”此君子之行也。
　　
　　第十六章
　　
　　传曰：孔子遭齐程本子于郯之间，倾盖而语终日，有间，顾子路曰：“由来！取束帛以赠先生。”子路不对。有间，又顾曰：“取束帛以赠先生。”子路率尔而对曰：“闻之于夫子，士不中道相见。女无媒而嫁者，君子不行也。”孔子曰：“夫《诗》不云乎：‘野有蔓草，零露漙兮。有美一人，青阳宛兮，邂逅相遇，适我愿兮？’且夫齐程本子，天下之贤士也，吾于是而不赠，终身不之见也。大德不踰闲，小德出入可也。”
　　
　　第十七章
　　
　　君子有主善之心，而无胜人之色，德足以君天下，而无骄肆之容，行足以及后世，而不以一言非人之不善。故曰：君子盛德而卑，虚己以受人，旁行不流，应物而不穷。虽在下位，民愿戴之。虽欲无尊，得乎哉？《诗》曰：“彼己之子，美如英，美如英，殊异乎公行。”
　　
　　第十八章
　　
　　君子易和而难狎也，易惧而不可劫也，畏患而不避义死，好利而不为所非，交亲而不比，言辩而不乱，荡荡乎其义不可失也，磏乎其廉而不刿也，温乎其仁厚之宽大也，超乎其有以殊于世也。《诗》曰：“美如玉，美如玉，殊异乎公族。”
　　
　　第十九章
　　
　　商容尝执羽钥，冯于马徒，欲以化纣而不能。遂去，伏于太行。及武王克殷，立为太子，欲以为三公。商容辞曰：“吾常冯于马徒，欲以化纣而不能，愚也。不争而隐，无勇也。愚且无勇，不足以备乎三公。”遂固辞不受命。君子闻之曰：商容可谓内省而不诬能矣。君子哉！去素餐远矣。《诗》曰：“彼君子兮，不素餐兮。”商先生之谓也。
　　
　　第二十章
　　
　　晋文公使李离为理，过听杀人，自拘于廷，请死于君。君曰：“官有贵贱，罚有轻重。下吏有罪，非子之罪也。”李离对曰：“臣居官为长，不与下吏让位，受禄为多，不与下吏分利。今过听杀人而下吏蒙其死，非所闻也。”不受命。君曰：“子必自以为有罪，则寡人亦有罪矣。”李离曰：“法，失刑则刑，失死则死。君以臣为能听狱决疑，故使臣为理。今过听杀人，臣之罪当死。”君曰：“弃位委官，伏法亡国，非所望也。趣出！无忧寡人之心。”李离对曰：“政乱国危，君之忧也。军败卒辞，将之忧也。夫无能以事君，闇行以临官，是无功以食禄也。臣不能以虚自诬。”遂伏剑而死。君子闻之曰：忠矣乎！《诗》曰：“彼君子兮，不素餐兮。”李先生之谓也。
　　
</div>
    <div class="pagination">
<a href="韩诗外传.html">上一页</a><a href="韩诗外传.html">1</a><span class="current-page">2</span><a href="韩诗外传_page3.html">3</a><a href="韩诗外传_page4.html">4</a><a href="韩诗外传_page5.html">5</a><a href="韩诗外传_page6.html">6</a><a href="韩诗外传_page7.html">7</a><span>...</span><a href="韩诗外传_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
