<!DOCTYPE html>
<html>
<head>
    <meta charset="UTF-8">
    <title>诗所 - 第 18 页/共 22 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>诗所 - 第 18 页/共 22 页</h1>
    <div class="content">　　凤皇应有德者而至比贤人也其初集也如贤之始至故谓之士始至则使之而其忠爱形于上矣
　　凤皇于飞翽翽其羽亦傅于天蔼蔼王多吉人维君子命媚于庶人
　　其高飞也如贤之升用故谓之人升用则命之而其惠泽下于民矣
　　凤皇鸣矣于彼高冈梧桐生矣于彼朝阳菶菶萋萋雝雝喈喈
　　凤皇非梧桐不栖贤士非明君不附有菶菶萋萋之盛则有雝雝喈喈之应矣弥尔性而冯翼孝德从之亦犹是也
　　君子之车既庶且多君子之马既闲且驰【音陀】矢诗不多维以遂歌
　　车马既集葢游而将归矣故言陈诗不能多也聊以继王之歌而已与首章相应作者之体也
　　卷阿十章○旧説召康公戒成王葢因宴游而赓歌也自文王大明以下皆成王在位周召之徒纳诲之所为作多称扬祖德之诗亦有述文武在时臣下颂美之篇焉惟行苇四篇似为成王作者然亦缘于宗庙之事故以泂酌卷阿终为其专于陈戒也










　　诗所卷六
<经部,诗类,诗所>
　　钦定四库全书
　　诗所卷七
　　大学士李光地撰
　　大雅二
　　民亦劳止汔可小康惠此中国以绥四方无纵诡随以谨无良式遏宼虐憯不畏明【弥郎反】柔逺能迩以定我王朝政乱而天下丧其乐生之心矣故绥四方者自国中始朝有诡随而无良者则外多宼虐而不畏法者纵之者谁乎执政有责焉故欲其柔逺能迩以定我王也
　　民亦劳止汔可小休惠此中国以为民逑无纵诡随以谨惽怓式遏宼虐无俾民忧无弃尔劳以为王休逑聚也王之国中天下所聚而仰者也惽怓行事之乱也心之无良行事必乱矣宼虐者既不畏法民能无忧乎为大臣者而不知此是弃其劳也
　　民亦劳止汔可小息惠此京师以绥四国无纵诡随以谨罔极式遏宼虐无俾作慝敬慎威仪以近有徳行事既乱则将何所底止哉夫子所谓苟患失之无所不至也宼虐之人不但病民又将作慝盖与罔极者中外相应也为大臣者亦惟近有徳而已矣
　　民亦劳止汔可小愒惠此中国俾民忧泄无纵诡随以谨丑厉式遏宼虐无俾正败戎虽小子而式大忧泄者稍纾民之忧也罔极之人鄙恶倾危故曰丑厉宼虐作慝则正道大败矣式法也汝虽小子而所为法者大所谓民具尔瞻也维时执政用事其新进之徒乎
　　民亦劳止汔可小安惠此中国国无有残无纵诡随以谨缱绻式遏宼虐无俾正反王欲玉女是用大谏罔极而丑厉者必能绸缪固结于君相故曰缱绻正道既败则与乱同道而无不相反者矣王方寳爱于汝而贵用之我其可不竭诚以相规谏乎
　　民劳五章○朱传以为厉王之世同列相规戒之诗也大扺政之乱也君误于相相误于所亲近之人误者非他悦其诡随而已矣夫随不可也随而出于诡非无良而何哉其初亦曰是何能为也我取其将顺焉是以纵之也及其乆也至于惽怓以乱政无极而作慝犹始终纵之也则以其善于缱绻而不能自克也寇虐之兴实由于此
　　上帝板板下民卒瘅出话不然为犹不逺靡圣管管不实于亶犹之未逺是用大谏
　　此上帝与荡之上帝同皆谓王也板板反也君反其道臣民皆如病者而失其常心矣出言既不当为谋又不逺非圣人之道管管然无所依据而又不实之于诚信及今犹未逺也我是以大相规谏也此皆为同僚言之
　　天之方难无然宪宪天之方蹶无然泄泄辞之辑矣民之洽矣辞之怿矣民之莫矣
　　宪宪犹欣欣也蹶动而危也泄泄舒缓之意风言泄泄其羽是也辞合于正理则民洽辞悦于人心则民定此以出话之然者言之欲诸臣之陈善闭邪出纳王命者以是为则也
　　我虽异事及尔同寮我即尔谋听我嚣嚣我言维服勿以为笑先民有言询于刍荛
　　嚣嚣自得而不受人之貌服犹寤寐思服之服
　　天之方虐无然谑谑老夫灌灌小子蹻蹻匪我言耄尔用忧谑多将熇熇不可救药
　　谑谑戏貌灌灌款款也蹻蹻骄貌熇熇炽盛也
　　天之方懠无为夸毗威仪卒迷善人载尸民之方殿屎则莫我敢葵丧乱蔑资曾莫惠我师
　　懠怒也羣为夸大曰夸毗夸故威仪卒迷毗故善人不得啓口如尸而已殿屎疾苦而呻吟也葵揆也蔑资无所借頼也惠泽也民疾苦而莫之谋度若以为当世之大忌然者是以至于流亾无依而莫之收恤此连上二章皆以谋之不逺言之而渐深切
　　天之牖民如壎如篪如璋如圭如取如携携无曰益牖民孔易民之多辟无自立辟
　　牖开明也天之牖民犹言天啓其衷也义理幽显之奥吉凶明昧之几逹于是者若或相之迷于是者若或夺之然非真有相之夺之一人心之所为耳如壎与篪此倡则彼和如璋与圭此冒则彼合如取与携取数多者无虚归故其携而归者非天有以益之也所取如是而造物者无所恡耳然则天之牖民也岂不易哉今民心既多邪辟矣士君子当正其志受天之牖而以先觉觉后觉也安可自立邪辟以先之乎前数章相动以天人之际者此乃穷本言之明天之福人也自求其祸人也亦自取也
　　价人维藩大师维垣大邦维屏大宗维翰怀徳维宁宗子维城无俾城坏无独斯畏
　　价人大徳之人也师民众也宗子君也大徳之人其望及逺故维藩民者邦本本固则安故维垣大邦国之扞蔽故维屏大宗国之桢干故维翰此四者皆为城而设而君则城也怀之以徳则四者皆安而城亦安矣徳之昬乱是不怀也藩垣屏翰之俱倾城能无坏乎当此时也孑然独立于上岂不可畏也哉
　　敬天之怒无敢戏豫敬天之渝无敢驰驱昊天曰明【弥郎反】及尔出王昊天曰旦及尔防衍
　　上言天之难也蹶也虐也懠也皆其怒而变焉者也所谓宪宪泄泄谑谑而夸毗者岂非戏豫驰驱者乎结第二章至第五章之意天之光明照察日鉴在兹凡人出入防息无适而不与之俱者敬则徳之休明而有以启其心不敬则徳之昏乱而有以夺之鉴结第六章之意惟能敬则徳足以怀人而出话也然为谋也逺矣又总结通篇之意
　　板八章○序以为凡伯刺厉王朱传谓与民劳相类皆同列相戒之辞也周之遗献渊源于文武周公之传故其言之精微切至如此为此诗者其知道乎
　　荡荡上帝下民之辟疾威上帝其命多辟天生烝民其命匪谌靡不有初鲜克有终
　　居上以寛故荡荡上帝则下民之君也病民而作威其命令必多邪僻矣君命既多僻则天命不可常所以有初而有终者鲜焉
　　文王曰咨咨女殷商曾是彊御曾是掊克曾是在位曾是在服【蒲北反】天降滔徳女兴是力
　　彊御暴虐之臣也掊克聚敛之臣也此天所降之滔徳以害民者然曾是如此之人自能在位而在服乎实汝力兴起而用之尔郑氏曰不敢斥言王恶故上陈文王咨嗟殷纣以切刺之
　　文王曰咨咨女殷商而秉义类彊御多怼流言以对宼攘式内侯作侯祝靡届靡究
　　自谓所执者义实则用彊御以敛怨造流言以御人实则用掊克为宼攘传谓纣智足拒谏辩足饰非者此也义类似义而非义者也宼盗攘夺者居中用事故曰式内
　　文王曰咨咨女殷商女炰烋于中国敛怨以为徳不明尔徳时无背无侧尔徳不明【弥郎反】以无陪无卿【古音】炰烋自矜之貌用彊御掊克之人而以敛怨为徳则所谓徳者昬徳而已以昬徳而兴慆徳背侧陪贰安得有正人哉
　　文王曰咨咨女殷商天不湎尔以酒不义从式既愆尔止靡明靡晦式号式呼俾昼作夜【音豫】
　　纣之信用奸究虐害生民既如此矣然使非沈湎于酒犹庶几不义者能从式也既愆尔容止而饮酒号呼遂至无明晦而反易昼夜此徳所以愈昏不义所以愈甚也败亡将至有若天湎之者
　　文王曰咨咨女殷商如蜩如螗如沸如羹【音冈】小大近丧人尚乎由行【戸郎反】内奰于中国覃及鬼方
　　乱且将亾尚恬然行之自近及逺莫不怨怒
　　文王曰咨咨女殷商匪上帝不时殷不用旧【古音忌】虽无老成人尚有典刑曾是莫听大命以倾
　　哀其不能循守旧章以取倾覆
　　文王曰咨咨女殷商人亦有言颠沛之揭枝叶未有害本实先拨殷鉴不逺在夏后之世
　　叹其故家遗俗流风善政犹有存者而纣身为极恶以自絶殷鉴在夏以切今之宜鉴于殷也
　　荡八章○旧説刺厉王也二三四章引用凶邪摈弃忠直所谓其命多辟者五章推其罔有悛心之故以湛于酒而徳益昬也六七八章乃言大命之将至天之匪谌祚将不终
　　抑抑威仪维徳之隅人亦有言靡哲不愚庶人之愚亦职维疾哲人之愚亦维斯戾
　　此诗言修徳之事甚备而皆要之以威仪盖自静有所存动有所检皆于威仪騐之也抑抑者谦卑之意靡哲不愚言自以为哲者无有不愚也能以抑抑为心则必无自贤圣之事矣愚而自用固其疾也哲人蹈之岂非戾乎
　　无竞维人四方其训之有觉徳行四国顺之訏谟定命逺犹辰告敬慎威仪维民之则【四句无韵】
　　莫强于人自强则四方法而效之矣徳行必觉者而能修有觉则四国顺而从之矣訏谟逺犹谓古圣贤之大训深谋也定命刘子所谓人受天地之中以生谓命于是有动作礼义威仪之则以定命者是也辰告者以时告诫虑其亡且失也圣贤大训所以定生人之命盖吉凶祸福之本也惟自强则命自我立矣其深谋毎豫时而警告盖吉凶祸福之几也惟有觉则动无失时矣二者皆发见于威仪之间能庄敬则日强能谨几则先觉敬慎威仪而民则之所谓训且顺焉者此也
　　其在于今兴迷乱于政【与刑协】颠覆厥徳荒湛于酒女虽湛乐从弗念厥绍罔敷求先王克共明刑
　　此警不能自强者也其在于今斥厉王时事言也迷乱于政颠覆于徳惟酒之耽不竞甚矣汝欲从之耽乐岂不念世继之重乎无亦求先王之明法如所谓訏谟者而敬守之乎
　　肆皇天弗尚如彼泉流【今本误作流泉依唐石经改正】无沦胥以亡夙兴夜寐洒埽廷内维民之章修尔车马弓矢戎兵【必良反】用戒戎作用逷蛮方
　　此警不能有觉者也皇天弗尚亦斥厉王时事言也天之所弃则危亡及之汝岂可与之胥沦以亡乎夫危亡之几敌国外患非所忧也亦谨之威仪而已矣不特班朝治官也夙夜之间庭除之近寝兴洒埽之细皆足以为民之章表然后修其车马戎兵以防猝而服逺此则思亡保存之道古之为逺犹者其知此矣
　　质尔人民谨尔侯度用戒不虞慎尔出话敬尔威仪【音俄】无不柔嘉白圭之玷尚可磨也斯言之玷不可为也无易由言无曰苟矣【二句无韵】莫扪朕舌言不可逝矣无言不讐无徳不报惠于朋友【音以】庶民小子子孙绳绳万民靡不承
　　此二章承慎之意而言质人民以谨侯度所谓本诸身征诸庶民也戒不虞者必先于言行之间而言尤行之先也发之于身则瑕玷者不可补矣加之于人又无有不讐报者自朋友以至庶民小子莫不顺而施之则岂特朋友之孚信哉其施于小子也而子孙绳绳有以化于家也其施于庶民也而万民靡不承有以喩于国也其必质尔人民者以此
　　视尔友君子辑柔尔顔不遐有愆相在尔室尚不愧于屋漏【古音路】无曰不显莫予云觏神之格思不可度思矧可射【转音豫】思
　　此章承敬之意而言友于君子之时和柔其顔而不逺其过失可以勉而为也必也视其在幽室之中能庶几不愧于屋漏否乎人多饰于明而懈于暗以为莫己见也然神之来也无时无处犹不可准拟以致恭也况可怠慢而不敬乎此中庸所谓不动而敬不言而信者自强不息之至修徳之极功也
　　辟尔为徳俾臧俾嘉淑慎尔止不愆于仪【音俄】不僭不贼鲜不为则投我以桃报之以李彼童而角实虹小子上言修徳之事备矣此下皆致其儆戒丁宁以尽首章之意淑慎则不僭不愆则不贼人之则之如投桃报李之相应所谓无言不讐无徳不报者也无知而曰予知犹童者自谓角也此为人之所欺罔溃乱者愚之甚矣首章云靡哲不愚此之谓也
　　荏染柔木言缗之丝温温恭人维徳之基其维哲人告之话言顺徳之行其维愚人覆谓我僭民各有心柔木谓桑也桑柔则缗丝之所出温恭则盛徳之所基然惟哲人则信而顺之耳愚人则反以此言为僭差而各怀其心首章云哲人之愚亦维斯戾此之谓也
　　于乎小子未知臧否匪手携之言示之事匪面命之言提其耳借曰未知亦既抱子民之靡盈谁夙知而莫成言我之儆戒切且至矣汝既抱子而犹未之知乎惟虚以受人不自盈满则知之早者成之易矣申前章彼童而角之意
　　昊天孔昭我生靡乐视尔梦梦我心惨惨【当作懆】诲尔谆谆听我藐藐匪用为敎覆用为虐借曰未知亦聿既耄天道昭明民生于忧勤而死于逸豫奈何梦梦其心藐藐其听反以敎汝者为虐乎岂汝既耄而犹未之知乎申前章覆谓我僭之意
　　于乎小子告尔旧止听用我谋庶无大悔天方艰难曰丧厥国取譬不逺昊天不忒回遹其徳俾民大棘旧止者前人之所行所谓訏谟也逺犹也先王之明刑也天方艰难曰丧厥国以厉王时事言也取譬不逺昊天不忒犹前篇殷鉴不逺之意也因邪僻其徳而使民大危急如此可不戒乎
　　抑十二章○序谓卫武公刺厉王之诗朱传据国语以为自警之作今案篇中呼小子者皆以自警以为斥王失之然章之首末则显以时事言是两説当兼用也且上继板荡下属桑柔以类相次故序説不可废
　　菀彼桑柔其下侯旬捋采其刘瘼此下民不殄心忧仓兄填兮倬彼昊天宁不我矜【居银反】
　　填塞也仓兄填兮言怆怳塞胸也
　　四牡骙骙旟旐有翩乱生不夷靡国不泯民靡有黎具祸以烬于乎有哀国步斯频
　　上有车马之盛羽旄之美而下至于无国之乱皆生而不泯无民之黎皆罹祸以烬故叹息而知国运之频危也无国犹言凡国也靡有黎者黑首而壮大期未及者也
　　国步蔑资天不我将靡所止疑云徂何往君子实维秉心无竞【古音其亮反】谁生厉阶至今为梗【古音古盎反】
　　蔑资与板同无所借赖也将息也养也居无所止行无所往岂其有竞心而梗塞若此乎有造其危厉之基者也
　　忧心慇慇念我土宇我生不辰逢天僤怒自西徂东靡所定处多我觏孔我圉
　　生民播迁无有宁处岂不怀归乎所觏多乱而我圉亦孔尔圉犹疆也
　　为谋为毖乱况斯削告尔忧恤诲尔序爵谁能执热逝不以濯其何能淑载胥及溺
　　能谋能毖则乱由兹稍减矣果能毖乎则吾将告尔以忧恤果能谋乎则吾将诲尔以序爵忧国用贤以济乱如执热之用濯也苟不能然则相胥于防溺而已
　　如彼遡风亦孔之僾民有肃心荓云不逮好是稼穑力民代食稼穑维寳代食维好
　　荓与屏同气唈不通曰僾推而去之曰荓当乱而进犹遡风而行必不能逹也故民虽有敬事朝廷之心者皆推却自云不逮窜伏田畞力耕以代禄上之不能忧恤而序爵可知矣
　　天降丧乱灭我立王降此蟊贼稼穑卒痒哀恫中国具赘卒荒靡有旅力以念穹苍
　　赘缀属也京师为下国所缀具赘犹言凡所属也初谓稼穑可代食也然而乱亡既至蟊贼为害稼穑尽病属国皆荒忧天者君子之心也至于救死不暇而无力以念之亦可哀已
　　维此惠君民人所瞻【二句无韵】秉心宣犹考慎其相维彼不顺自独俾臧自有肺肠俾民卒狂
　　秉心宣谋慎择辅相者能忧恤序爵者也不顺之君则自谓贤善而不用人自有肺肠而不忧恤民之流离疾苦士之穷困愁忧至于违室家弃朝廷而忘天祸不几于狂乎
　　瞻彼中林甡甡其鹿朋友已谮不胥以谷人亦有言进退维谷
　　此至终篇皆责僚友之辞也鹿犹羣行而朋友相谮不能相成以善然此亦小人之失也被谮而退者固忧畏而不得自安谮人而进者亦将相倾危而日寻于无穷是进退皆谷何如胥以善乎
　　维此圣人瞻言百里维彼愚人覆狂以喜匪言不能胡斯畏忌
</div>
    <div class="pagination">
<a href="诗所_page17.html">上一页</a><span>...</span><a href="诗所_page13.html">13</a><a href="诗所_page14.html">14</a><a href="诗所_page15.html">15</a><a href="诗所_page16.html">16</a><a href="诗所_page17.html">17</a><span class="current-page">18</span><a href="诗所_page19.html">19</a><a href="诗所_page20.html">20</a><a href="诗所_page21.html">21</a><a href="诗所_page22.html">22</a><a href="诗所_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
