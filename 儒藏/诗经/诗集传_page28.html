<!DOCTYPE html>
<html>
<head>
    <meta charset="UTF-8">
    <title>诗集传 - 第 28 页/共 31 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>诗集传 - 第 28 页/共 31 页</h1>
    <div class="content">　　犹道也王将大征徐国兵未及之徒以王道允塞而徐人来服矣来庭来王庭也回违也
　　常武六章章八句
　　瞻卬凡伯刺幽王大坏也
　　瞻卬昊天则不我惠孔塡不宁降此大厉邦靡有定士民其瘵蟊贼蟊疾靡有夷届罪罟不收靡有夷瘳塡乆也瘵病也夷平也届极也瘳愈也国有所定则民受其福无所定则受其病于是有小人为之蟊贼刑罚为之罔罟凡此皆民之所以病也
　　人有土田女反有之人有人民女覆夺之此宜无罪女反收之彼宜有罪女覆説之哲夫成城哲妇倾城懿厥哲妇为枭为鸱妇有长舌维厉之阶乱匪降自天生自妇人匪教匪诲时维妇寺
　　鞫人忮忒谮始竟背岂曰不极伊胡为慝如贾三倍君子是识妇无公事休其蚕织
　　天何以刺何神不富舎尔介狄维予胥忌不吊不祥威仪不类人之云亡邦国殄瘁天之降罔维其优矣人之云亡心之忧矣天之降罔维其防矣人之云亡心之悲矣
　　几近也
　　觱沸槛泉维其深矣心之忧矣宁自今矣不自我先不自我后藐藐昊天无不克巩无忝皇祖式谷尔后泉之冽也其源深矣幽王之败其所从来者亦乆矣非今日而然也故君子惧而相戒曰天之藐然逺而难信也无有不自戒敕以求巩固者庶几上不忝父祖下不危子孙尔
　　瞻卬七章三章章十句四章章八句
　　召旻凡伯刺幽王大坏也
　　因其首章称旻天卒章称召公故谓之召旻以别小旻而已毛氏之序曰旻闵也闵天下无如召公之臣盖亦衍説矣
　　旻天疾威天笃降丧瘨我饥馑民卒流亡我居圉卒荒笃厚也瘨病也卒尽也居国中也圉边陲也
　　天降罪罟蟊贼内讧昏椓靡共溃溃回遹实靖夷我邦讧溃也昏椓刑余奄人也溃溃乱也靖安也天降罔以执有罪使小人为蟊贼以溃其内故昏椓羣小不恭之人为邪僻之行安然而夷灭其国
　　臯臯訿防曾不知其玷兢兢业业孔塡不宁我位孔贬臯臯多告诉也訿訿多谗谤也小人臯臯訿訿曾无有知其瑕疵者君子居于其间兢兢业业日夜危惧乆而不安犹不能保其位
　　如彼嵗旱草不溃茂如彼栖苴我相此邦无不溃止溃遂也苴枯草也人之生于此时者忧患多故其生不乐如旱嵗之草不得遂茂如木上之栖苴君子以是相其国知其溃乱不乆也
　　维昔之富不如时维今之疚不如兹彼疏斯稗胡不自替职兄斯引
　　言先王之世天下富乐其人固不若是穷矣至于今世人民疲病亦未有若此之甚者盖指言幽王大坏之时也疏麤也稗精也兄益也引长也君子与小人精麤之不同可指而知也小人曷不自替以避君子而乃自任以长此乱也
　　池之竭矣不云自频泉之竭矣不云自中溥斯害矣职兄斯不烖我躬
　　频厓也溥徧也大也池水之钟也泉水之发也故池之竭由外之不入泉之竭由内之不出今外则诸侯不亲内则国人不附其害徧至矣然小人犹自任以益大此乱维曰不烖我躬则无所不为曾不顾其害民以及其国也
　　昔先王受命有如召公日辟国百里今也日蹙国百里于乎哀哉维今之人不尚有旧
　　世虽乱岂不犹有旧德可用之人哉言有之而不用耳文王之世周公治内召公治外故周人之诗谓之周南诸侯之诗谓之召南所谓日辟国百里云者言文王之化自北而南至于江汉之间服从之国日益众耳盖虞芮质成于周其旁诸侯闻之相帅而归周者四十余国然则日辟百里之言不为过矣楚椒举有言夏桀为仍之会有緍叛之商纣为黎之搜东夷叛之周幽为太室之盟戎狄叛之皆示诸侯汰也其后齐桓盟诸侯于葵丘震而矜之叛者九国由此观之辟国以礼蹙国不以礼皆非用兵之谓也近世小人欲以干戈侵虐四邻求拓土之功者率以召公借口此楚灵齐湣之事桓文之所不为而以诬召公乌乎殆哉
　　召旻七章四章章五句三章章七句














　　诗集传卷十七
<经部,诗类,诗集传>
　　钦定四库全书
　　诗集传卷十八　　　　　　宋　苏辙　撰
　　清庙之什
　　周颂皆有所施于礼乐盖因礼而作颂非如风雅之诗有徒作而不用者也文武之世天下未平礼乐未备则颂有所未暇至周公成王天下既平制礼作乐而为诗以歌之于是颂声始作然其篇第之先后则不可究矣考之以其时则不伦求之以其事则不类意者亦以其声相从乎清庙之什礼之大者也臣工之什礼之次者也闵予小子之什礼之小者也然时有参差不齐者意者亦以其声相从也然不可得而推矣
　　清庙祀文王也
　　于穆清庙肃雝显相济济多士秉文之徳对越在天骏奔走在庙不显不承无射于人斯
　　于乎美哉其祀文王于清庙也有肃肃其敬雝雝其和者实来显相其礼文王没矣其神在天其主在庙然士之来助祭者犹不忘秉持其徳以对其在天而奔走其在庙者言文王之泽久而不忘岂其不显不承哉信矣其无厌于人也肃然清浄曰清庙对配也越辞也骏长也
　　清庙一章八句
　　维天之命太平告文王也
　　维天之命于穆不已于乎不显文王之徳之纯假以溢我我其收之骏惠我文王曾孙笃之
　　文王受命未终而没周公成王继之天下太平以为文王之徳之致也故以告之曰天命之于周久而不已文王亦既没矣而其徳羙不亡以大盈溢我后人我后人收之以成太平天命之不已也如此今将以长顺文王之心惟尔子孙世益厚之
　　维天之命一章八句
　　维清奏象舞也
　　象文王之乐所谓象箾者盖文舞也文王之舞谓之象武王之舞谓之武将舞象则先歌维清故其序曰奏象舞而其辞称文王将舞武则先歌武故其序曰奏大武而其辞称武王记曰十三舞勺勺大武也十五舞象象象箾也武而谓之勺者勺之序曰告成大武盖因此诗而名之也
　　维清缉熈文王之典肇禋迄用有成维周之祯
　　缉和也熈光也周公之治周也事为之制曲为之防是以其国无不之政政无不清也清则其为之也暇而事之也至是以无不和洽而光明者君子推其所由致之曰由文王之法文王之造周也实始肇祭天地先为之极焉迄于周公遂以有成其成虽当周公之世然其祯祥见于文王矣
　　维清一章五句
　　烈文成王即政诸侯助祭也
　　古之儒者皆言武王崩成王防不能践阼周公摄天天子位以为政七年而后反余考于诗书无之古者君薨世子即位谅闇而听于冡宰三年盖免丧而复成王之终丧也以防不能听政而听于周公七年而复故书称武王崩三监及淮夷畔周公相成王以黜商有大政令未尝不称王命也然则成王既已即位矣成王既已即位而周公摄则是二王者也盖武王崩成王无所复父不得称子则逾年即位而称王虽称王矣而不能治王事故未甞即政是以周公当国而治事非摄其位盖行其事也其后七年退而复辟则成王于是即政亦非复其位盖复其事也故此诗之序曰成王即政即政非即位也苟成王有即位有即政则周公之未甞摄位明矣或曰即政亦即位也然则未终丧而为诗以作乐可乎
　　烈文辟公锡兹祉福恵我无疆子孙保之无封靡于尔邦维王其崇之念兹戎功继序其皇之无竞维人四方其训之不显维徳百辟其刑之于乎前王不忘
　　成王朝享于庙诸侯来助者以祖考之命锡之祉福其曰烈文辟公呼而告之也诸侯能奉顺王室则子孙安矣无封以专利无靡以专欲则王尊之矣念其先祖之功则继其序者益大矣勤于择人则四方顺之矣敏于为徳则百辟宪之矣凢此五者先王之所以不忘诸侯而教之也烈光也辟公皆君也
　　烈文一章十三句
　　天作祀先王先公也
　　祀时祀也周之初时祀犹及先公
　　天作髙山大王荒之彼作矣文王康之彼徂矣岐有夷之行子孙保之
　　髙山岐山也大王迁于岐山始荒有之亦既作之矣文王从而安之文王既逝矣岐周之人世载其夷易之道子孙保之不替也
　　天作一章七句
　　昊天有成命郊祀天地也
　　郊谓冬至祭昊天于圜丘夏至祭地祗于方泽诗称昊天是以知非祈谷之郊也
　　昊天有成命二后受之成王不敢康夙夜基命宥密于缉熈单厥心肆其靖之
　　天将祚周以天下既有成命矣文武受之将成其王业不敢安也夙夜积徳以为受命之基盖未尝求之亦未尝舍之也未尝求之所谓宥也未尝舎之所谓密也宥之也者听其自至也密之也者欲及其时也文武之所以答天命者如此于乎及其和洽而光眀也尽其心矣故能定之也此诗有成王不敢康而执竞有不显成康世或以为此言成王诵康王钊也然则周颂有康王子孙之诗矣周公制礼礼之所及乐必从之乐之所及诗必从之故颂之施于礼乐者备矣后世无容易之且诗曰成王不敢康夙夜基命宥密又曰自彼成康奄有四方成王非基命之君而周之奄有四方非自成康始也
　　昊天有成命一章七句
　　我将祀文王于明堂也
　　此传所谓祀文王于明堂以配上帝者也记曰有虞氏禘黄帝而郊喾祖颛顼而宗尧夏后氏亦禘黄帝而郊鲧祖颛顼而宗禹商人禘喾而郊冥祖契而宗汤周人禘喾而郊稷祖文王而宗武王郑氏以祖宗为明堂之配而王氏以祖宗为不毁之庙予窃以郑氏为不然何者四代之所禘皆其祖之所自出庙之所不及者也其所祖者庙之所自始者也其所郊者先世之有功者也其所宗者近世之有功者也有虞氏继尧尧喾非其姓也故禘黄帝而郊喾祖颛顼而宗尧黄帝颛顼之所自出而颛顼舜之祖此其不可易者也尧喾则舜之所继而有功者也故舜之将摄也受终于文祖尧之祖也禹之将摄也受命于神宗舜之宗也将以天下予人必告其所从受天下舜之所从受天下者尧也则舜之以尧为宗也明矣夏商之所禘祖犹舜也而其所郊宗则其世之有功者也至周亦然其所以为异者后稷祖也文武皆王业之所自成也故虽以后稷为太祖而其禘于庙也先公之主禘于稷庙先王之主禘于文武之庙雝其所以禘太祖也雝为文王之诗故文王亦祖矣文王为祖故后稷升于郊此其所以异于夏商而已故祖宗之号非所以施于眀堂也
　　我将我享维羊维牛维天其右之仪式刑文王之典日靖四方伊嘏文王既右享之我其夙夜畏天之威于时保之
　　将奉也享献也其飨上帝于眀堂也奉其牛羊而献之曰天其尚右我而飨此乎盖不敢必也故自托于文王庻几可以致之曰我今仪式刑文王之典以靖天下苟天不遗文王而嘏之其亦既右飨我哉天之难致也如是是以夙夜畏天之威而保文王之法庻几可得而致也
　　我将一章十句
　　时迈巡守告祭柴望也
　　时迈其邦昊天其子之实右序有周薄言震之莫不震叠懐柔百神及河乔岳允王维后明昭有周式序在位载戢干戈载櫜弓矢我求懿徳肆于时夏允王保之王者以时巡行邦国曰天其尚子我哉则曰天实右序我有周矣不然四方之诸侯岂其薄震动之而无不震慴以归周者我是以能巡守于方岳柴告天地望秩山川徧于羣神信矣我周王维君矣然我有周岂以是求多于诸侯哉盖亦次序其朝之羣臣敛其甲兵而收藏之求有徳之人而布之于诸夏以藩屏周室如是而已然后信能保有天下此所谓明也
　　时迈一章十五句
　　执竞祀武王也
　　执竞武王无竞维烈不显成康上帝是皇自彼成康奄有四方斤斤其明钟鼔喤喤磬筦将将降福穰穰降福简简威仪反反既醉既饱福禄来反
　　竞彊也武王持其彊心为而不舍故天下莫能与之竞遂成其王业而安之为天之所君夫周之兴也逺矣至于武王成而安之然后能奄有四方使其明无所不至凡今所以能备其礼乐脩其祭祀以受多福者皆武王之徳之致也喤喤和也将将集也穰穰众也简简大也反反顺习也反复也
　　执竞一章十四句
　　思文后稷配天也
　　周颂有祭天之诗三焉其一曰昊天有成命以郊祀天地此所谓禘喾祀昊天于圜丘而以喾配之者也其二曰我将祀文王于明堂此所谓宗祀文王于明堂以配上帝者也其三曰思文后稷配天此所谓郊稷禘其祖之所自出而以其祖配之者也此三者其说皆出于郑氏古之论郊祀者莫密于郑氏然世或以其怪而不信予以为郑氏近之而不善言之故为之辩曰天一而已然而天有五行五行之神而尊之曰五帝不可谓无六天也古之帝王以五行之徳迭王天下故以火徳者曰炎帝以土徳者曰黄帝古之帝王以五徳相授而有天下其来尚矣至于周而为木故以其行王天下则又特祀其神此亦理之当然也然郑氏之説则恠矣曰昊天者耀魄寳苍帝者灵威仰赤帝者赤熛怒黄帝者含枢纽白帝者白招拒黑帝者叶光纪帝王之以其徳王天下者皆其所感而生也此尚何以使学者信之然郑氏之所谓感生者礼之所谓祖之所自出也然则记者亦过矣史称秦襄公居西方自以为主少皥之神故作西畤以祀白帝其后宣公作密畤以祀青帝灵公作吴阳上畤以祀黄帝下畤以祀炎帝汉髙帝曰吾闻天有五帝而不足一何也于是复作北畤以祀黒帝其说皆与郑氏合故郑氏之说古矣而所以言之非也若夫王氏之学有昊天而无五行故曰礼之所谓禘喾者大祭于庙而以喾为祖也所谓郊稷者祀昊天而以稷配也所谓祀文王于明堂者亦以配昊天也予窃而非之何者周人推其受命祖曰文王始封之祖曰后稷故周人之庙至稷而止又推而上之曰后稷生于姜嫄则又立姜嫄之庙曰先妣姜嫄帝喾之妃而特立庙则喾无庙矣无庙则无主无主则无以禘无庙则无所禘将禘于后稷之庙是以父而下禘于子孙之庙非礼也且夫肃之所谓其祖之自出者喾也以喾为祖之所自出可也未有禘祖之父而以祖配之者也王者之祭天地维外之故为之配以主之禘祖之父而为之配是外祖之父也由是言之喾不得与宗庙之禘而祖之所自出者非喾则所谓禘喾者诚配天也
　　思文后稷克配彼天立我烝民莫匪尔极贻我来牟帝命率育无此疆尔界陈常于时夏
　　尧遭洚水之患民阻饥后稷播百谷以食之然后民复粒食也方是时也天降嘉种以遗之使徧养于四方无曰此吾疆也彼尔界也布之于诸夏使常种之而后已立粒通极中也能粒烝民者后稷之功也能建皇极者后稷之徳也使稷有粒民之功而无皇极之徳物我逺近存于心则安能陈常于时夏若此其广乎惟其功徳相济是以谓之文也不然服田力穑之人而能使其子孙代有天下八百年不絶乎自后稷以来世之有功于民者为不少矣而未见有其徳者是以终不能有天下虽或有天下亦未见若是其久者也得非其旧日乎来牟麦也
　　思文一章八句
　　臣工之什　　　　　　周颂
　　臣工诸侯助祭遣于庙也
　　嗟嗟臣工敬尔在公王厘尔成来咨来茹嗟嗟保介维莫之春亦又何求如何新畬于皇来牟将受厥明明昭上帝迄用康年命我众人庤乃钱鏄奄观铚艾
　　厘赐也茹度也保介车右也月令孟春天子亲载耒耜措之于参保介之御间田一岁曰新三岁曰畬庤具也钱铫也鏄鎒也铚获也诸侯朝正于王因助祭于庙祭终而遣之遂戒其羣臣百工曰戒尔公事王既赐尔成法有所不知则来咨度以定之既又戒其车右曰今既莫春矣其亦视尔田事问其如何而劝督之昔后稷播殖百谷天实降之嘉种大受其明以至于今常有丰岁尔其亦使众人具其田器以劝田事其亦大有刈矣
　　臣工一章十五句
　　噫嘻春夏祈谷于上帝也
　　所谓啓蛰而郊龙见而雩是也
　　噫嘻成王既昭假尔率时农夫播厥百谷骏发尔私终三十里亦服尔耕十千维耦
　　噫嘻叹也天之所以成我王业者既昭至矣我今率是佃田之农夫令无不咸播百谷曰其大发尔私尽三十里而后已既令之民之服其耕者万人皆出于野言人事尽矣所不足雨耳是以告之天也私民田也上之告民则先其私民之奉上则先其公曰雨我公田遂及我私交相爱也周官凢治野夫间有遂遂上有径十夫有沟沟上有畛百夫有洫洫上有涂千夫有浍浍上有道万夫有川川上有路万夫之地方三十三里有半言三十里举成数也耜广五寸二耜为耦万夫故万耦
　　噫嘻一章八句
　　振鹭二王之后来助祭也
　　二王后杞宋也
</div>
    <div class="pagination">
<a href="诗集传_page27.html">上一页</a><span>...</span><a href="诗集传_page23.html">23</a><a href="诗集传_page24.html">24</a><a href="诗集传_page25.html">25</a><a href="诗集传_page26.html">26</a><a href="诗集传_page27.html">27</a><span class="current-page">28</span><a href="诗集传_page29.html">29</a><a href="诗集传_page30.html">30</a><a href="诗集传_page31.html">31</a><a href="诗集传_page29.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
