<!DOCTYPE html>
<html>
<head>
    <meta charset="UTF-8">
    <title>六家诗名物疏 - 第 37 页/共 52 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>六家诗名物疏 - 第 37 页/共 52 页</h1>
    <div class="content">　　庭燎篇
　　庭燎
　　周礼阍人大祭祀防纪之事设门燎賔客亦如之司烜氏凡邦之大事共坟烛庭燎注云坟大也树于门外曰大烛于门内曰庭燎皆所以照众为明疏云庭燎以苇为中心以布纒之饴蜜灌之若今爉烛或以百般一处束之或百处设之若人所执者用荆燋为之执烛抱燋曲礼云烛不见跋是也○礼记云庭燎之百由齐桓公始也注庭燎之差公盖五十侯伯子男三十疏云此数出大戴记也百者皇氏云作百炬列于庭或云百炬共一束也○国语单子云敌国賔至甸人积薪火师监燎○礼书云在手曰烛在地曰燎
　　晨
　　説文云早昧爽也从臼从辰辰时也亦声□夕为□臼辰为晨皆仝意○释名云晨伸也旦而日光复似见也
　　沔水篇
　　朝
　　曲礼曰天子当依而立诸侯北面而见天子曰觐天子当宁而立诸公东面诸侯西面曰朝注云诸侯春见曰朝受贽于朝受享于庙生气文也秋觐曰觐一受之于庙杀气质也朝者位于内朝而序进觐者位于庙门外而序入王南面立于依宁而受焉夏宗依春冬遇依秋王制云诸侯之于天子比年一小聘三年一大聘五年一朝又云天子无事与诸侯相见日朝考礼正刑一徳以尊于天子○周礼太宰大朝觐防同赞玉币玉献玉几玉爵宰夫凡朝觐防同以牢礼之法掌其牢礼幕人朝觐防同共帷幕幄帟绶掌次朝觐防同张大次小次大宗伯春见曰朝注云朝朝也欲其来之早又云朝觐防同则为上相司几筵大朝觐王位设黼扆筵席玉几典瑞云侯伯执圭子男执璧以朝觐宗遇防同于王小臣朝觐沃王盥齐仆朝觐宗遇飨食皆乘金路各以其等为车送逆之节大司冦朝觐防同前王大行人春朝诸侯以图天下之事凡诸侯之邦交嵗相朝也○孟子曰诸侯朝于天子曰述职述职者述所职也一不朝则贬其爵再不朝则削其地三不朝则六师移之
　　宗
　　大宗伯云夏见曰宗注云宗尊也欲其尊王○大行人云夏宗以陈天下之谟
　　海
　　释名云海晦也主承秽浊其色黑如晦也○説文云海天池也以吐纳百川者○公羊传云河海润千里○春秋攷异邮云黄星骋海水跃宋均云黄星土精土安静跃则失常○山海经云大荒中有山曰天台海水入焉○庄子云天下之水莫大于海万川归之不知何时止而不盈尾闾泄之不知何时已而不虚春秋不变水旱不知○晏子云海深十里○博物志云天地四方皆海水相通地在其中盖无几也七戎六蛮九夷八狄形类不同总谓四海言皆近于海也○初学记云东海之别有渤澥故东海共称渤海又通谓之沧海山海经有岐海幼海少海凡四海通谓禆海裨海外复有大瀛海环之海神曰海若海中山曰岛海中洲曰屿○渤海图论云海者百谷之王也山东三面濒海登莱二府岛屿环抱其在青济则乐安日照濵州利津霑化海丰诸境皆抵海为界称渤海云○留青日札云东海南海易穷汉使东道极于黑齿国南道极于乌弋山离国此亦当是西南也乌弋山离去长安万二千二百里行可百余日乃至条支国临西海又乘水西行可百余日近日所入云于阗水西流注西海其东水东流注盐泽河源出焉康居去长安万二千三百里其西北可二千里有奄蔡国临大泽无涯盖北海云
　　鹤鸣篇
　　鹤
　　春秋説题词云鹤知夜半注鹤水鸟也夜半水位感其生气则喜而鸣○通卦验云立夏清风至而鹤鸣○周易曰鸣鹤在隂其子和之○诗义疏云鹤大如鹅长脚青黑髙三尺余喙长四寸余多纯白或有苍色者今人谓之赤颊常夜半鸣其鸣髙亮闻八九里雌【一作老】者声差下鸡鸣时亦鸣○风土记云鸣鹤戒露白鹤也此鸟性警至八月白露降即髙鸣相警○相鹤经云鹤阳鸟而逰于隂因金气依火精以自养食于水故喙长轩于前故后趾短栖陆故足髙而尾凋翔云故毛丰而肉疎大喉以吐故修颈以纳新故夀体无青黄二色者木土之气内养故不表于外行必依洲屿止不集林木盖羽族之宗长仙人之骐骥也鹤之上相瘦头朱顶露眼黑睛髙鼻短喙防颊防耳长颈促身燕膺鳯翼雀毛龟背鼈腹轩前垂后髙胫麄节洪髀纎指此相之备者也鸣则闻于天飞一举千里鹤二年落子毛易黑点三年产伏复七年羽翮具复七年飞薄云汉复七年舞应节复七年十二时鸣中律复百六十年不食生物大毛落茸毛生雪白或纯黑泥水不汚复百六十年雌雄相见目精不转而孕千六百年饮而不食鸾鳯为羣○禽经云鹤老则声下而不能髙近而不能尞又云鹤爱隂而恶阳声交而孕又云鹤以怨望以洁唳○古今注云千载变苍又千嵗变黑所谓鹤○玉策记云千嵗之鹤随时而鸣能登木色纯白脑尽成骨其未千嵗者终不集于林也○本草云鹤有有黄有白有苍○云峤类要云鹤胎生者形体坚小惟食稻粱虽甚驯久须飞去鹳合而卵生其体大食鱼鰕噉虵鼠不能去耳○埤雅云鹤雌雄相随履迹而孕内典曰鹤影生○雅翼云鹤性好隂故谓其羽为隂羽周书曰隂羽鳬旌也古书多言鹄即鹤音之转鹄不日浴而白白即鹤也鹄鸣哠哠哠哠鹤也以龟龙鸿鹄为夀夀亦鹤也
　　臯
　　传云臯泽也○笺云泽中水溢出所为坎○韩诗説云九臯九折之泽○楚辞注云泽曲曰臯
　　渊
　　説文云渊囘水也○管子云水出地而不流者命之曰渊○李萧逺云水通之斯为川塞之斯为渊○荀子曰积水成渊蛟龙生焉○列子云鲵旋之潘为渊止水之潘为渊流水之潘为渊滥水之潘为渊沃水之潘为渊氿水之潘为渊雍水之潘为渊汧水之潘为渊肥水之潘为渊是为九渊焉
　　错
　　説文作厝云厉石也○传云可以琢玉○严氏云扬子不砻不错焉攸用错谓治玉也○尚书豫州锡贡磬错注云治玉石曰错
　　谷
　　广雅云谷楮也○陆疏云幽州人谓之谷桑荆扬交广谓之谷中州人谓之楮殷中宗时桑谷共生是也今江南人绩其皮以为布又以为纸谓之谷皮纸洁白光泽其里甚好叶初生可以为茹○管子云五位之土其柞其谷○酉阳襍俎云构谷田久废必生构叶有瓣曰楮无曰构○本草图经云楮有二种一种有斑花文谓之斑谷今人用为冠一种皮无花但叶似葡萄作瓣而有子者为佳其实初夏生如弹丸青緑色至六七月渐深红色乃成熟八月九月采○抱朴子云柠实赤者饵之一年老者还少○物类相感志云其胶可团丹砂○埤雅云楮宜涧谷○雅翼云谷恶木易生实赤如杨梅而无核
　　祈父篇
　　祈父
　　传云圻父司马也职掌封圻之兵甲○书云圻父薄违蔡氏云圻父逼逐违命者也又云司马掌邦政统六师平邦国○周礼云大司马掌建邦国之九法以佐王平邦国以九伐之法正邦国以九畿之籍施邦国之政职中春敎振旅中夏教苃舎中秋敎治兵中冬敎大阅若大师则掌其戒令及战巡陈眡事而赏罚若师有功则左执律右执钺以先恺乐献于社○小宰云夏官其属六十○记王制云司马辨论官材论进士之贤者以告于王○家语云司马之官以成圣贤能而失官爵功劳而失赏禄士卒疲怨兵弱不用曰不平不平则饬司马
　　爪
　　説文曰覆手曰爪○释名云爪绍也筋极为爪绍续指端
　　爪士
　　笺云司右主勇力之士为王闲守之卫○周礼司右掌羣右之政令凡军旅防同合其车之卒伍而比其乘属其右凡国之勇力之士能用五兵者属焉虎贲氏下大夫二人虎士八百人掌先后王而趋以卒伍军旅防同亦如之舎则守王闲王在国则守王宫国有大故则守王门○孔疏云司右与虎贲氏俱率其属以卫王○礼书云古之守卫王宫者不特士庶子而已有虎贲之虎士司隶之五隶司戈盾军旅防同授旅贲及虎士戈盾则王之在国在野可谓严矣必使四夷之隶者以着王之所守在四夷也或使师氏之属师之者以着王之使武以文也
　　饔
　　説文熟食也○周礼内饔外饔郑云饔割烹煎和之称○仪礼雍人摡鼎匕俎于雍爨注云雍人掌割烹之事者
　　白驹篇
　　藿
　　説文尗之少也○公食礼云铏芼牛注云豆叶也
　　黄鸟篇
　　粟
　　説文云粟嘉谷实也粟之为言续也○周礼云仓人掌粟入之藏○春秋説题辞云粟助阳扶性一变而以阳生为苗二变而秀为禾三变而粲然谓之粟四变入臼米出甲五变而烝饭可食阳以一立为法故粟积一大分穗长一尺西者金所立米者阳精故西字合米而为粟○吕氏春秋曰饭之美者不周之粟○罗氏云古不以粟为谷之名但米之有孚殻者皆称粟今人以谷之最细而圆者为粟则粱是其类○仁山金氏云吕氏书説有殻曰粟无殻曰米按粟即所谓谷也古人米与谷兼积米切用而易腐谷气全而可久缓急兼储后世军储独以米故久即不可食○本草粟米味咸主养肾气去脾胃中热益气陈者味苦主胃热消渴利小便唐本注云粟类多种而并细于诸粱北土常食与粱有别
　　明
　　笺云明当为盟信也○礼记曰约信曰誓涖牲曰盟○周礼司盟掌盟载之法凡邦国有疑防同则掌其盟约之载及其礼仪北面诏明神既盟则贰之盟万民之犯命者诅其不信者亦如之注云盟者书其辞于策杀牲取血坎其牲加书于上而埋之谓之载书有疑不协也明神日月山川觐礼加方明于坛上所以依之也诏之者读载书以告贰之者写副当以授六官盟诅者欲相与共恶之也又玉府若合诸侯则共珠槃玉敦戎右盟则以玉敦辟盟遂役之赞牛耳桃茢封人大盟饰牛牲诅祝作盟诅之载辞司冦凡邦之大盟约涖其盟书而登之于天府太史内史司防及六官皆受其贰而藏之○左传子贡曰盟有玉帛以奉之
　　诸兄
　　尔雅云男子先生为兄后生为弟族父之子相谓为族晜弟族晜弟之子相谓为亲同姓兄之子弟之子相谓为从父昆弟
　　诸父
　　尔雅云父为考父之考为王父父之世父叔父为从祖祖父父之晜弟先生为世父后生为叔父父之从父晜弟为从祖父父之从祖晜弟为族父
　　按诸之训众也则诸父诸兄当合三族而言笺传义非也
　　我行其野篇
　　遂
　　笺云牛蘈也仲春时生可采○尔雅云藬牛蘈郭云今江东呼草为牛蘈者髙尺余许方茎叶长而锐有穗穗间有华华紫缥色可淋以为饮疏缥青白色淋以水沃也○陆玑云今人谓之羊蹄似芦菔而叶长赤防为茹滑美○本草羊蹄一名东方宿一名连虫陆一名鬼目一名蓄陶隠居云今人呼秃菜即蓄音之讹诗云言采其蓄图经云生下湿地春生苗髙三四尺叶狭长颇似莴苣而色深茎节间紫赤花青白成穗子三棱若茺蔚夏中即枯根似牛蒡而坚实衍义云叶如菜中菠薐但无岐而色差青白叶厚花与子亦相似
　　按笺云蓫牛蘈尔雅云藬牛蘈则蓫即是藬孔疏云释草无文非也孙炎注尔雅云车前草一名牛蘈考车前草本草有五名并不云牛蘈孙説误矣
　　葍
　　笺云葍亦仲春时生可采○尔雅云葍防郭云大叶白华根如指正白可啖又云葍藑茅疏葍与藑茅一草也华白者即名葍华赤者别名藑茅○广雅云乌麮葍也○陆玑曰河内谓之蓘幽州谓之葍燕一名藚其根正白宜着热灰中温噉之饥嵗可烝茹以御饥或云花叶有两种一种叶细而花赤一种叶大而花白复香○风土记云葍蔓生被树而升紫黄色大如牛角二三同蔕长七八尺甜味如蜜
　　按陆玑所言花赤者即是藑茅也风土记所云恐别是一物蓫葍毛公并谓之恶菜然蓫堪入药用葍花白而香根可茹未必恶菜也








　　六家诗名物疏卷三十六
<经部,诗类,六家诗名物疏>
　　钦定四库全书
　　六家诗名物疏卷三十七　明　冯复京　撰小雅鸿雁之什二
　　斯干篇
　　似
　　笺云似读如己午之已疏古者似已字同○尔雅云太嵗在已曰大荒落○史记云已者言阳气之已尽也○汉书云已藏于已
　　妣
　　尔雅云母为妣○广雅云妣嫓也嫓匹于父○周礼大司乐奏夷则歌小吕舞大濩以享先妣注先妣姜嫄也姜嫄履大人迹感神灵而生后稷是周之先母也周立庙自后稷为始祖姜嫄无所妃是以特立庙祀之谓之閟宫
　　祖
　　释名云祖祚也祚物先也○大司乐奏无射歌夹钟舞大武以享先祖注先祖谓先王先公
　　棘
　　疏云矢镞之角为棘古有此名○韩诗作朸朸隅也
　　革
　　传云翼也○韩诗作□□翅也
　　翚
　　尔雅云伊洛而南素质五色皆备成章曰翚
　　楹
　　广雅云楹谓之柱○释名云楹亭也亭亭然孤立旁无所依也齐鲁读曰轻轻胜也孤立独处能胜任上重也○谷梁传曰丹桓宫楹礼天子丹诸侯黝大夫苍○书大传曰士大夫有石材庶人有石承注云材柱下质也承当柱下而已不出下为饰
　　正
　　笺云正昼也○朱传云向明之处○吕氏曰正谓正寝
　　防【互见召南牖】
　　笺云防夜也○朱传云奥窔之间○尔雅云西南隅谓之奥东南隅谓之窔孙炎曰奥室中隠奥之处也郭璞曰窔亦隠闇○释名云奥不见戸明所在秘奥也窔幽也亦取幽也
　　莞【详见邶风席】
　　尔雅云莞苻离其上蒚注今西方人呼蒲为莞蒲蒚谓其头台首也今江东谓之苻蓠又云鼠莞注亦莞属也纎细似龙须可以为席蜀中出好者○释文曰草丛生水中茎圆江南以为席形似小蒲而实非也○广雅曰葱蒲莞也○笺云莞小蒲之席○濮氏曰莞又云灯心草生池泽中即苻蓠也○本草灯心草丛生茎圆细而长直人将为席
　　簟
　　笺云竹苇曰簟○释名云簟簟也布之簟簟然平正也○説文云簟竹席也○方言云簟宋魏谓之笙或谓籧防关西谓之簟或谓之防其麄者谓之籧篨关东或谓之篕掞○礼曰莞簟之安藳秸之尚○淮南子云席上之先萑簟樽之上樽先王贵之先本而后末
　　按司几筵有次席注以为桃枝竹所次成者其即此簟与莞席在下即筵也竹簟在上即重席也孔氏曰寝卧之席自天子以下宜莞簟同
　　寝
　　周礼宫人掌王之六寝之修注六寝者路寝一小寝五路寝以视事小寝以时燕息焉又司士居虎门之左司王朝注虎门路寝门也王日视朝于路寝门外大仆建路鼓于大寝之门外而掌其政○礼记寝不逾庙又云朝辨色始入君日出而视之退适路寝聴政使人视大夫大夫退然后适小寝释服又云路寝成则考之○郑康成诗礼注云君谓之路寝大夫谓之适寝士或谓之适室世妇以君下寝之上为适寝内子卿之妻也下室其燕处也天子之寝有左右房宗庙及路寝制如明堂每室四户○孔仲达云天子路寝制如明堂燕寝如诸侯路寝故有左右房○何休云天子诸侯皆有三寝一曰髙寝一曰路寝一曰小寝父居髙寝子居路寝孙从王父母妻从夫寝夫人居小寝○尔雅云室有东西厢曰庙无东西厢有室曰寝○礼书云以书攷之天子路寝之制室居中左戸右牖东西有房又有东序西序东堂西堂东垂西垂賔阶阼阶房之南有东西夹室郑康成释仪礼谓房当夹室北是也孔安国谓西房西夹室东房东夹室误矣诸侯路寝与大夫士之室皆东西房郑氏谓大夫士无西房误矣王六寝后六宫诸侯三寝夫人三宫王大寝一小寝五诸侯大寝一小寝二大寝在前谓之路寝又谓正寝小寝在后谓之燕寝又谓少寝自卿以下二寝正寝居前燕寝居后其妻二寝亦如之
　　熊
　　説文云熊兽似豕山居冬蛰○诗义疏云熊能攀援上髙树见人则顚倒投地而下冬入穴蛰始春而出○援神契云赤熊见则奸宄自逺○淮南子注云熊食盐而死○抱朴子云熊夀五百嵗能化为狐狸○异苑云熊藏山穴穴里不得见秽及伤残见则舎穴自死○续搜神记云熊无穴或居大树孔中东土呼熊为子路以物击树云子路可起于是便下不呼则不动也○陶隠居云熊白是背上膏寒月则有夏月则无○图经云熊形类犬豕而性轻捷○酉阳杂俎云熊胆春在首夏在腹秋在左足冬在右足○墨客挥犀云熊于山中行数十里悉有跧伏之所必在危嵓枯木中山民谓之熊舘○埤雅云熊似豕坚中当心有白脂如玉味甚美俗呼熊白好举木而引气谓之熊经冬蛰不食饥则自舐其掌故其美在掌鬼谷子曰分威法伏熊说者以为熊之击搏先伏而后动○字说云熊强毅有所堪能而可以其物火之罴亦熊类而又强焉然可网也○雅翼云熊人足黑色革厚筋驽猎者刺其革不可得入随有膏膜之
　　罴
　　尔雅云罴如熊黄白文郭云似熊而长头髙脚猛憨多力能拔树木关西呼曰貑罴○诗义疏云有黄罴有赤罴大于熊其脂如熊白而麄理不如熊白美○禹贡云梁州厥贡熊罴狐狸织皮○山海经云嶓冡之山其兽多罴○埤雅云罴似熊而大坚中从目能縁能立遇人则擘而攫之淮南子曰熊罴之动以攫搏是也其白生于心之下肓之上秋冬则有春夏则无○尔雅翼云猎者云罴熊之雌者力尤猛柳宗元称鹿畏畏虎虎畏罴罴之状被髪人立絶有力而甚害人周礼穴氏掌攻蛰兽各以其物火之谓熊罴之属
　　虺
　　尔雅蝮虺博三寸首大如擘舎人曰江淮以南曰蝮江淮以北曰虺孙炎曰有牙最毒郭曰此自一种虵名为蝮虺邢昺曰今虵细颈大头色如文绶文间有毛似猪鬛鼻上有针大者长七八尺一名反鼻如虺类足以明此自一种虵○广雅云虺蝰也○广志云蝮虵与土色相乱长三四尺其中人以牙栎之裁断皮出血则身尽痛九窍出血而死○述异记云虺五百年化为蛟○埤雅云虺状似虵而小传曰为虺弗摧为虵奈何以此故也虺一名蝮旧曰蝮虵怒时毒在头尾一曰虺与蝮异虺如土色所在有之蝮虵鼻反在上有针锦文众虵之中此独胎产生辄坼副母腹亦有与地同色者○陶隠居云蝮形短而扁○陈藏器云蝮着足断足着手断手不尔合身糜溃七八月毒盛时啮树以泄其气树便死又吐涎沫于艸木上着人身肿成疮○图经云蝮虵黄黑色黄颔尖口○张文仲云蝮虵头斑身赤斑亦有青黑色者○葛洪云青蝰虵緑色大者四五尺一种尾三四寸
　　蛇
　　尔雅云螣螣虵蟒王虵○周易云龙虵之蛰以存身也○左传云深山大泽实生龙虵○星经云腾虵二十二星在室北近河主虫虵○埤雅云鱼属连行虵属纡行盘常向壬地以耳聴○雅翼云虵艸居常饥得食稍饱辄蜕壳冬含土入蛰及春出蛰则吐之其圎重如锡石谓之虵黄种类至多惟乌虵性善不噬物而白花虵有毒生于蕲州今虵死目皆闭惟蕲州者目开若生舒蕲两界间者则一开一闭此理之不可晓者○陶隠居云虵皆有足五月五日取烧地令热以酒沃之置中足出按虵类至多尔雅所载惟螣蟒蝮虺三者本艸有白花虵乌虵金虵银虵虵婆蓝虵两头虵山海经有肥遗六足四翼有巴虵吞象三年而出其骨有长虵毛如彘有鸣虵四翼音如磬神异经有率然孙武子以譬善用兵者也顾渚山记有緑虵朝野佥载有报寃虵岭表录异杨氏南裔异物志诸书俱有蚺虵録异记有鸡冠虵爆身虵黄领虵寰宇记有钩虵穷神秘苑有自断虵及诸方志所録不可胜记本毒虫有无毒者本鳞虫有无鳞者惟黄喉虵一种善啖蝮额有大王字为众虵之长
　　大人
　　朱传云太卜之属占梦之官也○周礼太卜掌三梦之法一曰致梦二曰觭梦三曰咸陟其经运十其别九十以龟之八命赞三梦之占占梦掌其嵗时观天地之防辨隂阳之气以日月星辰占六梦之吉凶一曰正梦二曰噩梦三曰思梦四曰寤梦五曰喜梦六曰惧梦季冬聘王梦献吉梦于王王拜而受之乃舍萌于四方以赠恶梦
</div>
    <div class="pagination">
<a href="六家诗名物疏_page36.html">上一页</a><span>...</span><a href="六家诗名物疏_page32.html">32</a><a href="六家诗名物疏_page33.html">33</a><a href="六家诗名物疏_page34.html">34</a><a href="六家诗名物疏_page35.html">35</a><a href="六家诗名物疏_page36.html">36</a><span class="current-page">37</span><a href="六家诗名物疏_page38.html">38</a><a href="六家诗名物疏_page39.html">39</a><a href="六家诗名物疏_page40.html">40</a><a href="六家诗名物疏_page41.html">41</a><a href="六家诗名物疏_page42.html">42</a><span>...</span><a href="六家诗名物疏_page38.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
