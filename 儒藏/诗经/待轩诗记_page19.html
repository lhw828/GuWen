<!DOCTYPE html>
<html>
 <head>
  <meta charset="utf-8"/>
  <title>
   待轩诗记 - 第 19 页/共 21 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   待轩诗记 - 第 19 页/共 21 页
  </h1>
  <div class="content">
   韩侯出祖出宿于屠显父【音甫】饯之清酒百壶其殽维何炰【白交切】鼈鲜鱼其蔌【音速】维何维笋及蒲其赠维何乘马路车笾豆有且【子余切】侯氏燕胥【此言韩侯归国而饯赠之厚　既觐而返复祖祭者尊其所往如始行也宿止也屠地名今在陜西西安府鄠县显父周之公卿饯者送行之燕酒以清爲圣百壶言其多也炰鳖煮熟之鼈鲜鱼鲜美之鱼蔌者菜之总名笋竹萌也蒲蒲始生水中者可剥之爲菹此皆饯中之品而出自天府举之以槩其余也以物送人曰赠人君之车曰路车所驾之马曰乘马卿大夫无路车乘马此于常制之外特有赠行之仪葢殊典也谓饯出于王而赠出自显父误矣此以饯爲重故又以笾豆言玩笾豆二句懽喜欵洽之语且胥皆语词侯氏谓韩侯有笾有豆王之情浓若此韩侯其安意享之无匆匆言别也觐礼诸侯之来朝者称侯氏】
　　韩侯取【同娶】妻汾【音焚】王之甥蹶【音决】父【音甫】之子【叶慈】韩侯迎止于蹶之里百两彭【铺郎切】彭八鸾锵【七羊切】锵不显其光诸娣从之祁祁如云韩侯顾之烂其盈门【此因韩侯入觐而归遂极称其娶妻亲迎之事汾王二句言族类之贵下皆言婚礼之盛　汾王厉王也厉王流于彘彘在汾水之上因称汾王犹晋侯居翼谓之翼侯晋人纳之鄂谓之鄂侯郑叔段居京谓之京城大叔及出奔共谓之共叔也何黄如曰汾王之甥即蹶父也尔雅妻之父爲外舅谓我舅者谓之甥帝馆甥于贰室是也又尔雅呼甥者有四軰姑之子爲甥舅之子爲甥妻之昆弟爲甥姊妹之夫爲甥四人体敌更相爲甥然则甥是同軰之称若谓韩姞与厉王同軰至宣王时方嫁于论疎矣或谓外孙亦曰甥何知姞非厉王外甥乎今案外孙称弥甥不单名甥左传以肥之得备弥甥是也夫既不可以姞爲厉王同軰又不可以外孙爲甥则汾王之甥指蹶父无疑矣故下文即以蹶父承之言韩侯所娶之妻乃汾王之甥蹶父之子也蹶氏父字王之卿士里邑也百两侈言其仪之盛即鹊巢所云百两也八鸾锵锵毎车皆有八鸾之声也不显丕显也诸娣众媵妾祁祁徐靓也谓举止从容态度闲雅如云众多也顾视也仪礼亲迎御轮三周下车曲顾即此顾字烂明灿照耀也迎以百两是待以邦君之礼何等光耀故曰不显其光从以诸娣是送以夫人之礼何等隆重故曰烂其盈门亦关着始命爲诸侯意　吕伯恭曰古者任过方靣之臣既尽其礼复恤其私使之内外光显故能展布自竭诗美锡命因道取妻其意在此而王室尊安人情暇豫亦在其中矣】
　　蹶父孔武靡国不到爲【于僞切】韩姞【其一反】相【息亮切】攸莫如韩乐【力告切】孔乐韩土川泽訏【况甫切】訏鲂鱮【音序】甫甫麀鹿噳【愚甫切】噳有熊有罴有猫【苗茅二音】有虎庆既令居【御斤于斤二反】韩姞燕誉【羊茹羊诸二反　此言蹶父相韩之善而韩姞遂归韩之乐　孔武言其才干敏防靡国不到言奉命出使涉歴之多非必各国皆至也姞蹶父姓妇人称姓以姓配夫之国谓之韩姞黄帝之子二十五人姞其一也相视也说文攸行水也字本从水省作攸借爲所字解蹶父奉命出使因爲女姞氏相其所居莫如韩乐孔乐句下正言其乐也訏訏甫甫皆大也水大则鱼亦大噳噳羣口相聚也熊罴解见小雅斯干猫似虎而浅毛猫食田防虎食田豕九土之宜不一大江以南多川泽大河以北多平原故韩国非川泽之国乃有流而爲川潴而爲泽者则地之广可知川深而名鱼聚泽深而时物育又有竒异禽兽出于其间则物之饶可知地广物饶故蹶父旬宣庆其居之善韩姞于归安之而美其誉令善燕安也此虽叙韩姞归韩之乐总见韩土封域之妙按蹶父择壻何与王朝事而诗人形容韩乐娓娓不厌何也语曰瓶水冻而知天下之寒汾王失道王室几絶列国可知韩国介在蛮貃其富庶视中原爲最难今鲂鱮麀鹿熊罴猫虎无不咸若则韩侯之控御皆宣王任使力也故序曰美宣王　朱康流曰尝考之春秋冦乱爲患北国爲最非得其人不可诗中絶无一语言及韩侯才能惟因蹶父相攸防缀物产之盛以见嗣续之际不替家声百蛮虽悍莫敢侵扰以得保其乐土则韩侯之才能可见此虽大雅而酝酿波澜饶有风人之致】
　　溥【从浦从寸俗从专非】彼韩城燕师所完【音髠】以先祖受命【叶名城命爲一韵】因时百蛮【弥隣切完蛮爲一韵】王锡韩侯其追其貃【武伯反】奄受北国因以其伯实墉实壑实实籍献其貔皮赤豹黄罴【音毗　此章言王之委重于韩侯勉以自强而修其职贡　溥大也燕北燕国召公封于燕韩初封时召公爲司空王命以其众筑此城不曰筑而曰完者种种坚固之义大哉韩城乃召公帅燕师筑此城极其完固无易视之也以字是推原语气时是也言今日以追貃国托韩者以韩先祖受命爲侯伯原因百蛮崛强难服故封韩侯先祖爲之长今王亦以追貃锡韩侯令抚柔所受北靣之国因以其先祖侯伯之事尽予之则今日之命一循先朝典故此女祖考所当纉者须凿池筑城深耕易耨切实图治无务虚名令貔与豹罴之皮不絶于贡方爲不负所托侯其可不勉哉百蛮北方诸蛮追蛮貃中国名北国王畿外北靣之国属在边方易于不庭韩侯所当干以正之者墉城壑池也畆田畆籍彻法也四实字言循习久便有名无实必以实心行实政方可也以方物贡上曰献貔白狐虎豹之属赤豹毛赤而文黒罴大于熊有黄有赤以黄爲上赤豹黄罴亦献其皮也王者不贵异物此本土方物载在宪典故令献之也　此章以先祖受命之因今王锡韩侯之意谆谆相戒葢不知封国所由则无以作其忠不知世业所在则无以敎之孝故推本言之修城池以因圉治田税以足食贡土物以奉戎辟韩处边陲尤其所急者故复申饬之水经注涿郡方城县有韩侯城　竹书成王十二年王命燕师城韩即此诗所云燕师所完也　黄才】
　　【伯曰是诗也君臣朋友之义夫妇父子之情无不备具学者读之亦可以兴矣】
　　江汉
　　序尹吉甫美宣王也【竹书宣王六年召穆公帅师伐淮夷王伐徐戎归锡召穆公命是诗之作当在此时　邹肇敏曰宣王武功见于小雅者则有六月采芑见于大雅者则有江汉常武考之竹书六年召穆公伐淮夷王伐徐戎则平淮平徐二师葢一时并发也徐自伯禽时已与淮夷相倚爲患故费誓曰徂兹淮夷徐戎并兴穆王时徐夷号率九夷以伐宗周厉王时淮夷侵雒王命虢公长父伐之不克淮徐蠢动从来久矣自宣王命吉甫伐玁狁方叔征蛮荆于是四方僣乱以次削平其一则遣召虎一则躬董六师者縁淮徐相距不甚逺虑其合而角我故分道出师以防侵轶耳葢至淮徐随流而攘风之所被罔不披靡而敉宁遂暨于四方故二诗皆曰四方既平乃篇终要归于文徳王犹若规若颂诗人之意深逺矣】
　　江汉浮浮武夫滔【他侯切】滔匪安匪游淮夷来求既出我车既设我旟匪安匪舒淮夷来铺【赋也首章叙伐之之故　江汉二水名浮浮水满貌武夫将士从征者滔滔顺流而下也车戎车鸟隼曰旟出车设旟则舎舟而陆矣安怠安游逸游舒徐缓也匪安匪游匪舒若是其皇皇者爲敌加于已倡乱犯顺理势之所不容不得已而应之故曰淮夷来求又曰淮夷来铺求者生事寻衅不相安之象铺者张扬声势无忌惮之象以其侵扰窃据故求而伐之以其散处潜伏故铺以讨之　陈器之谓淮夷之地不一徐州有夷则在淮北扬州有夷则在淮南邹肇敏曰江汉明言伐淮夷常武明言伐徐戎何必取南北爲目曰淮夷则淮南淮北兼举之矣今按竹书王伐徐戎次于淮则常武所言淮浦淮濆指所经歴及驻劄之地未尝指淮夷也　江出岷山汉出嶓冡汉至大别山与江流合大别在江夏界今大别之北汉口是也亦曰沔亦曰夏口江东即鄂州江夏郡】
　　江汉汤【音商书羊切】汤武夫洸【音光】洸经营四方告成于王四方既平王国庶定【唐丁切】时靡有争【甾陉反】王心载宁【此章述其成功　汤爲热水水流之怒如汤之沸也洸水涌貌士气百倍如水之涌也经营兼招擕伐叛二义四方淮夷之四靣小国淮夷作乱四方必有受其震惊者故必经营四方四方即淮夷之四方如徐州以南秣陵以北江都以西江门以东是也成成功也克胜则使传逓告成功于王知非召公亲告王者以下章云于疆于理则是召公尚未还也王国邦畿也四方王国如手足腹心四方既平王国庶乎平定矣庶者几幸之词经营既定上观国势荒服靖而畿甸安再下观民心反侧除而顺绩着民争亦于是息矣时是也载则也天下所以未平者以争心之未息争心所以未息者以王化之未洽王者以天下爲心必使天下无争而后大臣之功成王者之心安　严坦叔曰周兴西北岐丰去江淮最逺故淮夷最难服成王初年淮夷同三监以叛其后又同奄国以叛伯禽就封又同徐戎以叛厉王时四夷交侵宣王一命吉甫北方旋定至南方之役伐蛮荆伐淮夷伐徐戎至再至三葢东南未平则一方倡乱天下皆危淮夷平则四方平此江汉常武所以系之宣王大雅之末也】
　　江汉之浒【音虎】王命召虎式辟【音辟】四方彻我疆土匪疚匪王国来极于【音予】疆于理至于南海【虎委切　此下四章皆述王册命召公与召公复于王之词古人伐叛讨贰之后必去其苛政平其赋税以慰民心故此章特言彻法之事浒水涯召穆公名虎至此始防出召公字靣召公伐淮夷之师从江汉来仍从江汉归故班师至江汉合流之浒而适承王之后命谕以且无归而经理其事也式辟以下皆册命之语式辟是开拓其侵地而复之使平有抚宁安集意彻籍法也疆内之土地皆以彻法行之也疚者不恤民瘼者更张太骤武事仅定即行疆理赋税之法疑于病民且疑于急廹故以非疚非慰之葢什一我周定制欲天下皆于王国取法焉耳画经界爲疆分地理爲理于往也女召公往而疆之以正其经界往而理之以分其土宜推而至于南海言自淮至海无不疆理也极柱头也一定而不可加之意与周礼设官分职以爲民极同海在淮之东南故曰南海】
　　王命召虎来旬【音巡】来宣文武受命召公维翰【音寒】无曰予小子【奬里切】召公是似【养里切】肇敏戎公【公后汉书作功】用锡尔祉【此欲言行赏之典先原行赏之事　武功已成疆理已定宣王于是美召虎之功而锡命之从来旬来宣以至下章自召祖命皆锡命之辞也自江汉之浒言之故曰来十日爲旬有徧之义宣布也淮夷之民久不霑王化故王命召虎来此江汉之浒徧治其事以布王命昔文王武王受天之命时女祖召公爲之羽翼今女无以予小子爲不足辅当以召公爲法而辅我召公即召康公名奭翰翼之翮羽也葢自召康公之后风烈寂寥无闻矣自今伊始女其敏于从事以继其烈则锡尔以福不负女之勤劳也康公宣布政教亦在江汉之间故曰是似此四句以继先勉之下二句以报功动之肇始敏疾戎女公功也即上所云经营疆理之事锡祉犹云赐之多福如下章所陈皆锡祉之事葢尔以康公之翰文武者爲吾翰吾即以文武之福康公者爲尔福也】
　　厘【音离力之反】尔圭瓉【才旱反】秬【音巨】鬯【音畅】一卣【音酉】告于文人【旧云二句无韵未详】锡山土田【叶他因切】于周受命【叶弥并切下同】自召祖命虎拜稽首天子万年【叶弥因切　此承上锡祉而言上六句述王锡命之词下言召公受命而祝颂之　厘赐也瓒者祭时酌鬯献尸之器其柄以圭爲之秬黒黍也酿秬爲酒和以鬰金鬰金香草其气芬香调鬯故谓之鬯卣者盛酒之器可受五斗文人文徳之人谓文王也诗言锡尔圭瓒秬鬯以祭尔文人之庙而告以锡与之事锡山以壮国势锡土田以广封邑必于周而受命焉于往周丰也文王之庙在丰令虎往丰邑受命于文王葢自尔祖康公已受此命美其世勲也召虎中心感激不知何以爲报惟稽首至地祝天子以万年而已　谢君直曰锡山土田必使召公受命于岐周用文武封康公之礼葢谓赏非宣王之赏是禀命于我祖文武功非召虎之功是受教于乃祖康公召公思文武之徳思康公之功必能尽心尽力以报三代人君不责臣子以事功勉臣子以忠孝如此　尚书日记秬鬯与鬰鬯不同鬰即鬰金香草煑以和酒者未和鬰单谓秬鬯和鬰乃谓鬰鬯赐之时未和也故曰秬鬯传云诸侯孝道备赐以秬鬯王制赐玉瓒然后爲鬯未赐者资鬯于天子】
　　虎拜稽首对扬王休【虚久切】作召公考【去九切】天子万寿【殖酉切】明明天子【奬里切】令闻【音问】不已矢其文徳洽此四国【越逼切　此致其勉君之词　上稽首是拜于文庙此稽首是拜于家庙正用圭瓒以祀其先之时也对扬三句是穆公于庙中自矢而祝之词对者天顔咫尺之意扬谓宣布而行之休美作爲考成也王之命虎也曰召公是似欲我无忝厥祖耳我今当戮力不怠扬王休美爲召公成其终也天子万寿申前天子万年之祝而转致属望无尽之意言我诚愿王寿考矣而所深愿者尤在我王御世明而益明善誉垂于无穷不徒得万年之寿已也矢者政教所施沛然莫御如发矢然文徳如仁渐义摩礼陶乐淑是也洽霑也徐徐沦注非用威武以震叠之也宣王以武功褒虎而虎乃以文徳勉宣王葢不矜已之功而纳君于徳意度逺矣徐儆曰令闻不已是虚矢其文徳是实武徳飚逝一时之功协气横流万年之计至于文教浃洽而治安之庆永世无斁令闻不已其在斯乎】
　　常武
　　序召穆公美宣王也【竹书宣王六年王帅师伐徐戎皇父休父从王次于淮即此诗事也邹肇敏曰天子自将故名常武葢惟天子建日月之大常十有二斿他则止建旂旗旟旐续序谓有常徳以立武功此与荡之天下荡荡无纪纲文章同一勦字臆说而已】
　　赫赫明明王命卿士【叶所】南仲大【音泰】祖太师皇父【音甫】整我六师以脩我戎【叶汝】既敬既戒【讫力反】惠此南国【越逼反赋也此诗作于成功后专美天子自将之功首命元帅命元帅则緫其纲　夷厉以来威灵不振几于冺灭宣王奋然亲緫六师眞如雷霆震惊日月重朗故曰赫赫明明王所命之卿士言其祖则南仲言其官则太师言其字则皇父南仲文王时武臣宣王命将多取世爵葢以文事武备素讲于家庭定乱持危常在其念虑故也整齐脩饬戎兵也天子亲征故曰六师整六师者比其什伍定其部分将以修饬我用兵之事也既尽也言不爲虚文敬在平日戒在临时伐暴除残故曰惠伐淮北而曰南国者自镐京视之也惠此南国见得战胜攻取固所不难惟要万全取胜一怒安民使南国受吾兵之利而不受吾兵之害此中大费精神故不得不敬戒也　自冡宰而下谓之六卿太师而下谓之三公既曰王命卿士又曰太师皇父古者三公官不常有或以卿士上行其事也十月之交所称皇父疑是此诗皇父之后　按脩脯也修饬也葺理也此处当用修字而用脩经史亦通作脩相传之讹也】
　　王谓尹氏命程伯休父【音甫】左右陈【音阵】行【音杭】戒我师旅率彼淮浦省此徐土不留不处三事就绪【象吕反　次命司马命司马则详其目　尹氏职掌王命或谓即尹吉甫未知其详命令尹氏命之也程国名伯爵休父名也上命皇父而此又命休父者葢命太师以三公治军事而命司马以六卿副之也左右陈行等句正命休父之词行队伍左右谓分列于左右葢结阵而行不使队伍之错越也戒登坛而告诫之也师旅解见小雅黍苖率循也淮浦淮水之滨省者察其动静虚实以爲征讨之计留者暂留处者久处兵贵拙速不贵巧迟故曰不留处言徐土有所举动当疾起赴之不可迂缓坐失机防三事谓捣穴伐交截奔之事按淮乃徐之渊薮讨之急则越淮浮海王师受其疲困缓则鸱张乌合南国受其慿陵故宣王自将皇父之师直抵徐方以捣其巢穴命召穆公从江汉伐淮以截其应援命休父出迂道循淮浦以截其奔路于是徐如釡鱼笼鸟无所逃矣布置以定敌在掌中故曰三事就绪就成就绪丝端也丝有其端出之有序就绪谓得其统绪而成之也召公别爲一师故言皇父休父而不自列其事以爲功　程伯休父火正重黎之后宣王时失其官守而爲司马徐古徐子国嬴姓伯翳之后俗流于夷周初尝挟淮夷以叛费誓谓之徐戎后汉书亦云徐夷号率九夷以伐宗周穆王畏其方炽乃分东方诸侯命徐偃王主之由此观之则徐之倔强非一日矣偃虽走死其国犹负固至春秋时乃爲齐吴楚三国所争则此诗之徐即徐子之国明矣禹贡徐州东至海北至岱南及淮地广人众若淮夷则东夷之众散处淮浦者耳　一统志直凤阳府泗州古徐子国徐城在州北五十里郡国志有上程聚古程国伯休父之国也　将骄轻敌师老病国俱非时雨之师故上言既敬既戒此言不留不处】
　　赫赫业【宜却切】业有严【音俨】天子王舒保作【业作一韵】匪绍匪游徐方绎骚【蘓侯切游骚一韵】震惊徐方如雷如霆【叶廷羊切】徐方震惊【叶姜方惊一韵　上言戒敕将帅此言王师啓行赫赫明明王威昭明之象赫赫业业六军戒严之象业业震动也严威也有严天子言六师所以赫赫业业者有天子在于行间其威可畏也舒缓保安作行也舒徐安行依日行三十里之法绍紏游遨游也匪绍匪游言不急不徐正申明王舒保作之义绎联络不絶骚扰动也震惊徐方者言始而徐方倡乱相继骚扰震惊徐人徐方震惊者言王师之至如雷如霆徐方倡乱之人畏罪震惊句法顚倒之间各自一意诗人播弄如此】
　　王奋【下从田】厥武如震如怒【暖五切】进厥虎臣阚【音喊又呼槛切】如虓【音嚣火交切】虎铺【普吴切】敦淮濆【符云切铺敦淮濆齐诗作敷敦淮濆敷大也说文作敦彼淮濆】仍执丑虏截彼淮浦王师之所【此陈兵徐土时事极言其兵之威而有难犯之势　当兵未至之时徐方虽以震惊及兵至而怀疑不服故王震怒督战进鼓而进之也虎臣指战将非皇父軰也阚怒声虓虎怒也虎臣进战喑呜叱咤威如虓虎铺徧布也敦屯驻厚集也淮濆水涯也仍就丑众也生得曰虏仍执丑虏手到便擒不劳余力之意截者截然不可犯之象既到淮上临阵将战王奋扬其威武如雷之大震其声而人之勃怒其色于是虎臣如虓怒之虎徧布屯聚于淮濆之上兵威炽焰敌遇即服因而执之也截彼二句是赞美之词士马整饬旗帜鲜明截然于淮浦者乃王师之所驻也　万时华曰夫伐徐何以率淮而截之哉徐北淮南其势相倚故淮徐倡乱毎每并兴则淮者固徐夷出没之地遁逃藏匿以爲乱薮者矣王师来自西北若惟直捣顺攻不爲东南壅截之计彼将歴淮浮海而王师亦有所难及故命将之时即以定防于淮而师之所至不曰铺敦淮濆则曰截彼淮浦彼徐夷者势不得越淮南下其来同也固其所哉此所以爲王犹允塞也黄才伯曰江汉是伐扬州之夷故顺江汉而下此章是伐淮北之夷故顺淮浦而下此考之禹贡诸书可证者或者谓淮浦徐土止是一处既曰顺淮浦而下王师已过淮浦而至徐州矣何以下文又曰铺敦淮濆又何以曰截彼淮浦王师之所宣王既循淮浦以省徐土而后返屯于浦与曰非也禹贡曽氏解曰淮源出于豫境至扬徐之间始大其泛滥爲患尤在于徐则自豫至淮皆有淮浦而镐京又在豫之西欲至徐必取道于豫故此曰率淮浦省徐土就所经歴之浦而言也下文曰铺淮濆截淮浦则就所至徐州之淮浦而言也然则所谓率淮浦省徐土非指一处亦明矣】
　　王旅啴【吐丹反】啴如飞如翰【音寒】如江如汉【音难】如山之苞【铺钩切】如川之流緜緜翼翼不测不克濯征徐国【越逼反此二章是形容赞美之词而此章言天子自将兵出万全之意啴啴众盛也飞如鸟之飞翰飞中之迅疾者葢鹰鹯之类言其神速先发制人也江汉浩荡一望无际言其气势宏大也如山苞裹不可阑入言其静翕之不可撼如川长流不可间断言其动辟之不可御緜緜言部伍连属不可得而絶翼翼言行次整肃不可得而乱测识也不测不得而窥测智勇兼也克能也不克不以能自居器度宏也濯征谓旧染恶俗一征而洗濯之有咸与维新之象】
　　王犹允塞徐方既来【讫力切】徐方既同天子之功四方既平徐方来庭徐方不回王曰还【音旋】归【此章推本王犹见其战胜于庙堂不徒角力于边境　犹谋允信也塞即秉心塞渊之塞葢老谋深断周匝完固之意既尽也来者始皆背叛今来归附也同集合之意来犹或有不来同则无不来矣大将之敬戒副将之陈行虎臣之力战王旅之用命皆天子精神所鼓舞故曰天子之功此专言伐徐戎而先言四方既平后言徐方来庭者宣王北伐玁狁西征羌戎南威荆蛮东平淮夷独徐方未服今亦朝于王庭故曰四方既平徐方来庭又曰徐方不回来庭者其身不回者其心革心从顺犹云南人不复反矣自赫赫明明至此何等气势而以王曰还归四字收之眞如金声一震万马齐敛言外更有不穷兵黩武之意八句用四徐方意兴飞舞不可禁遏李愚公曰王犹句一章大防允塞者心无欺伪天下惟虚浮者无威望而信实者有精灵前言王命王武王旅之威严皆从此出　朱晦庵曰江汉篇召公帅师以出归告成功故备载其褒赏之词此诗王实亲行故于末章反覆其词以归功于天子　按竹书宣王三年王命大夫仲伐西戎五年夏六月尹吉甫帅师伐玁狁至于太原秋八月方叔帅师伐荆蛮六年召穆公帅师伐淮夷王帅师伐徐戎凡五用兵皆宣王初年事也厥后伐太原之戎不克伐条戎奔戎则败伐姜戎至于千则又败美业不终岂其四方平而遂有惂志乎周宣且然何论晋武唐宪】
　　瞻卬
　　序凡伯刺幽王大坏也【何黄如曰凡伯作板诗在厉王末歴共和摄政十二年宣王在位四十六年至幽王三年嬖褒姒八年立伯服九年王室始骚中间相距六十余年此诗之作在幽王时计凡伯当爲八九十嵗人老臣见国事日非不避祸患愤激而作故序于此诗及召旻皆以爲刺大坏也是时褒姒擅权于内皇父石父之軰朋应于外所用者小人所信者防言所尚者刑罚所事者刻剥饥馑荐臻戎狄窥伺驯致骊山之祸非大坏而何】
　　瞻卬【音仰】昊天则不我惠孔塡【音陈】不宁降此大厉邦靡有定士民其瘵【音再又侧例切】蟊【音牟】贼蟊疾靡有夷届【居气切字书从凷石经从由】罪罟不收靡有夷瘳【音抽敕留反　赋也首章总言祸乱瞻仰解见云汉我者诗人代其民自称我也惠爱也塡塞也言祸乱充满无一处安静也厉乱也礼记曰一人定国国有定则民受其福无定则民受其病瘵病也蟊贼贼自外至以比虢石父軰蟊疾疾自内生则指褒姒耳罪罟谓多设科条使人易犯若设网以待鸟兽夷平届极瘳愈也靡有夷届言靡定者终靡定也靡有夷瘳言瘵者日益瘵也】
　　人有土田女【音汝】反有【酉由二音】之人有民人女覆夺【徒活反】之此宜无罪女反收【殖酉殖由二反】之彼宜有罪女覆说【音脱】之【有与收爲一韵夺与说爲一韵　此实指祸乱之事上四句承上章蟊贼之言而数其侵牟夺取下四句则承上章蟊贼之言而数其拘系纵释人指在位者土田人民乃诸侯卿大夫所有无罪有罪则兼括士民而言反者对正之称不当然而然也覆犹反也徐扈曰左氏桓王取邬刘蔿邘之田而与郑人蘓忿生之田惠王取蔿国之圃边伯之宫夺子禽祝跪与詹父田人有土田女则夺之皆此类也】
　　哲夫成城哲妇倾城懿厥哲妇爲枭【音骄】爲鸱【音痴】妇有长舌维厉之阶【叶鸡】乱匪降自天【叶神又如字】生自妇人【如字又叶然】匪教匪诲【呼位切】时维妇寺【此推原祸本上言降此大厉而究其阶此厉者则以哲妇当之乱真非降自天矣　懿厥哲妇犹言好一伶俐妇人正厌之之语枭鸱恶声之鸟工于言语谓之长舌褒姒能使幽王夺嫡易树其长舌可知祸患以渐而升谓之厉阶匪教匪诲言此軰非教诲所能喻但有迸去之耳时是也周礼寺人掌女官之戒其酒人浆人笾人醢人舂人槀人之属皆与女奚爲类内司服缝人与女御女工共事其相倚爲奸最易故言妇而兼及寺也妇人干政必借权于奄寺奄寺作威必借力于羣小羣小贪利必啓衅于夷狄此其气类固相召而其事亦相因　孔疏奄人防守门闾亲近人主庸君以其少小习惯朝夕给使顾访无猜惮之心恩狎有可说之色且其人乆处宫掖颇晓旧章常近床第探知主意色和貌厚挟术怀奸或乃防对敏才饰巧乱实于是邪正并行情貌相越遂能迷罔视听谓其知足匡时忠能辅国信而使之亲而任之国之灭亡多由此作　丁氏奉曰幽王之厉伙甚矣申后黜而太子废家厉也小人盛而刑狱繁国厉也诸侯叛而夷狄侵天下厉也三川竭而岐山崩天地厉也凡此诸厉皆从彼妇三寸之舌以爲阶小雅曰赫赫宗周褒姒烕之不言其所以灭然则所以灭者此舌耶　枭食母鸱鶗鴂即子规也昼夜悲鸣令人感动故爲哲妇之喻】
　　鞫【音菊】人忮【音至之跂功】忒谮始竟背【音倍必墨切】岂曰不极伊胡爲慝如贾三倍君子是识妇无公事休其蚕织【此承上言妇寺之害　鞠穷也鞠人穷人也不仁不知无礼无义谓之穷人忮害忒变也竟终也乐曲尽爲竟故有终之义背反也反靣爲背故有反之义忮害变幻始则谮毁之终则弃背之此其惨毒亦已甚矣岂曰犹有未尽乎何用益爲恶乎慝恶也身侍左右防人则极其工巧职业则毫不干办识其所不当识休其所不当休如贾有三倍之利此贱丈夫所爲君子反知之妇人不宜与外事今休其蚕织而与朝廷之事宜乎不宜乎利之数无常而言三倍者以三爲数之小成也公事祭祀供苹藻之事如字贯下四句】
　　天何以刺【叶砌】何神不富【方味切】舎【音舍】尔介狄维予胥忌不吊不祥威仪不类人之云亡邦国殄瘁【此言灾谴之由刺责富福也不富谓神不以福加王介介绍狄夷狄介狄即褒姒也骊山之祸由于褒姒是夷狄之介绍也诗人葢豫知之矣威仪不类谓其形状与寻常不相类恠之之词人贤人亡逃亡殄尽瘁病也天何以刺神何以不富此亦可自省矣乃舎介狄而忌予何懵然不悟若是耶天之刺神之不富不祥莫大焉而毫不以爲忧以至动静语黙无不舛错贤人安得不逃亡国家安得不殄瘁乎葢国有贤人如身有元气元气亡则身必丧贤人亡则国必危殄如脉絶瘁如病笃　辅汉卿曰夷狄隂类也自古任妇女者多致夷狄之祸危乱之君大抵不忌所当忌惟忌忠臣直士之正已者此所谓胥忌也】
　　天之降罔维其优矣人之云亡心之忧矣天之降罔维其几矣人之云亡心之悲矣【此承上文而言天人交丧再三嘅叹有涕泗滂沱之意罔即罔罟之罔优多也几近也危也】
　　觱【音必】沸【音弗】槛【胡覧切】泉维其深矣心之忧矣宁自今矣不自我先不自我后【下五反下同】藐藐昊天无不克巩【叶古】无忝皇祖式救尔后【比而赋也觱沸槛泉解见小雅采菽此诗人言已之呶呶不厌如水之汨汨不已者葢水维深故流而不竭我维忧故言而不止宁自今言自褒姒进宫之时已知有今日矣不先不后恠之也感慨到此复言天心仁爱人主原自巩固茍能改图爲善求不辱祖宗则往者不可諌来者犹可追也葢祖宗王业皆由太姒太姜太任爲之辅佐去防逺色贱货贵徳则无忝皇祖而式救尔后矣生自妇人是病无忝皇祖是药　沈星纬曰此诗刺王嬖褒姒故望其君无忝皇祖召旻刺王任小人故望其臣有如召公皆乱极思治之志】
　　召旻
　　序凡伯刺幽王大坏也【因首章称旻天卒章称召公故谓之召旻以别于小旻潘笠江曰瞻卬言内惑于妾召旻言外嬖于小人葢内有褒姒之则外无召公之臣矣低昂轻重之势如持衡然故曰后宫色盛则贤者隠防羣婢倡言则善类喑哑邦国殄瘁恒必由之二诗非万古永鉴哉】
　　旻【音民】天疾威天笃降丧【音桑】瘨【音顚田切】都我饥馑民卒流亡我居圉【音语】卒荒【赋也仁闵覆下称旻天疾迅威怒也此下乃言疾威之实笃厚瘨病也降丧降以死丧之祸下文饥馑是也我我国家也饥馑解见小雅雨无正卒尽也流流散亡死亡也居城中所居之处圉边垂也荒荒芜不治也诸侯内畔中国被其灾犬戎外侵边疆受其患日蹙之势如此】
　　天降罪罟蟊贼内讧【音红户工切】昏椓【音卓丁角切】靡共【音恭】溃溃回遹实靖夷我邦【悲工切　此言天灾由于小人用事小人得志由王用之而曰天降无所归咎之词蟊贼斥褒姒虢石父之軰以言语相惑谓之讧苖之蟊贼其害在内国之小人其病亦在内故曰内讧昏阍人官名也椓宫刑男女不以义交其刑宫古时以宫刑之人司门闾啓闭谓之昏椓蟊贼惑乱爲阍寺者不供职事爲之禁断任其出入朋比作奸从事于邪僻溃溃然如水泛滥如毒内溃夷灭我王之国方言靖思也实字有力言此軰实实思量坏我国家更无他念摹冩小人情状最爲刻画　説文回转也遹避也回转而避于正道言去正就邪也】
　　臯【音羔】臯訿【音紫】訿曽不知其玷【丁检切】兢兢业业孔塡【音陈】不宁我位孔贬【此言小人用事由王用舎倒置也臯怠缓訿多言也玷缺也小人所爲如此政事之缺失多矣王曽不知也填者愤懑之象兢业之人见时事日非愤懑不宁则贬其位小人安得不得志君子安得不避位乎】
　　如彼岁旱草不溃茂如彼栖【音西】苴【七如切】我相【息浪反】此邦无不溃止【叶韵未详　比也如彼岁旱三句承上我位孔贬而自言其苦溃遂茂盛也苴草之枯者栖苴犹言转蓬毫无根柢葢就草不溃茂中又深入而形容之相视也下溃字与上溃字有别国乱曰溃止语词居圉卒荒犹曰天灾无不溃止则民心离散不可救药矣　严坦叔曰谷风有洸有溃溃怒也小旻是用不溃于成召旻草不溃茂溃遂也溃溃回遹无不溃止溃乱也项容斋曰水之溃者其势横暴而四出故怒之甚者爲溃怒遂之甚者爲溃遂乱之甚者爲溃乱】
　　维昔之富【句】不如时维今之疚【句】不如兹彼疏斯粺【音败叶薄味切】胡不自替职兄【音况】斯引【以计切时兹爲一韵粺替引爲一韵　赋也此望王废黜小人　兹年也古者谓年爲兹孟子今兹未能吕氏春秋今兹美禾古诗安能待来兹皆此兹字荒乱之象日不如日年不如年昔日天下丰富不如今时之贫今日百姓疚病未有如此年之甚彼即维昔斯即维今疏粗也粺精也疏米一斗可得粺米九升彼时之疏斯时直以爲粺即粗粝之食亦不可得荒乱之象如此替废也替与引相反楚茨曰勿替引之职专主也兄与况通晋语云众况厚之况固其谋况之爲言益也胡不自替职况斯引责幽王也国乱年荒日甚一日王亦可以悟矣何不黜退此軰而专务益相援引乎旧谓责小人宜自退避夫小人患得患失无所不至岂有肯自退避之理以此望小人可谓痴人前说梦矣或曰望幽王亦是说梦嗟乎万里山河王之重寳不望王而谁望哉钱氏天锡曰小人日在君侧本自难退而诗人爲是言者葢冀收功于万不可知之中无聊之极也　维昔之富四句毛传谓昔者富仁厚今也富防佞】
　　池之竭矣不云自频泉之竭矣不云自中【诸仍切】溥【音普】斯害矣职况斯不烖【音灾】我躬【姑切　比也此承上章言王泽枯槁皆由小人朘削惟不以爲阶乱遂有不可胜言者矣掘地爲坎曰池频水涯也有源者曰泉中泉之中也溥大也亦大也三矣字三不字相呼应言祸乱有所从起池水自外入泉水自中出今池竭而不云自频泉竭而不云自中害日益而尚云不烖我躬所谓安危利灾也　邹峄山曰小人乱之本也不穷其本将纵其罔极之奸而成其滋蔓之祸其害斯广矣职况斯引言其忧之长职况斯言其忧之大葢爲宗社虑非爲身家计也】
　　昔先王受命有如召公日辟【音辟】国百里今也日蹙【音足】国百里于乎【音乌呼】哀哉维今之人不尚有旧【巨已切　赋也前章歴言信任小人之祸故篇末欲其擢用旧人旧人即第二章所云兢兢业业者周公治内召公治外故辟国百里专言召公也日蹙如骊山见四夷之侵繻葛见诸侯之叛于鸟名乎呼也叹息之声如乌鸟之吁呼也不尚有旧言今虽老成云亡不犹有旧人在乎葢凡伯自言虽老尚可用也　陈止斋曰周南系于周公召南系于召公治之盛者必有待于二公也风之终系以豳雅之终系以召旻治之衰者必致思于二公也　沈仲容曰节南山十月之交与召旻皆刺幽王任小人也节南山专言尹氏十月之交备言皇父家伯仲允等而召旻曰蟊贼曰昏椓曰臯訿惟斥其罪状而不指其姓氏岂当时虢石父祭公軰声势熏灼使人不敢指称欤】





　　待轩诗记卷七
　　钦定四库全书
　　待轩诗记卷八
　　明　张次仲　撰
　　周颂
　　【周颂者周室功成徳洽之诗作在周公摄政成王即位之初雅不言周颂言周者以别商鲁也周颂皆施于礼乐非如风雅有徒作而不用者也商周二颂皆用以告神明而鲁颂乃用以为善祷后世文人献颂特效鲁耳非商周之旧也周颂多不协韵未详其説陈止斋曰别以尊卑之礼故鲁颂以诸侯而后于周序以亲疏之义故商颂以先代而后于鲁魏仲初曰周颂严正鲁颂夸张商颂简古其体裁亦自有辨】清庙之什
　　清庙
　　序祀文王也【续序周公既成洛邑朝诸侯率以祀文王焉季明徳曰序以此为洛邑初成朝诸侯而作则洛邑即洛诰所谓王在新邑烝祭嵗者然彼言文王骍牛一武王骍牛一是文武竝祭此诗中畧不及武王何耶武王时丰镐皆有文王庙邑之成则在成王时矣意此诗作于武王时乎　朱康流曰案蔡氏独断他序皆无所载独载周颂之序又不着其诗之所自作独述其歌之所用如此诗序曰祀文王而独断曰祀文王之所歌则此为歌诗者之例葢乐工之所传而非作诗者之序明矣夫歌者之所施与作者之所指不可得而同也即清庙一诗或用之于大尝禘其説在祭统矣或用之于养老其説在文王世子矣或用之于两君相见其説在仲尼燕居矣或用之于祀周公其説在明堂位矣周之盛时犹难尽泥况在末世相沿益谬其于作者之指不大有迳庭乎是歌者之例必不可以为作者之序也而周颂之序乃与独断无异者大抵周颂之序与乐工之所传者相乱而后人遂窜易之观桓之序可见是非错出固不足为据如昊天有成命本祀成王之诗而后世或用之于祀天地遂以为祀天地之诗雝本祀文王之诗后世或用之以祀太祖遂以为祀太祖之诗毛郑诸子抱残袭舛不察其非又强为之辞非晦翁卓识其孰能定之至于鲁颂商颂则用之者少故其序未至于传讹而晦翁亦并疑之后学未敢以为然也】
　　于【音乌】穆清庙肃雍【雝石经作雍】显相【式亮切】济济多士秉文之徳对越在天骏奔走在庙不显不承无射【音亦】于人斯【此诗叶韵未详　赋也于叹词穆深逺清清静也庙之言貌也死者精神不可得见但立宫室象貌以表章之耳肃敬雍和也周公即在庙之人心以文徳之盛而肃雍即文之徳也显相云者犹言洋洋在上如或见之也济济盛貌多士指诸侯来朝而与祭者秉执也不忘也字书对当也越逺也超也对者近言之也越者逺言之也若近若逺摹冩敬天之意骏疾也骏奔走言多士勤于襄事也先言秉徳而后言对越奔走惟秉徳则对越不属影响惟对越则奔走不为虚文不显不承即丕显丕承也显尤明承承顺也多士之奔走对越若此其光明文王之徳与承顺文王之志与防有何者取厌于人哉射厌也按颂者美盛徳之形容也此诗不称文王而止言多士之对越奔走以见其显承葢文王之徳不可名言凡一时在位之人所以能执行文王之徳者即文王之徳所在也所谓承显者又不言其丰功伟徳不过曰人无有厌射之耳则吾人于伦常之际欲尽善尽美不必求诸髙逺矣徐士彰曰后世不知祭祀之义视为故事观周公首祀新邑若濶于事情者不知人主临御之始斋祓一心对越天地而助祭诸侯下逮庖翟之贱亦皆有孚颙若收其放而不令其离葢格君心萃天下之道莫要于此宜公以为首务也　徐扈曰朱传凡言不者辄以岂不为训如鄂不韡韡不戢不那于乎不显及此篇不显不承之类愚谓皆非也鄂不之不断属花足不戢不难则受福不那矣明其以戢难而受福也于乎不显亦实言其不显葢至徳渊微中庸谓之笃恭拟之无声臭而强谓之显何也独此章所云笺説近之而下文语意不相应疑古不与丕通用正言丕显丕承无射于人如此　按风首闗雎风化起于闺门也小雅首鹿鸣宴乐必先于嘉賔也大雅首文王王业昌于文王也颂首清庙圣徳配天亦莫如文王也　屠氏本畯曰河间献王乐记云清庙之瑟朱而疏越一倡而三叹有遗音者矣诗传谓周颂多不叶韵朱元晦云一倡三叹者一人倡之三人和之如今人换歌之类葢每句而四人歌之则成四句已似一章而末句一字自然成韵故曰有遗音今读清庙维天诸颂而叹古韵之不可考矣夫声依永律和声八音克谐无相夺伦然后神人以和百兽率舞考之诸颂韵多不叶何以能调声而合歌舞之节也况变风变雅诗人歌之以观志太史録之以示戒皆非奏之于乐者犹然叶韵岂有被之管荐之郊庙者反令韵有不叶耶所谓遗音云者葢音韵悠长辞防婉娈听之而有余音讽之而有余味如曰余音余响之遗季札所谓沨沨泱泱菲遗失之遗也有韵然后有音有音然后成诗未有无韵而可成音无音而可成诗者假令一人倡之三人和之末一句自然成韵则今之古风歌行近体絶句可以不韵而成亦曰一人倡之三人和之自然成韵岂宜也哉虽古今异体韵叶不同然必古韵原有叶而今亡之故不可攻耳】
　　维天之命
　　序太平告文王也【苏子由曰天下太平以为文王至徳所致故以告之邹肇敏曰清庙于奉祭之人心观圣徳维天之命则直遡圣徳之同天】
　　维天之命于穆不已于乎不显文王之徳之纯假以溢我我其收之骏惠我文王曽孙笃之【赋也此言天道无穷圣徳无间嗣王非厚徳以承天眷无以慰在天之灵也详玩维字即惟天为大惟尧则之之意命犹道也穆深逺也不显即深逺之意不已则无间断先后纯则无二无杂杂则已纯则不已中庸曰维天之命于穆不已葢曰天之所以为天也呜呼不显文王之徳之纯葢曰文王之所以为文也纯亦不已言简理尽可谓善説诗矣假即假借之假溢水满而余波旁及也我与曽孙指成王其者自任之词收聚而受之骏大笃厚也承上言文徳同天如此假使天以余波及我我犹将收之若大加惠我文王曾孙其敢自菲薄而不勉承天春乎惠文王正所以惠曽孙此仰祈于天属望于后之意去圣浸逺典刑易坠非用意笃厚不能承守故曰曽孙笃之何黄如曰章首以文王与天对明是宗祀配帝之语而篇末亦有冀望于天之意则此诗非但告文王亦所以告天也】
　　维清
　　序奏象舞也【此奏象舞时之所歌也孔氏谓文王时有击刺之法武王作乐象而为舞故曰象舞周公成王之时以今太平由彼五伐用而奏之于庙因为诗以歌之令后人覩其奏闻其歌而思其功故堂下舞象而堂上为此歌也按象舞与维清文徳武功殊不相合不知此正作诗者深心欲令观者寻遡武功之源由于文徳不沾沾于五伐间夸其威武也文王二年伐邗三年伐密须四年伐犬夷五年伐耆六年伐崇是为五伐　乐贵人声升歌在上不与众乐相混欲使人静听歌阕堂下吹管则合乐而舞葢一诗而分两奏也　按竹书成王八年作象舞谓武王原有此乐至成王八年复作之也】
　　维清缉熙文王之典肇禋【于英切】迄用有成维周之祯【叶真赋也文徳同天防之以一纯清则其纯而不淆者缉则其纯而有常者熙则其纯而光大者维者言维此清维此缉维此熙乃文王之典典常也法也谓可永守而不易者清缉熙是文王心体而谓之典心法之外别无治法布于方防者非其精神所存也肇始也周礼以禋祀祀昊天上帝禋祀天之礼也迄至也用用其礼也有成谓终始用之所谓宗庙享之子孙保之也文王有典则以贻后人王业虽未成而禋祀之礼已肇于此至其后有天下用而有成焉是文王之典为周之祯祥祯者吉之先见者也鳯鸣麟至何足数哉人心一息昏瞆万事皆错故诗每以缉熙吟咏文王篇于缉熙敬止昊天有成命篇于缉熙单厥心敬之篇学有缉熙于光明载见篇俾缉熙于纯嘏缉熙是文王一生学问前言徳此言典徳为典之本典为徳之用于此见内圣外王之学】
　　烈文
　　序成王即政诸侯助祭也【周公居摄七年致政成王乃祭祖考戒诸侯】
　　烈文辟公锡兹祉福惠我无疆子孙保之无封靡于尔邦维王其崇之念兹戎功继序其皇之无竞维人四方其训【叶虚均切】之不显维徳百辟其刑【叶形强切】之于乎前王不忘【此章旧不叶韵按别本公功为一韵彊邦皇为一韵训人为一韵刑忘为一韵　赋也烈言其功文言其徳辟公助祭诸侯也为国君故称辟皆五等之贵故称公成王即政之初去武王不逺其助祭诸臣往往身佐文武以定天下故先称美而后戒之锡兹祉福谓辟公夹辅先生克定大业今日守成祉福皆辟公所赐此乃无疆之惠子孙其可不保之乎下正教以保之之道取之有制无封殖以专利用之有节无侈靡以伤财惟王室是尊也戎功武功也序谓相传之次皇大也念伐纣时亲蒙矢石有此武功子孙继世须张皇威武以消四方不轨之心茍无创业之精神则亦难与守成也末又勉之曰人而与人争竞岂足垂训人而外貌涂饰岂足仪刑惟与人无竞人亦莫与之竞四方遵其训矣内自修徳人亦法其徳百辟仪刑之矣人概指天下之人故泛言四方徳尤为人君所当尽故专言百辟前王不忘即奉祭时对越骏奔如将见之之意前王所以不忘者正为无竞不显能维系人心也　徐扈曰传笺以无竞为竞不显为显而中庸称笃恭无声无臭则是显悖经文子思未必尔且本文明言无竞不显而强谓竞与显何也第当依文解义言道在当人我自尽人道于世何竞之有而四方训矣不令而行也徳本微内省潜修何显之有而百辟刑矣所存者神也呜呼如此则岂惟予嘉之实前王所念而不忘者　首归功于诸侯而末示戒勉首尾似不合不知爱之以徳正所以不忘其功也】
　　天作
　　序祀先王先公也【邹肇敏曰序云祀先王先公晦庵云此祭太王之诗夫序増入诗中所无之先公而晦庵又遗诗中所有之文王均之莽矣季彭山曰此祀岐山之诗易曰王用享于岐山葢天于为百神之主岐山王气攸钟不容无祭祭不容无乐章其不言王季者亦以所重在岐山故止挈首尾二君言之也】
　　天作髙山大【音泰】王荒之彼作矣文王康之彼徂【徂后汉书作岨】矣岐有夷之行【叶杭】子孙保之【赋也髙山谓岐山嵯峨嶫若天缔构而成故曰天作荒开辟也开荒曰荒犹治乱曰乱大雅皇矣篇作屏修平启关攘剔皆荒之事也两彼字俱指岐山康谓奠安之也夷谓昆夷之类行往来之道路保谓防御之无令窥伺也按迁岐本非得已而周用以兴非人所能为也故称天作谓天工之创建也及太王开荒民归如市则称彼作谓人工之创建也天工人事费尽精神民亦劳止非文王惠鲜懐保其孰能康之康谓培植岐山之命脉巩固岐周之根柢徂当依后汉书作岨险峻也谓彼岐之险阻诚国之藩蔽有夷狄往来道路可以乘间窃子孙其扞御防衞世保此名山以无坠先人之绪可也昔日犬戎冦邉古公逾梁山而避于岐下文王为西伯西有昆夷北有玁狁葢夷之为患従来已乆故于告虔之际瞻仰岐山有怀往事不觉动色相戒如此　张叔翘曰周家王业实始于岐故大雅歌其帝省周颂谓之天作后人宜何如保守乃平王东迁举而委之戎狄所谓子孙保之者安在太王以一岐山而基王迹后世子孙不能以天下守岐山然后知诗人之语所虑者深逺也攷此末句不叶韵亦犹于嗟麟兮于嗟驺虞文王烝哉之类】
　　昊天有成命
　　序郊祀天地也【国语谓此诗是道成王之徳贾谊新书引此诗释之曰成王者武王之子文王之孙是康成以前无不以此诗为祀成王者欧阳永叔朱晦庵谓此祀成王之诗　守成之主多以借宠承休为可晏然无事遂逸豫防徳天命亦去成王不然所以可颂】
　　昊天有成命二后受之成王不敢康夙夜基命宥密于【音乌读】缉熈单厥心肆其靖之【此章叶韵未详　赋也成命已成之命谓命之有天下成则不可易二后谓文武成王谓武王子名诵康安逸也昊天二句即厯数在躬之义开创之后最难为继皆康之一念误之也康由于敢不敢康则有基无坏基者积累乎下而承借乎上也命即成命之命基命者即此成命而安借之也譬如筑室基址不固虽栋宇巍然已有土崩之势夙夜言其工夫之无间宥寛宏也万物皆备密沉静也一念不起不寛宏则基不大不沉静则基不厚成王知天命靡常疑承不易故夙夜无间寛宏静谧皆不敢一念为之根本此二句已尽成王圣学下乃慨叹而赞美之曰美哉成王其明也继续而不已矣其心也竭尽而无余矣天下其宁静矣乎天下宁静即是命之基址单尽也犹礼嵗既单矣之单尽心奉天而不徒在陟降之迹肆者承上起下之词靖休养安辑也人主能不自安然后能安天下故曰肆其靖之文武开创方与天下防始而未及与天下休息成王之靖所以终文武之志二后是创业之君诗反説成命见天眷已乆惟二后为能善承天意成王为守成之主诗反説基命见】
　　【守成者有肇基之志始可以圗治也徐子先曰歴观三代以至今日继世而后必有变防天心人事其势自尔寻其所以殆未易言独周家不然以此知成王之功大矣】
　　我将
　　序祀文王于明堂也【濮斗南曰周公之祀文王既不敢同后稷于郊又无屈天神于宗庙之礼故特尊其祀于明堂按祀典古来有之至于配天非文王不能享非周公不能制故孝经云孝莫大于严父严父莫大于配天则周公其人也后之有天下者浮慕其礼袭为故事庸主暴君俨列帝座名为尊亲实是凟帝诞妄极矣】
　　我将我享维羊维牛维天其右之仪式刑文王之典日靖四方伊嘏【音假古雅切】文王既右飨【享石经作飨】之我其夙夜畏天之威于时保之【以三之字为韵　赋也二我字即必躬必亲之意季明徳谓祭法燔柴于泰坛用骍犊则明堂祭天当用特牛而有羊者周礼羊人曰积其羊牲谓积柴祭天则用羊实柴也先柴而后献故维羊在维牛之上将者奉羊以供柴也享者献牛以供祀也右即左右之右朱克升谓明堂之位帝居中文王居西南主皆西坐东向东左西右神道尚右馔在左而神在右其右即如在之意也　有仪可象谓之仪声名文物之类仪礼所载是也式法也纲纪法度之类周礼所载是也刑法也典方防也文武之政布在方防所谓典也仪式是实字刑是虚字言仪式皆法文王之典靖安也文王以安天下之心着为安天下之典可为后世法程口靖四方者曰法文王之典以安四方也极治之后不无否泰相乗之运故安靖之功日以继口而使四方常在辑宁怙冐之中则不待明堂将享之时而此心之格文王者有素矣伊语词受福曰嘏伊嘏文王犹云假哉皇考乃祭时瞻仰之词　诗谓我所将我所奉者维羊维牛而已礼之常也天其鉴临我乎其者疑是尊之而不敢必也天之所享不在乎物惟在安民惟文王之典可以安民我法文王以安民民安则文王之在帝左右相对居歆无可疑者古者以右为尊故曰既右飨之既者决词亲之而不忍疏也天与文王鉴临若此我其夙夜畏威以保此民乎其者自矢之词任之而无所疑也保民所以法文王法文王所以法天畏天所以畏文王葢明堂之上天与文王在焉故言王对越之诚若此以父配天千古创典可疑可愕故诗确然言其来享以见行之者非谄受之者无愧　王晦叔谓郊以祀天庙以祀祖祢三代之达礼也明堂以享帝则非郊以享亲则非庙夏商所未有也而周始为之葢周之王业成于文王武王之伐商也誓于孟津誓于牧野其伐商而归也告于羣后无不以文王为言则王业成于武王而所以成之者文王也配天子郊则不可以二太祖之尊烝尝于庙则不足以明文王之徳是故宗祀明堂以配上帝此义之所当然礼之所从起而非厚于其祢也至于明堂之制度则诸家皆以臆度吕氏月令失之诞大戴记桓氏新论失之侈蔡氏失之离晏子所传陋而非礼公玉带所图诡而不经大抵圣人制度必有大经大经本也若夫坛墠之有崇卑堂室之有广狭皆节文之末汉儒所传不敢尽诬以为非亦不可尽信以为是也五帝与昊天同称帝不同称天犹诸侯与天子同称君不同称王也形体为天主宰为帝郊质而尊之明堂文而称之郊以天道事之明堂以人道接之以天道事之则稿秸以为席陶匏以为器蠒栗之牲扫地而祭所以尊之也以帝道事之则牛羊以为牲簠簋以为器鼎俎之实其荐用熟所以亲之也俗儒见月令有青阳总章之文遂牵明堂而合之五帝见周礼有兆五帝于四郊之文遂诡五帝以附之明堂郑康成抗五帝于五神之列而以文武并配厥义舛矣况孝经虽云宗祀文王以配帝而诗第云维天云畏天防不言帝则又何必多立帝名妄肆不经之説乎周颂三十有一篇曰郊曰明堂曰柴望曰祈谷曰报祭曰类祃所以告神明之事备矣无祀五帝之乐章五帝之説始于周礼于是有六天之説于是有五畤之举甚至流而为方术神仙之事秦皇汉武唐宋真如醉如狂几至亡国则皆五帝之説有以惑之也如信周礼则当用马贵与之説其言曰五帝者五行之主而在天犹五岳为五方之镇而在地也五帝不出于天之外而谓五帝即昊天则不可五岳不出于地之外而谓五岳即后土亦不可也如以为诗书之文未尝称五帝而书亦未尝有昊天上帝之文则当用朱晦庵之説其言曰帝即是天天即是帝为坛而祭故谓之天祭于屋下而以神祗祭之故谓之帝亦可谓易简理得矣　潘笠江曰考古明堂之义黄帝祀上帝于明堂唐虞祀五帝于五府夏后氏享祖宗于世室周制宗祀文王以配上帝是周公效古礼为之谓公以义起亦非确论】
　　时迈
　　序巡守【音狩】告祭柴望也【柴祭天谓燔柴以祭望祭山川山川之逺者望而祭之也邹肇敏曰以书武成考之一月王伐商即武王嗣位之十三年四月王来自商至于丰偃武修文归马放牛丁未祀于周庙越三日庚戌柴望大告武成此正与时迈相表里序以时迈为巡守告祭柴望又以般为巡狩而祀四岳河海则一举而两祀矣】
　　时迈其邦昊天其子之实右序有周薄言震之莫不震叠【説文叠从三日从宜雄字説古理官决罪三日得其宜乃刑之亡新以三日日太盛改从田因有决罪行刑之义故训为惧】怀柔百神及河乔岳允王维后【赋也邦谓周邦迈者奋超越之谓周邦自后稷始封至武王时千百四十二年一旦度越前人侯化为王国化为天下故曰迈时如昼夜寒暑不可先亦不可后即所谓序也古序谓天所右而序及之也古以右为尊谓尊于臣民之上而夏商之后遂序及于周也实与其字相承其者疑之之词实者信之之词疑者畏天之心信者知天之至震动也薄言震之者微示其警也叠惧也怀者招来使就已之义柔者和顺使不拂之义河黄河岳四岳允信也对天言则为子对人言则为后以位言则为王　周家乘时而起武王克当天心天以武王为子厯数之序实在有周故不必穷兵黩武戎衣一着天下震惧百神河岳无不怀柔信哉宜为王者惟我后也天之右序岂谬哉此止颂武王伐商有天下之事下则颂其有天下后事矣　当纣之时刳孕断胫醢脯公侯百神河岳无不震怒武王伐商众怨既消神怒亦解故曰怀柔】
　　明昭有周式序在位载戢干戈载櫜【音羔】弓矢我求懿徳肆于时夏【户雅切】允王保之【此诗叶韵未详　当纣之时天地昏暗明昭者扫除秽浊焕然一新之象考其典章之合否曰式次其功罪之差等曰序王者之位天序之百官之位王者序之式序则邪正判然正是明昭之处戢敛櫜韬肆陈时是夏中国也在位非懿徳不可故干戈弓矢俱置不用惟求懿徳以布列于中夏偃武修文妙合时宜信哉王之能保天下也访洪范陈丹书举逸民富善人皆求懿徳之实事初言右序有周而结以允王维后谓膺天命而无愧也继言明昭有周而结以允王保之谓保天下而不疑也　黄实夫曰诗有时迈书有武成柴望大告之乐章也武成记其事以示后世也庚戌柴望大告武成此告祭怀柔之实也昭我周王天休震动此莫不震叠之实也庶邦冡君暨百工受命于周此式序在位之实也偃武修文归马放牛非戢櫜之意乎建官位事重民五教惇信明义崇徳报功非懿徳以保乎按下节与上节俱一时事但山川百神礼之而已四方百辟必有政教之及而后可使其怀徳畏威故庆赏刑威以肃其政所以体上天福善祸淫之礼偃武修文以章其教所以体上天好生恶杀之心信乎为天之子足以君神人而保天命也懿徳为心所固有何待干求葢秽徳渐摩澌灭殆尽防始之初人心尚染于旧必求而布之求懿徳可以消人心不靖之志开人心不泯之理　卓去病曰封禅之义王者廵守祭告髙者加髙厚者加厚如社为土坛每祭则畚土加之此是常行之礼譬如今人扫墓者祭毕必加上一二畚于上以识増髙之意不知后来何故作一异常竒举齐桓慕之以明功夷吾记之以为竒汉武行之以示侈太史书之以识恨相如遗之以表忠宋真书之以徴怪真可笑也】
　　执竞
　　序祀武王也【朱晦庵曰此祭武王成王康王之诗按庙制天子七庙诸侯五庙成王之时七庙虽立而未备以天子之礼祭享者五后稷太王王季文武此为五庙五寝也周之追王止于太王则自太王之上皆不得登于七王之列及成康殁而始备七庙此执竞之诗所为作也】
　　执竞武王无竞维烈不显成康上帝是皇自彼成康奄有四方斤【纪觐反】斤其明【叶芒　赋也此颂先后功徳而及其祭祀之隆以武王端者原有天下所自始也执持竞强烈功也武王自强之心执而弗失故其功烈天下莫与之竞也成王基命宥密康王敬忌天威所谓不显也皇即皇皇如之皇顾諟明命之义乃不显中用心处自彼者追遡之词奄尽也创业之君固为天心所属守文之主类多慿借旧业乃成康以徳凝命则其奄有四方与武王之聪明作后不殊也十六两为斤斤所以权轻重斤斤者礼乐刑政铢□不爽故曰斤斤其明　诗志武王创始者也人见其功莫知其徳成康承借者也人见其徳莫知其功故各推阐言之功见于外而曰执竞以原其内之所运徳本于内而曰斤斤其明推其外之所着令后世子若孙有以得其精神之所在而寄其入室僾然出户忾然之思云尔】
　　钟鼓喤【音王胡光切】喤磬筦【音管】将【音锵七羊切】将降福穰【如羊切】穰降福简简威仪反反既醉既饱福禄来反【此言祭时乐和礼备神降之福以显成康之徳钟以立号皷以立动乐之大也喤喤言其声之和磬以立辨管以立防乐之小也将将言其声之集祭祀当有酒食之馔不言黍稷牲牢唯言乐声之和者声音之道感通最微乐和则神人休畅故即继以降福也史云穰穰满家取黍稷丰稔之义字书简要也畧也义与穰相反而意实聨贯葢人主惟以时和年丰为福降福穰穰则降福得其要矣何以多为故曰降福简简简与反音韵相连而威仪句实聨下二句反反重慎也反复也惟威仪不倦故神灵醉饱福禄反覆而至使其衍无竞之余烈懋奄有之余休也　孔疏止应一降福耳作者于乐音和集之下既言降福于威仪仄仄之下复言降福每于一事得礼即言获福欲见善不虚作福报如响之义以训其子孙　商颂那有奏皷简简小雅宾筵有威仪反反葢古时有此字法】
　　思文
　　序后稷配天也【孝经周公郊祀后稷以配天国语周文公之为颂曰思文后稷克配彼天此诗葢周公所作然郊有迎长至之郊有祈谷之郊此葢长至之郊按诗云贻我来牟冬至二麦初生葢就郊时所见者而言也公羊传郊则曷为必祭稷王者必以其祖配王者曷为必以其祖配自内出者无匹不行自外至者无主不止也】
　　思文后稷克配彼天【汀力切】立我烝民莫匪尔极贻我来牟帝命率育【曰逼切】无此疆尔界【经嫁切】陈常于时夏【赋也諡法谋虑不愆曰思道徳纯备曰文史赞尧口文思诗赞稷曰思文其义一也后稷以人臣而配天疑于太过故曰克配以见其无愧下乃言克配之实葢人无五谷则僵仆而死后稷教民稼穑民皆取法以遂其生故曰立我烝民莫匪尔极立即为生民立命之立极法也贻我来牟四句正明其义小麦曰来大麦曰牟二麦止旧谷既絶新谷未升民食絶续之际民命在此来牟与天地俱生至稷始能识之以为粒食之辅是来牟乃稷之所贻也而生之者帝故曰帝命率育率育者遵其树艺之法以养其生也无此疆尔界二句承上率育来言二麦之收亩栖野被不分彼此故曰无此疆尔界年年丰稔故曰陈常于时夏时是也夏即华夏之夏稷之功徳若此故曰克配彼天　张叔翘曰后稷配天一事也生民述事故辞详而文直思文颂徳故语简而防深雅颂之体不同如此】
　　臣工之什
　　臣工
　　序诸侯助祭遣于庙也【邹肇敏曰此康王耕借之诗玩诗中呼保介而言农时明是至南郊耕借车中顾而告之也若谓诸侯助祭遣于庙而戒以农事之诗则所谓嗟嗟保介命我众人等句对何人而语耶】
　　嗟嗟臣工敬尔在公王厘【力之切从禾俗从牙误】尔成来咨来茹【如豫切】嗟嗟保介维莫【音暮】之春亦又何求如何新畬【音余】于【音乌】皇来牟将受厥明明昭上帝迄用康年命我众人庤【音耻】乃俴【音剪】镈【音博】奄观铚艾【音刈　赋也戒其乗天时以尽人事也嗟嗟感叹以深勉之词臣工司农田畯之类敬者恪恭匪懈之义尔指臣工公公事也即指农事厘福咨谋茹啜也食也王厘尔成者言王祀先农而受福尔实成之囚进而与之谋事与之饮食无非劝其勤农事之意此上是戒臣工之语下则坐车中顾介保而语也暮春斗柄建辰夏正之三月田一嵗反草二嵗曰新田新新垦之田三嵗口畬谓土渐和柔也于叹词皇美也当此暮春之际更无他求所望者田事耳今新畬如何观来牟已盛将受天明赐无可疑矣葢夏麦者秋稼之占天意昭明终必有年可不尽人事以水天意乎其各具铫鉏之器以治田奄忽之际即见以铚刈禾矣欲民体天心以力农故指秋成伊迩以鼔舞之也迄终奄速也命农官命之也　维暮之春等句言天时所当乗命我众人等句言人事所当尽或云新畬非借田则非耕借之诗矣不知此因耕借而防言农事不可缓也月令天子亲载耒耜置之参保介御之间郑注参参乗之人保衣也介仁也御御车之人也车中凡三人君车左御居中勇士衣甲居右古者尚右今君居左勇士居石者以勇士用备非常便于用力也暮字古作莫説文日在茻中为莫后人复加白字茻音莽钱以起土镈以去草铚以获禾字书庤从疒疮病庤从广池之上声説文具也毛郑与石经俱作庤俗本以庤为庤相传之讹也　屠氏畯曰旧本此诗不叶韵别本以工公为一韵维莫之春作维春之莫音幕畬音豫与茹莫为一韵明叶芒迄用康年作迄用年康明康为一韵奄观铚艾作奄观铚获胡郭反镈获为一韵似亦有理今为补入】
　　噫嘻
　　序春夏祈谷于上帝也【按篇中絶无祈谷之语晦庵谓此戒农官于庙之诗竹书康王三年申告农官告于庙是诗之作葢其时也】
　　噫【音伊】嘻【音希】成王既昭假【音格】尔率时农夫播厥百谷【叶古以切】骏尔私终卅【三十石经作卅】里亦服尔耕十千维耦【叶拟尔谷里耦为一韵　赋也噫嘻慨叹声念及先王不觉慨叹故以噫嘻端昭格谓鉴临尔谓田官率是统率督率之意时是播种也骏迅疾之意开恳私民田也终竟畆无遗地之谓服事也亦服尔耕者言皆从事于耕也两人并耕曰耦十千合三十里之众无游惰之谓诗言成王既昭格于尔尔其统率农夫以播百谷而播必先耕耕必协力疾于从事无使其一夫之不耕一亩之不耕也农夫各有其田各以力耕之而尔为农官则田即尔田耕即尔事尔其勉之　古制一夫百亩方百步三夫为一里十里三十夫三十里则九十夫又三里则九夫又分三里之一则一夫合为百夫纵横皆百夫则万夫此葢以百乗百以三十三里乗三十三里有竒之法也周礼云兴锄利民又云以嵗时合耦于耜兴锄谓使之通力合作也合耦谓配合其力之相等者俾强不独劳弱不独逸也骏尔私终三十里则各言之人人起其私田竟三十里之内无一亩而不然説文所谓一耒之伐也亦服尔耕十千维耦则对言之一人各有一耦共举耕犂之事考工所谓二耜之耦也葢万夫合耦而耕实五千耦耳此以三十里之众耕三十里之田非人自人地自地也下之事上则先其公故曰雨我公田上之劝下则先其私故曰骏尔私骏尔私上劝下之语亦服尔耕下承上之语终三十里言无尺土之荒芜十千维耦言无一夫之游惰人以田为公田事为公事恒多自爱其力今田曰尔田耕曰尔耕则以已力耕已田必无自怠者矣　朱克升曰臣工噫嘻非祭祀之乐歌而入于颂者葢颂体也】
　　振鹭
　　序二王之后来助祭也【二王夏殷也其后杞宋也武王求禹后得东楼公封于杞殷后初封武庚以叛诛更封微子于宋曹氏曰必存二氏之后者所以尊其先世受命之君俾承祀而不废且以示天下公器不主于一姓使时君常以覆车为鉴兢兢然务脩其徳耳】
　　振鹭于飞于彼西雍【雝石经作雍】我客戾止亦有斯容【赋也乌之将飞先振其羽鹭水乌白色雝辟雝在西郊故曰西雝西雝有水鹭之所集戾至也客二王之后尊之曰客亲之曰我客爱敬兼至也鹭之为物羽毛洁白容止舒闲其譬则修洁之君子也故曰亦有斯容斯以鹭言此诗非比非兴乃即物以形其容之美也】
　　在彼无恶【乌路切】在此无斁【叶丁故切】庶几夙夜【羊茹切】以永终誉【彼此主客相对之词斁懈也谓恩礼衰替也庶几幸词非期望之意钱长玉曰为胜国之遗易起猜嫌在革命之际易生厌薄在彼不以我革其命而有恶于我在我不以彼坠其命而有厌于彼彼此各尽其道人所称誉自今以往庶几时时如此而后可以终有此誉此爱人以徳之词】
　　丰年
　　序秋冬报也【何黄如曰孟冬祭八蜡也蜡祭为丰年有之非若他祭不问丰凶其礼不废此诗特以丰年降福为言非报八蜡而何序以为报不实其所报之神郑氏蔡氏以为烝尝刘公瑾以为荐新此皆泥于篇中烝畀祖妣一语耳不知烝尝荐新与有正经不必其丰年也假使当大祲之时告神登歌首举丰年为词无乃不类而厚诬其神耶】
　　丰年多黍多稌【音杜叶几】亦有髙廪万亿及秭【音姊咨履切】为酒为醴【音礼】烝畀【音七】祖妣以洽百礼降福孔皆【举里切　赋也此言丰年致用之周而着休之普也豆之满者曰丰嵗大熟则五谷多有故曰丰年职方氏雍冀之地髙燥其谷宜黍荆之地下湿其谷宜稻年若不丰非旱即涝旱不宜稌涝不宜黍稷维丰年或髙或下其谷皆熟多黍多稌谓民也万亿及秭谓君也百姓足君孰与不足故曰亦有亦有者民有而君亦有也秭积也陈谷曰秭万亿新谷也髙廪之中本有旧谷新嵗所收与之相接故曰万亿及秭百物皆所以成礼而以酒为主酒酒味之厚者即周礼三酒所以供賔客醴酒味之薄者即周礼五齐所以供祭祀厚薄犹言清浊酒以清者为贵烝进畀与也百礼如郊特牲先啬司啬以及猫虎坊庸皆蜡祭也玩诗意谓收获之多可供祭祀以见其丰年耳説诗者谓烝畀祖妣一句而以孝弟立论非诗意也　僼之精意无借于物然必民力普存备物咸有始皇莫御盘际不穷故曰洽若荒年则杀礼不得云冾矣孔甚皆徧也孔皆谓大家受福而无异同也此归功八蜡见其当报而今日之典不容已也诗説曰周以后稷为祖姜嫄为妣然祭祀则无所不在故总以祖妣言之　按八蜡之祭猫虎与先农同祀圣人之不忘本如此曹大家曰治家者不敢侮于鸡犬而况于人乎】
　　有瞽
　　序始作乐而合于祖也【古人以乐成谓之合合者谓大合诸乐而奏之也祖文王也周公摄政六年制礼作乐合诸乐奏于文王之庙不因祭祀亦不告余庙以乐初成故于最尊最亲之庙奏之耳】
　　有瞽有瞽在周之庭设业设虡【音巨】崇牙树羽应田【当作朄音】县【音元】鼓鞉【音桃】磬柷【音蓄尺叔切】圉【鱼吕切】既备乃奏【叶祖】箫管备举喤【音皇又音横】喤厥声肃雍【雝石经作雍】和【去声】鸣先祖是听【音汀】我客戾止永观厥成【虡羽鼓圉奏举与瞽为韵声鸣听成与庭为韵葢先顿起两句而以半叶首句以半叶第二句亦体裁之奇变者也赋也有者昔无而今始有也以瞽为乐官者日无所见而于声音审也周礼有上中下三瞽曰在周之庭则瞽尚是商之乐工而今乃在周之庭也周庭即文王庙此二句总作乐之端下乃言乐之盛以得神人之格业虡崇牙解见灵台树羽置羽于笋虡之上也应小鼓以助鼔音田大鼓以主众音夏人足鼔以趺承之殷人楹鼓以柱贯之周人悬鼔垂于簨虡鞉鼓名磬石磬也柷方二尺四寸形如漆筩中有木椎投椎于中而撞之圉即敔状如伏虎背上有二十七龃龉以木长尺栎之鞉以导乐在堂下磬以振乐在堂上乐之始作则击柷以合之将终则栎敔以止之下上始终乐之大槩如此故曰既备乃奏奏谓奏其乐章箫编竹为管并而吹之比乐之细者而亦备举其余不必言矣喤喤和也肃谓其廉辨整饬雍谓其冲融沦洽肃即皦如意雍即纯如意总之曰和鸣客二王之后乐有声有形先祖神也神以声感故曰听我客人也人以形感故曰观永观者观之而不厌倦乐以象成故曰成舜乐九成武乐六成我客闻见皆大圣制作后有作者难为其成今永观厥成乐之美善可知乐有八音此篇言革音者四石音者一木音竹音各二尚缺其四　集传谓鞉如鼓而有小柄两耳持其柄摇之则旁耳还自击其説本于郑笺今考阙里志鼗鼓面濶四寸四分髙一尺三寸面绘云彩身绘花上有二环系以红绒縧以朱漆架架之志乃孔庙相传之书所载当不谬　诗志业虡之设与不设牙羽之饰与不饰何闗元韵然明堂清庙原不比于房中盛治文明决难仍夫土鼔大备诸无用之物乃以成一有用之器天子之书车轨物皆如是也集极可已之数乃以昭极不可已之文天子之玉戚朱干皆此类也葢悬之也多于用见之也乆于闻既竭耳力以审音矣得不竭心思以尽制乎声音之道于虡县之义所以为尽善也于县之制与所县之器必广肆言之者所以着创也鼔无当于五音五音不得弗和故于此一器易其制而余器亦似焕然一新矣孔疏周初改悬制故作乐之始先言悬事】
  </div>
  <div class="pagination">
   <a href="待轩诗记_page18.html">
    上一页
   </a>
   <span>
    ...
   </span>
   <a href="待轩诗记_page14.html">
    14
   </a>
   <a href="待轩诗记_page15.html">
    15
   </a>
   <a href="待轩诗记_page16.html">
    16
   </a>
   <a href="待轩诗记_page17.html">
    17
   </a>
   <a href="待轩诗记_page18.html">
    18
   </a>
   <span class="current-page">
    19
   </span>
   <a href="待轩诗记_page20.html">
    20
   </a>
   <a href="待轩诗记_page21.html">
    21
   </a>
   <a href="待轩诗记_page20.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
