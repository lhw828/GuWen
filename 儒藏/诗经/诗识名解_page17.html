<!DOCTYPE html>
<html>
<head>
    <meta charset="UTF-8">
    <title>诗识名解 - 第 17 页/共 18 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>诗识名解 - 第 17 页/共 18 页</h1>
    <div class="content">　　楡
　　楡【唐风山有枢篇】陆玑谓楡之类有十种叶皆相似皮及木理为异愚按楡有大楡刺楡白楡姑楡柘楡朗楡梜楡椰楡郎楡诸名大楡出北方木性坚韧皮汁滑二月生荚亦称荚楡其荚飘零又称零楡皆大楡别名也刺楡即此章枢白楡即陈风之枌【俱详见本条】姑楡即广雅山楡一作橭楡释木谓之无姑説文谓之楩柘楡即刺楡别名朗楡郎楡并见广志分有荚无荚二种或云有朗楡无郎楡郎即朗之譌耳梜楡荚叶味苦不如凡楡齐民要术称梜楡刺楡凡楡三种色别种之勿杂是矣椰楡陆玑谓即大东之获【附驳见后】兹从旧説以楡冠其类而列枢枌获于后以俟览者
　　何元子引杂五行书谓舍北种楡九株蚕大得又楡种至十五年后中为车毂诗人因下有车马衣裳之咏故即楡以起兴此尤傅防夫衣由蚕而致车由木而成推本言之已是赘语乃更推及蚕所由宜木所利用者以转相牵合如此索解作诗者之心亦太苦矣
　　枢【唐风山有枢篇】枢释木作藲训荎郭璞以为今之刺楡是也陆玑云其鍼刺如柘其叶如楡瀹为茹美滑于白楡齐民要术注云世有刺楡木甚牢韧可以为犊车材梜楡可以为车毂及器物凡种者直种刺梜两种利者为多其余软弱非佳好之木按二説则枢固楡类之佳者矣楡为西北之木仐陇西有楡林驿唐封域在禹贡冀州太行恒山之西枢楡皆其所产分山隰言互文耳篇中总以两有为兴如车马衣裳昭公所皆得自有者亦在其能自用之而已罗瑞良言江南无楡但有枢晋风则兼有之其义可以説诗
　　枌【陈风东门之枌篇】按释木楡白枌严华谷云尔雅谓楡白为枌陆玑误谓楡为白枌枌乃楡之白者无縁楡又为枌之白者此可谓善读尔雅者矣
　　郭璞谓枌楡先生叶后着荚而李时珍谓白楡木正髙大未生叶时枝条间先生楡荚形状似钱而小色白成串俗称楡钱后方生叶似山茱萸叶而长其説互异陈风多言东门当是陈人所游息处故榆杨并植于其际可以休防而舞者羣聚焉亦犹郑之溱洧为士女相谑之所耳
　　此男悦女之辞郑氏以男女别二章非是愚谓子仲之子即不绩其麻之人东门宛丘即市三章所谓视尔如荍正指婆娑者而言陆农师分道舞市舞尤无谓【附】檴【小雅大东篇】郑氏见释木有檴落之文因易传训木名此大误其后郭璞注尔雅因云可以为杯器素者陆玑以为今椰楡郑渔仲谓当是柽杉以譌传譌皆谓是一木之耑名矣不知尔雅之训落犹传之训刈也释木文若朴枹者灌木丛木自弊柛立死椔之类皆言木之情状非实指一木言檴落亦其例耳此诗谓已获之薪生意既槁不可复浸犹已劳之人财力既竭不可复役喩意自明无所疑似因附驳楡后庻览者知所类别云
　　栲
　　栲【唐风山有枢篇】栲説文作□释木谓之山樗实非樗也樗无山田之分总谓之樗而已此云山樗乃栲别名不当以樗类求之犹方俗因其似栎遂称栲栎亦非栲与栎一类之説俗语举相似者以櫄樗栲漆并言则栲之似樗而非樗明矣陆玑泥山樗之名反以尔雅为误不知与其所説叶如栎木皮厚数寸者正一物耳
　　张萱直称栲为□樗谓其与椿相类而以庄子不才之木当之不知彼自为樗此自为栲两不相涉也何元子借其説以为栲全天年有长守之义取喩下意则真误矣
　　【小雅南山有台篇】陆农师説此诗以栲可为车幅有乆之道故曰遐不睂夀此与全天年之説相似
　　杻
　　杻【唐风山有枢篇】杻一名檍郭璞谓关西呼杻子一名土橿陆玑云或谓之牛筋正名曰万岁叶似杏而尖白色皮正赤为木多曲少直枝叶茂好二月中叶疏花如栋而细蘂正白盖树是也按考工记弓人为弓取榦之道柘为上檍次之又轮人斩材牙以橿是材中车辋及弓弩之证杨用修亦谓宫中多树之取亿万之意谓之万年树注唐诗者以冬青为万年枝皆误是也至张萱别以杻为梓属则非其类矣
　　他木取夀义者皆傅防惟杻旧有万岁名差可通然通诗皆有宛死之句何独于二章之木取长守义耶如使诗人果欲取木之夀者以为兴则蔑以加于松柏矣而但云栲杻乎哉
　　【小雅南山有台篇】杻自有万岁名陆农师于此耑以弓榦取乆义为睂夀兴已觉赘设复因弓榦取象军旅至别南北山为君明暗之分牵引鲁论仲叔圉治宾客数语分配莱杨李杻诸木何其辗转传防至此耶
　　椒
　　椒【唐风椒聊篇】大椒释木谓之檓郑渔仲以为俗呼樛子通志别有蓎藙陆拨南椒之名其树大略相等陆玑以为似茱萸有斜刺茎叶坚而滑泽是也宼宗奭谓秦椒叶差大粒亦大而纹低不若蜀椒皱文为髙异是檓当为秦椒名又陶隐居云今从西来形似椒而大色黄黑味亦颇有椒气或谓即今樛树子樛乃猪椒恐谬则渔仲以俗呼樛子者为秦椒亦误矣
　　説文有茮无椒旧谓椒丛生如蔷薇之属非木故但从草不知此乃譌文有似豆菽之菽不可从也
　　传以椒聊连言陆玑谓聊为语助词一説聊薄畧也何元子引尔雅云朹檕梅朻者聊则檕梅名朹其朻者名聊也朻説文云髙木也聊即朹之髙者此可谓独解但朹梅不见他书又与椒并言亦恐非伦愚疑释木此条亦泛指木之丛生纠曲者言与朴枹者文相似不必专属朹梅也椒条丛生因谓之椒聊即下所云逺条耳椒性多实故以为蕃衍之喩其采之盈升盈匊正其常事郑氏欲合沃盛反常之喩强以少实解之诬椒甚矣王肃谓种一实蕃衍满一升尤非理
　　传训两手为匊陆农师谓匊二升也愚按篆文匊从手屈掌防意象两手用力形是两手为匊也然匊二升二匊为豆四升见礼书则匊大于升与农师説合又诗以为蕃衍固不当仅为两手所奉者耳
　　严华谷云椒实蕃衍采之盈升然方兴未艾将不止于今日之所观故复叹是椒也其新长之条日益逺矣条益逺则实益蕃喩桓叔之子孙将日益众多也旧説蕃衍硕大逺条之意重复今分别之以见诗人纡余之防此最得解
　　【陈风东门之枌篇】此乃男悦女之词以视尔贻我词防玩之语皆虚活非真赠投盖覩其如荍之容而忻慕爱乐之恍若芬郁袭人异香盈握犹言风送兰麝之意不必便与赠芍齐观也不然则真如刘贡父所云椒益阳暖肾当为女赠士之戏语矣
　　【周颂良耜篇】椒实通谓之椒非专谓椒木正义以为椒木气香作者以椒言香则泥矣古者以椒和酒取其芬烈今俗犹用之此诗所谓椒馨乃实语非借用为馨香之词观楚辞直称为椒浆可见
　　栩
　　栩【唐风鸨羽篇】释木有栩无柞又但言栎实之状而不复释为何木则栩与柞栎三者自为一种或叶实小大之微差尔陆玑谓秦人呼柞为栎徐州人呼栎为杼风土记谓吴越之间名柞为枥孙炎谓栎之实为橡古今注亦谓杼实为橡均可互证或别栎实之橡斗与栩橡异恐未是郑渔仲又以栩杼为柞以栎为槲不知槲乃槲即召南朴耳顾乃混栎于槲而别杼于栎其説不愈诬耶
　　尔雅苞义凡三见释言云苞稹释诂云苞芜茂丰也又释木云如竹箭曰苞其义亦各有取然稹义之训丛生自属枝条言栩枝条迫迮梱致故谓之苞栩耳郑氏独释为根之状则凡木根皆丛生者何独于栩栎是称耶惟其如是是以于苞桑不得其解耳
　　【陈风东门之枌篇】古者立树以表道东门宛丘乃陈国之大都防故植枌栩以识其处当是表道之树非特为游息休防之用已也诗称柞枝蓬蓬庄子栎社树其大蔽牛絜之百围故游者即于其下而婆娑以为乐尔
　　【小雅黄鸟篇】何元子以桑谷为恶木故引庄子栎社之説以为栎亦无所可用似也然今柞木人以为梳子殻又可以染亦非竟无用者不必过为诋毁以申巳説耳栎【秦风晨风篇】陆玑云秦人谓柞栎为栎河内人谓木蓼为栎椒榝之属也其子房生为梂木蓼子亦房生故説者或曰柞栎或曰木蓼此秦诗宜从其方土之言柞栎是也郑渔仲驳之以为释木云栎其实梂诗秦风山有苞栎并此也其释木云栩杼与唐风集于苞栩并是柞木而陆玑误谓是此耳愚按栎有黑心栎白栎緜栎诸类白者子尤细緜栎以坚忍得名非木蓼也栎即是栩苏颂亦谓柞栎也杼也栩也皆橡栎之通名此当以陆説为正或又谓橡实大于栎叶冬凋栎不冬凋亦未然至木蓼出南鳯州扬髙如冬青不凋与栎异种而上林赋注应劭云栎辛木也顔师古以为木蓼叶辛初生可食亦似混为一木并误
　　此诗以所有为兴词防与山有榛郑山有扶苏唐山有枢诸篇同
　　柞【小雅车舝篇】风土记云歴山在始宁邳郯二县界上舜所耕田在于山下多柞树吴越之间名柞为栎故曰歴山按此则陆玑所谓五方通语者有据矣故李时珍谓本草所説柞木乃凿子木髙者丈余叶小而有齿光滑而韧其木及叶丫皆有针刺经冬不凋五月开碎白花不结子而别以柞为橡栎之名是也书传或称柞或称栎或合称柞栎或别称栩杼要是一种今并入栩部俾览者得互证焉
　　严华谷合引采菽緜及此诗之柞以为释文分昨作二音止此一木不得自为参差愚按柞止有昨音其余或随文变叶不一如大雅载芟载柞叶下泽音侧周礼柞氏之柞郑司农读如唶唶之唶屋笮之笮又汉有五柞宫俗或读如乍或读如柘则音之譌耳
　　析薪即是执柯之説与南山绸缪诸诗义同取分合意为婚姻喩足矣不必有叶盛蔽冈女妬蔽明之説也故下直接云鲜我觏尔
　　【小雅采菽篇】此当从时解分兴下四句盖柞枝根本盘固殿邦之喩也其叶蓊翳四防攸同之喩也皆属来朝之诸侯言旧或分祖孙贤才或别天子诸侯俱未当何元子按尚书康王即位时事以实此诗故凿分毕召东西亦不可据
　　【大雅緜篇】郑氏谓以柞棫生柯叶之时使大夫将师旅出聘问此大武断王肃援世纪以附入毛传尤傅防正义驳之是也且此原未尝言文王时事自一章至八章由在豳而迁岐而定宅而授田居民而作宗庙宫室门社卒乃美其木拔道通俨然成都成邑而混夷因之逺遁耳下章文王蹶生始及文王此眀文可据者也
　　旧训拔为挺拔何元子引説文云擢也又增韵云攻而举之也柞棫拔矣如左传筚路篮缕以启山林之意此説得之柞棫丛生又多棘刺本非嘉木故古以供薪燎之用观旱麓棫朴二诗可见太王迁岐芟辟险阻如皇矣作屏修平凡木皆然何况丛刺之柞棫又可以为薪燎者乎此断当为拔去之解史记秦拔我襄城师古注谓若拔木并得其根本是也集传亦释为挺拔之义而后注则云太王之时林木深阻至于其后木拔道通则仍主芟拔之説耳
　　【大雅旱麓篇】诗之词防本明顺可防郑氏每曲説之而义反晦如此诗明谓柞棫宜供民燎又有棫朴薪槱可证而必云燎柞棫之旁之草而柞棫始荗则蛇足甚矣严华谷以为不若谓民取供燎为不费词则凡説诗而费词者皆非诗之本防可知也
　　【大雅皇矣篇】斯拔亦训芟拔之义二句紧防上作屏八者而言见其丛棘芟除桢榦挺峙俨然都防气象故下云帝作邦作对也若柞棫皆任其遂茂则岐西之地维草宅之矣何为于菑翳灌栵柽椐檿柘诸木急急务去之哉罗瑞良云诗人道柞尤多方周之兴太姒梦商之庭产棘小子发取周庭之梓植之于阙间梓化为松柏柞棫惊觉以告文王文王以为宗周兴王之兆此诗斯防斯兑未必不谓此也又述文王之事亦言柞棫拔矣山木颇多而独言柞棫盖柞薪者民之所燎且至于耸拔则其余从可知也愚按此皆因诗词杜譔典实要是不经语耳果尔则柞棫乃周家发祥之征当竭力爱防培植之而乃以为薪槱以供民燎人言其可信耶
　　条
　　条【秦风终南篇】释木谓柚为条郭璞以为似橙实酢生江南是也传别训为槄陆玑从之谓即今山楸并非按条惟为柚专名与槄无涉释木云槄山榎又云柚条二者分释判然不得以槄为条也又孙炎注尔雅槄山榎亦引终南诗今皆不从其説
　　何元子引列子文橘柚凋于北徙谓终南不宜有柚当与汝坟条枚义同愚按此易字求解于义难通【驳见梅部】即据变枳变杏之説是条梅皆西北所罕见者正惟罕见而终南有之此其所以堪夸耳不然则枝曰条榦曰枚何山有而独于终南惊相比论乎
　　六驳【秦风晨风篇】陆玑云驳马梓楡也其树皮青白驳荦遥视似駮马故谓之驳马下章苞棣树檖皆山隰之木相配不宜云兽按此足正毛传之误盖駮名释兽有文释木无文故传即以为如马倨牙之兽然合之词防匪但草木不伦即谓隰间有此猛兽亦觉诞妄山海经谓中曲山有兽如马而身黑二尾一角虎牙音如鼓名曰駮食虎豹此岂常有之物耶况草木中如游龙伏牛以鸟兽名者不可胜纪駮之为木无疑也古今注亦云山中有木叶似豫章皮多癣驳者名曰六驳
　　王肃谓言六据所见而言意谓驳马有六此谬语或云六荦音同通荦为六即所云荦驳也愚谓此直名六駮如三奈三七之类物之以数名者颇有正不必易字作荦以求其义耳
　　檖
　　檖【秦风晨风篇】檖一名萝郭璞谓即今杨檖实似梨而小酢可食陆玑云一名赤罗一名山梨一名鹿梨一名鼠梨齐郡广饶县尧山鲁国河内其北山中有今人亦种之按此乃梨属陆农师以为木文细密如罗故曰罗有赤白二种以赤者为上故传专以赤罗释檖也説文作□此省文
　　陆农师谓秦诗初曰晨风卒曰树檖者言人君所以用人之道始于能致之终于能立之树檖以况可与立之臣此大强解夫树檖縁何以立为义岂云树者植立之意耶
　　或解树檖为成树之檖愚谓此但增字成文以树字代上苞字顺言之则檖树是也正不必于此求解若鹤鸣诗爰有树檀文亦同此
　　枣
　　枣【风七月篇】枣与棘异小尔雅云棘实谓之枣陆农师亦谓棘大者枣小者棘皆混为一种非也释木枣有壶枣要枣白枣酸枣齐枣羊枣大枣填枣苦枣无实枣棯枣诸名凡十有一旧注于齐枣填枣未详罗瑞良所谓郭氏得其九者也又谓后世有紫枣枣西王母枣东海蒸枣洛阳夏白与夫鸡心牛头羊矢猕猴细腰诸名然释木所谓羊枣即羊矢要枣即细腰白枣疑即夏白其余土物又有夭枣产南徐州乐氏枣产青州南枣产浦江密云枣产密云波斯枣产广州别有万岁枣【一名千岁枣】木名海椶其种类同异之不可胜纪如此
　　剥传但训击正义以为枣须就树击之所以剥为击是也陆农师云枣实未熟虽击不落已熟则烂不击自堕盖收枣击而落之故齐民要术所谓全赤即收收法撼而落之为上又罗瑞良引大戴礼云剥者取也其修治则曰新之疐之则剥之不得为修治明矣王介甫好为异义别以为剥其皮而进之宜其后悔奏除也
　　樗
　　樗【豳风七月篇】古语櫄樗栲漆相似如一故陆玑以为樗树及皮皆似漆是也苏颂云椿樗二木形榦相类椿木实而叶香可噉樗木疎而气臭北人呼樗为山椿江东呼为鬼目宼宗奭辨二木以无花不实木身大其榦端直者为椿其有花而荚木身小榦多迂曲者为樗庄子所谓大本拥肿不中绳墨小枝拳曲不中规矩者正此説文以防为薪樗之樗别樗读若华重文作檴此谬也防乃古樗字其读若华者则桦与檴耳字书或合樗桦为一或分防樗为二并非
　　薪樗因采荼带言取韵成句而已凡木之不中材用者始为薪如楚棘之类皆是若谓恶木以供农夫之防岂养老酒食所燎尽是桂薪耶
　　【小雅我行其野篇】古婚期在秋冬此确不可易者郑氏乃以樗叶初生为仲春之时嫁娶之月诞矣且蔽芾隂翳非歴夏不能有此茂盛何云始生耶若泥樗为恶木喩遇恶人亦是穿凿又或取依蔽休息义兴下就居于词防要未似愚谓此乃饥馑流离之词当与苕华同时所作凶年百物凋耗故野行荒凉惟见恶木隂蔽所采者蓫葍恶菜而已此是赋现前光景即苕华所谓鲜可以饱者别无取喩之意耳
　　
　　【小雅四牡篇】此乃释木文所谓枸檵者郭璞以为即今枸陆玑云树如樗一名苦一名地骨春生作羮茹微苦其茎似莓子秋熟正赤是也别有枸忌地辅羊乳托庐三青蔓换骨菜天精子却老根仙人杖西王母杖诸名见本草广韵诸书
　　严华谷分杞为三种以此四牡及杕杜四月北山四杞为枸杞别南山湛露二杞为山木将仲子之杞为杞柳説本陆玑然惟枸檵耑有杞名若杞梓则梓类郭璞谓之楩杞非杞也今惟以杞柳别属柳余诸杞仍彚释同异是否览者类而辨之可耳
　　广雅以枸乳为苦杞地筋为枸杞分二物则陆玑谓枸杞作羮茹微苦一名苦杞似混而为一又苏颂云枸杞春生苖叶如石榴叶而软薄堪食俗呼为甜菜疑陆玑微苦之説当是苦杞非枸杞也
　　苏颂谓枸杞茎榦髙三五尺作丛此即诗称苞杞之义丛生以茎榦言则其谓之苞亦指茎榦丛生可知其义与苞栩苞桑同总无言及根枝者
　　韵防小补载集韵杞或作梩增韵通作芑合芑杞梩李为一并误
　　栩父杞母第取叶韵不必有义观鸨羽亦咏集于苞栩而统言父母可见此何元子云尔愚谓趁韵成文凡诗皆然何独鸨羽四牡二篇哉持此説诗方可免穿凿一病
　　【小雅枤杜篇】严华谷谓郑孔説此杞皆不明言其何物以采言之当是枸杞是也然按正义直以为杞木之叶则似竟指杞梓之杞矣采之将安用耶
　　集传有春暮而杞可食之语説诗者遂谓采杞又过于木萋之时或辨之云采杞当即在卉木萋止之日特期而未至故借此以致其想望耳愚谓采杞托言原不当泥时为説苏颂谓枸杞春夏采叶秋采茎实冬采根彼虽为药笼之须然亦足见其随时可采不必拘为春初春暮作时物之变观也
　　此当为遥想征夫在役之事念其陟山采杞而以父母为忧耳与北山词防正合故上云女心伤止我心伤悲而此独云忧我父母也旧俱作妇人望夫之解故谓呼夫为父母尤非理
　　【小雅南山有台篇】严华谷断此诗之杞为山木盖据陆玑之説云杞一名狗骨山材也其树如樗理白而滑可以为函及检版其子为木蝱可合药故集传説此诗亦从之按此数语乃释枸并非释杞者此殆误据云尔愚谓仍当指枸杞言亦不必牵养人为义或谓杞与李同可食以兴父母则又陋説也
　　【小雅湛露篇】何元子仍以此杞为枸杞谓今枸杞一名狗骨其树亦如樗陆所云即枸杞也诗以杞棘并言棘木低小则杞非大木可知且以后章桐椅例之桐椅相类杞棘亦当相类愚按木之丛生者被露独厚杞茎榦丛生与棘并有苞称故以杞棘并言似不应为杞梓大木然杞与棘要是二种若何氏縁枸杞通枸棘为同类诸侯之喩则武断矣
　　【小雅四月篇】旧解有据礼表记注以诗丰水有芑之芑为枸檵因谓芑杞二字通用杞桋之杞亦当通作芑乃尔雅所云白苖者此盖强牵生民以归肇祀之文合孔丛子思祭之语亦武断甚矣杞固无通芑者且蕨薇皆以草言杞桋皆以木言此明文不可诬也
　　【小雅北山篇】严华谷亦以此杞为枸杞当从其説杞叶初生可采以为茹而郑氏以非可食之物为兴郝仲舆又谓苦菜为食苦之比岂此诗之杞固即广雅所释苦杞者抑将同采芑之芑如陆玑所谓似苦菜集传所谓野苦荬者故以苦为喩耶要未可据矣
　　常棣
　　常棣【小雅常棣篇】按释木常棣专有棣名与唐棣逈别郭璞谓今关西有棣树子如樱桃可食者是也分赤白二种以其结子如李而小因别有郁李之名其实非李属也盖郁之实大如李此如李而小其种各异故郁并不得为棣属观释木文及陆玑所説判然无可混者戴侗合唐棣为一物殊谬至其説棣以为小木丛生髙不过五六尺其华或红或白或单出或重出红而重出者园圃多种之白而单出者结实如小李颇得其实存之陆农师云唐棣之华反而后合常棣之华上承下覆甚相亲尔故常棣以燕兄弟又宋氏云世人多误以常棣为唐棣于兄弟用之唐棣栘也栘开而反合者也此两物不相亲合观二説则唐棣与常棣其华性逈殊明甚郑氏谓承华者曰鄂按鄂同萼古通用曹宪训为花苞是也説文引诗亦作萼唐明皇取此为兄弟之喩以华萼交辉名楼此皆可证传云鄂鄂然外发于义未安前辈有説此诗者谓吾读至鄂然字每不胜鄂然可为一噱
　　郑氏谓不字当作柑字柎乃鄂足此语确不可易何元子引韵防小补云萼花蘂也不花蒂也又左传华不注山伏琛齐记引虞挚畿服经作柎言此山孤秀如华柎之注于水其读入声者误也又通作趺亦作跗杨用修云束晳诗白华朱萼白华绛趺唐人亦有红萼青趺之句皆可证又来斯行云郤至衣韎韦之跗注杂问志作韎韦之不注可见柎跗不三字皆作通用按此引据皆确备録其説存攷
　　正义谓华下有鄂鄂下有柎以鄂足比于弟华比于兄鄂既承华文与柎连则鄂柎同比弟也愚谓不然合鄂与不始成一华然则华乃总言下鄂与不则言其华之实也自説诗者多宗传以不作岂不解故唐世以华萼名楼而词章家称棣萼棠花无复有言不者惟兰成作后魏贺防夫人墓志乃云鄂跗雄图其言盖有本矣此当以鄂比兄以不比弟上承下覆所谓兄弟相亲之象也何元子谓一柎辄生二萼为连枝同气之喩恐未然【秦风晨风篇】传训苞棣为唐棣正义疑之以为未详闻不知此断为毛公之误耳释木明以唐棣为栘常棣为棣则棣之名惟常棣得有之故常棣或称常或称棣皆可通而唐棣从未有舍唐而专言棣者戴侗谓常棣小木丛生故诗称为苞棣若扶栘髙耸寻丈大广数围当在乔木之列又安得以苞称耶
　　【小雅采薇篇】传以尔为华盛貌按尔有繁义以言常华则繁英歴録之状似之三仓解诂谓尔为华緐是也故释天地人物山川草木之书名尔雅又汉书儒林传文章尔雅言其质文相副也其义俱可互证陆农师顾泥常棣之诗通尔作迩谓其上承下覆有亲近之象不亦逺乎
　　枸
　　枸【小雅南山有台篇】传训枸为枳枸説文作□□崔豹云一名树蜜一名木饧实形卷曲核在实外一名机枸子陆玑谓枸树山木其状如栌一名枸骨髙大如白枸所在山中皆有理白可为函板【按此正严华谷所引説南山有杞者其误据无疑矣】枝柯不直子着枝端大如指长数寸噉之甘美如饴八九月熟江南特美今官园种之谓之木蜜是也【木蜜前引作木蝱此误中之误】陆农师谓今俗呼枅栱罗瑞良作枅枸谓即曲礼椇榛之椇一名蜜曲録诗诂谓一名木瑚语録云建阳谓之皆拱子吾乡呼为兼勾又按曲礼疏谓椇即今白石李郑康成谓今邳郯之间食其实亦名支枸又名厉汉脚指又一名鸡距子一名木屈栎梵书谓之木凡二十余名皆是物也
　　正义以释木无文引宋玉赋枳枸来巢谓枸木多枝而曲所以来巢是也严华谷驳之谓风赋字作枳句李善注橘逾淮为枳句曲也句音沟似非毛义愚谓此乃李注之误枳枸为一木之名非逾淮之枳明甚荀子枳木必待櫽括烝矫然后直又明堂位四代之俎商以椇旧谓俎足横木为曲挠之形如椇枳之枝则枳枸木本是曲者李善误以木状释木名故句读音义皆譌严氏又误据李注云然耳
　　或谓诗所以取兴枸者不徒取髙大坚乆之义枸可代饴所以为养末句云保艾尔后艾之为义则养也此大穿凿枸实即可代饴作养然其为养有限果尔诗何不言其养之大者如豳风所云葵菽枣稻之类而区区一枸为耶
　　谷
　　谷【小雅鹤鸣篇】广雅训谷为楮陆玑云幽州人谓之谷桑或曰楮桑罗瑞良辨之谓太戊时桑谷共生刘向以为桑犹丧也谷犹生也是以桑谷为二物也而陆玑谓谷有谷桑楮桑之称则又一物也愚按谷自有桑名书传所称不一旧传伊陟相太戊亳有祥桑共生于朝则专言桑不言谷矣而韩诗外传称谷生汤之廷七日而谷亡又专言谷不言桑则桑谷之为一木明甚今楮纸最下者俗呼桑皮纸亦是其证陆农师谓先贤以皮斑者为楮皮白者为谷有瓣者曰楮无瓣者曰称分三种恐未然
　　谷虽非嘉木然江南人绩其皮以为布亦以为纸叶初生又可茹又斑谷之皮可取为冠广州记谓蛮夷取谷皮熟捶为揭里布铺以拟氊则其资于用者甚广安得以恶称之陆农师谓恶木而以善名犹甘草名大若之类罗瑞良则谓谷田乆废所生又李时珍谓楚人呼乳为谷其木中白汴如乳故以名之三説并非谷从禾从木字义自别六书本分不可混也
　　以谷较檀美恶自分然非真弃材也论衡枫桐之木生而速长树檀以五月生叶后彼春荣之木则谷之易生者视之为贱矣此与上箨对举皆不贤之喩何元子谓首言箨苐叹贤人凋谢耳此言谷则喩所进用者无非小人是以箨作檀叶解故云然【驳见前】
　　【小雅黄鸟篇】鸟性随木所栖不必泥谷为恶木以喩所处之非地严华谷云説者以黄鸟集谷啄粟喩侵迫不知黄鸟人所爱玩集木啄粟未为侵害于人其説甚当愚按旧解以无集无啄为此邦之言不我肯谷为去者之言故以侵迫为説非也谷粟乃即其异国所依之处而言耳
　　桋
　　桋【小雅四月篇】释木以桋为赤梀白者直名梀是桋为赤梀耑有之名也郭璞分赤梀树叶细而岐鋭皮理错戾好丛生山中白梀叶圆而岐为大木按此则桋木丛生卑小以其与梀相似故亦名梀非若白梀之为大木也释木女桑谓之桋桑岂亦以丛生不髙大与桋相似故名与
　　严华谷谓此诗之桋与蕨薇杞并言当作荑也即自牧归荑之荑何元子从之以为茅春生布地如针谓之茅针亦可噉夏生白叶茸茸然至秋而枯则皆四月维夏时所有愚谓桋与杞并言自当同为木类严氏通杞作芑因改桋为荑以与蕨薇配吾不信也
　　何元子又据郭璞説赤梀好丛生山中则非隰地所有疑尔雅以女桑为桋桑而诗亦云隰桑有阿则此隰之桋或当为女桑此语尤诞诗多以山隰对言如枢楡栲杻漆栗之类不必定是言山者非隰有言隰者非山有也且唐风云隰有杻矣而小雅云北山有杻若以山隰之义泥之不两相刺谬乎此所谓以文害辞説诗之大病也
　　茑
　　茑【小雅有頍者弁篇】释木无茑名但有寓木列木部中而説文从木作防以其皆寄生木上者断为木属无疑东方朔传在树为寄生是也陆玑以为叶似当卢子如覆盆子盖与女萝絶异女萝延蔓乃草属耳郑渔仲谓女萝即茑之一种通志亦谓大曰茑小曰女萝并非
　　蜀本草谓诸树多有寄生叶叶并相似云是乌鸟食一物子粪落树上感气而生宼宗奭驳之谓若为乌鸟食物子落枝节间而生则麦当生麦谷当生谷不当生此一物其説亦自有理愚谓大抵别是木之一种不能自植必附木而荣者故桑柳枫槲皆有之通名为茑而诗云施于松上则是松上寄生者耳或以寓木宛童茑诸名属桑寄生而别女萝为松上寄生胥失之矣
　　正义谓茑释草无文寄生者毛以时事言之此不知通寓木之条遂曲解如此
　　棫
　　棫【大雅緜篇】棫一名白桵郭璞以为小木丛生有刺实如耳珰紫赤可啖者陆玑引三仓説谓即柞也其材理全白无赤心者为白桵今人谓之白梂或呼白柘愚谓棫与柞自是二木棫而称朴固是丛生者凡丛生之木未必能髙大若枳棘类可验故此诗与皇矣皆云防而旱麓棫朴则以为薪燎其为小木可知三仓之説未可据也郑渔仲于释木棫注云即山柘而通志又以为柞别名説既矛盾而两者又并谬亦不之察矣
　　【大雅棫朴篇】传于此诗分释棫为白桵朴为枹木于文义未明郑氏谓白桵相朴属而生者是也何元子泥传説以为朴当别是一木疑朴即朴又谓槲与栎相类亦有斗栎即柞也诗言棫朴犹之乎言棫柞此大臆断愚按释木以朴为木之枹者总名则朴非一木可知且乃槲名非朴为槲名【详见朴】朴正与棫朴之文同诗作朴亦即苞栎之谓也互证昭然岂可强分为一木名乎
　　月令注大者可析名薪小者合束名柴总言之则薪也或驳郭注谓棫以薪言棫既堪为薪不当云小木其见甚泥若汉广诗蒌楚并可称薪讵得执此以见棫之大耶
　　薪槱是喩言郑氏因槱字便泥为积柴燔燎之用以合奉璋或又推广其説以为类帝伐崇取合六师皆武断不可据
　　【大雅旱麓篇】瑟传训众貌集传训茂密貌何元子谓郑众贾公彦于周礼注疏引此皆作防彼玊瓒防本义训忧当是爱惜之意愚谓不然玊瓒之瑟洁也乃瑟字本义庖羲氏作瑟使人精洁于心是也以言玊瓒则纯洁之意柞棫之瑟萧瑟也楚词萧瑟兮草木黄落琵琶行枫叶荻花秋瑟瑟以言柞棫则亦萧瑟之状故可取以为薪二义自明前説均未当
　　【大雅皇矣篇】斯拔亦主芟拔之义拔柞棫与上作屏八者为一时事皆属太王之世此句盖承上八者而总言之也观下自太伯王季句可见其义与緜同
　　楛
　　楛【大雅旱麓篇】楛木不槩见他书惟禹贡荆州之贡有箘簬楛又家语肃慎氏贡其楛矢大抵西北之产诗言旱麓盖亦岐西地也陆玑云楛形似荆而赤茎似蓍上党人织以为斗筥箱器又揉以为钗则又不独为箭笴用矣郝仲舆谓榛可以供笾楛可以为矢文武之材以比圣德此本罗瑞良之説亦穿凿甚矣诗但举草木之盛以喩福禄之多更无他义严华谷云培塿无松柏由其气薄故也以斯语反观之则词防自得矣
　　椐
　　椐【大雅皇矣篇】椐一名樻陆玑谓其节中肿可作杖以扶老今人以为马鞭及杖农共北山甚有之孔光传赐灵夀杖顔师古云木似竹有枝节长不过八九尺围三四寸自然有合杖制不须削治是也今本草直称为灵夀木山海经广都之野灵夀实华又水经注来水合溱水湘水千秋水水出万岁山山生灵夀木岂山水亦因此而得名与
</div>
    <div class="pagination">
<a href="诗识名解_page16.html">上一页</a><span>...</span><a href="诗识名解_page12.html">12</a><a href="诗识名解_page13.html">13</a><a href="诗识名解_page14.html">14</a><a href="诗识名解_page15.html">15</a><a href="诗识名解_page16.html">16</a><span class="current-page">17</span><a href="诗识名解_page18.html">18</a><a href="诗识名解_page18.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
