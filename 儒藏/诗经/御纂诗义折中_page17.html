<!DOCTYPE html>
<html>
<head>
    <meta charset="UTF-8">
    <title>御纂诗义折中 - 第 17 页/共 33 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御纂诗义折中 - 第 17 页/共 33 页</h1>
    <div class="content">　　有杕之杜其叶萋萋王事靡盬我心伤悲卉木萋止女心悲止征夫归止
　　兴也杕杜有实去年秋末戍事将毕故望其暇杕杜有叶今年春暮戍人将还故望其归也王事靡盬我心伤悲征夫忧王事也公义也卉木萋止女心悲止室家忧征夫也私情也两者固并行而不悖也
　　陟彼北山言采其王事靡盬忧我父母檀车幝幝四牡痯痯征夫不逺
　　赋也登山采望父母也望父母则知父母之忧已矣以王事之故而悲我室家固人情所难堪也以王事之故而忧我父母尤天性之至戚也且夫父母之忧子则无所不至矣自此至篇末皆所忧之事也忧其车之幝幝而将敝矣忧其马之痯痯而已疲矣车马如此人何以堪则征夫庶几不远而将归乎望之之词也
　　匪载匪来忧心孔疚期逝不至而多为恤卜筮偕止防言近止征夫迩止
　　赋也载装逝往恤忧偕俱会合也此承上章言车敝马疲人不能逺则宜如期而来乃不装载而来固已忧心甚病至于过期而犹不至则百端交集矣安与否与存与亡与龟卜蓍筮相袭俱作言合于繇而皆曰近矣乃信征夫之果迩而不逺矣范处义曰以卜筮终之见忧之切而无所不为也
　　杕杜四章章七句
　　诗序曰杕杜劳还役也范处义曰出车劳还率故美其功杕杜劳还役故极其情是也夫行人思家更思其家之思已逰子忧亲更忧其亲之忧已此已曲尽人情矣乃上之人知其思家并其思家之思已而亦知之知其忧亲并其忧亲之忧已而亦知之知其勤劳王事则思有以劝其忠知其念切父母则思有以全其孝下知上之体恤倍至而悦以犯难不敢自爱其死上知下之骨月情深而仁以止杀不欲轻用其力则亦无之非教矣此所以为圣人之经也
　　南陔
　　诗序曰南陔孝子相戒以养也有其义而亡其辞朱子曰此笙诗也乡饮酒礼鼓瑟而歌鹿鸣四牡皇皇者华然后笙入堂下磬南北面立乐南陔白华华黍燕礼亦然
　　鹿鸣之什十篇一篇无辞凡四十六章二百九十七句
　　白华之什二之二
　　朱子曰毛公以南陔以下三篇无辞故升鱼丽以足鹿鸣什数而附笙诗三篇于其后因以南有嘉鱼为次什之首今悉依仪礼正之
　　白华
　　诗序曰白华孝子之洁白也朱子曰笙诗也説见上篇
　　华黍
　　诗序曰华黍时和年丰宜黍稷也朱子曰亦笙诗也
　　鱼丽于羀鲿鲨君子有酒防且多
　　兴也羀笱也鲿扬也鲨鮀也笱小而所获者大见鱼之多也酒燕之通名统殽羞而言也防美也防且多言备物也朱子曰此燕飨通用之乐歌即所荐之羞而极道其防且多见主人礼意之勤以优宾也
　　鱼丽于羀鲂鲤君子有酒多且防
　　兴也鳢鲖也多且防言适口也
　　鱼丽于羀鰋鲤君子有酒防且有
　　兴也鰋鮎也具难得之物曰有春秋书多麋传曰鲁所有也又书有传曰鲁所无也由是推之所有之物诧其多所无之物诧其有有而多之易无而有之难故有胜于多也
　　物其多矣维其嘉矣
　　赋也物欲其多又恐杂取之而不精故尚其嘉也
　　物其防矣维其偕矣
　　赋也物欲其防又恐味偏胜而不和故尚其偕也
　　物其有矣维其时矣
　　赋也物欲其有又恐强求之而违性故尚其时也蘓辙曰多而能嘉防而能偕有而能时言曲全也鱼丽六章三章章四句三章章二句
　　诗序曰鱼丽羙万物盛多能备礼也黄佐曰叶采烹兎斯燔炙圣人取焉鱼丽之燕无乃过于侈乎易曰大烹以养圣贤夫养贤所以养天下也故圣王重之燕飨所以致其交也故贤士安之燕之于寝飨之于庙礼以食之乐以乐之犹殷殷若有不及也故鱼丽则备物以优宾叶则薄物必与宾共彼述主人之谦词此逹主人之诚意也
　　由庚
　　诗序曰由庚万物得由其道也燕礼笙奏南陔白华华黍毕乃间歌鱼丽笙由庚朱子曰间代也言一歌一吹也
　　南有嘉鱼烝然罩罩君子有酒嘉宾式燕以乐
　　兴也嘉羙也烝众也罩篧也所以笼鱼者罩罩以罩罩之也此亦燕飨通用之乐歌言南方有嘉鱼则羣然罩之矣国中有贤人则多方求之矣贤者知其诚心求之故来燕而乐之也
　　南有嘉鱼烝然汕汕君子有酒嘉宾式燕以衎
　　兴也汕樔也所以撩鱼者范处义曰鱼恐其逸故罩之使入也鱼恐其伏故汕之使出也陆佃曰君子求贤上笼之如罩下撩之如汕衎饱貌易曰饮食衎衎是也君子诚于用贤故贤人乐之而至于醉饱也
　　南有樛木甘累之君子有酒嘉宾式燕绥之
　　兴也甘之甘者樛木下垂而甘累之以兴君子诚于下贤而贤人附之也上下之情互相依附故贤人之心安焉不复有去志也
　　翩翩者鵻烝然来思君子有酒嘉宾式燕又思
　　兴也鵻孝鸟烝众也曹粹中曰始言烝然罩罩烝然汕汕终言烝然来思惟其始之求之者众故其终致来者亦众也贤人继来而君子又燕好贤无已也南有嘉鱼四章章四句
　　诗序曰南有嘉鱼乐与贤也夫贤者岂徒以燕饮为乐哉必以礼罗而致之所谓罩罩也用其道而显其身所谓汕汕也上下交而志通情谊结而不解所谓木樛而累也一贤人安之众贤人慕之于是乎来之者无已而燕之者亦无已则多士济济而庶绩咸熙矣故君子之治其国家无他道也诚于求贤乐与之处而已矣
　　崇丘
　　诗序曰崇丘万物得极其高大也燕礼歌南有嘉鱼笙崇丘
　　南山有台北山有莱乐只君子邦家之基乐只君子万寿无期
　　兴也以山之有草木兴君子之有徳寿也台莎莱藜基本也实心实政以立其本故曰基也能为邦家之基则其寿宜无穷矣此宾祝主人之词也
　　南山有桑北山有杨乐只君子邦家之光乐只君子万寿无疆
　　兴也徳辉文治蔚为国华故曰光也
　　南山有北山有李乐只君子民之父母乐只君子徳音不已
　　兴也此承上二章言所以为邦家之基者善政养民为民之父母故也所以为邦家之光者善教觉民其徳音不已故也
　　南山有栲北山有杻乐只君子遐不眉寿乐只君子徳音是茂
　　兴也栲山樗杻檍也此承徳音不已也言不已之久则日新月盛而徳音益茂所以为邦家之光者弥彰矣
　　南山有枸北山有楰乐只君子遐不黄耉乐只君子保艾尔后
　　兴也枸枳枸楰苦楸也黄发黄也耉老艾养也此承民之父母也言父母斯民之政乐利无穷不止保黎民并保子孙也首二章之祝寿愿之也有是徳宜有是寿也末二章之祝寿必之也既有是徳断无不得是寿也
　　南山有台五章章六句
　　南山有台下报上也鱼丽嘉鱼主人乐宾此则宾乐主人也乐只君子即有酒之君子也乐其燕而祝其寿非谀也民者天所生也君者治民者也父母以养之徳音以教之则民寿矣君寿天之所生则天亦寿其生生者此自然之理也天保之报上也曰万寿无疆而归本于羣黎徧徳有台之报上也亦曰万寿无疆而归本于民之父母天人之际可以观矣
　　由仪
　　诗序曰由仪万物之生各得其宜也燕礼歌南山有台笙由仪
　　蓼彼萧斯零露湑兮既见君子我心写兮燕笑语兮是以有誉处兮
　　兴也蓼长貌萧蒿也严粲曰诸侯以萧自喻君臣之辞也湑露润貌郑康成曰君子天子也写抒也苏辙曰诸侯来朝天子推恩以接之无所不及如零露之于萧然故其既见天子也莫不思尽其心之所有以告之天子又申之以燕礼极其笑语之乐而无间是也誉名也处安也燕语嘉奨则诸侯之声名益着是以有誉也燕语款洽则诸侯之禄位益安是以有处也
　　蓼彼萧斯零露瀼瀼既见君子为龙为光其徳不爽寿考不忘
　　兴也瀼瀼露蕃貌龙宠也光荣也燕而受天子之宠眷其光荣莫大焉爽差也不爽心服其徳也吕祖谦曰徳施之普使逺近大小亲疎各称其分莫不满足是也寿考不忘诸侯颂天子之词欲其亿万斯年常如此不爽也
　　蓼彼萧斯零露泥泥既见君子孔燕岂弟宜兄宜弟令徳寿岂
　　兴也泥泥露濡貌孔盛也岂恺切弟乐易也言燕礼甚盛其语恺切其情乐易也兄弟诸侯之在燕者也天子犹父母也诸侯犹兄弟也天子岂弟之徳洽于诸侯诸侯化之亦互相亲睦是诸侯之兄弟相宜皆天子有以宜之也诸侯沐天子之令徳故祝其寿而且岂欲其亿万斯年常如此岂弟也
　　蓼彼萧斯零露浓浓既见君子鞗革冲冲和鸾雝雝万福攸同
　　兴也浓浓露厚貌鞗革马辔冲冲调适也和鸾车铃在轼曰和在镳曰鸾雝雝和声也此天子既燕诸侯而赐之以车马也采菽之诗曰君子来朝何锡予之虽无予之路车乗马是也韩奕之诗曰王锡韩侯簟茀错衡鞹鞃浅幭皆车饰也和鸾之属也又曰钩膺镂鞗革金厄皆马饰也鞗革其着也攸所也同聚也既燕乐之又锡予之徳意之厚如零露之浓然则万国诸侯皆爱戴天子矣万国之所归即万福之所同也
　　蓼萧四章章六句
　　诗序曰蓼萧泽及四海也易曰地上有水比先王以建万国亲诸侯夫天子深居九重与海隅苍生至隔逺也故众建诸侯以治之天子亲诸侯使诸侯各亲其国则万国与一人相比而无间矣蓼萧之诗燕语龙光天子亲诸侯也夀考同福诸侯亲天子也宜兄宜弟诸侯自相亲也诸侯亲天子又自相亲同宣天子之徳意以亲其民故恩谊聨于堂陛则膏泽洽于四海非虚言也左传昭公十二年宋华定来聘享之为之赋蓼萧弗知又不答赋昭子曰燕语之不懐宠光之不宣令徳之不知同福之不受将何以在由昭子之言绎之是有誉处懐燕语也其徳不爽宣宠光也宜兄宜弟昭令徳也万福攸同祝天子之受之也亦可以知此诗之义矣
　　湛湛露斯匪阳不晞厌厌夜饮不醉无归
　　兴也湛湛露盛貌阳日也晞干也厌厌安也亦久也足也夜饮私燕也楚茨之诗曰备言燕私是也欧阳修曰湛湛之露润霑于庶物非至曙则不干厌厌之饮恩被于诸侯非至醉则不止见天子待诸侯之厚也
　　湛湛露斯在彼丰草厌厌夜饮在宗载考
　　兴也丰茂也宗宗室也路寝之属燕礼膳宰具官馔于寝东是也考成也刘瑾曰在宗室而成燕礼也朱公迁曰露在丰草则膏泽深饮在宗室则恩意隆也
　　湛湛露斯在彼杞棘显允君子莫不令徳
　　兴也显明允信也谢枋得曰显者其心明达信者其心忠诚也朱子曰君子诸侯之为宾者也令善也令徳谓其饮多而不乱徳足以将之也苏辙曰露之在草也如将不胜其在木也则能任之矣将言其无不醉故以丰草言之将言其醉而不乱故以杞言之也
　　其桐其椅其实离离岂弟君子莫不令仪
　　兴也离离垂也令仪言醉而不失仪也苏辙曰椅桐虽实繁而枝不披君子虽至醉而仪不乱陆佃曰杞刚木故以况令徳椅桐柔木故以况令仪也辅广曰明信者固宜有坚定之令徳乐易者则恐其或略于威仪岂弟而有令仪此所以为成徳也既醉则情或佚矣在宗则仪可略矣然而莫不令仪此所以为成礼也黄櫄曰上之所以绳下者愈寛下之所以自绳者愈严君有余恩臣有余敬也
　　湛露四章章四句
　　诗序曰湛露天子燕诸侯也春秋甯武子曰诸侯朝正于王王燕乐之于是乎赋湛露则天子当阳诸侯用命也曾巩曰前言厌厌夜饮后言令徳令仪虽过三爵亦可谓不继以淫矣
　　白华之什十篇五篇无辞凡二十三章一百四句






　　御纂诗义折中卷十
<经部,诗类,御纂诗义折中>
　　钦定四库全书
　　御纂诗义折中卷十一
　　彤弓之什二之三
　　彤弓弨兮受言藏之我有嘉賔中心贶之钟鼓旣设一朝飨之
　　赋也彤弓朱弓也弨弛貌受弓人献而受之也贶与也钟鼔大乐也用大乐者飨于庙也飨大饮也周语曰王飨有体荐燕有折爼公当飨卿当燕是也一朝飨之礼成于朝也刘彛曰湛露燕也彤弓飨也燕以示慈惠故至夜而不为过所以致其厚也飨以训恭俭故终朝而即成礼所以致其钦也
　　彤弓弨兮受言载之我有嘉賔中心喜之钟鼔既设一朝右之
　　赋也载抗之也载于弓檠抗体使正言其藏之谨也喜悦也悦其有功故贶之也右尊也飨之所以尊之也
　　彤弓弨兮受言櫜之我有嘉賔中心好之钟鼔既设一朝醻之
　　赋也櫜韬也韬于弓衣使色常新言其载之密也好爱也言不止喜其功正爱其人也醻犹厚也尊而厚之笃而不渝也辅广曰櫜重于载载重于藏好诚于喜喜诚于贶醻厚于右右尊于飨
　　彤弓三章章六句
　　诗序曰彤弓天子锡有功诸侯也春秋传曰诸侯敌王所忾而献其功王于是乎锡之彤弓一彤矢百玈弓矢千以觉报宴是也吕祖谦曰受言藏之言其重也弓人所献藏之王府以待有功不敢轻与人也中心贶之言其诚也中心实欲贶之非由外也一朝飨之言其速也以王府寳藏之弓一朝举以畀人未尝有迟留顾惜之意也后世视府藏为己私分至有以武库兵赐弄臣者则与受言藏之者异矣赏赐非出于利诱则廹于事势至有朝赐铁劵而暮屠戮者则与中心贶之者异矣屯膏吝赏功臣解体至有印刓敝而不忍予者则与一朝飨之者异矣
　　菁菁者莪在彼中何既见君子乐且有仪
　　比也菁菁盛也莪萝蒿也中阿阿中也仪礼也此天子视学而燕师儒也菁菁之莪在彼中阿以比凡民之秀来自田间也君子教人者也既见君子而后知其教人也循循善诱使乐之而不以为苦且教之以礼使日用动静之间皆有威仪既兴起其善心又有所持循以进于善则其德日长而至于成如莪之菁菁然盛也
　　菁菁者莪在彼中沚既见君子我心则喜
</div>
    <div class="pagination">
<a href="御纂诗义折中_page16.html">上一页</a><span>...</span><a href="御纂诗义折中_page12.html">12</a><a href="御纂诗义折中_page13.html">13</a><a href="御纂诗义折中_page14.html">14</a><a href="御纂诗义折中_page15.html">15</a><a href="御纂诗义折中_page16.html">16</a><span class="current-page">17</span><a href="御纂诗义折中_page18.html">18</a><a href="御纂诗义折中_page19.html">19</a><a href="御纂诗义折中_page20.html">20</a><a href="御纂诗义折中_page21.html">21</a><a href="御纂诗义折中_page22.html">22</a><span>...</span><a href="御纂诗义折中_page18.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
