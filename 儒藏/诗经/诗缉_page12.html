<!DOCTYPE html>
<html>
<head>
    <meta charset="UTF-8">
    <title>诗缉 - 第 12 页/共 36 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>诗缉 - 第 12 页/共 36 页</h1>
    <div class="content">　　郑人始作萚兮望大夫相与扶持之既无其人则又作褰裳望大国之见正盖惓惓于忽也説者多以狂童指忽非也忽以世子嗣位其立也正国人忧之至于不能餐其情可见此诗及有女同车皆欲求援大国以扶植之也王道既防小国无所控愬往往思方伯之拯己霸图能无兴乎是可以观世变矣
　　子恵思我【今曰恵言恩恵我也】褰裳涉溱【释文曰褰抠也抠挈也抠恪侯反○释文曰溱水名出郑字作潧○补传曰洧溱未必褰裳可涉诗人此言欲其急于拯乱耳】子不我思岂无他人狂童之狂也且【沮之平○朱氏曰且语助辞也】
　　突以庶夺嫡忽位已定而簒之国人无如之何故思大国正其孰为当立孰为不当立子斥大国之人也大国有以恩恵而念我郑国之乱欲来为我讨正之者非道逺而难至但褰揭其裳涉溱水则至矣子不我思则岂无他国思我者乎何为皆不来也望大国之正已其情甚切不主一国也所以告急者突乃狂童以庶夺嫡其狂已甚也○旧説谓尔不我思则当有他国思我者如此则自为悠缓之辞非告急之意
　　子恵思我褰裳涉洧【音委○传曰洧水名○李氏白説文云洧出颍川阳城山东南入颍】子不我思岂无他士【笺曰他士犹他人也】狂童之狂也且
　　褰裳二章章五句
　　丰【音峰】刺乱也昏姻之道缺【笺曰谓嫁取之礼】阳倡而隂不和【倡音唱和去声】男行而女不随【曰昭公诗桓荘之间○疏曰丰东门之墠风两子衿直云刺乱世耳或当突簒之时或当忽入之后其时难知要之是忽为主亦宜系忽皆昭公诗】
　　忽初立在桓王时复立在荘王时扶苏萚兮狡童丰东门之墠风雨子衿之水诗不明何时作则疑而附之桓荘之间疏指山有扶苏至狡童为忽后立时事唯丰以下其时难知要之八诗一体皆难定其时也
　　子之丰兮【传曰丰丰满也】俟我乎巷兮【传曰巷门外也○疏曰门外之道也】悔予不送兮
　　此诗述妇人之辞也男子亲迎女有他志而不従其后复思亲迎之人谓子之面貌丰丰然丰满出门而待我于门外之巷悔我当时不送是子而去也
　　子之昌兮【传曰昌盛壮貌】俟我乎堂兮【疏曰士昏礼主人揖賔入于庙主人升堂西面賔升堂北面奠鴈再拜稽首降出妇从降自西阶是则士礼受于庙堂庶人虽无庙堂亦受女于寝堂】悔予不将兮【笺曰将送也】
　　衣锦褧衣【二衣皆如字褧倾之上字亦作防○解见卫硕人】裳锦褧裳【笺曰庶人之妻嫁服也】叔兮伯兮驾予与行【今曰行出适也解见鄘蝃蝀】
　　女失其配耦悔前不行自説衣服之备望夫更来迎已言已衣用锦为之其上加褧衣裳用锦为之其上加褧裳衣裳备足可以行嫁乃呼迎者之字云叔兮伯兮若复驾车而来我则与之行矣
　　裳锦褧裳衣锦褧衣叔兮伯兮驾予与归【葛覃传曰妇人谓嫁曰归】
　　丰四章二章章三句二章章四句
　　东门之墠【音善禅之上浊】刺乱也男女有不待礼而相奔者也【曰昭公诗桓荘之间】
　　丰东门之墠溱洧三诗皆以郑乱之故而男女不正故皆曰刺乱也出其东门言闵乱亦此意
　　东门之墠【传曰城东门也○今曰东门郑要防之地隠公四年左传宋公陈侯蔡人卫人伐郑围其东门○疏曰墠除地去草也封土为坛除地为墠】茹藘在阪【茹藘音如闾阪音反○曰茹藘者蒨草也蒨韵亦作茜○释草曰茹藘茅搜○李巡曰一名茜可以染绛○疏曰陂陀不平而可种者名阪】其室则迩其人甚逺
　　东门有墠其墠之外有阪茹藘之草生焉此男子所居之处也女欲奔之而未遂故言其室则近不难至也其人甚逺未得就之也
　　东门之栗【疏曰栗树生于路上】有践家室【伐柯传曰践行列貌】岂不尔思子不我即
　　女欲奔而未得望男之就已也
　　东门之墠二章章四句
　　风雨思君子也乱世则思君子不改其度焉【曰昭公诗桓荘之间】郑公子之乱时事反覆士之怵于利害随势变迁失其常度者多矣故诗人思见君子焉
　　风雨凄凄【音妻○曰凄凄寒凉之意考见邶緑衣】鸡鸣喈喈【音皆○葛覃传曰喈喈和声之逺闻】既见君子云胡不夷【今曰传以夷为悦心悦则夷平忧则郁结也】兴也风雨凄凄然寒凉鸡犹守时而鸣喈喈然其声之和兴君子虽居乱世不变改其节度我得见此人则我心岂不坦然而平夷哉感当时无此人思而不得见之辞也
　　风雨潇潇【传曰潇潇暴疾也○朱氏曰风雨声】鸡鸣胶胶【钱氏曰胶胶声杂也今曰胶胶扰扰是杂之意谓羣鸡之声也】既见君子云胡不瘳【音抽○传曰瘳愈也○李氏曰言如病之瘳愈也】
　　风雨如晦【传曰晦昏也】鸡鸣不已既见君子云胡不喜昼而如晦风雨之甚而鸡昼鸣不已也
　　风雨三章章四句
　　子衿【音今】刺学校废也乱世则学校不修焉【曰昭公诗桓荘之间】学校兴者治之象也学校废者乱之证也
　　青青子衿【传曰衿领也○疏曰襟交领也衿与襟音义同】悠悠我心【程子曰悠悠我心贤者悲伤当时如此】縦我不往子宁不嗣音
　　郑以国乱学校不修生徒解散贤者忧之言汝学子服青青之衿领宜防聚于学校以讲习今散而何所之乎使我心悠悠然深长思之纵我不往见汝汝宁不继声以问我乎言此者以学校废而朋徒解散不相闻知见时之乱也非要其来见而责望之也
　　青青子佩【传曰佩玉也士佩瓀珉而青组绶瓀音软○疏曰玉藻士佩瓀玫而緼组绶此云青组绶者盖毛读礼记作青字緼音温○今曰玉藻一命緼韨幽衡注云緼赤黄之间色幽音酉】悠悠我思縦我不往子宁不来
　　既不继声问亦不来访
　　挑兮达兮【挑音叨又音恌达音挞○朱氏曰挑轻儇跳跃之貌达放恣也】在城阙兮一日不见如三月兮
　　人既废学乃挑然轻跃达然放恣但好登城上之髙阙以候望为乐贤者念之一日不见已如三月之久况非止一日乎伤时事之至此念朋防之无従也
　　子衿三章章四句
　　之水闵无臣也君子闵忽之无忠臣良士终以死亡而作是诗也【曰昭公诗桓荘之间○今曰忽时未死亡终必死亡耳】
　　忽非无臣也臣非忠良虽有之如无之之水三篇王风言平王不能令诸侯唐风言晋昭不能制沃此诗言忽不能制权臣皆兴防弱也忽能用忠臣良士则转弱为彊矣
　　之水不流束楚【解见王风○曹氏曰此先楚后薪以见臣之愈彊耳】终鲜兄弟【鲜上声】维予与女【音汝】无信人之言人实迋女【迋徐音姜之去本音狂之上浊○传曰迋诳也】
　　兴也楚本浮物一束之楚本非不可流转而悠之水不能流转之犹忽之防弱不能号今其臣也昭公兄弟甚众无与忽同心者故言今兄弟虽多终竟是少谓要其终必不相助虽多犹少也此诗忽兄弟所作故曰维予二人外此无与同心者也兄弟且如此况他人乎故言无信他人之言他人实欺迋汝耳见无忠臣也【曹氏曰按左传忽突争国而子仪子亹更立及至荘十四年忽与子仪子亹皆已死而原繁谓厉公曰荘公之子犹有八人不得为鲜○诗记曰无信人之言非教之以不信人言也忽既防弱彊公子复多其臣大抵懐二心而外市仅有一二人实心向之者乃暗于情伪不知所故提耳而告之也】
　　之水不流束薪终鲜兄弟维予二人无信人之言人实不信
　　之水二章章六句
　　出其东门闵乱也公子五争兵革不息男女相弃民人思保其室家也【曰厉公诗僖王时○疏曰桓十一年左传云祭仲为公取邓曼生昭公故祭仲立之宋雍氏女于郑荘公生厉公故宋人诱祭仲而执之曰不立突将死祭仲与宋人盟以厉公归而立之秋九月昭公奔卫己亥厉公立是一争也十五年传云祭仲専郑伯患之使其壻雍纠杀之雍姬知之以告祭仲祭仲杀雍纠厉公出奔蔡六月乙亥郑世子忽复归于郑是二争也十七年传云初郑伯将以髙渠弥为卿昭公恶之固谏不聴昭公立惧其杀已也弑昭公而立公子亹是三争也十八年传云齐侯师于首止子亹防之髙渠弥相七月齐人杀子亹而轘髙渠弥祭仲逆郑子于陈而立之服防云郑子昭公弟子仪也是四争也荘十四年传云郑厉公自栎侵郑及大陵傅瑕曰苟舍我吾请纳君与之盟而舍之六月傅瑕杀郑子而纳厉公是五争也忽亦再为郑君前以太子嗣立不为争簒故唯数后为五争也雍平声女尼据反亹音尾轘音患】此诗与中谷有蓷皆以世乱之故而男女不相保故序皆以闵伤言之
　　出其东门【东门解见东门之墠】有女如云【传曰如云众多也】虽则如云匪我思存缟衣綦巾【缟音杲綦音其○传曰缟衣白色綦巾苍艾色○疏曰缟细缯也战国防云彊弩之末不能穿鲁缟然则缟是薄缯不染故色白也綦者青色之小别艾谓青而防白为艾草之色笺云綦文亦以为青色但巾上为此苍文非全用苍色为巾也与毛异】聊乐我员【乐音洛员音云○园有桃笺曰聊且略之辞○疏曰云员古今字助语辞也】
　　郑国之乱男女相弃有出其东门见妇人之见弃者其多如云虽如云之多皆非我思虑所存也我心所存在于服白缯之衣綦文之巾者是我之室且得相乐幸不相弃足矣何暇闵怜他人之室家乎此感时之乱自顾其室家亦恐不能相保也缟衣綦巾称其妻犹云荆钗布裙也
　　出其闉阇【二字音因都○传曰闉曲城也阇城台也○疏曰闉是门外之城即今之门外曲城是也阇是城上之台谓当门台也】有女如荼【音徒○曰此荼茅草秀出之穂也○疏曰郑于地官掌荼注及既夕注与此笺皆云荼茅秀然则此言如荼乃是茅草秀出之穂非苦菜及委叶二种荼草也茅之秀者其穂色白言女皆丧服色如荼然吴语説吴王夫差于黄池之防陈兵以胁晋万人为方陈皆白常白旗素甲白羽之矰望之如荼韦昭云荼茅秀亦以白色为如荼与此传意同女见弃所以丧服者王肃云见弃又遭兵革之祸故皆丧服也矰音曽短矢也○三荼考见邶谷风】虽则如荼匪我思且【音徂○释文曰尔雅云存也旧子徐反】缟衣茹藘【音如闾○传曰茹藘茅搜之染女服也○解见东门之墠】聊可与娱【传曰娱乐也】
　　出其东门二章章六句
　　野有蔓草【蔓音万】思遇时也君之泽不下流民穷于兵革男女失时思不期而防焉【曰厉公诗僖王时】
　　思遇时者厌乱而思治也不期而防非诗意
　　野有蔓草【传曰蔓延也】零露兮【音团○传曰然盛多也】有美一人清婉兮【清考见鄘君子偕老】邂逅相遇【邂逅音械候○陈氏曰绸缪诗言昏姻云见此邂逅邂逅正谓昏姻非淫奔也○今曰邂逅谓其议速成犹迨其今兮之意今人言事之速者云邂逅而成】适我愿兮【今曰适意适兴皆快适之意】
　　兴也野有蔓延之草者由天零落其露然盛多以润泽之兴国有蕃庶之民者由君下恩泽以养育之谓民免兵革之祸男女及时也有美好之女其目清明其眉起婉然而美者使昏姻之议邂逅而成则适我之愿也遭时之乱昏姻之道若愿之而不可得之辞也
　　野有蔓草零露瀼瀼【音穰○朱氏曰瀼瀼露多貌】有美一人婉如清邂逅相遇与子偕臧【传曰臧善也】
　　与子偕臧犹言各得其所欲也
　　野有蔓草二章章六句
　　溱洧【音臻委】刺乱也兵革不息男女相弃淫风大行莫之能救焉【曰厉公诗僖王时○王氏曰羞恶之心莫不有之而其为至于此者岂其人性之固然哉兵革不息男女相弃而无所従归也是以至于如此然则民之失性也为可哀君之失道也为可刺】
　　郑卫多淫诗卫由上之化郑由时之乱也汉地理志皆以为风土之习固然若是则教化为虚言而二南之义诬矣
　　溱与洧【传曰郑两水名○解见褰裳○前汉地理志郑地右雒左沛食溱洧焉土陿而险山居谷汲男女亟聚防故其俗淫亟音器】方涣涣兮【涣音唤○传曰涣涣春水盛也○笺曰冰已释水则涣涣然○李氏曰説文云涣流散也盖春冰解释而流散也韩诗注云郑国之俗三月上巳之辰往溱洧两水之上招魂续魄秉蕳草以祓除不祥】士与女方秉蕳兮【蕳音艰○传曰蕳兰也○陆玑曰香草也楚辞纫秋兰以为佩】女曰观乎士曰既且【音徂徐音沮之平○释文曰且往也】且往观乎洧之外【且如字】洵訏且乐【洵音荀訏音吁乐音洛○笺曰洵信也○传曰訏大也】维士与女伊其相谑赠之以芍药【芍音杓○传曰芍药香草○陆玑曰今药草芍药无香气未审今何草○诗记曰即今之芍药陆玑必指以他物盖泥毛公香草之言欲求香于柯叶置其花而不论尔】
　　郑国之俗以上巳出游溱洧之上男女杂沓今以淫风既行有因出游而相挑诱者言溱洧之间春冰既泮方涣涣然流散有士与女适野游行秉执蕳草女谓士曰盍往观乎邀其偕行也士曰既以观矣未従之也女又劝男云且复更往观乎洧水之外闻其土信訏大而可乐士于是従之因相与戏谑又以芍药香草为赠所以结恩情之厚也
　　溱与洧浏其清矣【浏音留○传曰浏深貌○説文曰流清也】士与女殷其盈矣【传曰殷众也】女曰观乎士曰既且且往观乎洧之外洵訏且乐维士与女伊其将谑【今曰将相将也方且也犹将安将乐之将】赠之以芍药
　　郑卫皆淫声孔子独先于郑今郑之淫诗顾少于卫何也诗之见在者孔子所存以为世戒也圣笔所删多矣言郑声淫者举其大体言之不系今诗之多寡不必尽黜国史所题例目之为男女之诗以求合于郑声淫之説也
　　溱洧二章章十二句















　　诗缉卷八
　　钦定四库全书
　　诗缉卷九
　　宋　严粲　撰
　　齐　　　　国风
　　【谱曰齐者古少皥之世爽鸠氏之墟周武王伐纣封太师吕望于齐是谓齐太公都营丘后五世哀公政哀荒滛怠慢纪侯谮之于周懿王使烹焉齐之变风始作○疏曰汉书地理志云齐郡临淄县师尚父所封也臣瓒按临淄即营丘也今齐之城内有丘即营丘也淄水过其南及东以丘临水谓之临淄齐世家云太公卒子丁公伋立卒子乙公得立卒子癸公慈母立卒子哀公不辰立是为五世○程子曰君臣上下之分失则人伦乱人伦废则入于禽兽身为禽兽之行其风可知故次以齐】
　　政令仅行于郊畿而畿内之郑亦自为列国则王室之微甚矣于是乎齐始霸故王郑之后次以齐也子夏言郑音好滥淫志卫音趋数烦志【趋数音促速】齐音敖辟乔志【敖辟乔音傲僻骄】皆淫于色而害于徳齐亦二南之变也
　　鸡鸣思贤妃也哀公荒淫怠慢【疏曰哀公不辰癸公慈母子】故陈贤妃贞女夙夜警戒相成之道也【曰齐哀公诗懿王时】
　　变风自懿王始豳前此矣其始懿何也君臣相疑则几于变矣成王悟而周公归于是乎有雅颂制作之盛而变风之迹泯矣由懿以降变而不复正也宣号兴复无能改于风之变也齐哀之荒淫罪也受谮而烹之非政也上下交失变之始也此诗直刺荒淫序言思贤妃者诗人言外之意也
　　鸡既鸣矣朝既盈矣【朝音潮】匪鸡则鸣苍蝇之声【曹氏曰哀公以鸡鸣为苍蝇之声】
　　古者太师奏鸡鸣则君当起今鸡已鸣矣防集于朝中者已盈满矣哀公乃谓此非鸡之鸣是苍蝇之声耳鸡鸣与蝇声不相类见荒淫昏乱也哀公无夜气之存矣○旧説以为古之贤妃警其夫欲令早起误以蝇声为鸡声蝇以天将明乃飞而有声鸡未明之前无蝇声也
　　东方明矣朝既昌矣【传曰昌盛也】匪东方则明月出之光【曹氏曰哀公以东方明为月出之光】
　　虫飞薨薨【音轰○朱氏曰薨薨羣飞声】甘与子同梦防且归矣【传曰防防于朝也】无庶予子憎【今曰无庶犹庶无古人辞急倒用也予子吾子也称其所眤也爱而称之之辞也秦风妇爱其夫称予美大雅商人爱武王称予侯】
　　羽虫羣飞之声薨薨然天既晓而哀公起已晏矣犹语其所昵曰吾方甘与子卧而同梦迫于视朝而起吾防朝即归庶无为吾子所憎也此儿女昵昵恩怨尔汝之辞持被入直刺刺顾婢子语之情状也【刺音辣语声也】圣人删诗着此以见闺门淫昵之私无隠不显也为戒深矣
　　鸡鸣三章章四句
　　还【音旋】刺荒也【曹氏曰书云外作禽荒孟子云从兽无厌谓之荒则荒者谓以田猎而荒弃政事也】哀公好田猎【好去声】从禽兽而无厌【去平二音】国人化之遂成风俗习于田猎谓之贤闲于驰逐谓之好焉【好如字曰齐哀公诗懿王时】
　　齐雍容文雅之俗也一旦迁染愈下猎者旁午于道毕事而归犹意气勃勃而不自知其非也习俗之陷溺如此哉故曰上之所好恶不可不谨也
　　子之还兮【传曰还便捷之貎○曹氏曰谓驰逐之便捷】遭我乎峱之间兮【峱音猱乃刀切○传曰峱山名○曹氏曰在齐之郊】竝驱从两肩兮【传曰从逐也兽三嵗曰肩肩亦作豜○疏曰大司马云大兽公之七月云献豜于公则肩是大兽故言三嵗也】揖我谓我儇兮【儇音喧许全反○传曰儇利也○笺曰誉之者以报前言还也○疏曰言其便利驰逐○今曰荀子云乡曲之儇子】
　　国人好田成俗俱出田猎而相从既归而相谓曰以子之便捷还然向来遭我于峱山之间我与子竝行驱马从逐两兽子乃揖我谓我甚儇利也以子之能尚且见推此自矜于其党以气陵之之辞也
　　子之茂兮【传曰茂美也○曹氏曰谓才艺之茂美也】遭我乎峱之道兮竝驱从两牡兮揖我谓我好兮
　　子之昌兮【钱氏曰昌盛壮也】遭我乎峱之阳兮【朱氏曰山南曰阳】竝驱从两狼兮【释兽曰狼牡獾牝狼其子獥絶有力迅獾音欢獥音呌○舍人曰狼牡名獾牝名狼其子名獥絶有力者名迅○説文曰狼似犬鋭头白颊髙前广后○陆玑曰其鸣能小能大善为小儿啼声以诱人其猛健者去之数十步虽善用兵者不能免也】揖我谓我臧兮【传曰臧善也○诗记曰齐以游畋成俗诗人载其驰驱而相遇也意气飞动郁郁见于眉睫之间染其神者深矣夫岂一朝一夕所能反哉】
　　还三章章四句
　　着【音除又音住】刺时也时不亲迎也【迎去声○曰齐哀公诗懿王时】
　　礼唯天子不亲迎使三公迎后鲁哀公曰冕而亲迎不已重乎孔子曰合二姓之好以继先圣之后以为天地宗庙社稷之主君何谓已重乎是诸侯以下皆当亲迎也当时皆不亲迎此诗言卿大夫士之事举其中以明上下也
　　俟我于着乎而【传曰俟待也门屏之间曰着○释宫曰门屏之间谓之宁○疏曰孙炎云门内屏外人君视朝所宁立处也着与宁音义同】充耳以素乎而【疏曰塞耳也即所谓瑱也悬当耳故谓之塞耳以素丝为紞也紞悬瑱之绳也紞用杂防线织之天子诸侯五色臣三色素色分明目所先见故先言之瑱天之去声紞音胆】尚之以琼华乎而【朱氏曰尚加也○张子曰充耳非一物先以纩塞后以琼华加之○传曰琼华美石士之服也○笺曰琼华石色似琼也○琼解见卫木○疏曰琼玉之美名华光华也君以玉为瑱臣则不可】
　　设为嫁者之辞言其夫待我于夫家门屏之间见其充耳以素丝为紞也其紞之末加以美石如琼之华谓瑱也服此服饰而止俟我于其家门屏之间而壻往妇家之礼不行矣是不亲迎也○此诗总言卿大夫士也于着于庭于堂止是待有先后耳毛以为一章述士二章述卿大夫三章述人君今从郑义【诗记曰前汉地理志载齐之风俗曰俟我于着乎而此亦其舒缓之体也虽非此篇意之所主然广谷大川异制民生其间异俗刚柔轻重迟速异齐皆学者所当观也诗可以观其此类欤○补传曰齐人废亲迎之礼安然舒缓俟我于其家门屏之间】
</div>
    <div class="pagination">
<a href="诗缉_page11.html">上一页</a><span>...</span><a href="诗缉_page7.html">7</a><a href="诗缉_page8.html">8</a><a href="诗缉_page9.html">9</a><a href="诗缉_page10.html">10</a><a href="诗缉_page11.html">11</a><span class="current-page">12</span><a href="诗缉_page13.html">13</a><a href="诗缉_page14.html">14</a><a href="诗缉_page15.html">15</a><a href="诗缉_page16.html">16</a><a href="诗缉_page17.html">17</a><span>...</span><a href="诗缉_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
