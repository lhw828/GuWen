<!DOCTYPE html>
<html>
<head>
    <meta charset="UTF-8">
    <title>吕氏家塾读诗记 - 第 6 页/共 37 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>吕氏家塾读诗记 - 第 6 页/共 37 页</h1>
    <div class="content">　　毛氏曰雝雝雁声和也纳采用雁旭日始出谓大昕之时迨及泮散也　郑氏曰昏礼自纳采至请期用昕亲迎用昏归妻使之来归于已谓请期也冰未泮正月中以前也二月中可以昏矣【孔氏曰毛氏东门之杨传云不逮秋冬则以秋冬皆得成昏孙卿曰霜降迎女冰泮杀止霜降九月也冰泮正月也家语曰霜降而妇功成而嫁娶者行焉冰泮农业起昏礼杀于此周礼言仲春夏小正言二月者皆为期尽蕃育之法王肃曰前贤有言丈夫二十不敢不有室女子十五不敢不事人谯周亦云男自二十以及三十女自十五以至二十皆得以嫁娶先是则速后是则晚矣其说皆出毛氏若男三十女二十为期尽蕃育虽仲春犹可行】王氏曰古之于昏姻其求之不暴而节之以礼虽庶士亦然而况于人君乎
　　招招【照遥反】舟子人涉卬【五郎反】否人涉卬否卬须我友毛氏曰招招号召之貌【孔氏曰王逸曰以手曰招以口曰召】舟子舟人主济渡者卬我也人皆涉我友未至我独待之而不涉　朱氏曰以譬男子必待配耦而相从
　　此诗刺宣公之淫乱然一章二章四章皆以物为比而不正言其事三章虽言昏礼特举士之归妻盖不欲斥言之而以小喻大也所谓主文而谲谏也
　　匏有苦叶四章章四句
　　谷风刺夫妇失道也衞人化其上淫于新昏而弃其旧室夫妇离絶国俗伤败焉
　　朱氏曰皆述逐妇之辞也宣姜有宠而夷姜缢是以其民化之而谷风之诗作所谓一国之事系一人之本者如此
　　习习谷风以阴以雨黾【莫尹反】勉同心不宜有怒采葑【孚容反】采菲【妃鬼反】无以下体徳音莫违及尔同死
　　毛氏曰兴也习习和舒貌东风谓之谷风阴阳和而谷风至　程氏曰阴阳交和则感阴而成雨【其感也阴其成也雨】夫妇之道当黾勉和同不宜有怨怒也盖和则夫妇之道成而室家正如阴阳和而成雨也　毛氏曰葑须也菲芴【音勿】也下体根茎也　郑氏曰此二菜者蔓菁与葍之类也皆上下可食然而其根有美时有恶时采之者不可以根恶时并弃其叶喻夫妇以礼义合顔色相亲亦不可以顔色衰弃其相与之礼【孔氏曰陆玑云葑芜菁幽州人谓之芥菲似葍茎麄叶厚而长有毛郭璞曰葑土瓜也　释文曰草木疏云葑芜菁也郭璞云今松菜也案江南有葑江北有蔓菁相似而异】　程氏曰夫妇之道贵其有终徳音好音也当期好音无违至于偕老
　　行道迟迟中心有违不逺伊迩薄送我畿【音祈】谁谓荼【音徒】苦其甘如荠【齐礼反】宴尔新昏如兄如弟
　　毛氏曰迟迟舒行貌违离也畿门内也荼苦菜也【尔雅疏曰此味苦可食之菜也月令孟夏苦菜秀是也叶似苦苣而细断之有白汁花似菊堪食但苦耳】本草云荠味甘人取其叶作葅及羮亦佳　毛氏曰宴安也　程氏曰我行道而迟迟者中心念其有违乎此也　朱氏曰今故夫之送我乃不逺而甚近郑氏曰送我裁于门内无恩之甚　陈氏曰妇人从一而终今虽见弃犹有望其夫之情　孔氏曰言人谁谓荼苦比之荼即其甘如荠又言安爱汝之新昏其恩如兄弟也
　　韩愈谴谑鬼诗云白石为门畿盖以畿为门阃也必有所据可以发明毛氏之说
　　泾以渭【音胃】浊湜湜【音殖】其沚【音止】宴尔新昏不我屑【素节反】以毋逝我梁母发我笱【古口反】我躬不阅【音恱】遑恤我后毛氏曰泾渭相入而清浊异【孔氏曰地理志云泾水出今安定泾阳西笄头山东南至京兆陵阳入渭汉书沟洫志泾水一石其泥数斗潘岳西征赋云清渭浊泾　尚书疏云渭水出陇西首阳县至京兆北船司空县入河】　说文曰湜水清见底　郑氏曰小渚曰沚　毛氏曰屑洁也逝之也鱼梁所以捕鱼【孔氏曰周礼人掌以时为梁郑司农云梁水堰堰水而为阙空以笱承其空然则梁者为堰以鄣水空中央承之以笱】阅容也　郑氏曰遑暇也　程氏曰泾浊而渭清今泾反以渭为浊湜湜清貌视于浅处则见清彼以为浊而其沚自湜湜以言其惑而不能正也【范氏曰胡不视之湜湜其沚谓未尝变也】　朱氏曰宴安于新昏不以旧室为洁而与之也【郑氏江冇汜笺曰以犹与也】　欧阳氏曰禁其新昏毋逝我梁母发我笱言弃妻将去犹顾惜其家之物既而叹曰我身不容安得恤后事乎【朱氏曰知其不能禁而絶意之辞也】
　　泾新昏也渭旧室也泾渭既合则清浊易惑于洲渚浅处视之渭之清犹可见也诗人多述土风此卫诗而逺引泾渭者盖泾浊渭清天下所共知如云海咸河淡也
　　就其深矣方之舟之就其浅矣泳之游之何有何亡黾勉求之凡民有丧匍【音蒲】匐【蒲北反】救之
　　泳方并解见汉广　朱氏曰浮水曰游　郑氏曰言深浅者喻君子之家事无难易吾皆为之　说文曰匍手行也匐伏地也　程氏曰就其深矣以下陈其躬所为治家勤劳之事随事尽其心力而为之深则方舟浅则泳游不计其有与亡也强勉求为之耳【朱氏曰不计其有与亡而勉强以求之】不特如是治其家又周睦其邻里乡党莫不尽其道【陈氏曰非特门内之事如此凡邻里之有丧者无不尽力救之】张氏曰皆妇人曲徇其夫之言
　　不我能慉【许六反】反以我为雠既阻我徳贾【音古】用不售【市救反】昔育恐育鞠【居六反】及尔颠覆【芳服反】既生既育比予于毒
　　毛氏曰慉养也鞠穷也　郑氏曰及与也　朱氏曰承上章言我于女家勤劳如此女既不我养而反以我为仇雠　程氏曰惟其心既阻絶我之善故虽勤劳如是而不见取如贾之不售凡人所以憎而不知其善者由其心阻絶其善故也　张氏曰昔育恐育鞠而下言昔者相与为生理惟恐其穷以及于颠覆今既生既育矣乃反比我于毒而弃之乎【郑氏曰其视我如毒螫言恶已甚也】　董氏曰孙毓王肃诗并作能不我慉说文亦然
　　我有旨蓄【许六反】亦以御冬宴尔新昏以我御穷有洸【音光】有溃【户对反】既诒我肄【以世反】不念昔者伊予来塈【许器反】毛氏曰旨美御御也洸洸武也溃溃怒也【郑氏曰洸洸然溃溃然无温润之色】　程氏曰肄习也　毛氏曰塈息也　郑氏曰蓄聚美菜者以御冬月乏无时也君子亦但以我御穷苦之时至于富贵则弃我如旨蓄【曽氏曰穷犹之无耳有新昏而弃旧室是姑以我御乏无之时也人之于物得新可以捐故然厚者犹有所不忍夫妇义当偕老乃姑以御穷而已其薄恶可知】　程氏曰诒我以武暴忿怒习而为常矣　朱氏曰君子弃絶之曾不念我之来息时也追言其始见君子之时接礼之厚怨之深也
　　谷风六章章八句
　　式微黎侯寓于衞其臣劝以归也【释文曰杜预云黎在上党壶关县　郑氏曰寓寄也黎侯为狄人所逐弃其国而寄于卫卫处之以二邑　孔氏曰春秋出奔之君所在曰寄故左传曰齐以郲寄卫侯是也丧服传曰寄公者何失地之君也董氏曰晋伯宗数赤狄罪曰夺黎氏地则狄侵黎其亦旧矣】
　　式微式微胡不归微君之故胡为乎中露
　　尔雅曰式微式微者微乎微者也【范氏曰诸侯失国而寄于他国之邑微莫甚焉郭璞注云言至微也】　郑氏曰君何不归乎禁君留止于此之辞式发声也我若无君何为处此乎臣又极谏之辞　毛氏曰中露卫邑也【王氏曰中露露中也露中言有霑濡之辱而无所庇覆】
　　式微式微胡不归微君之躬胡为乎泥中
　　毛氏曰泥中卫邑也【王氏曰泥中言有陷溺之难而不见拯救也】
　　式微二章章四句
　　旄【音毛】丘责卫伯也狄人迫逐黎侯黎侯寓于卫卫不能修方伯连率【所类反】之职黎之臣子以责于卫也【郑氏曰卫康叔之封爵称侯今曰伯者时为州伯也　孔氏曰王制云五国以为属属有长十国以为连连有帅三十国以为卒卒有正二百一十国以为州州有伯凡长皆因贤侯为之殷之州长曰伯虞夏及周皆曰牧一州一牧二伯佐之】
　　旄丘之葛兮何诞之节兮叔兮伯兮何多日也
　　毛氏曰兴也前高后下曰旄丘诞阔也　郑氏曰叔伯字也呼卫之诸臣　朱氏曰黎之臣子久寓于卫登旄丘之上而见其葛节之疎阔因托以起兴曰旄丘之葛何其节之阔也衞之君臣何其多日而不见救也此诗本责衞君而但斥其臣可见优柔而不迫矣
　　葛始生其节蹙而密既长其节阔而疎黎人见葛之长感歳时之久而衞犹未见救尔
　　何其处也必有与也何其久也必有以也
　　朱氏曰处安处也与与国也以他故也因上章何多日也而言其何安处而不来意必有与国相俟而俱来耳又言何其久而不来意其或有事故而不得来诗之曲尽人情如此
　　狐裘蒙戎匪车不东叔兮伯兮靡所与同
　　毛氏曰大夫狐苍裘　郑氏曰黎国在衞西今所寓在卫东　毛氏曰无救患恤同也　朱氏曰至是始微讽切之
　　蒙戎狐裘之貌晋士蒍曰狐裘蒙茸黎侯所寓在卫东羁旅之久见卫之大夫过者甚多终莫有动心者故叹而言曰非卫大夫之车不来东也特无与我同患难者耳
　　琐【素果反】兮尾兮流离之子叔兮伯兮褎【由救反】如充耳王氏曰琐细也尾末也黎侯之臣子流离失职故琐尾也　郑氏曰充耳塞耳也言卫之诸臣顔色褎然如见塞耳无闻知也人之有聋恒多笑而已【朱氏曰褎多笑貌】　朱氏曰言黎之君臣流离琐尾若此其可怜也而卫之诸臣顔色褎然如塞耳而无闻何哉至是然后尽其辞焉然流离患难之余而其言之有叙而不迫如此其人亦可知矣【陆玑草木疏云流离枭也关西谓之流离大则食其母苏氏曰卫人以狄之微而不忌譬如流离之养其子不知其将为已患也然告之而不聴褎褎然如或充其耳其后卫人遂有狄难】　释文琐作璅云依字作琐
　　旄丘四章章四句
　　简兮刺不用贤也卫之贤者仕于伶官皆可以承事王者也【郑氏曰伶官乐官也伶氏世掌乐官而善焉故后世多号乐官为伶官】
　　简兮简兮方将万舞日之方中在前上处硕人俣俣【宜矩反】公庭万舞
　　郑氏曰简择也【张氏曰简不恭也若夫为禄仕者抱关撃柝则犹恭其职为伶官者杂于侏儒俳优之间以是为不恭也其得谓之贤者虽其迹如此其中固有所有如君子处己则不然其观人则卷而懐之者皆可谓之贤矣东方朔似之】将且也　毛氏曰以干羽为万舞【孔氏曰万者舞之总名商颂曰万舞有奕武舞用干戚礼记曰朱干玉戚冕而舞大武文舞用羽籥籥师以教国子舞羽吹籥】硕大也俣俣容貌大也　苏氏曰方且万舞而择人　王氏曰日之方中至明而易见之时在前上处至近而易察之地于是焉不能察而用所以刺也　孔氏曰贤者容貌美大俣俣然在公庭亲为万舞是大失其所也
　　万舞二舞之总名也干舞者武舞之别名也籥舞者文舞之别名也文舞又谓之羽舞郑康成据公羊传以万舞为干舞盖公羊释经之误也春秋书万入去籥言文武二舞俱入以仲遂之丧于二舞之中去其有声者故去籥焉【文舞舞羽吹籥】公羊乃以万舞为武舞与籥舞对言之失经意矣若万舞止为武舞则此诗与商颂何为独言万舞而不及文舞邪左氏载考仲子之宫将万焉妇人之庙亦不应独用武舞也然则万舞为二舞之总名明矣
　　有力如虎执辔如组【音祖】左手执籥【余若反】右手秉翟【亭力反】赫如渥【于角反】赭【音者】公言锡爵
　　朱氏曰辔今之缰也　毛氏曰组织组也【孔氏曰御者执辔于此使马骋于彼织组者总纰于此而成文于彼】籥六孔翟翟羽也【孔氏曰郭璞曰籥如三孔而短小广雅云七孔翟羽谓雉之羽也　释文曰以竹为之长三尺】赫赤貌渥厚渍也公言锡爵祭有畀煇胞阍寺者惠下之道见惠不过一散【郑氏曰散受五升】　程氏曰此章言其才艺之美有力如虎才武也执辔如组艺也言其艺如此非在公庭见之也　孔氏曰左手执管籥右手秉翟羽而舞文舞也　郑氏曰硕人容色赫然如厚傅丹君徒赐其一爵而已【程氏曰锡之以爵劳贱者之道】
　　山有榛【仄巾反】隰有苓【音零】云谁之思西方美人彼美人兮西方之人兮
　　毛氏曰榛木名【陆玑疏曰榛栗属其子小似柹子表皮黒味如栗】下湿曰隰苓大苦【孔氏曰孙炎云本草云苓今甘草是也蔓延生叶似荷青黄其茎赤有节节有枝相当或云苓似地黄】西方王室
　　西方指西周也晋语齐姜氏引西方之书韦昭以为周亦西周也周既东迁而衰毎思其全盛之时文献之美也作诗者叹硕人之贤谓山则有榛隰则有苓唯西周然后有此等人物也云谁之思西方美人见硕人而慨然有懐西周之贤士大夫也彼美人兮西方之人兮指硕人也嗟叹其真西周之人而非今世之人也江左诸人喜言中朝名臣亦此意也
　　简兮三章章六句【朱氏曰作四章三章章四句一章章六句】
　　泉水衞女思归也嫁于诸侯父母终思归宁而不得故作是诗以自见【贤遍反】也【郑氏曰国君夫人父母在则归宁没则使大夫宁于兄弟】杨氏曰衞女思归发乎情也其卒也不归止乎礼义也圣人着之于经以示后世使知适异国者父母终无归宁之义则能自克者知所处矣
　　毖【悲位反】彼泉水亦流于淇有懐于卫靡日不思娈【力转反】彼诸姬聊与之谋
　　毛氏曰兴也泉水始出毖然流也【吕氏曰泉水即今卫州共城之百泉也淇水出相州林虑县东流泉水自西北来注之故曰亦流于淇而竹竿诗言泉源在左淇水在右者盖主山而言之相卫之山东面故以北为左南为右】娈好貌诸姬同姓之女朱氏曰言毖然之泉水则亦流于淇矣我之有懐于衞则亦无日而不思矣是以即诸姬而与之谋为归衞之计　释文曰毖韩诗作秘说文作泌
　　诸姬非必俱嫁于此国盖有所思而欲与亲者谋乃人情之常亦非必真得相见也
　　出宿于泲【子礼反】饮饯【音践】于祢【乃礼反】女子有行逺【于愿反】父母兄弟问我诸姑遂及伯姊
　　毛氏曰泲地名祖而舎軷饮酒于其侧曰饯重始有事于道也祢地名父之姊妹称姑先生曰姊　王氏曰泲祢盖父母之国地名欲归则又思嫁时出宿饮饯相与诀而之夫家　朱氏曰追言其始嫁时已逺其父母兄弟矣况今父母既终而复可归哉　杜预左传注衞女思归而不得故愿致问于姑姊　释文曰祢韩诗作柅
　　出宿于干饮饯于言载脂载舝【胡瞎反】还【音旋】车言迈遄【市专反】臻于衞不瑕有害
　　朱氏曰干言地名适衞所经之地也脂以脂膏涂其舝使滑泽也舝车轴也【孔氏曰车不驾则脱其舝将行设之　释文曰舝车轴头金也】　毛氏曰遄疾臻至也　郑氏曰瑕犹过也【张氏曰瑕与遐字同言不大有害】
　　还车犹言回辕不必云嫁时所乘之车也不瑕有害谓归卫不为过差有害自恕之辞也
　　我思肥泉兹之永叹思须与漕我心悠悠驾言出游以写我忧
　　毛氏曰所出同所归异为肥水【尔雅曰归异出同曰肥】　郑氏曰兹此也自衞而来所渡水故思此而长叹思须与漕自卫而来所经邑故又思之既不得归宁且欲乘车出游以除我忧　朱氏曰悠悠思之长也　毛氏曰写除也
　　泉水四章章六句
　　北门刺仕不得志也言衞之忠臣不得其志尔【杨氏曰忠信重禄所以劝士也卫之忠臣至于窭贫莫知其艰则无劝士之道仕之所以不得志也先王视臣如手足岂有以事敦遗之而不知其艰哉然不择事而安之无怼憾之辞知其无可奈何而归之于天所以为忠臣也】张氏曰此诗忠臣所自作也
　　出自北门忧心殷殷终窭【其矩反】且贫莫知我艰已焉哉天实为之谓之何哉
　　尔雅曰殷殷忧也　李氏曰尔雅云窭贫也兼言之以见其贫之甚也　张氏曰出自北门是游息偶出北门因有此言也【毛氏曰北门背明向阴　朱氏曰卫之忠臣不得其志因行出北门而有所感心之为忧慇慇然盖出北门背明向阴亦处乱世事暗君之比也】诗怨则怨矣然归之于命曰已焉哉天实为之谓之何哉【郑氏曰诗人事君无二志故自决归之于天】
　　王事适我政事一埤【避支反】益我我入自外室人交徧讁【知革反】我已焉哉天实为之谓之何哉
　　郑氏曰王事国有王命役使之事【孔氏曰王事不必天子事直以行役战伐皆王家之事】　苏氏曰政事国之政事　毛氏曰适之埤厚也讁责也　朱氏曰王事既适我矣政事又一埤益我其劳如此而贫窭之甚室人无以自安而交徧讁我则其困于内外极矣【范氏曰关雎之化行则妇人能闵其君子至于衰世则室家日见而有不知其心者】
　　王事敦我政事一埤遗【唯季反】我我入自外室人交徧摧【徂回反】我已焉哉天实为之谓之何哉
　　释文曰敦韩诗云敦迫也　毛氏曰遗加也摧沮也释文曰摧韩诗作防
　　北门三章章七句
　　北风刺虐也衞国并为威虐百姓不亲莫不相携持而去焉
　　程氏曰叙谓百姓不亲相携而去乃述当时之事然攷诗之辞乃君子见几而作相招无及于祸患者也君子全身逺害唯恐去之不速故其辞迫切其虚其邪既亟只且是也
　　北风其凉雨【于付反】雪其雱【普康反】惠而好【呼报反】我携手同行其虚其邪【音徐】既亟【纪力反】只且【子余反】
　　毛氏曰兴也北风寒凉之风【程氏曰四时之风春而自东则生物也夏而自南则养物也秋而自西则成物也冬而自北则杀物也以北风之杀害万物故以兴】雱盛貌惠爱也　程氏曰虚寛貌徐缓也雍容之状　毛氏曰亟急也　程氏曰只且语辞也　苏氏曰北风而又雨雪其虐甚矣　朱氏曰言卫之君臣威虐已甚将与其所好去而避之　郑氏曰邪读如徐其威仪虚徐也　程氏曰言尚可寛容徐缓乎既急也哉　尔雅作其虚其徐
　　北风其喈【音皆】雨雪其霏【芳菲反】惠而好我携手同归其虚其邪既亟只且
　　毛氏曰喈疾貌霏盛貌【长乐刘氏曰喈风声疾也霏雪落急也】归归有徳也
　　莫赤匪狐莫黑匪乌惠而好我携手同车其虚其邪既亟只且
　　程氏曰同车亦偕行耳但卒章辞意益迫切同车有已驾之意莫赤者匪狐乎莫黒者匪乌乎以其色则知其物矣岂难辨哉观其为政之道则知暴虐祸难将及于人矣【范氏曰见微而作者哲人也见着而作者凡民也卫大为威虐如此而犹不去则是不辨狐赤而乌黑也】
　　惠而好我携手同行盖泉涸鱼相与处于陆相煦以湿相濡以沫之时也同车不必指贵者特协韵耳
　　北风三章章六句
　　静女刺时也衞君无道夫人无徳
　　静女其姝【赤朱反】俟我于城隅爱而不见搔【苏刀反】首踟【直知反】蹰【直诛反】
　　毛氏曰静者贞静也女徳贞静而有法度乃可说也姝美色也【郑氏曰女徳贞静然后可畜美色然后可安】　张氏曰后宫西北邃城隅俟我幽闲念彼姝【吕氏曰古之人君夫人媵妾散处后宫城隅者后宫幽闲之地也女有静徳又处于幽闲而待进御此有道之君所好也】　董氏曰隋得江左本作静女其好也石经作僾而不见说文曰僾彷佛许慎引诗亦作僾
　　静女其娈贻我彤【徒冬反】管彤管有炜【于鬼反】说【音恱】怿【音亦】女美
　　毛氏曰既有静徳又有美色又能遗我以古人之法可以配人君也古者后夫人必有女史彤管之法【郑氏曰彤管笔赤管也】史不记过其罪杀之后妃羣妾以礼御于君所女史书其日月授之以环以进退生子月娠则以金环退之当御者以银环进之着于左手既御着于右手事无大小记以成法炜赤貌　朱氏曰此女之美又可恱怿皆愿见之辞也
　　自牧归荑【徒兮反】洵【音荀后放此】美且异匪女之为美美人之贻
　　毛氏曰牧田官也　郑氏曰洵信也　张氏曰自牧归荑牧牧地也不耕种之地则多草木根芽【毛氏曰荑茅之始生也】如甸人供果蓏之属因以赠夫人也归荑以备韲俎供豆实
　　此诗刺卫君无道夫人无徳故述古者贤君贤妃之相与一章言贤妃有徳有容事其君子逡巡待唱于后宫幽闲之地盖静之至也爱而不见则搔首踟蹰犹关雎求之不得寤寐思服盖思之切也横渠谓后宫西北乃城隅必有所据当攷二章言贤妃贻以彤管女史之法盖彤管之光华与其容色之美皆可恱怿则所说者不专以其色也三章之义难通横渠之说差近大过九二枯杨生梯郑康成易作荑然则所谓荑者凡草木根芽皆是非独茅也田官献新物于君所归之荑信芳美而且异于常乃用之以答彤管之赠盖所以赠之者非其女色之为美亦惟徳美之人是贻耳
　　静女三章章四句
　　新台刺衞宣公也纳伋之妻作新台于河上而要【于遥反】之国人恶【乌路反】之而作是诗也【伋宣公之世子　孔氏曰此时伋妻盖自齐始来未至于卫而公于河上为新台待其至】
　　新台有泚【七礼反】河水弥弥【莫尔反】燕婉之求籧【音渠】篨【音除】不鲜【斯践反】
　　尔雅曰四方而高曰台【尚书注曰土高曰台】　毛氏曰泚鲜明貌【长乐刘氏曰泚者水中台影鲜明之貌】　孔氏曰言河水者表作台之处也　毛氏曰弥弥盛貌燕安婉顺也籧篨不能俯者　孔氏曰鲜王肃曰少也【朱氏曰言其不知丑之多也】　曾氏曰籧篨戚施皆恶疾之不能为人者也宣公之行非复人理尚可谓之人欤燕婉是求而得此匪人深恶之之辞也【郑氏曰伋之妻来嫁于卫本求燕婉之人谓伋也反得籧篨谓宣公也】说文燕婉作暥婉
　　新台有洒【七罪反】河水浼浼【毎罪反】燕婉之求籧篨不殄毛氏曰洒高峻也【长乐刘氏曰酒谓水光之中见其台之高峻也】浼浼平地也殄絶也【苏氏曰犹言病而不死者也】　释文曰洒韩诗作漼浼浼韩诗作浘浘音尾云盛貌
　　鱼网之设鸿则离之燕婉之求得此戚施
　　毛氏曰言所得非所求也【郑氏曰设鱼网者宜得鱼鸿乃鸟也反离焉犹齐女以礼来求世子而得宣公】戚施不能仰者
　　籧篨戚施盖国人恶宣公而以恶疾指之不能俯者籧篨之疾证不能仰者戚施之疾证非于此取义也
　　新台三章章四句
　　三子乘舟思伋寿也衞宣公之二子争相为【于伪反】死国人伤而思之作是诗也
　　二子乘舟泛泛【芳剑反】其景愿言思子中心养养
　　毛氏曰宣公为伋取齐女而美公夺之生夀及朔朔与其母愬伋于公公令伋之齐使贼先待于隘而杀之夀知之以告伋使去之伋曰君命也不可以逃夀窃其节而先往贼杀之伋至曰君命杀我夀有何罪贼又杀之　孔氏曰泛泛然见其景之去【朱氏曰景影字通景古字也】　郑氏曰愿念也　毛氏曰养养然忧不知所定　苏氏曰自衞适齐必涉河国人伤其往而不返泛泛然徒见其景欲救之不可得是以思之养养然
　　二子乘舟泛泛其逝愿言思子不瑕有害
　　毛氏曰逝往也　王氏曰死非其所不得为无瑕陷父于不义不得为无害虽然其心岂有他哉故诗人怨之曰不瑕有害唯其能不瑕有害也是以怨之云尔【史记卫世家太史公曰余读世家言至于宣公之子以妇见诛弟夀争死以相让此与晋太子申生不敢明骊姬之过同俱恶伤父之志然卒死亡何其悲也或父子相杀兄弟相戮亦独何哉】
　　二子乘舟二章章四句
　　邶国十九篇七十二章三百六十三句
</div>
    <div class="pagination">
<a href="吕氏家塾读诗记_page5.html">上一页</a><a href="吕氏家塾读诗记.html">1</a><a href="吕氏家塾读诗记_page2.html">2</a><a href="吕氏家塾读诗记_page3.html">3</a><a href="吕氏家塾读诗记_page4.html">4</a><a href="吕氏家塾读诗记_page5.html">5</a><span class="current-page">6</span><a href="吕氏家塾读诗记_page7.html">7</a><a href="吕氏家塾读诗记_page8.html">8</a><a href="吕氏家塾读诗记_page9.html">9</a><a href="吕氏家塾读诗记_page10.html">10</a><a href="吕氏家塾读诗记_page11.html">11</a><span>...</span><a href="吕氏家塾读诗记_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
