<!DOCTYPE html>
<html>
<head>
    <meta charset="UTF-8">
    <title>韩诗外传 - 第 7 页/共 13 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>韩诗外传 - 第 7 页/共 13 页</h1>
    <div class="content">　　
　　儒者，儒也。儒之为言无也，不易之术也。千举万变，其道不穷，六经是也。若夫君臣之义，父子之亲，夫妇之别，朋友之序，此儒者之所谨守，日切磋而不舍也。虽居穷巷陋室之下，而内不足以充虚，外不足以盖形，无置锥之地，明察足持天下，大举在人上，则王公之材也，小用使在位，则社稷之臣也，虽巌居穴处而王侯不能与争名，何也？仁义之化存尔。如使王者听其言，信其行，则唐虞之法可得而观，颂声可得而听。《诗》曰：“先民有言，询于蒭荛。”
　　
　　第十五章
　　
　　传曰：天子居广厦之下，帷帐之内，旃茵之上，被躧舄，视不出阃，莽然而知天下者，以有贤左右也。故独视不若与众视之明也，独听不若与众听之聪也，独虑不若与众虑之工也。故明王使贤臣，辐凑并进，所以通中正而致隐居之士。《诗》曰：“先民有言，询于蒭荛。”此之谓也。
　　
　　第十六章
　　
　　天设其高，而日月成明。来设其厚，而山陵成名。上设其道，而百事得序。自周室坏以来，王道废而不起，礼义绝而不继。秦之时，非礼义，弃《诗》《书》，略古昔，大灭圣道，专为茍妄，以欲速则不达利为俗，以告猎为化，而天下大乱。于是兵作而火起，暴露居外，而民以侵渔遏夺相攘为服习，离圣王光烈之日久远，未尝见仁义之道，被礼乐之风。是以嚚顽无礼，而肃敬日损，凌迟以威武相摄，妄为佞人，不避祸患，此其所以难治也。人有六情，目欲视好色，耳欲听宫商，鼻欲嗅芬香，口欲嗜甘旨，其身体四肢欲安而不作，衣欲被文绣而轻暖。此六者，民之六情也。失之则乱，从之则穆。故圣王之教其民也，必因其情而节之以礼，必从其欲而制之以义。义简而备，礼易而法，去情不远，故民之从命也速。孔子知道之易行也。《诗》曰：“诱民孔易。”非虚辞也。
　　
　　第十七章
　　
　　茧之性为丝，弗得女工燔以沸汤，抽其统理，则不成为丝。卵之性为雏，不得良鸡覆伏孚育，积日累久，则不成为雏。夫人性善，非得明王圣主扶携，内之以道，则不成为君子。《诗》曰：“天生烝民，其命匪谌，靡不有初，鲜克有终。”言惟明王圣主然后使之然也。
　　
　　第十八章
　　
　　智如泉源，行可以为表仪者，人师也。智可以砥砺，行可以为辅弼者，人友也。据法守职，而不敢为非者，人吏也。当前快意，一呼再喏者，人隶也。故上主以师为佐，中主以友为佐，下主以吏为佐，危亡之主以隶为佐。语曰：“渊广者其鱼大，主明者其臣慧。”相观而志合，必由其中。故同明相见，同音相闻，同志相从，非贤者莫能用贤。故辅弼左右，所任使者，有存亡之机，得失之要也。可无慎乎？《诗》曰：“不明尔德，以无陪无侧，尔德不明，以无陪无侧。”
　　
　　第十九章
　　
　　昔者禹以夏王，桀以夏亡。汤以殷王，纣以殷亡。故无常安之国，无恒治之民，得贤则昌，失贤则亡。自古及今，未有不然者也。夫明镜者所以照形也，往古者所以知今也。夫知恶往古之所以危亡，而不袭蹈其所以安存者，则无以异乎却行而求逮于前人也。鄙语曰：“不知为吏，视已成事。”或曰：“前车覆而后车不诫，是以后车覆了也。”故夏之所以亡者而殷为之，殷3之所以亡者而周为之。故殷可以鉴于夏，而周可以鉴于殷。《诗》曰：“殷监不远，在百后之世。”
　　
　　第二十章
　　
　　传曰：骄溢之君寡忠，口惠之人鲜信。故盈把之木无合拱之枝，荣泽之水无吞舟之多。根浅则枝叶短，本絶则枝叶枯。《诗》曰：“枝叶未有害，本实先拨。”祸福自己出也。
　　
　　第二十一章
　　
　　水渊深广，则龙鱼生之。山林茂盛，则禽兽归之。礼义修明，则君子怀之。故礼及身而行修，礼及国而政明。能以礼扶身，则贵名自扬，天下顺焉，令行禁止，而王者之事毕矣。《诗》曰：“有觉德行，四国顺之。”夫此之谓矣。
　　
　　第二十二章
　　
　　孔子曰：夫谈说之术，齐庄以立之，端诚以处之，坚强以持之，辟称以喻之，分别以明之，欢忻芬芳以送之，宝之珍之，贵之神之，如是则说恒无不行矣。夫是之谓能贵其所贵。若夫无类之说，不形之行，不赞之辞，君子慎之。《诗》曰：“无易由言，无曰茍矣。”
　　
　　第二十三章
　　
　　夫百姓内不乏食，外不患寒，则可教御以礼义矣。《诗》曰：“蒸畀祖妣，以洽百礼。”百礼洽则百意遂，百意遂则阴阳调，阴阳调则寒暑均，寒暑均则三光清，三光清则风雨时，风雨时则羣生宁。如是而天道得矣。是以不出户而知天下，不窥牖而见天道。《诗》曰：“惟此圣人，瞻言百里。”“于鑈王师，遵养时晦。”言相养之至于晦也。
　　
　　第二十四章
　　
　　天有四时，春夏秋冬，风雨霜露，无非教也。清明在躬，气志如神，嗜欲将至，有开必先，天降时雨，山川出云。《诗》曰：“嵩高维岳，峻极于天。维岳降神，生甫及申。维申及甫，维周之翰。四国于蕃，四方于宜。”此文武之德也。
　　
　　第二十五章
　　
　　三代之王也，必先其令名。《诗》曰：“明明天子，令闻不已。矢其文德，洽此四国。”此大王之德也。
　　
　　第二十六章
　　
　　蓝有青，而丝假之青于蓝。地有黄，而丝假之黄于地。蓝青地黄，犹可假也。仁义之事，不可假乎哉？东海之鱼名曰鲽，比目而行，不相得不能逩。北方有兽名曰娄，更食而更视，不相得不能饱。南方有鸟名曰鹣，比翼而飞，不相得不能举。西方有兽名曰蟨，前足鼠，后足兎，得甘草必衔以遗蛩蛩距虚，其性非爱蛩蛩距虚，将为假足之故也。夫鸟兽鱼犹知相假，而况万乘之主乎？而独不知假此天下英雄俊士与之为伍，则岂不病哉。故曰：以明扶明，则升于天。以明扶闇，则归其人。两瞽相扶，不触墙木，不陷井穽，则其幸也。《诗》曰：“惟彼不顺，往以中垢。”
　　
　　第二十七章
　　
　　福生于无为，而患生于多欲。知足，然后富从之。德宜君人，然后贵从之。故贵爵而贱德者，虽为天子，不尊矣。贪物而不知止者，虽有天下，不富矣。夫土地之生物不益，山泽之出财有尽，怀不富之心而求不益之物，挟百倍之欲而求有尽之财，是桀纣之所以失其位也。《诗》曰：“大风有随，贪人败类。”
　　
　　第二十八章
　　
　　哀公问于子夏曰：“必学然后可以安国保民乎？”子夏曰：“不学而能安国保民者，未之有也。”哀公曰：“然则五帝有师乎？”子夏曰：“巨闻黄帝学乎大塡，颛顼学乎禄图，帝喾学乎赤松子，尧学乎务成子附，舜学乎尹寿，禹学乎西王国，汤学乎贷子相，文王学乎锡畴子斯，武王学乎太公，周公学乎虢叔，仲尼学乎老耼。名号不能传乎后世者也。《诗》曰：“不衍不忘，率由旧章。”
　　
　　第二十九章
　　
　　德也者，包天地之大，配日月之明，立乎四时之周，临乎阴阳之交。寒暑不能动也，四时不能化也。敛乎太阴而不湿，散乎太阳而不枯。鲜洁清明而备，严威毅疾而神。至精而妙乎天地之间者，德也。微圣人其孰能与于此矣！《诗》曰：“德輶如毛，民鲜克举之。”
　　
　　第三十章
　　
　　如岁之旱，草不溃茂。然天悖然兴云，沛然下雨，则万物无不兴起之者。民非无仁义根于心者也，王政怵迫而不得见。忧鬰而不得出，圣王在被躧舄。视不出合，动而天下随，倡而天下和。何如在此有以应哉？《诗》曰：“如彼岁旱，草不溃茂。”
　　
　　第三十一章
　　
　　道者何也？曰：君之所道也。君者何也？曰：羣也，能羣天下万物而除其害者，谓之君。王者何也？曰：往也。天下往之谓之王。曰：善生养人者，故人尊之。善辩治人者，故人安之。善显设人者，故人亲之。善粉饰人者，故人乐之。四统者具，而天下往之。四统无一，而天下去之。往之谓之王，去之谓之亡。故曰道存则国存，道亡则国亡。夫省工商，众农人，谨盗贼，除奸邪，是所以生养之也。天子三公，诸侯一相，大夫擅官，士保职，莫不治理，是所以辩治之也。决德而定次，量能而授官，贤以为三公，以为诸侯，次则为大夫，是所以显设之也。修冠弁衣裳，黼黻文章，琱琢刻缕，皆有等差，是所以粉饰之也。故自天子至于庶人，莫不称其能，得其意，安乐其事，是所同也。若夫重色而成文，累味而备珍，则圣人所以分贤愚，明贵贱。故道得则泽流羣生，而福归王公，泽流羣生则下安而和，福归王公则上尊而荣。百姓皆怀安和之心，而乐戴其上，夫是之谓下治而通。下治而上通，颂声之所以兴也。《诗》曰：“降福简简，威仪昄昄。既醉既饱，福禄来反。”
　　
　　第三十二章
　　
　　圣人养性而御六气，持一命而节滋味，奄治天下，不遗其小，存其精神，以补其中，谓之志。《诗》曰：“不竞不絿，不刚不柔。”言得中也。
　　
　　第三十三章
　　
　　朝廷之士为禄，故入而不能出。山林之士为名，故往而不能返。入而亦能出，往而亦能返，通移有常，圣也。《诗》曰：“不竞不絿，不刚不柔。”言得中也。
　　
　　第三十四章
　　
　　孔子侍坐于季孙，季孙之宰通曰：“君使人假马，其与之乎？”孔子曰：“吾闻君取于臣谓之取，不曰假。”季孙悟，告宰通，曰：“自今以往，君有取谓之取，无曰假。”故孔子正假马之名，而君臣之义定矣。《论语》曰：“必也正名乎。”《诗》曰：“君子无易由言。”言名正也。
　　
　　
　　
　　
　　韩诗外传卷第六
　　
　　第一章
　　
　　比干谏而死。箕子曰：“知不用而言，愚也。杀身以彰君之恶，不忠也。二者不可，然且为之，不祥莫大焉。”遂解髪佯狂而去。君子闻之曰：“劳矣箕子！尽精神，竭其忠爱。见比干之事免其身，仁知之至。”《诗》曰：“人亦有言，靡哲不愚。”
　　
　　第二章
　　
　　齐桓公见小臣，三往不得见。左右曰：“夫小臣国之贱臣也，君三往而不得见，其可已矣。”桓公曰：“恶！是何言也？吾闻之，布衣之士，不欲富贵，不轻身于万乘之君。万乘之君，不好仁义，不轻身于布衣之士。纵夫子不欲富贵可也，吾孬仁义不可也。”五往而得见也。天下诸侯闻之，谓桓公犹下布衣之士，而况国君乎？于是相率而朝，靡有不至。桓公之所以九合诸侯，一匡天下者，此也。《诗》曰：“有觉德行，四国顺之。”
　　
　　第三章
　　
　　赏勉罚偷，则民不怠。兼听齐明，则天下归之。然后明其分职，考其事业，较其官能，莫不治理，则公道达而私门塞，公义立而私事息。如是则得厚者进，而佞谄者止，食戾者退，而廉节者起。《周制》曰：“先时者死无赦。”人之事使，如耳目鼻口之不可相借也。故曰：职分而民不慢，次定而序不乱，兼听齐明而事不留。如是则羣下百吏，莫不修己，然后敢安仕。诚能然后敢受职。小人易心，百姓易俗，奸宄之属莫不反悫。夫是之为政教之极，。则不可加矣。《诗》曰：“吁谟定命，远猷辰告。敬慎威仪，惟民之则。”
　　
</div>
    <div class="pagination">
<a href="韩诗外传_page6.html">上一页</a><span>...</span><a href="韩诗外传_page2.html">2</a><a href="韩诗外传_page3.html">3</a><a href="韩诗外传_page4.html">4</a><a href="韩诗外传_page5.html">5</a><a href="韩诗外传_page6.html">6</a><span class="current-page">7</span><a href="韩诗外传_page8.html">8</a><a href="韩诗外传_page9.html">9</a><a href="韩诗外传_page10.html">10</a><a href="韩诗外传_page11.html">11</a><a href="韩诗外传_page12.html">12</a><span>...</span><a href="韩诗外传_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
