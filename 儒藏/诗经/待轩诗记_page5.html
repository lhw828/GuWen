<!DOCTYPE html>
<html>
<head>
    <meta charset="UTF-8">
    <title>待轩诗记 - 第 5 页/共 21 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>待轩诗记 - 第 5 页/共 21 页</h1>
    <div class="content">　　鹊之彊彊鹑之奔奔【卑眠反】人之无良我以爲君【姑元反君女君女谓夫之嫡妻曰女君此妾刺宣姜之词　范氏曰宣姜之恶不可胜道也国人疾而刺之或逺言焉或切言焉逺言之者君子偕老是也切言之者鹑之奔奔是也衞诗至此人道尽天理灭矣　左传郑伯享晋赵孟伯有贼鹑之奔奔赵孟曰牀第之言不逾国况在野乎非使人之所得闻也】
　　定之方中
　　序美衞文公也【续序衞爲狄所灭东徙渡河野处漕邑齐桓公攘狄人而封之文公徙居楚丘建城市而营宫室百姓说之国家殷富　文公名燬昭伯顽之子戴公申弟卽宣姜与顽通而生者】
　　定【音订】之方中作于楚宫揆【葵癸反】之以日【叶热反】作于楚室树之榛栗椅桐梓漆爰伐琴瑟【赋也首章言其建国之事　定营室星也考星者必于南方方中在午位也作宫室皆以营室昏中爲正建亥之月定星方中北与极星相直正农隙之时可兴营建者也楚宫楚室犹言楚丘之宫室揆度也树八尺之臬而度日出入之景以定东西又参日中之景以正南北宫室作之皆于定揆之俱以日诗人错言以协韵耳　候定星以顺天时也揆日景以审地势也葢营建大务不稽天时则残创之民不堪供非时之役不审地势则苟且之规不足垂久逺之计　考索致日法夏至日在东井而北近极星故日晷短则立八尺之表而景一尺五寸八分冬至日在牵牛而南逺极星则日晷长故立八尺之表而景长一丈三尺春分日在娄秋分日在角去极中而晷中故立八尺之表而景长七尺三寸六分　　榛栗二果供馈笾之实椅桐梓漆四木供琴瑟之用　陈氏曰桐之爲木其质则柔其心则虚椅之爲木其实则梓其表则桐古之爲琴瑟必以桐其唇必以梓则椅桐梓皆琴瑟良材而漆之爲物所以固而餙之者也语云一年之计树谷十年之计树木树木者求用于十年之后其不求近功可知矣　何黄如曰上考唐虞定星以戍月昏中岁久而差至周时定星以亥月昏中下逮今日此星又以子月昏中矣　杜注楚丘在济隂武城县西南济隂今兖州府曹州曹县】
　　升彼虚【音袪又叶语】矣以望楚【叶初又如字】矣望楚与堂景山与京【叶凉】降观于桑卜云其吉终然【焉毛郑石经俱作然】允臧【次章追述相土度地之初升虚以领畧其大势降观以细察其土宜也　大丘曰虚虚漕墟也楚卽楚丘傅氏寅云堂当是博州堂邑卽今束昌府九域志开德有景山卽今大名府开州地京高丘也墟言其大京言其高登高而望见桑林茂盛之地知爲丰壤葢桑最宜肥土桑盛则地美可知降顶上升字来升望降观人谋尽矣更卜之于神卜者云吉神谋协矣山势胜土脉美人谋尽神谋从永终之善可知徙居之谋于是定矣】
　　灵雨既零【叶连】命彼倌【音官】人【叶然下同】星言夙驾説【音税】于桑田匪直也人秉心塞渊騋【音来】牝三千【上言迁居此言迁居后之事　杜诗好雨知时节应时而雨曰灵大戴礼八月零栗零落也倌人主驾者雨止星见戴星而驾不敢怠也言语词夙早説舎也桑田即上章降观之处説于桑田以劝农也塞不虚浮渊不浅露马七尺曰騋礼不用牝而言騋牝者牝利生驹言牝而其牝可见彼时卫之遗民渡河野处未有恒业故文公因时雨之降夙驾税田以劝相其事为民人根本之计然不独人事也騋牝三千亦秉心塞渊所至秉心塞故事事朴实不尚粉餙之文秉心渊故事事深长不为浅近之计富强之业非轻浮浅薄者所能致也　唐士雅曰人主一心万事根本故其务营建者此心勤农桑者此心善畜牧者此心本其始迁之慎事事不苟遂以成富庶之效此所谓终焉允臧者也　刘公瑾曰左传文公元年革车三十乗季年乃三百乗诗言终焉允臓騋牝三千则是诗葢作于文公之季年而追言其始迁时耳故二章以前皆本其始二章以后则要其终也严坦叔曰自鄄之防齐桓始覇恵王嗣服王室多故于是楚丘封卫而覇强矣世道一变也　考诸春秋文公之在卫也于齐则忘桓公之徳而伐其防于邢则弃同姓之亲而灭其国楚子执宋公而不能膺天王出居郑而不能救无乃晚节不终与　朱康流曰晦翁以前无不信小序者自晦翁之集传出而小序废矣其间即稍稍异同大都致疑于淫风耳嘉靖初有伪为子贡传及申培诗说乃尽更其旧而变乱之最异者以鲁颂为鲁风而取鸱鸮诸诗以冠其首更以定之方中为僖公之诗而题之曰楚宫于是丰白庵称引地理以楚与堂在今曹与鱼台两县皆为鲁地楚宫者即春秋襄公三十一年所书公薨于楚宫者也季彭山亦以春秋书城楚丘不言城卫以内词书之葢鲁自城也不知春秋书诸侯城缘陵城虎牢皆不书其国又何疑于楚丘所疑者惟不书诸侯为异则后此襄五年之戍陈十年之戍郑虎牢亦与诸侯同事而不书诸侯公羊氏曰不书诸侯离至不可得序也比事而观其义可覩矣戎狄乱华兄弟】【急难即其境内而迁之固尊王之事不得谓之专封施者受者俱无不韪此春秋之所与而诗之所以颂美也若鲁】【自城春秋所书多矣孰非备冦何独咏此惟明乎春秋之义而此诗之义不待辨矣地名之或同或异又不待辨矣】
　　蝃蝀
　　序止奔也【续序衞文公能以道化民淫奔之人国人不齿也】
　　蝃【音帝丁计反】蝀【音同都动反】在东莫之敢指女子有行逺【去声】父母兄弟【叶子　兴也蝃蝀虹也天地之淫气隂阳不和昏姻失序卽生此气在东暮虹也虹随日所朠故朝在西而暮在东莫敢指者是恶其淫而不敢指也女子有行逺父母兄弟女子当别嫌明微虽至亲犹自逺别所当慎也天之淫气人犹恶之而不敢指女子乃逺父母兄弟而行岂可不顾此而妄奔乎韩诗传蝃蝀在东邪色乘阳人君淫佚之征臣子爲君隐藏故言莫之敢指】
　　朝隮【子西子细二反】于西崇朝其雨【如字又羽轨反】女子有行逺兄弟父母【叶满补罪姆二反　周礼十煇之法九曰隮隮升也虹气上升也崇朝终朝也从旦至食时爲终朝隮于西阳感隂也阳倡而隂从之故崇朝而雨此隂阳之相应也女子逺兄弟父母而行此谁爲感而应之乎　徐扈曰女子有行二句是觉之以大礼动之以至情葢淫奔之人非无良心以情欲之胜耳故以此唤醒之　冯嗣宗曰郑笺解崇朝其雨云朝有升气于西方终其朝则雨应朱传云方雨虹见则雨终朝而止二説相反据玉厯通政经旦见于西则爲雨暮见于东则雨止旦见于西而纯赤者爲大雨暮见于东而色黄者则雨止虹俗谓之鲎音侯谚云东鲎日头西鲎雨虹在东则晴在西则雨】
　　乃如之人也怀昏姻也大无信【斯人切】也不知命【弥并切】也【赋也上二章犹属讥刺此则肆口诟詈序所谓止奔者正在此乃如二字从上文来蝃蝀尚不敢指乃斯人全无顾忌蝃蝀尚有所感乃斯人恣淫妄行娶妇以昏故曰昏妇因夫而成故曰姻怀者知此而不知有他也自守己之贞言则曰信自天理之正言则曰命礼坊记曰刑以坊淫命以坊欲人动于欲则不可遏念及于命则福善祸淫有凛凛不敢犯者故以命醒之令息其狂心也　郝仲舆曰春秋之时裂衣裳爲毛羽贬人类爲禽兽娼优下贱羞爲之事王公荐绅冐昧尝试而不耻与人善易室而处与人不善杀之而分其室君淫臣妇于其家卿大夫要寮友之妻于路纵夫人宣淫于境外率将士班处于人宫甚者如衞子顽之妻其母宋襄姬之通其孙齐诸儿之淫女弟楚熊比之夺子妇甚则又爲娄猪求艾豭岂不异哉】
　　相鼠
　　序刺无礼也【按夷姜见烝于衞宣及衞宣要夺子妇失宠自缢诗人快其死又恨其晚故赋相鼠】
　　相鼠有皮人而无仪人而无仪不死何爲【兴也左传有仪可象谓之仪人无威仪则衣冠扫地躯谷徒存虽不死亦有何用以人与鼠对丑之也　相鼠卽拱鼠见人交其前足拱而如揖乃窜入空穴太原大同延绥及沙漠诸地俱有阕尹子曰圣人师拱防而制礼韩昌黎诗礼防拱而立　孙炎云相地名地里志相州与河南相隣】
　　相鼠有齿人而无止人而无止不死何俟【羽已反　上曰齿下曰牙仪是举止动作可观止是谦抑退逊之意不死何俟言此不死更待何时乎】
　　相鼠有体人而无礼人而无礼胡不遄【市专反】死【小礼反释名体第也骨肉毛血表里大小相次第也遄速也此诗以迷死鞭策葢非独爲夷姜一人咏也淫乱之俗陷溺已久不如是痛惩不能提醒葢亦乱国用重之意严坦叔曰旧説鼠尚有皮人而无仪则鼠之不若以人之仪喻鼠之皮非也言鼠止有皮人何可以无仪人而无仪则鼠之不若矣凡兽皆有皮齿体独言鼠者举卑汚琐屑之物以恶人之无礼也　晏子春秋曰景公饮酒酣曰今日酒酣请无爲礼晏子改容曰君言过矣夫齐五尺之童子力皆过婴又能胜君然而不敢乱者畏礼也上无礼无以使其下下无礼无以事其上夫麋鹿维无礼故父子同麀人所以贵于禽兽者以有礼也】
　　干旄
　　序美好善也【毛诗序曰卫文公之诗也】
　　孑【音吉】孑干旄【音毛】在浚【音峻】之郊素丝纰【音避】之良马四之彼姝【音枢】者子何以畀【音秘从丌不从卄】之
　　孑孑干旟【音余】在浚之都素丝组【音祖】之良马五之彼姝者子何以予之
　　孑孑干旌在浚之城素丝祝之良马六之彼姝者子何以告【音谷】之【赋也孑孑特出之貌干旄干旌干旟葢分言之以协韵其实皆旟也鸟隼爲旟谓画鸟隼以爲旗之饰以其注旄于干首谓之干旄以其注翟羽于干首谓之干旌浚衞邑邑外曰郊城郭之域曰都赵岐曰邑有先君之庙曰都城都城也素丝以丝之未染者爲御马之辔纰织也礼内则注绦之阔而薄者爲组郑笺祝当作属附着也衞君好贤以礼征聘贤者贤者来自他国衞臣闻其至而争覩之故建旄往就于郊者良马有四往候于都者有加焉往迎于城者有加焉自四而五而六犹言四軰五軰六軰耳一车止可四马无一车而五马六马之説姝美也字从女乃女子之美称而以之称贤者葢贤士必待聘而起犹处女不轻出也畀付也与谓亲授之告谓啓示之此诗自郊而都而城途以渐而近也自四而五而六车马以渐而盛也自畀而与而告期望以渐而切也何以云者葢下贤之兴旷阙已久在诗人亦出其不意以爲不知何等陈説方可报称殊遇葢经纶之蕴非浅近所能窥庙堂之制非草野所与闻爲下贤者赞叹非爲贤者商度也　旄牛名出甘肃临洮及西南徼外尾大如斗极自爱草木钩之輙止不动古人取爲旌旄犹今之幢也浚水经注及通典皆谓在濮州濮偒县】
　　载驰
　　序许穆夫人作也【续序闵宗国颠覆自伤不能救也左传狄伐衞战于荧泽衞师败续遂灭衞宋桓公逆诸河立戴公以庐于漕许穆夫人赋载驰此诗当在定之方中前　许子爵姜姓四岳伯夷之后今頴州许昌县是也】
　　载驰载驱【祛尤反】归唁【音砚】衞侯驱马悠悠言至于漕【徂侯反】大夫跋【盘入声乆犮不乆叐】涉我心则忧【赋也此出而在道时事载发语词走马谓之驰策马谓之驱吊失国谓之唁衞侯谓藏公申卽许穆夫人兄也悠悠逺而未至之貌欲至之心急则愈觉其难也时戴公庐漕故曰至漕言者心口自语之谓大夫许之大夫草行曰跋水行曰涉大夫跋涉而来夫人知其必将以不可归之义来告故心以爲忧按説者以此诗非实事不过意中拟议之语此因礼诸侯夫人父母终则不归寜而爲之説耳夫当变事者不可谕以安理经絶痛者不可责以平心国破君亾兄弟之讐不反兵而鬭岂可以常理论乎且下曰旣不我嘉曰视尔不臧皆觌面质对之语岂可以子虚乌有论也】
　　旣不我嘉不能旋反视尔不臧我思不逺旣不我嘉不能旋济视尔不臧我思不閟【音秘　此大夫追及时事旣者承上起下之语嘉善也不我嘉言许大夫不以我归爲善旋还也以夫人归衞言反覆也以衞侯复国言尔指许大夫臧谓有救援之善不臧谓无同仇共忿之心逺谓逺于道理不逺谓爲父兄报仇无有差忒济谓事成閟谓幽深不閟谓明目张胆爲宗国报讐非有暧昧不可告人者】
　　陟彼阿丘【袪其反】言采其蝱【谟郎反】女子善怀【虎隈反】亦各有行【叶杭】许人尤之众稺且狂【此归许在道时事　阿丘丘之有阿者蝱贝母能治胸中愁郁善多也卽汉志岸善崩之善行道也尤责也唁衞不遂则忧思情切郁结之疾成矣故或登高以舒之采蝱以疗之也人见我之愁郁以爲此女子常事不知女子多思亦各有道当论其是否不得一槩以爲不足问也许人之尤非徒以父母旣殁礼絶归寜实以衞国破亾狄势猖獗恐祸之及已故曰众稺且狂贪生怕死是童稺之见纵狄忘讐是病狂之人】
　　我行其野芃【蒲红符雄二反】芃其麦【讫力反】控【空去声】于大邦谁因谁极大夫君子【叶慈】无我有尤【盈之反又如字】百尔所思【新赍反】不如我所之【如字又叶周　此将至许而自伤之词　春秋闵公二年冬十二月狄入衞是去岁之冬今行野而麦芃芃然盛乃入夏之时已四阅月矣尚未闻隣邦救恤兹欲求援大邦必有所因然后克济不知将谁爲因缘将何所至极乎极至也国语齐朝驾而夕极于鲁国卽此极字尤根上文尤字来上言许人大防言之此言大夫君子责在位者百尔所思当时夫人旣不得归众人必爲曲处如遣人以往唁衞侯遣使以赴告他邦之类但尔軰百般图度究亦无济于衞不如我归衞以爲兴复之图也味诗词想见其欲归不得欲救不能烦闷难堪皇廹无聊之意其后齐桓公卒救衞而存之然后信夫人所思不谬而许人真狂稺无谋矣朱晦庵曰圣人列泉水于前所以着礼之经列载驰于后所以尽礼之变　蘓子由曰列国之诗皆以世爲先后今载驰之诗曰言至于漕戴公之诗也而列于文公之下王之爰桓王之诗也而列于平王之上郑之清人文公之诗也而列于庄昭之间皆非孔氏之旧也葢传者失之矣】
　　衞
　　淇奥
　　序美武公之德也【孔丛子载孔子曰于淇澳见学之可以爲君子也　武公名和厘侯子国语公年九十有五犹箴儆于国曰自卿以下至于师长士苟在朝者无谓我老耄而舍我必恪防于朝以交戒我徐干谓此诗之作当在武公年九十作抑戒之后】
　　瞻彼淇奥【音郁】緑竹猗【音伊叶阿】猗有匪君子如切如磋【七何反】如琢如磨【音摩】瑟兮僩【闲上声又遐板反】兮赫兮咺【况晚反】兮有匪君子终不可谖【音喧况逺反】兮【兴也先言进德之功次言德容之感人　淇水名解见泉水厓内近水爲奥河朔无竹淇奥独产言武公特禀异气而生江逌竹赋含虚中以象道体圆质以仪天竹之爲物似有道者故以竹起兴猗猗言其态也匪文章貌治骨曰切治角曰磋治玉曰琢治石曰磨瑟不粗疎僩不懈弛赫气象充盛咺英华发越谖忘也终不可谖言到底如此所以终不可忘此诗皆就成德后序述故首章末章以四如言次章以服餙言緫是状其有匪之象】
　　瞻彼淇奥緑竹青青有匪君子充耳琇【音有又音秀】莹【音英】会弁如星瑟兮僩兮赫兮咺兮有匪君子终不可谖兮【青青言其色诗人瞻望丰仪肃然起敬故就服餙之崇严以形容之上章切磋琢磨之功于斯益见允耳以纩悬瑱垂于耳旁所以养聦琇玉名莹鲜洁也周礼弁师职诸侯玉瑱则琇爲玉可知毛传谓天子以玉诸侯以石不知何据弁皮弁白虎通弁之爲言樊持发也会弁中之缝合皮爲弁故云会皮弁缝中结玉爲餙如星言其明也】
　　瞻彼淇奥緑竹如箦【音责】有匪君子如金如锡如圭如璧寛兮绰兮猗重较【立角】兮善戏谑兮不爲虐兮【如箦言其盛箦牀栈竹之疎密得宜似之金锡谓鍜錬之精纯圭璧谓生质之温润金锡皆金也金至精而刚锡则金之柔者此言其能刚能柔也圭璧皆玉也圭有角而方璧则玉之圆者此言其能方能圆也寛绰从容不廹之貌猗倚也登车而倚较易于矜严者也公则寛绰其容戏谑谭诙谐之谓懽而戏谑易生陵侮者也公则以礼自持此言其和敬递施寛严互见也　杨用修曰诗话云车广六尺四寸深四尺轼去舆高三尺三寸较去轼又高二尺二寸较轼通高五尺五寸葢古人乗车立乗非如今人之坐也故乗车平常则慿较若应爲敬则落手慿下式而头得俯较在轼上若两较然故曰重较　丁氏奉曰武公淇澳抑宾筵三诗合观之宾筵作于始抑作于中淇澳作于终武公壮年以其寛绰戏谑之性而不免于酒过故始有宾筵之悔旣悔之后乃作抑以自戒故其儆于国曰苟在朝者无谓我老耄而舎我则已当九十有五之际矣于是而德器成就如金锡圭璧故国人要其终以赞之而淇澳作焉若以不可谖一语味之则恐作于旣没之后也】
　　考槃
　　序刺庄公也【贤者长往不返则其君可知矣孔丛子载孔子曰吾于考槃见遯世之士无闷于世也　庄公名扬武公和子】
　　考槃【音盘】在涧【经天切】硕人之寛【涧寛爲一韵寛从宀宀音绵交覆深屋也从苋苋音桓苋乆草从见又加一】独寐寤言永矢弗谖【音喧言谖爲一韵】
　　考槃在阿硕人之薖【音科】独寐寤歌永矢弗过【音戈】
　　考槃在陆硕人之轴【音逐】独寐寤宿永矢弗告【音谷　赋也考击也槃木器扣之以节歌如鼔盆拊之类山夹水曰涧曲陵曰阿高平曰陆硕大也寛屋寛大也薖丛草轴车轮也想其地两山夹水其上有陆其旁有阿足供栖迟而此隐者又好事有意趣之人故依山附水随处结构爲盘桓之地于润曰寛犹今之水阁于陵曰薖犹今之茅屋于陆曰轴卽小车以代步者寐卧也自言曰言寐觉而有言曰寤言言而又歌歌而又宿无往而非独亦无独而非乐也永长矢誓也谖旧解爲忘説文云托也长久誓愿如此非敢有托而然所以自表其素心也夫不用于朝而自放于山水非有真乐不能然举世贪鄙而以此语之则骇且疑故诗人独于寤寐之间永矢弗谖而已弗过者不复他往如厐德公居岘山未尝入城府弗告者谓付理乱于不闻絶不谭及世事玩永矢字是有志于天下而坎轲不遇如千钧之弩一发不中便摧撞折牙永息机用非真以山水爲乐也黄才伯曰记云事君者量而后入硕人列于俳优之流邦桀事于执殳之贱考槃君子其量之矣】
　　硕人
　　序闵庄姜也【左传谓庄姜美而无子国人赋硕人葢庄姜见弃之后国人追其初归之盛以寓叹　列女传此庄姜傅母所作】
　　硕人其颀【音祈】衣【去声】锦褧【音顷】衣齐侯之子衞侯之妻东宫之妹邢【音形】侯之姨谭公维私【赋也此言亲戚之盛　硕人尊贵之称颀长貌五色丝色织之爲锦作用功多价重如全故从金褧禅音单衣也以縠爲之加于锦衣之上言其不事餙东宫太子所居故称太子爲东宫齐太于名得臣女子后生曰妹东宫之妹明与太子同母邢周公之后侯爵妻之姊妹曰姨谭嬴姓子爵春秋有谭子伯子男在本国臣称其君曰公姊妹之间互相称其夫曰私谓兄弟之中此人与已姊妹有恩私也诸侯之女嫁于诸侯则尊同故歴言族类之贵以见其爲正嫡小君所宜亲厚而重叹庄公之昏惑也　陆篑齐曰衣锦一句乃全篇大旨言庄姜虽以世族之贵容貌之美而深自韬晦不事露则其无侧之容而有幽闲贞静之德可知矣　邹肇敏曰汉儒谓礼惟嫁长女余皆爲媵然硕人旣爲衞侯妻而邢谭之夫人又皆其姊妹行也亦足证汉儒之诞妄　邢在鱼台县齐武平初掘古冢得铜鼎腹有科斗字云邢侯夫人姜氏墓谭在山东歴城县】
　　手如柔荑【音题】肤如凝脂领如蝤【音囚又音曹】蛴【音齐】齿如瓠【音互】犀螓【音秦】首蛾眉巧笑倩【音茜】兮美目盻【盻石经作盼肤谏肤苋二反】兮【此言容貌之好　　茅始生曰荑手之柔白似之膏之凝者曰脂肤之腻润似之领项也蝤蛴虫名自而长故以况庄姜之项凡人颈短则丑瓠犀瓠中之子言其方正洁白而比次整齐也螓小蝉蝉额广而方蛾蛾蛾眉细而长倩美也若草木之葱倩盻白黒分明也庄姜容美所宜亲敬爲何而不得意于庄公乎】
　　硕人敖【音翺从士从放】敖【音税】于农郊四牡有骄【音跷】朱幩【音焚】镳镳【音标】翟茀【音弗】以朝【音潮】大夫夙退无使君劳【此追序嫁时人情颙望君与夫人相亲情景　敖敖舒徐之意税止舍也农郊郊名骄壮貌马六尺爲骄镳马口旁铁也朱幩镳之饰以朱幩纒具镳也每马之饰皆有朱色之饰故曰镳镳茀车蔽也妇人乘车不露车之前后以翟羽爲饰而蔽之取饰于翟者以其交有时别有伦守死而不犯分被文以相质也礼君日出视朝退适路寝听政使人视大夫大夫退然后释服国人乐得夫人以爲君配又郑重大婚之礼故谓大夫之在公者宜早退无使吾君劳倦于政事而于礼文有阙非所以重大昏也总之人情懽欣皆乐得之以爲国母如此】
　　河水洋洋北流活【音括】活施罛【音孤】濊濊【叶呼活切】鳣【音防】鲔【音委】拨拨【发发石经作拨拨】葭【音加】菼【榻上声】揭【音杰】揭庶姜孽【音业】孽庶士有朅【音挈　此言齐之富强卽来涂所见以起兴　河在齐西衞东自齐适衞河界其中北流入海洋洋盛大貌活活水流声鱼谓之罟濊濊罟入水声也鳣鱑鱼鲔鲟鱼鳣形似龙锐头上背下腹皆有甲大者于余斤鲔形似鳣而色黒头小而尖似铁兠鍪口在颔下大者不过七八尺今混称鲟鱑非也发发鱼着网而掉其尾也卽鳣鲔而鲜物之盛可知葭苇之未秀者菼萑之初生者揭揭长也卽葭菼而植物之盛可知庶姜侄娣孽孽众多也庶士齐大夫送女者朅武壮也曰有者庶士不尽武其中有之也赋诗至无使君劳已情竭语尽复殿以河水一章似属无爲不知诗之意趣正在于此言河水盛大生物繁殖夫人父母之国极其饶洽从行士女又极佼好今河水如昨庶姜庶士犹在而庄姜独不得其所岂不可叹　徐扈曰春秋时嫁娶大都倚大国爲重如郑忽不娶齐女竟以失国至其子之废立亦视母家之强弱故言齐国之大见庄公之宜亲厚也　辅汉卿曰观邶风燕燕等篇则庄姜之德行文章皆未易及而此诗不言葢就世俗所易见以寄其感慨弥见庄公之昏惑】
　　甿【氓石经作甿经文亦同】
　　序刺时也【阛阓之间有此讴歌当日之风俗可知故曰刺时　读氓诗者皆责其妇而不责其夫不知夫之罪浮于妇也谁爲谋之谁爲弃之乎】
　　甿【音萌】之蚩【音痴】蚩抱布贸【音茂】丝匪来贸丝来卽我谋【谟悲切】送子涉淇至于顿丘【袪其反】匪我愆期子无良媒将子无怒秋以爲期【赋也此诗前二章皆男女相从之词后四章皆女见弃而自悔之词　甿与氓同氓字从亡従民乃流徙之氏葢弃其本土而淫于外州者蚩蚩虫也言其蠢动无知如虫之集聚布麻布古时未有木棉以麻爲布贸交易也卽就也曰来卽我谋曰匪我愆期是妇与氓宿有成言至此托言贸丝复来订期非漫不相知唐突挑达者淇水名顿丘地名合二姓婚姻之人谓之媒将字郑笺作请便是死句葢揣度女子意中之语若相知若不相知酝籍有味古者仲春令会男女以秋爲期亦见其非正　顿丘在大名府清丰县西南水经注淇水北迳顿丘县故城西故曰送子涉淇至于顿丘】
　　乘彼垝【音癸具毁切】垣【音袁】以望复关【圭反】不见复关泣涕涟【音连】涟旣见复关载笑载言尔卜尔筮【市制反】体无咎言以尔车来以我贿【呼罪反】迁【此至秋而订奔期也　乘登也垝高危之处垣屋外之墙复关关名氓所居之地借地名以寄其所思也涟涟涕出接续之貌龟曰卜蓍曰筮体谓卜之兆体筮之卦体无咎吉也贿财也此四句正其笑而所告之言事属淫奔恐变生意外故须决诸卜筮三畨四覆不便轻奔始谋非不慎矣而谁料有今日悔恨之根在此　复关在北直大名府开州】
　　桑之未落其叶【叶石经作叶】沃若于【音吁下同】嗟鸠兮无食桑葚【音甚叶针】于嗟女兮无与士耽【音儋叶寻】士之耽兮犹可说也女之耽兮不可说也【比而兴也此泛论人情以起下章意沃若润泽也喩容色浓丽鸠鹘鸠似山鹊而小短尾青黒色多声葚桑果耽乐说解也以言语分解鸠食桑葚过多则醉女爱男子不思后患譬如鸠之爱葚过则爲患士有百行可以功过相补妇无外事唯以贞信爲节　易虎视耽耽注耽下而専也耽于酒卽濡首不知耽于色卽亡身不顾】
　　桑之落矣其黄而陨【叶云】自我徂尔三岁食贫淇水汤【音商】汤渐【音尖】车帷裳女也不爽士贰其行【去声】士也罔极二三其德【此言色衰爱弛而悔其有初鲜终也　陨落也喻已色衰徂往也到尔之家也三岁食贫则所迁之贿亦已告之矣游荡之子焉能克守汤汤水盛貌渐浸也帷裳以帷障车旁如裳也二句或谓初嫁之时或谓见弃而归与上下文义俱不浃治葢水三岁食贫句言家事日坏如水之浸淫日甚一日乃比体也不爽始终一心贰行始终相背罔极亦根食贫来言女不以食贫易节而士以食贫改操所谓罔极也罔极谓不可测识二三其德正是罔极处严坦叔曰罔极爲无穷之意善恶皆可言之魏围有桃谓士也罔极爲志念无穷极蓼莪昊天罔极爲父母之德无穷极青蝇谗人罔极柔柔民之罔极与此士也罔极皆爲反覆无穷极】
　　三岁爲妇靡室劳矣夙兴夜寐靡有朝矣言旣遂矣至于暴矣兄弟不知咥【音戏】其笑矣静言思之躬自悼矣【赋也上叙爲妇之劳下言见弃之苦　靡室劳矣言室中一无所有拮据营求受尽劳苦靡有朝言无一日不然自甘勤劳而不惜如此言旣遂矣至于暴矣言我非有他罪不过口语直遂不能婉转以致暴怒获罪耳葢亦食贫怨尤所致兄弟不知我以言语获罪但谓我爲氓所诱而笑矣咥笑貌静言思之始只一念之差悔将何及但躬自悼痛耳何可归咎于兄弟哉】
　　及尔偕老老使我怨淇则有岸【鱼战反】隰则有泮【音畔匹见反】緫角之宴言晏晏信誓旦【都眷反】旦不思其反【孚绚反】反是不思亦已焉哉【叶资　此言始之不慎悔无及矣及与也始将与女偕老今老而反使我怨岸水涯而高隰阪下湿也泮陂也淇隰皆有涯岸见物极必反之意言事必有到头处緫角结发也男女未冠笄结其发爲两角此女葢未笄而奔也总角之宴宴饮也晏晏之晏暮也晏晏旦旦犹云暮暮朝朝信誓誓不相忘言总角时夜夜欢朝朝信誓何曽思量到反覆田地向来不思今则无如之何矣故曰亦已焉哉　玩诗辞絶无屏出弃絶之语如谷风所云薄送我畿者晦庵谓淫妇爲人所弃几成千古疑狱不知此妇求良媒稽卜筮何有礼也又曰无与士耽女也不爽何其贞也独蚩蚩之氓始图婉娈并利妇资强爲言笑假立信誓遂致尔悼尔思淇水亦爲之一笑是淫在士不在妇故曰士贰其行至此始悔其不思不已晚哉葢世态无常人情反覆虽以礼合者亦多如此何况蚩蚩之軰　按臣于君犹妇之于夫也始合以正犹凶终隙未但在我不自街自媒从他途求进则浮沉离合緫无愧于心耳若乞墦钻穴爲仪秦之所不爲则不待疏逺已无从施面目矣圣人录此诗正欲爲人臣爲人友者读其诗惕然内省知懽爱之无常道义之可久以氷雪自励非独爲其情辞凄婉有风骚之致也】
　　竹竿
　　序衞女思归也【严坦叔曰妇人以夫爲归者也防女旣嫁而思衞国之乐葢于异国不得其所则思故乡也】
　　籊【音笛】籊竹竿以钓于淇岂不尔思逺莫致【乆久不乆文】之【赋也籊籊长而杀也致使之至也思在衞时儿童渔钓之乐今以路逺虽欲致此竹竿而不可得也北方无竹衞独有之故致思于此】
　　泉源在左淇水在右【上声】女子有行逺兄弟父母【父母兄弟毛郑石经俱作兄弟父母　泉卽衞州共城之百泉在衞之西北东南流而入淇故曰在左淇水出相州林虑县在衞之西南东流与泉源合故曰在右左右主山而言衞之山东面故以北爲左南爲右言二水在衞左右不离而我独逺兄弟父母曽二水之不如也　九域志大名府萃县有泉源河】
　　淇水在石泉源在左【诗戈反】巧笑之瑳【音蹉】佩玉之傩【懦平声瑳白色笑而露其齿之白也傩袅傩也此言在家时与女伴游衍之乐叹今之不能如昨也】
　　淇水滺【音由】滺桧楫松舟驾言出游以写我忧【滺水流貌桧木名柏叶松身卽禹贡所谓栝也楫所以行舟者驾驾舟也水流如昨舟楫无恙驾之出游足以写忧顾安可得乎再三极言卫国之乐则知其有不乐于此矣】
　　芄兰
　　序刺惠公也【惠公卽位齐人使昭伯烝于宣姜惠公纵之而不能禁其无知可知　惠公朔宣公晋之于卽位时年十五六昭伯卽公于顽惠公之庶兄宣公之庶长子】
　　芄【音丸】兰之支重子佩觿【音畦】虽则佩觿能不我知容兮遂兮垂带悸【音忌其季反下同】兮
　　芄兰之□【叶石经作□】童子佩韖【韘音摄石经作韖】虽则佩韖能不我甲容兮遂兮垂带悸兮【兴也芄兰草名丛生似兰而茎圆名芄兰支卽叶也芄兰生荚支出于□间垂之如佩觿之状□如佩韖之状其质轻扬故爲不能自立者之比觿如锥以象骨爲之所以解结韘射玦也挟矢时着右手大指所以钩能治烦决乱者佩觿能射御者佩韖童子而佩觿童子而佩韖知其不相称也故卽接云虽则佩觿能不我知虽则佩韖能不我甲能不我知言不知其所能也甲者十千之长能不我甲言其材能未必长于我也容卽从容之容道卽直遂之遂皆傲惰之象悸心动也言彼之举动虽雍容直遂但恐垂带之长蹑而顚仆未免心动也葢刺其德不称服事出意外不能自安之象　礼童子不垂带走则拥之有事则收之惠公十五六不得称童子旣已卽位佩觿佩韖亦不爲僣诗人葢讥其德不称服爲一国之主而有童心难以居上临下耳后竟失国出亡故夫子录此诗以爲年少卽位者之戒】
　　河广
　　序宋襄公母归于衞思而不止故作是诗也【襄公父桓公其母爲桓夫人衞戴公文公之妹也爲桓公所出故归于衞】
　　谁谓河广一苇【音伟】杭之谁谓宋逺跂【音企】予望【武方反】之【赋也芦之初生名葭长大则名苇杭渡也跂举踵也脚根不着地之貌一望便见言甚近也】
　　谁谓河广曾不容刀谁谓宋逺曽不崇朝【小船名刀以其形如刀也公羊传不崇朝而徧雨于天下何注崇重也不崇朝言一朝也但言非河之广而不可渡非宋之逺而不可至以极其情思而终不明言义之不得往意味深长风人之致也严坦叔曰衞都朝歌在河北宋都睢音虽阳在河南自衞适宋必涉河自鲁闵二年狄入衞之后戴公始渡河而南此诗言谁谓河广则是作于衞未迁之前矣时桓公犹在襄公爲世子卫戴文俱未立也郑笺谓襄公卽位夫人思之而作此诗误矣　何黄如曰桓姫卽爲桓所出及衞有难戴公庐于漕实赖桓之力事理殆不可晓岂亦以襄公之故与　吕伯恭曰说苑云宋襄公爲太子请于桓公曰请使目夷立公曰何故对曰臣之舅在衞爱臣若终立则不可以往不曰欲见母而曰欲见舅者恐伤其父之意也母之慈子之孝皆止于义而不敢过焉不幸处父母之变者可以观矣　范氏曰夫人之不往义也天下岂有无母之人欤有千乘之国而不得养其母则人之不幸也爲襄公者将若之何生则致其孝没则尽其礼而已卫有妇人之诗自共姜至于襄公之母六人焉皆止于礼义而不敢过也夫以卫之政教淫僻风俗荡败然而女子犹知有礼而畏义者习俗之不能移人如此】
　　伯兮
　　序刺时也【氏仁曰伯兮何以爲刺时也曰平五年蔡人衞人陈人从王伐郑此役王爲主故不言刺衞而曰刺时朱康流曰郑笺云宣公之时蔡衞陈从王伐郑春秋所书从王惟此而已岂宜以是爲刺所刺者王政不纲诸侯犯上将有丧败之辱故托于闺思至痛心疾首而不能恝置也其雨其雨杲杲口出言旱灾也春秋伐郑之下卽书大雩书螽可证洪范咎征曰狂恒雨若曰僣恒旸若葢上多骄恣则下多愁怨而恒雨之罚应之上多过差则下多亢逆而恒旸之罚应之故五行传以恒雨爲伏戎之兆恒旸爲失众之占当是时郑未有罪于王王易其田又夺其政此郑之滋不服也又轻身以伐之卒致挠败而王命自此遂不复行于天下此春秋之一变旱灾所自来也故序谓之刺时】
　　伯兮朅【音挈】兮邦之桀兮伯也执殳【音殊市朱反】爲【去声】王前驱【赋也首章叙其夫从役之事后皆极道思念之情伯君子也朅武勇貌桀卽豪杰之杰殳长文二而无刃以邦杰而执殳前驱失其职矣】
　　自伯之东首如飞蓬岂无膏沐谁适【音滴都歴反】爲容【郑在衞之西南而言东者时蔡衞陈三国从王先至东周而后伐郑也飞蓬言髪之乱膏以泽发沐以去垢女爲恱已者容适主也伯旣东谁爲我主而尚以膏沐修容乎】
　　其雨其雨杲【音藳古老反】杲出日【叶热】愿言思伯甘心首疾【兴也其者冀其将然之词杲明也此通篇皆赋忽揷其雨二语葢卽时事以起兴时事如此则思伯之中便含无穷忧虑首疾其小者也故曰甘心】
　　焉【音烟】得谖【音萱】草言树之背【音佩】愿言思伯使我心痗【音悔赋也谖忘也背北堂也背南向北故谓之背焉得谖草乃诗人极言其情因欲暂忘其思而不可得故设言焉得忘忧之草庶几漠然无思耳然世岂有此物哉説者因萱音与谖同遂命萱爲忘忧之草叔夜养生论合懽蠲忿萱草忘忧皆因解诗者之言而误之耳痗病也病从忧得忧以思生病在忧在忧在思在我之心痗正是一往之思成难治之病寜使我病以留其思故曰愿言思伯使我心痗　范淳夫曰兵者毒民于死地者也故圣王重之如不得已而行则告以归期闵其勤劳哀伤惨怛若身受其痛者是以诗人美之则言其君上之闵恤刺之则録其室家之怨思以爲人情不出于此也】
　　有狐
　　序刺时事也【此诗在伯兮之后葢衞人从王伐郑更歴岁时伊妇在家忧其无衣而作也】
　　有狐绥【音虽】绥在彼淇梁心之忧矣之子无裳【兴也绥绥毛盛而萎防之貌淇解见邶风泉水石絶水曰梁之子谓其夫也裳下饰葢见狐之拥毛自暖因而念其夫也】
　　有狐绥绥在彼淇厉心之忧矣之子无带【丁讣反　岸高处曰厉带所以束衣首章言裳此章言带由浅而之深由下而向上也】
　　有狐绥绥在彼淇侧心之忧矣之子无服【蒲北反　上曰衣下曰裳通言之曰服无服则不但无裳无带而已甚言狐之不如也狐性多疑河氷合时听氷下水无声乃行自梁而厉而侧去水渐逺葢天愈寒则狐愈不敢涉也】
　　木
　　序美齐桓公也【续序衞国有狄人之败出处于漕齐桓公救而封之遗之车马器服衞人思之欲厚报之而作是诗也　归季思曰衞之与国姜爲异姓乃存亡之义不出于诸姬而出于姜氏诗人所以思桓公也　孔疏狄之败衞立戴公以庐于漕齐桓公使公子无亏帅车三百乗甲士三千人以戍漕归公乘马祭服等物戴公卒文公立齐桓公又城楚丘以封之与之系马三百】
　　投我以木瓜【攻乎反】报之以琼琚【音居】匪报也永以爲好【呼报反下同】也
　　投我以木桃报之以琼瑶【余招切】匪报也永以爲好也投我以木李报之以琼玖【音几苟起反】匪报也永以爲好也【比也投者以物相遗之谓有瓞桃有羊桃李有雀李皆草本蔓生故言木木桃木李以别之琼玉之美者琚佩之下垂者如圭而正方在珩璜之中以玉爲之谓之琼琚瑶与玖皆琚也许氏以玖爲黒玉则瑶乃白玉也　郑端简曰木木桃木李一也今人有以木爲果者酒榼之中皆用之葢无用之物此诗言人以无用之物与我我尚思厚报况齐有大造于我乎木犹言土饭　严坦叔曰人方危亡困急之中有能惠顾之者其感必倍齐桓有存亡之功衞深德之故因其车马器服之遗而述其欲报之厚言我卫人当爲狄所灭之时但有遗我以木微物者犹当报之琼琚且曰此非足爲报欲以结好于永久况齐桓之赠遗如此其厚则报之当何如此感其救患之恩设爲琼不等之喻非以寻常施报论也朱晦庵曰凡报人之德而曰报之如是足矣则报者之情倦而施者之德忘惟其歉然若未有以报之则报者之情施者之德两无穷也　报德易永好难报而不永犹不报也齐桓存衞衞国忘恩桓薨衞人乗五公子之乱而伐其丧所谓报者安在哉　朱晦庵谓此男女相赠答之词黄葵峯曰解经固难解诗经尤难葢诗发乎性情人之性情固有身相与处而未能悉其底里者况古今相去以意逆之安能一一尽得其防哉葢诗人之意有因事而赋者事在辞外有托物而兴者兴在物外有因物而比者意在言表今徒揣其辞似赠答语类私情地是郑衞槩以有心求之谓是淫诗失之逺矣　凌蒙初曰美桓诗夫子録于衞风之终王风之前正以见齐有覇业而后中国始知有王与微管仲吾其被髪左袵同意】
　　王【王谓东都洛邑召公所营谓之王城在豫州太华外方之间骊山之难平王东迁于此卽今河南河南府郑谱王室旣卑与诸侯无异故贬爲变风当日张逸驳之曰厉王流于彘幽王灭于戏其诗反列于雅者何也焦弱侯曰风之与雅体制不同其声风卽二南亦系之风其声雅卽正月亦系之雅不以此爲升降也王伯厚曰范寗谷梁传序云孔子就太师正雅颂因鲁史修春秋列黍离于国风齐王德于邦君明其不能复稚政化不足以被羣后也然考之左传襄公二十九年季札适鲁观周乐乐工已爲之歌王矣孔子至哀公十一年始自衞反鲁然后乐正雅颂各得其所则王之爲国风非自孔子始也　李氏曰黍离以下诸诗皆平王之诗也安得云诗亡所谓诗亡者雅颂之诗亡也　胡庭芳曰衞有狄难未几复振周有犬戎之祸遂致陵夷王之次防其以此欤】
　　黍离
　　序闵宗室也【续序周大夫行役至于宗周见宗庙宫室尽爲禾黍闵周室之颠覆徬徨不忍去而作是诗】
　　彼黍离离彼稷之苗【叶眉彪切从田不从由】行迈靡靡中心摇摇【叶夷周切】知我者谓我心忧不知我者谓我何求悠悠苍天【如字又叶神】此何人【叶然又如字】哉【兴而赋也彼指宗庙社稷连言彼者见触目伤心无处非荒凉地面稷与黍一类二种粘者爲黍不粘者爲稷稷可作饭黍可酿酒犹稻之有粳与糯也离丽也离离众黍分布相附着也草之初生曰苗迈逺也靡靡犹迟迟也彷佛不进之状摇摇心忧无所附着也路逺足倦心如悬旌亦苦之极矣知我不知我意中拟议之词究竟皆不知我者耳见其迟回不去故曰谓我何求葢以离黍爲固然不复知爲何地矣于是呼天而诉之曰所以致此者何人哉不忍斥言葢指平王也读之想见其顿足拊膺声泪俱下之象　説文黍禾属而黏者以大暑种故谓之黍稷百谷之长乃今之穄也　箕子称纣狡童则以诸父自尊也周大夫称君何人则以臣讳君也古人于破亡怨怼之余犹慎重名分若此】
　　彼黍离离彼稷之穗【音遂】行迈靡靡中心如醉知我者谓我心忧不知我者谓我何求悠悠苍天此何人哉【穗秀也吐华而始成斗甲可以得实也醉昏沉不醒若无力自立也】
　　彼黍离离彼稷之实【于悉反】行迈靡靡中心如噎【音谒】知我者谓我心忧不知我者谓我何求悠悠苍天此何人哉【实穗而坚也噎食物不化也苗穗实葢以苗之摇曳兴摇摇以穗之下埀兴如醉以实之坚满兴如噎若以自苗而穗而实爲行役之久则不应于黍止言离离也　徐儆曰详玩本文不见一宗周字亦不及一宗庙宫室字只感黍离而兴歌以爲此何地也而有是哉昔非黍也而今见黍之离矣昔非稷也而今见稷之苗矣我行睹此能不足迟迟而心摇摇乎惟不着一语道破则言外有无限感慨而于谓我心忧谓我何求处自有含蓄不失诗人浑厚之意　按武王作邑于镐京谓之宗周是爲西都成王在丰欲宅雒邑使召公先相宅以庶殷攻位于洛汭在涧水束瀍水西旣成谓之王城今河南是也是爲东都召公旣相宅周公又再卜水东以居殷顽民谓之成周今雒阳是也是爲下都已而成王迁九鼎于雒邑而复归处西都至十一世幽王嬖褒姒生伯服废申后太子宜臼奔申申侯与犬戎攻宗周而杀幽王于戏晋文侯郑武公迎宜臼于申而立之是爲平王以乱故徙居东都王城及秦襄公兴兵讨西戎投周乃以岐丰之地赐之秦遂有西都宗周畿内八百里之地自平王东迁之后凡称西周者指丰镐也称东周者指东都也及威烈王而后东都下都又分二问所谓西周则东都河南也所谓东周则下都雒阳也雒卽洛字　蘓子瞻曰周之失计无有过于东迁者昔楚听爲贾不迁而楚始大晋听王导不迁而晋卽安平王之初周虽不如楚之强犹愈于东晋之微使平王有一王导定不迁之计收丰镐遗民修文武成康之政以形势临东诸侯齐晋未敢贰也而秦何自覇哉王元美曰世儒多咎平王不宜以岐周之地与秦窃谓不然夫犬戎之力足以弑幽王取宗周则亦非一二诸侯所能制也且召犬戎者申侯也立平王者申侯也平王能背申侯以令诸侯乎中侯能率诸侯以攻犬戎乎惟犬戎与秦爲世讐而地又相近故不得不赐之岐西而与之誓曰能逐犬戎卽有其地是借手于秦以报其讐而偿利于秦以动其心地之与秦犹愈于与戎平王此举未爲失也】
　　君子于役
　　序刺平王也【戍役者妻之所作】
　　君子于役不知其期曷至哉鸡栖【音栖】于埘【音时】日之夕矣羊牛下来【叶黎】君子于役如之何勿思【叶西　赋也君子妇人称其夫也于往也役谓行役不知其期不知何时可以竣事曷至哉恐调发无恒并所至之处亦不能知也栖鸟宿也水鸟曰宿陆鸟曰栖寒乡凿墙成穴爲鸡作栖曰埘日之夕矣一句关上下两语鸡栖于埘则爲日之夕日旣夕则羊牛下来见有出卽有入有旦卽有暮而欲付萍踪飘泊杳无归期之人于不思如之何而能不思也】
　　君子于役不日不月曷其有佸【户括反】鸡栖于桀日之夕矣牛羊下括君子于役苟无饥渴【不日不月言日不成其爲日月不成其爲月谓已往之时不丐问也佸会也曷其有佸言如之何而一会谓来会之时不可知也时从土是墙穴桀从木是横木短撅之类括至也前云下来尚在路间此云下括则已到家矣苟且也言不望如何好处且无饥渴庶后归有期古人曰万里之外以身爲本埤雅羊性畏露晚出早归尝先于牛故首章曰羊牛者言其归之先后也二章曰牛羊者纪其类之大小也　沈仲容曰文武盛世采薇杕杜皆有劳诗四牡之使曽几何时劳之曰周道倭迟吉甫在镐不过千里劳之曰我行永久君使臣以礼当如是也先王以人道使人今以牛羊使人而羊牛之归犹有其期君子行役反无常度何使人不若牛羊哉】
　　君子阳阳
　　序闵周也【诗曰乐序曰闵者葢君子而以执簧执翿爲乐其中必有大不得已者是孰使之哉故曰闵周】
　　君子阳阳左执簧【音黄】右招我由房其乐【音洛】只【音止】且【音疽赋也此章以声言下章以容言　君子谓不仕而隐于伶官者阳阳自得之状隂气愁惨阳气舒畅故云阳阳君子责不任忧全身自乐居乱世之状如此簧笙管中之金薄鍱鍱音叶吹之鼔动而声出簧不可执以协韵故不言执笙而言执簧招举手招也由从也宫室之制中央正室左右爲房房者燕闲之所我者君子之友自谓葢招我从彼于房以听也其乐只且伶官自言其乐言伶官之乐则仕宦之苦可知矣只且辞】
　　君子陶【音遥】陶左执翿【音桃】右招我由敖【音遨】其乐只且【陶陶和乐貌陶化土爲器尽情消融君子幽闲之态陶融殆尽襟怀洒落故云陶陶翿舞者所恃之纛敖舞者所立之位招我由敖招我从彼于敖以观也钱氏曰敖游也因谓游处爲敖犹周礼云囿游也因谓游处爲囿谢君直曰周李之君子进不能捐躯以报国退不能防身以全道呼俦引类仕爲伶官阳阳得志而意】
　　【满君子果当如是耶世道交防爲君于者如此周辙何时而西乎】
　　扬之水
　　序刺平王也【刺其忘亲事讐葢自平昔怨父一念所致也鲁申公曰荆子讨申侯弑幽王之罪伐申侵甫及许平王遣兵戍之周人怨思而作竹书平王三十三年楚人侵申三十六年王人戍申史记平王十九年遣畿内之民戍申】
　　扬之水不流束薪彼其【音记】之子不与我戍【音恕乆人乆戈以人荷戈而戍也防意】申怀【胡威反】哉怀哉曷月于还【音旋】归哉【兴而比也扬之水一见于此再见于郑三见于唐想昔郑间有所谓扬之水故三诗皆称之束薪本易流也扬之水不能流之喻诸侯非难令也东周衰弱不能号令天下彼其者外之之词之子谓侯国之当戍者戍谓屯兵以守怀哉怀哉言思念不一而足也天子号令不行彼侯国之人不与我戍申而使畿内之民戍之久而不归故怨思无穷予戍者自谓曷月予还归不知何月是予归期也本欲刺平王而归罪侯国不忍斥言之也郝仲与曰周制王室有难诸侯之师戍之侯国有难方伯连率救之天子者制命者耳未有遣畿内之氏下戍侯国者也申侯召大戎弑幽玉灭宗周平王平昔怨父遂忘杀父之讐而懐立已之德人伦灭矣诗人不忍斥言托扬之水以比其衰微葢是时周室播迁非有余勇可贾特以受人施者畏人欲不爲之役不可得耳寄生之天子旣不能令于诸侯六百里之甸卒又无人可爲践更故行者有不均之叹苟师出有名如夏少康一成一旅人谁敢谓扬之水哉　按左传襄二十九年晋女叔侯曰虞虢焦滑扬韩魏皆姬姓也晋是以大则扬古国名昭二十二年刘于奔扬杜注以爲周邑】
　　扬之水不流束楚彼其之子不与我戍甫怀哉懐哉曷月予还归哉
</div>
    <div class="pagination">
<a href="待轩诗记_page4.html">上一页</a><a href="待轩诗记.html">1</a><a href="待轩诗记_page2.html">2</a><a href="待轩诗记_page3.html">3</a><a href="待轩诗记_page4.html">4</a><span class="current-page">5</span><a href="待轩诗记_page6.html">6</a><a href="待轩诗记_page7.html">7</a><a href="待轩诗记_page8.html">8</a><a href="待轩诗记_page9.html">9</a><a href="待轩诗记_page10.html">10</a><span>...</span><a href="待轩诗记_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
