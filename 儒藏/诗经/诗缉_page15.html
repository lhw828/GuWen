<!DOCTYPE html>
<html>
<head>
    <meta charset="UTF-8">
    <title>诗缉 - 第 15 页/共 36 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>诗缉 - 第 15 页/共 36 页</h1>
    <div class="content">　　鸨羽三章章七句
　　无衣美晋武公也【曰桓叔成师始封曲沃庄伯鱓桓叔子也武公称庄伯子也鱓音善】武公始并晋国【并音并】其大夫为之请命乎天子之使【为使皆去声○补传曰鲁庄十六年王使虢公命曲沃伯以一军为晋侯天子之使其虢公乎】而作是诗也【曰晋武公诗都绛僖王时○疏曰左传桓八年王使立缗于晋至庄十六年乃云王使虢公命曲沃伯为晋侯不言灭晋之事晋世家云晋侯缗立二十八年曲沃武公伐晋灭之尽以其宝器赂周僖王僖王命曲沃武公为晋君计缗以桓八年立至庄十六年乃得二十八年然则虢公命晋侯之年始并晋也虢公未命晋之前有使适晋晋大夫就之请命】
　　武公之事国人所不与序言美之者特武公大夫之意耳山有枢之水椒聊杕杜诸诗国人每以沃彊为忧而拳拳愿忠于昭公以晋世家考之初潘父弑昭侯而迎桓叔欲入晋晋人发兵攻桓叔桓叔败还归曲沃晋人共立昭侯子平是为孝侯此桓叔初举而国人不与也其后曲沃庄伯弑孝侯于翼晋人又攻庄伯庄伯复入曲沃晋人复立孝侯子郄【音隙】是为鄂侯此庄伯再举而国人又不与也及鄂侯卒庄伯伐晋晋人共立鄂侯子光是为哀侯此庄伯三举而国人又不与也至武公虏哀侯晋人复立哀侯子小子是为小子侯此武公四举而国人又不与也及武公诱小子侯杀之晋复立哀侯弟缗此武公五举而国人终不与也最后武公伐晋侯缗灭之尽以其宝器赂周僖王王命武公为诸侯然后晋人力不能讨无如之何然则武公之得国晋人特迫于王命不得已而从之耳岂以武公为可美哉且武公有无王之心而后动于恶篡弑大恶也王法之所不容诛也彼其请命于天子之使岂真知有王哉正以人心所不与非假王灵则终不能定晋也夫王不命焉而请之非礼也不闻朝王而请命于其使尤非礼也此正与唐藩镇戕其主帅而代之以坐邀旌节者无以异又以赂王而得之乌取其美也圣人致严于名分之际征伐不出天子政逮于大夫葢屡叹之陈成子之事至沐浴而请讨葢以人伦之大变天理之所不容人人得而诛之其亦必不与武公也已无衣之诗不删者所以着世变之穷而伤周之衰也武公之初弑小子侯也桓王犹能命虢仲立缗于晋又命虢仲芮伯梁伯荀侯贾伯伐曲沃是则周虽微而名分犹存也至僖王受武公之赂而命之为诸侯则纪纲荡然矣他日三家分晋周王又移其命武公者命三家矣呜呼王者代天爵人而贿以行之君子是以知周之不复振也司马温公论三家之事以为晋大夫防蔑其君剖分其地天子既不能讨又宠秩之是区区之名分复不能守而并弃之也君臣之礼既壊将使生民之类糜灭几尽遂特着以为通鉴之首愚于武公亦云故曰无衣美武公者特其大夫之意耳
　　岂曰无衣七兮【今曰春官司服注鷩冕七章衣三章一曰华虫画以雉即鷩也二曰火三曰宗彞皆画为缋裳四章一曰藻二曰粉米三曰黼四曰黻皆絺以为绣鷩音鼈○疏曰春官巾车云金路钩樊缨九就建大旂以賔同姓以封注云同姓以封谓王子母弟率以功徳出封虽为侯伯其车服犹如上公若鲁卫之属然则唐叔是王之母弟车服犹如上公上公之服九章此大夫不请九章之服而请七章者王子母弟车服得如上公无公文正以周之建国唯二王之后称公其余虽大皆侯伯也彼云同姓以封必是封为侯伯侯伯以七为节而金路樊缨九就则知王子母弟初出封者车服犹如上公故特以九为节如上公者唯王子母弟一身若唐叔耳其后世子孙自依爵命之数故请七章之衣也】不如子之衣【今曰子者指天子之使言之】安且吉兮
　　此述请命之辞侯伯七命其车旗衣服皆以七为节言我非不能造此衣之七章然不如子之赐我者为安且吉也就天子之使请衣故云子之衣诸侯非有天子之命则人得而讨之曲沃自桓叔以来屡得志矣晋人不服每攻而去之故以请于天子者为安吉然曰我非无之虽曰不要君吾不信也○刘仁恭谓使者曰旌节吾自有之但要长安本色耳与岂曰无衣之言一也武公之请命特迫于利害之计耳旧説以为武公天理未尽灭非也曲沃自桓叔以来弑逆屡矣武公踵父祖之恶卒灭其宗国而自立岂复顾天理耶
　　岂曰无衣六兮【朱氏曰天子之卿六命变七言六者谦也不敢必当侯伯七命之服得受六命之服列于天子之卿犹愈于无天子之命也】不如子之衣安且燠兮【燠音欲○传曰燠暖也】
　　言六者变文成章耳燠暖亦谓安也
　　无衣二章章三句
　　有杕之杜刺晋武公也武公寡特兼其宗族而不求贤以自辅焉【曰晋武公诗都绛僖王时】
　　有杕之杜【解见上杕杜】生于道左【笺曰道左道东也○今曰以南为正则左为东】彼君子兮噬肯适我【苏氏曰噬逝通○朱氏曰发语辞也】中心好之【好去声】曷饮食之【饮食音防嗣】
　　兴也有杕然特生之杜生于道东犹武公之寡特而无辅也贤者隠伏山林武公不能招徕之国人于是自致其爱慕之意曰彼贤者其肯暂过我乎若肯过我我中心爱之将何以饮食之乎犹丘中有麻将其来食白驹絷之维之于焉逍遥之意也国人自欲饮食之见君不能养贤矣○旧説特生之杜其隂至寡不足为往来之芘故贤者去之于义为赘但説孤然之杜便见得是不能求贤以自辅矣
　　有杕之杜生于道周【传曰周曲也】彼君子兮噬肯来游中心好之曷饮食之
　　有杕之杜二章章六句
　　葛生刺晋献公也【疏曰献公诡诸武公称子】好攻战则国人多丧矣【好丧皆去声○曰晋献公诗都绛惠王时○疏曰国人或死行陈或见囚虏是以多丧○曹氏曰左传庄二十八年晋伐骊戎闵元年作二军以灭耿灭霍灭魏二年使太子申生伐东山臯落氏僖二年晋师灭下阳五年使寺人披伐蒲冬灭虢又袭虞执虞公六年使贾华伐屈八年使里克败狄于采桑二十三年之间凡十一战宜其丧亡者多也兵犹火也弗戢必自焚献公嗜杀而不已反祸其子与秦皇汉武略同可不戒哉】葛生蒙楚【曰楚木名解见汉广】蔹蔓于野【蔹音廉○陆玑疏曰蔹似栝楼叶盛而细其子正黑如燕蒖不可食也幽州人谓之乌服其茎叶煮以哺牛除热】予美亡此【笺曰所美之人谓其君子也○今曰亡死也】谁与独处
　　兴也妇人指其夫征役所死之地言葛生而蒙覆于楚木蔹生而蔓延于野犹妇人依托于夫之义也今我所美之人死于此地不得卒于牖下我其谁与乎独处而已茕然无所依矣○下章变野言域域茔域也谓墓域也知为征夫所死之地陈防有鹊巢云谁侜予美国人指贤者此诗予美亡此妇人指其夫
　　葛生蒙棘【棘解见邶凯风】蔹蔓于域【传曰茔域也茔音营墓域也】予美亡此谁与独息【传曰息止也】
　　角枕粲兮【朱氏曰粲华美之貌】锦衾烂兮【钱氏曰烂鲜明也】予美亡此谁与独旦
　　枕华衾鲜思始嫁之具而叹今之独宿也独旦独宿至旦也犹王仲宣诗言独夜也思者苦夜长而难旦长夜漫漫何时旦与秋天不肯明之意也
　　夏之日冬之夜【朱氏曰夏之日日永之时也冬之夜夜永之时也】百嵗之后归于其居【笺曰居坟墓也】
　　昼夜长时忧思者难度百嵗之后死乃同归于丘犹后山所谓百年何当穷也亦誓死无他志见唐风之厚矣○旧説以为思存者味百嵗之后归于其居之辞及上章言茔墓知为悼亡矣
　　冬之夜夏之日百嵗之后归于其室【笺曰室犹塜圹】
　　葛生五章章四句
　　采苓【音零】刺晋献公也献公好聴谗焉【好去声○曰晋献公诗都绛惠王时○朱氏曰献公好听谗观骊姬谮杀太子及逐羣公子可见矣】
　　采苓采苓【曰苓甘草也解见邶简兮】首阳之巅【传曰首阳山名也○笺曰首阳之上信有苓○疏曰首阳之山在河东蒲坂县南○曹氏曰即雷首山也夷齐居于其阳因谓首阳○今曰巅山顶也】人之为言茍亦无信【笺曰茍且也】舍旃舍旃【舍音舍○释文曰旃之也】苟亦无然【今曰然如此也】人之为言胡得焉
　　兴也雷首山在晋境兴所见也其山有苓见采苓者问其何从得之必得于首阳之上喻听言者必问其所自来也凡人之言语且未可信将舍之而不听乎亦且不可如此但当考其言何从而得之推其所自来则虚实尽见矣谗言之得行由不问其所由来而遽信之耳汉昭帝悟燕王上书之诈葢察其书所由来也
　　采苦采苦【曰苦荼也○解见邶谷风】首阳之下人之为言茍亦无与【朱氏曰与许也】舍旃舍旃苟亦无然人之为言胡得焉
　　采葑采葑【曰葑蔓菁也解见邶谷风】首阳之东人之为言茍亦无从舍旃舍旃苟亦无然人之为言胡得焉
　　采苓三章章八句








　　诗缉卷十一
　　钦定四库全书
　　诗缉卷十二
　　宋　严粲　撰
　　秦　　　　国风
　　【谱曰秦者陇西谷名于禹贡近雍州鸟鼠山尧时有伯翳者实臯陶之子佐禹治水赐姓曰嬴歴夏商兴衰亦世有人焉周孝王使其末孙非子养马于汧渭之间封为附庸邑之于秦谷至曾孙秦仲宣王又命作大夫始有车马礼乐侍御之好国人美之秦之变风始作秦仲之孙襄公平王之初兴兵讨西戎以救周平王东迁王城乃以岐丰之地赐之始列为诸侯遂有周西都宗周畿内八百里之地其封域在荆岐终南惇物之野至孙徳父又徙于雍云汧音牵○疏曰秦今秦州也伯益伯翳声转字异犹一人也其后费昌当夏桀之时为汤御以败桀中衍之后遂世有功以佐殷其孙曰中潏在西戎保西垂生蜚防蜚防生恶来恶来有力蜚防善走父子俱以材力事纣潏音聿○西汉志曰天水陇西及安定北地上郡西河皆迫近戎狄修习战备髙上气力以射猎为生汉兴六郡良家子选给羽林期门以材力为官名将多出焉○朱氏曰岐丰之地文王用之以兴二南之化如彼其忠且厚也秦人用之未几而一变其俗见于诗者大扺尚气槩先勇力已悍然有招八州而朝同列之气矣葢雍州土厚水深其民重厚质直不为浮靡以善道之则易以兴起以猛驱之则其彊毅果敢之资亦足以彊兵力农而成富彊之业也论至于此以见厚重彊直者之可与有为而又以见上之道民不可不谨其所之也】
　　魏唐尧舜禹之故都至是而风亦变则帝王风教中国礼义荡然而夷狄乘之故次以秦中国将变于夷矣
　　车邻美秦仲也【疏曰秦仲以字配国者附庸未得爵命无諡可称】秦仲始大【补传曰秦仲未为诸侯谓之始大葢视其先为大耳】有车马礼乐侍御之好焉【曰秦仲诗宣王时】
　　秦反周之政者也秦兴而帝王之影响尽矣车邻其滥觞也世道兴衰升降之机在是欤
　　有车邻邻【传曰邻邻众车声○曹氏曰宻比之意言车之众○今曰杜子美诗云车辚辚其字从车古字通】有马白颠【传曰白颠的颡也○疏曰的白也颡额也额有白毛今之戴星马也】未见君子寺人之令【平声○曰寺人阉官也○疏曰齐有寺人貂晋有寺人披○苏氏曰凡此皆人君之常礼而秦之先君昔所未有也】
　　秦仲有车甚众其车邻邻然宻比有马甚多其中有白额之马举一以见其余也是时又始有寺人阉官未见君子秦仲之时必先令寺人通之然后得见言侍御使令之备也秦前此所未有故诗人美其始有也
　　阪有漆【陂音反○释地曰可食者曰原陂者曰阪下者曰隰陂音坡○释曰三者地形虽有髙下不平皆可种谷给食陂陀不平而可食者名阪○曹氏曰阪山胁也前地理志陇西有陇坻师古曰陇坻谓陇陂即今之陇山也此郡在陇之西故曰陇西三秦记云其陂九回不知髙几许欲上者七日乃越髙处东望秦川然则阪固秦地所有也坻音底】隰有栗【释地曰下湿曰隰○漆栗解见定之方中】既见君子竝坐鼓瑟【解见关雎】今者不乐【音洛】逝者其耋【音迭○传曰耋老也八十曰耋○疏曰离卦大耋之嗟注云年逾七十僖九年左传伯舅耋老服防云七十曰耋耋有七十八十无正文也】兴也阪则有漆木隰则有栗木犹君国之有礼乐也士之既见此君子秦仲也则与之燕饮相乐竝坐而鼓瑟曰今者若不为乐则自此以往其将老矣言贵生前得意否则虚老嵗月耳此彊毅果敢之气勇于有为已有安能邑邑以待数十百年之意矣秦之能彊者在此而周人之气象变矣【诗记曰既见君子竝坐鼓瑟简易相亲之俗也今日不乐逝者其耋悲壮感慨之气也秦之彊以此而止于为秦者亦以此】
　　阪有桑隰有杨【释木曰杨蒲栁○郭璞曰左传所谓董泽之蒲○释曰杨一名蒲柳生泽中可为箭笴笴歌之上○山隂陆氏曰杨今有黄白青赤四种白杨叶圆青杨叶长赤杨霜降则叶赤材理亦赤黄杨木性坚致难长俗云嵗长一寸闰年倒长一寸易大过云枯杨生稊齐民要术云白杨性劲直堪为屋材宁折终不曲挠揄性懦软乆无不曲致音治】既见君子并坐鼔簧【曰笙之簧也解见鹿鸣】今也不乐逝者其亡【钱氏曰亡死也】
　　车邻三章一章四句二章章六句
　　驷驖美襄公也【驖音铁○疏曰秦仲生庄公庄公生襄公】始命【句○笺曰始命为诸侯也○疏曰秦自非子以来世为附庸未得王命平王封襄公为诸侯赐之岐西之地】有田狩之事园囿之乐焉【疏曰有藩曰园有墙曰囿囿者域养禽兽之所○曰秦襄公诗平王时】平王以秦之救周而命之异时诸夏之忧反生于所救事之倚伏可预料邪是故御戎以自治为上防
　　驷驖孔阜【传曰驖骊也○疏曰檀弓云夏后氏尚黒戎事乘骊则骊黒色驖者色黒如铁○朱氏曰阜肥大也】六辔在手【疏曰每马两辔四马八辔两骖之内辔纳之于觖故在手者六辔耳觖音决】公之媚子【朱氏曰媚爱也】从公于狩【传曰冬猎曰狩】
　　襄公驾四马皆铁色之驖甚肥大矣言马之良也御者执六辔于手马之迟速在我言御之良也公所亲爱之人从公而往冬狩见便嬖足使令于前也○马之有辔所以制马之出入使之随人意也在手言把握其辔能制马之迟速惟手之是听也在如师之耳目在吾旗鼓之在旧説六辔在手而已不须控制之今不从
　　奉时辰牡【传曰时是日辰时也冬献狼夏献麋春秋献鹿豕羣兽○疏曰皆天官兽人文兽之供食各有时节故谓之时牡】辰牡孔硕公曰左之【曰射必中左乃为中杀○董氏曰五御三曰逐禽左自左膘而射之达于右腢为上杀膘音缥腢音愚详见车攻】舍拔则【舍拔音舍跋○传曰拔矢末也○笺曰括也○疏曰以镞为首故拔为末】
　　襄公田猎之时虞人奉此时节之牡兽驱以待公之发此时牡甚硕大矣公谓御者令左其车以射兽之左公舍放矢末则应而其兽【曹氏曰所谓命中也】
　　游于北园四马既闲【传曰闲习也】輶车鸾镳【輶有由二音○镳音标○传曰輶轻也○笺曰轻车驱逆之车○疏曰夏官田仆掌设驱逆之车注驱驱禽使前趋逆御还之使不出围故知轻车即驱逆之车若君所乘则谓之田车鸾在衡和在轼谓乘车之鸾也此云鸾镳则鸾在于镳异于乘车也○朱氏曰鸾铃也效鸾鸟之声○今曰镳马防外铁也】载猃歇骄【猃音聚敛之敛骄音枵○传曰猃田犬也○补传曰毛云长喙曰猃短喙曰歇骄今田犬长喙诚然短喙非田犬也尔雅攻歇骄皆从犬以合毛氏不若谓犬性骄逸以车载之所以歇其骄逸也○朱氏曰韩愈画记有骑拥田犬者亦此类】田事已毕游于北园四马既调习而闲矣乃以驱逆之轻车置鸾铃于马防两旁之镳载田犬之猃歇其骄逸谓休其足力也田而而休常事也秦人美之者亦喜其见之新也
　　驷驖三章章四句
　　小戎美襄公也备其兵甲以讨西戎西戎方彊而征伐不休国人则矜其车甲妇人能闵其君子焉【曰秦襄公诗平王时○李氏曰史记秦仲诛西戎西戎杀之宣王召其子庄公与兵七千人使伐西戎破之至杀幽王骊山下襄公将兵救周有功平王封襄公为诸侯十二年伐戎至岐而卒善乎苏东坡有言云秦民好战之心嚣然而未已也是故不可与休息而至于亡夫为国家者岂可使其风俗有好战之心哉观后稷之稼穑则可以知周家卜世卜年之过其歴观襄公之使民矜其车甲则可以知秦之传祚二世而不及其期非一朝一夕之故其所由者有渐矣○朱氏曰西戎方彊则征伐宜休矣而不休征伐不休则国人宜怨矣而不怨反为诗以美其上而圣人亦有取焉何哉西戎者秦之臣子不共戴天之雠也襄公上承天子之命以报君父之雠其所以不能自已者岂忮忿之私心哉乃人伦之正天理之发以大义驱其人而战之敌之彊弱战之胜负皆不暇有所顾而惟知仇雠之不可以不复此襄公所以能用其人而秦人所以乐为之用也圣人有取乎此亦春秋大复雠而与讨贼之意欤】
　　小戎之诗铺陈兵车器械之事津津然夸説不已以妇人闵其君子而犹有鼔勇之意其真秦风也哉
　　小戎俴收【俴音践前之上浊○传曰小戎兵车也俴浅也收轸也○疏曰轸车之前后两端之横木也所以收敛所载故名收焉兵车言浅轸者对大车平地任载之车为浅也车当舆之内从前轸至后轸惟深四尺四寸大车前轸至后轸其深八尺兵车之轸比之为浅人之升车也自后登之入于车内故以深浅言之】五楘梁辀【楘音木辀音舟○传曰楘歴録也梁辀辀上句衡也録音禄句音钩○曰五楘者辀上五处以皮束之歴録然有文章也曰梁辀者辀辕如梁也辀者辕也衡者服马之也辕直一木从后轸至前轸稍曲而上以便服马之进至衡则驾于衡之上而向下句之衡居于辀下而辀形穹窿上曲如屋之梁谓之梁辀惧辀之不坚一辀之上五分其穹每处以皮革束之】游环胁驱【曰游环者以环贯骖马之靷游移无定处所以止骖马之外出也曰胁驱者以皮系衡轸之两端当服马之胁所以止骖马之内入也○疏曰游环在服马之背上骖马欲出此环牵之胁驱以一条皮上系于衡之两端后系于轸之两端骖马欲入则此皮约之】隂靷鋈续【靷羊晋反鋈音沃○隂曰隂者隂夜也○传曰隂揜也○笺曰揜在轼前○今曰以板横侧置车之前及左右三面以隂映车故为之隂也旧无音言在轼前当音犯字作解见匏有苦叶济盈不濡轨○靷曰隂靷者隂板之上系骖马之靷也○传曰靷所以引也○疏曰靷以皮为之令骖马引之车衡之长唯六尺六寸止容二服马而已骖马颈不当衡别为二靷以引车前系骖马之颈后系于车前隂板之上此所谓靷也○鋈续曰鋈者沃也续者靷端续靷之环也鋈续曰以白金灌沃续靷之环也○传曰鋈白金也续续靷也○疏曰销此白金以鋈灌靷环非训鋈为白金也金银铜铁总名为金此兵车之饰或是白铜未必皆白金也靷言鋈续则作环相续】文茵畅毂【音谷○文茵曰文茵者以虎皮为茵褥车中所坐也○疏曰茵褥也以虎皮为之有文采也○畅毂传曰畅毂长毂也○説文曰毂辐所凑也○疏曰言长于大车之毂也○今曰考功记轮人为轮注兵车之毂三尺二寸车人为车注大车毂径尺有五寸】驾我骐馵【音其注○骐传曰骐骐文也○疏曰色之青黑者名为綦○馵释畜曰马后右足白骧左白馵○疏曰谓后左足也】言念君子【曰妇人谓其夫也】温其如玉在其板屋【传曰西戎板屋○疏曰汉地理志云天水陇西山多林木民以板为屋秦之西垂民亦板屋此想君子伐得而居乏也】乱我心曲【钱氏曰心之委曲也】
　　国人夸其兵车之善言我兵车其收轸浅短也其辀辕穹窿上曲如屋之梁五节以皮束之楘谓歴録然有文章也骖马欲出则有游移之环贯骖之外辔以止其出骖马欲入则有皮为胁驱系于衡轸以止其入也又于隂板之上系骖马之靷靷端作环相接谓之续以白金鋈灌之也其车中所坐有虎皮文章之茵褥也其贯车轮之毂又畅而长也又驾骐马及馵马也妇人言其君子以此车马往伐西戎我念君子温然如玉今乃在西戎板屋之中思而不得见乱我心中之委曲也闺门之情若曰战阵乃武勇者之事而我君子之温然恐其不堪劳苦序所谓闵也
　　四牡孔阜【朱氏驷驖解曰阜肥大也】六辔在手【在手解见驷驖】骐駵是中【駵音留○笺曰赤身黒鬛曰駵○疏曰释畜有駵曰驳説者皆以駵为赤色若身鬛俱赤则为骍故为赤身黑鬛○朱氏曰中两服马也】騧骊是骖【騧骊音离○释畜曰黑喙騧○传曰黄马黑喙曰騧○骊解见驷驖】龙盾之合【盾纯之上○传曰画龙于盾也合合而载之○今曰盾干也以木为之画龙于上○曹氏曰夏官司兵掌五盾注云五盾干橹之属先儒以为干橹伐皆盾也其大者谓之橹中者谓之伐干盾亦其类也○疏曰合而载之车上以为蔽也】鋈以觼軜【音决纳○疏曰骖马内辔之末鋈金以为觼马之有辔者所以制马之左右令之随逐人意骖马欲入则偪于胁驱内辔不须牵挽故知軜者纳骖内辔系于轼前其系之处以白金为觼也○朱氏曰觼环之有舌者】言念君子温其在邑【朱氏曰西鄙之邑也】方何为期【朱氏曰方将也】胡然我念之
　　四牡之马甚肥大矣言马之良也六辔在手马之迟速在我言御之良也骐与駵是其中之服马也騧与骊是其外之骖马也又以木为干盾画龙于上合二盾而载之以为车之前蔽也又于轼前以白金鋈其觼环以纳骖马之内辔谓之觼軜也妇人言其君子以此车马往伐西戎我念君子温然在西鄙之邑方将何以为归期乎何为使我念之极也
　　俴驷孔羣【疏曰用浅薄之金以为驷马之甲○笺曰羣言和调也○李氏曰不和则不得羣居】厹矛鋈錞【厹音求錞音队○传曰厹矛三隅矛也錞鐏也鐏存之去声徂寸反○疏曰厹矛刃有三角曲礼云进戈者前其鐏后其刃进矛防者前其镦是矛之下端当有镦也彼注云鋭底曰鐏平底曰镦言镦鐏者取类相明非训为鐏也錞镦同】伐有苑【曰蒙伐者画蒙杂羽文以为干伐也○传曰蒙讨羽也伐中干也苑文貌○笺曰蒙厖也讨杂也○疏曰画杂鸟之羽以为盾节夏官司兵掌五盾其名未尽闻也言辨其等则盾有大小襄十年左传説狄虒弥建大车之轮而蒙之以甲以为橹橹是大盾故以伐为中干干伐皆盾之别名也虒音斯】虎韔镂膺【韔音畅镂音漏○传曰韔弓室也○笺曰镂刻金饰也○补传曰韔以虎皮为之而以金镂饰其膺也膺胷也谓弓室之胷也尔雅金谓之镂】交韔二弓竹闭绲縢【音衮滕○传曰闭绁也绲绳也縢约也绁音薛○疏曰既夕礼説明器之弓云有柲注云柲弓檠也弛则缚之于弓里以竹为之竹闭一名柲也绁系也以绳系之因名柲为绁所绁之事即绲縢是也谓以绳约弓然后纳之韔中也○朱氏曰檠弓体使正也】言念君子载寝载兴厌厌良人【厌音淹○传曰厌厌安静也】秩秩徳音【苏氏曰秩秩有序也○徳音解见假乐】
　　以浅薄之金为驷马之甲欲其轻而便于驰逐孔羣则驷马和调也又有三角刃之厹矛其下端平底曰錞以白金鋈之也又有中干曰伐尽防杂鸟羽以为饰苑然有文也又以虎皮为弓室谓之韔以金镂弓室之胷也又交二弓于韔中颠倒安置之以备壊折也又以竹为弓檠谓之竹闭置弓于柲内以绲绳縢约之然后纳之韔中也妇人言其君子以此兵甲往伐西戎我思君子之深既寝又兴朝夕未尝忘也厌厌然安静之良人其徳音秩秩然有序何为亲此劳苦之事乎亦闵之也○传以膺为马带疏释之为镂胷之鞶即钩膺也然采芑钩膺鞗革崧髙钩膺濯濯韩奕钩膺镂锡上下文皆言车马之饰则膺当为马胷之带此首言虎韔继言镂膺下文又言交韔二弓竹闭绲縢则皆言弓耳不得以此镂膺为彼钩膺也补传义长
　　小戎三章章十句
　　蒹葭【音兼加】刺襄公也未能用周礼将无以固其国焉【曰秦襄公诗平王时○苏氏曰蒹葭之方盛也苍苍其彊劲而不适于用至于白露凝戾为霜然后坚成可施用于人秦起于西垂与戎狄杂居本以彊兵富国为先襄公耕战自力而不知以礼义终成之岂不苍然盛哉然君子以为未成故其后世狃于利而不知义至商君厉之以法卒以此胜天下既胜之后二世而亡其数有以取之矣戾祭义为燥之义○曹氏曰礼者国之干也有礼则虽弱而犹存无礼则虽彊而必亡昔齐桓公欲取鲁仲孙湫曰鲁秉周礼周礼所以本也国将亡本必先颠而后枝叶从之鲁不弃周礼未可动也其后景公患陈氏之偪问于晏子晏子曰惟礼可以己之君令臣恭父慈子孝兄爱弟敬夫和妻柔姑慈妇听礼之善物也然则礼者岂直威仪文辞之末节而已哉葢有所谓辩上下而定民志者焉是以先王尚之为国者不可一日而忘也襄公乆处戎狄之中以战争为国今始命为诸侯土地益广车甲日多而不知以礼渐变其俗其风声气习末流益甚专以诈力取胜终以防亡诗人识防所以刺焉湫子小反事见闵元年】
　　周弱而緜秦彊而颠由其礼之存亡异焉耳
　　蒹葭苍苍【曰蒹也葭也萑也三物共十一名○蒹曰小者蒹薕荻也一物而三名也释草云蒹薕释云蒹一名薕郭璞云江东呼为薕荻似萑而细髙数尺陆玑云蒹水草也牛食之令牛肥彊山隂陆氏曰今人以为薕箔因此得名蒹萑之小者菼苇之小者○葭曰大者葭芦苇也又名华一物而四名也解见豳七月○萑曰中者菼薍萑也又名鵻一物而四名也解见豳七月菼覃之上浊薍顽之去萑音完○今曰此诗蒹葭举小与大者言之豳风萑苇举中与大者言之三物皆待霜凝戾而后可用三物共十一名説者多混而难考故辩之○传曰苍苍盛也】白露为霜所谓伊人【陈氏曰伊人斥襄公也】在水一方【朱氏曰一方彼一方也○曹氏曰秦地在黄河之西言其僻处西河不与中国通其朝聘防盟孤陋而无与也】遡洄从之【遡洄音素回○传曰逆流而上曰遡洄】道阻且长遡游从之【传曰顺流而涉曰遡游】宛在水中央【笺曰宛坐见貌】
　　兴也蒹葭虽苍苍然盛必待白露凝戾为霜然后坚实譬秦虽彊盛劲健必用周礼然后坚固也伊人指襄公也在水一方谓水中别一所在也喻襄公僻处一隅陷溺于夷狄之俗不闻中国之礼义也将使之逆流而上以往求攸济欤则路险阻而且长逺喻其狃于功利以道为逺而难致必不能彊勉而行之也将使之顺流以涉而听其所止欤则宛然唯在水之中央喻由今之道无变今之俗终夷狄而已矣道本非逺而秦人以为逺所谓安能邑邑以待数百十年而为帝王也故诗人因秦人之意以道阻且长言之
　　蒹葭凄凄【音凄本亦作萋○传曰凄凄犹苍苍也】白露未晞【音希○传曰晞干也】所谓伊人在水之湄【音眉○释水曰水草交为湄】遡洄从之道阻且跻【传曰跻升也○笺曰升者言其难至如升阪】遡游从之宛在水中坻【音迟○传曰坻小渚也○释水曰小沚曰坻○疏曰传以渚易知故系渚言之○甫田笺曰坻水中之髙地也】
　　白露未晞则未为霜也蒹葭虽凄凄然盛不适于用也
　　蒹葭采采【朱氏曰采采言其盛而可采也】白露未已所谓伊人在水之涘【音俟上浊○曰涘厓也解见王葛藟】遡洄从之道阻且右【疏曰若正与相当行则易到今乃出其右是迂回难至也其左亦迂回右取韵耳】遡游从之宛在水中沚【音止○传曰小渚曰沚】
　　白露未已亦未为霜也蒹葭虽可采而不适于用也
　　蒹葭三章章八句
　　终南戒襄公也能取周地始为诸侯受显服大夫美之故作是诗以戒劝之【曰秦襄公诗平王时○欧阳曰按史记平王封襄公为诸侯赐之以岐西之地襄公十二年伐戎至岐而卒子文公立十六年以兵伐戎戎败走遂取周余民而有之地至岐葢自戎侵夺岐丰周遂东迁虽以岐丰赐秦使自攻取而终襄公之世不能取之但尝以一兵至岐至文公始逐戎而取岐丰之地○朱氏曰襄公虽未能遽有周地然既有天子之命矣谷梁子云王者无外命之则成矣○补传曰周地虽有王命尚为戎有戒其无负天子之托而劝其必取也】
　　终南何有【传曰周之名山中南也○疏曰昭四年左传云荆山中南九州之险此一名中南也○李氏曰终南西距凤翔武功北距万年长安】有条有梅【条传曰条槄也槄音叨○释木曰槄山榎榎音假槚同○郭璞曰今之山楸○陆玑曰皮叶白色亦白宜为车板○梅释木曰梅柟柟音髯○郭璞曰似杏实酢酢音醋酸也】君子至止锦衣狐裘【曰狐白裘也锦衣狐白裘诸侯在天子朝廷之服其归在国则不服之○疏曰白狐毛为裘其上加锦衣以为禓其上又加皮弁服也玉藻云君衣狐白裘锦衣以裼之注云君衣狐白毛之裘则以素锦为衣覆之使可裼也袒而有衣曰裼必覆之者裘防也诗云衣锦褧衣裳锦褧裳然则锦衣复有上衣明矣天子狐白之上衣皮弁服欤凡裼衣象裘色也是郑以锦衣之上有皮弁服也正以锦文大着上有衣衣象裘裘是狐白则上亦白皮弁服以白布为之衣之白者惟皮弁服耳玉藻又云锦衣狐裘诸侯之服也诸侯与其臣服皮弁以视朔朝服以日视朝论语云素衣麑裘云素衣诸侯视朔之服诸侯在国视朔及受邻国之聘其皮弁服皆服麑裘不服狐白此言裘为朝廷之服者谓诸侯在天子之朝廷服此服耳诸侯受天子之赐归则服之以告庙而已于后不服之知视朔受聘服麑裘此美其受赐而归故言锦衣狐裘】顔如渥丹【笺曰渥厚渍也○今曰邶简兮赫如渥赭】其君也哉【朱氏曰言容貌衣服称其为君也】
　　赋也周都丰镐面对终南故天保祝君斯干考室节南山刺师尹皆指此山也平王以岐西之地赐襄公岐西之地其名山莫如终南举终南则可以该岐西北终南山其中何所有乎有条又有梅地有名山山多材木夸言雍州之为上隩区也以素锦为裼衣其下有狐白裘诸侯之服也顔如厚渍之丹容貌之盛也言岐西山髙木茂气象葱郁我襄公自受周命而归其将被显服正顔色俨然君临于此土也哉其者将然之辞哉者疑而未定之辞天子赐之则为其有矣犹为疑之之辞未能取之也此所以戒劝之而勉其为必取之计也君哉舜也有叹美不尽之意与君王哉有讽谏不尽之意其君也哉有戒劝不尽之意○前地理志终南在武功县东张衡西京赋云于前则终南太一李善云终南南山之总名太一一山之别号耳是终南在长安之南也丰镐在长安之西而近李善引説文云镐在上林苑中故长乐刘氏云终南在镐京之南也以其在南故云南山班固西都赋云表以太华终南之山太华虽髙而在东不若终南在前举头则见故周多以南山言之
　　终南何有有纪有堂【程子曰纪棱角堂平寛○传曰堂毕道平如堂也○笺曰毕终南山之道名】君子至止黻衣绣裳【黻音弗○传曰黒与青谓之黻五色备谓之绣○朱氏曰黻之状亚两已相戾也○疏曰黻皆在裳衣大名言衣与裳异其文耳】佩玉将将【音锵○朱氏曰将将佩玉声】寿考不忘【补传曰戒之无忘乃劝之必取也】
　　终南有廉角处又有平寛处亦夸言其山之美也言此土地命服出于天子之赐襄公宜寿考而勿忘也亦劝戒之也○説者多以山有草木为兴有条有梅其説犹可通至纪堂则无説矣今考诗中凡一句各指一物者兴也葢兴则意在于物故每句中专指其一以寓丁宁之意如山有榛隰有苓之类是也凡一句叠言二物者皆赋也葢赋则敷陈其物之多意在有之一字而不在于所指之物故叠言之如有熊有罴但言兽之多有鳣有鲔但言鱼之多有骊有黄但言马之多别无兴也此诗不泛説山而指终南正是平王所赐之地诗人之意在终南不在条梅纪堂也
　　终南二章章六句
　　黄鸟哀三良也国人刺穆公以人从死而作是诗也【曰秦穆公诗襄王时○疏曰穆公任好徳公之子于襄公为玄孙之子左传文六年秦伯任好卒以子车氏之三子奄息仲行鍼虎为殉皆秦之良也国人哀之为之赋黄鸟杀人以葬环其左右曰殉不刺康公而刺穆公是穆公命从已死此人乃自杀从之任音壬○朱氏曰春秋传云秦穆公之不为盟主也宜哉死而弃民先王遗世犹贻之法而况夺之善人乎今纵无法以遗后嗣而又收其良以死难以在上矣君子是以知秦之不复东征也又按史记秦武公卒以人从死者六十六人至穆公遂用百七十七人而三良与焉葢特其初特出于戎翟之俗而无明王贤伯以讨其罪于是习以为常则虽穆公之贤而不免论其事者亦徒闵三良之不幸而叹秦之衰至于王政不纲诸侯擅命杀人不忌至于如此则莫知其为非也呜呼俗之敝也乆矣其后始皇之葬后宫皆令从死工匠生闭墓中尚何怪哉○董氏曰陈干昔魏颗从其治命不以为殉君子美之康公得无罪乎诗人方责穆公死而弃民故举其重者干音干○东坡苏氏和陶渊明三良诗曰此生泰山重忽作鸿毛遗三子死一言所死良已微贤哉晏平仲事君不以私我岂犬马哉从君求葢帷杀身固有道大节要不亏君为社稷死我则同其归顾命有治乱臣子得从违魏颗真孝爱三良安足希仕宦岂不荣有时纒忧悲所以靖节翁服此黔娄衣】
　　此秦夷狄之俗虽居我岐丰变于夷矣
　　交交黄鸟【李氏曰交交飞而往来之貌○曹氏曰黄鸟声音顔色之美人所爱悦犹三良为人之所爱也】止于谁从穆公子车奄息【车音居○传曰子车氏奄息名】维此奄息百夫之特【王氏曰特特出也】临其穴【笺曰穴圹也】惴惴其栗【传曰惴惴惧也○笺曰栗悼也】彼苍者天殱我良人【殱音尖徐音纎○传曰殱尽也○今考庄十七年经书齐师殱于遂注云尽杀之也】如可赎兮人百其身
　　兴也三良为国人所爱犹黄鸟然黄鸟交交然飞而往来止于木得其所也今良臣从死非其所也谁从穆公死乎有子车氏名奄息也此奄息乃百夫之中特出者而乃从死是可惜也秦人伤之临其圹穴之上惴惴然恐惧而悼栗呼天而愬之曰尽杀我善人乎此奄息之死若可以他人赎代之则当以百人之身赎之言百人不如一贤也奄息为百夫之特故愿以百身赎之【朱氏曰三人死非其义诗人特哀之而已死不为义不足美也】
　　交交黄鸟止于桑谁从穆公子车仲行【音航○笺曰仲行字也○疏曰传以奄息为名仲行亦名】维此仲行百夫之防【曹氏曰言其壮勇可御百夫之侮】临其穴惴惴其栗彼苍者天殱我良人如可赎兮人百其身
　　交交黄鸟止于楚谁从穆公子车鍼虎【鍼音钤○疏曰鍼虎亦名】维此鍼虎百夫之御【今曰御犹防也】临其穴惴惴其栗彼苍者天殱我良人如可赎兮人百其身
　　黄鸟三章章十二句
　　晨风刺康公也【疏曰康公防穆公任好子防音鸎】忘穆公之业始弃其贤臣焉【曰秦康公诗襄王时】
　　康公本心既失无所不薄也观此诗见弃而不忘君知其人之贤矣
　　鴥彼晨风【鴥音聿○传曰鴥疾飞貌○释鸟曰鹯晨风鹯音毡○陆玑曰似鹞黄色燕颔句喙向风摇翅乃因风飞急疾击鸠鸽燕雀食之句音钩○山隂陆氏曰列子云鹞之为鹯鹯之为布谷布谷乆复为鹯也禽经云□好风□好雨今鹯亦去来有时○程子曰以晨风兴君子者取其去来之疾】郁彼北林【传曰郁积也北林林名也】未见君子忧心钦钦如何如何忘我实多兴也此穆公旧臣所作言晨风之鸟鴥然疾飞入于郁积茂盛之北林喻已初慕秦国之盛大而趋赴之也今穆公死而康公立我旧臣废弃不用不得亲近进见拳拳之忠日望君之召已故言未见君子而忧心钦钦然不忘其敬也望之乆而杳然无闻故问之云如何乎如何乎复叹多是不记忆我矣言不复得见也此所谓予日望之而王莫予追也
　　山有苞栎【音歴○栎柞栎也橡斗也○释木曰栎其实梂梂音求臼○释曰梂盛实之房也○孙炎曰栎实橡也○陆玑曰秦人谓柞栎为栎河内人谓木蓼为栎即橡斗也言有梂彚自里椒榝之属也其子房生为梂木蓼子亦房生故説者或曰木蓼也此秦诗宜从方士之言柞栎是也东海及徐州谓之木莲其叶始生食之味辛其梂子八月中成抟以为烛明如胡麻烛研以为羹肥如胡麻羹榝音杀○今曰诗有二柞栎唐鸨羽苞栩亦曰柞栎其子曰皂斗与此相似苞解见唐鸨羽】隰有六駮【音剥○疏曰郭璞引山海经云冇兽名駮如白马黒尾锯牙音如鼓食虎豹陆玑疏云駮马梓榆也其木皮青白駮荦遥视似駮马故谓之駮马下章云山有苞棣隰有树檖皆山隰之木相配不宜云兽○王肃云言六防所见而言也】未见君子忧心靡乐【音洛】如何如何忘我实多
　　兴也山有丛生之柞栎隰有駮木其数六山隰有草木可以大国而无贤人乎
　　山有苞棣【传曰棣唐棣也○解见何彼秾矣】隰有树檖【音遂○释木曰檖赤罗○郭璞曰今杨檖也○陆玑曰一名山梨实如梨但小而酸耳一名鹿梨一名鼠梨极有脆美者○山隂陆氏曰其文细宻如罗故曰罗又有白者赤罗文白罗文缓虽皆文木赤罗为上】未见君子忧心如醉【今曰昏而不醒也】如何如何忘我实多【诗记曰秦之寡恩于晨风权舆二诗见之】
　　晨风三章章六句
　　无衣刺用兵也秦人刺其君好攻战【好去声】亟用兵【亟音器○疏曰康公以文七年即位十八年卒按春秋文七年晋人秦人战于令狐十年秦伯伐晋十二年晋人秦人战于河曲十六年楚人秦人灭庸见于经传者已如是是其好攻战也令平声】而不与民同欲焉【今曰秦康公诗顷王时○朱氏曰襄公以王命攘戎狄报君父之雠故征伐不休而诗人美之康公令狐河曲之战修私怨逞小忿故好攻战亟用兵而诗人刺之】
　　今考康公唯初年令狐之役在襄王时【辛丑鲁文七襄三十二】其后伐晋【甲辰鲁文十顷二】战河曲【丙午鲁文十二顷四】皆顷王时此诗刺亟用兵则不在令狐初战之时矣【补图列之襄王】
　　岂曰无衣与子同袍【今曰子者行五相尔汝也○传曰袍襺也襺古显反亦作茧○疏曰玉藻云纩为襺緼为袍纯用新緜名为襺杂用旧絮为袍】王于兴师【六月笺曰于曰也】修我戈予【戈解见候人○传曰矛长二丈○疏曰谓酋矛也夷矛长二丈四尺记又云攻国之兵用短守国之兵用长此言兴师之用二丈之矛○今曰不必专指为酋矛也】与子同仇【陈氏曰仇怨也】秦人苦康公之亟用兵而述古以刺之谓古者戍役在行陈之间语其同事者曰吾君岂以汝无衣而与汝同袍乎然有王命以兴师则修治戈矛与汝同其仇怨而不敢惮也谓不必遗衣以为惠而大义自不可违耳此述襄公之事也今康公非有王命而逞私忿岂众心之所同哉
　　岂曰无衣与子同泽【笺曰泽防衣近汗垢○朱氏曰泽里衣也以其亲肤近垢泽故谓之泽】王于兴师修我矛防【笺曰防车防常也○疏曰常长丈六】与子偕作【传曰作起也】
　　岂曰无衣与子同裳王于兴师修我甲兵与子偕行【传曰行往也】
</div>
    <div class="pagination">
<a href="诗缉_page14.html">上一页</a><span>...</span><a href="诗缉_page10.html">10</a><a href="诗缉_page11.html">11</a><a href="诗缉_page12.html">12</a><a href="诗缉_page13.html">13</a><a href="诗缉_page14.html">14</a><span class="current-page">15</span><a href="诗缉_page16.html">16</a><a href="诗缉_page17.html">17</a><a href="诗缉_page18.html">18</a><a href="诗缉_page19.html">19</a><a href="诗缉_page20.html">20</a><span>...</span><a href="诗缉_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
