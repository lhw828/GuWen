<!DOCTYPE html>
<html>
<head>
    <meta charset="UTF-8">
    <title>诗总闻 - 第 46 页/共 49 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>诗总闻 - 第 46 页/共 49 页</h1>
    <div class="content">　　闻音曰牟读作谟育旁纽读作余相叶夏读作懈叶界今谟西人犹作此音懈南人犹作此音
　　闻事曰毛氏来牟麦也説文来麰麦也亦可通用
　　总闻曰生民言诞降嘉种至此又言贻我来牟恐止是舜降此种故曰汝后稷播时百谷郑氏赤乌将牟麦俱来虽可附防要未必实然大率亦履神迹吞鸟卯之比毛氏则不如此也
　　臣工
　　一章
　　嗟嗟臣工敬尔在公王厘尔成来咨来茹【止】嗟嗟保介维莫之春亦又何求如何新畬【止】于皇来牟将受厥明明昭上帝
　　此于皇来牟即思文贻我来牟也上帝即思文帝命也大率周家凡举农事必举后稷
　　迄用康年命我众人庤乃钱镈奄观铚艾
　　此恐是借田之礼礼天子乃以元日祈谷于上帝乃择元辰天子亲载耒耜措之于参保介之御间三公九卿诸侯大夫天子躬耕帝借天子三推三公五推卿诸侯九推此臣工公卿侯大夫也保介参保介也元日正月一日也元辰三月一日也故谓莫春闻音曰茹人余切叶畬艾鱼刈切叶帝集韵茹如艾乂皆通年祢因切叶人如克配彼天叶立我烝民皆不为韵然则古诗纵横委曲多叶余但得叶韵已足安能尽如古风也
　　闻训曰奄忽也方新畬忽刈获当与新畬连玩即觉铚艾有力
　　闻用曰铚防禾短防非获从金可见
　　总闻曰嗟嗟之意可以动人亦又如何皆于人有感古人相与皆真情故发语吐怀有余味也
　　噫嘻
　　一章
　　噫嘻成王既昭假尔率时农夫播厥百谷【止】骏发尔私终三十里亦服尔耕十千维耦
　　成王真成王也与昊天有成命成王同郑氏昊天有成命成王成此王功也毛氏此成王成是王事也郑氏成此王功也何用费力也
　　闻音曰谷古候切叶耦集韵谷一木也一善也皆居候切上句尔叶里一章两上叶两下叶
　　总闻曰噫嘻亦嗟嗟但嗟嗟君接臣噫嘻下接上皆有情也
　　振鹭
　　一章
　　振鹭于飞于彼西雝我客戾止亦有斯容【止】在彼无恶在此无斁庶几夙夜以永终誉
　　闻音曰斁都故切
　　闻迹曰西雝但廱非辟也公缄鼎王在下保雝薛氏深悉古文疑下保雝者宫名如西雝之类又尹卣正饮西宫熹熹亦雝也疑即西雝然则雝既有上下亦当有东西偶集于西尔
　　总闻曰不必以客遂衍意为二王之后宾亦客也何不以鹿鸣彤弓比此诗恐止是羣臣也
　　丰年
　　一章
　　丰年【止】多黍【止】多稌【止】亦有髙廪【止】万亿及秭为酒为醴烝畀祖妣以洽百礼降福孔皆
　　齐侯钟用享于其皇祖皇妣皇母皇考则祖与妣配母与考配又齐侯钟亦然伯硕父鼎追孝于朕皇考厘仲王母乳母古者不耑言祖母考妣又硕父鼎亦然不见此则祖妣似可疑也礼以享先妣郑氏姜嫄也以享先祖郑氏先王先公也易过其祖遇其妣古配耦之语多然而后世惟执父母为考妣虽书则然相传无定称也
　　闻音曰年祢因切廪旁纽作临上下相叶中黍稌相叶皆举里切与上四韵皆叶
　　闻用曰礼厚薄之齐酒厚者也醴薄者也所谓醴酒至汉犹有此名见楚元王传
　　总闻曰所食之余藏之于廪以待他年故曰亦有毛氏亦大也集韵奕大也亦又也语势作又为当
　　有瞽
　　一章
　　有瞽有瞽在周之庭【止】设业设虡崇牙树羽应田县鼓鞉磬柷圉既备乃奏箫管备举【止】喤喤厥声肃雝和鸣先祖是聴我客戾止永观厥成
　　闻音曰聴他经切
　　闻句曰首两句总起下六句叶瞽又下五句叶庭分叶首两句此诗人别一规制
　　闻字曰説文引诗钟鼓锽锽或从音执竞作锽此亦当作锽以喤为小儿声引诗其泣喤喤此与钟鼓之声不类然亦通用
　　总闻曰此诗虽简合乐略备毛氏业大板也所以饰栒为县也植为虡衡为栒盖钟磬之县也毛氏崇牙上饰卷然后可以县孔氏虡之上齿以其形卷得挂绳于上而为县也树羽置羽也置于栒虡之上角亦以为饰也小师下管击应鼓郑氏鞞属也大师下管播乐器令奏鼓陈郑氏田当作小鼓也小胥正乐县之位郑氏乐县钟磬也钟师凡乐事以钟鼓奏九夏夏大也此则大鼓也应田皆小鼓也眡了播鼗击颂磬笙磬小师鼓鼗柷敔郑氏鼗如鼓而小亦小鼓也柷如漆筩中有椎敔木虎也小师鼓鼗柷敔壎箫管弦歌毛氏箫编小竹管如篴并而吹之此皆在庭之乐也自今推古略见先设钟磬之县于庭然后小鼓与大鼓间作小鼓与磬亦间作小鼓多种大鼓单种小鼓节杂大鼓节全乐磬与小鼓相叅为节以均和诸乐大鼓统而镇之鼓磬既备则箫管次用盖歴神坐举献爵大乐器则一定而不动凡以手击者大也小乐器则随步而屡移凡以口吹者小也喤喤大乐器之声也肃雝和鸣小乐器之声也至永而后成成犹终也此当是武乐礼武之备戒之已久何也曰病不得其众也咏叹之滛液之何也曰恐不及事也迟之迟之又乆何也曰武始而北出再成而灭商三成而南四成而南国是疆五成而分周公左召公右六成而复缀一崇则武之迟久不亦宜乎此所谓水观厥成也
　　潜
　　一章
　　猗与漆沮潜有多鱼有鳣有鲔鲦鲿鰋鲤以享以祀以介景福
　　闻音曰祀逸职切福笔力切
　　总闻曰旧説漆沮水缓合为渭水则急不必如此但可潜则多鱼春渗子于草冬匿身于穴非有可潜之所则鱼不能蕃毛氏潜掺也孔氏积柴养鱼曰掺四月匪鳣匪鲔潜逃于渊鹤鸣鱼在于渚或潜在渊何必他求或谓周家起自漆沮故取此地之鱼以祀先祖若尔他物皆取初兴之地则可似未甚通也
　　雝
　　一章
　　有来雝雝至止肃肃相维辟公天子穆穆于荐广牡相予肆祀假哉皇考绥予孝子宣哲维人文武维后燕及皇天克昌厥后
　　宣哲文武皆称辟公之能也嘉皇考而安孝子举其在列言之此宣哲者也此文武者也所以上安及乎天而下昌及乎后也
　　绥我眉寿介以繁祉既右烈考亦右文母
　　烈考武王文母武王之配也成王母也犹硕父鼎所谓皇考王母大率古以考配母也或谓皇考继言不显皇祖其作福元孙又言汝考寿万年俾百斯男则是祖考并言也
　　闻音曰后后皆狠口切又皆下五切庄子石户之农亦作石后之农诗间以上声取叶如桑柔祖与后叶时迈后与保叶保读作补母满罪切叶祉
　　总闻曰皇考即烈考皆谓武王也孝子成王也毛氏皇考文王也祖无称考之理孙无称子之法烈考武王也文母太姒也母子无并右之仪郑氏光明之考文德之母以为见右助而归美一是一非是者其称考母均也非者右烈考盖文王在右右文母盖太姒在右左右配隂阳左阳而右隂是岂可易而或以古者以右为尊非尊也盖先也左静右动动者于用为先故汉右丞相先丞相次然非古义也
　　载见
　　一章
　　载见辟王曰求厥章龙旂阳阳和铃央央鞗革有鸧休有烈光率见昭考以孝以享【止】以介眉寿永言保之思皇多祜烈文辟公绥以多福俾缉熙于纯嘏
　　闻音曰享虚良切嘏后五切嘏从古亦可以古取声韩氏饫沃羶芗产祥降嘏鳯凰应奏舒翼自舞舞嘏相叶此当以嘏叶祜
　　总闻曰诸侯来朝成王又从成王而享武王也皇考昭考烈考凡称考皆武王薛氏言考不特其父谓其大父曰皇考谓其曾祖曰皇考谓其髙祖曰显考髙克尊用作昭穆考后仲并谓祖也乃不知何祖礼王父曰皇祖考王母曰皇祖妣父曰皇考母曰皇妣汉儒所记已于周器有违而薛氏又益舛也汉距周经秦古书已残古器又未出反不若后人有所考订薛氏所见虽愽不免有近世儒者之獘其他昭考烈考又将何以处之
　　有客
　　一章
　　有客有客亦白其马有萋有且敦琢其旅有客宿宿有客信信言授之絷以絷其马【止】薄言追之左右绥之既有滛威降福孔夷
　　闻音曰马满补切前后马皆叶旅
　　闻字曰宿宿信信行辞叠字常事不必宿宿两宿信信四宿
　　总闻曰以白马而衍为商又衍为微子似不必尔大害义者孔氏微子来见祖庙之乐歌也京师既有商庙已非又自有乐歌亦非审尔何不入商颂而厠周颂孔子必不混殽君臣错杂今昔如此当是佐武王克商之功臣叔振铎奉陈常车周公旦把大钺毕公把小钺太颠闳夭执剑毛叔郑奉明水卫康叔封布兹召公奭赞采师尚父牵牲尹侯策祝既助成淫威自当受夷福也
　　武
　　一章
　　于皇武王无竞维烈允文文王克开厥后【止】嗣武受之胜殷遏刘耆定尔功
　　闻音曰王相叶受旁纽叔刘旁纽陆功旁纽谷皆相叶
　　总闻曰郑氏嗣武嗣子武王也甚善文王开之武王受之文王世子武王九十三而终则是武王癸丑生乙酉崩方其观兵孟津已八十五及其克商已八十七所谓耆定尔功既老而始定功也礼咏叹之淫液之郑氏歌迟之也不知句凡七字凡二十八而迟迟久立于缀郑氏奏武曲一终为一成凡六成而复缀反位止也其节奏既如此之多其晷刻亦必所厯之久又当是非独此一诗亦有他诗而后世不可复知也
　　闵予小子
　　一章
　　闵予小子遭家不造【止】嬛嬛在疚于乎皇孝永世克孝【止】念兹皇祖陟降庭止维予小子夙夜敬止【止】于乎皇王继序思不忘
　　皇考武王也皇祖文王也思武王而又念文王也皇王总言之也
　　闻音曰中以止相叶或用止上一字叶庭他定切旁纽叶敬
　　总闻曰与烈文末辞皆同烈文君戒臣此君自谓也
　　访落
　　一章
　　访予落止率时昭考于乎悠哉朕未有艾【止】将予就之继犹判涣维予小子未堪家多难【止】绍庭上下陟降厥家休矣皇考以保明其身
　　绍皇考之直而陟降于家承皇考之休而保明于身未及于天下也则以小子之故此成王谦辞也闻音曰艾鱼刈切叶止家古胡切説文身躳也躳身也从吕旁纽庐可以庐取声説文躯体也广韵体身也从区亦可以区取声叶家家读作孤
　　总闻曰访落小毖皆言未堪家多难管蔡之变武庚之变淮夷徐奄之变所谓多难也寻诗当是成王已悟则既践阼数年以后非访落之时也经世乙酉成王践位丙戌三监及淮夷叛周公东征则是践阼之初此疑即在戊子三监平始黜商命鲁侯伯禽誓师于费淮夷亦平此成王悔往更前之时也乌得谓之访落集韵一曰落居也一曰宫室始成祭之为落也经世庚寅周公往营成周去东征西还二年得非所谓者此洛也洛或误转为落古字亦通用然落亦宅意与宅洛相通识者更详
　　敬之
　　一章
　　敬之敬之天维显思命不易哉【止】无曰髙髙在上陟降厥士日监在兹【止】维予小子不聪敬止【止】日就月将学有缉熙于光明佛时仔肩示我显德行
　　毛氏郑氏以君臣为酬酢今观哉兹无曰皆臣辞小子予我皆君辞如江汉亦合君臣为辞也
　　闻音曰哉将黎切明谟郎切行户郎切
　　闻训曰仔肩毛氏克也郑氏任也以两字为一训未见
　　总闻曰闵予小子访落敬之末章皆称维予小子或谓前二诗祷祖考之诗故闵予小子称皇祖者一皇考者一访落称昭考皇考者再此诗祷天之诗故称天者一以为成王自发辞与前二诗均也似亦有理但语势未然
　　小毖
　　一章
　　予其【止】惩而【止】毖后患莫予荓蜂
　　有小毖当有大毖此例颇多言小必有大言大必有小以别之也
　　自求辛螫肇允彼桃虫
　　勿近荓蜂近之是自求其辛螫也其初信为桃虫之无伤而不知其有毒也荓蜂草蜂也桃虫桃蠧虫也
　　拚飞维鸟
　　其类又有大者如鸟其毒甚于荓蜂则独蜂也独蜂大如燕人遭螫者立亡蜂中至可畏者也草蜂革蜂石蜂皆不及
　　未堪家多难予又集于蓼
　　闻迹曰蓼地名也见春秋楚公子灭蓼一在寿州霍邱县唐所谓蓼州也一在唐州湖阳县杜氏所谓二国者也书成王黜殷命灭淮夷还归在丰当时淮夷不宾成王盖自征之所谓抚万邦巡侯甸四征弗庭者也言又集于蓼盖征淮之时也孔氏黜殷在周公东征之时灭淮夷在成王即政之后事相因故连言之此颇得其实
　　总闻曰郑氏以为信管蔡疑周公其后惩艾之辞也今观称惩似有惩于前也称毖似有谨于后也管蔡才息淮夷又骚此所谓多难也闵予小子访落敬之小毖四诗或当在雅而今在颂必有不得其所者序者既以神明祭祀为颂之端曰闵予小子嗣王朝于庙犹之可也访落嗣王谋于庙亦犹之可也敬之羣臣进戒嗣王此嗣王求助恐与盛德成功告神之意有戾何不皆言在庙非不欲之自度有所不安也
　　载芟
　　一章
　　载芟载柞其耕泽泽千耦其耘徂隰徂畛侯主侯伯【止】侯亚侯旅侯疆侯以有嗿其馌【止】思媚其妇有依其士有略其耜【止】俶载南畆播厥百谷实函斯活【止】驿驿其达有厌其杰【止】厌厌其苗绵绵其麃【止】载获济济有实其积万亿及秭【止】为酒为醴烝畀祖妣以洽百礼【止】有飶其香邦家之光【止】有椒其馨胡考之寜【止】匪且有且匪今斯今【止】振古如兹
　　闻音曰柞侧伯切泽直格切伯与泽一叶馌与伯一叶不换韵士耜连一叶谷活连一叶活呼酷切达杰连一叶达陀悦切苗麃连一叶麃表骄切济积秭连一叶济子礼切积子易切醴妣礼连一叶香光连一叶馨寜连一叶末一句单结如生民体意凡十一叶
</div>
    <div class="pagination">
<a href="诗总闻_page45.html">上一页</a><span>...</span><a href="诗总闻_page41.html">41</a><a href="诗总闻_page42.html">42</a><a href="诗总闻_page43.html">43</a><a href="诗总闻_page44.html">44</a><a href="诗总闻_page45.html">45</a><span class="current-page">46</span><a href="诗总闻_page47.html">47</a><a href="诗总闻_page48.html">48</a><a href="诗总闻_page49.html">49</a><a href="诗总闻_page47.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
