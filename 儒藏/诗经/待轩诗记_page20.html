<!DOCTYPE html>
<html>
 <head>
  <meta charset="utf-8"/>
  <title>
   待轩诗记 - 第 20 页/共 21 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   待轩诗记 - 第 20 页/共 21 页
  </h1>
  <div class="content">
   濳
　　序季冬荐鱼春献鲔也【季明徳曰此荐鱼于寝庙之乐歌也月令季冬命渔师始渔天子亲往乃尝鱼先荐寝庙季冬者夏正建丑之月冬月既寒鱼不行孕性定而充肥故特荐之序并春献鲔言之葢依附月令春荐鲔之説则季春者建辰之月鱼于是时已不濳与诗意异方慤曰王者于祖以人道事之有寝以神道事之有庙祭神道荐人道也诗弋鱼肥而荐取其朱鲔来而献取其时】
　　猗【于宜反】与【音余】漆沮【七余反】濳有多鱼有鳣【张连反】有鲔【于轨切】鲦【音条】鲿【音常】鰋【音偃】鲤以享以祀【逸织切】以介景福【笔力切赋也此叹鱼之盛而荐鱼获福也猗与叹美之词漆沮岐周二水名上接泾渭下与河通在冯翊去镐京三百余里濳藏之深也鱼性濳冬月特甚毛氏训作槮谓积柴水中不知漆沮之中如何积柴养鱼也鳣鲔岫居同类异种鳣似鲔而大鲔似鳣而小陆元恪曰鳣身似龙有甲大者千余觔鲔形似鳣头小而尖似铁兠鍪亦有甲长不过六七尺河南巩县东雒度北崖上山腹有穴与江河通鳣鲔从此穴出北入河西上龙门入漆沮是漆沮本不生鳣鲔以其逆流而至故亦有之既至则不复返故季冬之月亦有之二鱼异于寻常诗人特分别言之鲦鲿鰋鲤则凡品矣鲦白色鲿黄色鰋无鳞鲤三十六鳞错举以见其多按此二句总见鱼之多不重色之全説文享献也祀祭无已也以享指今日言以祀指日后言许后山曰此诗言于其所与之地取其所产之物而荐之以示不忘本之意不然九州方物皆可以荐奚必漆沮之鱼为哉】
　　雍【雝石经作雍经文亦同】
　　序禘大【音泰】祖也【鲁论讥三家以雍彻此葢武王初有天下祭文王而彻俎之诗古之祭祀有乐以迎神必有乐以彻俎序谓禘太祖谓禘喾于后稷之庙而以后稷配之也今熟味诗词无及于喾稷者且篇末以文母为言于太祖何与邹肇敏曰或谓禘乃吉禘夫防毕即吉而致死者之主于庙谓之吉禘武王以嗣位之十二年伐纣克殷而后为天子今诗称天子穆穆其非免防之初明甚安在其为吉禘也耶何黄如曰郑笺据洛诰称武王为烈考而严氏据闵予小子及访落二诗又称武王为皇考然则此诗果兼武王祀乎夫烈考与文母相配而言非文王无足以当之烈考既为文王则诗中言孝子者乃武王自称是则皇考烈考俱为文王一人较然可知严氏又引祭法谓皇考者祖父之通称若皇考果为祖即当以孝孙对言不得称孝子矣】
　　有来雍雍至止肃肃相【息亮切下同】维辟【音壁】公天子穆穆于荐广牡相予肆祀【养里切】假【占雅切】哉皇考【叶口】绥予孝子【奬里切】宣哲维人【如字又叶然】文武维后【上声】燕及皇天【叶神又如字】克昌厥后【上声】绥我眉夀【殖酉切】介以繁祉既右【音人】烈考【叶口】亦右文母【满彼切此诗俱隔句为一韵　赋也首言得人奉祭而下则归美先王之徳按雍雍肃肃谓皇考神灵祭者之诚僾然若或见之故曰有来曰至止即如在之意也相助也凡祭时助祭者先就位主祭者后就位故从相者説起孝于主祀若无一段渊然黙然濳孚黙感之意不足以通神明穆穆祭义所云慤善不违身耳目不违心思虑不违亲结诸心形诸色者是也荐进也广牡博硕肥腯之谓肆陈也相维辟公所相者何事荐牡肆祀是其事也祭礼甚繁荐牡特举其一假大也皇考文王也孝子武王自称对辟公言曰天子对皇考言曰孝子假哉皇考以下数句一意聨络非冀望之语乃领受而感激之词绥安也谓受命定其基业也宣通明哲立人之极文徳武功尽君之道燕安也安我以安民民安天之心亦安而克昌我后人绥我秀眉之夀介我繁多之福皇考之绥我者如此亦文母有以助之也其可忘报乎故既右烈考亦右文母以天子之礼尊亲则称皇考有格天裕后之功则称烈考文者后从夫之称右者尊也古礼以右为尊烈考自侯而王文母自夫人而后乃所以尊之也此皆懽忭感激之词所以彻俎时歌此　宣以通微是理无不明哲以周知是事无不察尽物则以立极故曰维人文者处以徽柔不流操切武者济以刚健不属委靡备君徳以临下故曰维后降年永则事先之日长得福多则奉先之礼备总皆昌后之实也　李迂仲曰周人以讳事神者如称文王则不敢斥名曰文王昌书称惟尔孙其史官不敢斥其名故也如穆王名满当时亦有王孙满襄王名郑当时亦有卫侯郑鲁武公名敖而后世之臣有公孙敖观此则知此诗言克昌厥后噫嘻言骏尔私皆未尝讳也孔子作春秋如匡王名班而书曹伯班简王名夷而书晋侯夷吾皆未尝讳沈子曰武王八十七而即位故曰眉夀一戎衣而有天下故曰繁祉徐扈曰比篇句句隔韵而第六七韵又承第三韵第八韵又承第四韵宛转相闗音律嫋嫋用韵之变殆极于此】
　　载见
　　序诸侯始见乎武王庙也【时成王免防其年已十六矣朝诸侯而率以见庙亦事之固然无足疑者孔氏狃于明堂位周公践阼之説谓此诗作于七年归政之后者妄也邹子静曰诸侯之来本为朝见而是诗之作则为助祭如车攻诗东都之行本为防同而其诗之作则重田猎朱一斋曰来朝将禀受法度而率之见先王者葢先王法度所从出宗庙礼法所由施也　竹书成王四年春正月初朝于庙是诗之作葢在此时】
　　载见【音现】辟王曰求厥章龙旂阳阳和铃央央鞗【音条】革有鸧【音仓】休有烈光率见昭考以孝以享【虚羊切】以介眉夀永言保之思皇多祜【音户】烈文辟公绥以多福俾缉熙于纯嘏【叶古　赋也此言诸侯来朝王王率之以祭因祭而受福故又归徳于诸侯也载始也辟王成王也章者礼乐刑政之属本是一定辟王初立别有申饬故复求之合蛟龙为旂阳阳色鲜明也和亦铃也和在轼前铃在旂上央央有音声也鞗革解见小雅蓼萧鸧説文作玱以为玉声非也鞗革安得有玉声郑笺鸧金饰貌葢纒搤辔首以全为之也休美也诸侯来朝意气懽悦车服鲜明所谓休有烈光也此皆昭考所赐率之以见仁孝之事也昭考武王也庙制后稷为始封之君其庙居中十五世而文王当穆十六世而武王当昭故书称穆考文王而此诗及访落皆谓武王昭考孝言心享言物以孝以享言合天下之孝享以为一人之孝享子云所云孝莫大于宁亲宁亲莫大乎四表之懽心也福是已然夀是未然有福无夀如朝华之草成王此时年十五六诗人即以眉夀为祝葢贵为天子所祈者夀耳夀从保防中来故曰永言保之思皇多祜思语词皇美祜福也有眉夀则享福日长其为祜也多矣诗人既以此祝成王又属望于诸侯呼而告之曰烈文辟公尔其辅我绥以多福多福之人最易昏愦使我心惺惺不昧以享完全之福是所望于辟公也纯嘏完全之福毫无亏歉之谓　章氏木清云凡庙主在本庙之室中皆东向及祫于太庙之室中惟太祖东向为最尊之位羣昭入此者皆列北牖下而南向羣穆入此者皆列南牖下而北向葢羣庙之列左为昭右为穆祫祭之位北为昭南为穆也又云二世祧则四世迁穆之北庙六世祔昭之南庙矣三世祧则五世迁穆之北庙七世祔昭之南庙矣昭者祔则穆者不迁穆者祔则昭者不动此所以祔必以班尸必以孙而子孙之列亦以为序也又云宗庙之制但以左右为昭穆而不以昭穆为尊卑故五庙同为都宫则昭常在左穆常在右而外有以不失其序一世自为一庙则昭不见穆穆不见昭而内有以各全其尊也】
　　有客
　　序微子来见祖庙也【味诗词絶无见祖庙之意季明徳曰武王诛武庚封微子于宋以为殷后因其始受命来朝将归而赠此诗以致缱绻之意耳　微子名启纣之诸兄封于微而爵为于微葢商畿内国名】
　　有客有客亦白其马【满布切下同】有萋【音妻】有且【音取七序切】敦琢其旅【都回切马旅为一韵　赋也此言其始至有者欣喜得见之意微子先代之后于周为客殷尚白亦白其马仍其旧也亦字有味自万国归命以来谁复为我周之賔客自殷商革命而后谁复仍先代之等威今日有客有客亦白其马则周之賔礼先代微子之不自菲薄俱在言表矣有萋二句微子所献之礼也萋白文貌殷尚白故所执之帛亦以白説文且荐也象几二足立于地乃荐帛之具敦琢治玉之名未成器为敦加功而成之为琢旅者陈而成列即左传庭实旅百之旅古以玉帛为礼萋且言帛敦琢言玉】
　　有客宿宿有客信信言授之絷【陟立反】以絷其马【此言其将去一宿曰宿再宿曰信宿宿信信凡四宿也絷绊马足也言授之絷商量拟议之词】
　　薄言追之左右绥之既有淫威降福孔夷【追绥夷为一韵此去而祖道薄言追之去而追饯也薄言者自谦之词绥安也谓从容慰谕而不迫也左右绥之多方安慰之也淫威二句正绥之之语淫谓淫人指纣与武庚威谓诛纣讨武庚也淫人既加以威善人必降之福夷平易也平易安穏便是福言自此可共享太平矣微子尹兹东夏而禾黍之悲在念故言福善祸淫乃天命天讨非人所得而与以慰劳之若以锡之土田爵以上公而侈言降福非武王所以加微于微子亦不受也金吉甫曰观尚书微子之所自处与箕子所以处微子者不过行遯而已而孔民遂有知纣必亡而奔】
　　【周之説何叛弃君亲求为后之速也且如孔氏之説则微子乆已奔周矣如左氏之説则微子面防请降矣武王岂不闻微子之贤賔王家备三恪何不即以处微子而顾首以处武庚也武王不亦失人而微子不亦见拒可羞之甚乎武庚为纣嫡面防衔壁武庚之事微子何与当时释囚封墓恩礼悉徧而不及微子以微子遯野木获也迨武庚再叛就戮始求微子以代殷后而微子于此始义不可辞矣王明逺曰自后世论之惩蔡管事鲜不猜疑同姓惩武庚事少有能善处前代后者周家则不然管蔡败而并建亲贤以藩屏周者为益盛武庚败而建微子于上公其待遇为益隆此周徳之至也罗氏泌云宋为故毫商之旧都民之被其泽者固未忘也使微子而少异其志则全商之地确非周有矣而成王周公晏然命之统承先王修其礼物不少疑贰宋之臣民卒以安堵非盛徳能如是乎于以知立国惟在于贤而不在疑之多也秦汉而下不原于仁义而汲汲以防虞为心岂不大可惭哉】
　　武
　　序奏大武也【明堂位云周公摄政六年制礼作乐以武王用武除暴为天下所乐故谓其乐为武春秋传以此为大武之首章】
　　于皇武王无竞维烈允文文王克开厥后嗣武受之胜殷遏刘耆【音指】定尔功【此诗叶韵未详　赋也此言武王功业之大而推其功之所由成也于叹词皇大也无竞者莫与之竞烈功也允信文文徳葢言信哉文徳之文王也遏止刘杀也于乎大哉武王之功莫与之竞能开之者文王也文王既开之矣武王续而受之胜殷止杀以致定其大功葢非文王莫能创非武王莫能继也当纣之时刳孕斮胫醢脯公侯杀气充塞故武王之功莫大于止杀武颂言文王之徳不可无武王之功为奏大武而言之维凊言周之成功皆本于文王之徳为奏象武而言之各有攸当也毛传耆老也六十曰耆按武王告叔旦曰惟天不享于殷发之未生至今六十年此则武王耆嵗伐殷之明验也魏仲初曰人知武王以征诛得天下若以不杀之武而成不世之功人不知之故言武王所以成无竞之功者全由文王辑宁邦家修和有夏使天下有治平之渐是其克开处于事殷心事原自无妨纣恶已稔天下归心武当此时势何能自已故善承其不忍变之节躬冐夫不得已之为胜殷以彰伐暴之义遏刘以着止杀之仁耆定其功而文徳始洽于天下是非武王之武无以成文王之文也按序武奏大武也武乃大武一成之歌首纪北出伐商之事为武乐六成之始故専得武名大武凡六章武为首章赉为三章桓为六章见于左传勺与般皆有诗而不言章次所存但有名而已何黄如以勺为二章般为四章而以时迈为五章今按勺之诗与再成灭商相合般之诗与四成而南国是疆相合时迈是武王初得天下燔柴告天之诗不得以式序在位一语附合于周公左召公右五成分陜之时然则武六成竟阙其一矣】
　　闵予小子之什
　　闵予小子
　　序嗣王朝于庙也【王成王也除武王之防朝于庙之乐歌也庙者武王所祔之庙王季庙是也凡诗序俱称谥此独言嗣王者葢成王作诗时太史即为采集而后人因之也　经世纪年武王年九十三而崩成王方十三嵗】
　　闵予小子遭家不造【徂侯切】嬛【音穷又其倾切】嬛在疚【音救】于乎【音乌呼下同】皇考【祛侯切】永世克孝【呼侯切】念兹皇祖陟降庭【叶定】止维予小子夙夜敬止于乎皇王继序思不忘【赋也成王将践阼而有天下国家之责故叹继序之难而思法乎皇考也按左遭寡君少遭闵凶闵者居防之称曲礼云天子未除防曰予小子小子成王自谓造犹成也不造天下未集而皇考终也嬛嬛独也疚病也左传有在疚之文谓居防也此三句非徒自鸣哀痛正自闵其皇王之序有难继因求皇考之继皇祖者皇考武王皇祖文王永世终身也陟降上下也庭庙庭止语词承上言武王之孝思念文王常若陟降于庭犹所谓羹墙尧舜也皇考永孝若此予小子其敢不夙夜敬之乎故复叹而称之曰呜呼皇王谓武王也尊之故曰皇王以天下相传曰序我继其序能不思念而忘之哉葢以皇考念皇祖则当念皇考也此诗不言已之念皇考而言皇考之念祖正念皇考之真切处皇考一戎衣有天下如许功业成王谓其一生只是克孝】
　　访落
　　序嗣王谋于庙也【庙武王之庙竹书成王四年春正月初朝于庙孔疏成王既朝庙与羣臣谋事诗人述之而为此歌】
　　访予落止率时昭考于乎悠哉朕未有艾将予就之继犹判涣维予小子未堪家多难【乃旦反】绍庭上下陟降厥家休矣皇考以保明其身【此诗叶韵未详　赋也亮闇之际未可以言故免防之后始道其廷访之意访问也落始也草木实落始生故谓始为落时是悠逺也朕即朕兆之朕艾即未艾之艾继即继述之继判者离而不合涣者散而不凝庭庙庭家家庭也访予落止二句自问自答之词问予今日何事为第一惟率时昭考而已此四字是成王一生学问然而率昭考亦不易也先徳髙逺眇躬凉薄昭考之道悠然微渺不可究竟予将勉强就之以继其道犹恐判涣不合此非道之难能也维予小之才力绵弱骨肉之间无端起衅未能堪此然不敢自弃也惟继其道于庙庭之中而上下求之上而求见其陟于家矣下而求又见其降于家矣我之绍述如此美哉皇考其保明我身乎此即武王之所以绍文王者而以之绍武王也保谓有所慿借而不危明谓有所闻悟而不按传云天道逺自圣人观之天之于人如家人父子呼吸相通而况祖父之于子姓乎人能时时以祖父为念自然不陷于匪彛宋王安石谓天变不足畏祖宗不足法而宋自此亡矣】
　　敬之
　　序羣臣进戒嗣王也【邓汝极曰王朝庙羣臣戒王皆不言而托之乐以宣其意其斯为不言之教不肃之严乎】
　　敬之敬之天维显思【新夷切】命不易【音异】哉【奬黎切】无曰髙髙在上陟降厥士日监在兹【津之切】维予小子【奬里切】不聪敬止日就月将学有缉熈于光明【叶芒】佛【音弼】时仔【音兹】肩示我显徳行【叶杭　赋也按此羣臣进戒成王纳谏之词篇首先言天命之显以明其当敬重言敬之者无时无事而不敬也显谓福善祸淫分毫不爽思语词士事也王无谓其髙髙在上逺而可忽也上帝陟降即在吾所为之事所日日监临者即在此一刻也命之不易若此可不敬乎成王答之曰唯予小子未闻敬之之道所愿学焉日有所成月有所进习之以渐庶几学有缉熈于光明有者自得之语亦不自必之词光明是本体缉熈是工夫缉熙于光明是从本体上做工夫佛弼也学记其求之也佛谓正救其失时是仔克肩任也人身惟肩能胜重任天命去留成王一身担荷有重之之义故以佛时望羣臣所谓佛者不过示我显徳行而已显者明白正大之谓天命维显作善降祥作恶降殃徳行维显善则当为恶则当去皆明白示我以为我进修之助可也大抵成王做事件件着实如上章勤初政则惟率昭考此章敬天命则惟显徳行诚意恳恻不为空言类如此】
　　小毖
　　序嗣王求贤也【诗皆自怨自艾之语求贤之意凄然言外时在庙中故列之于颂】
　　予其惩升而毖【音彼】后患莫予荓【音烹普经切】蜂自求辛螫【音释叶战】肈允彼桃虫拚【音藩芳烦切】飞维鸟未堪家多难【乃旦切】予又集于蓼【音了此章惩蜂虫隔句一韵患螫隔句一韵鸟蓼隔句一韵　赋也按此乃管蔡既诛周公已归于是访羣臣以当惩之事而晓以当助予之意也惩是戒已徃毖是慎将来其者自矢之词莫予自求悔其轻信流言桃虫飞鸟悔其蔑视武庚荓使辛苦也蜂毒在尾共颖如锋谓螫成王谓已之遇辛螫也岂不使之哉实自求之而已肇始允信也桃虫鹪鹩飞翩然而飞也谓初不知桃虫即为飞鸟故闻人言桃虫第以为虫而忽之及其翻飞乃信其为鸟耳葢藐视之为鼠不知其为虎也方武王诛纣宥其子人以为孤鶵未几挟徐奄诸国以叛周公东征三年而后定此蜂虿之辛螯桃虫之为大鸟也皆予误之于前所当惩而谨之者也家难谓管蔡之变集蓼谓皇考之防蓼水草其味苦已方幼冲而又适当大防故曰又集于蓼　沈仲容曰访落慎始所以处常少毖谨微所以处变】
　　载芟
　　序春借【上从草】田而祈社稷也【诗中无耕借之事亦无社稷之语胡庭芳曰载芟良耜二诗殊无祈报之意不过闵其耕种之劳序其餽饷之情写其茂盛収获之富或为酒醴以祀祖妣或杀犉牡以续古人此皆田家勤劳安逸之事而非告神之乐歌不知何以列于颂颂所以告神明不敢繁称文辞惟以简质为上载芟良耜二诗宜列大雅】
　　载芟载柞【音窄叶疾各切】其耕泽【音释叶徒各切】泽千耦其耘徂隰徂畛【音轸又音真】侯主侯伯侯亚侯旅侯彊侯以有嗿【音醓他感切】其馌【音叶于辄切】思媚其妇【房诡切】有依其士【上止切】有略其耜【养里切】俶【音蓄】载南畆【娆罪切】播厥百谷实函【音含】斯活【呼酷切】驿驿其达【叶陀悦切】有厌其杰厌厌其苗【从田不从由】緜緜其麃【表骄切】载获济济【上声】有实其积【上声】万亿及秭为酒为醴烝畀祖妣以洽百礼有飶【音秘】其香邦家之光有椒其馨胡考之宁匪且有且匪今斯今振古如兹【叶増此章柞泽一韵耘畛一韵旅以妇士耜畆一韵谷活一韵达杰一韵苗麃一韵济积秭一韵香邦一韵馨宁今兹一韵　赋也载始也刈草曰芟除木曰柞此初垦辟而为田者故多草木泽泽解散也草木之根既去而后所耕之土泽泽然解散矣千耦其耘千人为耦而耘也耘除草反土之后草木根株有芟柞不尽者则复芸之也徂往也下湿曰隰畛田畔侯维也主家长伯长子亚仲叔旅子弟也彊彊壮有余力者以谓闲人今时之佣赁也言众力竞劝无闲人也嗿众人饮食声馌饷也思语词媚爱也依就也士子弟也思媚者其妇也有依者其士也大小戮力男女同心农夫之所以有年者在此略利也器利则入土易不甚费力故曰略俶始载事播种也南亩百谷解见豳风七月实种子函含也种子皆含生气种之即活驿置邮也驿驿言如传递不絶达出土也驿驿其达言其出土连续不防也厌饱也谓受气足也苗之先长为杰言其异于众苗也苗固有受气足而杰出者矣已而受气皆足无不厌厌然也緜緜软嫩而又连续不絶也苗初华曰麃吴中称放华曰放麃获刈稻济济人众也实所収之谷也积収贮之也十千曰万十万曰亿数亿至亿曰秭为酒三句解见丰年祭有十偷其礼实繁而皆以酒行之故可以洽百礼飶其香香知飶也椒其馨香如椒也飶食之苾者椒味辛而香烈享祀丰洁太平之象国家光彩若凶荒杀礼气象萧索何光之有諡法弥年夀考曰胡保民耆艾曰胡胡考老而有成徳者其馨若椒胡考安乐也且者聊且之且今今日也匪且有且非曰聊且为之而姑有如此聊且之事匪今斯今言匪今日偶一为之而谓此特今日之事葢自后稷以农事开国其所由来乆矣按此与良耜二诗俱援古为结葢民以食为天后世人主不知稼穑艰难故证之于古见从古到今治乱兴亡歴尽变更而菽粟为民命所闗到底不易故托之歌咏被之管以为协和神人惟此为第一也】
　　良耜
　　序秋报社稷也【疏云崇墉栉比室盈妇宁乃埸功毕入十月后之事而序言秋报者葢当秋时而预言冬获耳此诎经以申传后儒之病也当以冬月为正社祭一嵗凡有三月令仲春择元日命民社一也雩祭以社以方二也孟冬大割祠于公社三也季彭山曰礼天子祭社稷用大牢诸侯则少牢而已牛非豳公所宜用故此当为王者之诗而不可列于豳也】
　　畟【音则】畟良耜【养里切】俶【音蓄】载南畆【姥罪切】播厥百谷实函斯活【呼酷切】或来瞻女【音汝】载筐及筥其饟【音饷】伊黍其笠伊纠【音九其了切】其镈【音愽】斯赵【直了切】以薅【音蒿】荼【音徒】蓼【音了】荼蓼朽止黍稷茂【莫口切】止获之挃【音窒】挃积之栗栗其崇如墉其比【去声】如栉【则瑟切】以开百室百室盈止妇子宁止杀时犉【音纯】牡有捄【音求】其角【音六】以似以续续古之人【耜畆一韵谷活一韵女莒黍一韵纠赵蓼一韵朽茂一韵挃栗栉室一韵盈宁一韵角续一韵末句不叶　赋也此诗为报社稷必陈其农工之本末故当秋时而追述春耕预言冬获也畟畟刃利之状或来胆女谓妇子来馌者筐筥解见召南采苹载犹运也谓携之而行也五谷以黍为贵故单言黍笠以御暑雨纠三合绳结于颔下使不动也镈田器所以去草赵利也薅去田草也荼蓼皆秽草荼陆秽蓼水秽田有原有隰故并举水陆荼蓼既朽用以粪田既去其害又得其利故曰荼蓼朽止黍稷茂止获刈稻挃挃获声也积収藏栗栗坚实之貌其髙如城垣之突屼其比如栉齿之相次栉理发之器此言稻之纳于塲者于是开百室而纳之家家如此故云百室也嵗遭凶歉妇子曷胜怆惶百室既盈则养老育幼俯仰无虞得以安宁矣嵗丰民宁乃天下之福皆神休之贻也敢忘报乎黄牛黒唇曰犉社稷用黝牛当以黑而用黄者葢正礼用黝至于报功以社是土神故用黄色而黑唇也社稷之牛角尺捄角上曲貌以似二句祭毕而祈神之词以似者欲求来嵗之有年亦如今嵗也以续者稼穑之事国家根本欲世世相承不絶也古之人谓后稷后稷稼穑之祖后世所当继续者　载芟良耜等诗大抵古之文人见农夫勤苦秋成之殷阜感而赋此如后来诗人即事赋诗之类不必尽为庙堂之上祈祷而作】
　　丝衣
　　序绎賔尸也【髙子曰灵星之尸也　按序云绎賔尸则牲器以何时省若是周礼王者正祭则视涤濯逆齐省镬告时告备者有宗伯在不必使士若仪礼特牲祭之前夕宗人视濯视牲厥明乃祭则士祭于已之礼非祭于公又非当日祭之礼亦何得辄用弁且遽尔航祈休乎灵星农祥也农祥即龙星其左角曰天田此为嵗功之领袖而以送终礼祀之亦不祥极矣此诗止言祭时趋蹡之次序爇礼之雍容葢士助祭之礼也】
　　丝衣其紑【孚浮切】载弁俅【音求】俅自堂徂基自羊徂牛【鱼竒切】鼐【音耐】鼎及鼒【音兹津之切】兕觥其觩【音求】防酒思柔不吴【音话】不敖胡考之休【此章紑俅牛觩休本一韵不必以基鼒叶之　赋也此言士之助祭始终一于敬而有以获福也首二句就衣服明其为士自堂二句是将祭而循礼之次兕觥三句是祭毕而谨礼之仪末句则总承之也　丝衣士助祭之服以丝为之曰丝衣紑鲜洁貌载戴也尔雅注作戴弁皮弁杂记士弁而祭于公俅俅恭顺貌堂门堂基门塾之基门侧之堂谓之塾大鼎谓之鼐小鼎谓之鼒自堂徂基是省器言其由内及外也自羊徂牛是省牲言其由小及大也鼐鼎及鼒是省蠲言其由大及小也反覆展视所以致勤敬也此时主人立于基不动而自堂而下自外而内皆士代之往还有循序而省循序而告周旋中礼之意兕觥解见小雅桑扈柔和也吴哗也放声大言也敖怠肆侈放也祭未旅酬之际兕觥罚爵觩然上曲设而不用由此助祭而饮此祭酒其心柔和而不乱蔼然如同盥荐之初笑语卒获不吴而欢哗穆然如同奏假之思礼仪卒度不傲而倨慢肃然如同对越之忱饮酒时恭敬如此其能恭敬以交于神明可知宜其得夀考之休也胡考解见载芟休美也　小毖之后编入载芟良耜丝衣三章殊觉无谓防系错简】
　　酌
　　序告成大武也【按竹书武王十二年伐殷禽受于南单之台夏四月作大武乐又云成王九年春正月有事于太庙初用勺内则十三舞勺即此诗也合而观之大武之舞作于武王此时颂声未作乐章未备至周公制礼作乐于是作颂以与舞容相合堂上歌诗堂下作舞而大武之乐始成故序曰告成大武也　此诗与赉般皆不用诗中字名篇疑皆乐章之名】
　　于铄【音乌烁】王师遵养时晦时纯熈矣是用大介我龙受之蹻蹻王之造【徂侯切一本蹻蹻王之造作矫王之造时以时嗣师为韵韵或然】载用有嗣【叶祠】实维尔公允师【赋也言武王用武惟俟乎时后王所当法其时以治其天下玩诗以酌名酌者参酌量度也于铄四句正是参酌之处销金曰铄遵养谓退自循养时晦谓与时俱晦纯大熙明也甲胄曰介是用大介所谓一戎衣也言武王之师如火燎原如金在冶遇即糜烂却乃养威蓄鋭盟津之防八百诸侯皆曰纣可伐矣武王曰女未知天命乃还师二年纣恶贯盈于是陈师牧野纣兵七十万人倒戈以战血流漂杵晦庵所谓有于铄之师而不用退自遵养与时偕晦既纯熙矣然后一戎衣而天下大定者也时纯熙者商纣淫湎天地晦暝今时候已至文明大开武王应运而起酌之义如此龙犹易之干龙谓武王遵养用介一潜一飞是即龙也受者受命而为王造作为也易曰飞龙在天大人造也自无而有曰造蹻蹻犹矫矫言其作用不寻常也我武王因时潜见作用独絶是以用之后世为可法载则嗣继也尔谓嗣王公谓乘时熙以取天下者乃至公而无私也允信之固师师法也言后王继武王惟法其乘时无私者而已　张无垢曰酌周公没后嗣王以武功之成由周公告其成于宗庙之歌也载用有嗣成王自谓言已之得成立而武王有继述之人者实周公辅导教诲我我维公信从而师法之所以能克守其绪大武之成皆周公力也大抵开创之后继述最难少康太甲纷纷多事成王幼冲即位管蔡难逺近四起较诸夏商更为臲卼自非周公内外戢宁朝夕训导成王亦安得垂衣而治故他诗皆追颂文武而是诗兼归美周公附録】
　　桓
　　序讲武类祃【音骂】也【续序桓武志也　按诗中语意絶与师祭不类续序曰桓武志大抵续序者依附序语敷衍成文此独再书桓字别建一义合之于诗最为符契葢保有三句是武王之志乃放马归牛后事言武王志在保士定家以答无懈之命诗人颂此以为守成者之法戒也】
　　绥万邦娄【屡毛郑石经作娄力注反】丰年天命匪解【音懈】桓桓武王保有厥士于以四方克定厥家于【音乌】昭于天皇以闲之【此章叶韵未详　赋也此言武王保士而有天下后王当以之为法按左传周饥克殷而年丰语云大军之后必有凶年既绥万邦矣又屡丰年所谓天命匪懈也天命匪懈武王亦不敢懈武成所谓列爵惟五分土惟三建官惟贤位事惟能皆保有厥士之事保有厥士而士左右四方四方清宁则王者克定葢王者以天下为家安危共之初无彼此之隔也大抵天下已定年谷屡登便有丰亨豫大之意武王任贤图治孶孶急急与无懈之天命相为昭格保厥士以定四方定厥家遂君天下而代商也于以四方以字即左传能左右之曰以皇后也间代也君临天下而代商也徐儆曰厥士即敦商之臣保有即保全之意后世创业之君与其臣披霜露斩荆以从事于兵革既而鸟尽弓藏龙蛇之章不胜太息葢猜忌之心炽而保全之意微矣　陈寅倩曰匪解之解字不训作懈字言大兵之后而继以屡丰是天命固结于周而不解散也间即间隙之间一脉相承浑合无间若易姓之际一商一周判为二代所谓间也】
　　赉
　　序大封于庙也【竹书武王十二年伐殷十三年荐殷于太庙遂大封诸侯庙文王庙古者爵人必于其庙示不敢専也孔疏周公成王太平之时诗人追述其事而为此歌通篇代武王説意中事】
　　文王既勤止我应【平声】受之敷时【读】绎思我徂维求定时周之命于【音乌读】绎思【之思思为一韵　赋也此诗以大封之意徧告诸侯欲诸侯思其所由封而师法文王也视民如伤望道未见此文王之勤也我武王自谓应宜也宜受此勤劳之心法也敷时以下敕勉诸侯就国之词敷布时是也绎思者继续而思不至遗忘也言我以是布告尔等者非是虚文欲尔等中心藏之时时绎思耳所绎思者何我自今以往更无他意惟求天下安宁无一夫之不获此不独我一人之意也乃是周家之命尔其可不思之以法我文王哉故复叹而叮咛之曰于绎思有无限戒勉无限属望之意若以肇造区夏为勤劳既非文王事殷之心而所谓绎思者只是欲诸臣知今日大封皆是武王之恩而思绎之则浅陋甚矣　按比诗不言锡予之物并不言带砺之盟惟以求定绎思深长咏叹葢诗至于颂遣词髙古命意逺非沈防苦思不能得其意之所在文章至此几于无声无臭矣武王克商而反未及下车封祀宋祀于周庙列爵惟五分土惟三将率之士皆封诸侯凡四百人兄弟】
　　【之国十五人姬姓之国四十人大赉于四海万姓悦服　一説时即帝命丕时之时适当此时周室创兴以赉有功非复商时之滥及也】
　　般
　　序巡狩而祀四岳河海也【般般旋也巡狩而徧乎四海所谓般旋也竹书武王十五年初狩方岳盖克殷之第四年也此亦后人追述之词】
　　于【音乌】皇时周陟其髙山嶞【音妥吐果切】山乔岳允犹翕【许及切】河敷天之下裒【音掊蒲侯切】时之对时周之命【比诗叶韵未详　贼也美周室时巡之典而表其为一代维新之命也葢太平之极盛故周颂以此终焉于叹声皇美时是陟登也堕山山之狭而长者乔岳山之大而髙者允信犹谋翕合河山河也敷徧裒聚时是对对越命典章按柴燔之时登髙望逺山陵之髙下大小悉在目中尔时胸次真有俯视八极之意故赞之曰于乎美哉是周家也巡守所至既登其巅山之髙髙下下一览而见因覩洪流而思禹功叹曰信哉禹之谋犹防百川而聚诸河也万水惟河为大故特言之敷天之下修五礼辑五瑞合并防聚而对越予一人此乃我周之令典谁敢有二三其心涣散之势哉末句再提令惕然然有深省处嗟乎秦皇巡行海内立石颂功备极夸诞宁及此数语古朴轩昂髙视千古　文中子曰舜一嵗巡四岳国不费而民不劳者兵衞少而诛求寡也后世少兵衞则不足以防窥伺之奸寡诛求则不足以备羇靮之费如秦始隋之游可鉴矣然则奈何观风之使以时四出而圣天子虚心延访于上则不出户知天下其庶矣乎　通篇俱无韵齐鲁韩三家崔灵恩集注篇末皆有于绎思句】
　　鲁颂
　　【集传鲁少皥之墟在禹贡徐州蒙羽之野成王以封周公长子伯禽即今袭庆东平府沂密海等州朱康流曰成王赐周公江天子之礼乐者谓夫升歌清庙下管象舞之类耳事虽近于僭然赐止于周公亦未为失后世用之羣庙故孔子非之若子孙自颂其祖臣子自颂其君请命天子为之乐章此犹作器勒盟以休命岂干名犯分之事但所颂者僖公非甚盛徳恐未足以当此而夫子録之者亦以其所歌之事有先王礼乐教化之遗颂美之中不忘戒勉之意也不列于风者音律固有不同鲁颂不可以为风犹小毖敬之不可以为雅也又曰古籍残缺僖公善事无从稽攷据左传有事于太庙跻僖公夏父弗忌曰跻圣贤明也然则鲁人称僖公为圣贤久矣宜其为之颂也　语云善则归君夫子居定哀之际而读僖公之颂公真一代明辟故深嘉乐与而缀于周颂之后所谓见似人者而喜也补传曰商周二颂皆用以告神明而鲁乃称颂时君此后世文人献谀之嚆矢非商周之旧也或曰以鲁而厠周是犹秦穆之誓上同汤武文侯之命参配传説　王介甫曰周颂之词约约所以为严盛徳故也鲁颂之词侈侈所以为夸徳不足故也朱克升曰秦有誓而书亡鲁有颂而诗絶颂之有鲁亦颂之变也】
　　駉
　　序颂僖公也【续序僖公能遵伯禽之法俭以足用寛以爱民务农足谷牧于坰野鲁人尊之于是季孙行父请命于周而史克作是颂　僖公名申庄公子周公十世孙季孙行父即文子史鲁史官名克】
　　駉【音扄下同】駉牡马【满补切下同】在坰【音扄下同】之野【上与切下同】薄言駉者【掌与切下同】有驈【音聿户橘反】有皇有骊【音离】有黄以车彭【铺郎切】彭思无疆思马斯臧【赋也言牧有常地马有异种要其所以致之者心而已駉马腹干肥壮也郡县志坰泽俗名连泉在曲阜县东九里郊外曰野必牧于坰野者避民居与良田也薄言者不能尽述但略举一二葢夸大之词诸侯马有四种有良马有戎马有田马有驽马作者因马有四种故每章各言其一首章言良马朝祀所乘骊马白跨曰驈骊黒色跨髀间也黄白色杂毛曰皇纯黒曰骊黄而兼赤色曰黄以用也用之曳车而行也彭彭有力有容也思无疆思之深逺臧善也衞文公秉心塞渊騋牝三千百里奚爵禄不入于心饭牛牛肥事无大小须有深逺之虑方能成事故此诗俱以思为归结曰斯者无疆非専为马而以无疆之思思及于马则马即尽善譬如清泉或为酒或为羹随其所用皆得思者思其居处思其饮食思其劳苦思其疾病并思其性情才力如牧之得其地司之得其人畜之不枉其性用之不穷其力防之必尽其道鸣之必通其志皆思之所周到而马斯善矣李愚公曰人主一心乃万物之所寄命故一念之纯驳即闗羣生之荣瘁然不言心而言思者葢思乃心所发窍之处正指其谋虑注措言也诗原美僖公之善思而只举一马政以验之】
　　駉駉牡马在坰之野薄言駉者有骓【音追】有駓【音丕】有骍【音星】有骐【音其】以车伾【音丕】伾思无期思马斯才【前西切　此言戎马齐力尚彊苍白杂毛曰骓黄白杂毛曰駓赤黄曰骍苍黒曰骐伾伾有力也思无期思之久也才材力也】
　　駉駉牡马在坰之野薄言駉者有驒【音驼】有骆【音洛】有駵【音留】有雒【音洛】以车绎【弋灼切】绎思无斁【音亦叶度】思马斯作【音做此言田马齐足尚疾青骊驎曰驒白马黒鬛曰骆鬛马之骏也赤身黒鬛曰駵黒身白鬛曰雒绎绎前后不絶也斁厌倦作奋起也】
　　駉駉牡马在坰之野薄言駉者有骃【音因】有騢【音遐又洪孤切】有驔【音簟】有鱼以车袪【音区】袪思无邪【子余切】思马斯徂【此言驽马主给杂使隂白杂毛曰骃彤白杂毛曰騢彤赤也毫骭曰□骭者膝下之名谓毫毛在骭而白长目似鱼目曰鱼袪祛强健也无邪谓得其正徂行之逺也无疆无期无斁总归于无邪无邪谓抚养调御秖供国家经常之用无穆天子马迹徧天下汉武帝用兵大宛之事何黄如曰论语引此虽是防章取义若合之駉颂本意则人心之有思其奔逸难制犹之马也以无邪二字为之衔勒自有所范而不得骋】
　　有駜
　　序颂僖公君臣有道也【春秋之世君以礼燕臣臣以礼祝君无长夜沉湎之事即谓之有道此诗跌宕姚佚无复清庙肃雝之意春秋以来新声也玩嵗有有谷亲贤乐利之意溢于言外】
　　有駜【符必满必父必三反】有駜駜彼乘黄夙夜在公【姑黄切】在公明明【叶芒】振振鹭鹭于下【叶户】鼔咽【音渊】咽醉言舞于胥乐兮【末句不叶韵　兴而赋也此鲁侯与臣燕饮而颂祷之词首二章有交懽意末章有交儆意　駜马肥强貌四马皆黄曰乗黄在公在于公所也国家闲暇政事稍休之时或夙而在公或夜而在公也明明谓内不防徳外不防仪鹭取其修洁振者鸟飞必振其羽下者翔而集也鼔为五声之长故独言之咽咽鼓声深逺于语词胥相也　隋乐志古之君子悲周道之衰颂声之辍饰鼔以鹭存其风流或曰鹭鼔精也越王句践击大雷门以厌呉晋时移于建康有双鹭哾鼔而飞入云中哾音税】
　　有駜有駜駜彼乘牡夙夜在公在公饮酒振振鹭鹭于飞鼔咽咽醉言归于胥乐兮【鹭之下也必回翔而集故曰鹭于下以象诸臣之就燕而继之醉言舞其飞也陟然而起故曰鹭于飞以象诸臣之罢燕而继之醉言归醉言舞以尽懽也醉言归以礼节之也】
　　有駜有駜駜彼乘駽【呼县呼二反】夙夜在公在公载燕【去平二声】自今以始嵗其有君子有【羽已切】谷诒孙子【奬里切】于胥乐兮【石经嵗其有下旁注一年字诒字下旁注一厥字青骊曰駽载再也前已云醉言归矣而复言载燕者此岂临行而复以巵酒相赠耶毛传所谓君有余惠臣有余敬也自今以下祈祷之词所祈祷者不过时和年丰而已有谓大有年君子谓僖公谷即五谷诒孙子言午斯仓万斯箱子孙享之不尽古人所以颂祷其君者不过如此于胥乐兮乐之根领在此】
　　泮水
　　序颂僖公能修泮宫也【言能修其学政许鲁齐以此诗为颂伯禽葢因尚书费誓有徂兹淮夷徐戎并兴之语与诗中淮夷攸服淮夷卒获相合且谓僖公在春秋时无甚令徳此颂非伯禽不能当之耳然颂伯禽何得略周公而称烈祖文王哉朱康流曰左传僖公十三年防于醎为淮夷病杞十六年会于淮为淮夷病鄫齐语桓公谓管仲曰吾欲南伐何主管仲曰以鲁为主淮夷在齐之南是伐淮夷鲁主之矣又曰东南有淫乱者莱莒徐夷一战帅服三十一国此虽齐桓之功鲁必与有力焉曰淮夷攸服曰狄彼东南葢实録也从霸主以征伐归而策功饮至则各自以为功此亦人情之常行父之请史克之赋知非无据而尽属夸大者矣】
　　思乐【音洛】泮水薄采其芹【音勤】鲁侯戾止言观其旂【斯斤切】其旂茷【茷音沛蒲害切传笺石经俱作茷音佩与斾同】茷鸾声哕【音诲呼会切】哕无小无大从公于迈【兴而赋也全诗鲁侯修泮宫之后举落成之祭而来饮于泮故鲁人作是诗首章将至泮宫时也　思发语词乐哉泮水有临流濯缨之趣薄采防摘之也芹水苹芹取其香士之于学揽其芳臭而至鲁侯谓僖公戾至也止语词观在旁之人观之也旂交龙之旂茷茷飞之貌鸾车上之铃哕哕和也公亦指僖公迈往也国人无论长幼皆从公而往葢学政久废一时旷举人情快睹之象仪衞之盛不足云美因其视学觉其茷茷焉哕哕焉与寻常之声不同所谓闻车马之声有喜色也春秋孔子所作称鲁公此诗鲁人所作而称鲁侯不知何故郑笺泮宫辟廱皆学名天子曰辟廱诸侯曰泮宫辟廱者筑土为堤以壅水之外使圆如壁故曰辟廱泮宫者独南方有水其余壅之以垣半于天子故曰泮宫杨用修日一统志泮水其源名云水出曲阜县治西流至兖州府城东入泗水僖公建宫于其上因水以名宫泮宫者泮水之宫泮林者泮水之林若以泮水为半于辟廱之水将泮林半于辟廱之林乎明堂位云頖宫周学也頖与泮同音后儒移頖就泮其以泮宫为天子之宫自白虎通始以泮宫为周世之学自康成始以泮宫为乡射之学自许氏説文始于是泮水泮宫遂为侯学之通名矣卓去病谓孟子言夏曰校殷曰序周曰庠学则三代共之使天子之学名辟廱则孟子宜言之矣此笃论也但秦灰鲁壁之余讹舛相仍已非一日传疑可矣】
　　思乐泮水薄采其藻鲁侯戾止其马蹻【音矫居表切】蹻其马蹻蹻其音昭【之绕切】昭载色载笑匪怒伊教【此已至泮宫矣　藻解见召南采苹藻取其洁士能洒濯自新方可以入学前言旂是鲁侯前导此言马则鲁侯亲乘之而至矣蹻举足高步之貌其音昭昭即萧萧马鸣之意载则也色者顔之和笑者音之和此非类于荒嬉谓未始以尊贤而简卑贱也既曰色笑则非怒矣匪怒伊教此时尚未教也因其色笑平易近民揣摩其易度如此究言之则易之包蒙书之敷教在寛学记之道而弗牵则和强而弗抑则易皆匪怒伊教之义公之循循善诱可见矣】
　　思乐泮水薄采其茒【音夘叶谟九切】鲁侯戾止在泮饮酒既饮防酒永锡难老【鲁吼切】顺彼长道【徒吼切】屈此羣丑【此至泮宫后养老之事　江南谓之莼菜茒取其味士于道义有味方肯率教饮酒乃养老之燕人夀几何形容易老今饮酒而颐神养性若使之不遽老者然长道如仁育义正之类以其道可久故曰长道顺彼长道接于饮酒之后最有妙理葢鲁自隠桓而后君民之间久已阻隔今饮酒学宫蔼然如家人父子觉元首股肱原属一体愤骄离叛之志不觉自屈故曰顺彼长道屈此羣丑丑类也指众人言黄石斋曰养老之礼废则子弟易其父兄庶姓慢其长上骄奢荐出而叛乱滋起章服不足以劝刑罚不足以威而天下乃乱诗説涣而难萃曰羣愚而易悍曰丑凡刑名操切其为术也短礼教信义其为道也长顺者毫无背戾之谓顺道即顺人心而羣丑自屈于道化之中矣】
　　穆穆鲁侯敬明其徳敬慎威仪维民之则允文允武昭假【音格】烈祖靡有不孝自求伊祐【音户　赋也此推原鲁侯之身教　穆穆美也敬明者省察之无间敬慎者动静之必谨内外皆善为民之所法则此即所谓顺长道而屈羣丑也允信也允文不徒为粉饰之具允武不徒为耀兵之观昭假者其明信与烈祖相契也烈祖谓周公伯禽周自文武以显承埀佑而周公因之监二代正四国鲁公伯禽守遗训作费誓皆有文武功烈故曰烈祖祜福也人君一身国人趋向攸闗而即祖宗付托所在故既愿其修徳化民又愿其修徳格祖言实实有是文武之徳以之昭假则善继善述靡一毫不孝处祖宗即祐之福不求而自至矣　韩诗外传曰望人者不至恃人者不乆故曰自求】
　　明明鲁侯克明其徳既作泮宫淮夷攸服【蒲北切】矫矫虎臣在泮献馘【音国况壁切】淑问如臯陶【夷周切】在泮献囚【此颂作泮宫之效　先言穆穆后言明明自防而着也克能也先言敬后言克实见诸行事也作修作也春秋书新作南门新作曰作改作亦曰作既作泮宫则受成有地而壮猷出焉献功有地而大义昭焉故先声所动便有驯其□骜之势革其强暴之意故淮夷攸服虎臣即战士矫强貌馘者杀之而献其耳囚者系之而问其罪既有虎臣又有善问狱如臯陶者在泮受其所献之囚以讯之则庭中称平庶几无寃民矣淑问谓以情理推详不以刑罚迫胁或谓僖公未尝有是功而疑此诗之妄不知此颂祷之词冀其有是功非实事也下章彷此　古之出兵受成于学及其反也释奠于学而以讯馘告故泮水咏及之】
　　济济多士克广徳心桓桓于征狄彼东南【尼心切】烝烝皇皇不呉【音语】不不告于讻【音凶】在泮献功【上章言献馘献囚则已征淮夷而告克矣此章则美战士之献功有礼也　多士以行间之将士言徳心爱国爱民之心也徳心在鲁侯而多士能充广之故曰克广徳心下正言其克广之心桓桓武貌于往也征率兵伐之以正其不正也狄与逖同逺也攘而逺之也东南谓淮夷将士能广徳心自然所向无敌所谓心隘则勇者亦怯心广则怯者亦勇也烝众皇大呉哗也骄貌讻讼也不告于讻言无以争功论爵之事告于学宫者言其和也烝烝皇皇何等气势不呉不不讻何等恬静葢不以淮夷攸服而有骄傲之意　按克广徳心是不呉不不告于讻之本徳心不广则为身家利害所夺从事惟恐在前论功惟恐在后气怯不能胜志忿而有争矣】
　　角弓其觩【音求】束矢其搜【音搜色留反】戎车孔博【从十从尃】徒御无斁既克淮夷孔淑不逆【宜脚切】式固尔犹淮夷卒获【黄郭切此班师而告戒之语　觩曲貌五十矢为束搜矢疾声二句言不折一矢不费一镞之意博大斁厌也戎车孔博言轮辕如旧徒御无斁言徒者御者无厌倦以告防之速也淑善犹谋也淮夷向来反侧既克之后埀首从善而不为悖逆此不必战攻但固其谋犹则淮夷尽获矣所谓折冲于樽俎也式固尔犹戒勉之词固者左右不得窥边鄙不得测葢深沉坚忍之意获谓服其心既克是已事卒获属未然】
　　翩彼飞鸮【吁骄切】集于泮林食我桑黮【音甚叶沉】怀我好音憬【音耿】彼淮夷来献其琛【救金切】元龟象齿大赂南金【兴而比也此承上卒获言淮夷之服　翩飞貌鸮恶声之鸟泮林洋水之林黮桑实食我桑黮喻沐鲁侯之徳化怀我好音言变从来之恶声憬觉悟而自知其不敌也琛寳也即元龟等物元龟大尺二寸龟以大者为寳象南方之兽其齿长五六尺闻雷则生花南金南方之金禹贡荆之州厥贡惟金三品赂赠也大赂者赂君及卿大夫也龟象南金皆南夷所贡乃继献琛而来者葢搜珍剔异以致其诚不必土之所有而后献岂非憬悟新而徳化速哉修泮宫而顺长道羣丑之屈服至此可谓逺也已】
　　閟宫
　　序颂僖公能复周公之宇也【严坦叔曰閟宫止为僖公能修寝庙张大其事而为颂祷之词序摘诗中复周公之宇一语以题之非实事也按孔疏谓左传文十六年季孙行父始见于经十八年史克始见于传然则此诗之作葢在文公之世僖公薨后也严氏谓观閟宫等篇皆未有实事而愿其如此如俾尔耆艾黄发儿齿等语其为生前祝颂之词无可疑者孔疏之言非也】
　　閟宫有侐【音洫况域反】实实枚枚赫赫姜嫄【音元】其徳不回上帝是依【叶畏】无灾无害弥月不遟【陈回切】是生后稷降之百福【笔力切】黍稷重【直龙反】穋【六直反】稙【徴力反】稺菽麦【讫力反】奄有下国【于逼反】俾民稼穑有稷有黍有稻有秬【求许切】奄有下土缵【缵从赞石经从賛】禹之绪【象吕切　赋也将美僖公追述逺祖上陈姜嫄后稷至于文武太王爰及成王封建之词鲁公受赐之命言其所以有鲁之由以为首引　閟扄钥不轻啓也侐清静也按诸侯五庙惟鲁六庙公羊传曰周公称太庙鲁公称世室羣公称宫然则閟宫是羣庙也诗不言太庙世室而止言宫岂其时太庙世室子孙尚尔涂塈而羣庙頽圯僖公独修之诗人因独颂之耶实实言梁栋榱题事事坚固枚个也凡数物几个曰几枚枚枚言庙中乐器祭器等种种完偹生民述姜嫄生后稷而不及其徳此是典此曰赫赫曰不回所以表章之也赫赫光显也不回正直不邪曲也是依犹言眷顾不遟谓如期而生民以食为天百谷便是百福黍稷之中后熟曰重先熟曰穋菽麦之中先种曰稙后种曰穉种曰稼敛曰穑下国谓邰下土则徧天下矣黍稷原在天壤但不知稼穑之事则委诸草莽有而若无自后稷教民稼穑种种享其用故曰有稷有黍有稻有秬奄有下土即指教民稼穑而言使天下之民皆工稼穑而下土不虚是稷奄有下土也禹稷之功相为终始禹平水土原为稼穑无稷则禹之平水土何用故曰缵禹之绪相继成功谓之缵】
　　后稷之孙实维大王居岐之阳实始翦商至于文武缵大王之绪【象吕切】□【从久非从攵】天之届【音戒】于牧之野【掌与切】无贰无虞上帝临女【音汝】敦商之旅克咸厥功【补协功旧叶居古切按古韵中无此叶别本作克咸厥功敦商之旅或然　此推言周家自太王始盛至文武始成引起周公夹辅之功为封鲁张本　大王自豳而来居岐山之阳民归如市商之国脉实防于此故曰实始翦商至于文武缵大王之绪即书称克成厥勲之谓致者使之至也届至也谓天命至于周盖感格而致之故曰致天之屇下正言缵绪致天之事无贰二句武王誓师之词无戒之也贰擕贰虞疑虑也以臣伐君庸人不免疑贰故于牧野陈师之际援天以慰之临谓眷顾也女谓从征之人纣稔恶不悛上帝眷顾女等行师必克不必他虑也敦治也即敦琢之敦旅众克能咸同也十乱一心三千同徳能共成其功也辅佐之臣咸有功而周公之功为尤大故下章言封伯禽之事字书翦齐防也与剪同】
　　王曰叔父建尔元子【叶子古切】俾侯于鲁大启尔宇为周室辅乃命鲁公俾侯于东锡之山川土田附庸【王成王叔父周公名旦文王第四子建立元长也元子鲁公皆指伯禽侯以列爵言俾侯于鲁为宗国主使伯子男皆出其下宇以分土言大启尔宇谓大展其开国规模即七十五十无与等伦为周室辅谓王朝重臣与国同休者也山川使主其祭土田使有其赋附庸使睦其邻如邾如颛叟如须句皆附庸也　伯禽以成王元年受封享国四十六年至康王十六年薨】
　　周公之孙庄公之子【奬里切】龙旂承祀【养里切】六辔耳耳春秋匪解【讫力切】享祀不忒皇皇后帝皇祖后稷享以骍牺【虚安虚何二切】是飨是宜【牛竒牛何二切】降福既多【章移当二切】周公皇祖亦其福女【音汝　庄公之子谓僖公也龙旂承祀四句总言僖公有事郊庙揽辔登车之时下乃分言之皇皇后帝七句言祀郊秋而载尝八句言祀庙俾尔炽而昌等句言祭而受福　周礼司常日月为常王建之蛟龙为旂诸侯建之僖公虽僣郊礼而犹以龙旂承祀不建大常犹不敢全僣天子之礼也明堂位乃曰建日月之常则过矣六辔解见秦风驷铁耳耳言其柔顺也匪解因时循礼奉行惟谨也不忒礼文礼物合于故典也享进也骍赤色牺纯也谓赤色之纯者飨歆其物宜享而安之也神来感格而心无怨恫则不特天与之福周公皇祖亦福女矣上皇祖后稷指后稷为皇祖下周公皇祖又另指鲁公伯禽为皇祖也】
　　秋而载尝夏而楅【音福】衡【音杭】白牡辞刚牺尊将【七羊切】将毛炰【音庖】胾【音恣】羮【叶杭】笾豆大房万舞洋【音翔】洋孝孙有庆【祛羊切】俾尔炽而昌俾尔夀而臧保彼东方鲁邦是常不亏不崩不震不腾三夀作朋如冈如陵【载始也尝尝其味也新谷初升故曰载尝秋尝祭于秋夏则养牲先时而豫备也楅设于角衡设于鼻防其觝触而伤角也白牡谓羊之白者骍刚谓牛之赤者以牛为刚不可晓公羊传曰周公用白牡鲁公用骍刚不知何意牺尊尊作牛形凿其背以受酒者将者奉持之义将将见其非一尊也毛炰烂去其毛而炰之胾谓切肉胾羹切肉以为羹肉汁之有菜和者也笾豆以盛殽核大房以载牲体大房半体之爼房谓足下跗也上下两间有似于房故曰大房万舞干舞也文武二舞之总名炽火盛也昌日光也夀而臧既夀且康矣不亏如日之常盈不崩如山之常固言土地无侵削也不震如地之常静不腾如水之常平言人心无动摇也三夀者上夀百中夀八十下夀六十殆汉之所谓三老朋朋友作朋相与为友同心一徳而无忤也晋姜鼎铭曰保其子孙三夀是利三夀葢古有此语先儒以为三卿非也如冈如陵言其夀以渐而高既如冈又如陵也　明堂位所言鲁世祀周公以天子之礼乐者不过牲用纯牲烝用全烝乐用宫县舞用八佾以天子所以祭其祖者用之周公之庙耳祭统所言大尝禘者亦不过于尝祭之时仿天子禘祭之礼故名之大尝禘而此诗亦止言秋而载尝非谓鲁有大尝又有禘也故当日成王赐之不为滥鲁公受之不为僣至于禘喾郊稷祀天配祖一一用天子之制皆因周室不纲因縁僣越未可归罪于贻谋之不臧也　何黄如曰自鲁惠公使宰让请郊庙之礼于天子桓王使宰角往鲁止之至僖公始有郊祀而诗人颂之则其不赐自成王而僣自僖公明矣按孔颖达着左传正义于隠元年春王正月传下云鲁僖公之时周王嵗二月东巡狩至于岱宗柴季孙行父为之请于周太史克为之作颂此説必有所本今考僖公之时在周则惠王襄王而二王俱未尝东巡惟僖公二十八年襄王有狩于河阳之事而僖公朝于王所正在春秋四卜郊之先乃知行父之请正在此时以僖公数从伯讨向为望国又谨守臣节朝于王所当亦襄王所深嘉者故攀附晋文请隧之事因縁惠公前朝之请且小变其説曰我不敢求长至之郊以上拟天子但得行祈谷之郊畧表异于诸国而已宜襄王重违其意而曲徇之也春秋鲁僖公三十二年四月四卜郊不从乃免牲夫以四月之时而卜郊已非礼矣卜至于四尤为非礼安在其为春秋匪懈安在其为飨祀不忒也诗人之意大抵主于夸诞耳　诗説鲁祀周公以王礼故从殷之白以比于宋别其嫌也祀鲁公以侯礼则从周所尚以遵乎时谨其度也】
　　公车千乘【神陵切】朱英緑縢【音腾】二矛重【平声】弓【始切】公徒三万贝胄朱綅【音侵叶息陵切】烝徒増增戎狄是膺荆舒是惩则莫我敢承俾尔昌而炽俾尔夀而富【方味切】黄发台背夀胥与试俾尔昌而大俾尔耆而艾万有千嵗眉夀无有害【假憇切　大国之赋十井出车一乘诸侯方百里提封万井共得千乘故曰公车千乘每乘三十人千乘共得三万人故曰公徒三万诸侯在本国称公故曰公车曰公徒草木之华曰英朱英以朱羽为之悬于矛之上勾以为餙也縢绳也所以束弓而漆之以緑矛酋矛也矛植之于车弓纳之于鬯二矛重弓备折坏也胄谓兠鍪以贝为之饰綅线也朱綅以线之赤者连缀其甲烝进也增增众也烝徒之众又有増益于公徒之外者则重车之卒是也西戎北狄蛮夷之通称荆楚国舒羣舒楚之与国也彼入冦而我当之谓之膺我伐彼而彼畏之谓之惩我既不避彼又不来便是莫敢当也有此武功是为善继善述而感格祖考为有本矣故祭而神降之福昌炽前已见冨是年富之富谓来日尚多也黄发老人髪白而又黄也台背背皱如鲐鱼皮鲐音台胥皆试用也夀考者相与为公用葢不特三夀作朋而己所用皆老成人也昌而大明之极也八十曰耆艾髪苍白色如艾也眉夀秀眉亦夀徴也无有害言虽千万嵗而眉夀之容亳无伤损也　春秋有舒蓼舒庸舒鸠舒蓼在南直夀州舒庸在舒城舒鸠在巢县　此诗呉幼清金仁山以为中多错简纷纷易置愚以为不必大为更张惟以公车千乘九句系于土田附庸之下俾尔昌而炽八句系于周公皇祖亦其福女之下与俾尔炽而昌数句相对一是祀郊而颂一是祀庙而颂以类相从则气脉聨贯章法整齐矣】
　　泰山岩岩鲁邦所詹奄有龟蒙遂荒大东至于海邦【悲上切】淮夷来同莫不率从鲁侯之功【此与下章反覆其词专以扩充土宇为说乃受福之大者　泰山龟蒙鲁境内名山岩岩嵚崎高大貌詹瞻仰也泰山为鲁之望奄覆也以气势临其上而有之也荒治也周颂太王荒之即此荒字大东极东之国海邦濵海之邦来同莫有异志也率从谓心悦诚服相率而从于中国也鲁侯谓僖公】
　　保有凫绎【弋灼切】遂荒徐宅【达各切】至于海邦淮夷蛮貃【莫博切】及彼南夷莫不率从莫敢不诺鲁侯是若【凫绎亦鲁境内名山绎即峄山北面属鲁南面属邹邹古邾国邾本鲁附庸此言保有凫绎者谓能保其附庸之国不为强大吞并则不独奄有龟蒙而已徐宅即宣王所伐之徐国奄有龟蒙遂荒大东保有凫绎遂荒徐宅先安内而后攘外也大东之海邦如莱牟之类徐宅之海邦如邾莒之类皆与淮夷相近蛮貊又自淮夷而推广之南夷谓荆楚诺应词莫敢不诺有命则莫敢不应惟鲁侯是顺若顺也　泰山在今泰安州龟山在今泗水县蒙山在今沂州费县凫山绎山在今邹县俱山东】
　　天锡公纯嘏【果五切】眉夀保鲁居常与许复周公之宇鲁侯燕喜令妻寿母【满彼切】冝大夫庶士【上声】邦国是有【明已反】既多受祉黄发儿【音倪五兮反】齿【此申言后帝之降福故独提出一天字天不独使公守成而欲公恢复以享邦家之庆　锡赐也纯嘏解见周颂载见人惟夀可以享福故以夀始终之也黄泰泉谓入春秋以来隠及于钟巫桓乘于彭生般弑于圉荦闵戕于卜齮弑逆踵继其来久矣此诗惓惓以夀考为言欲其以覆车为戒故曰眉夀保鲁天子有事明堂故锡以朝宿之常邑天子有事东省故赐以朝宿之许田常见侵于齐许见易于郑居字正见复周公之宇也复宇则不改启宇之旧矣燕安也令善也令妻谓声姜夀母谓成风冝即冝兄冝弟之冝有即自今以始嵗其有之有妻贤母夀卿士咸宜和气所感年丰谷熟自然之理葢未有舍五谷而别言祥瑞者黄发解已见儿齿更生之齿皆夀徴也燕喜四句葢言开疆拓土之后备具邦家乐事而夀又有以享之所以为纯嘏　郑笺常作尝在薛之旁春秋庄三十一年筑台于薛括地志许昌县有鲁城周公庙在焉　朱康流曰齐语桓公南伐以鲁为主反其侵地堂濳管子作常潜是常复在僖公之时春秋桓元年郑伯以壁假许田谷梁传曰无田则无许可知矣不言许不与许也范寗注云明止以许之田与郑不与许邑也是许邑犹在于鲁周公之别庙在焉或久废之后僖公复饬理之故曰复也】
　　徂来之松新甫之柏【逋莫切】是防【音短】是度【音铎】是寻是尺【敕约反】松桷【音角】有舄【七约切】路寝孔硕新庙奕【弋灼反】奕奚斯所作孔曼【音万】且硕【常约反】万民是若【此申言修庙之事　一统志徂来在济南府泰安州后魏志鲁郡汶阳县有新甫山即今汶上县防者以刀锯截于所生之处度者以绳墨量其所用之冝十寸为尺八尺为寻是寻度取其长是尺不弃其短桷者方榱也舄方貌即足所着之舄榱之方似之路寝正寝曼体材之长硕规模之大新庙新作之庙葢修庙是因其规模而鼎新之非但补葺之而已也奕奕巍焕也奚斯公子鱼之字作者教防属功课章程也既云路寝孔硕矣又云孔曼且硕言工役之繁劳民伤财冝不得民心而民无咨怨周公以后鲁之羣公徳泽深厚民莫不被其泽欲庙貌之新也若顺也严坦叔日新庙或以为闵公庙或以为姜源庙皆不可知或以为新作或以为修旧然春秋不书则知非大工役修旧之説得之　欧阳永叔曰按春秋僖公在位三十三年伐邾者四败莒灭项者各一此鲁自用兵也其四年伐楚侵陈六年伐郑是时齐桓公方称霸主兵率诸侯之师而鲁亦与焉耳二十八年围许是时晋文公方称伯主兵率诸侯而鲁亦与焉耳十五年楚伐徐鲁救徐而徐败十八年宋伐齐鲁救齐而齐败二十六年齐人侵伐鲁鄙鲁乞师于楚楚为伐齐取谷春秋所记僖公之兵止于是矣其自主兵所伐邾莒项皆小国虽能灭项反见执于齐其所伐大国皆齐晋主兵其有所救者皆力不能胜而辄败由是言之鲁非强国可知也焉有膺戎狄惩荆舒蛮夷率从如诗人所颂者乎葢夸诬之词也　李寳之曰僖公在位三十三年实为鲁之贤君当其初嵗内用公子友外则坚事齐桓故能去庆父之奸使鲁国危而复安自十六年季友卒后臧文仲窃位公子遂专权如灭项防楚之失备见于经向非晋文肇造一战胜楚则中原左袵之祸僖公得追其罪哉先儒曰弃夏盟而即楚则有从狄之非先晋献而后周则无敬君之节须句之功不足掩井陉之辱取谷之师不足洗至酅之陋此僖之不得为贤侯也况季友受费而季孙氏始公孙兹帅师而叔孙氏始公孙敖帅师而孟孙氏始三桓之基皆肇于僖公则僖公亦罪之魁哉　杨用修曰以春秋考之僖公乃齐襄衞灵之流耳观其灭项伐邾取须句取訾娄取济西田以楚伐齐皆恶之大者至其闺门不肃及夫人姜氏会齐侯于阳谷其女季姬遇鄫子于防淫风流行如此桑中大车不作于鲁而駉与有駜犹以为颂吾谁欺欺天乎夫子存鲁颂见上下相蒙好谀崇邪而非以为美也　丁氏奉曰编鲁颂者亦有序乎首言駉马见国富也富然后知礼故以有駜言燕礼夫礼必由文教故继以泮水有文必有武故泮水又言武备服淮夷而有国之事毕矣然所以有国者祖宗也故推本之而以閟宫终焉】
　　商颂
　　【集传商都亳宋都商丘皆在今应天府亳州界武王既黜殷命封微子于宋即今河南归徳府商丘县自微子至戴公凡七世礼乐废坏有正考甫者得商颂十二篇于周太师以那为首今仅存其五不知是遗逸抑孔子删之也　契为司徒敬敷五教千古人伦之宗孔子契之裔孙删述六经千古斯文之主鲁颂后继之以商意深逺矣】
　　那
　　序祀成汤也【竹书太甲十年大享于太庙此诗之作或在此时】
　　猗【音伊】与【音余下周】那【奴何切】与置我鞉【音桃】鼓奏鼓简简衎我烈祖汤孙奏假绥我思成鞉鼓渊渊【叶英】嘒【音讳】嘒管声既和且平依我磬声于【音乌】赫汤孙【叶思伦反】穆穆厥声庸鼓有斁万舞有奕【音亦】我有嘉客亦不夷择自古在昔先民有作温恭朝夕执事有恪顾予烝尝汤孙之将【即良切　赋也商人尚声臭味未成涤荡其声乐三阕然后出迎牲故篇中俱言乐猗叹美之词那多也美商之乐叹而多之也置陈设也鞉鼔已见周颂有瞽非俗所云有两耳之小鼔也正北之坎为革则鼔为冬至之音而冒以启蛰之日其声象雷其形象天其于乐象君五声不得鼔则不和故屡以鼔言之字书简要也选也言鼔音整饬辨而不乱约而不杂衎乐也烈祖指成汤也汤孙主祀之时王奏格奏乐以感格绥安也我主祭者自谓绥我思成言未祭而有所思既祭而若有形声之可接则我所思者于是乎成而心由之以安矣于是鞉管作于堂下渊渊言其声之深逺嘒嘒言其声之清亮鼓为众音之长管竹音为乐之小者举此二者则余乐在其申矣彼此相济曰和高下适均曰平即虞典所云八音克谐无相夺伦也磬玉磐八音中有石无玉玉即石之嘉者禹贡所谓泗濵浮磬也依倚也堂下之乐依堂上玉磬之声葢八音以磬为主玉磬声之最和平者众音依之则无不和平矣赫者如在之诚穆穆深逺也乐宣于声而曰穆穆者以其象汤功徳文至而情深也大钟曰庸鼔列东序钟列西序庸鼔有斁言庸与鼔皆有次第也万舞名禹以万人治水汤武以万人治天下故三代之舞皆称万斁以清浊高下言奕以缀兆疾徐言有此诚方有此乐故曰有斁曰有奕谓其中诚有之也嘉客闻之有不夷怿者乎嘉客谓诸侯助祭者夷怿怡悦也亦字从格神来言非惟幽有以感烈祖而明亦有以盛人也自古谓古已后者在昔谓今已前者先民先辈之人作始作祭礼推言相传之逺不可茍也温恭温温其恭非勉强也朝夕自始至终不少间也事庙中之事执事奉持其事恪敬也心实有是敬则所事皆实音乐皆其流贯上云思成云夷怿全有一段精诚感格故曰有恪顾谓鬼神鉴临冬祭曰烝秋祭曰尝将奉也葢尊祖敬宗万世通义今日汤孙之祭亦犹行古之道耳先王其肯顾予而享之乎此汤孙之将也祖考子孙精神感格非祀以非类者庶几其顾之矣诗中三言汤孙葢以祖孙一体望之　记曰斋之日思其居处思其笑语思其志意思其所乐思其所嗜斋三日乃见其所为斋者祭之日入室僾然必有见乎其位出户忾然必有闻乎其声是谓思成苏子由曰其所见所闻本非有也生于思耳】
　　烈祖
　　序祀中宗也【名密号大戊汤之孙中兴之主故称宗竹书注又云大戊称太宗祖乙名滕称中宗】
　　嗟嗟烈祖有秩斯祐【音户】申锡无疆及尔斯所【苏上声】既载清酤【音户】赉我思成【叶常】亦有和羮【叶郎】既戒既平【叶旁】鬷【音奏中庸作奏】假【音格】无言【叶昻】时靡有争【叶章】绥我眉夀黄耉无疆【赋也嗟嗟叹美之词烈祖谓成汤言其跻敬昭武功徳甚隆所以可大者垂之可久毛传秩从禾形也从失声也稻刈重生后先相继故借为秩序字言福之来有次序而不紊今无疆之锡及于尔之身矣申锡一传再传引申弗替尔谓中宗思文之诗颂后稷称尔此诗颂中宗亦可称尔斯所犹言此处载奠也酒之好恶系于灾祥酿酒之时多方料理愿其甘防今酒清而载之于尊则遂我之愿是皆神所赐也故曰赉我思成赉赐也凡祭以羹熟为节羹定然后行礼故既言酒亦言羹和者盐梅有节戒者浣濯必谨平者腥熟得宜鬷当依中庸作奏假与格通时谓祭之时无言靡争庙中之人恪恭厥职不烦諠哗亦无纷扰神之绥我以眉夀黄耇不待言矣祭时亦有何争谓执事之人越位而干与他人之事如云越爼代庖本宜执酒而反执羮之类眉夀黄耉解俱见前福以夀为先夀无疆即福无疆矣】
　　约軝【音祈】错衡【叶杭】八鸾鸧鸧【音锵千羊反】以假【音格下司】以享【虚良切】我受命溥【音普从浦从寸俗从专非】将自天降康【丘刚切】丰年穰穰【如羊切】来假来飨【虚良切】降福无疆顾予烝尝汤孙之将【上言主祭此言助祭通鉴前编中宗之兄雍已在位三祀诸侯不朝故此以诸侯助祭为中宗颂　軝者长毂之名约者以皮纒束而朱漆之取其固也车轭曰衡错者涂金于衡以饰观取其文也鸾在镳四马则八鸾鸧即黄鸟其音和好鸾声似之故云鸧鸧假以尽诚享以尽物以假以享者诸侯既至而助祭也我助祭者自谓受命受主祭者之命溥大将奉康安也年丰则民安故以丰年为降康穰穰谷茂盛之貌以假以享谓助祭者故曰以来假来飨谓祖考故曰来我受命溥将七句述助祭者祝颂之语以见人心之归戴也助祭者自言我受王命而大奉其国之所有以助祭由天降康时和年丰则礼物极献享之隆孝敬合天下之大祖考格飨降以无疆之福人心天意辏合如此神其肯顾予乎凡此祭祀非我之力乃汤孙之将也予助祭者自谓汤孙谓主祭者　申锡无疆则前日之福及于今降福无疆则今日之福及于后前汤孙之将指作乐以奏格此汤孙指合天人而假享也】
　　鸟
　　序祀高宗也【高宗殷王武丁中宗孙之孙也亦中兴之主故称宗或疑既祀高宗不冝称武丁以斥其名不知汤名覆别称天乙高宗名昭别称武丁商之称武丁犹周之称王季也】
　　天命【胡涓切】鸟降而生商【尸羊切】宅殷土芒【谟郎切】芒古帝命武汤正域彼四方方命厥后奄有九有【羽已切　赋也祀高宗而先述祖徳谓其能中兴不坠也此首章述其肇基之事　鸟燕也其色黑故谓之鸟春分鸟降其来主字乳故古以其至之日祀郊禖祈子汤之先祖有娀氏女简狄配帝高辛氏帝率之祈于郊禖而生契故本其为天所命以鸟至而生焉不曰生契而曰生商谓商家一代之天下已开辟于此自契至汤八迁始居亳之殷地而国日以广大芒芒广大貌古犹云昔也帝天也汤布昭圣武故号武汤当桀之时封域割据久矣天命之除残暴使强不侵弱众不暴寡整齐四方然后命之为后而奄有九州原其始之慎重如此见有天下之不易也方字即然后语气奄覆也九有九州也　契封于商今为陜西西安府之商州汤居亳殷者亳之别名商家五迁之后盘庚复迁于此今为河南之河南府偃师县其地有汤陵伊尹墓汤以商为国号盘庚迁殷改国号曰殷其后或称商或称殷或殷商并称故章首并言之以该括一代之终始　契初封商传五世而防生振振字子亥实始迁殷为有易之君绵臣所杀国统几絶振生防字上甲乃杀绵臣而以殷兴仍居殷地复昌殷绪鲁语所谓上甲防能帅契者也商人报焉又六世而天乙是为成汤是时复归于商丘故汤兴为商其后盘庚迁都殷更号殷】
  </div>
  <div class="pagination">
   <a href="待轩诗记_page19.html">
    上一页
   </a>
   <span>
    ...
   </span>
   <a href="待轩诗记_page15.html">
    15
   </a>
   <a href="待轩诗记_page16.html">
    16
   </a>
   <a href="待轩诗记_page17.html">
    17
   </a>
   <a href="待轩诗记_page18.html">
    18
   </a>
   <a href="待轩诗记_page19.html">
    19
   </a>
   <span class="current-page">
    20
   </span>
   <a href="待轩诗记_page21.html">
    21
   </a>
   <a href="待轩诗记_page21.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
