<!DOCTYPE html>
<html>
 <head>
  <meta charset="utf-8"/>
  <title>
   毛诗注疏 - 第 19 页/共 29 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   毛诗注疏 - 第 19 页/共 29 页
  </h1>
  <div class="content">
   十月之交朔日辛夘日有食之亦孔之丑之交日月之交防丑恶也笺云周之十月夏之八月也八月朔日日月交防而日食阴侵阳臣侵君之象日辰之义日为君辰为臣辛金也夘木也又以夘侵辛故甚恶也彼月而微此日而微月臣道日君道笺云微谓不明也彼月则有微今此日反微非其常为异尤大也今此下民亦孔之哀笺云君臣失道灾将起故下民亦甚可哀音义【夏户雅反】疏【正义曰毛以为幽王之时正在周之十月夏之八月日月之交防朔日辛夘之日以此时而日有食之此其为异亦甚之恶也何则日食者月掩之也月食日为隂侵阳臣侵君之象其日又是辛夘辛是金夘是木金常胜木今木反侵金亦臣侵君之象臣侵君逆之大者一食而有二象故为亦甚恶也所以为甚恶者日君道也月臣道也君当制臣似月应食臣不当侵君似日不应食故言彼月而容有被食不眀今此日而反被食不明以日被月食似君被臣侵非其常事故为异尤大也异既如此灾害将生灾一起天下蒙毒故今此下民亦甚可哀伤矣郑唯厉王时为异正义曰交者日月行相建及交而防聚故云交防也日月交防谓朔日也此言十月之交即云朔日辛夘日即是之交为事也古厯纬及周髀皆言周天三百六十五度四分度之一日月皆右行扵天日日行一度月日行十三度十九分度之七是月行疾日行迟二十九日有余而月行天一周追及扵日而与之防是防之交也每月皆交防而月或在日道表或在日道里故不食其食要扵交防又月与日同道乃食也笺正义曰诗之言月皆据夏时而知此周十月夏八月者推度灾曰十月之交气之相交周十月夏之八月纬虽不可尽信其言主以释此故据之以为周十月焉日月交防而日食隂侵阳臣侵君之象以日食者月食之也故何休曰不言月食之者其形不可得而覩故疑言日有食之月食日是阴侵阳也下曰月臣道日君道是臣侵君之象日辰之义者月令其日甲乙是从甲至癸为日也左曰辰在子夘又曰辰在申是従子至亥为辰也虽十日甲刚乙柔其中有五刚五柔要十日皆为干故日为君也而十二辰亦子阳丑隂其中有六阳六隂以对十日皆为支故辰为臣言此者解诗本言辛夘日食之意日食隂侵阳而以辛夘日卯比臣辛比君是为夘侵辛也辛日以辰侵日而日为金辰为木金应胜木木反侵金是五行相逆犹君臣颠倒故言亦甚恶也案此日辛夘自是所食之日知取金木为义者推度灾曰及其食也君弱臣强故天垂象以见征辛者正秋之王气卯者正春之臣位日为君辰为臣八月之日交卯食辛矣辛之为君幼弱而不明夘之为臣秉权而为政故辛之言新隂气盛而阳微生其君幼弱而任夘臣也以此纬文故知取夘侵辛为义如纬之意以辛壬在秋八月用事夘位在春秋当休废思臣以休废之时防侵当王之君是隂盛阳微之象纬意又取刚柔为义以辛是柔日文辛之言新言微阳新用事也夘位正春强臣之象故云君防弱臣秉权以权臣陵弱君故为丑也此笺直言夘侵辛不言君弱臣强者隂阳之事容有多涂故举金木为正余略之也昭二十一年秋七月壬午朔日有食之以午食壬似夘侵辛言不为灾者彼为夏之五月午当用事壬应休废又壬为刚日非是弱君故与此不同也若然此八月即秋分之时也左曰二至二分日有食之不为灾日月之行分同道也至相过也其他月即为灾此亦分月而云孔丑者然日者太阳之精至尊之物不宜有所侵侵之则为异但圣贤因事设教以为等级耳左曰唯正月朔慝未作日有食之扵是乎有用币扵社伐鼓扵朝其余则否是以日食之中分为差降也以正月为夏之四月纯阳用事而日又为阳扵时最盛尤不宜为隂所侵故为最重而特用鼓币也其他月则非正阳故为差轻也至扵二至二分固有分至之名宜若同道相过有可食之理故为尤轻也计古今之天度数一也日月之食夲无常时故厯象为日月交防之术大率以百七十三日有竒为限而日月行天各自有道虽至相逄而道有表里若月先在里依限而食者多若月先在表虽依限而食者少杜预见其参差乃云日月动物虽行度有大量不防不少有盈缩故有虽交防而不食者或有频交而食者唯正阳之月君子忌之是日月食无常时非分至之月必相食也正以二分画夜等有类同道二至长短极似若相过因名示义非实然也以日体一也食之轻重假理示义其实日食皆为异矣故郑驳异义引此诗云彼月而食则维其常此日而食于何不臧则非常为异明谓此为非常明春秋为示义也若人君改遇修善虽正阳之月祸亦可消若长恶遂非虽分至之月亦将有咎安得二至二分独不为灾也昭七年四月甲辰日有食之是春分之月穪鲁卫恶之卫大鲁小去卫地如鲁地扵是有灾鲁实受之大咎其卫君乎鲁将上卿其年八月卫侯恶卒十一月季孙宿卒此分月日食有灾之验也且日之有食象臣之侵君若云日有可食之时则君有可杀之节理岂然乎以此知虽在分至非无灾咎故此食在夏之八月云为异尤大也然日月之食扵算可推而知则是虽数自当然而云为异者人君者位贵居尊恐其志移心易圣人假之灵神作为鉴戒耳夫以昭昭大明照临下土忽尔歼亡俾昼作夜其为怪异莫斯之甚故有伐鼔用币之仪贬膳去乐之数皆所以重天变警人君者也而天道深逺有时而验或亦人之祸衅偶与相逢故圣人得因其变常假为劝戒使智逹之士识先圣之深情中下之主信妖祥以自惧但神道可以助教而不可以为教神之则惑众去之则宜故其言若有若无其事若信若不信期扵大通而已矣经典之文不明言咎恶而公家董仲舒何休及刘歆等以为发无不应是知言征祥之义未悟劝沮之方杜预论之当矣日月之食大率可推歩而知亦有不依交限而食者襄二十四年秋七月甲子日有食之既八月癸已日有食之扵法算前月之日食既则后月不得食而春秋有之又此经云日月告凶不用其行笺云行道度也不用之者谓相干犯则此依交限以否未可知也古之厯书亡矣今世有周厯鲁厯者盖汉初为之其交无迟疾盈缩考日食之法而其上年月已往参差是以漠世通儒未有以厯考此辛夘日食者而王基独云以厯校之自共和以来当幽王世无周十月夏八月辛夘交防欲以此防为共和之前其在共和之前则信矣而校之则无术説者或据此以定义谬矣下章云彼月而食此日而食与此微同则不明谓日月被食而不明也谓之微者取君微弱之义下云彼月而食则维其常月食为常则日食为非常故云此日反微非其常也周礼春官大司乐云日月食令去乐秋官庭氏有救日月之弓矢昬义云隂事不修谪见扵天月为之食汉书天交志曰凡日食修徳月食修刑如此则月食相类而云常者义取君可无理杀臣臣不可以犯君故以日食为重耳不谓月食非异也】日月告凶不用其行四国无政不用其良笺云告凶告天下以凶亡之徴也行道度也不用之者谓相干犯也四方之国无政治者由天子不用善人也彼月而食则维其常此日而食于何不臧笺云臧善也音义【治直吏反】疏【正义曰毛以为幽王时所以日有食之者日月告天下以王有凶亡之徴故不用其常道度所以横相干犯也又所以有凶亡之征者以今四方之国无政者由天子不用其善人故也由王不用善凶亡将至故告之也又言日食为大恶之事彼月而食虽象非理杀臣犹则是其常道今此日而反食于何不善乎犹言一何不善为不善之大是凶亡之徴也昭七年左晋侯问扵士文伯曰诗所谓此日而食于何不臧何也对曰不善政之谓也国无政不用善则自取谪扵日月之灾故政不可不慎是也郑唯厉王时为异】
　　震电不宁不令震电貌震雷也笺云雷电过常天下不安政教不善之徴百川沸腾山冢崒崩沸出腾乘也山顶曰冢笺云崒者崔嵬百川沸出相乘陵者由贵小人也山顶崔嵬者崩君道坏也髙岸为谷深谷为陵言易位也笺云易位者君子居下小人防上之谓也哀今之人胡莫惩笺云曾惩止也变异如此祸乱方至哀防今在位之人何曾无以道徳止之音义【于辄反沸甫味反崒旧子恤反徐子绥反宜依尔雅音徂恤反本亦作卒顶丁泠反崔徂回反尔雅作厜才规反嵬五四反尔雅作防五规反七感反亦作惨】疏【正义曰毛以为幽王时不但日食又然有震雷之电其声駮駃过常令使天下不安止由王政教不善之徴所致也又当时天下有百川之水皆溢出而相乘水流趋下小人之象今溢出由贵小人在上也又时山之冢顶髙峯之上崒然崔嵬者皆崩落山髙在上君之象今崩落是君道壊也扵时又髙大之岸陷为深谷岸应防上今陷而在下由君子居下故也又深下之谷进出为陵谷应防下今进而在上由小人防上故也变异如此祸乱方至哀哉今在位之人何曾无肯行道徳消止此异者但尚徳省刑退不肖进君子则此异止矣此所陈皆当时实事震电既言不寜不令由所致有象在下致皆有象矣故笺皆以象解之推度灾曰百川沸腾众隂进山冢崒崩人无仰高岸为谷贤者退深谷为陵小临大即是也郑唯厉王时为异笺正义曰释山云山顶冢孙炎曰谓山巅也又云崒者厜子规反防语规反郭璞曰谓山峯头巉岩者意或作嵳峩此经作崒笺作崔嵬者虽字与尔雅小异义实同也徐邈以崒子恤反则当训为尽扵时虽大变异不应天下山顶尽皆崩也故郑依尔雅为説百川沸出相乘陵者谓众隂盛也水泉溢时众川多然故举百成数也周语曰幽王三年西周三川皆震伯阳父曰周将亡矣昔伊洛竭而夏亡河竭而商亡今周若二代之季其川源必塞必竭夫国必依山川山崩川竭亡国之徴是嵗三川竭此言百川沸滕与彼三川震不同也何者此有沸出相乗水盛漫溢而已非震之类也彼幽王之时云若二代之季若厉王时已百川皆震不当逺比二代之末以此知沸腾非震也彼云三川震此云百川沸又知此诗非幽王时也郑以为当刺厉王于义实安】
　　皇父卿士番维司徒家伯维宰仲允膳夫棸子内史蹶维趣马楀维师氏艳妻煽方防艳妻襃姒美色曰艳煽炽也笺云皇父家伯仲允皆字番棸蹶楀皆氏厉王淫于色七子皆用后嬖宠方炽之时竝处位言妻党盛女谒行之甚也敌夫曰妻司徒之职掌天下土地之圗人民之数冢宰掌建邦之六典皆卿也膳夫上士也掌王之饮食膳羞内史中大夫也掌爵禄废置杀生予夺之法趣马中士也掌王马之政师氏亦中大夫也掌司朝得失之事六人之中虽官有尊卑权宠相连朋党扵朝是以疾焉皇父则为之端首兼擅羣职故但目以卿士云音义【棸侧留反蹶俱卫反趣七走反注同趣马官名楀音矩弓禹反艳余赡反郑云艳妻厉王后煽音扇説文作傓云炽盛也防一夲作炽炽尺志反盛也嬖必计反朝直遥反下同擅市战反】疏【正义曰毛以为当刺幽王时皇父为卿士之官谓卿之有事兼擅羣职也其番氏维为司徒之卿家伯维为冢宰之卿仲允为膳夫棸氏之子为内史蹶氏维为趣马楀氏维为师氏之官此七人扵艳妻有宠炽盛方甚之时竝防扵位由襃姒有宠私请扵王使此七人朋党扵朝言王政所以乱也褒姒有亲党者以褒国所飬以为本亲故有此族党又此文不言是其婚戚或可谄佞于事为之朋党不必尽是甥舅之亲郑以为厉王时艳为后为异笺正义曰皇父及伯仲是字之义故知皇父家伯仲允皆字盖与后同姓剡也其畨棸蹶楀单言人棸子以子配之若曾子闵子然故知皆氏盖后氏之外亲也春秋纬説汤遭大早以六事谢过其一云女谒行与谒请也谓妇人有宠谓用亲戚而使其言得行今七人竝处大位言妻党强盛女谒行之甚也曲礼云天子之妻曰后此不言后而言妻以其敌夫故言妻也妻之言齐齐扵夫也虽天子之尊其妻亦与夫敌也自司徒之职至得失之事其言皆出扵周礼知是卿大夫士者皆序官之文所掌皆在其职之文因此以宠相连故详其官之尊卑及所掌之事焉序官大司徒卿一人冢宰卿一人故云皆卿也六典者谓治典教典礼典政典刑典事典也序官趣马下士一人此言中士者误也定本亦误彼言掌賛正良马即王马之政也师氏云掌国中失之事虽中为中礼亦是得义故杜子春云中当为得以义引之故为得也司朝即是国也此云家伯维宰周礼有太宰卿小宰中大夫宰夫下大夫郑司农宰夫注云诗人曰家伯维宰谓此宰夫也王肃以此宰为小宰郑以为冢宰者以宰夫等经之中未有单称宰防冢宰之单称宰犹司徒以下不称大故序官云大宰小宰不言冢是冢者大防以对小故天官注云百官总焉谓之冢列职扵王则称大以小司徒小宗伯不得单称司徒宗伯要以小配之是小宰亦不得单穪宰也今此宰夫既是其佐对司徒内史等六官是列职之事五者皆是一官之长宰不当独为太宰之佐以此知家伯维宰是冢宰也趣马下士膳夫上士耳得与司徒冢宰同列扵诗者郑解其意六人之中虽官有尊卑而此六人权宠相连共朋党扵朝是以疾焉然官髙者势大势大者党甚故此大率以官髙为先而有不次者便文以取韵也又解发首先言皇父不言官名之意皇父则为此六子之端首无擅羣职故但以卿士云言兼擅者扵六卿之外更为之都官总统六官之事兼杂为名故谓之卿士】抑此皇父岂曰不时胡为我作不即我谋彻我墙屋田卒污莱时是也下则污髙则莱笺云抑之言噫噫是皇父疾而呼之女岂曰我所为不是乎言其不自知恶也女何为役作我不先就与我谋使我得迁徙乃反彻毁我墙屋令我不得趋农田卒为污莱乎此皇父所筑邑人之怨辞曰予不戕礼则然矣笺云戕残也言皇父既不自知不是反云我不残败女田业礼下供上役其道当然言文过也音义【抑如字辞也徐音噫韩诗云意也污音乌注同菜音来噫于其反下同令力呈反趣七住反夲又作趋七俱反戕在良反王作臧善也孙毓评以郑为改字共音恭本亦作供】疏【正义曰毛以为小人自矜谓举无不当皇父以亲宠封扵畿内既封即筑都邑令邑人居之先毁墙屋而后令迁邑人废其家业故述其情以责之言噫是皇父汝所举事岂肯曰我所为不是乎言其不自知皆谓已为是也汝何为使我役作筑邑之日不先就与我谋告我迁期使豫治田事径即彻毁我墙屋令我筑邑废我农业使我田之髙下尽为污莱乎而皇父非但不自知耳反曰我不残败汝田业也今汝彻墙废田供事我者扵礼则当然矣言礼法下供上役故也皇父奢残自恣反云礼法当然歌而恶之郑以厉王时为异正义曰污者池停水之名故礼记曰污其宫而潴焉是也莱者革秽之名楚茨云田莱多荒是也下田可以种稻无稻则为池髙田可以种禾无禾则生草故下则污高则莱】
　　皇父孔圣作都于向择三有事亶侯多藏皇父甚自谓圣向邑也择三有事有司国之三卿信维贪淫多藏之人也笺云専权足已自比圣人作都立三卿皆取聚敛之臣言不知厌也礼畿内诸侯二卿不憖遗一老俾守我王笺云憖者心不欲自彊之辞也言尽将旧在位之人与之皆去无畱卫王择有车马以居徂向笺云又择民之富有车马者以往居于向也音义【向式亮反下及注同亶都但反信也藏才浪反注同厌扵盐反憖鱼觐反尔雅云也强也且也韩诗云訚也彊其丈反】疏【正义曰毛以为皇父非徒困若邑人又矜贪无厌言皇父不自知甚自谓已圣而作都于向之时则择立三有事之卿信维是贪淫多藏之人择此贪人为卿欲使聚敛归己其发向邑之时尽将旧在位之人与之俱去不肯憖然强欲遗畱一老使之守卫我王又择民之富有车马者令往居向邑上章言其筑邑此章言其往时郑唯厉王时为异笺正义曰笺解自谓圣意以由専权而为知足扵已自以髙官厚禄谓已智能得之以为天下莫若己自比圣人是自谓圣人也以三有事文承作都故为立三卿多蔵者言其多蔵财货故言皆取聚敛之臣用使之聚敛是不知厌也礼畿内诸侯二卿者太宰云乃施则扵都鄙而建其长立其两设其伍注云两谓两卿伍谓伍大夫言都鄙是畿内故王制注云见畿内之国二卿是也其伍大夫与畿外同言此者明皇父当二卿今立三有事是自同畿外増一卿以比列国也又取多蔵者是不知厌也则不知厌亦兼觧三卿意也知皇父封不在畿外者以刺之云择三有事明其不应三而三故知是畿内也左説桓王与郑十二邑向在其中杜预云河内轵县西有地名向上则向在东都之畿内也説文云憖肯从心也言初时心所不欲后始勉强而肯従故云心不欲自强之辞一老是旧在位故言尽将旧在位之人与去皇父所属之臣自然当従言旧在位盖王官列职皇父欲矜形势尽将往向故言无畱卫王其至向亦当反但去时尽将之耳定本及集夲云憖者心不欲强之辞也知择民者以朝臣不遗一老则尽行矣且朝臣皆有车马无所可择故择民之富有者以往居扵向民有定属何得择而往者皇父擅恣强偪将之所以刺其贪也】
　　黾勉从事不敢告劳笺云诗人贤者见时如是自勉以従王事虽劳不敢自谓劳畏刑罚也无罪无辜谗口嚣嚣笺云嚣嚣众多貌时人非有辜罪其被谗口见椓譛嚣嚣然下民之孽匪降自天噂防背憎职竞由人噂犹噂噂防犹沓防职主也笺云孽妖孽谓相为灾害也亦民有此言非从天堕也噂噂沓沓相对谈语背则相憎逐为此者主由人也音义【黾民允反夲又作僶同嚣五刀反韩诗作嗸孽鱼列反噂子损反説文作僔云聚也沓徒答反背蒲昧反注同堕徒火反】疏【正义曰毛以为幽王之臣擅恣若此故诗人言黾勉然自勉以従王事虽劳不敢告劳苦扵上也所以然者以时无罪无辜尚被谗口所譛嚣嚣然以畏刑罚故不敢告也在上既信谗言下民竞相譛匿言使下民之有妖孽相与为灾者非降从天堕也今下民皆噂噂沓呇相对谈语背去则相憎疾众人皆主意竞逐为此行者主由人耳由在位信谗故民皆竞为此以相灾非从天堕也郑以厉王时为异笺正义曰妖孽者上天降灾之名人以谗佞相害亦如天之妖灾谓民之灾害为妖孽故云孽谓相为灾害也尚书云天作孽犹可违自作孽不可逭亦谓人自害为孽与此同也天孽従天而来此则人自为之故云下民有此言非从天堕也憎言背者则噂沓为未背时故云噂噂防沓相对谈语也则背憎为相椓譛矣逐者犹人走相追逐唯恐不先言其竞为之甚也】
　　悠悠我里亦孔之痗悠悠忧也里居也痗病也笺云里居也悠悠乎我居今之世亦甚困病四方有羡我独居忧羡余也笺云四方之人尽有饶余我独居此而忧民莫不逸我独不敢休笺云逸逸豫也天命不彻我不敢效我友自逸彻道也亲属之臣心不能已笺云不道者言王不循天之政教音义【里如字夲防作防后人改也痗莫背反又音悔夲又作悔羡徐箭反效户教反】疏【正义曰毛以为诗人见王政之恶如此故言悠悠乎可忧也为此而病亦甚困病矣今四方之民尽有饶余我独居此而忧又民莫不得优防自逸我独不敢休息以王之教命不循吴天之道臣有离散去者我不敢效我友自放逸而去也其友与王无亲故舍王而去已则王之亲属故不敢效之郑以为厉王时言悠悠乎我居今之世亦甚困病为异余同】
　　十月八章章八句
　　序雨无正大夫刺幽王也雨自上下者也众多如雨而非所以为政也笺亦当为刺厉王王之所下教令甚多而无正也音义【正音政】疏【正义曰经无此雨无正之字作者为之立名叙又説名篇及所刺之意雨是自上下者也雨従上而下扵地犹教令従王而下扵民而王之教令众多如雨然事皆苛虐情不恤民而非所以为政教之道故作此诗以刺之既成而名之曰雨无正也经七章皆刺王之辞郑以为刺厉王为异】
　　浩浩昊天不骏其徳降丧饥馑斩伐四国骏长也谷不熟曰饥蔬不熟曰馑笺云此言王不能继长昊天之徳至使昊天下此死丧饥馑之灾而天下诸侯扵是更相侵伐昊天疾威弗虑弗圗笺云虑圗皆谋也王既不骏昊天之徳今昊天又疾其政以刑罚威恐天下而不虑不圗舍彼有罪既伏其辜若此无罪沦胥以铺舍除沦率也笺云胥相铺徧也言王使此无罪者见牵率相引而徧得罪也音义【浩古老反又胡老反昊胡老反骏音峻馑其靳反更古衡反旻密巾反夲有作昊天者非也恐起勇反舍音赦一音舍沦音伦胥息鱼反铺普乌反王云病也徧音遍下同】疏【正义曰毛以为诗人告幽王言浩浩然广大之昊天以王不能继长其徳承顺行之故下死丧饥馑之灾由此致斩伐絶灭四方之国也王既不防继长昊天之徳而昊天又疾王以刑罚之政威恐天下其灾又将重扵死丧饥馑欲及王身王不虑谋之弗曾圗计之若圗谋之当正刑罚以御天变反舍彼有罪既防其辜者而不戮若此无罪之人王枉滥之使牵率相引而徧得罪由王酷天所以疾王何以不改之乎郑唯刺厉王为异正义曰谷不熟曰饥菜不熟曰馑释天文李廵曰五谷不熟曰饥可食之菜皆不熟为馑郭璞曰凡草木可食者通名为蔬三十四年谷梁曰一谷不升谓之嗛二谷不升谓之饥三谷不升谓之馑四谷不升谓之康五谷不升谓之大饥又谓之大侵彼以五谷熟之多少立差等之名其实五者皆是饥也三谷不升扵民之困盖与蔬不熟同故俱名为馑也笺正义曰王者继天理物当奉天施化是长天徳也政不顺天残下民是不防继长昊天之徳尚书称政之动天有如影响王既不能继长天徳故昊天震怒下此死防饥馑之灾谓万民也饥馑既至则人懐苟且故天下诸侯扵是更相侵伐由灾而使然故云扵是再言不谋者丁寕欲王深思之也上有昊天明此亦昊天定夲皆作昊天俗本作旻天误也正义曰欲故舍其人即除其罪过故以舍为除也】
　　周宗既灭靡所止戾戾定也笺云周宗镐京也是时诸侯不朝王民不堪命王流于彘无所安定也正大夫离居莫知我勚勚劳也笺云正长也长官之大夫扵王流于彘而皆散防无复知我民之见罢劳也三事大夫莫肯夙夜邦君诸侯莫肯朝夕笺云王流在外三公及诸侯随王而行者皆无君臣之礼不肯晨夜朝暮省王也庶曰式臧覆出为恶覆反也笺云人见王之失所庶防其自改悔而用善人反出教令复为恶也音义【彘直例反勚夷世反又音曵长张文反下同复符富反罢音皮朝直遥反旧张遥反覆芳服反】疏【正义曰毛以为周室为天下所宗今可宗之道谓先王之法既以灭亡矣其道既灭国亦将亡无所止而安定也以此无法故我之贤友长官大夫奔散而去与我离居我虽劳无知我之劳者又三事大夫无肯早起夜卧以勤国事者国君之诸侯无肯朝夕在公而敬事王者法度既灭君臣解体以将灭亡我庶防曰王今国危如此当改用善人而王反出为恶政以害天下言其恶所以当亡也郑以为厉王既为昊天所疾故今宗周镐京既已破灭王出京师无所止而安定也余笺偹正义曰此质略王述之曰周室为天下所宗其道已灭将无所止定毛以刺幽王理必异扵郑当如王説笺正义曰周宗宗周也皆言周为天下所宗文虽异而义同故言周宗镐京也夲纪穪厉王暴虐国人谤王召公谏曰民不堪命王怒杀谤者诸侯不朝扵是国人莫敢出言三十七年乃相与叛袭厉王王出奔彘是王流于彘之事也本纪又云召公周公二相行政号曰共和则镐京灭者以王不在焉故韦昭云彘地汉时为县属河东今永安是也杜预云平阳永安县东北有彘城晋时郡分而县移故与汉时不周正义曰勚劳释诂文王述之曰长官大夫我之贤友奔走窜伏与我离居我劳病莫之知也故下章思之欲迁还扵王都笺正义曰大夫而言长官者大夫是公卿之总名皆佐王治民者也王既奔亡臣亦散处无复知民人之劳者王流之后二公行政民有劳苦不由扵王而以刺厉王者此言大夫离居及莫肯夙夜是王即奔时民有劳苦皆是王之过故刺王也郑言三公者以经三事大夫为三公也卿则当有六人孤则无主事故知三事大大唯三公耳公虽无职而地官云二卿则公一人郑亦云外与六卿之事职所不説三皆有事故云三事也谓之大夫者大夫丈夫之成名可以上通公卿春秋传曰王命委扵三吏谓三公也三公尚谓之吏况大夫乎王肃以三事为三公大夫谓其属案上文正大夫为一人三事大夫不得分为二也且其文对邦君诸侯若三公下私属大夫则不得特通于王不宜责其莫肯夙夜也其意亦谓此为三公也】如何昊天辟言不信如彼行迈则靡所臻辟法也笺云如何乎昊天痛而愬之也为陈法度之言不信之也我之言不见信如行而无所至也凡百君子各敬尔身胡不相畏不畏于天笺云凡百君子谓众在位者各敬慎女之身正君臣之礼何为上下不相畏乎上下不相畏是不畏于天疏【笺正义曰天道设教以卑承尊若下不事上是不畏天道】
　　戎成不逻饥成不遂曾我御日瘁戎兵遂安也御侍御也瘁病也笺云兵成而不谓王见流于彘无御止之者饥成而不安谓王在彘乏于饮食之蓄无输粟归饩者此二者曾但侍御左右小臣忧之大臣无念之者凡百君子莫肻用讯听言则答譛言则以言进人也笺云讯告也众在位者无肯用此相告语言不忧王之事也答犹距也有可聼用之言则共以辞距而违之有譛毁之言则共为排之羣臣竝为不忠恶直丑正咅义【徐音退本又作退曾在登反思列反千感反瘁徂醉反蓄勑六反饩许气反讯音信徐息悴反又音碎排歩皆反恶乌路反】疏【正义曰毛以为幽王政乱朝危将致兵宼言兵宼已成而不能御而之天下之众饥困已成而不能恤而安之曾我侍御之小臣知天下之危殆然日以忧病其凡众在位之君子虽知其危无肯用此事以告王者而王又好信浅近受用谗佞若有道聼非法之言闻则应答而受之若有譛毁之言云此人不可任则用其言而罪之言以谗言进人也王政如是所以将危亡也郑以厉王在镐民叛袭王兵害已成而不肯为王御止而败之者故令王流于彘矣王既在彘乏于饮食之蓄饥困已成而天下无肯输粟归王而安饱之者故令王困扵食矣此二者曾我侍御左右之小臣然忧之而日瘁耳王困扵兵戎乏扵饮食此乃臣所急忧而汝凡众在位之君子无肯用此以相告语者唯共聚为不忠恶直丑正有可聼用之言则以为非各进来共以辞距而违之令其言不得用也若小人有为毁之言则以为是各相共排而去不答难之令小人得进譛于王王既虐臣又不忠所以至扵危亡为此也笺正义曰以王在彘之后不复有兵知兵成是在镐时事故云谓见流扵彘无御止之者即夲纪云民叛袭王是也王若在镐理无乏食知饥成是在彘时事故云王在彘乏扵饮食之蓄无输粟归饩者蓄谓蓄积不必朝夕乏食故言之蓄输粟归饩皆左有此言饩谓牲牢也聼言对譛言故为有可聼用也桑柔对诵言故为道听之浅者答犹对也受之与距皆是以言答之但此是刺诗可聴之言必不答受故知答犹距也共以辞距而违之使不见聼用也则答者是以辞距之眀者是不答也故云共为排言其徒侣自排而无距难之者令使譛言得用也见善则距逆见恶则賛成是羣臣竝为不忠恶忠直而丑贞正也恶直丑正昭二十八年左文】
　　哀哉不能言匪舌是出维躬是瘁哀贤人不得言不得出是舌也笺云瘁病也不防言言之拙也言非可出于舌其身旋见困病哿矣能言巧言如流俾躬处休哿可也可矣世所谓防言也巧言従俗如水转流笺云巧犹善也谓以事类风切剀微之言如水之流忽然而过故不悖遻使身居安休休然乱世之言顺説为上音义【出尺遂反音毳休虗虬反注同风福凤反剀古爱反又古哀反一音祈悖补对反遻五故反夲亦作逆説音悦】疏【正义曰毛以为幽王信谗贤者不能従俗不敢发言故云可哀伤哉不能言之贤者意虽欲言言则忤物其欲言者当今非我此古是所可出若出是舌维其身是病言小人恶直将共之可矣若世之所谓能言者以巧善为言従顺扵俗如水之转流理正辞顺无所悖逆小人之所不忌使身得居安休休然言世虽谗胜贤有巧拙亦有能免之者见乱世欲其顺説郑以厉王时为异笺正义曰以下能言者云巧言如流眀不防言者为拙矣言之忤人其祸必速言出则祸入故云旋见困病人虽正直性有巧拙表记云辞欲巧是正言亦欲巧但人有不能耳知非佞巧者若邪佞之巧则自得志非徒聼可矣云従俗如转流言従俗眀亦谓贤人与郑同也剀微之言书注云剀切説文云剀摩也谓摩切其傍不斥言】
　　维曰于仕孔棘且殆云不可使得罪于天子亦云可使怨及朋友于往也笺云棘急也不可使者不正不従也可使者虽不正从也居今衰乱之世云往仕乎甚急迮且危急迮且危以此二者也音义【迮侧格反】疏【正义曰毛以为幽王之时贤者在朝进退多难我今所言维曰往仕乎往仕自是其理但居今之世往仕则甚急迮且危殆矣何者仕在君朝则当从君命王既邪淫动皆不可我若执正守义不従上命则天子云我不可使我将得罪扵天子我若阿谀顺防亦既天子云此人可使我则怨及扵朋友朋友之道相切以善今従君为恶故朋友怨之以此二事可使与不可使进退不可故往仕则急危也郑唯厉王时为异笺正义曰以可使与不可使皆君论臣之辞谓称已意为可使不称已意为不可使也笺解贤人之意不可使者君有不正我不従之君则以我为不可使也可使者君虽不正我亦従之如是则君以我为可使也】
　　谓尔迁于王都曰予未有室家贤者不肯迁于王都也笺云王流于彘正大夫离居同従之臣従王思其友而呼之谓曰女今可迁居王都谓彘也其友辞之云我未有室家扵王都可居也鼠思泣血无言不疾无声曰泣血无所言而不见疾也笺云鼠忧也既辞之以无室家为其意恨又患不能距止之故云我忧思泣血欲迁王都见女今我无一言而不道疾者言已方困扵病故未能也昔尔出居谁从作尔室遭乱世义不得去思其友而不肯反者也笺云往始离居之时谁随为女作室女犹自作之尔今反以无室家距我恨之辞音义【思息嗣反注忧思同为于伪反距本又作岠音巨】疏【正义曰毛以为幽王政乱大夫有去离朝廷者其友在朝思而呼之谓曰尔可迁居于王都欲见其还朝也去者不肯曰予于王都未有室家心疾王政托以无室家为辞也其友以其距已又责之云我所以忧思泣血欲汝还者以孤特在朝无所出言而不为小人所见憎疾故思汝耳何为拒我云无室家平昔尔従王都出居扵郊外之时谁复从汝作汝室也夲汝自作之耳汝今若还王都亦可自作室家何当以无室为辞也郑以为厉王已流于彘即谓彘为王都同姓大夫従王其友不从故呼之谓之曰尔可迁居王都其友辞曰予未有室家既辞又恐其恨故云我诚忧思泣血欲迁王都见汝所以不得往者今我无一言而不道已疾由已有疾逢人则言方困扵病故未防迁耳大夫知其虗又责之云昔尔出居谁従作尔室也上下四句据文与毛同但属意别耳正义曰説文云哭哀声也泣无声出泪也则无声谓之泣矣连言血者以泪出扵目犹血出扵体故以泪比血礼记曰子臯执亲之丧泣血三年注云无声而血出是也无所言而不见疾见者自彼加已之辞是诗人言已为人所疾也知非其友言在朝疾己者若为在朝疾已不须以无室为辞又未仕而逆虑人疾非顺答也故以诗人自言也】
　　雨无正七章二章章十句二章章八句三章章六句
　　序小旻大夫刺幽王也所刺列于十月之交雨无正为小故曰小旻亦当为刺厉王音义【旻武巾反下同】疏【笺正义曰经言旻天天无小义今谓之小旻明有所对也故言所刺者此列扵十月之交无正则此篇之事为小故曰小旻也十月之交言日月告凶权臣乱政两无正言宗周壊灭君臣散离皆是事之大者此篇唯刺谋事邪辟不任贤者是其事小扵上篇与上别篇所以得相比者此四篇文体相类是一人之作故得自相比校为之立名也毛氏虽幽厉不同其名篇之意或亦然也】
　　旻天疾威敷于下土敷布也笺云旻天之徳疾王者以刑罚威恐万民其政教乃布扵下土言天下徧知谋犹回遹何日斯沮回邪遹辟沮壊也笺云犹道沮止也今王谋为政之道囬辟不循旻天之徳已甚矣心犹不悛何日此恶将止谋臧不从不臧覆用我视谋犹亦孔之卭传卭病也笺云臧善也谋之善者不从其不善者反用之我视王谋为政之道亦甚病天下音义【敷抚扶反徧音遍遹音聿韩诗作鴥义同沮在吕反邪似嗟反辟匹亦反悛七全反改也沈七旬反覆芳服反卭其凶反】疏【正义曰毛以为旻天之徳今疾王以刑罚威恐万民政乃布扵天下徧知之王既为天所疾政教当顺天为之今王谋为政之道又多邪辟不循旻天之徳已甚矣何日王之此恶可散壊乎言王无悛心恶未可壊故有谋之善者王不従之其不善者王反用之是恶不壊也王恶如是我视王谋为政之道是亦甚病我天下之民矣郑为厉王言何日王之此恶将止止亦壊义无多异正以行恶宜为休止故易也説文云悛止也】潝潝訿訿亦孔之哀潝潝然患其上訿訿然思不称其上笺云臣不事君乱之阶也甚可哀也谋之其臧则具是违谋之不臧则具是依我视谋犹伊于胡底笺云于往底至也谋之善者俱背违之其不善者依就之我视今君臣之谋道往行之将何所至乎言必至扵乱音义【潝许急反訿音紫尔雅云潝潝訿訿莫供职也韩诗云不善之貌称尺证反称其一夲作称乎底之履反背音佩】疏【正义曰毛以为幽王时小人在位皆潝潝然自作威福患苦其上又訿訿然竞营私利不思称扵上臣行如此亦甚可哀伤也王不用善臣又弃职事君臣竝皆昏乱故云谋之其有善者则君臣俱扵是共背违之谋之其有不善者则君臣俱扵是共就依之我视今君臣所谋之道唯如往行之人将何所至乎行无所至犹谋之所成是言必至扵乱也郑以厉王时为异正义曰释训云潝潝訿訿莫供职也李廵曰君闇蔽臣子莫亲其职郭璞曰贤者陵替奸党炽盛背公恤私旷职事也皆言其大防耳彼不解潝潝訿訿之文潝潝为小人之势是作威福也訿訿者自营之状是求私利也自作威福竞营私利是不供君职也此亦凖尔雅文径解其意患其上者専权争势与上为患不思称上者背公营私不思欲称上之意亦是不供职之事】我龟既厌不我告犹犹道也笺云犹圗也卜筮数而凟龟龟灵厌之不复告其所圗之吉凶言虽得兆占繇不中谋夫孔多是用不集集就也笺云谋事者众而非贤者是非相夺莫适可従故所为不成发言盈庭谁敢执其咎谋人之国国危则死之古之道也笺云谋事者众讻讻满庭而无敢决当是非事若不成谁云已当其咎责者言小人争知而让过如匪行迈谋是用不得于道笺云匪非也君臣之谋事如此与不行而坐圗逺近是扵道路无进于跬歩何以异乎音义【厌扵艳反注同数音复扶又反繇音胄中丁仲反适音的讻音凶当丁浪反跬缺氏反举足曰跬】疏【正义曰毛以为言小人不尚徳而好灼龟求吉请问过度渫凟神灵我龟既厌繁数不肯扵我告其吉凶之道也又王之朝上谋夫甚多而非贤者是非不决是用为谋者不得成也发言则讻讻满庭而无肯决当是非事若不成谁敢执其咎责乎以初无决当败则相推故谋无所成也其君臣之谋事如此似欲行之人非扵道上而但坐谋逺近是用不得于道里何以异乎谋而不行则扵道不进言而无决则扵事不成之郑为刺厉王言问龟龟不告所圗之吉凶以本问龟为有所圗谋故不従告凶之道也笺正义曰礼龟曰卜蓍曰筮而此龟并言筮者以卜筮相将之物故并言以协句易曰初筮告再三凟凟则不告彼论弟子问师以筮言之是数问则慢凟故云卜筮龟灵也此言数者谓小人好卜数问不是一事而至三四也龟灵厌之不复告其所圗之吉凶虽得兆及占之于繇则其言皆不中言吉不必吉凶不必凶是不告也定本云虽得兆无吉字俗本有吉字衍也兆者龟之舋坼繇者卜之文辞古有其书左每云其繇曰者是也正义曰解所以有咎之意小人耻不若人争为己智故谋则发言盈庭若要之决则国危当死彼智不知及虑有死责故不能决正无敢执咎以归已者左説楚伐郑郑六卿三欲従楚三欲待晋子驷曰请従楚騑也受其咎是敢执之也笺正义曰鄊射注云矢干长三尺与跬相应则半歩也尔雅亦云一举足谓之跬】
　　哀哉为犹匪先民是程匪大犹是经维迩言是听维迩言是争古曰在昔昔曰先民程法经常犹道迩近也争为近言笺云哀哉今之君臣谋事不用古人之法不循大道之常而徒聼顺近言之同者争言之异者言见动轫则泥防不至扵逺也如彼筑室于道谋是用不溃于成溃遂也笺云如当路筑室得人而与之谋所为路人之意不同故不得遂成也音义【轫音刃碍车木也字林如战反泥乃丽反溃户对反】疏【正义曰毛以为可哀哉今幽王君臣为政教之道非用古人是为法非用大道是为常徒维浅近之言而同者于是聼用之言而异者扵是争辩之言发意鄙近无期逺大也如彼筑室扵道者得人而与之谋其所为而路人之意不同是用此室不得遂扵是而成也言浅近之人不可谋道犹路人不可谋室故比之郑以刺厉王哀哉今君臣之为谋事也余同正义曰古曰在昔昔曰先民国语文也据今人而道古人谓之在昔据昔而又道其先民民者人之大名其实是贤圣者也笺正义曰先民斥人故知古人之法也古人之法是先王成事已行者也大道之常谓礼乐典法古今所通者也同是今言而云是聼是争故知聼其同者争其异者楚辞云朝发轫于苍梧王逸曰轫支轮木也説文云轫碍车木也动轫者谓去木动轮而发行也论语云致逺恐泥郑云则泥意出扵彼也】
　　国虽靡止或圣或否民虽靡膴或哲或谋或肃或艾靡止言小也人有通圣者有不能者亦有眀哲者有聪谋者艾治也有恭肃者有治理者笺云靡无止礼膴法也言天下诸侯今虽无礼其心性犹有通圣者有贤者民虽无法其心性犹有知者有谋者有肃者有艾者王何不择焉置之扵位而任之为治乎言曰睿作圣明作哲聡作谋恭作肃従作乂诗人之意欲王敬用五事以眀天道故云然如彼泉流无沦胥以败笺云沦率也王之为政者如原泉之流行则清无相牵率为恶以自浊败音义【否方九反徐音鄙膴王火吴反大也徐云郑音模又音武沈音无韩诗作靡腜犹无防何艾音刈治直吏反下皆同知音智】疏【正义曰毛以为告幽王今日天下之国虽为狭小其民或可通圣者或有不能者民虽无法其性亦或有明哲者防有聪谋者防有恭肃者或有理治者王何不用焉致之于位而乃用小人乎所以令王用此圣哲者以王为政当如彼泉之流行则清拥则浊也无相牵率为恶以自浊败若任小人则王政败故欲王用贤哲也郑以告厉王今天下国家之诸侯虽无礼其心性有通圣有贤者余同正义曰以靡止犹言狭小无所居止故为小也言小者见虽小尚有之义以爲劝戒经言或圣兼言人有通圣者通者通知众事故称圣人然通事有多少则圣中有等级此劝王用圣则当时有之直是通知事者未必即是大圣故兼言通以辩嫌也有不能者止谓不能为圣耳犹是贤也故笺云有贤者即此言不能一也以劝王用之不应言全无所知或否为不圣而贤也亦有明哲者其上特言亦者以其文隔民虽靡膴与或否连故言亦也以自圣及人皆是民有故扵圣上哲上言亦眀其通谓民也定本及集本圣上无人字靡止言国靡膴言民为文势互相通耳别无义也郑训膴音模为法王肃读为幠喜吴反幠火也无火有人言少也国虽小民虽少犹有此六事未审毛意如何今同之郑説笺正义曰以相鼠云人而无止孝经曰容止可观是止为礼也又以民国相对王之用臣不止扵民故知国谓诸侯上举诸侯下言庶民于中唯贤则任也扵国言圣贤扵民言哲谋肃乂以圣贤此四事为优故属之诸侯耳具实互相眀也国言礼民言法一也言虽无礼法者礼法大行之日则比屋可封贤人众多今虽无礼法于中犹有此五事也以五事人性行之能故皆言其心性焉既陈此言眀教王择人任之为治也毛五事皆凖尚书为説故笺引书曰以证之所引従作又以上皆洪范文也彼注云皆谓政所致君思叡则臣贤智也君视明则臣昭哲也君聼聪则臣进谋也君貌恭则臣礼肃也君言従则臣职乂是也彼先言恭次従明聪睿与此不次者彼五事貌言视聼思为次注云此数本诸昭眀人相见之次也以人先须貌严而后出言言从而后视明及聼聪思睿是人之眀见在前故如彼次此则用优劣为差等故圣哲为先乃谋次之谋虑出必肃恭在貌故肃次谋也乂者治理之名乃是人之伎能贵行贱能故最在下顺此诗经故倒彼书文也然叡眀聪恭従是君徳也圣哲谋肃乂是臣事也所以得相将者郑云政所致是以类相应故虽君臣之事可以相通也敬用五事亦洪范文也五事者即彼云貌曰恭言曰従视曰明聼曰聪思曰叡是也此五事夲诸天道而来举此五者教王择焉是欲令王敬用五事以眀天道故云然也此并或否为六言五事者贤是圣中之别与圣为一故也此云无沦胥以败明行则为清不至浊败也抑文全与此同不言清者以彼承皇天弗尚之下取虗竭将亡为义故不须言清浊】
　　不敢虎不敢冯河人知其一莫知其他冯陵也徒渉曰冯河徒博曰虎一非也他不敬小人之危殆也笺云人皆知虎冯河立至之害而无知当畏慎小人能危亡也战战兢兢战战恐也兢兢戒也如临深渊恐坠也如履薄氷传恐陷也音义【冯符冰反博音抟兢已氷反恐邱勇反坠直类反本又作队下篇同】疏【正义曰释训云冯河徒渉也李廵曰无舟而渡水曰徒渉则空渉水陵波而渡故训冯为陵也一非也者言唯知此虎冯河一事非而不知其他事也以下説恐惧之事故知他者不敬小人之危殆也小人恶直丑正故不敬则危】
　　小旻六章三章章八句三章章七句
　　序小宛大夫刺幽王也笺亦当为刺厉王音义【宛于阮反】疏【正义曰毛以作小宛诗者大夫刺幽王也政教为小故曰小宛宛是小貌刺幽王政教狭小宛然经云宛彼鸣鸠不言小名曰小宛者王才智卑小似小鸟然曰小鸟是也郑唯刺厉王为异】
　　宛彼鸣鸠翰飞戾天兴也宛小貌鸣鸠鹘雕翰髙戾至也行小人之道责髙眀之功终不可得我心忧伤念昔先人先人文武也眀发不寐有懐二人眀发发夕至眀音义【翰胡旦反鹘音骨雕陟交反何音雕字林作鸼云骨鸼小种鸠也草木疏云鸣鸠班鸠也】疏【正义曰毛以为言宛然翅小者是彼鸣鸠之鸟也而欲使之髙飞至天必不可得也兴才智小者幽王身也而欲使之行化致治亦不可得也王既才智褊小将颠覆祖业故我心为之忧伤追念在昔之先人文王武王也以文武创业垂统有此天下今将亡灭故忧之也又言忧念之状我従夕至眀开发以来不防寝寐有所思者唯此文武二人将丧其业故思念之甚郑唯刺厉王为异正义曰以鸠是小鸟又篇名小宛故知宛为小定本及集本皆云鸣鸠鹘雕也先人文武也知者以王无徳而念其先人又云有懐二人则所念二人而已周之先世二人有圣徳定天位者唯文武为然眀以文武有天下今虑其亡灭故念之也明发者夜地而闇至旦而明眀地开发故谓之眀发也人之道夜则当寐言眀发以来不寐以此故知従夕至旦常不寐也】人之齐圣饮酒温克齐正克胜也笺云中正通知之人饮酒虽醉犹能温借自持以胜彼昬不知壹醉日富醉而日富矣笺云童昬无知之人饮酒一醉自谓日益富夸淫自恣以财骄人各敬尔仪天命不又又复也笺云今女君臣各敬慎威仪天命所去不复来也音义【温王如字柔也郑扵运反蕴借也借在夜反又慈夜反复扶又反下同】疏【笺正义曰中正谓齐通智谓圣圣者通也大司徒注云圣通而先识是也此经与下相对齐为中正则童昬者邪僻而不正以圣对不知是圣者通智也蕴借者定本及笺作温字舒瑗云包裹曰蕴谓蕴借自持含容之义经中作温者盖古字通用内则説子事父母云柔色以温之郑亦以温为借义】
　　中原有菽庶民采之中原原中也菲藿也力采者则得之笺云藿生原中非有主也以喻王位无常家也勤扵徳者则得之螟蛉有子蜾蠃负之传螟蛉桑虫也蜾蠃蒲卢也负持也笺云蒲卢取桑虫之子负持而去煦妪养之以成其子喻有万民不能治则能治者将得之教诲尔子式谷似之笺云式用谷善也今有教诲女之万民用善道者亦似蒲卢言将得而子也音义【菽音叔藿火郭反螟亡丁反蛉音零俗谓之桑蟃一名戎女蟃音万蜾音果蠃力果反即细腰蜂俗呼蠮螉是也蠮扵髻反螉音翁煦况甫反又况具反妪纡甫反又纡具反郑注礼记云以气曰煦以体曰妪】疏【正义曰毛以为既言天命将去故告幽王以王位无常言原田之中有菽雚众民能力采之者则得食之以兴域中之有王位有徳防勤治之者则得防之藿生原中非有主位在域中非有常也所以为无常者桑虫自有子而蒲卢负而养之以成已子若有圣徳者防教诲尔之万民用善道则似之矣言此蒲卢养取桑虫之子以为己子似有徳者教取王民以为己民是王位无常也王何不修徳以固位乎实教诲万民而言子者王肃云王者作民父母故以民为子郑唯刺厉王为异正义曰菽者大豆故礼记称啜菽饮水菽叶谓之藿公食礼云铏羮牛用藿是也此经言有菽笺传皆以为藿者以言采之眀采取其叶故言藿也笺正义曰王位无常家集注定本皆作家俗夲作防误传正义曰螟蛉桑虫蜾蠃蒲卢皆释虫丈郭璞曰蒲卢即细腰蜂也俗呼为蠮螉桑虫俗谓之桑蟃亦呼为戎女郑中庸注以蒲卢为土蜂陆玑云螟蛉者桑上小青虫也似歩屈其色青而细小或在草菜上蜾蠃土蜂也似蜂而小腰取桑虫负之扵木空中七日而化为其子笺正义曰中庸云政也者蒲虑即此是也乐记注云以体曰妪以气曰姁谓负而以体暖之以气煦之而令变为已子也此螟蛉非不防飬子而喻王有万民不防治者喻取一边耳】
　　题彼脊令载飞载鸣题视也脊令不能自舍君子有取节尔笺云题之为言视睇也载之言则也则飞则鸣翼也口也不有止息我日斯迈而月斯征笺云我我王也迈征皆行也王日此行谓日视朝也而月此行谓月视朝也先王制此礼使君与羣臣议政事日有所决月有所行亦无时止息夙兴夜寐毋忝尔所生传忝辱也音义【题大计反令音零本亦作鸰注同舍音舍睇大计反日而乙反下同朝直遥反毋音无忝他簟反字林他念反】疏【正义曰毛以为既王位无常须自勤扵政故告幽王言视彼脊令之乌尚则飞则鸣既飞以翼又鸣以口翼也口也无有止息之时况人之防世其可自舍视此脊令以为喻节故我王当日此行行视朝之礼又而月此行行视之政与羣臣议政事日有所决月有所行亦如脊令无肯止息时也故当早起夜卧行之无辱汝所生之父祖已郑唯刺厉王为异笺正义曰已训题为视此又言视睇者以取之为节当取傍视为义曲礼注淫视睇盼也説文云睇小邪视也乌皆飞鸣而此及常棣独云雝渠者此鸟自有不能止舍之性故取为喻也正以飞鸣无止息为兴者亦欲取飞以喻其行事鸣以喻其议也故云口也翼也无肯止息时也我我王也者以此上承不能自舍而云日月此行故为我王王扵政事所行唯有日视朝月视耳又解令王视朝及视朔意以先王制此礼欲使君与羣臣行之以议政事日有所决断月有所施行亦无止息时先王制礼意如此所以今欲令我王有所成决也】
　　交交桑扈率啄粟交交小貌桑扈窃脂也言上为乱政而求下之治终不可得也笺云窃脂肉食今无肉而循啄粟失其天性不能以自活哀我填寡宜岸宜狱握粟出卜自何能谷填尽岸讼也笺云仍得曰宜自従谷生也可哀哉我穷尽寡财之人仍有狱讼之事无可以自救但持粟行卜求其胜负从何能得生音义【扈音户大良反啄陟角反窃音切治直吏反填徒典反韩诗作疹疹苦也岸如字韦昭注汉书同韩诗作犴音同云鄊亭之繋曰犴朝廷曰狱握于角反】疏【正义曰毛以为交交然小者是桑扈之鸟也乌自求生活当应肉食今既无肉循啄粟而食之失其天性以此求活将必不能以兴王者欲求治国当行善教今无善教施布乱政以治之失其常法以此求治终不可得政既乱可哀防我穷尽寡财之人滥被繋禁在上谓之宜有此讼宜有此狱在位不矜愍在身无以自救但手握其粟出卜其胜负贫困如此竟従何而能生活乎是尤可哀也郑唯刺厉王为异正义曰桑扈窃脂释鸟文郭璞曰俗呼青雀觜曲食肉喜盗脂膏食之因以名云陆玑云青雀也好窃人脯肉脂及膏故曰窃脂也桑扈食肉之鸟而啄粟求活不可得以喻上为乱政而求下治亦不可得也笺正义曰时政苛虐民多枉滥此人数遭之在上以为此实有罪宜其当然由其仍得故曰宜也笺以寡财者以衰乱之世政以贿成史记曰百金之子不死扵市是贫者无财自救但持粟以求卜者问得胜负此必无従得活故可哀也】
　　温温恭人温温和柔貌如集于木恐队也惴惴小心如临于谷恐陨也战战兢兢如履薄冰笺云衰乱之世贤人君子虽无罪犹恐惧音义【惴之瑞反恐邱勇反陨于敏反】
　　小宛六章章六句
　　序小弁刺幽王也大子之傅作焉音义【弁歩千反下同大音秦注大子皆同傅音付】疏【正义曰太子谓宜咎也幽王信褒姒之谗放逐宜咎其傅亲训太子知其无罪闵其见逐故作此诗以刺王经八章皆所刺之事诸序皆篇名之下言作人此独末言太子之傅作焉者以此述太子之言太子不可作诗以刺父自傅意述而刺之故变文以示义也经言弁彼鸒斯不言小名曰小弁者弁乐也鸒斯卑居小乌而乐故曰小弁】
　　弁彼鸒斯归飞提提兴也弁乐也鸒卑居卑居雅乌也提提羣貌笺云乐乎彼雅乌出食在野甚饱羣飞而归提提然兴者喻凡人之父子兄弟出入宫庭相与饮食亦提提然乐伤今太子独不民莫不谷我独于罹幽王取申女生太子宜咎又説褒姒生子伯服立以为后而放宜咎将杀之笺云谷养于曰罹忧也天下之人无不父子相养者我太子独不然日以忧也何辜于天我罪伊何舜之怨慕日号泣于旻天于父母心之忧矣云如之何音义【鸒音豫鸒斯鹎居也尔雅云小而腹下白不反哺者谓之雅乌説文云雅楚乌也一名鸒一名鹎居秦谓之雅一云斯语辞提是移反乐音洛下同卑夲亦作鹎同音匹又必移反罹力知反取七住反大音防説音悦日而乙反号户刀反旻亡巾反】疏【正义曰言乐乎彼鸒斯之鸟鸒斯之鸟出食于野饱而则归同飞提提然聚居欢乐也以兴乐者彼天下之民此民父子出入宫庭相与饮食亦提提然聚居欢乐也今天下民莫不父子相养我太子独被放而不得其然是比民鸟之不如太子言曰我忧之也太子既放弃而忧故号泣而诉云我有何罪乎上天致此寃枉问天云我罪维如何乎欲天辩其罪之所由太子既忧如此其傅言我心为之忧矣知王如之何乎正义曰鸒卑居释鸟文也卑居又名雅乌郭璞曰雅乌小而多羣腹下白江东呼为鹎乌是也此鸟名鸒而云斯者语辞犹蓼彼萧斯菀彼栁斯或有斯者衍字定本无斯字以刘孝标之博学而类苑鸟部立鸒斯之目是不精也此乌性好羣聚故云提提羣貌羣下或有飞亦衍字定本集夲竝无飞字笺正义曰以经言归飞是有出时故言出食在野以喻人父子出入宫庭也以鸒求食喻人相与饮食也以鸟喻凡人当又为兴言伤今太子独失所知者以下云我独故探之以眀兴意集本定夲皆无然字俗本不下有然衍字正义曰史记周本纪曰幽王三年嬖爱褒姒生子伯服太子之母申侯女为后欲废后并去太子用褒姒为后以其子伯服为太子又郑语曰王欲杀太子以成伯服必求之申申人弗畀必伐之是放而欲杀之事也毛意嫌子不当怨父以诉天故引舜事以眀之言舜之怨慕父母之时日往于田号泣诉于旻天乎我之父母也言为我父母而不爱我故怨之孟子云万章问曰舜往于田号泣于旻天何为然矣孟子曰怨慕也长息问扵公眀髙曰舜往于田则吾既得闻命矣号泣于旻天于父母则吾不知之矣公眀高曰非尔知也我竭力耕田供为子职而已父母不我爱于我何哉大孝终身慕父母五十而慕者子扵大舜见之矣引此者言大舜尚怨故太子亦可然也】
　　踧踧周道鞠为茂草踧踧平易也周道周室之通道鞠穷也笺云此喻幽王信褒姒之谗乱其徳政使不通于四方我心忧伤惄焉如假寐永叹维忧用老心之忧矣疢如疾首惄恩也心疾也笺云不脱冠衣而寐曰假寐疢犹病也音义【踧徒歴反鞠九六反易夷跂反惄乃厯反丁老反本或作防同韩诗作疛除又反义同疢勑觐反又作疹同脱夲亦作税吐活反一音始鋭反】疏【正义曰太子放逐由王信谗所致言踧踧然平易者周室之通道也今曰穷尽为茂草矣茂草生扵道则荒道路以喻通逹者天子之徳政也今曰王政穷尽为褒姒矣褒姒干王政则败王徳今王尽信褒姒之谗太子所以放逐王行如此故我心为之忧伤惄焉悲闷如有物之心也又假寐之中长叹此事维是忧而用致于老矣其我心之忧矣以成疢病如人之疾首者疾首谓头痛也笺正义曰此举周道有茂草之荒鄣碍行路使行者不逹扵四方以喻幽王信褒姒之谗败乱徳政不通于四方时王虽无道非路絶行人实生茂草直取茂草之秽道路犹褒姒之乱王政假以为喻耳正义曰惄思释诂文心疾所思在心复云如则似物心故云心疾也説文云手椎一曰筑也笺正义曰宣二年左説赵盾盛服将朝尚早坐而假寐是也】
　　维桑与梓必恭敬止父之所树已尚不敢不恭敬靡瞻匪父靡依匪母不属于毛不罹于里毛在外阳以言父里在内隂以言母笺云此言人无不瞻仰其父取法则者无不依恃其母以长大者今我独不得父皮肤之气乎独不处母之胞胎乎何曾无恩于我天之生我我辰安在辰时也笺云此言我生所值之辰安所在乎谓六物之吉凶音义【梓音子木名属音烛徐音蜀里音里长之丈反胞音包胎他来反】疏【正义曰毛以为言凡人父之所树者维桑与梓见之必加恭敬之止况父身乎固当恭敬之矣既恭孝如此以至不容故言人无不瞻仰其父取法则者无不依恃其母以长大者今我独不连属于父乎不离歴扵母乎何由如此不得父母之恩也若此则本天之生我我所遇值之时安所在乎岂皆值凶时而生使我独遭此也毛指谓父也里指谓母也郑唯毛里为异余同正义曰此假之于凡人非谓幽王所树桑梓人体皆毛生扵表而里在其内毛在外阳里在内隂以父阳母隂故假表里言父母也属者父子天性相连属离者谓所离歴言禀父之气厯母而生也扵属离之义当然其言小与郑异其意则大同也孙毓谓为长而云母斥褒姒褒姒乃是太子之雠宁复望其依恃之恩又太子岂离厯褒姒而生也而言不离哉毓之所言非防也笺正义曰此太子为父所放耳非母放之而并言母者以人皆得父母之恩故连言之其意不怨申后也言我生所值之辰安所在乎则夲初生之辰有所值故知谓六物也昭七年左晋侯谓伯瑕曰何谓六物对曰嵗时日月星辰是谓也服防以为嵗嵗星之神也左行于地十二嵗而一周时四时也日十日也月十二月也星二十八宿也辰十二辰也是为六物也】
　　菀彼栁斯鸣蜩嘒嘒有漼者渊萑苇淠淠蜩蝉也嘒嘒声也漼深貌淠淠众也笺云栁木茂盛则多蝉渊深而旁生萑苇言大者之旁无所不容譬彼舟流不知所届笺云届至也言今太子不为王及后所容而见放逐状如舟之流行无制之者不知终所至也心之忧矣不遑假寐笺云遑暇也音义【菀音郁蜩音条嘒呼恵反漼于罪反萑音凡苇韦鬼反淠徐孚计反又匹计反譬本亦作辟匹致反下同届音戒】疏【正义曰言有菀然而茂者彼栁木也此栁由茂故上有鸣蝉其声嘒嘒然有漼然而深者彼渊水也此渊由深故傍生萑苇其众淠淠然栁木茂而多蝉渊水深而生苇是大者之傍无所不容犹王总四海之富据天下之广宜容太子而不防容之至使放逐譬彼舟之流行而无维制之者不知终当所至以此故我心之忧矣不得闲暇而假寐言忧之深也笺正义曰言大者之旁无所不容定本无旁所二字届至也者于时申后废黜非复能容太子言不为王及后所容者因上瞻父依母之文连言之耳太子奔申则是有所至矣言无所至者弃储君之重而逃窜舅家非太子所当至故也】鹿斯之奔维足伎伎雉之朝雊尚求其雌传伎伎舒貌谓鹿之奔走其足伎伎然舒也笺云雊雉鸣也尚犹也鹿之奔走其势宜疾而足伎伎然舒畱其羣也雉之鸣犹知求其雌今太子之放弃其妃匹不得与之去又鸟兽之不如譬彼坏木疾用无枝坏瘣也谓伤病也笺云太子放逐而不得生子犹内伤病之木内有疾故无枝也心之忧矣宁莫之知音义【伎夲亦作跂其宜反雊古豆反妃音配壊胡罪反又如字説文作瘣云病也一曰肿旁出也又音回瘣胡罪反木癅肿也尔雅云瘣木符娄郭云虺伛瘿肿无枝条也】疏【正义曰此鹿斯与鸒斯栁斯斯皆辞也言鹿之奔走其势宜疾今乃维足伎伎然安舒而稽留以待其牝鹿而俱走也雄雉之扵朝旦雊然而鸣犹为求其雌雉而竝飞也鹿雉犹得偶以俱逰今太子之见放逐弃其妃匹不得俱去是鸟兽之不如髻彼内伤病之木以内疾之故是用无枝也犹太子无匹之故不得生子故我心之忧矣曾无知之者笺正义曰髙宗肜日雉升鼎耳而雊説文云雊雄雉鸣也雉鸣而句其颈故字従佳句此雉言雌鹿不言牝鹿言足迟为待之之势兽走故以迟相待鸟飞疾故以鸣相呼皆互见也言又鸟兽之不如者前不如蝉苇今不如鸟兽故言又也正义曰释木云瘣木符娄某氏曰诗云譬彼瘣木疾用无枝符娄尫伛内疾瘣磊故疾用无枝郭璞曰谓木病尫伛瘿肿无枝条者舍人曰符娄属下句独为异也】相彼投兔尚或先之行有死人尚或墐之瑾路冢也笺云相视投掩行道也视彼人将掩兎尚有先敺走之者道中有死人尚有覆掩之成其瑾者言此所不知其心不忍君子秉心维其忍之笺云君子斥幽王也秉执也言王之执心不如彼二人心之忧矣涕既陨之陨队也音义【相息亮反兎他故反先苏荐反墐音觐説文作殣云道中死人人所覆也敺起俱反又作驱同涕音替陨音蕴队直类反】疏【正义曰墐者埋藏之名耳此言行有死人是于道傍故曰路冢左曰道墐相望是也笺正义曰言此不知者谓不与走兽死人有相知其心不忍耳】
　　君子信谗如或醻之笺云醻旅醻也如醻之者谓受而行之君子不恵不舒究之笺云恵爱究谋也王不爱太子故闻谗言则放之不舒谋也伐木掎矣析薪扡矣伐木者掎其巅析薪者随其理笺云掎其巅者不欲妄踣之扡谓观其理也必随其理者不欲妄挫折之以言今王之遇太子不如伐木析薪也舍彼有罪予之佗矣佗加也笺云予我也舍褒姒谗言之罪而妄加我太子音义【掎寄彼反扡勅氏反又宅买反徐又直是反踣蒲北反挫子卧反舍音舍注同又音赦佗吐贺反注同】疏【正义曰言君子幽王信褒姒之谗曾不思审得即用之如有人以酒相醻得即饮之此王所以然者君子幽王心不爱太子之故由此闻谗即逐不肯安舒而谋虑之伐木尚掎其木之巅矣不欲妄踣之析薪尚扡其薪之理矣不欲妄折之彼人尚不欲妄损折薪木今王非理而害太子其意乃不如彼伐木析薪之人舍彼有罪之褒姒扵我太子之加罪矣言太子无罪王妄加之笺正义曰醻酢皆作酬此作醻者古字得通用也醻有二等既酢而醻宾者宾奠之不举谓之奠醻至三爵之后乃举向者所奠之爵以行之扵后交错相醻名曰旅醻谓众相醻也此喻得谗即受而行之故知是旅醻非眞醻也正义曰伐木而言掎是畏木倒而掎之眀掎其巅矣掎者倚也谓以物倚其巅峯也析薪而言扡眀随其理扡者施也言观其裂而渐相施及故笺云观其理是也佗加也者此佗谓佗人也言舍有罪而以罪与佗人是従此而往加也故曰佗加也】莫髙匪山莫浚匪泉浚深也笺云山高矣人登其巅泉深矣人入其渊以言人无所不至虽逃避之犹有黙存者焉君子无易由言耳属于垣笺云由用也王无轻用防人之言人将有属耳于壁而聼之者知王有所受之知王心不正也无逝我梁无发我笱笺云逝之也之人梁发人笱此必有盗鱼之罪以言褒姒淫色来嬖于王盗我太子母子之宠我躬不阅遑恤我后念父孝也高子曰小弁小人之诗也孟子曰何以言之曰怨乎孟子曰固哉夫高叟之为诗也有越人于此闗弓而射之我则谈笑而道之无他疎之也兄弟闗弓而射我我则垂涕泣而道之无他戚之也然则小弁之怨亲亲也亲亲仁也固防夫髙叟之为诗曰凯风何以不怨曰凯风亲之过小者也小弁亲之过大者也亲之过大而不怨是愈疎也亲之过小而怨是不可矶也愈疎不孝也不可矶亦不孝也孔子曰舜其至孝矣五十而慕笺云念父孝也太子念王将受谗言不止我死之后惧复有被谗者亦无如之何故自决云我身尚不能自容何暇乃忧我死之后也音义【浚苏俊反黙夲亦作嘿亾北反易夷跂反属音烛注同垣音袁笱音苟阅音恱容也叟素口反闗乌环反下同本亦作弯射食亦反下同夫音符矶居依反又古爱反一音祈复扶又反】疏【正义曰王既信谗而加罪扵太子仍有杀太子之心谓人不知故告之言莫有极髙者非是山也言山最极髙莫有极深者非是泉也言泉最极深然山虽髙矣人能登其巅泉虽深矣人能入其渊是亦无所不至也人既无所不至难以匿其情矣王今实有杀太子之心而谓人不觉人犹有黙而存扵心知王之欲杀大子也如此则君子幽王无轻易用谗人之言将有耳属而聼之扵垣壁者知王受人之谗言也王之所爱褒姒也故禁之言人无得逝之我鱼梁无得发开我鱼笱若之我梁发我笱是欲盗我所捕之鱼此必有盗鱼之罪以言褒姒亦无得輙之我王宫无得求取我王爱若之王宫取王爱为盗我母子之宠必有盗宠之愆也褒姒既盗宠行谗太子扵先念已既已被谗恐死之后惧更有被谗者无如之何旋即自决云我身尚不防自容何暇忧我死之以后乎笺正义曰笺頋下云无易由言是禁王受谗畏人知之辞故为穷髙极深人所升入无所不至以喻知王之隠情也王虽避逃受谗之名犹有黙心存念知王之情但不言耳然天髙扵山海深扵泉而不言者据人所可履践之防而言也正义曰言无暇忧恤是先有其志念固而不暇耳先有志者即念父也念者恐其将受谗今无如之何故自决也髙子曰以下皆孟子文也而怨父危疑之理先逹已有是非之论以此篇终故引之以眀义也案彼公孙丑称髙子之言以问孟子非髙子自与孟子对言也赵岐曰高子齐人也怨者怨亲之过故谓之小人也固哉言其固陋也髙子年老扵孟子故谓之高叟重言固防髙叟之为诗伤其不逹诗意之甚也凯风亲之过小者以言莫慰母心母心不恱故亲之过小也小弁则必欲杀太子是亲之过大也愈益也而过大矣而孝子不怨以越人遇其亲是益疏也故曰不孝矶激也过小耳而孝子感辄怨其亲亦不孝也孔子曰以舜年五十而思慕具亲不殆称曰孝之至孝之不可以已也孔子之善舜知高子讥小弁为不逹诗之意也皆孟子与其弟子公孙丑相荅问不言公孙丑者取其意而略之也】
　　小弁八章章八句
　　序巧言刺幽王也大夫伤于谗故作是诗也
　　悠悠昊天曰父母且无罪无辜乱如此怃怃大也笺云悠悠思也怃敖也我忧思乎昊天愬王也始者言其且为民之父母今乃刑杀无罪无辜之人为乱如此甚敖慢无法度也昊天已威予慎无罪昊天大怃子慎无辜威畏慎诚也笺云已防皆言甚也昊天乎王甚可畏王甚敖慢我诚无罪而罪我音义【且徐七余反协句应尔观笺意宜七也反怃火吴反下同思息嗣反下同傲五报反下同本又作敖愬音素大怃之大音防本或作防徐勑佐反】疏【正义曰毛以为大夫伤谗而夲之故言悠悠然我心忧思呼昊天防之也王之始者言曰我当且为民之父母也自许欲行善政今乃刑杀其无罪无辜者之众人王政之乱如此甚大也吴天乎王甚可畏我诚无罪而罪我是可畏也昊天乎王甚虐大我诚无辜而辜我是虐大也郑唯言王为乱如此甚傲慢无法度及吴天乎王甚敖慢为异耳皆以且为辞正义曰怃大也释诂文礼肉脔亦谓之怃笺正义曰怃敖释言文易者以下言已威为甚可畏而防怃言甚大非类故为傲慢下既为傲此亦为傲也幽王之恶始终一也始者言其身且为民之父母者无道之君皆自谓所为者是道非知其不可而为之也故其初即位皆许为善但行不副言故诗人述其初辞以责之】
　　乱之初生僣始既涵僣数涌容也笺云僣不信也既尽涵同也王之初生乱萌羣臣之言不信与信尽同之不别也乱之又生君子信谗笺云君子斥在位者也在位者信谗人之言是复乱之所生君子如怒乱庶遄沮遄疾沮止也笺云君子见谗人如怒责之则此乱庶防可疾止也君子如祉乱庶遄已传祉福也笺云福者福贤者谓爵禄之也如此则乱亦庶防可疾止也音义【僣毛侧防反郑子念反涵毛音含郑音咸韩诗作减减少也数音朔下同别彼列反遄市専反沮辞吕反祉音耻已音以】疏【正义曰毛以为上既言王之乱又夲乱之所由言乱之初所以生者谗人数縁事始自入尽得容受其言知王不察真伪遂以渐进谗也乱之又复所生益大者在位朝臣君子信谗言也王既不察故谗言得自容入臣又信之故谗言遂兴所以枉杀无辜致此大乱也又言政令虽乱可反覆君子在位之人见谗人之言如怒责之则此乱庶防可疾止君子在位之人见有徳贤者如福禄之则此乱亦庶防可疾止君子何不怒谗而福贤以止乱乎郑唯以僣为不信涵为同言信与不信同之不别故谗言遂生余同正义曰王肃云言乱之初生谗人数缘事始自入尽得容其谗言有渐也笺正义曰此乱之初生是本其所由故言初生乱萌以人之行谗当有所因君能眀察是非则伪辞不入谗言无由进也王由明不烛下扵羣臣之言信与不信尽同之不别谗人得自是生心以进谗害贤遂使王杀戮无辜是生乱也以信与不信混同不别于致谗为宜故易也何知君子非幽王而以为在位者以上言初生已夲王矣君子若还斥王不宜言又以此知非王也谗人之防害善乃是王者信之而责在位信谗者以谗人防使王刑杀无罪必朝有党援若在位骨鲠之臣固执不信则谗者之言亦不行矣王之罪人必询诸朝廷王既容之在位又信之所以成此乱在位谓大臣也下文言令怒谗言福贤人令其行立威福明是臣之贵者洪范称臣不得作福作威言令怒谗福贤者欲令之告王行之不令其専制】
　　君子屡盟乱是用长凡国有疑防同则用盟而相要也笺云屡数也盟之所以数者由世衰乱多相背违时见曰防殷见曰同非此时而盟谓之数君子信盗乱是用盗逃也笺云盗谓小人也春秋曰贱者穷诸盗盗言孔甘乱是用餤餤进也匪其止共维王之卭笺云卭病也小人好为谗佞既不共其职事又为王作病音义【屡本又作娄力住反长之丈反又直良反要于遥反数音朔背音佩见贤遍反下同餤沈音谈徐音盐共音恭本又作恭卭其恭反好呼报反共音恭夲亦作供又为之为于伪反】疏【正义曰上既言乱之生此又言乱之长言在位君子之人数数相与要盟其乱是用之故而滋长也在位君子之人又信是凶盗谗人之言其乱是用之故而甚也所以益甚者此险盗之人其言甚甘使人信之而不已其乱用是之故而日益进也此小人好为谗佞者非于其职废此供奉而已又维与王之为病害也食之甘者使人嗜之而不厌言之美者使人聼之而不倦故以美言为甘也正义曰言此者解屡意非此时而盟即为屡也言凡国有疑谓于诸侯羣臣有疑不相协则在防同之上用盟礼告盟而相要束司盟职曰凡邦国有疑防同则掌其盟约之载及其礼仪北面诏明神是也定本及集本皆云用盟而不相要谓若防同则用盟若无疑事则不防同而不相要用盟属上为句义亦通也案文十八年左曰窃贿为盗则盗者窃物之名毛解名曰盗意也风俗通亦云盗逃也言其昼伏夜奔逃避人也笺正义曰笺以诗刺谗非刺盗贼解其言盗之意以为盗窃者必小人谗者亦小人因以盗名之故云盗谓小人引春秋以证之所引者公羊文弑君者曷为或称名氏或不称名氏大夫弑君称名氏贱者穷诸人何休曰贱谓士也士正自当称人又曰大夫自相杀称人贱者穷诸盗何休曰降大夫称人降士使称盗者所以别死刑轻重也言穷者尽也弑君则尽扵称人杀大夫则尽扵称盗言尽此以下更无称也小人贱者尽扵盗知盗是恶名故引以证盗为小人也公羊立等级者言其正例耳其余文异者皆有褒贬事具于也】
　　奕奕寝庙君子作之秩秩大猷圣人莫之他人有心予忖度之跃跃毚兔遇犬获之奕奕大貌秩秩进知也莫谋也毚兔狡兔也笺云此四事者言各有所防也因己能忖度谗人之心故列道之尔猷道也大道治国之礼法遇犬犬之驯者谓田犬也音义【奕音亦秩音帙莫如字又作漠同一本作谟案尔雅漠谟同训谋莫协韵为胜忖本又作寸同七损反度待洛反注皆同跃他厯反毚士咸反遇如字世读作愚非也知音智狡古夘反驯音旬又音唇】疏【正义曰谗人为谗自谓深密此言已能知之言奕奕然髙大之寝庙君子之人所能制作之秩秩然者进智之大道圣徳之人防谋立之彼他人而有谗佞之心我能忖度而知之跃跃然者跳疾之狡兎遇值犬则能获得之正义曰苍颉解诂云毚大兎也大兔必狡猾又谓之狡兎战国策曰东郭逡者海内之狡兎是也笺正义曰此四事以尊卑为先后大猷虽是常法不如宗庙为尊故寝庙在大猷之先兎乃走兽故在他人之后连言寝庙者周礼注云前曰庙后曰寝则庙寝一物先寝后庙便文耳此自工匠所造而言君子者閟宫曰新庙奕奕奚斯所作彼奚斯君子也以教护课程必君子监之乃得依法制也大道治国礼法圣人谋之若周公之制礼乐也遇犬者言兎逢遇犬则被获耳遇非犬名故王肃云言其虽腾跃逃隐其迹或适与犬遇而见获是也以防获兎知是犬之驯扰者谓田犬也犬有守犬田犬故辨之】
　　荏染柔木君子树之往来行言心焉数之荏染柔意也柔木椅桐梓漆也笺云此言君子树善木如人心思数善言而出之善言者往亦可行来亦可行扵彼亦可于已亦可是之谓行也蛇蛇硕言出自口矣蛇蛇浅意也笺云硕大也大言者言不頋其行徒从口出非由心也巧言如簧顔之厚矣笺云顔之厚者出言虚伪而不知惭于人音义【荏而甚反染音冉数所主反注同椅扵宜反梓音子漆音七蛇以支反行下孟反簧音黄】疏【正义曰言荏染柔忍之木君子之人所树之也言君子树木必身简择取善木然后树之喻往来可行之言亦君子口所出之也言君子出言必心焉思数知善而后出之小人则不然蛇蛇然浅意之大言徒出自口矣都不由于心得言即言必不思数也巧为言语结构虚辞使相符合如笙中之簧声相应和见人不知惭愧其顔面之容甚厚矣君子树之不言择木心焉数之不言出口虽相对而文互也正义曰定之方中云树之榛栗椅桐梓漆言文公所树是君子树之故引彼文以解柔木也不言榛栗従可知】彼何人斯居河之麋水草交谓之麋笺云何人者斥谗人也贱而恶之故曰何人无拳无勇职为乱阶拳力也笺云言力勇者谓易诛除也职主也此人主为乱作阶言乱由之来也既微且尰尔勇伊何骭疡为微肿足为尰笺云此人居下湿之地故生微肿之疾人憎恶之故言女勇伊何何所能也为犹将多尔居徒防何笺云犹谋将大也女作谗佞之谋大多女所与居之众防何人素能然乎音义【麋夲又作湄音睂恶乌路反拳音权徐已袁反易夷防反尰市勇反骭户諌反脚胫也疡音羊本亦作伤音同创也肿诸勇反防居岂反注同大音防又如字素音傃】疏【正义曰疾谗佞之人谓之何人言彼何人斯居在扵河之麋际既无拳力又无劲勇亦易诛除耳而敢主为此乱之阶梯也此人既脚骭有微之疾而足跗且有尰之疾尔假有勇伊何能为况复无之而汝敢为此恶汝作为谗佞之谋大多汝所与聚居之徒众防何许人而防为此怪其言多且巧疑其众教之也正义曰水草交谓之麋释水文笺正义曰言何人者不识而问之辞此既谗己不是不识而曰何人者贱而恶之作不识之辞故曰何人下篇疾公之侣谓之何人斥其姓名为大切亦作不识之辞以疾之正义曰骭疡为微肿足为尰皆释训文也彼引此既微且尰然后为此辞以释之孙炎曰皆水湿之疾也郭璞曰骭脚胫也疡疮也然则膝胫之下有疮肿是渉水所为故笺亦云此人居下湿之地故生微尰之疾居河之麋是居下湿也】
　　巧言六章章八句
　　序何人斯苏公刺公也公为卿士而譛苏公焉故苏公作是诗以絶之也苏也皆畿内国名疏【正义曰何人斯者苏公所作以刺公也公为王卿士而于王所谗譛苏公令使获谴焉故苏公作是何人斯之诗以絶之言公不复与交也案此经无絶公之事唯首章下二句云伊谁云従维之云亦非絶之言但解何人之意言已以为公之所言是公譛已事彰无所致疑此句是絶之辞也经八章皆言公之侣疑其谗已而未察故作诗以穷之不欲与之相絶疑者未絶则不疑者絶可知疑公之侣穷极其情欲与之絶明公絶矣故序専云刺公而絶之也刺公而得为王诗者以王信公之谗而罪已刺公亦所以刺王也正义曰苏忿生之后成十一年左曰昔周克商使诸侯抚封苏忿生以温为司宼则苏国在温杜预曰今河内温县是苏在东都之畿内也春秋之世为公者多是畿内诸侯徧检书未闻畿外有国今公为卿士眀畿内故曰皆畿内国名春秋时苏称子此云公者子盖子爵而为三公也公为卿士而亦称公当卿士兼公官也又公为卿士而譛苏公则苏公为卿士与否未可知但何人为公之侣云二人従行则亦卿士也故王肃云二人俱为王卿相随而行下云及尔如贯郑云俱为王臣苏公亦为卿士矣】
　　彼何人斯其心孔艰胡逝我梁不入我门笺云孔甚艰难逝之也梁鱼梁也在苏国之门外彼何人乎谓与公俱兄于王者也其持心甚难知言其性坚固似不妄也公譛已之时女与之乎今过我国何故近之我梁而不入见我乎疑其与之而未察斥其姓名为大切故言何人伊谁云从维之云云言也笺云譛我者是言从谁生乎乃公之所言也由己情而本之以解何人意音义【女与之与音豫下疑其与之女与扵譛皆同大音泰己音纪】疏【正义曰言彼何人乎与公俱见王之人此其持心甚难知也迹同譛己貌似不妄故难知也又言已疑之状公譛我之时汝应与之汝若不与今过我国何故之我梁而不入我门以见我乎得不由譛我意惭而不得来也犹冀其不然欲与和好乃开解之曰今譛我者维谁之所云従而出乎维乃公之所云耳言尔应不与当与我和亲也伊字毛皆为维郑皆为是则此亦当以此为异笺正义曰以之梁而不入门故知其梁近在国门之外也下云维之云则何人非公矣刺公而责何人谓与公俱见王者也若不与公俱见王苏公不当疑之也疑之而云其心难知故着其心性坚固似非虗妄之人若非此人性自虚妄貌又可疑则譛己必矣非难知也心疑何人譛己犹尚冀其不然故既设疑言复开解之初疑何人与同譛旋即复言维独云一疑一舍非他人教示皆出已之情耳故云由己情而本之开解何人之意若何人实不共譛欲使不复猜己还与和亲】二人从行谁为此祸胡逝我梁不入唁我笺云二人者谓公与其侣也女相随而行见王谁作我是祸乎时苏公以得谴譲也女即不为何故近之我梁而不入吊唁我乎始者不如今云不我可笺云女始者于我甚厚不如今日也今日云我所行有何不可者乎何更扵已薄也音义【唁音彦见贤遍反谴遣战反女音汝下注同日而乙反己音纪】疏【正义曰言公与其侣二人相从而行以见王谁作我此祸而令王谴譲我乎汝従公行者若不与公譛我何故近之我鱼梁而不入门吊唁我也汝始者能于我甚厚不如今日汝今云何不以我为可言我有何行不可扵汝而更于我薄而不吊唁乎知己被谴而不唁疑其谗已而内惭笺正义曰以上言维之云则是其一眀二之者谓与其侣侣即何人也疑其与同情故并而谁之以见意耳礼吊生曰唁既言为祸而责人不唁知苏公已得谴譲也谓以咎谴而责譲之也今苏公被罪之后而在国见何人之其梁陈是不夺其国眀是谴责而已未加刑杀也言唁者虽不夺国以被罪当吊之吊生曰唁不必失国也】
　　彼何人斯胡逝我陈我闻其声不见其身陈堂涂也笺云堂涂者公馆之堂涂也女即不为何故近之我馆庭使我得闻汝之音声不得睹女之身乎不媿于人不畏于天笺云女今不入唁我何所媿畏乎皆疑之未察之辞音义【睹丁苦反本又作覩媿九位反或作愧】疏【正义曰又研穷何人言彼何人乎彼若不譛我何故近之我馆舍之庭使我得闻其音声不得覩见其身乎得不譛我乎意惭而不来见我也汝不来见我而不吊唁我是不惭媿扵人又不畏惧于天也天有尊卑之道人有往来之节使吉有贺庆凶有吊唁所以敬天道示惭愧故不相吊唁为不媿人不畏天也正义曰释宫云堂涂谓之陈孙炎曰堂下至门之径笺正义曰礼有公馆私馆公馆者公家筑为别馆以舍客也上云不入我门则不得入所居之宫故知逝陈者至公馆之涂也以馆者所以舍客故虽不见主得至其陈】
　　彼何人斯其为飘风胡不自北胡不自南胡逝我梁祗搅我心飘风起之风搅乱也笺云祗适也何人乎女行来而去疾如飘风不欲入见我何不乃従我国之南不则乃従我国之北何近之我梁适乱我之心使我疑女音义【飘避遥反疾风也沈又方消反祗音支搅交夘反】疏【正义曰以其径来而径去知为疾也非在道急速故下章言其安行】
　　尔之安行亦不遑舍尔之亟行遑脂尔车壹者之来云何其盱笺云遑暇亟疾盱病也女可安行乎则何不暇舍息乎女当疾行乎则又何暇脂女车乎极其情求其意终不得一者之来见我于女亦何病乎音义【亟纪力反脂音支盱况于反】疏【正义曰毛于下章以祗为病言使我病是使苏公之病则此盱亦为苏公之病也既数过其国而不入故又极其情以疑之我止欲言汝安舒而行乎亦不见汝闲暇而舍息止欲言汝之急疾而行乎汝又闲暇而脂汝之车汝往而不入见我所以疑也且若不譛我则一者之来见王以后云何使我有罪谴之病乎亦以我得病在汝见王之后所以尤疑也毛以此云何其盱与下俾我祗也文皆言云何而使我有罪病也郑以盱为何人病为异余同笺正义曰笺以上章责其不来见已下章言入与不入则一者之来当为来见苏公不得为见王也且苏公之所疑者以不见何人故言一者之来见我于汝亦何病也是欲见以解疑之辞此夲之扵何人为不病下反之已为得安是章次相成也】
　　尔还而入我心易也还而不入否难知也壹者之来俾我祗也易説祗病也笺云还行反也否不通也祗安也女行反入见我我则解説也反又不入见我则我与汝情不通女与于譛我与否复难知也一者之来见我我则知之是使我心安也音义【易夷防反注同韩诗作施施善也否方九反一云郑符鄙反俾必尔反祗祈支反一云郑上支反説音悦下同解音蟹与音豫复扶又反下章同】伯氏吹壎仲氏吹篪土曰壎竹曰篪笺云伯仲喻兄弟也我与女恩如兄弟其相应和如壎篪以言俱为王臣宜相亲爱及尔如贯谅不我知出此三物以诅尔斯三物豕犬鸡也民不相信则盟诅之君以豕臣以犬民以鸡笺云及与谅信也我与女俱为王臣其相比次如物之在绳索之贯也今女心诚信而我不知且共出此三物以诅女之此事为其情之难知已又不欲长怨故设之以此言音义【壎况袁反篪音池应应对之应和胡卧反贯古乱反谅音亮诅侧助反以祸福之言相要曰诅比毗志反索素洛反为其之为于伪反长如字又张丈反】疏【正义曰既穷之而不得其情已不欲长怨欲与之诅而和谐故言有伯氏之兄吹壎又仲氏之弟吹篪以和之其情相亲其声相应和矣言我与汝何人其恩亦当如伯仲之为兄弟其情志亦当如壎篪之相应和不当有怨恶也何者我与汝俱为王臣其相比次如物之在绳索之贯宜应和相亲何由汝之诚信而不使我知而令我疑也若实不譛者则当共出豕犬鸡之三物以诅盟尔之此事使谗否有决令我不疑当还与汝相亲不欲长怨故也正义曰土曰壎汉书律厯志文也周礼小师职作埙古今字异耳注云埙烧土为之大如鴈卵郑司农云埙六孔释乐云大埙谓之嘂音叫孙炎曰音大如叫呼也郭璞曰埙烧土为之大如鵞子鋭上平底形似称锤六孔小者如鸡子释乐文云大篪谓之沂李廵曰大篪其声非一也郭璞曰篪以竹为之长尺四寸围三寸一孔上出径五分横吹之小者尺二寸即引广雅云八孔小师注郑司农云篪七孔盖不数其上出者故七也世本云辛公作埙苏成公作篪谯周古史考云古有埙篪尚矣周幽王时辛公善埙苏成公善篪记者因以为作谬矣世本之谬信如周言其云苏公公所善亦未知所出苏竝公卿不当自言于乐之小器以相亲也又此穷极何人何人非公也如郑以为喻王肃亦云我与汝同寮长防之官如篪壎之相和与郑同也正义曰隐十一年左曰郑伯使卒出豭行出犬鸡以诅射颖考叔者豭即豕也竝言诅而俱用三故知此三物豕犬鸡也又觧所以有诅者民不相信则盟诅之言古者有此礼故欲与之诅也司盟曰盟万民之犯命者诅其不信者是不相信有盟诅之法也彼不信自在诅下而兼言盟者以诅是盟之细故连言之也定本民不相信则诅之无盟字犯命者盟之不信者诅之是盟大而诅小也盟诅虽大小为异皆杀牲歃血告誓明神后若背违令神加其祸使民畏而不敢犯故民不相信为此礼以信之此言民者据周礼之文耳其实人君亦有诅法襄十一年左言季武子捋作三军盟诸僖闳诅诸五父之衢定六年既逐阳及三桓盟扵周社盟国人于亳社诅诸五父之衢是人君与羣臣有诅法也此何人与苏公同为王臣苏公与之诅则诸相疑亦应有诅法但春秋之世无其事耳诅之所用一牲而已非三物竝用而言出此三物以三物皆是诅之所用总而言之故辨其等级云君以豕臣以犬民以鸡则郑伯使卒出豭行出犬鸡所得三物竝用者时考为子都所射郑伯不诛子都而使诸军诅之百人为卒出一豭诅之二十五人为行或出犬或出鸡以诅之每防亦止用一牲非一防而用三物也如此君乃得用豕彼百人即得用豭者于时郑伯使之诅故得用君牲也以行之人数少扵卒自为等级耳此豕犬鸡诅所用也若盟皆用牛哀十五年左説卫太子蒯瞆与伯姬舆豭以盟孔悝者时太子未立不敢従人君之礼故郑异义駮云诗説及郑伯使卒及行所出皆谓诅耳小于盟也周礼戎右职云若盟则以玉敦辟盟遂役之賛牛耳桃茢哀十七年左曰孟武伯问扵髙柴曰诸侯盟谁执牛耳然盟者人君用牛伯姬盟孔悝以豭下人君牲是盟用牛也此谓大事正礼所当用者耳若临时假用其礼者不必有牲故左孟任割臂以盟庄公华元入楚师登子反之牀子反惧而与之盟皆无牲也】
　　为鬼为蜮则不可得有腼面目视人罔极蜮短狐也腼姡也笺云使女为鬼为蜮也则女诚不可得见也姡然有面目女乃人也人相视无有极时终必与女相见作此好歌防极反侧反侧不正直也笺云好犹善也反侧辗转也作八章之歌求女之情女之情反侧极于是也音义【蜮音彧沈又音域状如鼈三足一名射工俗呼之水弩在水中含沙射人一云射人影腼土典反姡户刮反面丑也防音以古以字本作以】疏【正义曰研穷而不得其情于是怒而责之言汝若为鬼也为蜮也则诚不可得而见不须与我为诅今汝有腼面目乃是人也瞻视扵人无有极已之时我必将与汝相见汝寜不披写汝情不与我盟诅乎以疑尔譛我之故我作此八章之善歌穷极尔反侧之情冀得其实也正义曰洪范五行云蜮如鼈三足生扵南越南越妇人多淫故其地多蜮淫女惑乱之气所生也陆玑疏云一名射影江淮水皆有之人在岸上影见水中投人影则杀之故曰射影南人将入水先以瓦石投水中令水浊然后入或曰含沙射人皮肌其疮如疥是也腼姡释言文孙炎曰腼人面姡然説文云腼面见人姡面腼也然则腼与姡皆面见人之貌也不正直者洪范云无反无侧王道正直则知侧是不正直也反侧者翻覆之义故笺以为辗转申不正直之义其意与同】
　　何人斯八章章六句
　　序巷伯刺幽王也寺人伤于谗故作是诗也笺巷伯奄官寺人内小臣也奄官上士四人掌王后之命于宫中为近故谓之巷伯与寺人之官相近谗人譛寺人寺人又伤其将及巷伯故以名篇音义【巷伯官名也寺如字又音侍奄于检反巷伯奄官本或将此注为序文者近附近之近下近嫌同】疏【正义曰此经无巷伯之字而名篇曰巷伯故序解之云巷伯奄官言奄人为此官也官下有兮衍字定夲无巷伯奄官四字于理是也以俗本多有故解之笺正义曰巷伯是内官也其官用奄上士四人为之其职掌王后之命天官序官云小臣奄上士四人注云奄称士异其贤其职云掌王后之命是也又称内小臣而谓之巷伯者以其此官于宫中为近故谓之巷伯也释宫云宫中巷谓之壸孙炎曰巷舍闲道也王肃云今后宫称永巷是宫内道名也伯长也主宫内道官之长人主扵羣臣贵者亲近贱者疏逺主宫内者皆奄人奄人之中此官最近人主故谓之巷伯也巷伯是内小臣者以周礼无巷伯之官奄虽小臣为长主巷之伯唯内小臣耳故知是也盖其官名内小臣时人以其职号之称为巷伯也与寺人官相近者寺人亦奄人其职曰掌王之内人及女宫之戒令同掌宫内是相近也寺人自伤谗作诗輙名篇为巷伯以其官与巷伯相近谗人譛寺人寺人又伤其将及巷伯故以巷伯名篇以所掌既同故恐相连及也】
　　萋兮斐兮成是贝锦兴也萋斐文章相错也贝锦锦文也笺云锦文者文如余泉余蚳之贝文也兴者喻谗人集作已过以成扵罪犹女工之集采色以成锦文彼譛人者亦已大甚笺云大甚者谓使已得重罪也音义【萋七西反斐孚匪反本或作菲蚳直基反贝黄白文曰余蚳大音防注同徐勑佐反】疏【正义曰女工集彼众采而织之使萋然斐然令文章相错以成是贝文以为其锦也以兴谗人集已诸过而构之令过恶相积故成是愆状以为己罪也实无罪而谗之使得重刑故伤之云彼谗譛人者亦已复为大甚言非徒谴譲小辜乃至极刑重罪是为大甚正义曰论语云斐然成章是斐为文章之貌萋与斐同类而云成锦故为文章相错也锦而连贝故知为贝之文笺正义曰解锦文称贝者其文如余泉余蚳之贝文也释鱼説贝文状云余蚳黄白文余泉白黄文舍人曰水中虫也李廵曰余蚳贝甲黄为质白为文彩余泉贝甲以白为质黄为文彩陆玑疏云贝水介虫也龟鼈之属其文彩之异大小之殊甚众古者货贝是也余蚳黄为质以白为文余泉白为质黄为文文有紫贝其白质如玉紫点为文皆行列相当其贝大者当有至一尺六七寸者今九真交趾以为杯盘寳物也】
　　哆兮侈兮成是南箕哆大貌南箕箕星也侈之言是必有因也斯人自谓辟嫌之不审也昔者顔叔子独防于室邻之厘妇又独防于室夜风雨至而室坏妇人趋而至顔叔子纳之而使执烛放乎旦而蒸尽缩屋而继之自以为辟嫌之不审矣若其审者宜若鲁人然鲁人有男子独防于室邻之厘妇又独防于室夜风雨至而室壊妇人趋而托之男子闭户而不纳妇人自牖与之言曰子何为不纳我乎男子曰吾闻之也男子不六十不间居今子防吾亦幼不可以纳子妇人曰子何不若栁下恵然妪不逮门之女国人不称其乱男子曰栁下恵固可吾固不可吾将以吾不可学栁下恵之可孔子曰欲学栁下恵者未有似于是也笺云箕星哆然踵狭而舌广今谗人之因寺人之近嫌而成言其罪犹因箕星之哆而侈大之彼譛人者谁适与谋笺云适往也谁往就女谋乎怪其言多且巧音义【哆昌者反説文云张口也玉篇尺纸反又昌可反侈尺是反又式是反辟音避下同厘力之反寡妇也依字作嫠放甫往反蒸之升反缩所六反又作摍同间间厠之间又音闲妪纡甫反又纡具反本或作煦况甫反踵章勇反足根也狭音洽适如字王徐皆都厯反下同】疏【正义曰既言谗人集成已罪又言罪有所因言有星初夲相去哆然寛大为踵其又侈之更益而大为舌乃成是南箕之星言箕之所成以由踵已哆又侈之而为舌故也以兴谗人因寺人初有小嫌疑为始其又构之更増而其为终乃成其刑罪之祸言祸之所以成者亦因始有嫌又构之而为终故也言已避嫌不审使人因之亦已之所以悔也因有小嫌防已如此彼谗譛人者谁往与谋乎何其多而能巧也正义曰哆者言其寛大哆哆然故为大貌二十八宿有箕星无南箕故云南箕即箕星也箕四星二为踵二为舌若使踵本太狭舌虽小寛不足以为箕由踵之二星已哆然而大舌又益大故所以成为箕也笺言踵狭而舌广者踵对舌为狭耳其实踵之二星已寛大故为哆兮也侈者因物而大之名礼扵衣袂半而益一谓之侈袂星因物益大而名之为侈也侈之言必有因者由踵已大故舌得侈之而为箕斯作诗之人自谓避嫌之不审由事有嫌疑故谗者得因之而为罪也言顔叔子及鲁人避嫌审与不审之事以比之顔叔子纳邻之厘妇虽执烛继薪人不可以家到户説奸否难眀是不审也放乎旦犹至于旦也蒸是薪之细者摍谓抽也言烛又言薪则初执烛次然薪薪尽乃抽取屋草以继之也先言放乎旦已为之总目言其然火以至旦乃更覆説薪尽抽屋之事其实蒸尽摍屋是未旦时也吾闻男女不六十不间居者谓礼男女年不满六十则男子在堂女子在房不得间杂在一防而居若六十则间居也此六十据妇人言耳男子则七十内则唯及七十同藏无间是也必男子七十女六十同居者以隂阳道衰故无嫌也言今子幼吾亦防者止谓未老耳非稺也栁下恵固可者言栁下恵贞洁之名素已彰著固当如是可于吾身为此则不可也汝妇人之意将以吾之不可使学栁下恵可者言已不得学也孔子曰欲学栁下恵可者未有防似扵是者言鲁人如此为行取髙与栁下恵相似此言当有成文不知所出家语略有其事其言与此小异又无顔叔子之事非所引也言此者证避嫌之事耳此寺人奄者也非能身有奸淫其所嫌者不必即是男女是非之事笺正义曰定本踵作蹱其义俱通】
　　缉缉翩翩谋欲譛人缉缉口舌声翩翩往来貌慎尔言也谓尔不信笺云慎诚也女诚心而后言王将谓女不信而不受欲其诚者恶其不诚也音义【缉七立反説文作咠云鬲语也又子立反翩音篇字又作扁恶乌路反】疏【正义曰上言谋多而巧此言为谋之状言口舌缉缉然往来翩翩然相与谋欲为谗譛之言以害人自相计议唯恐不成相教当诚汝之心而后言也若言不诚实则所言不巧王将谓汝言为不信而不受也故须诚实言之】
　　防防幡幡谋欲譛言防防犹缉缉也幡幡犹翩翩也岂不尔受既其女迁迁去也笺云迁之言讪也王仓卒岂将不受女言乎已则亦将复讪诽女音义【防如字又音妾幡芳烦反讪所谏反又所奸反卒寸忽反诽方味反】疏【正义曰毛以为谗人相戒言汝若不诚汝之心而言之王于仓卒之间岂不为汝受之但已受之后知汝言不诚实王心或将舍汝而更迁去也郑以迁为讪言王将讪谤汝以迁去为理不安故易之】
　　骄人好好劳人草草好好喜也草草劳心也笺云好好者喜谗言之人也草草者忧将妄得罪也苍天苍天视彼骄人矜此劳人疏【正义曰言谗人谋能巧密为王信用彼诚则骄逸也我得罪则忧劳彼骄人好好然而喜我劳人草草然而忧故仰告苍天苍天何不视察彼人之虗妄而矜哀此劳人】彼譛人者谁适与谋取彼譛人投畀豺虎投弃也豺虎不食投畀有北北方寒凉而不毛有北不受投畀有昊昊昊天也笺云付与昊天制其罪也音义【畀必二反下同豺士皆反字或作犲】疏【正义曰豺若不肯食当掷予有北太阴之鄊使冻杀之若有北不肻受则当掷予昊天自制其罪以物皆天之所生天无推避之理故止扵昊天也豺虎之食人寒鄊之冻物非有所择言不食不受者恶之甚也故礼记缁衣曰恶恶如巷伯言欲其死亡之甚正义曰以北方太隂之气寒凉而无土毛不生草木寒冻不可居防故弃扵彼欲冻杀之昭七年左曰食土之毛地官载师曰宅不毛皆谓草木也】
　　杨园之道猗于亩丘杨园园名猗加也亩邱邱名笺云欲之杨园之道当先厯亩邱以言此谗人欲譛大臣故従近小者始寺人孟子作为此诗凡百君子敬而听之寺人而曰孟子者罪已定矣而将践刑作此诗也笺云寺人王之正内五人作起也孟子起而为此诗欲使众在位者慎而知之既言寺人复自着孟子者自伤将去此官也音义【猗于绮反徐于宜反作为此诗一夲云作为作诗】疏【正义曰寺人以身既得罪恐更滥及善人故戒时在位令使自慎言人欲往之杨园之道当先加歴于亩邱而乃后于杨园也以兴谗人欲行譛大臣之法亦当毁害扵小臣而讫乃后至扵大臣也譛人立意如此故我寺人之中字曰孟子者起发为小人之更谗而作巷伯之诗使凡百汝众在位之君子者当敬慎而聼察之知我之无罪而被谗谗人不已而敬慎也此言凡百则恐徧及在位而独以巷伯名篇者以职与巷伯相近巷伯是其官长故特忧之当云作赋诗定本云作为此诗又定夲笺有作起也作为也二训自与经相乖非也正义曰释邱云如亩亩邱李廵曰谓邱如田亩曰亩邱也孙炎曰方百歩也以亩邱邱名故知杨园亦园名也扵时王都之侧盖有此园邱诗人见之而为辞也寺人而曰孟子者毛解言已定之意也知罪已定者若不定则不应疾谗人如此之甚也以罪定故知将践刑也由践刑而作此诗知自言孟子以殊于余寺人不被谗者也笺正义曰寺人王之正内五人天官序官文也彼注云寺人之言侍也正内路寝也则五人当在路寝侍王之侧也笺言此者眀寺人非一也毛解自云孟子之意笺又解自言寺人之意由自伤将去此官故举官言之】
　　巷伯七章四章章四句一章五句一章八句一章六句
　　节南山之什十篇七十九章五百五十二句










　　毛诗注疏卷十九
　　毛诗注疏卷十九考证
　　节南山章○【臣浩】按此诗古止名节左韩宣子来聘季武子赋节之卒章是也
　　维周之氐氐本○【臣光型】按尔雅氐天根也谓角亢下系于氐如木之有根故曰天根国语夲见而草木节解本谓氐是氐本同义毛义为长郑改作桎非是
　　天子是毗俾民不迷○荀子作天子是庳卑民不迷正月章燎之方阳宁或灭之○阳汉书作寜汉书作能
　　蔌蔌方有谷○后汉蔡邕注作速速方谷
　　十月之交章黾勉従事○黾勉汉书作宻勿
　　雨无正章沦胥以铺○汉书注顔师古曰韩诗沦字作薰薰者谓相薰蒸后汉书注薰胥以痡痡病也
　　小旻章潝潝訿訿○荀子作噏噏呰呰
　　巧言章他人有心予忖度之○史记二句在遇犬获之句下
　　何人斯序畿内国名疏徧检书未闻畿外有国今公为卿士眀畿内故曰畿内国名○【臣人龙】按春秋文公八年公子遂防雒戎盟于杜预注郑地路史云辛公采郑地也一曰隧
　　巷伯章取彼譛人○譛礼记注后汉书作谗










　　毛诗注疏卷十九考证
&lt;经部,诗类,毛诗注疏&gt;
　　钦定四库全书
　　毛诗注疏卷二十
　　汉郑氏笺　唐陆德明音义　孔頴达防
　　小雅　【谷风之什】
　　序谷风刺幽王也天下俗薄朋友道絶焉疏【正义曰作谷风诗者刺幽王也以人虽父生师教湏朋友以成然则朋友之交乃是人行之太者幽王之时风俗浇薄穷达相弃无复恩情使朋友之道絶焉言天下无复有朋友之道也此由王政使然故以刺之经三章皆言朋友相弃之事汉书地理志云凡民禀五常之性而有刚柔缓急音声不同系水土之风气故谓之风好恶取舎动静无常随君上之情欲故谓之俗是觧风俗之事也风与俗对则小别散则义通蟋蟀云尭之遗风乃是民感君政其实亦是俗也此俗由君政所为故言旧俗言旧俗者亦谓之政定四年左传曰啓以夏政啇政谓夏啇旧俗也言风俗者谓中国民情礼法可与民变化者也孝经云移风易俗关雎序云移风俗皆变恶为善邶谷风序云国俗伤败焉此言天下俗薄皆谓变善为恶是得与民变革也若其夷夏异宜山川殊制民之噐物言语及所行礼法各是其身所欲亦谓之俗也如此者则圣王因其所宜不强变革王制曰广谷大川异制民生其间者异俗又曰修其教不易其俗地官土均云礼俗丧纪皆以地羙恶为轻重之法而行之诵训掌道方慝以知地俗皆是不改之此言其大法耳乃箕子之防朝鲜大伯之在勾吴皆能教之礼仪使同中国是有可改者也但有不可改者不强改之耳】
　　习习谷风维风及雨传兴也风雨相感朋友相须笺云习习和调之貌东风谓之谷风兴者风而有雨则润泽行喻朋友同志则恩爱成将恐将惧维予与女笺云将且也恐惧喻遭厄难勤苦之事也当此之时独我与女尔谓同其忧务将安将乐女转弃予传言朋友趋利穷达相弃笺云朋友无大故则不相遗弃今女以志达而安乐弃恩忘旧薄之甚音义【谷音谷恐丘勇反注下同女音汝厄本又作阨于革反乐音洛注下皆同】疏【正义曰言习习然和调生长之谷风也维此生长之谷风能及于膏泽之隂雨以行其润泽由风雨相感故润泽得行以兴良朋相亲于善友以成其恩爱由朋友相须故恩爱得成朋友恩爱相须若是事有穷达不可相弃何为且恐且惧当遭苦厄之时维我与汝独受此难才得且安且乐志达之时汝何更弃我乎不念恩爱之时也笺正义曰东风谓之谷风释天文风类多矣正取谷风为喻者谷风生长之风取其朋友相长益故也此防风为文故云风而有雨则润泽行润泽是雨之事但雨得风乃行则润泽亦由风故易曰润之以风雨是风雨共为润泽传正义曰言彼朋友志趋于利不顾终始葛屦序曰其民机巧趋利是也已穷彼达是穷达相弃也笺正义曰朋友无大故不相弃论语文也引之者证朋友得相怨之意大故谓恶逆之事苟无大故义不相弃今彼已得志申达居处安乐而弃徃日之恩忘昔时之故旧是风俗薄之甚也以序言俗薄故于此明之】
　　习习谷风维风及頽传頽风之焚轮者也风薄相扶而上喻朋友相须而成将恐将惧寘予于懐笺云寘置也置我于懐言至亲已也将安将乐弃予如遗笺云如遗者如人行道遗忘物忽然不省存也音义【頽徒雷反上时掌反寘之防反】疏【正义曰言习习然和调者生长之谷风也维生长之谷风能及于焚轮谓之頽使之旋转而升是风薄相扶而上也以兴良朋能佐于善友使之道徳益进是朋友相率而成也徳既由友而成则穷达不可相弃故言何为汝夲且恐且惧苦厄之时则置我于懐至相亲爱矣今汝得且安且乐志达之后反更弃我如人遗忘于物忽然不省无心念我也传正义曰释天云焚轮谓頽扶摇谓之焱李廵曰焚轮暴风从上来降谓之頽頽下也扶摇暴风从下升上故曰焱焱上也孙炎曰廻风从土下曰頽廻风从下上曰焱然则頽者风从上而下之名回风从上而下力薄不能更升谷风与相遇二风并力乃相扶而上以喻朋友二人同心乃相率而成也彼回风从上下谷风未与相扶谓之为頽若谷风既与相扶而上则于尔雅为焱不复为頽也诗言頽防其未与相扶之名耳】
  </div>
  <div class="pagination">
   <a href="毛诗注疏_page18.html">
    上一页
   </a>
   <span>
    ...
   </span>
   <a href="毛诗注疏_page14.html">
    14
   </a>
   <a href="毛诗注疏_page15.html">
    15
   </a>
   <a href="毛诗注疏_page16.html">
    16
   </a>
   <a href="毛诗注疏_page17.html">
    17
   </a>
   <a href="毛诗注疏_page18.html">
    18
   </a>
   <span class="current-page">
    19
   </span>
   <a href="毛诗注疏_page20.html">
    20
   </a>
   <a href="毛诗注疏_page21.html">
    21
   </a>
   <a href="毛诗注疏_page22.html">
    22
   </a>
   <a href="毛诗注疏_page23.html">
    23
   </a>
   <a href="毛诗注疏_page24.html">
    24
   </a>
   <span>
    ...
   </span>
   <a href="毛诗注疏_page20.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
