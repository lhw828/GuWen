<!DOCTYPE html>
<html>
 <head>
  <meta charset="utf-8"/>
  <title>
   待轩诗记 - 第 13 页/共 21 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   待轩诗记 - 第 13 页/共 21 页
  </h1>
  <div class="content">
   瞻彼阪【音反】田有菀【音鬰】其特天之扤【音兀又音月】我如不我克彼求我则如不我得执我仇仇亦不我力【兴也此言有用贤之名无用贤之实阪田﨑岖墝埆之处菀茂盛也特特生之苗也扤有龃龉摧折之意瞻彼阪田尚有特起之苗天多方困我竭尽心力惟恐不胜曽草木之不如矣曰天者无所归咎也则榜様也小人初用援引贤者为榜样然薰莸不同器欲进贤必先退不肖邪佞我之仇仇而执之不力则所谓求我者亦浮慕耳岂真有好贤意哉不我得者其术不我力者其本懐也】
　　心之忧矣如或结之今兹之正胡然厉【力杰反】矣燎之方扬宁或灭【弥列切】之赫赫宗周褒姒烕【呼切】之【赋也结纒结也谓忧不可解也正正月也厉与沴同当兹正阳之时而有繁霜之异所谓厉也变不虚生胡为至此盖隂气用事所致故下即説到褒姒褒国名姒其姓也火田曰燎方扬之燎无有灭理赫赫宗周不止方扬之燎褒姒罪孥顿使宗周沦丧岂不可痛烕音血从火从戌説文火墓于戌阳气至戌而尽故从戌烕与防音异义亦不同灭者以水灭之防自外也烕者其火自灭烕自内也盖褒姒之祸起于宫帏惑于王心日就灭亡非敌国外患之可比故曰烕之幽王之时周未灭亡而诗人为此言者盖平王东迁卒不复振皆由于此此圣人永终知敝断其必至是也　节南山以通篇罪尹氏而人莫厌其烦絮正月以一语罪褒姒而人莫厌其简畧犹断狱之文不择繁简而按法治罪众心咸服也　列女传夏之衰也褒人之神化为二龙伺于王庭而言曰余褒之二君也夏后卜杀之与去莫吉卜请其漦藏之而吉乃布币焉龙忽不见藏漦椟中至周莫之敢也厉王之末厉王十二年流彘之而观之漦流于庭不可除也王使妇人裸而噪之化为蚖入后宫宫之童妾未齓而遭之女子七嵗毁齿曰齓既笄而孕女子年十五曰笄当宣王时始产在宣王三十六年上距流彘之嵗为五十年流彘时童妾七嵗则生女时其年五十六凡在母腹中五十年作为妖异不与人道同无夫而乳惧而弃之先是有童謡曰檿弧箕服实亡周国宣王闻而恶之后有夫妻鬻是器者王命执而戮之夫妻夜遁闻童妾遭弃夜号哀而取之遂窜于褒长而美好褒人始有狱献之以赎罪幽王受而嬖之号曰褒姒时年十四遂至灭周　补注漦龙所吐之精气噪讙呼也】
　　终其永懐又窘隂雨其车既载乃弃【弃石经作弃下同】尔辅【扶雨反】载输尔载将伯助【从且】予【叶与　比也此喻不信仁贤窘困也辅杖于辐以防车者输堕也败也左传隐六年郑人来输平公羊传输平犹堕成也此解输为堕之证将请也伯长也欲望救故尊之为伯　承上言周之将亡如火之将灭而我冀望之心犹不能自己也故永思其终又如行道之遇隂雨隂雨之际全頼车辅相依乃复弃其辅弃辅则必堕败堕败而求助则已晚矣如唐太宗败于髙丽乃思魏征明皇蒙尘乃思九龄亦有何益盖望其任贤以救乱也　治天下者任重致逺故以将车为喻讹言乱国祗顾目前诪张不顾结局败壊借车行讽指出两终字正是惩讹之法】
　　无弃尔辅贠【向音云今音元】于尔辐【笔力反】屡顾尔仆不输尔载【节力反】终逾絶险曽是不意【叶亿　上章是病此乃是药贠即方圆之圆圆于尔辐盖言轮也轮圆则利于驰骤辐以转毂辅以益辐仆以将车无弃尔之辅贠尔之辐顾尔之仆则可以不输尔载而终逾絶险矣奈何曽不以为意哉轮辐解见魏风伐檀　诗志辅比相臣辐仆比诸司百执事】
　　鱼在于沼【叶灼】亦匪克乐【音洛】潜虽伏矣亦孔之炤【叶灼】忧心惨惨念国之为虐【此诗人自明其心也两云亦者游釡之鱼不必言即在沼亦不乐也跃渊之鱼不必言即潜伏亦不免也危乱之世有道君子在朝不可在野不可惟有致命遂志亦复何忧所忧者国政之虐民耳】
　　彼有防酒又有嘉殽【补协云殽与云不叶按别本作又有殽烝烝叶音】洽比【皮味反】其隣昏姻孔云念我独兮忧心慇慇【赋也此大夫既自伤及祸而又恨彼小人饮酒乐亡也　熟肉有骨曰殽洽合也比亲比也隣谓皇父辈昏姻即褒氏亲党孔云互相赞美慇慇心忧而疾痛也】
　　佌【音此】佌彼有屋蔌【音速】蔌方有谷民今之无禄夭夭【平声】是椓【音卓都木反】哿【哥我切】矣富人哀此惸独【上章自鸣其痛此章则念彼惸独之民国以民为本此诗人之本怀也佌佌小也蔌蔌陋也指王所用之小人即上章防酒嘉殽之辈木曰乔草曰夭椓撃也天夭是椓言民刈草而食寄可也惸无兄弟可依者老而无子曰独　吕伯恭曰劳役之甚者就其间自较轻重曰上国城漕我独南行困苦之甚者义就其间自较浅深曰哿矣富人哀此惸独】
　　十月之交
　　序大夫刺幽王也【竹书幽王元年锡太师尹氏皇父命二年泾渭洛竭岐山崩三年王嬖褒姒冬大震电四年夏六月陨霜五年王世子宜曰出奔中皇父作都于向六年冬十月辛夘朔日有食之其时与此诗及正月之诗一一相合郑氏以为刺厉王者非也】
　　十月之交朔日辛卯【莫后切】日有食之亦孔之丑彼月而微此日而微今此下民亦孔之哀【于希切　赋也十月夏正之十月也交日月交会晦朔之间也月初曰朔朔蘓也月光死而复生也朔日辛卯诗人不过因日食之变纪其支干如春秋书月日例耳不必以辛卯为纯隂乃为变也日食月食之也不言月食之者以其蚀日者不可得而见故疑其词曰日有食之丑恶也防不明也月有亏盈亏则防矣彼月而防则固其所此日而防则非其常天变既见君子知国之将亡国亡则民首被其祸是以哀之也　元齐履谦云以授时厯推之周幽玉六年嵗在乙丑距延祐丁已二千九十二年是嵗实以夏正八月辛卯朔入食日限是周人改月数之一证何黄如曰以诗证诗诗有夏正无周正如豳风七月小雅出车小明周颂臣工皆夏正也至于四月维夏六月徂暑秋日凄凄百赤具腓冬日烈烈飘风发发其不改时与日又不待训释而自明矣　张鼎思曰月非为抗日而食也乃与日相对不全合耳一分不对则食一分数分不对则食数分顷之复其当行之道而相对则复满矣　孔疏夫日悬象着明照临下上忽尔殱亡俾昼作夜其为怪异莫斯之甚故有伐鼓用币之仪贬膳去乐之数因其变常设为劝戒使知道之士识先圣之深情中下之主信妖氛以自惧来道之曰唐虞之时厯象已极详密独日月之食缺而不讲良有深意后世惟算刻日定时视为固然戒省之意茂如矣】
　　日月告凶【虚王切】不用其行【户郎切】四国无政不用其良彼月而食则维其常此日而食于何不臧【日月告凶告字谓若谆谆然命之者见天心之仁爱人主也行道度也不用者月不避日失其道度也四国无政是日月告凶之故春秋书日食三十六不书月食贵阳贱阴此理之常故复于日月中较量其轻重而言之于何不臧是诘问语】
　　【于輙反】震电不宁不令【音零】百川沸【甫味反】腾山冢崒【子恤徂恤二反】崩髙岸为谷深谷为陵哀今之人胡憯【音惨】莫惩【直陵切　此言非独日食且灾异荐至电光也宁安令善也沸如汤之沸腾超而上也山顶曰冢崒崩与沸腾相对崒当作仓卒之卒旧以为山之巉岩注家之误哀今之人即指下皇父辈】
　　皇父【音甫】卿士畨维司徒家伯冢宰仲允膳夫棸【音邹】子内史蹶【音隗】维趣【音蹙又七走反】马【满补反】楀【音矩】维师氏艳【音焰从丰】妻煽【音扇】方处【此歴数羣小以明致灾之由　皇父家伯仲允皆字番聚蹶楀皆氏卿士六官之外更为都官以总六官之事者司徒掌天下上地之图人民之数冢宰掌建邦之六典皆卿也膳夫上士掌王之饮食内史中大夫掌爵椂废置生杀予夺之法趣马中士也掌王马之政师氏亦中大夫以兵守王门掌司朝得失之事艳是也艳妻褒姒也煽言威势炽盛方言方得时未有已日处言盘踞不可动摇　此辈官有崇卑皆以权宠联结外则皇父为盟主内则艳妻为奥援不论流品不分阶级蜂屯蚁聚虽无犬戎亦难免骊山之隔矣】
　　抑此皇父岂曰不时胡为我作不即我谋【谟悲切】彻我墙屋田卒污莱【凌之切】曰予不戕【在良反】礼则然矣【于姬切首章备举朝之小人不过以类聚而已而皇父实尸之故此章单言皇父　抑发语词时是也作力役之事即就彻毁卒尽也污停水莱草秽也戕害也言皇父所为谁説不是既已是矣胡为使我大兴作而不就我谋乃遽毁壊我墙屋使我田不获治卑者污而髙者莱耶又自文其説曰非我害女乃下供上之礼当如此耳彭氏执中曰三代之君不敢鄙夷其民以从己之欲每有兴作谋及庶人如盘庚迁殷登进厥民而告之三代世守此道故诗人曰胡为我作不即我谋】
　　皇父孔圣作都于向【式亮切下同】择三有事亶【都但反】侯多藏【才浪反】不憖【鱼觐反字书从犬俗从文误】遗一老俾守我王【于放切】择有车马以居徂向【孔甚圣通明也孔圣是诟詈反语言皇父真是圣人作都以下正説他圣处都大邑也周礼畿内大都方百里小都方五十里皆天子公卿所封之地作都于向徙民而作其邑也向地名在东都畿内三有事侯国之三卿皇父封于畿内当二卿今立三有事是增一卿自比于侯国也憖强也且也心不欲而勉为之词老持重练逹之人国有老成人虽离乱之际尚足维繋人心故皇父并挈之而去有车马谓富家巨室以居谓尽室而行也此等作用岂愚人所为故曰皇父孔圣　杜预上河内轵县西有地名向上轵县即今河南怀庆府济源县邹肇敏曰向在东都畿内此时周都丰镐皇父既总朝权何肯舍此而徂彼盖见西戎方强王室方骚自知负大下之怨而营狡窟以自固耳且如郑桓公亦贤司徒也惧周难之及谋何所可以逃死而寄孥与贿于虢盖当时公卿皆有坞之营而皇父实为之俑老成练逹黜逐殆尽民有车马皆往向邑朝廷空虚如此犬戊之至自然如摧枯拉朽矣】
　　黾勉从事不敢告劳无罪无辜谗口嚻嚻【音敖】下民之孽匪降自天【如字又叶神】噂【音樽】沓【徒各反】背憎职竞由人【叶然又如字黾勉解见邶风谷风从事从王事也嚻嚻众多也孽灾害也噂聚谈沓重复也相对谈语不胜殷勤退而转背递相非毁职专也竞竭力为之也时皇父軰已散之四方我独居朝勉力从事不敢言劳此有何罪而横遭谗毁乎斯非天所为由人多言相悦背则相憎所谓孽自人作于天何尤盖指皇父褒姒辈也】
　　悠悠我里亦孔之痗【呼洧反】四方有羡我独居忧民莫不逸我独不敢休天命不彻【质直反】不敢效我友自逸【悠悠逺也痗病也羡欣羡也快乐也与忧相反彻均也彻法通力合作计畆均分是均之意故借用其字友僚友也此言仕不得志则思故郷故郷又无安身处曾庶民之不如愚按有羡者与居忧者较逸者与不敢休者较相去悬殊此天命不均也人情到此未免自謱精神不能振作诗人愈加策励不敢悠悠忽忽随俗偸惰是何等力量太史公曰小雅怨诽而不乱可见怨诽亦诗人所有然贵乎不乱此诗与正月篇无论赫赫宗周褒姒灭之之语有类妖言不敢出口即此诗弟四章歴数羣奸指斥褒牝毫无顾忌不知当日诗人何以出口此诗何以传后岂皆沉湎荒淫无暇问及此耶孔子曰诗可以怨恐未必然】
　　雨无正
　　序大夫刺幽王也【刘公瑾曰诗之四章言曾我御惨惨日悴固知其作于御之臣矣一章首言周宗既灭继言止大夫离居卒章言谓尔迁于王都是东迁之际羣臣惧祸者不复随王故诗词如此而文侯之命亦曰即我御事罔或耆寿俊在厥服则其证也　欧阳永叔曰古人于诗多不命题篇名俱无义例其或有命名者则必述诗之意如巷伯常武之类是也今雨无正之名与序所言合之于诗絶无关涉阙疑可也刘器之曰尝读韩诗有雨无其极篇序云雨无极正大夫刺幽王也至其诗之文则比毛诗篇首更多两无其极伤我稼穑八字晦庵谓前二章皆十句不宜独多二句邹肇敏谓依韩诗当以十二句分为二章其韵乃叶】
　　浩浩昊天不骏其徳【如字又都木反】降丧饥馑斩伐四国【如字又古録反】昊【旻石经作昊】天疾威弗虑弗图舍【音赦】彼有罪既伏其辜【平声】若此无罪沦胥以铺【赋也人穷则呼天故首章以天发端　説文元气广大则称昊天仁覆悯下则称旻天昊天则宜骏徳旻天则不宜疾威今皆反是诗人所以呼而告之浩浩广大流行之貌骏马之良者取迅速之义民如倒悬徳非迅速无救于事谷不熟曰饥菜不熟曰馑又二谷不升谓之饥三谷不升谓之馑四国四方之国疾速也虑图皆谋也舍置沦陷胥相捕徧也徳则不骏威则愈速速则不暇虑不暇图故有罪而伏其辜者则恕之而弗论此无罪者使之陷溺更无不徧焉真可谓弗虑弗图者矣】
　　周宗既灭靡所止戾正大夫离居莫知我勚【音异】三事大夫莫肯夙夜【施灼切】邦君诸侯莫肯朝夕【祥龠切】庶曰式臧覆【芳服反】出为恶【此言百官离散　周为天下所宗故曰周宗戻定也靡所止戾未知天之所命民之所定也周官六官之长曰正皆上大夫周书立政篇任人凖夫牧作三事大夫乃其所属之官臧善覆反也大夫无在公之谊诸侯无觐王之礼惟我御躬任其劳庶几以我为善乃反出而肆虐无已即谗口嗸嗸是也】
　　如何【读】昊天【叶神下同】辟言不信【叶申】如彼行迈则靡所臻凡百君子各敬尔身胡不相畏不畏于天【此望百官敬畏如何犹言怎生好辟法也迈行逺也臻至也王不信法度之言如人恣行忘返我不知其所至矣王既如此为臣者益宜戒慎自持盖世虽昏乱君子不可以为恶自敬故也畏人故也畏天故也胡为而不畏哉】
　　戎成不退饥成不遂曾我【音薛思列反】御惨【憯石经作惨千感切】惨日瘁凡百君子莫肯用讯【贝悴反又音碎】听言则荅【同答】谮言则退【此言羣臣无忠告　戎兵遂安曽但也狎习相慢也憯憯忧之甚瘁病讯告也　兵戎之祸已成而其势不退言外患之兴也饥困之灾已成而其生不遂言内忧之廹也此皆王身上事竟付诸不问但左右小臣惨惨忧之凡百君子莫肯以是告王虽王有问而听其言则亦荅之而已不敢尽言也一有谮言及已则奉身而退莫肯朝夕于王矣君臣之义岂可若是恝乎】
　　哀哉不能言匪舌是出【音毳】维躬是瘁哿矣能言巧言如流俾躬处休【此言巧佞　不能言之人呐呐不出口惟鞠躬尽瘁而已能言之人口头油滑只拣便宜事做】
　　维曰于仕【上声】孔棘且殆【养里反】云不可使得罪于天子【奨里反】亦云可使怨及朋友【羽已反　此言仕宦之难　于往也棘者芒刺不安之意殆危也使谓用人也人皆曰仕耳仕耳不知仕之苦为国以用人为要奸邪之人王之所爱而朋友之所恶也云不可使得罪于天子天子以为可使吾亦云可使则怨及朋友从时则违道从道则违时所谓孔棘且殆者如此】
　　谓尔迁于王都曰予未有室家【叶姑】鼠思【去声】泣血【虚屈反】无言不疾昔尔出居谁从作尔室【此责不肯从王之臣凡物之多畏者莫如鼠鼠思谓沉吟黙想如鼠之昼伏夜行无声而涕泪曰泣血泪出于目如血出于体皆不由声故以泪比血告尔从王迁都亦非难事而以无室家相拒不论是非开口便憎安得不泣血乎昔尔出居谓昔日皇父徂向尔辈亦思坞之营彼时谁为女作室而今以无室为词乎盖恨之也按诗人谆谆欲诸臣之从王迁都者盖谓播迁之际得故旧大臣盘桓同事则民望所归人心联属中兴可图也邹肇敏曰观谓尔迁于王都周辙既东当时扈从入洛者卫武郑武秦襄晋文数君而外无闻焉则臣工之解体可知矣】小旻之什
　　小旻
　　序大夫刺幽王也【按幽王幸褒姒日图笑乐宁有皇皇谋国之事而此诗专言谋议纷纭国是不定果何所指耶盖自冝臼奔申之后幽王殊不为意因申侯有西戎及鄫之聘而王有太室之盟伐申之役于是朝野惊怖各出议论蛙鸣蝉噪如诗中所言潝潝訿訿之类是矣当时幽王兴师原欲杀太子申挟犬戎入宼亦正以太子为词使幽王割祍席之爱诛褒姒废伯服复太子之位布告中外以谢申申亦以何者为兵端如唐明马嵬之变必戮贵妃而后行正其事也当时在庭诸臣暨闾间之民必有持此议者惑溺之主优柔不断故曰谋臧不从不臧覆用且宫闱之奸慿借灵擅作威福诸臣为积威所刦但有潝潝訿訿为道旁之筑而已谁敢声罪致讨捐弃身家以卫社稷哉故曰谁敢执其咎曰不敢暴虎不敢冯河正斥言诸臣畏首畏尾之象也所谓人知其一莫知其他者当时必有城狐不灌社鼠不薰之议宁复顾国家大事哉如临深渊如履薄冰即所谓沦胥以败也骊山之弑不旋踵矣】
　　旻天疾威敷于下土谋犹回遹【音聿】何日斯沮谋臧不从不臧覆用【于封反】我视谋犹亦孔之卭【音穷其凶反　赋也旻天解见雨无正敷布回邪遹僻沮止覆反卭病也天以仁悯为徳今乃威虐荐臻是皆人事回遹所召而王之邪僻更不改图不知何时而止羣臣之谋非无臧者臧者不从而反用其不臧则其谋犹适足为国家之病而已】
　　潝【音吸】潝訿【音紫又音咨】訿亦孔之哀【于希切】谋之其臧则具是违谋之不臧则具是依我视谋犹伊于胡底【都黎反首章次章言谋而不能择　潝潝相和也訿訿相诋也具俱底定也异乎已者虽臧亦违之同乎已者虽不臧亦依之国是若此安有底定之日乎】
　　我龟既厌不我告犹【叶于救切】谋夫孔多是用不集言盈庭谁敢执其咎如匪行迈谋是用不得于道【徒候切此章言谋之非其人　我龟二句易所谓再三凟凟则不告也集就也谋人之国国危则死之古之道也小人争知而让过发言盈庭各是其是无肯任其事而决之者犹不行不迈而坐谋所适之路虽谋之甚审亦安所得道路哉　左传楚伐郑郑六卿三欲从楚三欲待晋子驷曰请从楚騑也受其咎是敢执之也一曰耕当问奴织当问婢问路于不行路之人安能行路】
　　哀哉为犹匪先民是程匪大犹是经维迩言是听维迩言是争如彼筑室【读】于道谋是用不溃于成【此言谋而不能断先民犹言古人程法大犹大道也经常溃遂也言为谋者当以古人之大道为法不此之求而所听信者与所执以争者推此浅近之言则如作舍道旁人人得为异论矣岂能有成哉】
　　国虽靡止或圣或否【音鄙】民虽靡膴【音无】或哲或谋【莫徒反】或肃或艾【音艺】如彼泉流无沦胥以败【上两章言其不能用此章言人亦有可用者　止定也谓安宁也圣通明也膴美也哲视明而辨晰谋听聪而详审肃貌恭而振饬艾言从而和顺沦陷也胥相也国虽纷扰不寜然或圣或否贤愚相半未可尽谓无人也民之风俗虽不美然哲谋肃艾俱在民中未可谓时移俗坏一切弃之也譬如流泉常汲而用之则源清流长置诸不用则秽污泥滓相率陷于腐败而已言民字正见野有遗贤不在谋夫之列者】
　　不敢暴虎不敢冯【符氷反】河人知其一莫知其他【音陀】战战兢兢【平声】如临深渊【一均切】如履薄冰【徒搏曰暴虎徒涉曰冯河人皆知小心谨慎谓虎不可暴河不可冯不知事关宗社有不得不冒险以从者乃畏首畏尾为战战兢兢之象终亦坠于深渊陷于冰谷而已】
　　小宛
　　序大夫刺幽王也
　　宛彼鸣鸠翰【音汗】飞戾天【如字又叶神】我心忧伤念昔先人【叶然又如字下同】明不寐有怀二人【兴也宛小貌鸣鸠斑鸠也灰色绣颈俗呼鹁鸪性拙构巢不过数茎时破其卵多声故曰鸣鸠翰鸟翮即翼羽之劲者鸟飞其力不在翼而在翰戾至也先人宣王也明谓将旦而光明开也二人谓文武鸣鸠小鸟又性拙尚能自奋而至天可见事在勉强可以人而不如鸟乎故我心忧伤念昔宣王悯周室之将亡明不寐而念文武之创业艰难遂致中兴此王所亲见曾不以为念而令我臣下念之乎】
　　人之齐【前西切】圣饮酒温克彼昏不知壹醉日富【笔力反】各敬尔仪天命不又【夷益反　赋也此刺王沉湎于酒齐整肃也説文麦禾吐穗上下均平曰齐故借为整肃之义圣通明也温和克能也彼昏斥幽王又复也酒乃狂躁之物惟齐圣之人性气和平其于酒也无嗜酒之习亦无恶酒之意冲恬静雅如玉山之頽所谓不为酒困也彼昏迷无知者壹尝其味而醉则流连忘返日甚一日如居积者之聚财日就于冨故曰壹醉日富以酒丧仪君臣沉则天命将改矣故戒以各敬尔仪恐天命一去不复来矣严坦叔曰或疑饮酒小过未必系天命去留不知荡心败徳纵欲荒政疎君子而狎近幸玩防讐而忘忧患皆自酒啓之晋元帝以王导一言而覆杯其能自立江左不亦宜乎】
　　中原有菽庶民采【此礼反】之螟蛉【音名震】有子蜾蠃【音果祼】负【蒲美切】之教诲尔子式谷似【养里切】之【比也此因上言天命不又遂申述天命无常之意以刺王之黜太子　菽大豆也螟蛉桑上小青虫蜾蠃细腰蜂也庶民采之蜾蠃负之则皆非我所有矣喻王有太子不能抚爱乃为申侯所有王若以宜臼为不肖何不用善道教诲而使之似续于己乎　郑笺中原有菽非有主也力采者则得之喻天禄无常家勤于徳者则得之螟蛉有子乃己子也蜾蠃负之而去喻万民无常主能治者则得之按诗蜾蠃负之不过言负之而去耳至于异类相求煦妪变化是物理之妙诗人之意不在此罗瑞良云説者不知似字即似续之似误以为如似之似故纷纷傅会蜾蠃取螟蛉之子置空隙中呼之曰类我七日而化成其子】
　　题【音第】彼脊令【音零】载飞载鸣我日斯迈而月斯征夙兴夜寐无忝尔所生【兴也此勉王冝自改图　题视也春令解见常棣载则也我我王也迈征皆行也忝辱也所生谓宣王凡鸟飞则不鸣惟脊令且飞且鸣口翼俱劳可以人而自暴自弃乎今日月逝矣臣宜夙夜勉励无辱宣王也严坦叔曰宣王承衰乱之后而能中兴今继中兴之后反致衰乱故一曰先人一曰所生以其所亲见者勉之非久逺难知之事】
　　交交桑扈【音戸】率啄粟哀我填【音颠】寡冝岸冝狱握粟出卜自何能谷【比也此言刑祸横行　交交叅杂相乱之谓桑扈窃脂也喜盗脂膏而食因以为名率循也填穷尽也岸亦狱也韩诗作犴乡亭之繋曰犴朝廷曰狱谷善也肉食之鸟入啄粟喻贪污之吏搜括民间之粟以入囊槖也在上者如此我等填寡陷于犴狱势所必至更复何辞故曰宜也此身犹在此心不死握粟出卜何道而可将与日月竞进乎将与桑扈争食乎曰自者我填寡之人毫无主意到底属望于上之人耳史日者传曰卜者不审不见夺糈可见古人以粟问卜　尔雅窃浅也脂白也夏扈窃言浅黒秋扈窃蓝言浅青冬扈窃黄言浅黄棘扈窃丹言浅赤桑扈窃脂言浅白盖指其色郑笺所云肉食盖指其性刘安成曰犴一作豻胡地犬也大所以守故以狱为犴】
　　温温恭人如集于木惴【音赘】惴小心如临于谷战战兢【平声】兢如履薄冰【此承上自何能谷而言谋诸鬼神无一而可则但有战战兢兢日慎一日为其所可为听其所不可知者而已　温温柔和貌惴惴忧惧貌如集于木恐坠也如临于谷恐陷也如履簿冰恐溺也衰乱之世正人君子虽无罪而犹恐惧如此】






　　待轩诗记卷四
&lt;经部,诗类,待轩诗记&gt;
　　钦定四库全书
　　待轩诗记巻五
　　明　张次仲　撰
　　小雅
　　小弁
　　序刺幽王也【续序太子之传作焉　幽王娶于申生太子宜臼后得褒姒而惑之信其谗黜申后逐冝臼冝臼之传知其无罪而悯之故述太子之情而作是诗冀王之一悟也小雅多君臣之变此则父子之变也白华则变及夫妇三纲乱矣文武盛徳大业其可复乎】
　　弁【音盘】彼鸒【音豫】斯【新赍反】归飞提【音啼又音匙】提民莫不谷我独于罹【力知反】何辜于天我罪伊何【叶奚下同】心之忧矣云如之何【比而兴也弁与拚通鸟将飞而拊其翼周颂拚飞维鸟是也鸒雅乌也小而多羣腹下白不反哺斯向作语词犹萧斯栁斯鹿斯之类董氏曰师旷禽经有鸒斯尔雅曰鸒斯鹎居子云频频之党甚于鸒斯则斯非语词矣提提羣飞貌谷养也罹忧也此章乃负罪引慝之语雅乌不能反哺犹己之不能致养自罪之词也乌虽不能反哺然在野饮啄则提提然羣飞而归是父子相随为可乐也凡民莫不相养而我独不容于父鸦乌之不若矣不知我何以得罪于天乎我之罪伊何乎云如之何心口相商之词思所以感动其父母也　乌有三种广雅云纯黒而反哺者谓之乌小而腹下白不反哺者谓之雅乌白项而羣飞者谓之燕乌尔雅所谓白脰乌也脰音豆项也】
　　踧【音敌】踧周道【郎口反】鞫【鞠石经作鞫】为茂草【此苟反】我心忧伤惄【音溺】焉如捣【当口反】假寐永叹维忧用老【鲁口反】心之忧矣疢【音趂】如疾首【赋也踧踧平易也周道通行之大道鞠尽也惄觧见周南汝坟捣两物相击撞也胸中忧惧不寜如有物之捣心也不脱衣冠而寐曰假寐疢犹病也疾首头痛也以周道之平易而尽为茂草见其国之将亡也忧伤之极至于如捣则精神愦眊假寐之中不忘永叹是以未老而老也疢如疾首则又忧之甚矣】
　　维桑与梓【音子】必恭敬止靡瞻匪父靡依匪母【姥罪反】不属【音蜀又音烛】于毛不离于里天之生我我辰安在【叶理　赋也桑梓父母所植以遗子孙给蚕食具器用者尊父故曰瞻亲母故曰依属连属也毛者气体之余离丽也里心腹之类辰谓六物之吉凶六物歳时日月星辰也父母所植之木不敢不敬故目之所视身之所倚无一不是父母而父母不我爱岂我独无所丽属乎无所归咎则推之于天是岂我生之不善哉何不详至是也篇中我字予字皆其传代为太子之言】
　　菀【音郁】彼栁斯鸣蜩【音条】嘒【音讳】嘒有漼【崔上声】者渊萑苇淠【音譬】淠譬彼舟流不知所届【居气反】心之忧矣不遑假寐【兴而比也菀茂也斯语词蜩觧见豳风七月嘒嘒声也漼深也淠淠众也届至也栁茂则蜩鸣其上渊深则萑苇生其中大者之旁无所不容今我无父母如不系之舟不知何所至乎初犹假寐至此则假寐亦不遑矣】
　　鹿斯之奔维足伎【音岐】伎雉之朝雊【音姤】尚求其雌譬彼坏木疾用无枝心之忧矣寜莫之知【伎伎舒貌雊雉呜也坏木谓木之尫伛瘿瘇无枝条者鹿见人则奔冝速而伎伎然舒者顾其羣也雉朝作而鸣者求其雌也今王黜后而放子兀然如病木内有蠧疾外无附枝我心之忧如此王寜不之知乎冀其感悟也】
　　相彼投兔尚或先【音线叶息吝切】之行有死人尚或墐【音觐】之君子秉心维其忍【如震切】之心之忧矣涕旣陨【音蕴】之【相视先导之也行道路墐埋藏也兔见廹逐而投人人冝利而取之乃或先之使得逃避行路之死人人冝恶而避之乃或墐之使免暴露恻隐之心人所冝有故也幽王信谗逐子曽视投兔死人之不如则其秉心亦忍矣人只是不忍耳忍则无所不至是以忧之而涕陨也】
　　君子信谗如或醻【市救反】之君子不惠不舒究之伐木掎【音猗叶居何反】矣析薪杝【音侈叶汤何反】矣舍彼有罪子之佗【汤何反】矣【赋也前数章歴诉苦楚不説所从来至此方説出信谗二字葢秉心之忍从信谗中来此是周家祸本作诗之故全在于此　君子斥幽王也醻旅醻谓三爵之后交错相醻也惠爱舒缓究察也掎畏木倒以物掎其顚也杝谓观其理而随以手析之也佗通作柂史记防传燕酒佗髪谓相牵引也凡遇谗言从容详审自然明白幽王溺爱褒姒闻谗即信如人嗜酒到口輙饮皆因不爱太子故不舒缓究詧之也夫伐木者掎其颠析薪者随其理伐木析薪非爱之也然亦不可以无理王以谗故遇太子无理是伐木析薪之不如故舍彼褒姒之有罪而连累太子也】
　　莫髙匪山【轮旃切】莫浚【苏俊反】匪泉君子无易【夷跋反】由言耳属【音烛】于垣【音袁】无逝我梁无发我笱【音苟】我躬不阅遑恤我后【上声　比而赋也承上言谗人险逾山川王当谨宻图维守祖宗遗业　浚深也信口而出谓之由言属连也着也梁笱解见邶谷风莫髙莫深言无有髙深于山川者然山髙而人能登之泉深而人能入之王勿谓处髙深之地人不得闻而轻易由言恐属耳者将窥伺意旨无所不至玩诗人心事至此已罄乃复援隐语以为全诗之乱葢申后旣废太子旣逐则褒姒伯服必有盗窃神器之事故谆谆望之谓万一有此亦当以祖宗成业为念无逝梁笱自絶其生养之路也今我身且不见容遑恤我后之人特以国家大事不得不言耳痛哭流涕望及于褒姒伯服无非感动王心冀其悔悟也　此诗恐王醉饱之后或有溺爱轻许之语故再三谆戒之昔唐徳宗将废太子而立舒王李长源曰愿陛下还宫勿露此意左右闻之将树功于舒王太子危矣此正无易由言之意徐儆曰人情奋于自决其中有不决者在小弁之终曰我躬不阅遑恤我后离骚之乱曰国无人兮莫我知又何怀乎故都惟其不忘情于君父所以为是决絶之词耳　竹书幽王五年冝臼奔申八年立伯服为太子此诗云无易由言耳属于垣则出奔之时尚未显然废立末四句有冀望复还之意　陈氏鳯曰无逝我梁四句与谷风无一字之异想小弁流播民间至卫庄时弃妇集句成章后代诗家采掇类此】
　　巧言
　　序刺幽王也【竹书幽王三年娶褒姒五年大子冝臼奔申九年申聘于鄫及西戎十年春王及诸候盟于太室秋九月王师伐申此篇有君子屡盟及职为乱阶之语葢盟太室伐申之后作也】
　　悠悠昊天曰父母且【音疽】无罪无辜乱如此幠【怃音呼石经作幠下同】昊天已威【纡胃反】予愼无罪【叶椊】昊天泰幠予愼无辜【赋也悠悠逺大貌且语词按怃尔雅石经作幠覆冐之意犹言弥天之网也已止也求其息怒也泰甚也予诗人自谓盖欲以一人而挽囘天意也人穷则呼天故呼天而诉曰悠悠昊天乃我父母也我无罪辜而使我遭乱如此之大天之威其亦可止矣以予为有罪乎予实愼而无罪也天之威亦甚大矣以予为有辜乎予实愼而无辜也此是自省之语】
　　乱之初生僭始旣涵【音含】乱之又生君子信谗【此四句生生隔句韵涵谗隔句韵】君子如怒【怒五反】乱庻遄【市专反下同】沮君子如祉【音耻】乱庶遄已【音已此四句怒阻一韵祉已一韵　僭不信始不信之端也旣尽涵容也庶庶防也遄速沮止祉喜也左传引此亦以祉为喜君子谓幽王乱生于谗谗生于优柔不断所谓怀狐疑之心者来谗贼之口持不断之意者开羣枉之门也谗言无根僭而不实小人为谗以渐而入初为不根之言以尝试君之喜怒所谓僭始也王旣涵容之则谗人将无所惮日月旣乆浸润益深祸乱愈生是君子信谗之过也凡闻人之言当别白是非所言者非王怒而责之则小人不敢为谗乱庶防速止矣所言者是王祉而喜之则君子得行其言乱庶防速已矣今忠佞不分是以邪正混淆是非易位而乱天下也汉元帝优柔不断恭显之徒与周堪萧望之刘更生张猛重相辨论其始也元帝不之察其终也萧望之等皆为恭显所排原其所由则僭始旣涵所致也】
　　君子屡盟【谟郎切】乱是用长【直良切】君子信盗乱是用暴盗言孔甘乱是用餤【谈盐二音】匪其止共【音恭】惟王之卭【音穷屡数也非防同而盟谓之数长加益也盗斥小人言小人乃国之贼也暴速也餤饵之也史记赵世家以齐餤天下食之甘者嗜之而不厌言之羙者听之而忘倦盖以乱餤王而王甘之如饴也共敬也卭穷困也自火戏诸候之后王与诸候不复相信又闻申侯聘西戎及鄫于是自生危疑而为太室之盟君臣相疑屡为盟誓此乱之所以加长也盗以名小人小人防言不可信而王信之此乱之所以愈速也小人之言恬愉沁心使人君如嗜甘物而不厌此乱之所以日进也为人臣止于敬此防人非止于敬心心念念惟欲王穷困耳更无他图也】
　　奕奕寝庙君子作之秩秩大猷圣人莫之他人有心予忖度【音铎】之跃【音剔】跃毚【音防】兔遇犬获【黄郭反】之【赋而比也奕奕巍焕也宫室前庙后寝秩秩整齐也猷谋也大猷治国之大经济莫定也他人谓非我族类有心谓心不平易中藏机械忖黙度也跃跃疾趋貌毚兔狡兔也遇适然而遇犬田犬也寝庙作于君子大猷定于圣人典型在望堂构依然此何等法物而可令他人动窥伺之念乎予忖度之皆因国无忠臣以至此语云山有猛虎藜藿不采小人之狡不过如兔兔遇犬则获今纵小人若此犬之不若矣】
　　荏【音稔】染【音冉】柔木君子树【上主反】之徃来行言心焉【音烟】数【所主反】之蛇【以支反】蛇硕言出自口【孔五切】矣巧言如簧顔之厚【胡反反】矣【比而赋也荏苒柔意也柔木指褒姒軰李卫公云小人如藤萝树培植也徃来行言宫中酬酢之言数记忆也谓某作何语某作何语一一能记忆也焉语助不当树而树不当数而数则小人无所不至矣硕大也或为夸大之言以竦听谓申不足灭谓犬戎不足虑恣口而陈全不由中或为宛转之语以沁耳谓伯服之贤孝谓冝臼之冥顽如笙中之簧随气转动而不自知其可愧　蛇蛇屈曲之貎蛇属纡行所言不必与理合而宛转关生无所不入有似蛇行之纡曲故曰蛇蛇】
　　彼何人斯居河之麋【音眉】无拳无勇职为乱阶【居奚切】旣防且尰【市勇反从尤从九非】尔勇伊何【叶奚下同】为犹将多【叶只】尔居徒几何【赋也周家之祸起于伐申而求太子故此章専言其挑衅构怨之事何人斥防人也贱而恶之故曰此何许人水草交谓之麋河麋防人采邑之地以力言曰拳以气言曰勇职主也骭痬为防肿足为尰史伯所谓侏儒戚施实御在侧也犹谋也将者且然之词所谋皆兴兵构怨方兴而未艾也居徒所居之徒众此軰非徒无智谋并无齐力亦无同恶之人盖废嫡立庶人心不归兴兵构怨败亡无日王扫除之如拂尘垢何不觉悟坐使奸谋祸及国本诗人所以呼天拊膺叹息而不能已也何黄如曰国家之有小人强悍跋扈者易败奸深诡谲者难除为其心如重渊口若悬河如王莽之谦恭王安石之经学谁能辨之者今防人伎俩如此而不能去岂得独罪防人乎】
　　何人斯
　　序蘓公刺暴公也【续序暴公为卿士而谮苏公苏公作诗以絶之　暴苏皆畿内国名左传隐十一年王以苏忿生之田十二邑与郑实桓王八年苏公被防失国或在此时孔仲逹谓暴无所考何黄如曰以世本及谯周古史考之暴乃暴辛公苏乃苏成公也】
　　彼何人斯其心孔艰【居银切又如字】胡逝我梁不入我门【眉贫切又民坚切】伊谁云从维暴之云【如字又丁元切　赋也彼指从暴者艰深也我蘓公自谓逝之梁桥也伊语词从随行也序言苏公絶暴公而作此诗乃诗之所言者止刺从暴之人葢从暴者宜刺则暴之为人愈可知矣此诗家之防词也言彼是何许人其心甚深难测胡为逝我梁而不入我门乎问其所从则暴公也夫以从暴公而不入我门则暴公之谮己也明矣其心孔艰是谮人行实若心体和平虽疎逺亦何害琥珀不拾腐芥逝梁而不入门跬歩之间便知臭味之异】
　　二人从行【如字】谁为此祸【胡果反】胡逝我梁不入唁【音彦】我始者不如今云不我可【二人谓暴公与其侣从行谓相随而行被防受罪故曰祸苏明知暴之谮已而若为不知之辞曰谁为此祸令彼扪心自愧吊生曰唁大抵防人者无靣见人其所以自解者必曰我不见此人以此人不足见也故诘之曰始者与我甚厚不如今日以我为不可也】
　　彼何人斯胡逝我陈【如字又叶田】我闻其声不见其身【如字又叶捐】不愧于人【如字又叶然】不畏于天【叶神又如字　陈自堂至门之径闻声而不见盖托言入唁以弥缝故友又恐得罪于苏故不见以逺嫌踪迹诡秘全无羞耻不愧人不畏天责之之词也面有可慙曰愧内怯于志曰畏】
　　彼何人斯其为飘风【孚愔刀】胡不自北胡不自南【尼心切】胡逝我梁袛搅【交上声】我心【飘风廻旋不定暴起之风只适也搅乱也首章责其不入门次章责其不入唁三章责其入门而不见此承上而言彼人情状如此非可以常理求殆飘风耶何不自南又何不自北何为逝我梁而只搅予心也葢厌之之词　苏子由曰飘风言其去来之速不可捉摸】
　　尔之安行亦不遑舍【商居切】尔之亟【纪力反】行遑脂尔车壹者之来云何其盱【音吁　前四章怪其过门不入五章六章则望其复来安徐遑暇舍息亟疾也脂车以膏涂车使泽滑也盱望也徐行正可访友尔不暇息而过我亟行必为趋炎何暇脂车以过我哉但我望尔无已不敢冀其多庶防壹来乎我张目而望情意笃至难以形容也】
　　尔还而入我心易【以支切】也还而不入否【普弭切】难知也壹者之来俾我只也【上章止望其来此章望其归时或乗便而来还行反也易平易也否闭塞不通也只安也尔出行旋反之时过我门而入则我心平易原无芥蒂若还而不入则大臣不和必开朋党之门国家从此多事故曰否难知也尔之入不入关系若此何难一来使我放下心肠而安泰也否即否泰之否】
　　伯氏吹壎【音埙】仲氏吹箎【音池】及尔如贯谅不我知出此三物以诅尔斯【先赍反　此章出始者不如今二句之意而援神以自明伯仲喻兄弟也壎以土为之箎以竹为之皆乐器如贯如防索之贯物三物豕犬鸡也诅者杀牲防血告誓明神也我与尔谊如兄弟和如壎箎势相次比如物之在贯女岂诚不我知而譛我哉茍诚不我知也则出此三物以诅之使防否有决令我不疑要之于神苏氏之义直矣　张氏萱云八音皆克谐无有乖戾而不和者诗喻兄弟之和止以埙箎从来注疏皆未能发其旨予因古今乐律诸书乃知七音各自为五声如宫磬鸣而徴磬和独埙箎则二器共为一音埙为宫而箎之徴和伯宫也仲徴也此古人所以喻同气也其旨防矣】
　　为鬼为蜮【音域】则不可得有腼【音腆】面目【莫笔反】视人罔极作此好歌以极反侧【末章峻辞责之不复舍隐　蜮如鳖三足江淮水中皆有之人在岸上影见水中射其影即死腼从面从见说文面见也国语范蠡曰虽腼然人面实禽兽也后世用此句者以为愧耻非也视人罔极人视之不可测识反侧者反覆不正之义女匿形隐迹能使我不见不觉如鬼蜮之肆害于人乎则我不得而知今女乃人耳日以面目与我相视无有穷极不可秘藏我得不知女之谮我乎故作此好歌以穷极女反侧之情女安所施其面目哉　殷太白曰恩爱之重者曰罔极情欲之甚者曰罔极心术之险者曰罔极　徐儆曰苏之与暴正以平日相知之深而一旦若此则既有不能自信之心又有不忍遽絶之念故言之反复若此若平时无相与之素虽谮我之言亦弗恤矣】
　　巷伯
　　序巷伯刺幽王也【续序寺人伤于防故作是诗　朱康流曰以一寺人被防而词之烈如此夫子録之何哉观其卒章曰杨园之道猗于畞丘则当时谮之者必有交结外庭为辞如汉诸常侍之谮吕疆者祸虽始于一寺人将究极于众君子而国势随之此诗之作盖于忠愤非独一己之悻悻也　后宫称永巷巷宫内道之名伯长也主宫内道官之长巷伯即寺人】
　　萋兮斐兮成是贝锦彼谮人者亦已大【音泰】甚【食葚切比也萋盛貎斐分别文也言五色相宣又不杂乱也贝锦锦文如贝贝水介虫出九真交趾人诗人自谓】
　　哆【昌者反】兮侈【尺是反】兮成是南箕彼谮人者谁适与谋【谟悲切　哆张口也侈大貌南箕箕星也箕四星二为踵二为舌踵狭而舌广箕为东方之星考星者多在南方故曰南箕星本非箕张大其口以成其名尔贝锦南箕皆曰成是者言我本无是实因罗织张大以成之耳适徃也谁徃就女谋乎怪其言多而且巧朱丰城曰萋斐以成贝锦喻防人者能因细小而餙成大罪也哆侈以成南箕喻防人者能因疑似而构成实罪也始则以小而成大终则以虚而为实此防人所以能倾人之家国也】
　　缉缉翩【批賔切】翩谋欲谮人愼尔言【叶訚】也谓尔不信【斯人切赋也缉缉言其接续附益如女之绩也翩翩言其徃来应对如鸟飞之便防也谮人者自谓得意更宜保愼尔言不愼则听者有时而悟谓尔不信矣】
　　防防幡【芳邅切】幡谋欲谮言岂不尔受旣其女【音汝下同】迁【防防儇利貎幡幡反覆貎谋欲谮人谋所谮之人也谋欲谮言谋何言以谮之也上旣好谮可以受尔即可以受人其祸将及女矣息夫躬之祠灶周兴之入瓮非独天道之好还也谓尔不信自谮者而言也旣其女迁自听者而言也皆必至之理故忠告于为谮者庶乎知所畏而不敢肆耳】
　　骄人好好劳人草草苍天苍天【如字人叶神】视彼骄人【叶然又如字下同】矝此劳人【防人得志而骄故曰骄人受防者虑罪而心烦意乱故曰劳人好好喜也谮行而得意也草草忧也遇谮而失度也味诗意此宜求天之罪彼骄人矣乃连呼天而止求其视彼盖谓不必细问其罪但看他得意气象骄人之可恨劳人之可悯已洞悉矣】
　　彼谮人者【掌与切】谁适与谋【满补切】取彼谮人投畀【必二切下同】虎虎不食投畀有北有北不受【承呪反】投畀有昊【许侯切　彼谮人者谁适与谋恶之甚故重言之也投弃也畀与也有北北方寒凉不毛之地防谮之人物所共恶世所不容天之所生惟天能治之投畀有昊听其如何处置而已】
　　杨园之道猗【于宜切】于亩丘【渠之切】寺人孟子【叶慈下同】作为此诗凡百君子敬而听之【杨近水之木冝下湿故杨园为下地畆田之垄也丘如田垄故名亩丘道路也猗倚也自下而上如倚立然孟子寺人字也　杨园下地以之自比亩丘髙地以比众君子欲至亩丘则必道杨围将谮大臣则必始于谮小臣盖防人非独谮寺人必及众君子又非独谮众君子必于众君子中隂为构鬬令其自相疑二故曰凡百君子敬而听之谓勿以防贱之言而轻之勿以隔肤之视而置之也其后王后太子果以防废　魏华父曰节南山之诗曰家父作诵以防王讻巷伯之诗曰寺人孟子作为此诗凡刺之语率多防婉词义隐匿姓字至此二诗自状其人甘于抵冐忌讳葢由恶恶本于天性虽刀锯鼎镬亦奚暇惜哉】
　　谷风
　　序刺幽王也【友道衰薄有所自来故曰刺王】
　　习习谷风维风及雨将恐将惧维予与女【音汝下同】将安将乐【音洛】女转弃【弃石经作弃下同】予【演女切　兴也习习连续不断也谷风山谷之风转者忽然转变惊讶之意此感风雨凄凉而思交情反覆不常也】
　　习习谷风维风及頽【杜回切】将恐将惧寘【之防切】予于怀【胡隈切】将安将乐弃予如遗【夷回反　尔雅頽风焚轮也风来着地地上尘埃旋转如火之蔓迁徙靡定如车之轮旋转不穷故解之曰焚轮如遗若人有物不知不觉而遗失也】
　　习习谷风维山崔嵬无草不死无木不萎【音威】忘我大徳思我小怨【补协怨字古韵中无叶按他木作于危切未详　崔嵬山顚也萎衰落也木大或一枝枯故言萎草小或连根死故言死大德谓共济患难之功小怨谓言语交际之误大风摧物惟崔嵬独存山之草木无不萎死喻昔日大患难也此时頼朋友以济今岂可忘我大德而怀我小怨按杜诗云宫中圣人奏云门天下朋友尽胶漆盖交道盛衰毎关世道之治乱是以感嘅系之区区报施之际君子有所不暇计矣　刘孝标云断金由于湫隘刎颈起于苫葢伍员濯溉于宰嚭张王树翼于陈相】
　　蓼莪
　　序刺幽王也【幽王时王室方骚必有非时征缮驱弁绖以从事孝子不得终丧者曰不如死之久矣是居丧已久也我独不卒是欲终丧而不可得也　晋王裒以父死非罪毎读诗至哀哀父母生我劬劳未尝不三复流涕　朱备万曰孝子行役不得养其父母形诸咏叹如陟岵鸨羽皆是也而蓼莪独使人流涕呜咽者何也曰陟岵鸨羽感伤于父母尚存之日蓼莪感伤于父母旣没之后有生死之隔也按续序言孝子不得终养郑笺谓二亲病亡之时时在役所不得见是生养死丧相因交缺情倍难堪】
　　蓼【音六】蓼者莪匪莪伊蒿哀哀父母生我劬劳【兴而比也蓼蓼长大貎莪萝也茎可生食蒸熟其味香美蒿草之秽乱者也劬勤劳病苦也始生为莪长大为蒿莪可食蒿不可食喻父母生我至于长大则为无用之子不能终养也哀哉哀哉父母生我何等劬劳今不才如此有负父母多矣此孝子自怨之词】
　　蓼蓼者莪匪莪伊蔚【音尉】哀哀父母生我劳瘁【蔚蒿之尤粗大者诗人取义多在首章至次章则变韵以成文耳吕伯恭曰莪蒿不能报天地之生育犹人子不能报父母之劬劳孟东野诗云难将寸草心报答三春晖】
  </div>
  <div class="pagination">
   <a href="待轩诗记_page12.html">
    上一页
   </a>
   <span>
    ...
   </span>
   <a href="待轩诗记_page8.html">
    8
   </a>
   <a href="待轩诗记_page9.html">
    9
   </a>
   <a href="待轩诗记_page10.html">
    10
   </a>
   <a href="待轩诗记_page11.html">
    11
   </a>
   <a href="待轩诗记_page12.html">
    12
   </a>
   <span class="current-page">
    13
   </span>
   <a href="待轩诗记_page14.html">
    14
   </a>
   <a href="待轩诗记_page15.html">
    15
   </a>
   <a href="待轩诗记_page16.html">
    16
   </a>
   <a href="待轩诗记_page17.html">
    17
   </a>
   <a href="待轩诗记_page18.html">
    18
   </a>
   <span>
    ...
   </span>
   <a href="待轩诗记_page14.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
