<!DOCTYPE html>
<html>
<head>
    <meta charset="UTF-8">
    <title>诗传通释 - 第 19 页/共 41 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>诗传通释 - 第 19 页/共 41 页</h1>
    <div class="content">　　鹿鸣之什二之一
　　雅颂无诸国别故以十篇为一卷而谓之什犹军法以十人为什也【孔氏曰风及商鲁颂以当国为别诗少可以同卷二雅周颂篇数既多故分其篇毎十为卷卷首之篇则为什长以统余篇之目也】
　　呦呦【音幽】鹿鸣【叶音芒】食野之苹【叶音旁】我有嘉賔鼓瑟吹笙【叶师庄反】吹笙鼓簧【音黄】承筐是将人之好【呼报反】我示我周行【叶户郎反】
　　兴也呦呦声和也苹藾【頼】萧也青色白茎如筯【陆机曰始生香可食又可蒸食】我主人也賔所燕之客或本国之臣或诸侯之使也【愚按周礼王燕则以膳夫为献主仪礼诸侯燕其臣或外使亦以宰夫代为主人而皆不自为主燕卿与大夫则别立大夫为賔燕外使则以其介为賔而皆不以所为宴者为賔曰主曰賔皆代为之则君与所为宴之臣各得全其尊也】瑟笙燕礼所用之乐也【仪礼燕礼云工四人二瑟工歌鹿鸣四牡皇皇者华笙入奏南陔白华华黍又曰升歌鹿鸣李寳之曰鼔瑟工歌鹿鸣之三是也吹笙笙奏南陔以下是也】簧笙中之簧也【严氏曰笙以匏为之十三管列匏中而施簧管端吹笙则鼔动其簧而发声】承奉也筐所以盛币帛者也将行也奉筐而行币帛饮【防】则以酬賔送酒食【嗣】则以侑賔劝饱也【孔氏曰饮有酬賔送酒之币食有侑賔劝饱之币愚按仪礼有享有食有燕燕则无币食则无献酒于享有酬币于食有侑币郑氏谓酬币以酬賔劝酒侑币以为食賔殷勤之意未至复发币以侑劝之】周行大道也古者于旅也语故欲于此闻其言也【孔氏曰乡射记曰古者于旅也语注云礼成乐备乃可以言语先王之道疾今人言语无节愚按燕饮至旅酬正礼已终然后言语以尽嘉賔之忠告而明圣人之大道也】　此燕飨賔客之诗也【李寳之曰享在庙燕在寝享重而燕轻享则君亲献燕则不亲献】葢君臣之分以严为主朝廷之礼以敬为主然一于严敬则情或不通而无以尽其忠告【谷】之益故先王因其饮食聚防而制为燕飨之礼以通上下之情而其乐歌又以鹿鸣起兴【真氏曰鹿食苹则相呼呦呦焉而乐君臣賔主之相乐亦犹是也】而言其礼意之厚如此庶乎人之好我而示我以大道也【孔氏曰王肃云饮食以享之琴瑟以乐之币帛以将之则庶乎好爱我而示我以道矣谢叠山曰古之圣贤无一时而忘学问无一事而非道徳鹿鸣之具乐将币人见其和乐而已不知吾君所望于嘉賔者有爱我之心则当视我以至道也讲圣人之道徳谈先王之礼乐皆相示以道也】记曰私惠不归徳君子不自留焉葢其所望于羣臣嘉賔者唯在于示我以大道则必不以私惠为徳而自留矣呜呼此其所以和乐而不淫也与【辅氏曰言人若以私意为惠而不本归于徳义则君子不肯自留处也今其所望于羣臣嘉賔者唯在于示我以大道则羣臣嘉賔之受宴也决非以其私意而不顾徳以自留处也故曰此其所以和乐而不淫也欤愚按陈澔曰记言人有私意于我而不合于徳义之公君子决不留之于已也故引诗言不留私惠之义】
　　呦呦鹿鸣食野之蒿我有嘉賔徳音孔昭【叶侧豪反】视民
　　不恌【他雕反叶音佻】君子是则是效【胡教反叶胡高反】我有旨酒嘉賔式燕以敖【牛刀反】
　　兴也蒿菣【仅】也即青蒿也【本章注曰春生苗叶秋开淡黄花结子如粟米大】孔甚昭明也视与示同【孔氏曰古字以目视物以物示人同作视字后世目视物为示傍见示人物作单示字由是经传中视与示多相乱】恌偷薄也敖游也　言嘉賔之徳音甚明足以示民使不偷薄而君子所当则效则亦不待言语之间而其所以示我者深矣【程子曰言嘉賔闻望昭明示民以厚之之意使人仪法之】
　　呦呦鹿鸣食野之芩【其今反】我有嘉賔鼔瑟鼔琴鼔瑟
　　鼔琴和乐【音洛】且湛【都南反叶待林反】我有旨酒以燕乐嘉賔之心
　　兴也芩草名茎如钗股叶如竹蔓生【陆机曰生泽中下地咸处牛马喜食之】湛乐之久也燕安也　言安乐其心则非止养其体娯其外而已葢所以致其殷勤之厚而欲其教示之无已也【毛氏曰不能致其乐则不能得其志不能得其志则不能竭其力辅氏曰此章再言乐之以乐以见和乐之意永久无斁有旨酒以宴乐其心则又不止于养口体为观聴之美而已其所望于嘉賔教示之意益深至矣】
　　鹿鸣三章章八句
　　按序以此为燕羣臣嘉賔之诗而燕礼亦云工歌鹿鸣四牡皇皇者华即谓此也【李迂仲曰武王以后以此诗为宴羣臣之歌也】乡饮酒用乐亦然而学记言大学始教宵雅肄三亦谓此三诗【乡饮酒注曰诸侯乡大夫贡士而与之饮酒歌鹿鸣采其嘉賔示我以善道又有明徳可则效也四牡采其忠孝之至也皇华采其欲谘谋于贤智也学记注曰宵小也肄习也三谓鹿鸣四牡皇华也董氏曰古宵小同故谓小人为宵人】然则又为上下通用之乐矣岂本为燕羣臣嘉賔而作其后乃推而用之乡人也欤【上下常用之乐如鹿鸣三篇及嘉鱼鱼丽南山有台三篇风则是闗雎卷耳采蘩采苹等篇不知当初何故独取此数篇也愚按先王作此诗以宴享賔客后乃推而用于诸侯之燕礼又用于乡大夫贡士之礼又用于大学之教习葢不专用于天子也今据大射仪亦有歌鹿鸣之文则又通用于诸侯之射礼矣然考仪礼凡上下通用之乐止是小雅二南诸诗而无歌大雅者可见大雅独为天子之乐此二雅大小所以分也】然于朝曰君臣焉于燕曰賔主焉先王以礼使臣之厚于此见矣　范氏曰食之以礼乐之以乐将之以实求之以诚此所以得其心也贤者岂以饮食币帛为悦哉夫婚姻不备则贞女不行也礼乐不备则贤者不处也贤者不处则岂得乐而尽其心乎【辅氏曰范氏説破君子岂为饮食币帛而悦之意甚好然则先王制礼所以殷勤如此者亦非以为媚贤之具也各尽其道而已愚按先王之宴臣下食之以賔客之礼乐之以琴瑟之乐将之以筐篚之实而其求之之诚则又燕乐其心而欲其示我以周行此其多仪之及物所以为王公之尊贤也】序燕羣臣嘉賔也既饮食之又实币帛筐篚以将其厚意然后忠臣嘉賔得尽其心矣【严氏曰古者上下交而为泰于鹿鸣诸诗见之】
　　序得诗意但未尽其用耳其説已见本篇
　　四牡騑騑【芳非反】周道倭【于危反】迟岂不懐归王事靡盬【音古】我心伤悲
　　赋也騑騑行不止之貌周道大路也倭迟回逺之貌盬不坚固也【董氏曰説文煑海为盐煑池为盬盬苦而易败故传以不坚训之】　此劳使【并去声】臣之诗也夫【扶】君之使臣臣之事君礼也故为臣者奔走于王事特以尽其职分之所当为而已何敢自以为劳哉然君之心则不敢以是而自安也故燕飨之际叙其情以闵其劳言驾此四牡而出使【去声】于外其道路之回逺如此当是时岂不思归乎特以王事不可以不坚固不敢徇私以废公是以内顾而伤悲也臣劳于事而不自言君探其情而代之言上下之间可谓各尽其道矣【辅氏曰古之劳诗皆如此】传曰思归者私恩也靡盬者公议也伤悲者情思【去声】也【孔氏曰伤悲出自其情故曰情思情思即私恩正谓念忆父母也】无私恩非孝子也无公义非忠臣也君子不以私害公不以家事辞王事范氏曰臣之事上也必先公而后私君之劳臣也必先恩而后义
　　四牡騑騑啴啴【他丹反】骆【音洛】马【叶满补反】岂不懐归王事靡
　　盬不遑啓处
　　赋也啴啴众盛之貌白马黒鬛曰骆遑暇啓跪处居也【项氏曰古者席地故有跪有坐跪起身居则坐也严氏曰跪者双膝着地而直身坐者双膝着地而坐也李迂仲曰大意谓不遑暇居处耳辅氏曰我心伤悲既述其私恩之不能忘不遑啓处又述其公义之不可已所谓天理人情之至也】
　　翩翩【音篇】者鵻【当作佳朱惟反】载飞载下【叶后五反】集于苞栩【况甫反】
　　王事靡盬不遑将父【扶雨反】
　　兴也翩翩飞貌鵻夫不【弗平声】也今鹁鸠也凡鸟之短尾者皆佳属将养也　翩翩者鵻犹或飞或下而集于所安之处今使人乃劳苦于外而不遑养【去声】其父此君人者所以不能自安而深以为忧也范氏曰忠臣孝子之行役未尝不念其亲君之使臣岂待其劳苦而自伤哉亦忧其忧如已而已矣此圣人所以感人心也【辅氏曰君之于臣能体悉之如此则臣之所以报上者又当如何哉古人事君得以展布四体而死生以之者亦以人君感之者无不尽其道也谢叠山曰忠孝不两全此人情之所难也先王劳使臣而言之及此探人情真切而言之也】
　　翩翩者鵻载飞载止集于苞杞【音起】王事靡盬不遑将
　　母【叶满彼反】
　　兴也杞枸【苟】檵【计】也【严氏曰本草云根名地骨茎榦三五尺作丛诗中有三杞将仲子树杞栁属也南山有杞湛露杞棘山木也此诗苞杞四月杞桋北山言采其杞枸杞也辅氏曰上两章既述其私恩公义矣故三章四章又述其托物起兴而自道其不遑养亲之情】
　　驾彼四骆载骤【助救反】骎骎【侵寝二音】岂不懐归是用作歌
　　将母来谂【深审二音】
　　赋也骎骎骤貌谂告也以其不获养【去声】父母之情而来告于君也非使【去声】人作是歌也设言其情而劳【去声】之耳【谢叠山曰圣人以孝治天下闻有以养母来告者安得不俞其请乎此葢设言欲使人臣忠孝两全也孔氏曰臣有劳苦患上不知今君劳臣言汝曰岂不思归作歌来告是探其情以劳之】独言将母者因上章之文也【孔氏曰母以恩意偏多故承上章再言之范氏曰父至尊也母至亲也知母之亲则知父之尊矣卒章再言母本其恩所起以教爱也爱母则敬父矣敬父则尊君矣未有爱亲而不爱其君者也辅氏曰三四章既述其不得养亲之情矣此章又言其以是情而告于上所谓臣下不敢自言而君上探其情而为之言者详于私恩而畧于公义君之劳臣当然也】四牡五章章五句
　　按序言此诗所以劳使臣之来甚协诗意【辅氏曰或已国使臣之归或诸侯使臣之来皆可用也】故春秋传亦云而外传以为章使臣之勤所谓使臣虽叔孙之自称亦正合其本事也【襄公四年左氏传曰穆叔如晋晋侯享之歌鹿鸣之三三拜韩献子使子员问之对曰鹿鸣君所以嘉寡君也敢不拜嘉四牡君以劳使臣也敢不重拜皇皇者华君教使臣曰必谘于周敢不重拜外传鲁语云叔孙穆子对曰鹿鸣君所以嘉先君之好也敢不拜嘉四牡君所以章使臣之勤也敢不拜章皇华君告使臣曰每懐靡及诹谋度询必咨于周敢不拜教】但仪礼又以为上下通用之乐疑亦本为劳使【三字并去声】臣而作其后乃移以他用耳【潘子善问曰鹿鸣四牡皇华仪礼皆以为上下通用之乐不知如君劳使臣王事靡盬之类庶人安得而用之曰乡饮酒亦用而大学始教宵雅肄三官其始也正谓习此葢入学之始须教他知有君臣之义始得　愚按此诗始作本为劳使臣也其后又与鹿鸣之宴賔皇华之遣使者同为一时通用之乐而此诗中以王事为言则此三诗其皆作于武王以后也欤】序劳使臣之来也有功而见知则説矣
　　首句同上然其下云云者语疎而义鄙矣
　　皇皇者华【芳无反与失叶】于彼原隰駪駪【所巾反】征夫每懐靡及兴也皇皇犹煌煌也华草木之华也髙平曰原下湿曰隰駪駪众多疾行之貌征夫使臣与其属也【孔氏曰使与上介众介也】懐思也　此遣使臣之诗也君之使臣固欲其宣上徳而达下情而臣之受命亦惟恐其无以副君之意也【辅氏曰惟恐无以副君之意此所以每懐靡及也苟存此意则诹谋度询必咨于周自不容已也程子曰遣使四方以观省风俗采察善恶访问疾苦宣道化于天下故为使者惟虑不能宣达也】故先王之遣使臣也美其行道之勤而述其心之所懐曰彼煌煌之华则于彼原隰矣此駪駪然之征夫则其所懐思常若有所不及矣【欧阳子曰言原隰者其道所经也每懐靡及者于事每思唯恐不及也】葢亦因以为戒然其辞之婉而不迫如此诗之忠厚亦可见矣【辅氏曰以为戒者即穆子所谓君教使臣之意夫欲以为教戒而不遂直言之乃设言言使臣之情自如此所谓婉而不迫也】
　　我马维驹【恭于恭侯二反】六辔如濡【如朱如由二反】载驰载驱【亏于亏由】
　　【二反】周爰咨诹【子须子侯二反】
　　赋也如濡鲜泽也周徧爰于也咨诹访问也【李迂仲曰周爰咨诹徧于其所而询问之】　使臣自以每懐靡及故广询博访以补其不及而尽其职也程子曰咨访使臣之大务【欧阳子曰周详访问以博采广闻不徒将一事而出也辅氏曰每懐靡及者心也诹谋度询者事也有是心则有是事矣程子之意葢谓人君正以耳目不得与逺民相接故遣使以宣已意而通下情为之使者岂可不咨访以副君意哉故后四章皆述此意而已】
　　我马维骐【音其】六辔如丝【叶新赍反】载驰载驱周爰咨谋【叶莫】
　　【悲反】
　　赋也如丝调忍【音刃直也】也谋犹诹也变文以协韵尔下章放此【欧阳子曰诹谋度询但叶韵尔诗家此类甚多陈少南曰穆叔言咨事为诹咨难为谋咨礼为度咨亲为询彼葢敷衍文词经旨不在是也】
　　我马维骆六辔沃【乌毒反】若载驰载驱周爰咨度【待洛反】赋也沃若犹如濡也度犹谋也【愚按沃若有鲜泽之义故犹二章之如濡咨度则变文以叶韵故犹三章之咨谋也】
　　我马维骃六辔既均载驰载驱周爰咨询
　　赋也隂白杂毛曰骃【隂黒色孔氏曰杂毛是体有二种之毛相问杂】均调也询犹度也
　　皇皇者华五章章四句
　　按序以此诗为君遣使臣春秋内外传皆云君教使臣其説已见前篇仪礼亦见鹿鸣疑亦本为遣使臣而作其后乃移以他用也然叔孙穆子所谓君教使臣曰每懐靡及诹谋度询必咨于周敢不拜教可谓得诗之意矣范氏曰王者遣使于四方教之以咨诹善道将以广聪明也夫臣欲助其君之徳必求贤以自助故臣能从善则可以善君矣臣能聴谏则可以谏君矣未有不自治而能正君者也【辅氏曰范氏説是余意夫君臣一体已不能咨诹善道则君亦安能聴用已言哉苏氏曰四牡皇华先劳而后遣何也鹿鸣之三常施于礼乐不独用于劳遣意者以其声为先后欤　大雅气象宏阔小雅虽各指一事然説得精切至到古人工歌宵雅之三将作重事近令孙子诵之则见其诗果是恳至如鹿鸣见得賔主相好之诚如徳音孔昭以燕乐嘉賔之心情意恳切而不失义理之正四牡古注云无公义非忠臣也无私情非孝子也此语甚切当如既云王事靡盬又云不遑将父母皆是人情少不得底説得恳切如皇华首云每懐靡及其后便咨谋咨询看此等诗不用小序意义自然明白】
　　序君遣使臣也送之以礼乐言逺而有光华也首句同上然诗所谓华者草木之华非光华也
　　常棣之华鄂【五各反】不韡韡【韦鬼反】凡今之人莫如兄弟【待礼反音体】
　　兴也常棣棣也子如樱桃可食【李迂仲曰何彼秾矣与论语言唐棣之华则尔雅所谓移也此常棣与采薇言维常之华则尔雅所谓棣也】鄂鄂然外见之貌不犹岂不也韡韡光明貌　此燕兄弟之乐歌故言常棣之华则其鄂然而外见者岂不韡韡乎凡今之人则岂有如兄弟者乎【孔氏曰毛传以为常棣之木众华俱发实韡韡而光明故以兴兄弟范氏曰凡今之人言举世之人也莫如兄弟亲之至也辅氏曰只是以岂不韡韡兴岂有如兄弟一句耳】
　　死丧之威兄弟孔懐【叶胡威反】原隰裒【薄侯反】矣兄弟求矣赋也威畏懐思裒聚也　言死丧之祸他人所畏恶【乌故反】惟兄弟为相恤耳至于积尸裒聚于原野之间亦惟兄弟为相求也此诗葢周公既诛管蔡而作故此章以下专以死丧急难鬬阋之事为言其志切其情哀乃处兄弟之变如孟子所谓其兄闗【弯】弓而射【石】之则已垂涕泣而道之者【此诗是制礼作乐时作这是先被他害所以当天下平定后更作此诗故其词哀切不似诸诗和平胡庭芳曰王氏云文武以来宴兄弟亦必有诗然鹿鸣四牡等篇词多和平惟常棣一篇词多激切意若有所惩创则周公因管蔡之事其后更为此诗无疑】序以为闵管蔡之失道者得之而又以为文武之诗则误矣大抵旧説诗之时世皆不足信举此自相矛盾【石凖反】者以见其一端后不能悉辨也【辅氏曰二章至四章虽是周公处管蔡之变故以死丧急难鬬阋之事为言然兄弟真切之情亦惟于此际而后见分晓若于安平之时观之则人或以为朋友与兄弟等耳先王之制朋友之服视兄弟故特言之】
　　脊【井益反】令【音零】在原兄弟急难【叶泥沿反】每有良朋况也永
　　叹【吐丹反叶它防反】
　　兴也脊令雝渠水鸟也【陆机曰大如鷃雀长脚长尾尖喙背上青灰色腹下白颈上黒如连钱】况发语词或曰当作怳【况上声】　脊令飞则鸣行则摇有急难之意故以起兴【程子曰脊令首尾相应急难之际兄弟相应如是也丘氏曰脊令飞则鸣行则摇不少自止犹兄弟在急难中其心亦不少自止濮氏曰小宛题彼脊令载飞载鸣亦言于兄弟之诗】而言当此之时虽有良朋不过为【去声】之长叹息而已力或不能相及也东莱吕氏曰疎其所亲而亲其所疎此失其本心者也故此反覆言朋友之不如兄弟葢示之以亲疎之分【去声】使之反循其本也【苏氏曰人之急难相救不舍斯须如脊令者唯兄弟也虽有良朋其甚者不过为之长叹息而已小人好以亲为怨而乐从其疎故此诗每以告之】本心既得则由亲及疎秩然有序兄弟之亲既笃朋友之义亦敦矣初非薄于朋友也苟杂施而不孙【去声】虽曰厚于朋友如无源之水朝满夕除胡可保哉或曰人之在难【去声】朋友亦可以坐视与曰每有良朋况也永叹则非不忧悯但视兄弟急难为有差等耳诗人之词容有抑扬【李迂仲曰以天属之亲故急难之际能尽其兄弟之恩也然则朋友之义可废乎曰非也亲疎之义则然乡人鬬者闭户可也同室鬬者被髪缨冠而救之亲疎之义如此】然常棣周公作也圣人之言小大高下皆宜而前后左右不相悖【音佩】
　　兄弟阋【许歴反】于墙外御其务【春秋传作侮罔甫反】每有良朋烝
　　【之承反】也无戎【叶而主反】
　　赋也阋鬬狠也御禁也烝发语声戎助也　言兄弟设有不幸鬬狠于内然有外侮则同心御之矣虽有良朋岂能有所助乎【王介甫曰狠于内非令兄弟也然及其御侮则虽每有良朋曽不如不令之兄弟之可恃也】富辰曰兄弟虽有小念不废懿亲【僖公二十四年左氏传注曰懿美也言内虽不和犹宜外扞异族之侵侮国语富辰谏襄王曰古人有言曰兄弟谗阋侮人百里注云阋狠也兄弟虽以谗言相违狠犹禁他人侵侮已者百里谕逺也辅氏曰死防相防急难相救固足以见兄弟之情矣至于方且鬬阋于内而忽有外侮则同心而禁御之则尤见其情之不容已者朋友于此则岂能如兄弟之相助乎】
　　丧乱既平既安且寜虽有兄弟不如友生【叶桑经反】赋也上章言患难之时兄弟相救非朋友可比【愚按经文所谓丧乱者通言二章之死丧三章之急难四章之外侮也集传所谓非朋友可比者虽言三章之良朋永叹四章之良朋无助然二章之所谓懐与求者亦非朋友所能及也】此章遂言安寜之后乃有视兄弟不如友生者悖理之甚也【苏氏曰人居丧乱既平之后不知前日兄弟之可恃而以至亲相责望则兄弟易以生怨故有以为朋友贤于兄弟者】傧【賔反】尔笾豆饮酒之饫【于虑反】兄弟既具和乐【音洛】且
　　孺
　　赋也傧陈饫餍具俱也孺小儿之慕父母也【程子曰孺亲慕之义小儿亲慕父母故谓之孺子】　言陈笾豆以醉饱而兄弟有不具焉则无与共享其乐矣【谢叠山曰凡人饮燕待亲戚朋友之礼常盛待兄弟之礼常简爱有余者敬或不足顔情稔熟者礼文有时而脱畧也笾豆毕陈饮酒而至于餍饫亦可乐矣何如防集兄弟不惟和乐其情亲义厚无异于孺子相慕也儒子之无不爱其亲无不敬其兄者人欲未萌天理昭著也】
　　妻子好【呼报反】合如鼓瑟琴兄弟既翕【许及反】和乐且湛
　　【答南反叶持林反】
　　赋也翕合也　言妻子好合如琴瑟之和而兄弟有不合焉则无以久其乐矣【谢叠氏曰兄弟不和则家庭之间无非乖气虽有妻子之乐亦不安其乐矣惟兄弟和乐则一家之情无不相宜妻子之乐亦可长久葢天合者防有乖睽人合者亦不得康寜也李迂仲曰兄弟既翕必先于妻子者人之壮也各妻其妻各子其子兄弟之所以乖争者未必不本于此若不能敦兄弟之爱则虽家室妻孥必不能久相乐也苏宜久问六章七章就他逸乐时良心发处指出谓酒食备而兄弟有不具则无以共其乐妻子合而兄弟有不翕则无以久其乐葢居患难则人情不期而相亲故天理常易复处逸乐多为物欲所转移故天理常隠而难寻故卒章有是究是图亶其然乎之语反覆玩味真能使人孝友之心油然而生也曰此所谓生于忧患死于逸乐那二章正是遏人欲而存天理须是恁地看辅氏曰二章至四章言急难危殆之时惟兄弟为能相救六章七章又言燕乐和平之际无兄弟则亦无与共享而久安之反覆而言则兄弟之情相与切至而不可解者自见矣】
　　宜尔室家【叶古胡反】乐尔妻帑【音奴】是究是图亶其然乎【就用】
　　【乎字为韵】
　　赋也帑子究穷图谋亶信也　宜尔室家者兄弟具而后乐且孺也乐尔妻帑者兄弟翕而后乐且湛也兄弟于人其重如此试以是究而图之岂不信其然乎东莱吕氏曰告人以兄弟之当亲未有不以为然者也苟非是究是图实从事于此则亦未有诚知其然者也不诚知其然则所知者特其名而已矣凡学葢莫不然【王晦叔曰人情皆知保其室家私其妻子而罕知厚其兄弟然兄弟不咸以至毁其室家危其妻子者有之矣管蔡是也今欲室家之相宜妻子之相乐岂可独忘兄弟哉诚能穷究乐妻子之理以图谋好兄弟之事必以我言为然常人思虑不能及逺以为兄弟亲疎无甚损益患其浅陋而不信故使深思而逺图之也辅氏曰傧尔笾豆饮酒之饫然兄弟不具则虽和乐而无亲慕之意妻子好合如鼓瑟琴然兄弟不翕则虽和乐而无不厌之诚然则兄弟之具翕是乃所以宜尔室家乐尔妻帑也此理固当是究是图而信其然矣乎疑辞也不自以为然而使之反求诸心以见其真情实理之所在周公亦可谓善教人者也又观周公之言如此则其所以诛管蔡者是岂得已者乎所谓处圣人之不幸也】常棣八章章四句
　　此诗首章略言至亲莫如兄弟之意次章乃以意外不测之事言之以明兄弟之情其切如此三章但言急难则浅于死丧矣至于四章则又以其情义之甚薄而犹有所不能已者言之其序若曰不待死丧然后相收但有急难便当相助言又不幸而至于或有小忿犹必共御外侮其所以言之者虽若益轻以约而所以着夫兄弟之义者益深且切矣【辅氏曰自死丧而急难自急难而小忿所谓言之虽若益轻以约也然所以着夫兄弟之义者则自厚而至于薄虽薄而犹有不能自已者焉则所谓益深且切矣】至于五章遂言安寜之后乃谓兄弟不如友生则是至亲反为路人而人道或几乎息矣故下两章乃复极言兄弟之恩异形同气死生苦乐无适而不相须之意卒章又申告之使反复穷极而騐其信然可谓委曲渐次説尽人情矣读者宜深味之【程子曰此诗句少而章多章多所以极其郑重句少则各陈一事故也愚按五章言丧乱既平以结二章三章四章所言患难相与之意而继言安寜之后兄弟之恩乃有疎薄者以起六章七章所陈兄弟之恩无适而不相须之意卒章又以宜室家结六章所言乐妻帑结七章所言而复继言其理之诚然使人有以考騐之也诗凡八章惟卒章无兄弟字余章反覆言兄弟者凡八其言人情之曲折天伦之厚重者哀伤激切故不若其他宴乐兄弟乐歌之和平也】
　　序燕兄弟也闵管蔡之失道故作常棣焉序得之但与鱼丽之序相矛盾以诗意考之葢此得而彼失也国语富辰之言以为周文公之诗亦其明騐但春秋传为富辰之言又以为召穆公思周徳之不类故纠合宗族于成周而作此诗二书之言皆出富辰且其时去召穆公又未逺不知其説何故如此【孔氏曰外传云周文公之诗曰兄弟阅于墙外御其侮则此诗自是周公所作但召穆公虎见厉王之时兄弟恩疏重歌此周公之诗以亲之耳故郑氏答赵商云凡赋诗者或造篇或诵古】杜预以作诗为作乐而奏此诗恐亦非是
　　伐木丁丁【陟耕反】鸟鸣嘤嘤【于耕反】出自幽谷迁于乔木嘤其鸣矣求其友声相【息亮反】彼鸟矣犹求友声矧伊人矣不求友生【叶桑经反】神之聴之终和且平
　　兴也丁丁伐木声嘤嘤鸟声之和也幽深迁升乔髙相视矧况也　此燕朋友故旧之乐歌故以伐木之丁丁兴鸟鸣之嘤嘤而言鸟之求友遂以鸟之求友喻人之不可无友也人能笃朋友之好【去声】则神之聴之终和且平矣【陈少南曰闻伐木于山中者其声丁丁然相应又闻鸟鸣于山间嘤嘤然和者相随出于幽谷而迁高木聴其和好之声则是以类相求因起兴而曰相视彼鸟犹如此人其可不如乎　问神之聴之终和且平曰若能尽其道于朋友虽鬼神亦必聴之相之而锡之以和平之福又曰杨氏云五品天叙人之大伦也朋友居一焉故谓之达道不由其道则人伦废而天理灭得罪于天矣其能终和且平乎】
　　伐木许许【呼古反】酾【所宜反】酒有藇【象吕反】既有肥羜【直吕反】
　　以速诸父【扶雨反】寜适不来防我弗顾【叶居五反】于【音乌】粲洒【所懈反】埽【苏报反叶苏吼反】陈馈八簋【叶已有反】既有肥牡以速诸舅【其九反】寜适不来防我有咎【其九反】
　　兴也许许众人共力之声淮南子曰举大木者呼邪【余遮反】许葢举重劝力之歌也【愚按淮南子道应训章翟煎对梁惠王曰夫举大木者前呼邪许后亦应之　诗攷曰韩诗云劳者歌其事也】酾酒者或以筐或以草泲【跻上声】之而去【上声】其糟也礼所谓缩酌用茅是也【问缩酌用茅恐茅乃以酹曰某亦疑今人用茅缩酒古人刍狗乃酹酒之物则茅之缩酒乃今人醡酒也想古人不肯用绢帛故以茅缩酒也】藇美貌羜未成羊也【尔雅注曰俗呼五月羔为羜】速召也诸父朋友之同姓而尊者也【毛氏曰人君友其贤臣孔氏曰称之以父亲亲之辞也天子呼诸侯同姓大国曰伯父同姓小国曰叔父】防无顾念也于叹辞粲鲜明貌八簋器之盛也【刘执中曰簋八则笾豆倍之天子燕礼之数】诸舅朋友之异姓而尊者也【孔氏曰天子呼诸侯异姓大国曰伯舅小国曰叔舅】先诸父而后诸舅者亲疎之杀【所界反】也咎过也　言具酒食以乐朋友如此寜使彼适有故而不来而无使我恩意之不至也【范氏曰寜适不来岂必期其至哉不来在人弗顾在我躬自厚而不责于人也】孔子曰所求乎朋友先施之未能也此可谓能先施矣【辅氏曰防我弗顾言无使我恩意之不至而不顾念夫朋友也防我有咎言无使我恩意之不至而于朋友之义有过失也夫朋友之隙常生于递相责望故此诗之意但欲尽其在我者而不问其彼之于我何如是诚处朋友之要道也】
　　伐木于阪【叶孚脔反】酾酒有衍笾豆有践【在演反】兄弟无逺
　　民之失徳干糇【音侯】以愆【叶起浅反】有酒湑【思吕反】我无酒酤【音古】我坎坎鼓我蹲蹲【七句反】舞我迨【音待】我暇【叶后五反】矣饮此湑矣
　　兴也衍多也践陈列貌兄弟朋友之同侪者无逺皆在也先诸舅而后兄弟者尊卑之等也【愚按诗言兄弟多矣郑风扬之水婚姻之党唐杕杜常棣頍弁斯干行苇等篇同气之亲也此诗则同侪之友也各随所指不同耳】干糇食之薄者也【严氏曰干糇干食公刘乃裹糇粮王制干豆注谓腊之以为豆实】愆过也湑亦酾也【毛氏曰以筐曰酾以薮曰湑孔氏曰筐竹器也薮草也酾酒者或用筐或用草于今犹然】酤买也坎坎击鼔声蹲蹲舞貌【谢叠山曰湑我我湑之也酟我我酟之也鼔我我鼔之也舞我我舞之也此八字皆例下句法可见占文之妙也】迨及也　言人之所以至于失朋友之义者非必有大故或但以干糇之薄不以分人而至于有愆耳故我于朋友不讣其有无但及闲暇则饮酒以相乐也【程子曰有盛具当以燕乐朋友无相疎逺或干糇不相及亦人之失徳也故有酒则我醑之无酒则我酟之以至鼓舞我为之我及暇时则相与燕饮以笃恩意苏氏曰民之失徳干糇相谴故君子于其朋友故旧无所爱者有则湑之无则酟之不以有无为辞也奏之以鼔重之以舞尽其有以乐之也辅氏曰民之失徳干糇以愆曰民则自上言下之辞言细民之相失或以薄物饮酒不以相分之故葢前章既言其厚故此章又以薄者言之且干糇之愆亦防过耳于防过而尤不敢不谨则其大者可知矣】
　　伐木三章章十二句
　　刘氏曰此诗每章首辄云伐木凡三云伐木故知当为三章旧作六章误矣今从其説正之【问伐木大意皆自言待朋友不可不加厚之意所以感发之也曰然】
　　序燕朋友故旧也自天子至于庶人未有不须友以成者【辅氏曰葢以朋友为人伦之一不可以贵贱尊卑间也】亲亲以睦友贤不弃不遗故旧则民徳归厚矣
　　天保定尔亦孔之固俾尔单【音丹】厚何福不除【直虑反】俾尔多益以莫不庶
　　赋也保安也尔指君也【欧阳子曰诗人尔其君者葢称天以为言刘辰翁曰诗人尔君虽古人尔汝之常抑非此无以着其亲爱谆至之情也】固坚单尽也除除旧而生新也【程子曰除更新也日进之义】庶众也　人君以鹿鸣以下五诗燕其臣臣受赐者歌此诗以答其君言天之安定我君而使之获福如此也【王介甫曰君恩至重臣虽有犬马之劳不足以上答唯称其福禄以报之此出于驩心而不强以为者也辅氏曰此章言天之安定我君亦甚坚固也使我君无不极其单厚其于福祉无不见其除旧而生新也使我君多见其悠久之益以莫不庶便见其盛大之意终篇不过是此二意也愚按鹿鸣以下五诗所言非同一事所歌非同一时所宴非同一臣而其臣之答之则唯同歌此诗者葢凡臣子之祝报其君唯愿其福禄寿考而已试取前五诗分而读之而各以此诗答之尤可见其一时君臣相与殷勤忠厚之意】
　　天保定尔俾尔戬【子浅反】谷罄无不宜受天百禄降尔
　　遐福维日不足
　　赋也闻人氏【名滋】曰戬与翦同尽也谷善也尽善云者犹其曰单厚多益也罄尽遐逺也尔有以受天之禄矣而又降尔以福言天人之际交相与也书所谓昭受上帝天其申命用休语意正如此【辅氏曰此章又言天使我君无不尽善云为动作左右前后无不宜适而亦既受天之百禄矣而天之所以申命其悠久之福者方且维日不足也罄无不宜受天百禄者已然之事也降尔遐福维日不足方来之事也欧阳子曰既曰何福不除矣又曰俾尔戬谷矣又曰无所不宜而受天百禄又曰降尔遐福其所以慇懃重复如此而犹曰维日不足也愚按人君之对越上天者既能有以受百禄矣而天之眷人君者又降遐福而维日不足其所以交相与者如此固与大禹赞舜所谓昭受申命之意相类且与嘉乐之诗所谓宜民宜人受禄于天保佑命之自天申之语意正同葢此诗歌于宴享之际以荅前诗嘉乐歌于绎祭之日以荅鳬鹥皆祝愿人君之辞也】
　　天保定尔以莫不兴如山如阜如冈如陵如川之方
　　至以莫不増
　　赋也兴盛也髙平曰陆大陆曰阜大阜曰陵皆髙大之意也【董氏曰尔雅山脊曰冈大阜曰陵则冈为山之髙者陵为阜之大者此日进而不已也】川之方至言其盛长之未可量也【欧阳子曰此又欲其国家兴盛如山阜冈陵之髙大如川流之浸长而又増之吕与叔曰上章言受百禄降遐福此莫不庶也既庶矣则欲积累至于崇髙故曰以莫不兴如山阜冈陵言其兴也既兴矣欲増益而不絶故曰以莫不増如川方至言其增也】
　　吉蠲【古反】为饎【尺志反】是用孝享【叶虚良反】禴【余若反】祠烝尝
　　于公先王君曰卜尔万寿无疆
　　赋也吉言诹【徂】日择士之善蠲言齐戒涤濯之洁【愚按诹日者君臣诹谋祭日于旬有一日之先至次日乃卜所诹之日吉否如少牢馈食大夫先与有司诹丁巳之日至明日乃筮其日之吉凶也择士者大射于射宫以选与祭之士齐戒谓七日齐三日戒之类涤濯谓溉濯祭器扫除宗庙之类】饎酒食也享献也宗庙之祭春曰祠夏曰禴秋曰尝冬曰烝【孔氏曰自殷以上则禴禘烝尝王制文也周去夏禘以春禴当之更名春曰祠　尔雅注曰祠之言食礿新菜可瀹尝尝新谷烝进品物刘辰翁曰禴祠烝尝各倒一字此音节也】公先公也谓后稷以下至公叔祖类也先王大王以下也【郑氏曰先公谓后稷至诸音绸传数世而公叔祖类生古公亶父即太王古公亶父之父世本作太公组绀诸三代世表作叔类孔氏曰周之所追王太王以下太王之前皆为先公　问古无追王之礼武王周公以王业肇于太王王季文王故追王三王至于组绀以上则止祀以先公之礼曰然周礼祀先王以衮冕祀先公以鷩冕鷩冕诸侯之服但乃是天子祭先公之礼耳】君通谓先公先王也卜犹期也此尸传神意以嘏主人之词【孔氏曰少牢礼云皇尸命工祝承致多福无疆于女孝孙之等是传神辞嘏主人也欧阳子曰此章又言非惟天之福我君如此至于四时丰洁酒食祀其先公先王而神亦降之福】文王时周未有曰先王者此必武王以后所作也【愚按此诗所以答前五篇然则前五诗亦作于武王以后明矣】
　　神之吊【都歴反】矣诒【以之反】尔多福【叶笔力反】民之质矣日用
　　饮食羣黎百姓徧为尔徳
　　赋也吊至也神之至矣犹言祖考来格也诒遗【去声】质实也言其质实无伪日用饮食而已【王介甫曰民无所施其智巧也日用饮食而已】羣众也黎黑也犹秦言黔首也百姓庶民也为尔徳者则而象之犹助尔而为徳也【彭氏曰神诒之多福民及百姓皆被及之日用饮食则丰富充足徧为尔徳则孝弟忠信葢上有多福之君则下受多福之庇也始言民继言羣黎百姓广而言之正修已安人安百姓之意也范氏曰君所以为神民之主神则降福民则日用饮食而不知所以然羣黎百姓皆为君徳此君人者之至愿也严氏曰此祝君之福而祝君之徳归美之中有责难者寓若尽言福禄则全篇皆容悦之辞岂古者君臣相与之义邪凡诗人颂福多兼徳言之又曰徳者民心所自得而曰徧为尔徳者民因君而全其天故民之徳皆君之徳犹曰莫匪尔极也辅氏曰民之质矣日用饮食则言在下之民由而不知之意以见其君之徳存神过化民皆由之而不知但质实无伪日用饮食而已凡动静作止无不在其君徳化之中其所为者葢莫非君之徳也正如洪范五皇极所谓凡厥庶民于汝极锡汝保极之意郑氏所谓则而象之先生所谓犹助汝为徳之意皆在其中矣愚按此承上章祭祀而言神之降福推而至于民之质实百姓之为徳莫非君之福也亦莫非君之徳也所谓徳者其一篇之本领欤】
　　如月之恒【胡登反】如日之升如南山之寿不骞【起防反】不
　　崩如松栢之茂无不尔或承
　　赋也恒升出也月上而就盈【孔氏曰八日九日月体大率正半昬而中似弓之张而直谓之上也此取渐进之义故云上不言望】日始出而就明骞亏也承继也言旧叶将落而新叶已生相继而长茂也【问承是继承相接续之义如何曰松栢非是叶不凋但旧叶凋时新叶已生木犀亦然欧阳子曰前既欲其兴盛则又欲其永久故多引常久不壊之物以为况吕与叔曰上言神享之矣民服之矣福禄无以加矣又欲常享是福有进而无退有成而无亏相承而无衰故以日月南山松栢喻焉辅氏曰此章则又言其进盛悠久相继无穷之意而已】
　　天保六章章六句【欧阳子曰六章皆下爱其上之辞其文甚显而易明大抵文意重复以见其爱上深至如此耳程子曰天保诗盛陈人君受天之祜福禄之厚蒙被臣民由君徳之所致也潘子善曰一章至三章皆人臣颂祝其君之言然辞烦而不杀者以其爱君之心无己也四章则以祭祀先王先公为言五章则以徧为尔徳为言葢谓人君之徳必上无愧于祖考下无愧于斯民然后福禄愈逺而愈彰故末章终之以无不尔或承董叔重云蓼萧诗云令徳寿岂亦是此意葢人君必有此徳而后可以称是福也】
　　序下报上也君能下【去声】下【如字】以成其政臣能归美以报其上焉
　　序之得失与鹿鸣相似【臣歌天保诗荅上五诗之燕之説序畧得诗意而古注言鹿鸣至伐木皆君所以下其臣臣亦归美于上崇君之尊而福禄之以答其歌却説得尤分明】
　　采薇采薇薇亦作【叶则故反】止曰归曰归嵗亦莫【音慕】止靡室靡家【叶古乎反】玁【音险】狁【音允】之故不遑起居玁狁之故【愚按此章作与慕故叶薇与归叶家又与居叶】
　　兴也薇菜名作生出土也【刘执中曰谓芽初出土】莫晚靡无也玁狁北狄也遍暇啓跪也　此遣戍役之诗【彭氏曰止言遣戍役而不及将帅何也四郊多垒卿大夫之辱也士大夫以体国为心固有不待勉者至于小民之愚或以为上之苦我固不可无辞以遣之也若夫师还之日皆从而劳之圣人忠厚之意也】以其出戍之时采薇以食而念归期之逺也故为其自言而以采薇起兴曰采薇采薇则薇亦作止矣曰归曰归则嵗亦莫止矣【严氏曰虽托为军士自计之辞亦因示归期以安其心】凡此所以使我舎【上声】其室家而不暇啓居者非上之人故为是以苦我也直以玁狁侵陵之故有所不得已而然耳葢叙其勤苦悲伤之情而又风【讽】以义也【辅氏曰薇之作是始出戍时也嵗之莫是来嵗归时也此章言其始行之情故云靡室靡家不遑啓居知其为玁狁之故则上之遣我者出于不得已而我之义亦有所不容已也此所谓风之以义愚按不遑起居则勤苦矣曰归曰归靡室靡家则悲伤矣此所以叙其私情也一则曰玁狁之故二则曰玁狁之故又因风以公义也一诗之中唯以私情公义反覆为言所以感人者深矣】程子曰毒民不由其上则人懐敌忾【慨】之心矣【辅氏曰程子此言万世用兵之定法顺之则吉悖之则凶】又曰戍役两朞而还今年春莫行明年夏代者至复【阜】留备秋至过十一月而归又明年中【仲】春至春暮遣次戍者每秋与冬初两畨戍者皆在疆圉如今之防秋也【许益之曰防秋宋遣戍之名熊刚大曰北狄畏暑耐寒又秋气折胶则弓弩可用故秋冬易为侵暴每留屯以防之】
　　采薇采薇薇亦柔止曰归曰归心亦忧止忧心烈烈
　　载饥载渇【叶巨烈反】我戍未定靡使归聘
　　兴也柔始生而弱也【李迂仲曰始遣戍时薇始生其后薇长而柔又其后薇壮而刚以见天时之变尔】烈烈忧貌载则也定止聘问也　言戍人念归期之逺而忧劳之甚【苏氏曰内忧归期之逺而外为饥渇之所困亦甚病矣】然戍事未已则无人可使归而问其室家之安否也【辅氏曰此章言其在路之情故曰忧心烈烈载饥载渇凡人在道路时饥渇固有所不免故卒章言其归路之情亦曰载渇载饥我戍未定靡使归聘言我行犹未至戍所则固无人可使归问其室家之讯也戍者勤苦之情大概最切者有四一则有舎其室家之悲二则有不遑啓居之劳三则有载饥载渇之苦四则有不得其家音信之忧故此诗于首两章备道此四事以慰之愚按此章曰归而心忧载饥复载渇其私情亦甚苦矣然我戍未定而靡使归聘则公义以为重也】
　　采薇采薇薇亦刚止曰归曰归歳亦阳止王事靡盬
　　不遑啓处忧心孔疚【叶讫力反】我行不来【叶六直反】
</div>
    <div class="pagination">
<a href="诗传通释_page18.html">上一页</a><span>...</span><a href="诗传通释_page14.html">14</a><a href="诗传通释_page15.html">15</a><a href="诗传通释_page16.html">16</a><a href="诗传通释_page17.html">17</a><a href="诗传通释_page18.html">18</a><span class="current-page">19</span><a href="诗传通释_page20.html">20</a><a href="诗传通释_page21.html">21</a><a href="诗传通释_page22.html">22</a><a href="诗传通释_page23.html">23</a><a href="诗传通释_page24.html">24</a><span>...</span><a href="诗传通释_page20.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
