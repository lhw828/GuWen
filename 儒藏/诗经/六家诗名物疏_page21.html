<!DOCTYPE html>
<html>
<head>
    <meta charset="UTF-8">
    <title>六家诗名物疏 - 第 21 页/共 52 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>六家诗名物疏 - 第 21 页/共 52 页</h1>
    <div class="content">　　士冠礼注云凡染绛一入谓之縓再入谓之頳三入谓之纁朱则四入与○朱子语类云蒨纁绛朱此红之染数一入为蒨再入为纁三入为绛四入为朱
　　幩
　　说文云马纒镳扇汗也○传云人君以朱纒镳扇汗且以为饰
　　翟茀
　　疏云妇人乗车不露见车之前后设障以自隠蔽谓之茀因以翟羽为之饰○尔雅云舆革前谓之鞎后谓之茀竹前谓之御后谓之蔽李巡云茀车后户名○周礼云王后之五路重翟锡面朱緫厌翟勒面缋緫安车雕面鹥緫皆有容盖翟车贝面组緫有握辇车组挽有翣羽盖注诗曰翟蔽以朝谓诸侯夫人始采乗翟蔽之车以朝见于君盛之也此翟蔽盖厌翟也然则王后始来乗重翟乎重翟重翟雉之羽也厌翟次其羽使相迫也勒面谓以如玉龙勒之韦为当面饰也鹥緫者青黑色以缯为之总着两耳与两镳朱总缋总其施之如鹥总车衡輨亦皆有焉重翟后从王祭祀厌翟从王賔飨诸侯安车无蔽后朝见于王所乗翟车后乗以出桑辇车后居宫中从容所乗○礼书云三车取饰于翟者以其守死而不犯分披文以相质故也
　　朝
　　尔雅疏云郑曰天子诸侯皆有三朝外朝一内朝二其天子外朝一者在皋门之内库门之外大询众庶之朝也朝士掌之内朝二者正朝在路门外司士掌之燕朝在路门内大仆掌之诸侯之外朝一者在皋门内应门外内朝二者亦在路寝门之外内以正朝在应门内故谓应门为朝门也○礼书云周官大仆掌燕朝之服位宰夫掌治朝之法司士掌朝仪之位朝士掌外朝之法文王世子公族朝于内朝庶子掌之其在外朝司士掌之玉藻朝服以日视朝于内朝逻适路寝听政然则文王世子与玉藻所谓朝者诸侯之朝也盖天子库门之外外朝也朝士掌之路门之外治朝也宰夫司士掌之路寝燕朝也大仆掌之诸侯亦有路寝有外朝则文王世子所谓内朝者玉藻所谓内寝也玉藻所谓内朝者文王世子所谓外朝也玉藻于路寝之外言内朝则又有外朝明矣
　　罛
　　释器云鱼罟谓之罛注最大罟也今江东云
　　鳣
　　传云鳣鲤也○郭璞云鳣大鱼似鱏而短鼻口在颔下体有邪行甲无鳞肉黄大者长二三丈今江东呼为黄鱼○陆玑云鳣鲔出江海三月中从河下头来上鳣身形似龙鋭头口在颔下背上腹下皆有甲纵广四五尺今于盟津东石碛上钓取之大者千余斤可烝为又可为鲊鱼子可为酱○埤雅云鳣长鼻輭骨俗谓之玉板古今注云鲤之大者为鲔鳢之大者为鳣非是也案诗曰有鳣有鲔鲦鲿鰋鲤言鲔矣而又言鰋鲤则鲔与鲤异名矣○雅翼云鳣大者为黄鳣鳣鲔之类虽食于水而不正食水淮南子曰鹈鹕饮水数斗而不足鳣鲔入口若露而死故鳣鲔不善游冬乃岫居入河而浮亦其验也○水经注云鳣鲔鲤也出巩穴三月则上度龙门得度为龙矣否则点额而还○顔氏家训云鳣鱼纯灰色无文
　　按释鱼云鲤鳣鰋鮎鳢鲩载六鱼之名也非谓鲤一名鳣鰋一名鮎鳢一名鲩也舎人孙炎之徒皆误读尔雅毛传及説文因释鳣为鲤失之逺矣此二鱼吴中所恒有形味逈然不同
　　鲔
　　说文云鲔鮥也○尔雅云鮥鮛鲔郭云鲔鳣属大者名王鲔小者名鮛鲔今宜都郡自京门以上江中通出鱏鳣之鱼有一鱼状似鳣而小建平人呼鮥子即此鱼也○陆玑云鲔鱼形似鳣而青黑头小而尖似铁兠鍪口亦在颔下其甲可以摩姜大者不过七八尺益州人谓之鳣鲔肉色白味不如鳣今东莱辽东人谓之尉鱼或谓之仲明仲明者乐浪尉也溺死海中化为此鱼又云河南巩县东北崖二山腹有穴旧説云此穴与江湖通鲔从此穴而来北入河西上龙门入漆沮故张衡赋云王鲔岫居山穴为岫谓此穴也○埤雅云鲔长鼻体无鳞甲岫居至春始出而浮阳北入河西上龙门入漆沮见日而目故诗人言漆沮及河通道此鱼礼曰龙以为畜故鱼鲔不淰而序诗者亦曰季冬荐鱼春献鲔则鲔别于鱼其来尚矣故鲔仲春从河西上得过龙门便化为龙否则点额而还水经曰鲔出巩穴直穴有渚谓之鲔渚周礼春献王鲔非时及他处则无○雅翼云周洛曰鲔蜀曰防防○天官防人云春献王鲔○月令季春天子始乗舟荐鲔于寝庙○夏小正云二月祭鲔鲔之至有时美物也鲔者鱼之先至者也
　　菼
　　尔雅云蒹薕菼薍其萌虇又云菼骓也注菼草色如骓在青白之问○广雅云藡萑也○説文云蒹雚之未秀者菼雚之初生一曰薍一曰鵻薍菼也○夏小正云雚未秀为菼苇未秀为芦○陆玑云薍或谓之荻至秋坚成则谓之萑初生三月中其心挺出下本大如箸上鋭而细扬州人谓之马尾○尔雅疏云葮一名芦菼一名薍李廵曰分别苇类之异名郭云芦苇也菼似苇而小实中江东呼为乌蓲如李廵云芦薍共一草如郭云则芦薍别草案诗大车传云菼鵻也芦之初生则毛意以葮菼为一草卫风硕人云葮菼揭揭陆玑疏云云则芦薍别草也○埤雅云荻之初生为菼蒹其未秀者也○字説云芦谓之葮其小曰萑荻谓之蒹其小曰苇其始生曰菼又谓之薍荻彊而葮弱荻髙而葮下故谓之荻菼中赤始生末黑黑已而赤故谓之菼其根防行牵揉盘互其行无辨矣而又强焉故又谓之薍薍之始生常以无辨惟其强也乃能为乱
　　按萑苇虽一类实二物也苇一名芦其未秀者曰葮葮一名华一物四名萑一名荻其初生曰菼菼一名薍一名鵻其未秀曰蒹蒹一名帘一物七名二者本相类但苇大萑小而于其中又有初生未秀既成之别耳故古今説者互有得失如字説所云尤为抵牾
　　庶士
　　毛云齐大夫送女者○朱云谓媵臣
　　按左传云凡公女嫁于敌国则下卿送之于时齐卫为敌国则毛云送女者下卿也朱云媵臣媵者将送之名古者嫁女于诸侯必有媵臣伊尹为有革氏媵臣百里奚为秦穆公夫人媵于秦是也送女既卿不得言士卿止一人不得言庶朱义优矣





　　六家诗名物疏卷十六
<经部,诗类,六家诗名物疏>
　　钦定四库全书
　　六家诗名物疏卷十七　　明　冯复京　撰国风卫二
　　氓篇
　　氓
　　孟子疏云周官制地之法六乡以教为主故其地为郊民则谓之民以其近主而有知也六遂以耕为主故其地为野而民则谓之氓以其逺主而无知也○周礼遂人注变民言甿异外内也甿犹懵懵无知貌○杨用修云氓之为字从民从亡流亡之民也周礼凡治野以下剂致甿以田里安甿以乐昬扰甿以土宜教甿又云新氓之治注新徙来者也若是本国之民已受田矣何必以田里安之已安土矣何必以土宜教之乎以诗与孟子证之尤可验诗曰氓之蚩蚩抱布贸丝来即我谋送子渉淇至于顿丘此盖氓之离其本土而滛于外州者也孟子陈相自楚之滕愿受一防而为氓此盖去其本土而占籍于他国者也又曰天下之民皆悦而愿为之氓若是本国何得云天下之民若是本民又何得称氓乎
　　布
　　传云布币也○释名云布布也布列众缕为经以纬横成之也又太古衣皮女工之始始于是施布其法使民尽用之也○説文云布枲织也○汉书云太公以布为货广二尺二寸为幅长四丈为疋○王制云布帛精麤不中数幅尺广狭不中量不鬻于市郊特牲云疏布之尚反女功之始也玉藻云以帛里布非礼也○周礼载师宅不毛者有里布郑司农云里布者布参印书广二寸长二尺以为币贸易物诗云抱布贸丝抱此布也○元命包云须女四星主布帛
　　按孔疏云此布币谓丝麻布帛之布予谓毛以布为币本不误但布不可以兼帛耳
　　顿丘
　　尔雅云丘一成为敦丘注成犹重也周礼曰为坛三成今江东呼地髙者为敦疏言丘上更有一丘相重累者名敦丘诗送子渉淇至于顿丘是也○释名云一顿而成丘无上下小大之杀也○地里志云东郡顿丘师古曰以丘名县也○水经注淇水转迳顿丘北又屈迳顿丘西○苏代约燕王云决宿胥之口魏无虚顿丘○竹书纪年云晋定公三十一年城顿丘○一綂志直大名府清丰县古顿丘卫邑汉为顿丘县地属东郡晋置顿丘郡后废古城在县西南二十五里
　　媒
　　周礼媒氏掌万民之判令男三十而娶女二十而嫁中春之月令防男女凡嫁子娶妻入币纯帛无过五两○礼记曰男女非有行媒不相知名○国策云周地贱媒为其两誉也之男家曰女美之女家曰男美然而周之俗不自为取妻且夫处女无媒老且不嫁舎媒而自衒敝而不售顺而无败售而不敝者惟媒而已矣○説文云媒谋也谋合二姓
　　秋
　　尔雅云秋为白藏注气白而收藏○书云分命和仲宅西曰昧谷寅饯纳日平秩西成宵中星虚以殷仲秋○书大传云西方者何也鲜方也鲜讯也讯者始入之貌始入者何以谓之秋秋者愁也物方愁而入故曰西方者秋也○乡饮酒义云秋之为言揫也揫之以时察守义者也○月令云孟秋之月日在翼昏建星中旦毕中其日庚辛其帝少皥其臣蓐收其虫毛其音商律中夷则凉风至白露降寒蝉鸣鹰乃祭鸟用始行戮天地始肃不可以赢仲秋之月日在角昏牵牛中旦觜觹中律中南吕盲风至鸿雁来鸟归羣鸟养羞日夜分雷始收声蛰虫坏戸杀气浸盛阳气日衰水始涸季秋之月日在房昏虚中旦栁中律中无射鸿雁来賔爵入大水为蛤鞠有黄华豺乃祭兽戮禽是月也霜始降则百工休乃命有司曰寒气总至民力不堪其皆入室艸木黄落蛰虫咸俯在内皆墐其戸○夏小正云七月秀雚苇湟潦生萍汉案戸八月丹鸟羞白鸟【蚊蚋】辰则伏【房星】鴽为鼠九月内火【心星】○素问云秋三月此谓容平天气以急地气以明注云万物夏长华实以成容状至秋平而定也○尸子云秋为礼西方为秋秋肃也万物莫不礼肃敬之至也○汉书魏相奏云西方之神少昊乗兊执矩司秋○月令注云孟秋日月会于鹑尾仲秋日月会于夀星季秋日月防于大火
　　垝垣
　　庄子云鹊上城之垝司马彪曰垝最髙危限之处○释名云垣援也人所依阻以为援卫者也○礼书云垣宫室之外墙○释文曰卑曰垣
　　复闗
　　寰宇记云澶州临河县复闗城在南黄河北阜也复闗隄在南三百步自黎阳下入清丰县界○一统志复闗隄在直大名府开州城西南古黄河岸北卫诗以望复闗即此
　　筮
　　系辞云大衍之数五十其用四十有九分而为二以象两挂一以象三揲之以四以象四时归竒于扐以象闰五嵗再闰故再扐而后挂天数五地数五五位相得而各有合天数二十有五地数三十凡天地之数五十有五此所以成变化而行鬼神也干之策二百一十有六坤之策百四十有四凡三百有六十当期之日二篇之防万有一千五百二十当万物之数也是故四营而成易十有八变而成卦八卦而小成引而伸之触物而长之天下之能事毕矣○洪范云乃命卜筮曰贞曰悔占用二衍忒○礼记云为卜防为筮疑而筮之则弗非也又云孟冬命太史衅防又云天子无筮诸侯有守筮○周礼云太卜掌三易之法一曰连山二曰归藏三曰周易其经卦皆八其别皆六十有四筮人辨九筮之名一曰巫更二曰巫咸三曰巫式四曰巫目五曰巫易六曰巫比七曰巫词八曰巫参九曰巫环以辨吉凶凡国之大事先筮而后卜上春相筮凡国事共筮○郑鲂禹穴碑云伏羲得神蓍而定皇策○世本云巫咸作筮○古史考云庖犠氏作始有筮其后殷时巫咸善筮
　　鸠
　　传云鸠鹘鸠也○尔雅鶌鸠鹘鸼舎人曰今之班鸠某氏曰春秋云鹘鸠氏司事春来冬去孙炎曰一名鸣鸠月令云鸣鸠拂其羽郭璞曰似山鹊而小短尾青黒色多声今江东亦呼为鹘鸼○本草云鹘嘲南北揔有似鹊尾短黄色在深林间飞翔不逺○广雅云鹘鸼鹢鸠也○埤雅云鶌鸠一名鸣鸠一名鸴鸠庄子所谓蜩与鸴鸠笑之者也多声故名鸣鸠鸣鸠小物决起而飞抢榆枋时则不至控于地而已矣陆玑云鹘鸠一名班鸠盖班鸠似鹁鸠而大鹁鸠灰色无绣项阴则屏逐其匹晴则呼之语曰天将雨鸠逐妇者是也班鸠项有绣文班然故曰班鸠与此鹘鸠全异玑之言非今此鸟喜朝鸣故曰鹘嘲也○周书时训云谷雨又五日鸣鸠拂其羽鸣鸠不拂其羽国不治兵○许叔重云鸣鸠奋迅其羽直刺上飞数千丈入云中
　　案本草言鹘嘲飞翔不逺而许叔重谓直入云中岂所见各异耶庄子所云与本草合则许说非也
　　葚
　　古今注云桑实为椹○尔雅云桑防有葚栀郭璞曰防半也舎人云桑树一半有葚半无葚为栀○陈藏器云椹利五藏通血气久服不饥○本草圗经云椹有白黒二种暴干皆主变白髪○传云鸠食桑葚过则醉而伤其性○王盘农书云荆桑多椹鲁桑少椹
　　嵗
　　尔雅云载嵗也夏曰嵗商曰祀周曰年唐虞曰载郭璞曰嵗取嵗星一次○广雅云嵗遂也○干凿度孔子云八卦用事各四十五日而备嵗事○后汉志云日周于天一寒一暑四时备成万物毕改摄提迁次青龙移辰谓之嵗○郑云中数曰嵗朔数曰年○埤雅云于文歩戍为嵗嵗骑两稔故步戍至戍谓之嵗也○吕览云后益作占嵗
　　帷裳
　　周礼王后之重翟厌翟安车皆有容盖注郑司农云容谓幨车山东谓之裳帷或曰幢容○诗正义云以帏障车之旁如裳以为容饰故或谓之帷裳或谓之童容其上有盖四旁垂而下谓之幨故杂记曰其輤有裧注云裧谓鼈甲边縁是也然则童容与襜别司农云谓襜车者以有童容上必有襜故谓之云襜车也此惟妇人之车饰为然故士昬礼云妇车亦如之有襜是也
　　妇
　　说文云妇服也从女持帚洒扫也○公羊传云称妇有姑之辞○周礼九嫔掌妇学之法以教九御妇徳妇言妇容妇功○家语云无专制之义有三从之道防从父兄既嫁从夫夫死从子言无再醮之端教令不出于闺门事在共酒食而已无阃外之非仪也不越境而奔防事无擅为行无独成叅知而后动可验而后言昼不逰庭夜行以火所以效匹妇之徳也○左传云女待人妇义事也
　　岸
　　尔雅云望厓洒而髙岸疏望视也厓水边也洒水深也言视水边之厓其下水深其厓髙峻者名岸又云重崖岸
　　泮
　　传云泮坡也○朱传云泮涯也髙下之判也
　　总角
　　内则云男女未冠笄者总角衿缨注云总角收髪结之○莆田传云总角聚两髦也
　　竹竿篇
　　佩
　　释名云佩倍也言非一物有倍贰也有珠有玉有容刀有帨巾有觽佩之属也○礼记云古之君子必佩玉右征角左宫羽趋以采齐行以肆夏周还中规折还中矩进则揖之退则扬之然后玉锵鸣也故君子在车则闻鸾和之声行则鸣佩玉是以非辟之心无自入也君在不佩玉【注云谓世子】左结佩右设佩居则设佩朝则结佩齐则綪结佩而爵鞞凡带必有佩玉惟防否佩玉有冲牙君子无故玉不去身君子于玉比徳焉天子佩白玉而组绶公侯佩山玉而朱组绶大夫佩水苍玉而纯组绶世子佩瑜玉而綦组绶士佩瓀珉而緼组绶孔子佩象环五寸而綦组绶又云子事父母左右佩用左佩纷帨刀砺小觽金燧右佩玦捍管遰大觽木燧妇事舅姑左佩纷帨刀砺小觽金燧右佩箴管线纩施縏袠大觽木燧男女未冠笄者皆被容臭又云主佩倚则臣佩垂主被垂则臣佩委○左传云佩衷之旗也○大戴礼云下车以佩玉为度上有双衡下有双璜冲牙玭珠以纳其间琚瑀以杂之○三礼圗云凡玉佩上有双衡衡长五寸博一寸下有双璜璜径三寸冲牙蠙珠以纳其间上下为衡半璧为璜璜中横以冲牙以苍珠为瑀○孔頴达云佩玉上系于衡下垂三道穿以蠙珠前后下端垂以璜中央下端垂以冲牙○白虎通云所以必有佩者表意见所能故修道无穷即佩环能本道徳即佩琨能决嫌疑即佩玦是以见其所佩即知其能若农夫佩其耒耜工匠佩其斧妇人佩其鍼缕也○蔡谟毛诗疑字议云佩者服用之称佩者玉器之名称其服用则字从人名其器则字从玉○礼书云衡以平其心璜以中其徳琚欲其有所安牙欲其有所制佩奚适而非道耶古有徳佩有事佩徳佩则左右皆玉事佩则左纷帨右玦捍之类左佩皆五右佩皆六以左阳而竒右阴而偶故也左佩者小右佩者大以左手不如右强故也诗曰佩玉之傩佩玉琼琚卫之南子环佩璆然阿谷之女佩璜而澣皆妇人佩也其等衰不可考或亦视其夫而为之度与
　　桧
　　尔雅云桧柏叶松身○禹贡云荆州贡杶干栝柏注柏叶松身曰栝○字说云桧栢叶松身则叶与身皆曲枞松叶柏身则叶与身皆直枞以直而从之桧以曲而防之○雅翼云桧一名栝性耐寒其材大可为舟及棺椁左传称棺有翰桧而淇水桧楫松舟也今人亦谓之圎柏以别于侧柏又有一种别名桧柏不甚长其枝叶乍桧乍柏庭宇植之以为玩
　　楫
　　易云剡木为楫○书云若济巨川用女作舟楫○説文云楫舟櫂也○方言楫谓之桡或谓之櫂所以隠櫂谓之所以悬櫂谓之缉○释名云楫防也拨水舟行防疾也○淮南子云七尺之楫动大船者因水为资
　　松
　　书云青州厥贡鈆松怪石○礼记云其在人也如松柏之有心也贯四时不改柯易叶○左传太叔云部娄无松柏○礼斗威仪云君乗木而王其政平则松为常生○庄子云天寒既至霜雪既降吾是以知松柏之茂○史记云松柏为百木长也而守宫阙○中记云松脂沦入地中千嵗为茯苓○本草云松脂一名松膏一名松肪松花一名松黄○太平广记云五鬛松皮不鳞俗谓孔雀三鬛松也松命根下遇石即偃○花木考云松有二种惟五叶者结子
　　芄兰篇
　　芄兰
　　尔雅云雚芄兰郭云蔓生斮之有白汁可啖○陆玑云一名萝藦幽州人谓之雀瓢蔓生叶青緑色而厚摘之白汁出食之甜脆防为茹滑美其子长数寸似瓠子○笺云芄兰柔弱恒蔓延于地有所依縁○沈栝云芄兰之支支荚也芄兰生荚支出于叶间垂之如觽状其叶如佩韘之状
　　支
　　支石经作枝○説文云木别生条也
　　童子
　　说文僮未冠也从人童声又云男有罪曰奴奴曰童女曰妾从辛重省○内则云成童舞象学射御注云成童十五以上
　　按说文僮童二字有辨今经传通作童
　　觽
　　礼记云子事父母妇事舅姑左佩小觽右佩大觽注觽貌如锥以象骨为之○说文云觽佩角锐耑可以解结○毛云成人之佩也○刘向云治烦决乱者佩觽
　　容
　　笺云容刀也孔仲达云容饰之刀○考工记曰桃氏为刅注刅刀剑之属○少仪云刀却刅授颍削授拊○释名云刀到也其末曰锋若锋刺之利也其本曰环形似环也佩刀在佩旁之刀也或曰容刀有刀形而无刅备仪容而已○礼书云直而本环者刀曲而本不环者削○洞冥记云黄帝采首山之铜始铸为刀○春秋繁露云刀在右白虎之象也
　　遂
　　笺云遂瑞也○尔雅云璲瑞也郭璞云玉瑞也○孔氏云大东云鞙鞙佩璲璲本所佩之物又云礼以玉为瑞信其官谓之典瑞正谓所佩之玉
　　带
　　释名云带蔕也着于衣如物之系蔕也○大戴礼云黄帝黼黻衣大带○晋语云内子为大带○礼记云子事父母韠绅搢笏妇事舅姑笄緫衣绅又云天子素带朱里终辟【注辟读如禆以缯采饰其侧也】而素带终辟【注谓诸侯不朱里合素为之下天子也】大夫素带辟垂【禆其纽及末】士练带率下辟【率繂也士以下皆禅不合而繂积禆其末而已】居士锦带弟子缟带幷纽约用组三寸【约带纽组之广】长齐于带绅长制士三尺有司二尺有五寸【有司府史之属】子游曰参分带下绅居一焉绅韠结三齐革带博二寸【凡佩系于革带】大夫大带四寸杂带【杂犹饰也即上之禆】君朱緑【上以朱下以緑终之】大夫华【华黄色大夫禆垂内以外以华】士缁辟二寸再缭四寸【士禆垂之下外内皆以缁大夫以上以素皆广四寸士以下广二寸再缭之】凡带有率无箴功【凡带有司之带无箴功则不禆之】
　　案古者带有二左传带裳幅舄之带革带也又云鞶厉游缨鞶大带也革带用以系佩韨然后加以大带笏搢于二带之间天子至士大带皆合帛为之或以素或以练其禆饰亦别盖朱正阳之色緑少阳之杂天子诸侯体阳而兼乎下故禆以朱緑与缁者阴之体华者文之成大夫体阴而有文故饰以华士则体阴饰以缁而已于大夫言带四寸于士言绅三尺则推而上可知故此篇笺云垂绅带三尺
　　韘【决　沓】
　　传云韘玦也能射御则佩韘○说文云射决也所以拘以象骨韦系着右巨指○周礼缮人掌王之用抉拾注抉挟矢时所以持饰也着右手巨指士防礼曰抉用正王棘若檡棘则天子用象骨与○礼记曰子事父母右佩玦捍○乡射礼袒决注决犹闿也以钩闿体○贾公彦云抉诸侯及大夫生用象死用棘天子死生皆用象取其滑○笺云韘之言沓所以彄沓手指○大射朱极三注极犹放也所以韬指利放也以朱韦为之三者食指将指无名指无极放契于此指多则痛小指短不用○士防礼纩极二注生者以朱韦为之而三死用纩又二明不用也○礼书云考之射礼右巨指着决所以钩食指中指无名指着沓所以放左臂着拾所以遂韘谓之极以其中于指也谓之沓以其沓于指也毛氏许慎以韘为决误矣
　　案玦决抉三字实一物也沓极二名亦一物也韘之为玦许叔重亦以为然韘之为沓则郑氏一家之说而已孔仲逹云郑以礼无以韘为玦者故易之为沓然则以韘为沓又出何礼文耶

　　六家诗名物疏卷十七
　　钦定四库全书
　　六家诗名物疏卷十八　　明　冯复京　撰国风卫三
　　河广篇
　　苇【详见召南葭】
　　埤雅云苇即今之芦其管中籥
</div>
    <div class="pagination">
<a href="六家诗名物疏_page20.html">上一页</a><span>...</span><a href="六家诗名物疏_page16.html">16</a><a href="六家诗名物疏_page17.html">17</a><a href="六家诗名物疏_page18.html">18</a><a href="六家诗名物疏_page19.html">19</a><a href="六家诗名物疏_page20.html">20</a><span class="current-page">21</span><a href="六家诗名物疏_page22.html">22</a><a href="六家诗名物疏_page23.html">23</a><a href="六家诗名物疏_page24.html">24</a><a href="六家诗名物疏_page25.html">25</a><a href="六家诗名物疏_page26.html">26</a><span>...</span><a href="六家诗名物疏_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
