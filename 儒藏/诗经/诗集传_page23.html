<!DOCTYPE html>
<html>
<head>
    <meta charset="UTF-8">
    <title>诗集传 - 第 23 页/共 31 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>诗集传 - 第 23 页/共 31 页</h1>
    <div class="content">　　有扁斯石履之卑兮之子之逺俾我疷兮
　　扁卑貌也疷病也石之施于履者乘石也石之扁然下者可施于履之卑而不可施于贵譬如人之贱者可以为妾而不可以为后言物各有所施之不可改也
　　白华八章章四句
　　緜蛮防臣刺乱也
　　緜蛮黄鸟止于丘阿道之云逺我劳如何饮之食之教之诲之命彼后车谓之载之
　　緜蛮小鸟貌也黄鸟之止于丘飞行饮食无不托焉而丘未尝有厌防臣附于公卿出使于外奈何曽不饮食教载之哉
　　緜蛮黄鸟止于丘隅岂敢惮行畏不能趋饮之食之教之诲之命彼后车谓之载之緜蛮黄鸟止于丘侧岂敢惮行畏不能极饮之食之教之诲之命彼后车谓之载之
　　极至也
　　緜蛮三章章八句
　　瓠叶大夫刺幽王也
　　幡幡瓠叶采之亨之君子有酒酌言尝之
　　古之君子不以菲薄废礼虽瓠叶之防犹将采而烹之以为饮食之菹伤今幽王虽有牲牢饩而不肯用也
　　有兔斯首炮之燔之君子有酒酌言献之
　　有兔斯首言一兔也献主人酌賔也
　　有兔斯首燔之炙之君子有酒酌言酢之
　　酢賔酌主人也
　　有兔斯首燔之炮之君子有酒酌言醻之
　　醻主人既卒酢爵复酌賔也
　　瓠叶四章章四句
　　渐渐之石下国刺幽王也
　　渐渐之石维其髙矣山川悠逺维其劳矣武人东征不皇朝矣
　　渐渐髙峻也幽王之乱下国背叛王将以力征服之而不得故告之曰渐渐之石而欲以力平之乎吾见其髙而已不可平也山川之悠逺而欲以行尽之乎吾见其劳而已不可尽也今诸侯背叛而欲以武人征之吾亦见其益乱而已不暇使之朝也孔子曰逺人不服则脩文徳以来之逺人可以徳懐而不可以力胜武人非所以来之也
　　渐渐之石维其卒矣山川悠逺曷其没矣武人东征不皇出矣
　　卒崔嵬也没尽也出出之于乱也
　　有豕白蹢烝渉波矣月离于毕俾滂沱矣武人东征不皇它矣
　　蹢蹄也豕四蹢白曰骇白蹢豕之尤躁疾者也烝进也毕噣也豕之性好水而毕之性好雨豕驯则居陆骇则渉水故豕之进而渉波人之过也毕得月则雨月不至则否故毕之至于滂沱月之过也譬之诸侯好乱而王又以武临之是以惧而深谋阻兵以自救势之相激其乱遂连而不解故曰武人东征不遑他矣夫使武人征之而尚何暇及其他哉盖亦知诛之而已此乱之所以益甚也
　　渐渐之石三章章六句
　　苕之华大夫闵时也
　　苕之华芸其黄矣心之忧矣维其伤矣
　　苕陵苕也其华紫赤而繁将落则黄言周室之衰如是华也
　　苕之华其叶青青知我如此不如无生
　　言华已尽矣徒见其叶耳
　　牂羊坟首三星在罶人可以食鲜可以饱
　　牂羊牝羊也坟大也罶曲梁也曲梁寡妇之笱也牂羊坟首言无是道也三星在罶言不能久也人可以食鲜可以饱言无暇及饱也
　　苕之华三章章四句
　　何草不黄下国刺幽王也
　　何草不黄何日不行何人不将经营四方
　　嵗暮草黄矣而行者不息言久役也
　　何草不何人不矜哀我征夫独为匪民
　　草黄极则久役而弃其室家曰矜
　　匪兕匪虎率彼旷野哀我征夫朝夕不暇有芃者狐率彼幽草有栈之车行彼周道
　　芃小貌也栈车役车也车之行道如狐之循草无有止期也
　　何草不黄四章章四句














　　诗集传巻十四
　　钦定四库全书
　　诗集传卷十五　　　　　　宋　苏辙　撰
　　文王之什　　　　　大雅
　　文王文王受命作周也
　　文王在位五十年其始也三分天下有其二以服事商其政行于西南而不及扵东北其后虞芮质成于周文王伐黎而戡之东北咸集诗曰商之孙子其丽不亿上帝既命侯于周服文王于是受命称王九年而崩书曰诞膺天命维九年大统未集此所谓受命作周也然学者或言武王克商而称王文王之世纣犹在上则王号无所施之予以为不然文王之治西南诸侯之大者也故犹可以事人及其行于四方则天子之事也虽欲复为诸侯而不可得矣是以即其实而称王纣虽未服而天下去之其所以为王之实亦亡矣故文王之得此名也以其有此实也纣之失此名也以其无此实也空名虽存而众不予其存无损于周之称王而其亡不为益矣是以文王之世置而不问至于武王纣日长恶不悛于是与诸侯观政于商以为纣将改欤则固将释之释之非复以周事之矣存之而已若其不改则将伐之伐之非以成周之王也为不忍民之久于涂炭而已不然岂文王独能事纣而武王不能哉从世俗之説必将有一人受其非者此不可不辩也
　　文王在上于昭于天周虽旧邦其命维新有周不显帝命不时文王陟降在帝左右
　　文王之在民上其徳上昭于天盖周之有国数百千嵗也至是始受命以有天下君子曰周之徳岂不显而帝命岂不时哉文王行事常若升降在帝左右者盖圣人先天而天弗违后天而奉天时与天如一故也诗于天人之际多以陟降言之
　　亹亹文王令闻不已陈锡哉周侯文王孙子文王孙子本支百世凡周之士不显亦世
　　亹亹勉也哉载也侯维也文王维不専利而布陈之以与人人思载之是以立于天下者未有非其子孙也文王之子孙适为天子而庶为诸侯其祚无不百世者是何故也凡周之士虽其不显者犹莫不世而况其显者乎士犹且获世而况文王之子孙乎此所谓陈锡载周也厉王之世荣夷公以専利为卿士芮良夫谏曰夫利百物之所生而天地之所载也而或専之其害多矣大雅曰陈锡载周是不布利而惧难乎故能载周以至于今此之谓也
　　世之不显厥犹翼翼思皇多士生此王国王国克生维周之桢济济多士文王以寜
　　皇大也桢榦也士之不显者犹且翼翼不忘敬也而况其显者乎言士未有不可用者也是以文王思大获多士以为周之榦言无所不容也无所不容此文王之所以安也
　　穆穆文王于缉熙敬止假哉天命有商孙子商之孙子其丽不亿上帝既命侯于周服
　　穆穆美也缉和也熙光也假大也丽数也不亿不徒亿也天命文王使有商之子孙商之子孙众矣而维服于周言其徳无所不懐虽商人亦无有与之较者也
　　侯服于周天命靡常殷士肤敏祼将于京厥作祼将常服黼冔王之荩臣无念尔祖
　　肤美也敏疾也祼灌鬯也将行也京周京也哻殷冠也夏曰收周曰冕荩进也殷人之来助祭于周者尚皆服其哻其臣周也新矣然而文王无不受者言其徳广大无所忌间也故于以告成王曰王之进臣可无念尔祖哉
　　无念尔祖聿脩厥徳永言配命自求多福殷之未丧师克配上帝宜鉴于殷骏命不易
　　聿述也配顺也骏大也既告之使脩文王之徳顺天命以求多福则又告之以殷之未失众也其君皆能配天及其末世维违天以败故曰宜鉴于殷骏命不易言天命之难保也
　　命之不易无遏尔躬宣昭义问有虞殷自天上天之载无声无臭仪刑文王万邦作孚
　　遏絶也义善也有又通虞度也知命之不易故告之使无自遏絶于天布明善问度商之所以兴废以顺天命盖天之所欲载者非有声音臭味可推而知也惟仪刑文王则万邦信之万邦信之则天载之矣
　　文王七章章八句
　　大明文王有明徳故天复命武王也
　　明明在下赫赫在上天难忱斯不易维王天位殷适使不挟四方
　　人君之徳其见于下者甚明其发于上者甚着故天意之去就难信也世之所谓不可易者天子也今纣居天位而又殷之适然以其不义故使其政令不浃于四方天之难信也如是
　　摰仲氏任自彼殷商来嫁于周曰嫔于京乃及王季维徳之行
　　摰国任姓之中女自商之畿内而归于王季行妇道于周京言文王之贤其所从来者逺自其父母而已然矣
　　大任有身生此文王维此文王小心翼翼昭事上帝聿懐多福厥徳不回以受方国
　　大任仲任也懐来也方国四方来附之国也
　　天监在下有命既集文王初载天作之合在洽之阳在渭之涘
　　载成也天既集大命于周于文王之始成人也则为作配于洽渭之间洽渭之间太姒父母国在焉冯翊洽阳是也
　　文王嘉止大邦有子大邦有子伣天之妹文定厥祥亲迎于渭造舟为梁不显其光
　　伣譬也文礼也昏礼既问名则卜之卜而吉则纳币以定之造舟为梁浮梁也
　　有命自天命此文王于周于京缵女维莘长子维行笃生武王保右命尔燮伐大商
　　天既命文王于周京则以有莘之长女大姒适之以缵大任之业其徳积厚遂生武王天复保佑而命之使燮和伐商之事
　　殷商之旅其防如林矢于牧野维予侯兴上帝临女无贰尔心
　　矢陈也牧野商郊也纣陈其众以拒武王然其众维武王是为无不欲武王兴者曰上帝临女矣无疑不克纣也
　　牧野洋洋檀车煌煌驷騵彭彭维师尚父时维鹰凉彼武王肆伐大商防朝清明
　　駵马白腹曰騵师尚父太公望也凉伍也肆纵也春秋传曰使勇而无刚者肆之防于清明之朝而克纣盖书所谓甲子昧爽也
　　大明八章四章章六句四章八句
　　緜文王之兴本由大王也
　　緜緜瓜瓞民之初生自土沮漆古公亶父陶复陶宂未有家室
　　緜緜不絶貌也瓜瓞瓜近本之实也瓜之近本者常小于其故土居也沮漆豳之二水也齐诗土作杜汉扶风有杜阳杜水南入渭言国于杜与沮漆之间也古公亶父大王也复复于土上也宂凿地也其状皆如陶然周自不窋奔于戎狄后世国于漆沮之上子孙衰替如瓜之瓞嵗以益小至于大王其始犹处于复宂无室家之盛及迁于岐周而后大兴焉
　　古公亶父来朝走马率西水浒至于岐下爰及姜女聿来胥宇
</div>
    <div class="pagination">
<a href="诗集传_page22.html">上一页</a><span>...</span><a href="诗集传_page18.html">18</a><a href="诗集传_page19.html">19</a><a href="诗集传_page20.html">20</a><a href="诗集传_page21.html">21</a><a href="诗集传_page22.html">22</a><span class="current-page">23</span><a href="诗集传_page24.html">24</a><a href="诗集传_page25.html">25</a><a href="诗集传_page26.html">26</a><a href="诗集传_page27.html">27</a><a href="诗集传_page28.html">28</a><span>...</span><a href="诗集传_page24.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
