<!DOCTYPE html>
<html>
<head>
    <meta charset="UTF-8">
    <title>重订诗经疑问 - 第 21 页/共 37 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>重订诗经疑问 - 第 21 页/共 37 页</h1>
    <div class="content">　　此生鞠拊畜数字不过就可举者数之耳愚所释亦不过就此诗数字义稍分别之耳若论父母之恩勤即就中一字细求之説不尽更着数十字形容之亦説不尽
　　欲报之徳欲以徳报其亲也
　　南山烈烈二章非兴也南山烈烈似在上之威严而律律尤甚飘风发发似致令之迅疾而弗弗尤甚是大有不顺乎人情者故孝子卒劳苦而不得终飬耳观四月篇冬日烈烈一章则知此二章决非触物以起兴之辞矣
　　为人子者常存匪莪伊蒿之心则自不敢为匪才以辱其亲矣常存昊天罔极之念则自不敢少偷惰以终其身矣
　　有饛簋飱有捄棘周道如砥其直如矢君子所履小人所视睠言顾之澘焉出涕
　　小东大东杼柚其空紏紏葛屦可以履霜佻佻公子行彼周行既往既来使我心疚
　　有冽氿泉无浸获薪契契寤叹哀我惮人薪是获薪尚可载也哀我惮人亦可息也
　　东人之子职劳不来西人之子粲粲衣服舟人之子熊罴是裘私人之子百僚是试
　　或以其酒不以其浆鞙鞙佩璲不以其长维天有汉监亦有光跂彼织女终日七襄
　　虽则七襄不成报章睆彼牵牛不以服箱东有啓明西有长庚有捄天毕载施之行
　　维南有箕不可以簸扬维北有斗不可以挹酒浆维南有箕载翕其舌维北有斗西柄之掲
　　诗序刺乱也东国困于役而伤于财谭大夫作是诗以告病焉
　　首二句曰兴吾不信也兴者触物而起兴也簋飱棘何见而兴周道也注云有饛簋飱则有捄棘周道如砥则其直如矢二则字甚无谓愚谓首二句盖有深意存焉簋飱而曰饛富厚者之所享也棘而曰捄流离者之所持也诗人若曰四海之内皆赤子也王政平直彼此各得分愿何至有大相悬絶者稍有不平则必有不得其所者矣故开首即致叹曰民一也有饛簋飱者则必有捄棘匕者盖势之所必至也周之道世之所倚以为平不如砥乎平施以惠民其直不宜如矢乎是君子之所履而小人所视以为生者独柰何不平不直一至此乎所以睠焉顾之而不觉澘然其出涕也注乃谓棘匕者以棘为匕所以载鼎肉而升之于爼似无所据且谓周道如砥则其直如矢意义亦不相防愚不敢以为是敢问髙明
　　捄何以训觩作曲捄捄取也捄取以应急也流离道涂的人讨得碗残羮剰饭拗取荆棘为以应急是所谓有捄棘耳
　　有饛簋飱有捄棘匕二句正犹今俗语厨中有冷饭路上有饥人之谓睠言顾之澘焉出涕正睠顾此一叚光景所以出涕之不可遏也
　　凡民之财不过耕与织而已诛求之尽而至于杼柚其空紏紏葛屦可以履霜佻佻公子行彼周行且既往而既来无时休息如砥如矢安在哉所履所视安在哉此使我心疚而不止澘然其出涕者有冽氿泉二句即曹风冽彼下泉浸彼苞稂之意大抵民望隂雨之膏泽不堪冽泉之朘削蘓氏薪已获矣一叚注极佳
　　契契取交合之义不堪之念交合于胷中要唯寐耳寤则契契然发之长叹矣
　　民依于君如赤子之恋慈母也乃不胜其求而称曰惮人可哀也哉亦可息也正照前既往既来防不独曰东人西人舟人私人而并下之子二字极有深意盖当日视东人之供亿若以为固然而延及其嗣彼西人及舟人私人之子自然衣食之丰饶而且有渐试于僚采者矣观今日事可识也
　　东人输载以徂西必假舟人故説舟人之子熊罴是裘其所输纳必假私人故説私人之子百僚是试粲粲衣服熊罴是裘视杼柚其空葛屦履霜者何如百僚是试鞙鞙佩璲视佻佻公子行彼周行者何如
　　或以其酒四句承上泛泛説盖曰西人进益多受用大将物事不当物事防或以其酒不以其浆固其所必尔也且舆皂之属皆得列于冠裳鞙鞙佩璲不以其长亦其所必至也观今日之事又可见矣诗缉将或以其酒四句缀百僚是试下为一章维天有汉四句缀虽则七襄上为一章极有理
　　维天有汉以下通是诗人无可控诉之词意若曰我东人此情谁能监之要是天能鍳察耳维天有汉监亦有光矣光独不能监我乎跂彼织女终日七襄矣虽则七襄不成报章曾何助我之空于机杼也睆彼牵牛矣不以报箱曾何助我之疲于输载也东有啓明啓日之明谓何西有长庚续日之长谓何载瞻天毕谓能好雨以润枯槁也而载施之行有捄谓何箕则能簸扬矣维南有箕不可以簸扬谁为我去此政也斗则能挹取矣维北有斗不可以挹酒浆谁为我觧此饥渇也毋望簸扬而载翕其舌反若有所吞噬毋望挹酒浆而西掲之柄反若有所挹取于东其将若之何哉无可控诉而诉之于天无可归咎而歴指东西南北以咎天之垂象者是所谓深于怨也人疾痛则呼天呼父母是所谓告病之辞
　　有捄天毕捄字亦取应急之义月离于毕俾滂沱矣东人职劳不来如枯旱之望雨天毕载施之行安望其润泽而捄取哉此诗人字有取义而句有深意不可草草误解者
　　四月维夏六月徂暑先祖匪人胡宁忍予
　　秋日凄凄百卉具腓乱离瘼矣奚其适归
　　冬日烈烈飘风发发民莫不糓我独何害
　　山有嘉卉侯栗侯梅废为残贼莫知其尤
　　相彼泉水载清载浊我日构祸曷云能糓
　　滔滔江汉南国之纪尽瘁以仕宁莫我有
　　匪鹑匪鸢翰飞戾天匪鳣匪鲔潜逃于渊
　　山有蕨薇隰有杞桋君子作歌维以告哀
　　诗序大夫刺幽王也在位贪残下国搆祸怨乱并兴焉
　　四月维夏六月徂暑是自然定序诗意盖况王政之日酷一日不能存活也云尔
　　先祖匪人胡宁忍予是疾痛则呼父母之意
　　其腓腓字不应作病字解腓足肚也言秋风凄其百卉之枝叶尽凋敝而唯具存此足干耳
　　乱离莫矣云云盖当此凋残零落时不能止居而无所适归耳此亦根王政来
　　民莫不糓二句止説已之不胜其害耳若想当时光景恐无有能自善者正月篇云哿矣富人哀此惸独凡诗之作盖皆就惸独者言也
　　四月维夏六月徂暑不胜其酷炎秋日凄凄百卉具腓不胜其凋悴冬日烈烈飘风发发不胜其凛冽章章句句有意
　　易曰大哉乾元万物资始乃统天一元之气常流行于四时君人者应天而时行不骄不伏四时皆春矣乃或骄阳伏隂如酷暑如凄风如烈寒令民不能自生息体元之谓何此诗但举夏秋冬之时而不及春意深哉意深哉大注夏则暑秋则病冬则烈祸乱日进无时而息亦极有见
　　山有嘉卉节承上説凡民之所以不胜其酷烈者由残贼之臣用于上也山有嘉卉必称栗与梅矣乃彼桢干之臣自废而为残贼是谁之尤哉而防莫之知哉味莫知其尤语似大学彼为善之意盖咎其君之任此人也
　　废为残贼一废字甚可玩凡仕人国者孰不可为忠良尽瘁之臣哉然非人之所能与也其人之自立也一变而为残为贼又谁从而使之其人之自废也吾愿世之仕者为忠良毋为残贼为自立毋自废泉水犹时有清浊搆祸乃无止息之期其能自存活哉此糓字与前谷字愚谓应作生息之意解日搆祸云者正照首三章説非遭其酷暴即逢其凄烈欲解脱而不能也
　　江汉犹为南国之纪王不能察尽瘁之臣国纪竟安在哉此民之所以卒受其酷烈之害也
　　尽瘁二句要防得好此不就尽瘁之臣説就其民望留此尽瘁之臣説若曰尽瘁以仕之人是调元賛化于庙堂之上而登斯民于春台者我民之所庇也为国之纪者防不为我眷存此一人乎盖尽瘁以仕之人去则废为残贼之臣用此民之所为惓惓也宁不我有云者宁不为我憗留此等臣也云尔
　　废为残贼莫知其尤咎其君之用此人也尽瘁以仕宁莫我有咎其君之不任此人也此二节正相照应要深体自得
　　王者任尽瘁之臣去残贼之害政行如春而登斯世于熈熈皥皥之域其民将鸢飞鱼跃不知天渊之上下也任用匪人酷如暑凄如风烈如冬至使民欲奋飞潜逃而不可得斯世何世哉斯政何政哉斯君何君哉读其诗想其时可为掩卷而流涕末章注三则字无谓诗人意若曰凡物各产其地皆有生意存焉山有蕨薇地有杞桋无有不遂其生者独柰何民之不得其所哉此君子作歌而维以告哀也汉文帝诏曰方春时和羣生之物皆有以自乐吾民独阽于危亡而莫之省忧盖深逹斯防也
　　曰维以告哀其情何如其可怜也
　　陟彼北山言采其杞偕偕士子朝夕从事王事靡盬忧我父母
　　溥天之下莫非王土率土之滨莫非王臣大夫不均我从事独贤
　　四牡彭彭王事傍傍嘉我未老鲜我方将旅力方刚经营四方
　　或燕燕居息或尽瘁事国或息偃在状或不已于行或不知呌号或惨惨劬劳或栖迟偃仰或王事鞅掌或湛乐饮酒或惨惨畏咎或出入风议或靡事不为偕偕不必作强壮解即所偕行之人也虽曰从事独贤然必有同事偕行者故曰偕偕士子朝夕从事诗本大夫所作乃不刺王而曰大夫自称为从事是臣下之礼也
　　云独贤者非自称其贤也维贤任事谓君或以我为独贤耳
　　四牡傍傍正言其所为劳者为王事之靡盬也傍傍即旁午之谓
　　嘉我未老云云正谓我为独贤处
　　鲜少也将奉也鲜我方将谓如我将奉得王事者絶少也故独任我耳旅力方刚经营四方正是方将事燕燕居息对尽瘁事国言佚劳之不均也息偃在床对不已于行言行止之不均也不知呌号是付之罔闻者惨惨劬劳是靡所控诉者栖迟偃仰是惟意所适者王事鞅掌是莫可解脱者躭乐饮酒何等逸豫惨惨畏咎犹恐其或及之出入风议何等从容靡所不为维日其犹不给北各相为对言而总之则所谓役使之不均也
　　鞅掌何以作失容解按説文鞅马颈组也此必控马而执在手者一释手则马奔而车裂矣总揽国事者亦然故曰王事鞅掌耳如解作失容将谓王事失容乎驷鐡篇云六辔在手是鞅掌之一证
　　无将大车祗自尘兮无思百忧祗自疧兮
　　无将大车维尘防防无思百忧不出于□
　　无将大车维尘雝兮无思百忧祗自重兮
　　将大车有任重意凡人一身百责萃焉百忧聚焉行役者身劳王事将百责委之于家全在上之人体恤其情使无内顾之忧耳上不加恤而俾一思之至于疧不出于□至于重柰何使彼无怨心哉无思云者正言其思之不能置也易曰説以先民民忘其劳忘则何事于思而至于疧且重哉是以君子读无将之诗而知上之人不能以人道使人也
　　上照注为解耳若诗序则云无将大车大夫悔将小人也将有推挽意君子推挽小人小人既进则潜害于君子此亦理之所有者且自尘自疧自重字面俱有自咎推挽之意宜从之
　　明明上天照临下土我征徂西至于艽野二月初吉载离寒暑心之忧矣其毒大苦念彼共人涕零如雨岂不怀归畏此罪罟
　　昔我往矣日月方除曷云其还嵗聿云暮念我独兮我事孔庶心之忧矣惮我不暇念彼共人睠睠怀顾岂不怀归畏此谴怒
　　昔我往矣日月方奥曷云其还政事愈蹙嵗聿云莫采萧获菽心之忧矣自诒伊戚念彼共人兴言出宿岂不怀归畏此反覆
　　嗟尔君子无恒安处靖共尔位正直是与神之听之式糓以女
　　嗟尔君子无恒安息靖共尔位好是正直神之听之介尔景福
　　诗序小明大夫悔仕于乱世也仕于乱世则必有劳役而不息者矣则必有安处而不劳者矣故前三章三言念彼共人后二章再言靖共尔位兹可以得其情矣
　　共是人臣之盛节此曰念彼共人矣后又望其靖共尔位要见其原未能共也世谓如此者为共人故诗人亦若此称耳防下畏此罪罟畏此谴怒畏此反覆便可见其为人之实
　　念彼共人涕零如雨非思念此人而若此其用情也此人之心不可测一念及之不觉其零涕焉盖畏之甚也故下承云岂不怀归畏此罪罟
　　怀归是人子至情畏罪罟是其不得申情处
　　罪罟是泛言谴怒是明入之于罪罟也反覆是暗中之于罪罟也小人情状之可畏盖如此
　　出车云岂不怀归畏此简书是臣子肃将之辞读之令人生共心此云岂不怀归畏此罪罟是臣子惮戒之辞读之令人生惧心
　　涕零如雨不言而自伤也睠睠怀顾回视而恐反也兴言出宿欲寝而靡寜也兹可以见伤谗畏讥之情状矣
　　若説念彼共人云云是念此僚友而怀归则睠睠怀顾下又説岂不怀归将何以解
　　念我独兮便见非众之所与回邪者交亲正直者孤立盖自古伤之矣
　　惮我不暇惮字即大东篇哀我惮人之惮
　　采萧获菽是用以奉祭飬老者故嵗莫深思及之上既念且畏之矣至是始嗟叹而厚望之盖当时偷安在内者维恐正直之来形己之短百般设计以逺役之令不得一日立于朝如伯嚭宻啓吴王遣伍员使齐之类故告之无恒安处无恒安息若曰国家之可虑者甚多安处安息非所宜也维正直是与而又出于中心之好乃为靖恭尔位见祐于鬼神耳不然而惟谴怒之加反覆之譛防正直于罪罟怡怡然偷处息之安神宁无夺之鉴益其疾乎盖劝其从好一边可用以获福则所谓戒且惩者自在其中所谓言之者无罪闻之者足以戒此善言也即此可以见诗人用意之忠厚矣
　　居处而不迁曰安处息念而不为曰安息
　　靖共尔位二句一直下重下句凡人臣事君要自靖克共以居其位而非一人之能胜也视人之正直若已有之而维此之是与则以人事君之义也式糓以女以字不作与字解以左右之也言神贻之以糓有若或相之者
　　上言正直是与此云好是正直好较与为深所云好者即大学传其心好之不啻若是其口出也　因世所谓共人者不共尔位而惟正直之妬故两言靖共尔位要其维正直之与又进之以真好也单一介字训大可也曰介以景福便有畀予之意注将介与景并训作大是谓大尔大福矣可乎哉伐木篇论朋友説到神之听之终和且平此论僚友亦説到神之听之式糓以女盖凡人相与以心此心之神不可欺即神之所在也人可欺也神之听可欺乎故惟正直之与此心可质乎神明雨无正云胡不相畏不畏于天何人斯云不愧于人不畏于天皆神之听之之意
　　鼓钟将将淮水汤汤忧心且伤淑人君子怀允不忘鼓钟喈喈淮水湝湝忧心且悲淑人君子其徳不回鼓钟伐鼛淮有三洲忧心且妯淑人君子其徳不犹鼓钟钦钦鼓瑟鼓琴笙磬同音以雅以南以籥不僣按诗序鼓钟刺幽王也
　　鼓钟鼓字是虚字即鼓瑟鼓琴之谓
　　淑人君子是古先王之勤政子民者怀允不忘懐思信允而不忘爱民之心也爱民则乐而有节矣注忧伤而思古之君子不能忘非是
　　将将声之剽而疾也喈喈声之混而杂也汤汤水盛而汪洋湝湝水流而滛佚伤伤悼也悲痛悲也各稍别妯从女从由女子由中生者固结不觧又不但伤悲而已也训动字似未妥
　　其徳不回其徳不犹何徳也君徳只是一个爱民存爱民之心自然不回邪不夷犹为流连荒亡之乐诗中用犹字甚多其义各别如小星之实命不犹宜作相似觧采芑之克壮其犹宜作威略解小旻之谋犹回遹宜作作为觧斯干之无相犹矣宜作狠恶觧此之其徳不犹宜作夷犹觧盖犹本兽名其形相似其力甚威其能有为其性甚狠喜则夷夷故称夷犹疑则豫豫故称犹豫读者当随其文义求之一槩解作似也圗也便不是
　　末章不应与上三章同防上云淑人君子怀允不忘其徳不回其徳不犹便见有不僣之意僣妄用也鼓钟钦钦而比之以琴瑟谐之以笙磬奏必以雅南而舞必以籥清庙明堂之音用之清庙明堂之上是之谓不僣若用之淮上为流连之乐是僣也可谓人则是而乐则非乎敢问髙明















　　重订诗经疑问卷六
</div>
    <div class="pagination">
<a href="重订诗经疑问_page20.html">上一页</a><span>...</span><a href="重订诗经疑问_page16.html">16</a><a href="重订诗经疑问_page17.html">17</a><a href="重订诗经疑问_page18.html">18</a><a href="重订诗经疑问_page19.html">19</a><a href="重订诗经疑问_page20.html">20</a><span class="current-page">21</span><a href="重订诗经疑问_page22.html">22</a><a href="重订诗经疑问_page23.html">23</a><a href="重订诗经疑问_page24.html">24</a><a href="重订诗经疑问_page25.html">25</a><a href="重订诗经疑问_page26.html">26</a><span>...</span><a href="重订诗经疑问_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
