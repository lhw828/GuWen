<!DOCTYPE html>
<html>
 <head>
  <meta charset="utf-8"/>
  <title>
   诗传大全 - 第 29 页/共 35 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   诗传大全 - 第 29 页/共 35 页
  </h1>
  <div class="content">
   ○于论鼓钟于乐辟廱鼍【徒河反】鼓逢逢【薄红反】蒙【音防】瞍【音叟】奏公
　　赋也鼍似蜥蜴长丈余皮可冒鼓逢逢和也【埤雅曰夏小正云剥鼍以为鼓其皮坚厚取以冐鼓故曰鼍鼓鼍鼓非特有取于皮亦其鼓声逢逢然象鼍之呜续博物志曰鼍长一文其声如鼓】有眸子而无见曰蒙无眸子曰瞍古者乐师皆以瞽者为之以其善聴而审于音也公事也闻鼍鼓之声而知蒙瞍方奏其事也【华谷严氏曰申言钟鼓辟雍之乐咏歏不能已乐之更端曰奏故九成谓之九奏方言奏其事乐之不厌之词也】
　　灵台四章二章章六句二章章四句
　　东莱吕氏曰前二章乐文王有台池鸟兽之乐也后二章乐文王有钟鼓之乐也皆述民乐之词也【孔氏曰郑氏云韩诗説辟雍者天子之乐所以教天下春射秋飨尊事三老五更在南方七里之内左氏説天子灵台在太庙之中壅之以灵沼谓之辟雍皆无明文按灵台一篇有灵台有灵囿有灵沼有辟雍则辟雍及三灵或同处矣○黄氏曰民乐其有灵台沼囿而亦乐其有麀鹿鱼鼈所谓爱人而及其物也○双峯饶氏曰文王未尝无灵台灵沼然与民同乐便是天理文王毕竟自朝至于日中昃不遑暇食用咸和万民人必得所然后有此乐○华谷严氏曰文王始作灵台民乐成之其游于囿沼也又乐其有鸟兽鱼鼈其作乐于辟雍也又乐其有钟鼓之音所谓文王鼓乐于此欣欣然有喜色也言之不能尽而嗟叹之不能已则民之爱戴者深矣○定宇陈氏曰灵台一诗辟雍之敎寓焉台池鸟兽钟鼓之乐乐之形也其乐也外辟雍教化道义之乐乐之本也其乐也内民乐其乐盖至此矣○丰城朱氏曰前二章言灵台之游观后二章言辟雍之教育游观而必言其物之盛者以见蕃育长飬之有其素也敎育而必言其乐之和者以见鼓舞作兴之有其术也然则台池乌兽之乐故与百姓共之而钟鼓之乐殆将与贤者共之也】
　　下武维周世有哲王三后在天王配于京【叶居良反】
　　赋也下义未详或曰字当作文言文王武王实造周也哲王通言大王王季也三后大王王季文王也在天既没而其精神上与天合也【庆源辅氏曰下个精神字甚有意须深思之】王武王也配对也谓继其位以对三后也京镐京
　　也【北溪陈氏曰哲王之在天则大王王季文王也其在镐京者则武王也在镐京者足以配彼在天者】○此章美武王能缵大王王季文王之绪而有天下也【丰城朱氏曰圣人兴王之业非先后固无以基之于前而先后在天之神非圣人无以配之于下盖一代兴王之业必世徳之相承有以基之于其始而后圣徳之受命有以成之于其终也周之王业自文王而始着自武王而始成是文王武王实造周矣然推原其始则文王之前固有王季也王季之前又冇太王也谓王业之所基不在于是而可乎夫惟太王王季文王既没而其精神上与天合也是以武王继之实能配彼在天之灵于镐京焉则武王之继三后谓非王业之所成而可乎诗人于此原其始而归美于三后要其终而归功于武王则夫任继述之责者其必知所法矣】
　　○王配于京世徳作求永言配命成王之孚【叶孚尤反】赋也言武王能继先王之徳【三山李氏曰武王所以配三后者以其继世徳之求故也起而求以继之也○三山林氏曰作起而求之如敏以求之之求○华谷严氏曰康诰曰我时其惟殷先哲王徳用康乂民作求】而长言合于天理故能成王者之信于天下也若暂合而遽离暂得而遽失则不足以成其信矣【庆源辅氏曰永言配命已觧于文王诗此章言武王得以对彼在天三王于镐京者以其能起求先世之徳而继之此孚字与书所谓作周孚先之孚同夫王者之信岂一朝一夕之所能成哉○华谷严氏曰武王所求者先世之徳故能长配天命有天下而传无穷遂成王者之信也王者之事业莫大于信信则天下心服而王也○定宇陈氏曰配祖宗而与世徳一即配天而与天理一者命原于天而三后亦在天配三后即配天矣配命则必能配三后矣○丰城朱氏曰此章二配字不同王配于京是以下而对乎上之辞永言配命是以人而合乎天之辞有以配对于下而已之徳既与先王而为一有以配合乎天而已之心复与天理而为一此所以能成王者之信而为天下之法也然则王者之信岂可以他求哉亦在乎求世徳配天命而已盖世徳皆实心之形着而天命即实理之流行既有以配对于先王复有以配合乎天命则王者之徳着于下而天下之心应乎上上下交孚而其为信也成矣】
　　○成王之孚下土之式永言孝思孝思维则
　　赋也式则皆法也○言武王所以能成王者之信而为四方之法者以其长言孝思而不忘是以其孝可为法耳【朱子曰求其世徳而成王之孚孝思之至孰大于是○长乐王氏曰武王作求至于成王之孚下土之式则亦维先人之故继其志述其事也○永嘉陈氏曰王者之徳着于人而可信者谓之孚存于心而不忘者谓之孝天下皆知法武王之徳而不知徳之可法者本于圣人之孝○安成刘氏曰武王之孝可为天下之法此所以为逹孝所谓徳敎加于百姓刑于四海此天子之孝是也】若有时而忘之则其孝者伪耳何足法哉
　　○媚兹一人应侯顺徳永言孝思昭哉嗣服【叶蒲北反】赋也媚爱也一人谓武王应如丕应徯志之应侯维服事也○言天下之人皆爱戴武王以为天子而所以应之维以顺徳是武王能长言孝思而明哉其嗣先王之事也【华谷严氏曰天下媚爱武王而应之以顺徳谓天下化之也孝者徳之顺故又言武王永有孝思昭昭然能嗣其先世之事也序所谓能昭先人之功也○庆源辅氏曰下武六章下章都叠上章一句説独四章不然者盖承上二章三章两章而言武王既能成王者之信又能使天下以其孝思为法使天下之人皆戴武王而所以应之维是顺徳焉顺徳即孝之所感也上以孝感故下以顺徳焉至此然后再叠上章一句永言孝思説起而又言明乎其嗣先王之事也夫嗣先王之事即是世徳作求世徳作求昭哉嗣服又皆是孝孝即是顺徳上以孝感下以顺徳尤非一朝一夕暂行复辍者之所能致也○新安王氏曰武王之顺徳在于继志而天下应之则其孝能嗣先王之事者不可掩矣】
　　○昭兹来许绳其祖武于万斯年受天之祐【侯古反】赋也昭兹承上句而言兹哉声相近古盖通用也【朱子曰昭兹汉碑作昭哉洪氏释兹哉叶韵】来后世也许犹所也绳继武迹也○言武王之道昭明如此来世能继其迹则久荷天禄而不替矣【庆源辅氏曰此章又言武王既明乎其继先王之事来世能继武王之迹则于万斯年永受天禄而不替又不止此四王太王王季文王武王而已也○丰城朱氏曰绳祖武者欲后人继武王之迹也武王之道惟信与孝而已然武王之信乃王者之大信固非暂焉作辍之所能武王之孝乃天下之逹孝尤非暂焉勉强之所能也然则如之何曰法武王之信在乎天命之永配法武王之孝在乎世徳之是求如是而不受上天之祐者未之有也】
　　○受天之祐四方来贺于万斯年不遐有佐
　　赋也贺朝贺也周末秦强天子致胙诸矦皆贺【黄氏曰孝弟之至则通于神明光于四海而得万国之欢心此所以受天之祐四方来贺也○安成刘氏曰事见周显王二十六年此借引之故朱子初解此下有曰其事则犹此也但秦以力周以徳耳】遐何通佐助也盖曰岂不有助乎云尔【新安王氏曰受天之福则四方诸矦皆来朝贺虽千万年相与佐助也○庆源辅民曰岂不有助乎者言天下皆来朝贺于周则岂不有助乎周家也哉○定宇陈氏曰天且福之人将焉往宜来世之得人与得天相为长乆也不徒贺之而尤佐之见人心蕃屏王室之至也】
　　下武六章章四句【庆源辅氏曰首章言武王能缵大王王季文王之绪而有天下中三章言武王善继善述之孝又有常永不已之诚故能成王者之信为天下之法以致天下之爱戴如此末两章又言武王之成效大验如此则其后世子孙亦将善继其先人之绪而久受上天之福多得天下之助也○定宇陈氏曰此诗美武王继三后于已往开后嗣于方来惟以求世徳永孝思而上合天理下孚人心者为之本耳】或疑此诗有成王字当为康王以后之诗然考寻文意恐当只如旧説且其文体亦与上下篇血脉通贯非有误也【黄氏曰中庸言武王缵太王王季文王之绪身不失天下之显名而此诗言武王得天下亦言其配三后之徳故中庸言逹孝而此诗言其孝思中庸言孝者善继志述事而此诗言孝亦曰成王之孚也】
　　文王有声遹【尹橘反】骏【音峻】有声遹求厥宁遹观厥成文王烝哉
　　赋也遹义未详疑与聿同发语词骏大烝君也○此诗言文王迁丰武王迁镐之事【安成刘氏曰四章以上言文王迁丰六章以下言武王迁镐】而首章推本之曰文王之有声也【郑氏曰声令闻也】甚大乎其有声也盖以求天下之安宁而观其成功耳【丰氏曰文王之道务在安民而已是以视民如伤○蓝田吕氏曰文王征伐皆求所以安民皆观所以成业之效】文王之徳如是信乎其克君也哉【庆源辅氏曰文王之所以大有声者本由于征伐而其所以征伐者不过是求天下安宁而观其功底于成耳此其所以克君也哉】
　　○文王受命有此武功既伐于崇作邑于丰文王烝哉赋也伐崇事见皇矣篇作邑徙都也丰即崇国之地在今鄠县杜陵西南【孔氏曰武功非独伐崇而已所伐邗耆密须昆夷之属皆是也别言伐崇者以其功最大其伐最后故特言之为作邑张本言功成乃作邑也○华谷严氏曰文王受天命以讨罪不容自已故有此征伐之功最后伐崇威徳益着国势寖盛程邑又不足容乃作丰邑居之诚得人君之道也○丰城朱氏曰大命自文王而始集故武功自文王而始成伐崇所以除天下之暴作丰所以立天下之本有以除天下之暴则人心服有以立天下之本则人心归此文王之所以克君也】
　　○筑城伊淢【况域反】作丰伊匹匪棘【居力反】其欲【礼记作犹】遹追来孝【叶许六反或呼矦反】王后烝哉
　　赋也淢城沟也方十里为成成间有沟深广【竝去声】各八尺匹称棘急也王后亦指文王也【庆源辅氏曰王王也追称也后君也本称也○眉山苏氏曰克崇作丰而王业成故以王后称之】○言文王营丰邑之城因旧沟为限而筑之其作邑居亦称其城而不侈大【孔氏曰此述作丰之制】皆非急成已之所欲也特追先人之志而来致其孝耳【庆源辅氏曰作城而限于域作丰而称其城则其规模本不大也然亦非是文王急于成己之欲而苟作之也特以追先王之志而来致其孝耳○定宇陈氏曰上章言作丰受命于天此章言作丰追孝于前以见作丰乃天与前人之心也○华谷严氏曰此明作丰之心也○安成刘氏曰孝者善继志善述事者也故文王之孝在于伐崇作丰武王之孝在于成王之孚文王所求乎子即文王所以事父者也故曰父作之子述之○丰城朱氏曰遹追来孝文王之孝也永言孝思武王之孝也文王之孝有以追先人之志武王之孝有以成文王之功此周之王业所以盛也】
　　○王公伊濯【直角反】维丰之垣【音袁】四方攸同王后维翰【叶胡田反】王后烝哉
　　赋也公功也濯着明也【篮田吕氏曰濯如涤言明白而不昧】○王之功所以着明者以其能筑此丰之垣故尔四方于是来归而以文王为桢榦也【蓝田吕氏曰文王建都邑而天下知所归往皆倚以为榦○龙舒王氏曰维丰之垣有形之势王后维翰无形之势也】
　　○丰水东注维禹之绩四方攸同皇王维辟皇王烝哉赋也丰水东北流径丰邑之东入渭而注于河绩功也皇王有天下之号指武王也【华谷严氏曰皇大也一统天下其事又大】辟君也○言丰水东注由禹之功【董氏曰周之建都丰水正在其傍于是思禹之故绩而见周之成功也○孔氏曰左传刘定公见雒水曰美哉禹之功也此亦见丰水而思禹】故四方得以来同于此而以武王为君【华谷严氏曰丰水所以东注于河者是禹之功也四方之所以同归周者以武王为天下之君也盖以武王之功配禹皆除害济民也】此武王未作镐京时也【丰城朱氏曰丰水东注言其水势之顺也四方攸同言其人心之合也即水势之顺而有以见神禹之防即人心之合而有以见武王之徳则武王不惟近无愧于文王而且逺无愧于神禹也】
　　○镐京辟廱自西自东自南自北无思不服【叶蒲北反】皇王烝哉
　　赋也镐京武王所营也在丰水东去丰邑二十五里张子曰周家自后稷居邰公刘居豳太王居岐而文王则迁于丰至武王又居于镐【安成刘氏曰先儒谓岐在邰西北四百余里丰在岐山东南二百余里】当是时民之归者日众其地有不能容不得不迁也【朱子曰秦始皇营朝宫渭南史以为咸阳人多先王之宫庭小故作之想迁镐之意亦是如此○长乐刘氏曰武王以诸矦之朝觐四夷之来王非丰邑可容也故作镐京焉】辟廱説见前篇张子曰灵台辟廱文王之学也镐京辟廱武王之学也至此始为天子之学矣无思不服心服也孟子曰天下不心服而王者未之有也○此言武王徙居镐京讲学行礼而天下自服也【庐陵彭氏曰建国君民教学为先故迁镐而成辟廱○刘氏曰都镐而先建学首善之地教化之源也○华谷严氏曰四方之服也久矣此言辟廱之化深入其心也四方先言西镐京在西近者先被其化也继伐之诗而言教化者见武王徳化流行而人心服也○庆源辅氏曰见武王得天下以教化为先务也先儒谓以见武王之得天下非以力取之者是也○丰城朱氏曰四方攸同皇王维辟见武王之尽君道也镐京辟廱无思不服见武王之尽师道也君以治之而四方无不于此乎攸同师以教之而四方无不于此乎心服则其尚徳而不尚力于此亦可见矣】
　　○考卜维王宅是镐京【叶居良反】维正【叶诸盈反】之武王成之武王烝哉
　　赋也考稽【董氏曰卜筮之道必先断于心故曰考卜维王则王志先定矣其考卜者所以齐众志也洪范稽疑以汝则从为主】宅居正决也成之作邑居也【庆源辅氏曰言武王居镐稽决于而成其居邑亦非私意之所为与三章言文王匪棘其欲之意同】张子曰此举諡者追述其事之言也【安成刘氏曰此诗五章六章先称武王为皇王至此章以后乃举武王之諡故朱子引横渠説明此诗为追述武王之事以证其后所论郑谱之误尔○丰城朱氏曰武王之迁镐非以徇一已之私也必考之于卜以定其宅焉惟为能致其决惟武王为能成其事则武王之迁固将上以承天意下以顺民心前以承先王之志后以开无穷之基信乎其克君也哉】
　　○丰水有芑武王岂不仕【鉏里反】诒厥孙谋以燕翼子【叶奨里反】武王烝哉
　　兴也芑草名仕事诒遗燕安翼敬也子成王也○镐京犹在丰水下流故取以起兴言丰水犹有芑武王岂无所事乎【孔氏曰丰水犹以润泽生芑菜况武王岂不以泽及后人为事乎】诒厥孙谋以燕翼子则武王之事也谋及其孙则子可以无事矣【临川王氏曰虽诒之以谋非翼子亦不能以燕也】或曰赋也言丰水之傍生物繁茂武王岂不欲有事于此哉但以欲遗孙谋以安翼子故不得而不迁耳【庆源辅氏曰此章两説虽不同然以遗孙谋安翼子为武王之事则同也第二説虽觉轻快然首句着个丰水有芑一句毕竟似兴体】文王有声八章章五句
　　此诗以武功称文王至于武王则言皇王维辟无思不服而已盖文王既造其始则武王续而终之无难也又以见文王之文非不足于武而武王之有天下非以力取之也【庆源辅氏曰毎章皆咏烝哉以结之者不独以见其叹美无己之意亦以示后世子孙使之知其必如文王武王之为然后于君天下为宜也故其丁寕不一而足耳○孔氏曰上四章言文王之事下四章言武王君天下服四方定镐京安后世之事○问使文王更在十三四年将终事纣乎抑为武王牧野之举乎朱子曰诗中言武功都是文王做来诗载武王武功却少但卒其伐功耳观文王气势如此度必不终竟休了一似果实文王待他黄熟自落下来○东莱吕氏曰此诗未尝一言及武王伐功何耶盖创业而诒厥孙谋固非大告武功之前所能致也诗人亦有言其意而略其事者矣不可一体求也○安成刘氏曰允文文王而有此武功则非不足于武也桓桓武王而镐京辟廱则非不足于文也所谓一张一弛文武之道也】
　　文王之什十篇六十六章四百一十四句郑谱此以上为文武时诗以下为成王周公时诗今按文王首句即云文王在上则非文王之诗矣又曰无念尔祖则非武王之诗矣大明有声幷言文武者非一安得为文武之时所作乎盖正雅皆成王周公以后之诗但此什皆为追述文武之徳故谱因此而误耳


　　诗传大全卷十六
&lt;经部,诗类,诗传大全&gt;
　　钦定四库全书
　　诗传大全卷十七　　　　明　胡广等　撰生民之什三之二
　　厥初生民时维姜嫄【音原叶鱼伦反】生民如何克禋【音因】克祀【叶养里反】以弗无子【叶奬里反】履帝武敏【叶母鄙反】歆攸介攸止载震载【夙叶相反即反】载生载育【叶曰逼反】时维后稷
　　赋也民人也谓周人也时是也姜嫄炎帝后姜姓有邰氏女名嫄为高辛之世妃【孔氏曰郑氏谓姜嫄为高辛氏后世子孙之妃未知其为几世故直以世言之】精意以享谓之禋祀祀郊禖也弗之言祓【音弗除也】也祓无子求有子也古者立郊禖葢祭天于郊而以先媒配也变媒言禖者神之也其礼以鸟至之日用大牢祀之【顔氏曰祠以仲春正其候也祭以大牢尊其礼也祀以南郊重其事也然祠禖之礼不知所始诗传曰简狄从帝而祀郊禖则是帝喾简狄之时已冇神矣○孔氏曰燕来主为产乳滋蕃故重其初至之日用牛羊豕祀郊禖至高辛之世以有吞卵之事以为禖之嘉祥又以高辛之世禖配祭故改为高禖】天子亲往后率九嫔【音频】御【孔氏曰天子亲往敬其事后妃率九嫔从之侍御于祭焉】乃礼天子所御带以弓韣【音独】授以弓矢于郊禖之前也【孔氏曰礼天子所御幸者使太祝酌醴酒饮之于郊禖之庭以神惠光显之也弓矢者男子之事使之带弓衣执弓矢冀其所生为男也○郑氏曰韣弓衣也以缁布为之○安成刘氏曰此上所言祭郊禖之礼乃通言古者天子有此礼耳非专指姜嫄之事也】履践也帝上帝也武迹敏拇【足大指○朱子曰敏字当为絶句叶上韵尔】歆动也犹惊异也介大也震娠【音身懐孕也】也【孔氏曰左传云邑姜方震大叔后缗方震皆谓有身为震也】夙肃也生子者及月辰居侧室也【礼记内则注曰侧室谓夹室也燕寝也】育养也○姜嫄出祀郊禖见大人迹而履其拇【郑氏曰时有大人迹姜嫄履之足不能满履其拇趾之处○安成刘氏曰姜嫄以髙辛子孙之妃而得祀郊禖岂古礼简质天子诸侯皆用其礼欤】遂歆歆然如有人道之感于是即其所大所止之处而震动有娠乃周人所由以生之始也【华谷严氏曰生后稷所以生此民也○临川王氏曰緜所谓民之初生则本由太王之兴此所谓厥初生民则本由后稷而起也】○周公制礼尊后稷以配天【孔氏曰周公以土功起于后稷故推举之以配郊天焉礼记称万物本乎天人本乎祖俱为其本可以相配故王者可以祖配天】故作此诗以推本其始生之祥明其受命于天固有以异于常人也【庆源辅氏曰初生周人者实姜嫄也生民如何是又问其所以然也以下则述其所以然而终结之以时维后稷一句葢言其所生之子实后稷也后稷始教民播种而利及万世非天所命而何宜其始生之灵异乎○华谷严氏曰首章述姜嫄祷而生后稷也】然巨迹之説先儒或颇疑之【朱子曰后世所谓祥瑞固多伪妄然岂可因后世伪妄而并真实者皆以为无乎鳯鸟不至河不出图孔子之言不成亦以为非】而张子曰天地之始固未尝先有人也则人固有化而生者矣葢天地之气生之也苏氏亦曰凡物之异于常物者其取天地之气常多故其生也或异麒麟之生异于犬羊蛟龙之生异于鱼鼈物固有然者矣【双峯饶民曰天地泰和元气之防钟为麟鳯非是有种而生】神人之生而有以异于人何足怪哉斯言得之矣【朱子曰天下之理一而已而有常变之不同夫二气交感化生万物者理之常也若姜嫄简狄之生稷契此理之变也又曰履臣迹之事有此理且如契之生诗中亦云鸟降而生商葢以为稷契皆天生之耳非有人道之感非可以常理论也汉髙祖之生亦类此此等不可以言尽当意防之可也】
　　○诞弥厥月先生如达【他末反】不坼【敕宅反】不副【孚逼反叶孚廹反】无菑【音灾】无害【叶音曷】以赫厥灵上帝不宁不康禋祀【叶养里反】居然生子【叶奨里反】
　　赋也诞发语辞弥终也终十月之期也先生首生也达小羊也羊子易生无畱难也【本草曰生物中羊产最易】坼副皆裂也赫显也不宁宁也不康康也居然犹徒然也○凡人之生必坼副灾害其母而首生之子尤难今姜嫄首生后稷如羊子之易无坼副灾害之苦是显其灵异也上帝岂不宁乎岂不康我之禋祀乎而使我无人道而徒然生是子也【华谷严氏曰次章述稷生之易也○庆源辅氏曰首章言其受孕之祥此章言其降生之异受孕既本于天则降生必异于人也上帝不宁不康禋祀乃指首章所言郊禖之事也】
　　○诞寘之隘【于懈反】巷牛羊腓【符非反】字之诞寘之平林防伐平林诞寘之寒氷鸟覆【敷救反】翼【叶音异】之鸟乃去矣后稷呱【叶去声】矣实覃实訏【叶去声】厥声载路
　　赋也隘狭腓芘字爱【新安胡氏曰集传于采薇小人所腓引程子曰腓随动也如足之腓足动则随而动如是则正与易咸其腓同义意者牛羊见稷以足肚遮芘之如有爱之之意故谓之腓字】防値也値人伐木而收之覆葢翼借也以一翼覆之以一翼借之也呱啼声也覃长訏大载满也满路言其声之大也○无人道而生子或者以为不祥故弃之而有此异也于是始收而养之【华谷严氏曰三章述稷生而见弃之事丰城朱氏曰人同类者也物异类者也而无不有爱防之意以见天之所生固非人之所能弃也】
　　○诞实匍【音蒲】匐【蒲比反】克岐克嶷【鱼极反】以就口食蓺之荏【而甚反】菽荏菽斾斾禾役穟穟【音遂】麻麦幪幪【莫孔反】瓞唪唪【布孔反】
　　赋也匍匐手足竝行也岐嶷峻茂之状【曹氏曰岐嶷言其能立】就向也口食自能食也葢六七岁时也蓺树也荏菽大豆也斾斾枝旟扬起也役列也穟穟苖美好之貎也幪幪然茂密也唪唪然多实也【钱氏曰斾斾如旗之斾○长乐刘氏曰斾斾穟穟幪幪唪唪言皆异于常人所种】○言后稷能食时已有种植之志葢其天性然也史记曰弃为儿时其游戏好【去声下同】种植麻麦麻麦美及为成人遂好耕农尧举以为农师【庆源辅氏曰此章则言后稷之于种殖葢天性自然生知非从习得皆所以终首章之意也○华谷严氏曰四章述稷幼好种殖之事○庐陵曹氏曰圣人一种殖之间而嘉种各遂其性则所禀之异可知矣】
　　○诞后稷之穑有相【息亮反】之道【叶徒口反】茀【音弗】厥丰草【叶此苟反】种【去声】之黄茂【叶莫口反】实方实苞【叶补苟反】实种【上声】实褎【叶徐久反】实发实秀【叶忽久反】实坚实好【叶訏口反】实颖【营井反】实栗即有邰【他来反】家室
　　赋也相助也言尽人力之助也【张子曰有相之道赞化育之一端也今农民未见致力于田者或有一耕即种其收即天幸也惟后稷则尽人力之助也○华谷严氏曰即茀草一端可以类见】茀治也【临川王氏曰草盛曰茀治草亦谓之茀】种布之也黄茂嘉谷也方房也苞甲而未拆也此渍【疾赐反】其种也种甲拆而可为种也褎渐长也【华谷严氏曰以上言禾之苖也】发尽发也秀始穟也【华谷严氏曰以上言禾之秀也】坚其实坚也好形味好也颖实繁硕而垂末也栗不秕【补履反】也既收成见其实皆栗栗然不秕也【华谷严氏曰以上言禾之实也】邰后稷之母家也【孔氏曰杜预云武功县所治斄城是也斄与邰同】岂其或灭或迁而遂以其地封后稷欤○言后稷之穑如此【华谷严氏曰所以详言其成熟之次序者见稼穑之艰难非一日所能致或苗而不秀或秀而不实灭裂耕者报之亦灭裂卤莽耕者报之亦卤莽今后稷能教民以尽人事故其穑如此○庆源辅氏曰夫自浸种以至收成无非尽人力以相助之而但曰穑者要其成而言之耳】故尧以其有功于民封于邰使即其母家而居之以主姜嫄之祀故周人亦世祀姜嫄焉【华谷严氏曰五章述后稷掌稼穑而封邰也○曹氏曰生民之功本于姜嫄不可弗祀乃特立庙祀之故周官大司乐奏夷则歌小吕舞大濩以享先妣而序于先祖之上尊之也】
　　○诞降嘉种维秬【音巨】维秠【孚鄙反】维穈【音门】维芑【音起】恒【古反】邓之秬秠是获是亩【叶蒲洧反】恒之穈芑是任【音壬】是负【叶扶委反】以归肇祀【叶养里反】
　　赋也降降是种于民也书曰稷降播种是也【孔丛子魏王问子顺曰寡人闻昔者上天神异后稷而为之下嘉谷荅曰天虽至神未闻下谷与人也诗美后稷能大教民种嘉谷以利天下故曰诞降嘉种犹书所谓稷降播种农植嘉谷也】秬黑黍也秠黑黍一稃【音孚】二米者也穈赤粱粟也芑白粱粟也恒遍也谓徧种之也任肩任也负背负也旣成则获而栖之于亩任负而归以供祭祀也秬秠言获亩穈芑言任负互文耳肇始也稷始受国为祭主故曰肇祀【华谷严氏曰六章述后稷教人种嘉谷以供祭祀也○安成刘氏曰后稷得国而始主祭则宗庙羣神之祀皆始此矣○丰城朱氏曰稷之降种其名不一而此独以秬秠糜芑言者自其种之嘉而可以供祭祀者言之也】
　　○诞我祀如何或舂【伤容反】或揄【音由】或簸【波我反】或蹂【音柔】释之叟叟【所留反】烝之浮浮载谋载惟取萧祭脂取羝【都礼反】以軷【蒲末反叶蒲昧反】载燔载烈【如字叶力制反】以兴嗣岁【叶音雪又如字】赋也我祀承上章而言后稷之祀也揄抒【音暑】臼也【孔氏曰谓杼米以出臼也】簸扬去糠也蹂蹂禾取谷以继之也释浙【音昔洮米也】米也叟叟声也浮浮气也谋卜日择士也【安成刘氏曰周礼太宰及仪礼少牢馈食皆前期十日帅执事而卜祭日之吉凶又按射义将祭必先习射以择士射中者得与于祭所择之士谓诸侯诸臣及所贡士也】惟斋戒具修也【安成刘氏曰太宰掌百官之誓戒与其具脩斋者散斋七日戒者致齐三日具谓所当供脩谓扫除冀污也】萧蒿也脂膟【音律】膋【音聊】也宗庙之祭取萧合【音閤】膟膋爇【如劣反】之使臭达墙屋也【郑氏曰膟膋膓间脂也与萧合烧之】羝牡羊也【孔氏曰祭不用牝也】軷祭行道之神也【郑氏曰山行曰軷封土为山象以菩刍棘柏为神主旣祭以车轹之而去菩音倍轹音洛】燔傅诸火也烈贯之而加于火也【曹氏曰宗庙与軷皆有尸燔烈所以为尸羞也】四者皆祭祀之事所以兴来岁而继徃岁也【华谷严氏曰七章述后稷祭祀之事总説宗庙及軷祭也○庐陵曹氏曰朱子谓四者皆祭祀之事虽只指取萧以下四者而言然春簸以及谋惟亦莫非祭祀时事特舂簸以及谋惟乃将祭时事取萧以及燔烈则临祭时事祭祀以农事而始兴则亦以农事而迭举今嵗丰年而祭所以报也亦所以祈也于是丰年之祥无或间断徃嵗之丰登可继来嵗之丰登又兴矣可见后稷之谨祭祀而重农事也如此】
　　○卬【五郎反】盛【音成】于豆于豆于登其香始升上帝居歆【下与今叶】胡臭亶时【叶上止反】后稷肇祀【叶养里反】庶无罪悔【叶呼委反】以迄【许乙反】于今【上与歆叶】
　　赋也卬我也木曰豆以荐菹醢也瓦曰登以荐大【音泰】羮也【孔氏曰天官醢人掌四豆之实皆有菹醢是豆为荐羞菹醢也公食大夫礼大羮湇不和实于登是登为盛大羮也大古之羮不调以盐菜湇者肉汁也湇音泣○临川王氏曰释之烝之簠簋尊爵之实也羝俎实也豆登则实以菹醢大羮之器也或言其器或言其实互相备也○庐陵罗氏曰卭盛于豆登则亲执其劳而非委之他人也】居安也鬼神食气曰歆【叠山谢氏曰天地间惟理与气有此理则有此气有此气则有此理鬼神无形无声惟有理有气在冥汉之间耳凡祭皆以心感神以气合神者也黍稷必馨香酒殽必芬芳用椒用桂用萧用欝金草皆以香气求神神以歆飨此气耳】胡何臭香亶诚也时言得其时也庶近迄至也○此章言其尊祖配天之祭【三山李氏曰前章言后稷肇祀为祭宗庙羣神此章言后世旣有天下郊天配以后稷也○华谷严氏曰末章言尊后稷以配天也】其香始升而上帝已安而飨之言应之疾也此何但芳臭之荐信得其时哉葢自后稷之肇祀则庶无罪悔而至于今矣【华谷严氏曰言天之所享不在物也葢后稷能教民稼穑以相天故以功封邰而祀宗庙天心眷之久矣子孙世脩其业不敢失坠以获罪于天遂至今日得以成王业而郊天天之歆飨葢在此耳○曹氏曰大羹不和陶瓦无文至薄也而上帝则居然歆之葢自后稷肇祀宗庙社稷以来世世克脩其业是以上帝眷顾无穷也】曾氏曰自后稷肇祀以来前后相承兢竞业业惟恐一有罪悔获戾于天阅数百年而此心不易故曰庶无罪悔以迄于今言周人世世用心如此也【庆源辅氏曰此章方言周家尊后稷以配天之祭旣言天之所以应答者甚疾矣于是遂言自后稷至成王只是兢兢一心唯恐有罪悔以承天之休而不敢少替此即曽子战兢之心也但其用有广狭耳○丰城朱氏曰上章言后稷之祀此章遂言今日尊祖配天之祭夫莫髙于天莫尊于帝若不可得而感格也而香之始升上帝已安而飨之岂为其芳臭之荐得其时而已哉葢自后稷之肇祀也载谋载惟之致其诚取萧取羝之致其谨载燔载烈之致其戒固未尝有一毫之罪悔由后稷而公刘公刘之心无以异于后稷也由公刘而大王大王之心无以异于公刘也由大王而文武文王武王之心又无以异于大王也今至于后王之时而此心之敬畏犹前日也则上帝之飨之也岂徒以其物哉正以周人之用心同一敬畏之相传也】
　　生民八章四章章十句四章章八句
　　此诗未详所用岂郊祀之后亦有受厘【音僖】颁胙之礼也欤【庆源辅氏曰先生疑此诗专言后稷而不及于天则固非可用于郊祀上帝之时矣若郊祀后有受厘颁胙之礼则用此诗可也按汉书注如淳曰厘福也应劭曰祭余肉也顔师古曰字本作禧假借用耳○新安胡氏曰叚氏云郊祀后稷乐歌已见于颂郊祀主于严肃故其辞简此殆大臣因祀事之余推原其所以尊者耳】旧説第三章八句第四章十句今按第三章当为十句第四章当为八句则去呱訏路音韵谐协呱声载路文势通贯而此诗八章皆以十句八句相间为次又二章已后七章已前每章之首皆有诞字【朱子曰生民是序事诗序那首尾要尽下武有声等诗却有反覆歌咏意思○安成刘氏曰此诗前三章言后稷之所以生四章五章言后稷树蓻五谷之美六章七章言后稷耕获以供羣祀卒章遂説归成王祀天之事而推原其自后稷以来未尝获戾于天也虽未明言尊稷配天之事而一诗之意实为尊稷配天而推本言之以为受厘之乐歌也】
　　敦【徒端反】彼行苇牛羊勿践履方苞方体维叶泥泥【乃体反】戚戚兄弟【待礼反】莫逺具尔或肆之筵或授之几
　　兴也敦聚貎勾萌之时也【郑氏曰勾屈生也芒而直曰萌】行道也勿戒止之词也苞甲而未坼也体成形也泥泥柔泽貌戚戚亲也莫犹勿也具俱也尔与迩同肆陈也【郑氏曰稚者设筵老者加之以几○长乐刘氏曰肆筵行燕礼也授几优尊也】○疑此祭毕而燕父兄耆老之诗故言敦彼行苇而牛羊勿践履则方苞方体而叶泥泥矣戚戚兄弟而莫逺具尔则或肆之筵而或授之几矣【朱子曰此诗上四句本是兴起下四句以行苇兴兄弟勿践是勿逺意也○庆源辅氏曰敦然始勾萌之行苇勿使牛羊践履之则自然渐渐甲坼成形而其叶泥泥然柔泽矣以兴戚戚然之兄弟莫使之相逺而常相亲近则自然或肆之筵或授之几矣兄弟亲戚恩意本厚其所以至于薄者只縁相逺而相疎故耳若常使相近相见情意浃洽则相亲相敬相与燕乐其于肆筵授几之事自然有不容己者矣此为首章一篇之意皆具于此最当玩味】此方言其开燕设席之初而慇懃笃厚之意蔼然已见于言语之外矣读者详之【东莱吕氏曰敦彼行苇其可使牛羊践履之乎戚戚兄弟其可疎逺而不亲近之乎忠厚之意蔼然见于言语之外矣】
　　○肆筵设席【叶祥勺反】授几有缉御【叶鱼驾反】或献或酢【才洛反】洗爵奠斝【古雅反叶居讶反】醓【他感反】醢以荐【叶即略反】或燔或炙【叶陟略反】嘉殽脾【婢支反】臄【渠略反】或歌或咢【五洛反】
　　赋也设席重【平声】席也【孔氏曰筵亦席也铺陈曰筵借之曰席在下为铺陈在上人所蹈借也】缉续御侍也有相续代而侍者言不乏使也【长乐刘氏曰更其仆御所以优老不暂阙其侍从○庆源辅氏曰肆筵设席授几有缉御二句承上章而言肆筵授几之际其意有加无已也】进酒于客曰献客答之曰酢主人又洗爵醻【市流反】客客受而奠之不举也斝爵也夏曰醆【阻限反】殷曰斝周曰爵【孔氏曰斝尽禾稼也】醓醢之多汁者也【孔氏曰醓肉汁也葢用肉为醢特有多汁醢所以濡葅有醢必有葅】燔用肉炙用肝臄口上肉也歌者比【音备】于琴瑟也【孔氏曰诸言歌者皆以和之】徒击鼓曰咢○言侍御献醻饮食歌乐之盛也【丰城朱氏曰侍御之盛言其人之不乏也献醻之盛言其礼之无阙也饮食之盛言其物之丰也歌乐之盛言其声之备也】
　　○敦【音雕下同】弓旣坚【叶古因反】四鍭【音侯】旣钧舍【音舍】矢旣均序宾以贤【叶下珍反】敦弓旣句【古候反叶古侯反】旣挟【子协反】四鍭四鍭如树【叶上主反】序宾以不侮
　　赋也敦雕通画也天子雕弓【孔氏曰雕是画饰之义弓惟用漆漆上又画之荀子云天子雕弓诸侯彤弓大夫黑弓】坚犹劲也鍭金镞剪羽矢也【镞宗入声○孔氏曰鍭者铁镞之矢名也】钧参【音骖】亭也谓三分之一在前二在后三订之而平者前有铁重也舍释也谓发矢也均皆中也贤射多中也投壶曰某贤于某若干纯【音全】竒【音畸】则曰竒均则曰左右均是也【礼记投壶曰司射执算曰左右卒投请数二算为纯一纯以取一算为竒遂以竒算告曰云云注曰一胜为贤尚技艺也纯竝音全○仪礼乡射礼曰若右胜则曰右贤于左若左胜则曰左贤于右以纯数告若有竒者亦曰竒若左右均则左右皆执一算以告曰左右均注曰贤犹胜也言贤者射以中为隽也纯竝如字】句彀通谓引满也射礼搢【音晋】三挟【音浃】一既挟四鍭则徧释矣【孔氏曰搢者插也挟谓手挟也射用四矢故插三于带间挟一以扣而射也射礼每挟一矢今言挟四鍭故知已徧释之也按大射礼搢三挟一葢谓卿大夫若其君则使人属矢不亲挟也】如树如手就树之言贯革而坚正也不侮敬也令弟子辞所谓无怃【音呼】无敖【音傲】无偝【音佩】立无逾言者也【投壶注曰弟子宾党主党年稺者也为其立堂下相防慢同射戒令之怃敖慢也偝立不正向前也逾言逺谈语也】或曰不以中病不中者也射以中多为隽【祖峻反】以不侮为徳○言既燕而射以为乐也【庆源辅氏曰此言旣燕而射以为乐前四句言射而中又以中多为贤后四句言射而贯革又以不侮为徳中多则艺精不侮则徳盛○庐陵李氏曰大射主于射故大夫未举旅则射燕射主于饮酒故王肃以此为燕射于燕旅酬后为之○东莱吕氏曰按仪礼燕射如乡射之礼射虽毕而宴未终举觯无算爵献酌尚多故言酌大斗祈黄耇于旣射之后】
　　○曾孙维主【如字或叶当口反】酒醴维醹【如主反或叶奴口反】酌以大斗【叶肿庾反或如字】以祈黄耉【叶果五反或如字】黄耉台【汤来反】背【叶必墨反】以引以翼寿考维祺【音其】以介景福【叶笔力反】
　　赋也曾孙主祭者之称今祭毕而燕故因而称之也【朱子曰此诗作于成王之时葢谓成王也而説者于他诗所谓曽孙皆以为成王则误矣○埤雅曰周官王燕则膳夫为献主臣莫敢与君抗礼今此曽孙维主则以尊事黄耇所以为厚也】醹厚也大斗柄长三尺【孔氏曰汉礼器制度注勺五升径六寸长三尺所谓大斗也此葢从大器挹之于樽用此勺耳其在樽中不当如此之长勺也】祈求也黄耉老人之称以祈黄耉犹曰以介眉寿云耳古器物歀识【音志】云用蕲【音祈】万寿【考古图伯百父敦铭曰云云百音首又读如冏敦音对】用蕲眉寿永命多福【考古图齐豆铭曰云云】用蕲眉寿万年无疆【考古图召仲丂父壶铭曰云云伯戋颒盘铭亦曰云云丂音考颒音防】皆此类也台鲐【汤来反】也大老则背有鲐文【孔氏曰老人气衰皮肤消瘠背若鲐鱼也】引导翼辅祺吉也○此颂祷之词欲其饮此酒而得老寿又相引导辅翼以享寿祺介景福也【庆源辅氏曰此则颂祷之辞尤见亲爱无穷之意曰黄耇曰台背曰寿考曰维祺者则可见其为燕父兄耆老之诗也台背则老又甚于黄耇也相引导则不昧于所适相辅翼则不怠于所行相与年髙而徳邵也】
　　行苇四章章八句
　　毛七章二章章六句五章章四句郑八章章四句毛首章以四句兴二句不成文理二章又不协韵郑首章有起兴而无所兴皆误今正之如此【废源辅氏曰先儒分章之误皆由不知比兴之体音韵之节故也是以先生于序説不得不明辨之○丰城朱氏曰前两章未射而饮燕之始也故备言其礼乐之盛后二章旣射而饮燕之终也故惟致其颂祷之诚言之固有序也】
　　旣醉以酒旣饱以徳君子万年介尔景福【叶笔力反】
　　赋也徳恩惠也君子谓王也尔亦指王也○此父兄所以荅行苇之诗言享其饮食恩意之厚【永嘉陈氏曰燕接之间恩泽充足故言饱徳】而愿其受福如此也【叠山谢氏曰臣子爱君愿其寿考又愿天助以大福祝颂之辞也○庆源辅氏曰醉酒饱徳则行苇所谓侍御献酧饮食歌乐之盛皆举之矣但言徳者葢徳寓于物言徳则可该之行苇末句云以介景福者泛祷之之辞也此言介尔景福者特祷其君之辞也】
　　○旣醉以酒尔殽旣将君子万年介尔昭明【叶谟郎反】赋也殽俎实也【孔氏曰以牲体实之于俎也】将行也亦奉持而进之意昭明犹光大也【曹氏曰老将至而耄及之古人所病天旣钖王以寿考又大之以昭明则受福无穷也○丰城朱氏曰上章言介其景福此章言介尔昭明则昭明者亦指福之髙明光大而言耳】
　　○昭明有融髙朗令终令终有俶【尺六反】公尸嘉告【叶姑沃反】赋也融明之盛也春秋传曰明而未融朗虚明也令终善终也洪范所谓考终命【九峯蔡氏曰考终命者顺受其正也○丰城米氏曰昭明髙朗言其福之光大令终言其福之悠久此诗之言昭明髙朗犹天保之言单厚多益若以徳言而实以福言也】古器物铭所谓令终令命是也【考古图□敦铭曰万年无疆令终令命□音宴敦音对】俶始也公尸君尸也周称王而尸但曰公尸葢因其旧如秦已称皇帝而其男女犹称公子公主也嘉告以善言告之谓嘏辞也葢欲善其终者必善其始今固未终也而旣有其始矣于是公尸以此告之【黄氏曰宗祝传公尸之辞以告主人也○东莱吕氏曰自既醉以酒至此皆祭毕而燕臣下报上颂祷之词也自公尸嘉告至卒章皆追道祭之受福以明颂祷之实也】
　　○其告维何笾豆静嘉【叶居何反】朋友攸摄摄以威仪【叶牛何反】赋也静嘉清洁而美也【长乐刘氏曰静言其涤濯且敬也嘉言其新美而时也】朋友指宾客助祭者説见楚茨篇【安成刘氏曰将祭之先筮其臣之吉者戒之使之助祭为祼献之事谓之宾客谓之朋友皆尊之之词所以重祭事也】摄捡也○公尸告以汝之祭祀笾豆之荐既静嘉矣【临川王氏曰其设之也至谨而为之也至美与执防踖踖为俎孔硕君妇莫莫为豆孔庶同意】而朋友相摄佐者又皆有威仪当神意也【孔氏曰各自收敛以相佐助为威仪之事祭义所谓济济漆漆是也漆音切○临川王氏曰摄以威仪则其助祭也莫或敢慢与既齐既稷既匡既饬同意○庆源辅氏曰其告维何问尸告之辞君何也笾豆之静嘉徳之寓于物也朋友之摄捡以威仪徳之寓于人也祭祝之事无大于此二者人才敬则自然收敛而相摄佐以威仪矣】自此至终篇皆述尸告之辞【安成刘氏曰此章述尸告其仪物之盛也】
　　○威仪孔时【叶上止反】君子有孝子【叶奨里反】孝子不匮【求位反】永锡尔类
　　赋也孝子主人之嗣子也仪礼祭祀之终有嗣举奠【安成刘氏曰特牲祝酌酒奠于神席前祝祭告毕迎尸入至献尸而旅酬主人嗣子入尸执前所奠觯饮之嗣子卒饮洗酌酒酢尸尸啐酒仍奠其觯○郑氏曰举犹饮也】匮竭类善也○言汝之威仪旣得其宐【曹氏曰祭义以为主人则其亲也慤其行也趋趋以数宾客则济济漆漆然各致其至故威仪甚得其时也】又有孝子以举奠【蓝田吕氏曰孝子饮奠所以致其传付祖考徳泽之意深矣】孝子之孝诚而不竭则宐永锡尔以善矣东莱吕氏曰君子旣孝而嗣子又孝其孝可谓源源不竭矣【庐陵彭氏曰观其威仪孔时可以见成王之奉先孝矣固宜有孝子继于其后永久不匮代代相传葢天之锡君以类相从必然之理也后汉桺氏事姑孝姑曰我老无以报妇愿汝生孝子即此公尸嘉告之意也于是下章言嗣而卒之以从以孙子皆永锡尔类之验也○安成刘氏曰此述尸告其嗣子之孝也○丰城朱氏曰上章言笾豆静嘉孝诚之着于物也朋友攸摄孝诚之见于人也此言孝子不匮孝诚之传于后嗣也下三章言室家之壸孝诚之形于内助也锡尔以祚所以厚其身也锡尔以所以昌厥后也厘尔女士则室家之深逺而严肃者非止于一世也从以孙子则嗣子之孝诚不竭者非止于一人也此皆述尸告之词也】
　　○其类维何室家之壸【苦本反叶苦俊反】君子万年永锡祚【才故反】【羊刃反】
　　赋也壸宫中之巷也言深逺而严肃也祚福禄也子孙也锡之以善莫大于此【庆源辅氏曰此又问其所谓善者如何则云使尔居于深逺严密之宫室无有外虞厯万年之永而长锡以福禄与子孙也○孔氏曰七章所言即祚也八章所言即也此章举其目下章分説之○安成刘氏曰此章述尸告以锡善之意由其仪物之盛美也故锡之以祚由其嗣子之尽孝也故锡之以葢亦各以其类为报如楚茨工祝致告之意也】
　　○其维何天被【皮寄反】尔禄君子万年景命有仆赋也仆附也【孔氏曰仆御必附近于人】○言将使尔有子孙者先当使尔被天禄而为天命之所附属【孔氏曰前章言祚此章因其句末而转之故云其维何其实先言祚耳】下章乃言子孙之事【安成刘氏曰上章言锡善而兼举祚此章述尸告锡祚之事而必发之以其维何下章述尸告锡之事而必发之以其仆维何葢锡以者必锡以祚得其祚者必得其反覆互言以见二者相因而兼备也】
　　○其仆维何厘【力之反】尔女士【鉏里反】厘尔女士从以孙子【叶奨里反】
　　赋也厘予【音与】也女士女之有士行者谓生淑媛【音院美女也】使爲之妃【音配】也从随也谓又生贤子孙也【庆源辅氏曰此又问天命之所附属者何事则云天命有所附属则不过予尔以贤女使为之妃又随之而生贤子孙焉耳所谓天命之附属者莫大于此观周家自大王大姜以来之事则可见矣○郑氏曰天旣予汝以女而有士行者又使生贤智之子孙以随之谓传世也】
　　旣醉八章章四句【天台潘氏曰古人祝颂多以寿考及子孙众多为言如华封人祝尧以为愿圣人寿愿圣人多男子亦此诗之意又曰观行苇既醉二诗见人君尽其诚敬于祭祝之时极其恩义于燕饮之际凡父兄耆老所以祝愿之者如此则其获福也宜矣此所谓福无不自已求之者也○定宇陈氏曰由君子之有孝子故世世予以女士而生孙子国家千万世无穷之福其基本实在于此父兄之意逺矣】
　　鳬【音扶】鹥【于鸡反】在泾公尸来燕来宁尔酒既清尔殽既馨公尸燕饮福禄来成
　　兴也鳬水鸟如鸭者【孔氏曰长尾背上有文青色卑脚短喙水鸟之谨愿者也○本草曰野鸭为鳬】鹥鸥也泾水名尔自歌工而指主人也馨香之逺闻也○此祭之明日绎而宾尸之乐【庐陵李氏曰绎寻绎前祭也○朱子曰古者宗庙之祭有尸既祭之明日则暖其祭食以燕为尸之人故有此诗】故言鳬鹥则在泾矣公尸则来燕来宁矣酒清殽馨则公尸燕饮而福禄来成矣【庆源辅氏曰宾尸者以宾礼燕尸也此乃绎祭燕尸之乐歌故不及其他但重叠言之以及其尊敬颂祷之诚耳来如董子所谓福禄自来之来成就也言福禄来成就乎尸也】
　　○鳬鹥在沙【叶桑何反】公尸来燕来宐【叶牛何反】尔酒旣多尔殽旣嘉【叶居何反】公尸燕饮福禄来为【叶吾禾反】
　　兴也为犹助也
　　○鳬鹥在渚公尸来燕来处尔酒既湑【息汝反】尔殽伊脯公尸燕饮福禄来下【叶后五反】
　　兴也渚水中髙地也湑酒之泲【跻上声】者也【释文曰湑与左传缩酒同义谓以茅泲之而去其糟也】
　　○鳬鹥在潨【左公反】公尸来燕来宗旣燕于宗福禄攸降【叶乎攻反】公尸燕饮福禄来崇
　　兴也潨水防也【説文曰小水入大水也】来宗之宗尊也于宗之宗庙也【安成刘氏曰二宗字虚实不同】崇积而髙大也
　　○鳬鹥在亹【音门】公尸来止熏熏【叶眉贫反】防酒欣欣燔炙芬芬【叶丰匀反】公尸燕饮无有后艰【叶居银反】
　　兴也亹水流峡中两岸如门也【庐陵欧阳氏曰鳬鹥在泾在沙每章言各不同者谓水鸟在水中及水旁得其所耳】熏熏和説也欣欣乐也芬芬香也
　　鳬鹥五章章六句【庆源辅氏曰宁安也宜称也处居也宗尊也成就也为助也下自上而下易辞也降与下同崇则积而极其髙大也皆后言之渐重来为来下攸降来崇皆指今日言尔无有后艰则言其后日永无难难也夫人之享福克保其后至于无有后艰则积而髙大者可以常保而无隳矣】
　　假【中庸春秋传皆作嘉今当作嘉】乐【音洛】君子【叶音则】显显令徳宐民宐人受禄于天【叶铁因反】保右【音又】命【叶弥并反】之自天申之
　　赋也嘉美也君子指王也民庶民也人在位者也申重也○言王之徳旣宐民人而受天禄矣而天之于王犹反覆眷顾之不厌旣保之右之命之而又申重之也【庆源辅氏曰假乐君子是作诗者美而乐之也唯其美之故乐之显显是明而可见之意令徳显然明着故民人皆宜之宜谓心惬之人惬之故天禄之也保安也右助也命命之为天子也自天申之则又眷顾无穷之意在已之徳不已则在天之命无穷也○蓝田吕氏曰旣有显显之令徳而又有宜民人之大功此宜受天禄矣故天旣保右之又申命之也○朱子曰我有受福禄之理故天既右之又申之也董仲舒曰为政而宜于民故当受禄于天虽只是叠将来説然玩味之觉他説得自有意思○叠山谢氏曰天心之眷成王无穷旣保之又右助之旣命之又申命之诗人善于形容天眷之厚也○安成刘氏曰此与天保二章文意相似○丰城朱氏曰嘉乐言徳之可嘉可乐明则光辉而不昧令则纯粹而无駮此其徳之所以为美也受禄于天此自其已然者言之也保右命之自天申之此自其无穷者言之也】疑此即公尸之所以答鳬鹥者也
　　○干禄百福【叶笔力反】子孙千亿穆穆皇皇宜君宜王不愆不忘率由旧章
　　赋也穆穆敬也皇皇美也君诸侯也王天子也愆过率循也旧章先王之礼乐政刑也○言王者干禄而得百福故其子孙之蕃至于千亿适【丁厯反】为天子庶为诸侯无不穆穆皇皇以遵先王之法者【朱子曰上二句是愿其子孙之多下四句是愿其子孙之贤又曰此诗次章不説其他但愿其子孙之众且贤此意甚好○庐陵彭氏曰君之福禄莫大于子孙众多然非贤则不足以膺受畀付至于违越法度非所以为福矣故言王者子孙众多者必曰宜君宜王又曰率由旧章如春秋之时晋侯请隧襄王以王章而不许鲁灾命藏象魏而季武子以为旧章之不可忘葢成王周公制礼作乐秩然成章传之万世可以遵守○叠山谢氏曰不愆则无聪明乱旧章之过不忘则常有继志述事之心○庆源辅氏曰此説王者千禄而得百福然却不説其他只説其子孙之多且贤者葢福禄无盛于此也有能敬可美之徳则自然宜君宜王矣不愆不忘率由旧章又是咏上两句不过乎理不忘乎心只是敬也能敬则能遵先王之法矣孟子引之甚得诗意○定宇陈氏曰上章言今王之显徳固所以受福未若后嗣之多贤所以久其福也】
　　○威仪抑抑徳音秩秩无怨无恶【乌路反】率由羣匹受福无疆四方之纲
　　赋也抑抑密也秩秩有常也匹类也○言有威仪声誉之美又能无私怨恶以任众贤是以能受无疆之福为四方之纲【庆源辅氏曰威仪以其见于容止者而言徳音以其形于声誉者而言容止抑抑然甚密而无间声誉秩秩然冇常而不替其徳可谓全矣能如此则自然无私怨恶矣率由旧章能循用先王之法也率由羣匹能尽用天下之贤也人君而能如此则宜其受无疆之福为四方之网也纲乃网之大绳】此与下章皆称愿其子孙之辞也【黄氏曰此章上四句即所以为纲之道也是故元气不存虽盛且壮不足为一身之福纲纪不立虽强且富不足为人君之福诗人以无疆之福祝其子孙而继之曰四方之纲又继之曰之纲之纪其意不亦渊乎○安成刘氏曰上章愿王子孙之多且贤兼适庶而言此及下章称愿之词则皆但言其适为天子者葢主为王言之也而上章则愿其子孙之法祖此章又愿其子孙之法贤也○丰城朱氏曰前章千禄百福子孙千亿则言王者之福本乎天而有以及后世所以为祝颂之辞也此章受福无疆四方之纲则言其子孙之福本乎徳而有以及天下又所以为称愿之辞也】或曰无怨无恶不为人所怨恶也
　　○之纲之纪燕及朋友【叶羽已反】百辟卿士【鉏里反】媚【眉备反】于天子【叶奨里反】不解【佳卖反】于位民之攸墍【许旣反】
　　赋也燕安也朋友亦谓诸臣也【东莱吕氏曰泰誓云友邦冡君酒诰曰大史友内史友则朋友者合百辟卿士言之也○安成刘氏曰集传言亦者葢此诗指诸臣谓朋友亦如旣醉指助祭之臣为朋友也】解惰塈息也○言人君能纲纪四方而臣下赖之以安则百辟卿士媚而爱之维欲其不解于位而为民所安息也【朱子曰此章承上章之意故上云四方之纲即继之曰之纲之纪葢张之为纲理之为纪下面百辟卿士至于庶民皆是頼君以为纲所谓不解于位者葢欲纲常张而不防也○庆源辅氏曰之纲二字又叠上章末句而并言之纪者凡网罟张之为纲理之为纪也人君能纲纪四方则臣下自然頼之以为安若在上者管束不来则臣下何恃以为安也下頼以为安故皆知爱媚于其上如此上下之情绸缪如一而血脉自相贯通故在上者不解于位则在下者所由以休息也】东莱吕氏曰君燕其臣臣媚其君此上下交而为泰之时也泰之时所忧者怠荒而已此诗所以终于不解于位民之攸塈也方嘉之又规之者葢臯陶赓歌之意也【书益稷臯陶乃赓载歌曰元首明哉股肱良哉庶事康哉又歌曰元首丛脞哉股肱惰哉万事堕哉九峯蔡氏曰臯陶续歌之意言君明则臣良而众事皆安所以劝之也君行臣职烦细碎则臣下懈怠不肯任事而万事废壊所以戒之也○庐陵曹氏曰此二章朱子定为称愿子孙之辞则是以当然之事为将然之期上章既极其称愿之意矣下章乃又于称愿之中而寓规警焉葢人君居天下之尊而使治效及于臣下信可称也如或为之臣者但知已之得其安而所以爱君者不知致勉而使民生之举安是岂公尸之所愿哉此其规戒之意有黙寓焉者矣】民之劳逸在下而枢机在上上逸则下劳矣上劳则下逸矣不解于位乃民之所由休息也
　　假乐四章章六句【安成刘氏曰首章之言乃一诗之大旨二章之不愆不忘三章之威仪徳音所以为显显令徳也三章四方之纲四章之纲之纪而民之攸墍所以宜民也二章之无怨无恶率由羣匹四章燕及朋友媚于天子所以宜人也至于二章之千禄百福子孙千亿三章之受福无疆者又皆所谓受禄于天而自天申之者也】
　　笃公刘匪居匪康廼埸【音易】廼疆廼积廼仓廼裹【音果】糇【音侯】粮【音良】于槖【他洛反】于囊【乃郎反】思辑【音集】用光弓矢斯张干戈戚扬爰方启行【叶户郎反】
　　赋也笃厚也公刘【释文曰王肃云公号刘　名尚书传公爵刘名　后】稷之曾孙也事见豳风【孔氏曰后稷生不窋不窋生鞠陶鞠陶生公刘是后稷之曽孙也】居安康宁也埸疆田畔也【董氏曰疆者田之大界埸是小界今之小田塍也胜音承】积露积也糇食粮糗【丘上声】也【华谷严氏曰糇干食粮米食】无底曰槖有底曰囊【朱子曰皆所以盛糇粮也】辑和戚斧扬钺【孔氏曰钺大而斧小大公六韬云大柯斧重八斤一名天钺】方始也○旧説召康公【名奭】以成王将涖政当戒以民事故咏公刘之事以告之【临川王氏曰周之有公刘言乎其时则甚微言乎其事则甚勤称时之甚微以戒其盈称事之甚勤以惩其逸葢召公之志也○黄氏曰言公刘者葢以乃祖乃父之事乃人之所素信也七月之诗必以后稷公刘为戒无逸之书必以太王王季文王为説善进戒于君者皆如是也】曰厚哉公刘之于民也【叠山谢氏曰周人以忠厚为家法此诗六章皆曰笃公刘笃者厚之至也言公刘之厚子孙不可忘也】其在西戎不敢宁居治其田畴实其仓廪旣富且强于是裹其糇粮思以辑和其民人而光显其国家然后以其弓矢斧钺之备爰始启行而迁都于豳焉葢亦不出其封内也【庆源辅氏曰此章总言公刘能足食足兵然后迁豳之事夫公刘失职而自窜于西戎固安能欝欝久居此乎是宜其匪居匪康也思辑用光者乃其匪居匪康之效验也其迁都也经理之勤积累之久糗粮兵器之备如此则公刘之厚于民可知矣其后武王之治内治外宣王之内脩外攘皆同此一辙耳○黄氏曰公刘不轻于用民也必先有以蓄民之财洽民之情而后可以用民之力其笃于为民之心可见矣孟子曰故居者有积仓行者有裹粮也然后可以爰方启行然后可三字可见公刘之心○南轩张氏曰公刘迁国已与百姓俱无不足之患也○东莱吕氏曰公刘内治旣备然后拓大境土国都虽迁向之疆埸积仓固在其封内也】
　　○笃公刘于胥斯原【叶纷干反】旣庶旣繁【叶纷干反】旣顺廼宣而无永叹【他安反】陟则在巘【鱼辇反叶鱼轩反】复降在原何以舟【叶之遥反】之维玉及瑶【音遥】鞞【必顶反】琫【必孔反】容刀【叶徒招反】
  </div>
  <div class="pagination">
   <a href="诗传大全_page28.html">
    上一页
   </a>
   <span>
    ...
   </span>
   <a href="诗传大全_page24.html">
    24
   </a>
   <a href="诗传大全_page25.html">
    25
   </a>
   <a href="诗传大全_page26.html">
    26
   </a>
   <a href="诗传大全_page27.html">
    27
   </a>
   <a href="诗传大全_page28.html">
    28
   </a>
   <span class="current-page">
    29
   </span>
   <a href="诗传大全_page30.html">
    30
   </a>
   <a href="诗传大全_page31.html">
    31
   </a>
   <a href="诗传大全_page32.html">
    32
   </a>
   <a href="诗传大全_page33.html">
    33
   </a>
   <a href="诗传大全_page34.html">
    34
   </a>
   <span>
    ...
   </span>
   <a href="诗传大全_page30.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
