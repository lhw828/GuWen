<!DOCTYPE html>
<html>
<head>
    <meta charset="UTF-8">
    <title>诗经通义 - 第 6 页/共 16 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>诗经通义 - 第 6 页/共 16 页</h1>
    <div class="content">　　溱洧二章章十二句
　　齐
　　严缉乐记言郑音好滥淫志衞音趣数烦志齐音傲僻骄志皆淫于色而害于德齐亦二南之变也○郝敬曰鲁既升为颂诸侯无先齐者矣齐风多鲁事鲁无风而于齐可以观鲁夫子葢微之也○邓元锡曰齐其有逸诗乎三代之遗音未识也季札所谓泱泱大风不知何据而云使未有逸诗太公之风斯下矣○按古称齐音柔缓故记云温良而能断者宜歌齐班固曰齐诗如还如着此亦其舒缓之体今不知柔缓者何谓岂以音节言之耶
　　鸡既鸣矣朝【音潮】既盈矣匪鸡则鸣苍蝇之声○东方明【读谟郎反音芒】矣朝既昌矣匪东方则明月出之光【辅氏曰首章疑于耳也二章疑于目也季本曰苍蝇之声此疑其已迟之辞也月出之光此幸其尚早之辞也】○虫飞薨薨甘与子同梦【读莫縢反音氓古音考音民】防且归矣【苏传云羣臣亦欲退朝而归治其家事此毛説也集传云俟君不出将散而归恐无此礼】无庶予子憎【音増○曽氏曰无庶予子憎庶无憎予与子也】
　　序鸡鸣思贤妃也哀公荒淫怠慢故陈贤妃贞女夙夜警戒相成之道焉
　　此与郑风鸡鸣诗同义书大传云古者后夫人入御于君鸡鸣太师奏鸡鸣于阶下然后夫人鸣佩玉于房中告去曰奏则必有诗矣师乙亦云三代之遗声齐人识之岂即此诗欤
　　或曰初告言非但鸡鸣亦有苍蝇之声以蝇飞则天将曙也次告月当作日【此朱传之説】言非但东方之明日出且有光以人君日出而视朝也三告则其辞愈迫皆所以速君之起○陈启源曰此诗人陈古刺今设为警戒之辞耳首章举君夫人可以起之时【传云鸡鸣而夫人作朝盈而君作】次章举君夫人可以朝之时【传云东方明则夫人纚笄而朝朝已昌盛则君听朝】以为立言之次第非真有两告末章又自言警戒之故与上二章亦一时语非两告不起至虫飞时又促之也
　　鸡鸣三章章四句
　　子之还【音旋】兮遭我乎峱【音峣】之间兮并驱【王氏曰并驱则遭我者非一人而已】从两肩兮揖我谓我儇【音懁】兮○子之茂【曹氏曰茂谓才艺之美茂也】兮遭我乎峱之道【读如鋀】兮并驱从两牡兮揖我谓我好【读如吼】兮○子之昌兮遭我乎峱之阳兮并驱从两狼兮揖我谓我臧兮
　　序还刺荒也哀公好田猎从禽兽而无厌国人化之遂成风俗习于田猎谓之贤闲于驰逐谓之好焉
　　章济曰子之还兮已誉人也谓我儇兮人誉已也并驱则人已皆与有能也诗人直述其辞不加一语刺之之意隠然言外○吕记齐之游畋成俗其驰驱而相遇也意气飞扬郁郁见于眉睫之间染于功利者深矣岂一朝一夕所能返哉○邓元锡曰言俗好猎不言君从禽斯风人之言
　　还三章章四句
　　俟我于着【同宁】乎而充耳【充耳即瑱悬之者曰紞紞以杂采线织成故有素有青有黄其色不同郑云人君五色臣则三色朱氏曰古者五等之爵朝防祭祀皆以充耳】以素乎而尚【疏尚谓尊尚此物而加饰也】之以琼华【读如敷○笺琼华悬紞之末所谓瑱也张子曰充耳非一物先以纩塞后以玉加之陈启源曰紞即今之绦绳纩所以缚瑱而属于紞以黄绵为之汉书黈纩充耳黈黄绵也集传未详】乎而○俟我于庭乎而充耳以青乎而尚之以琼莹【音荣】乎而○俟我于堂乎而充耳以黄乎而尚之以琼英【读如央】乎而【释文木谓之华草谓之荣荣而不实者谓之英琼华琼莹琼英皆玉石光色】序着刺时也时不亲迎也
　　吕记昏礼壻往妇家亲迎既奠雁御【音讶】轮壻乃先归俟于大门之外妇至壻揖妇以入及寝门揖入升自西阶齐人既不亲迎故但行妇至壻家之礼俟我于着乎而此壻俟于门外妇至揖妇以入之时也俟我于庭乎而庭在大门之内寝门之外此及寝门揖入之时也俟我于堂乎而升阶而后至堂此升自西阶之时也壻道妇入故于着于庭于堂每节皆俟之也按此解甚明如郑氏説则着庭堂皆在嫁者之家正与序反
　　此诗人托为新妇之言以刺失礼按着乃朝内之位人君所宁立处又充耳惟冕服有之士弁则否【周礼弁师惟五冕云玉瑱】序云刺时葢为当时诸侯以下皆废亲迎之礼毛传以充耳琼华为士服失之矣
　　着三章章三句
　　东方之日兮彼姝【音枢】者子在我室兮在我室兮履我即兮【旦则蹑我之迹而来】○东方之月兮彼姝者子在我闼兮在我闼兮履我发兮【暮则蹑我之迹而去】
　　序东方之日刺衰也君臣失道男女淫奔不能以礼化也
　　东方之日东方之月只因其时以起兴毛郑分君臣解支离甚矣欧阳义以日月喻姝子顔色美盛亦有致本之韩诗薛君章句【神女赋云其始来也耀乎若白日初出照屋梁其少进也皎若明月舒其光洛神赋云逺而望之皎若太阳升朝霞又云彷佛若轻云之蔽月皆此意】东方之日二章章五句
　　东方未明【读如芒】颠倒衣裳颠之倒之自公召之○东方未晞颠倒裳衣倒之颠【读典因反音敦古音考音真】之自公令之○折【音哲】栁樊圃狂夫瞿瞿【音句】不能辰夜【传辰时也挈壶氏以水火分日夜以告时于朝疏挈壶氏不言告时于朝周礼告时乃春官鸡人之职毛言挈壶告时者葢天子备官挈壶掌漏鸡人告时诸侯兼官不立鸡人故挈壶告也】不夙则莫【音慕○程子曰栁柔脆之木折之以为籓篱非坚固也狂夫知其有限见之则瞿然而惊昼夜之限非不明也乃不能知而不早则晏言无节之甚朱子解本此】
　　序东方未明刺无节也朝廷兴居无节号令不时挈壶氏不能掌其职焉【笺号令犹召呼也周礼挈壶氏掌漏刻者疏壶盛水器挈者悬系之名置箭壶内刻以为节而浮之水上令水漏而刻下】
　　程子曰言其不能正时矣非特刺是官也○何楷曰按左传襄公立无常鲍叔牙曰君使民慢乱将作矣管子亦云僖公卒诸儿以长得为君政令无常管鲍相谓曰君乱甚必失国二书云无常即序所谓无节者此诗之作当在襄公时
　　陈启源曰东方未明东方未晞皆言早也末章云不夙则莫则有时失之晚矣诗互文相备故序云刺无节葢太早太晚兼之不然与警鸡鸣问庭燎者何殊而以为刺哉
　　东方未明三章章四句
　　南山崔崔雄狐绥绥鲁道有荡齐子【王氏曰谓文姜曰齐子者以为此齐之子世而淫于齐】由归既曰归止曷又懐止○葛屦五两【如字又音亮○季本曰夏葛屦冬皮屦周礼屦人注有纁屦黄屦白屦黒屦散屦之五等毎屦皆二只故言五两两亦双也】冠緌【音防】双【读所终反音菘○按緌冠系之下垂者必双方可结传葛屦服之贱者冠緌服之尊者吕记贵贱各有偶也屦与屦为偶虽五两之多各有偶冠緌之双自为偶也襄公文姜非其偶犹冠屦之不可双也】止鲁道有荡齐子庸止既曰庸止曷又从止○蓻麻如之何衡【音横】从【音宗】其亩【严缉齐民要术云种麻功不厌熟纵横七遍以上则麻生无叶衡从其亩葢古法也】取【去声】妻如之何必告【音谷】父母【音某○考左传鲁惠公生桓公而薨桓母仲子以隠二年卒桓三年文姜乃归鲁是娶姜时桓无父母也此言必告父母者笺云议于生者卜于死者曰告桓公虽无父母不得谓之不告也】既曰告止曷又鞠【王志长曰毛训鞠为穷谓穷极其邪意也东莱训鞠为养谓养其奸而至于极也故下章云曷又极止】止○析薪如之何匪斧不克取妻如之何匪媒不得既曰得止曷又极【穷极其欲】止
　　序南山刺襄公也鸟兽之行淫乎其妹大夫遇是恶作诗而去之【襄公妹鲁桓公夫人文姜也左传桓公与夫人姜氏如齐齐侯通焉公谪之以告使公子彭生乗公公薨于车】
　　疏上二章刺襄公淫其妹下二章刺鲁桓公纵恣文姜序主刺襄公故不及鲁桓耳○何楷曰考左传桓三年文姜归鲁桓公自与齐侯为嬴之防而成昏是桓娶姜时既无父母又不由媒妁下二章云必告父母匪媒不得葢反言之以微致其意
　　南山四章章六句
　　无田【音佃】甫田维莠【音酉】骄骄无思逺人劳心忉忉【音刀】○无田甫田维莠桀桀【严缉骄骄桀桀皆由人力不足致莠草之长茂有骄纵桀傲之状】无思逺人劳心怛怛○婉兮娈【读如链】兮总角丱【音惯读古县反音绢○传总角聚两髦也疏总聚其髦以为两角】兮未几【上声】见兮突而弁兮序甫田大夫刺襄公也无礼义而求大功不修德而求诸侯志大心劳所以求者非其道也
　　辩説云未见其为襄公之时愚按左传襄公即位之四年师首止杀郑子亹轘髙渠弥五年迁纪八年灭纪九年伐衞纳子仪十二年降郕其年遂遇弑其不修德而求诸侯可以概见何必疑之
　　苏传田甫田必自其小者始小者之有余而甫田可启矣思逺人必自其近者始近者之既服而逺人自至矣夫欲得诸侯而求之此失诸侯之道也彼总角之童而至于突然弁也岂其求之哉其道则有所必至也君子之得诸侯亦未尝求之矣苟修其身而治其政令诸侯不来将焉往○按末章疑是欲速而求大功之喻如旧解吾不谓然以语气不类
　　甫田三章章四句
　　卢令令【音零】其人美且仁○卢重【平声】环其人美且鬈【音权○説文鬈髪好貌】○卢重鋂【音梅】其人美且偲【杨旭曰偲説文仓才切音猜本训强力也读诗记从之集传音鳃训多防貌与上章鬈字意重出○按朱传音本左传于思于思然不如説文为正】序卢令刺荒也襄公好田猎毕弋而不修民事百姓苦之故陈古以风今焉
　　按国语桓公问管仲曰昔我先君襄公田狩毕弋不听国政卑圣侮士而惟女是崇戎车待游车之裂戎士待陈妾之余序以此诗刺襄公可信　何楷曰襄公荒于田国人赋此以风之鬈与偲明是见其人之状貌非陈古也
　　卢令三章章二句
　　敝笱在梁其鱼鲂鳏【读五伦反音矜古音考云鳏矜古通用○鳏鱼未详孔丛子衞人钓于河得鳏鱼焉其大盈车是大鱼也吴任臣曰山海经鳡鱼即鱼一名鳏鱼李时珍曰鳡敢也其性独行故曰鳏鱼】齐子归止其从【去声】如云○敝笱在梁其鱼鲂鱮【音序○鱮今鲢鱼】齐子归止其从如雨○敝笱在梁其鱼唯唯【音委○疏唯唯鱼行相从之貌】齐子归止其从如水
　　序敝笱刺文姜也齐人恶鲁桓公微弱不能防闲文姜使至淫乱为二国患焉
　　三章皆恶鲁桓以刺文姜也朱传作刺庄公不然郝敬曰笱之制鱼可入不可出敝则鱼出矣帷薄不修之比也庄公于文姜为子桓公其夫也夫为妻纲如笱可制鱼夫不能制其妻则固敝笱矣故敝笱刺夫而猗嗟刺子序説各有当也
　　陈启源曰女子于归曰归归宁曰归大归曰归舍是无言归者文姜如齐始于桓之末年时僖公已卒不得言归宁又非见出不得言大归则此诗归止定是归鲁注疏指初嫁时言当矣但文姜淫行于归时未着也末年如齐桓即殒于彭生之手何自而防闲之而诗以为刺哉尝考桓公弑君自立惟恐诸侯讨之故汲汲婚齐以固其位观其不由媒介自防齐侯于嬴以成婚此可见已文姜复为僖公爱女于其嫁也亲送于讙则嫁时扈从之盛与文姜之骄逸难制皆可知桓公既恃齐以自安势不得不畏内养成骄妇之恶已非一朝特于晚年发之耳然则笱之敝也不敝于彭生乗公之日而敝于子翚逆女之时矣诗人探见祸本故不于如齐刺之而于归鲁刺之防深哉集传以为刺归齐既失考证意味亦短
　　敝笱三章章四句
　　载驱薄薄【音粕○薄薄疾驱声】簟茀朱鞹【音廓○疏用方文竹簟以为车后敝又有朱色之革为车之饰】鲁道有荡齐子发夕【读祥龠反音嚼古音考音芍○乗夜而行曰发夕朱解近拙】○四骊【音离○马黑色】济济【上声】垂辔弥弥【音你○众也】鲁道有荡齐子岂【音恺】弟【严缉此言岂弟所谓美恶不嫌同辞】○汶水汤汤【音伤○疏汶北是鲁地襄公当入鲁境防文姜于此水经注汶水又南迳钜平县故城东而西南流城东有鲁道诗所谓鲁道有荡也汶上夹水有文姜台】行人彭彭【音邦○多貌】鲁道有荡齐子翺翔○汶水滔滔行人儦儦【音标○众貌】鲁道有荡齐子游敖序载驱齐人刺襄公也无礼义故盛其车服疾驱通道大都与文姜淫播其恶于万民焉【左传鲁庄公二年冬夫人姜氏享齐侯于祝丘五年如齐师七年春防齐侯于防冬防齐侯于谷】
　　王志长曰曰岂弟曰翺翔则徜徉自得并慙沮之意而无之曰行人彭彭曰行人儦儦则禽兽之事公然与众人徴逐为之矣序所云播其恶于万民也○襄公疾驱其车以防文姜文姜疾发防之笺疏解同集传作文姜乗此车来防襄公非是以经云簟茀朱鞹簟茀乃诸侯车饰
　　载驱四章章四句
　　猗【于宜反音伊】嗟昌兮颀而长【疏其形状颀然而长好】兮抑若扬兮【抑而扬言髙下有节娴于容止也】美目扬【疏美日扬兮目扬皆美传解扬为眉葢以眉毛扬起故名眉为扬集传则云目之动】兮巧趋跄兮射则臧兮○猗嗟名【传目上曰名集传名犹称也辨详考异】兮美目清兮仪既成兮终日射【音石】侯不出正【音征○传二尺曰正疏正之言正也射者内志正则能中又鸟名齐鲁之间名题肩为正正鸟之捷者射之难中故以中为隽】兮展我甥兮○猗嗟娈【读音链】兮清扬【目清眉扬】婉【读许愿反音绚】兮舞则选【去声○笺选谓于伦等最上也】兮射则贯【读扃县反音眷】兮四矢反【读孚绚反音变古音考读去声○四矢乗矢也仪礼司射搢三而挟一个射礼一发四矢谓之井仪郑云四矢皆复故处言常中正鹄○王志长曰不出正兮言其巧也射则贯兮言其力也四矢反兮巧之中又有巧兮所以详言其射之臧也】兮以御乱【读灵眷反音恋】兮
　　序猗嗟刺鲁庄公也齐人伤鲁庄公有威仪技艺然而不能以礼防闲其母失子之道人以为齐侯之子焉【公羊传夫人谮公于齐侯公曰同非吾子齐侯之子也齐侯怒与之饮酒于其出也使彭生拉干而杀之】母乱而责子故其辞比敝笱为婉三章皆以猗嗟发叹歴数庄公之美正见其所不足○或问赵氏制其仆御之説庄公能行乎曰不能也考庄公之立止十五嵗庆父叔牙季友皆桓公子庆父庶兄也其才不在人下叔牙又佐之庄公特以母之贵压于其上其得立也葢齐襄为之援也文姜方挟舅氏以制其子庄公而雠齐制母焉则国非其有也安能不俯首帖耳惟母欲之是徇乎哉或曰庄公之受制于母以其重视此鲁国也使公能敝蹝千乗以复雠大义求见正于天子逊国庆父而已去之庶可以有辞于天下虽然当时周天子果能命方伯连率出六师以问齐襄之罪乎庆父君鲁叔牙必蹶起而争之鲁难宁有已乎然则为庄公者诚无计以处此也
　　猗嗟三章章六句

　　诗经通义卷三
　　钦定四库全书
　　诗经通义卷四　　　　　　吴江朱鹤龄撰
　　魏
　　按魏为晋献公所灭诗皆未灭时作公行公路虽晋官或魏亦尝有之○俭太过则褊啬褊啬之流为好利好利之流为重敛魏风以葛屦始以硕防终亦势使然乎
　　纠纠【音九○郝敬曰纠纠既敝而缭之】葛屦可以履霜【笺葛屦贱皮屦贵魏俗至冬谓葛屦可以履霜利其贱也】掺掺【音纎杨旭曰掺乃防字之俗书】女手可以缝裳【笺女未三月未成为妇魏俗使未三月妇缝裳利其事也】要【音腰】之襋【音棘】之好人服【读如白○传好人好女手之人范氏曰女而未妇为容好者也服郑训整治谓属着之】之○好人提提【安详审谛】宛然左辟【音避○疏妇至门夫揖而入此好人宛然而左还辟之不敢当主故就客位】佩其象揥【注见鄘风陈祥道曰以象骨搔首因以为饰名之曰揥葢有事则为饰无事则佩之】维是褊心是以为刺
　　序葛屦刺褊也魏地陿隘其民机巧趋利其君俭啬褊急而无德以将之
　　王志长曰礼者上下有章而已矣当时魏之卿大夫皆习其君之教而为褊急无礼之行故以为刺也诗曰佩其象揥则非士庶以下可知夫管大夫之难为上与晏大夫之难为下其不可立教一也不然俭为美德立国之先务也而何刺焉○朱传解首章本用毛郑惟好人异耳好人即缝裳之女【苏传妇人既嫁未庙见犹称女】如此解于下章左辟象揥语方顺左辟妇入门避夫不敢当尊也象揥妇人之盛饰言女子始嫁治其礼仪如此而遽可使之缝裳要襋以自服欤魏俗如此由其用心褊急吾是以刺之序刺其君意只见之言外朱子疑缝裳之女所作而以好人为大人则佩其象揥如何作男子之服
　　葛屦二章一章六句一章五句
　　彼汾【音文○苏传汾水出于晋其流入魏】沮【去声】洳【音孺】言采其莫【音暮○菜也陆玑疏茎大如着节节一叶今人缫以取茧绪其味酸而滑子如楮实而红】彼其【音记】之子美无度美无度殊异乎公路○彼汾一方言采其桑彼其之子美如英【读如央○草木英华】美如英殊异乎公行【音杭】○彼汾一曲言采其藚【音续○菜也尔雅藚牛唇如续断寸寸有节拔之复生郭璞注毛诗传云水蕮也陈启源曰陆玑疏云藚今泽蕮也叶如车前而大味亦如之郭璞注尔雅不用其説而于蕍蕮下注云今泽蕮是明以陆疏为非矣正义兼存两説而不置辨吕记朱传因之严缉取郭説辨之甚详】彼其之子美如玉美如玉殊异乎公族【疏公路与公行一也变文以韵句尔以其主君路车则谓之公路以其主兵车行列则谓之公行其公族则适子为之掌君公族】
　　序汾沮洳刺俭也其君俭而能勤刺不得礼也【疏云王肃孙毓皆以为大夫采菜崔灵恩集注其君作其君子释文亦作其君子云一本无子字】
　　汾沮洳三章章六句
　　园有桃其实之殽心之忧矣我歌【合曲】且謡【徒歌】不知我者谓我士也骄【王氏曰俭而非之则疑于骄】彼人是哉【读如赍】子曰何其【音基】心之忧矣其谁知之其谁知之葢亦勿思○园有棘【棘如枣而多刺陆佃曰大者枣小者棘酸枣棘也】其实之食心之忧矣聊以行国【读于逼反音役】不知我者谓我士也罔极【范氏曰罔极言责君无已也】彼人是哉子曰何其心之忧矣其谁知之其谁知之葢亦勿思
　　序园有桃刺时也大夫忧其君国小而迫而俭以啬不能用其民而无德教日以侵削故作是诗也
　　集传诗人忧其国小而无政故作是诗○首二句一章托赋所由郑解最迂谬夫桃贱果也【家语孔子曰果实有六而桃为下】棘小枣也园有桃园有棘亦可用其实以为殽为食兴国虽小亦可用其政以为治今彼人不能故中心忧之其曰我士葢赋诗者士也○严缉陈国区区而衡门欲诱掖其君桧至微矣而羔裘欲其君自强于政治与园有桃意同葢国无不可为患其君不能为耳此孟子告滕文意也
　　此与前篇二诗皆刺而所刺之故终不明言郑氏即以采莫采桑采藚及殽桃食棘为刺俭啬则失兴意矣
　　园有桃二章章十二句
　　陟彼岵【音户○尔雅岵山有草木】兮瞻望父兮父曰嗟予子行役夙夜无已上【尚通】慎旃哉犹来无止【犹传训可未详无止集传二説俱通】○陟彼屺【音起○尔雅屺山无草木○按毛传岵屺与尔雅正反疏云传写之误集传从毛】兮瞻望母【读如米】兮母曰嗟予季行役夙夜无寐上慎旃哉犹来无弃【吕记无弃言无弃我而不归也】○陟彼冈兮瞻望兄【读如荒】兮兄曰嗟予弟行役夙夜必偕【读举里反音几】上慎旃哉犹来无死序陟岵孝子行役思念父母也国迫而数【音朔】侵伐役乎大国父母兄弟离散而作是诗也【郑谱与秦晋隣国日见侵削疏春秋桓四年传秦师围魏是秦师数伐之】
　　郑笺作思其父母兄之戒较朱传想像思己之言更有味
　　陟岵三章章六句
　　十亩【疏古一夫百畆今云十亩魏虽削小未必即然举十亩以喻其陿隘耳张子曰周礼国郛之外有听为场圃之地者疑家授十亩以毓草木按二説不同集传用张説东莱云正使周制果家赋园廛十亩魏之小岂容尚守古法诗所云十亩特甚言之耳未可为定数也】之间兮桑者闲闲兮【疏田中不得有桑此言桑者民之所便虽田亦树之】行与子还【音旋】兮○十亩之外【读五坠反音义古音考音意云吴棫读】兮桑者泄泄【音异】兮行与子逝兮【疏还兮相呼而共归逝兮相呼而共往】
　　序十亩之间刺时也言其国削小民无所居焉【疏谓土田陿隘不足耕垦非谓民无居宅也】
　　水经注故魏国城南西二面距河仅二十余里北去首山可十余里处河山之间土田迫隘故着十亩之诗
　　闲闲泄泄毛氏训往来多人以见国之削小此解未安朱子谓政乱国危贤者不乐仕其朝思相率归于农圃语意豁然葢本之颍濵
　　十亩之间二章章三句
　　坎坎伐檀【读徒沿反音田】兮寘之河之干【读居焉反音肩】兮河水清且涟【按魏在晋之南河曲董氏云河浊而在岸之干之侧之滣者则清也毛传伐檀以俟世用若俟河水之清涟解太纡僻故集传不从然集传之解亦有未安伐檀河干本即所居以起兴耳何必云河水清涟车无所用欲自食其力而不可得哉】猗【兮同】不稼不穑胡取禾三百廛【疏地官遂人云夫一廛田百亩扬雄传有田一廛晋灼注谓有宅一廛则其田百亩也按三百廛谓一夫百亩之税三百言其多】兮不狩不猎胡瞻尔庭有县【音】貆【音暄○尔雅貉子曰□】兮彼君子兮不素餐【读如千】兮○坎坎伐辐【音偪读笔力反音偪○説文辐轮轑谓车轮中木之直指者】兮寘之河之侧兮河水清且直【苏传水平则流直】猗不稼不穑胡取禾三百亿【疏三百亿与三百廛三百囷相类若为釡斛之数则太多故为禾秉之数秉犹把也谓刈禾之把数】兮不狩不猎胡瞻尔庭有县特【兽三嵗】兮彼君子兮不素食兮○坎坎伐轮兮寘之河之滣【音唇】兮河水清且沦【尔雅小波为沦】猗不稼不穑胡取禾三百囷【丘伦反音髠】兮不狩不猎胡瞻尔庭有县鹑【音纯○防属】兮彼君子兮不素飱兮
　　序伐檀刺贪也在位贪鄙无功而受禄君子不得进仕尔
　　吕记伐檀之君子不能进仕悠然于河干已尔国人见君子在此而小人在位者如彼乃责之曰汝未尝稼穑禾何为积汝未尝狩猎兽何为来汝独不见河干之君子义不素餐亲伐檀以自给者乎此葢旁观者之辞
　　郝敬曰朱子改为美君子之不素餐非也不稼穑而取禾不狩猎而县貆此无功受禄之比叹君子之不素餐正所以刺小人也
　　伐檀三章章九句
　　硕防【陆玑疏河东有大防能人立食人禾苗人逐则走入树空中亦有五技或谓之雀防孔疏主此説】硕防无食我黍三嵗贯【音惯】女【音汝】莫我肯顾逝将去女适彼乐【音洛】土【王志长曰三嵗贯汝而后去以见其非恝也适彼乐土而无择焉葢去汝则无往非乐土也】乐土乐土爰得我所○硕防硕防无食我麦三嵗贯女莫我肯德【笺言莫肯施德于我】逝将去女适彼乐国乐国乐国爰得我直【严缉直犹伸也受抑于此而欲伸于彼也】○硕防硕防无食我苗【谢氏曰食黍不足而食麦食麦不足而食苗苗者禾方树而未秀者也食至于此以比其贪之甚】三嵗贯女莫我肯劳【范氏曰莫我肯劳者不以我为劳也】逝将去女适彼乐郊乐郊乐郊谁之永号【音豪○张氏曰谁之永号言我将去尔而适乐郊当谁复长号于尔之土者乎犹有未忍絶者焉此可以见其情也】
　　序硕防刺重敛也国人刺其君重敛蚕食于民不修其政贪而畏人若大防也【解頥新语蚕之食叶无时而厌食尽方已喻重敛者莫切于此防之食物且食且惊四顾不宁喻贪畏者莫切于此】
　　辩説此托硕防以刺其有司也
　　硕防三章章八句
　　唐
　　叔虞封唐侯其地在晋阳子燮更号晋十七传为曲沃武公所并唐久更为晋而犹存旧名者以其风俗有陶唐之遗
　　蟋蟀在堂嵗聿其莫【音暮】今我不乐【音洛】日月其除【去声】无已大【音泰】康职思其居【陈启源曰职主也主思其所居之事注疏解本浑成集传云顾念其职之所居则职字当畧断欧阳义于次章云不废其职事而更思其外则句法尤破碎】好【去声】乐无荒良士瞿瞿【音句】○蟋蟀在堂嵗聿其逝今我不乐日月其迈【读力制反音厉】无已大康职思其外【读如义吴棫读若志○笺谓国外至四境欧阳义职思其外者广周虑也谓思虑常在事外】好乐无荒良士蹶蹶【音桂古音考音踬云沈约读】○蟋蟀在堂役车其休今我不乐日月其慆【读佗侯反音偷古音考音由】无已大康职思其忧【思其可忧之事】好乐无荒良士休休【何楷曰休休尔雅以为俭也乐而不淫不愿乎外皆俭意也此瞿瞿蹶蹶之本旧以安闲解之末尽】序蟋蟀刺晋僖公也俭不中礼故作是诗以闵之欲其及时以礼自虞【娱同】乐也此晋也而谓之唐本其风俗忧深思逺俭而用礼乃有尧之遗风焉
　　序云俭不中礼举其风俗之旧而言也欲其及时三章上四句是也以礼虞乐下四句是也太俭逼下故欲其自乐乐过恐失之淫故欲其节以礼序説无可疑者特所云刺晋僖公不知何据朱子谓特以諡得之考諡法小心畏忌曰僖非恶諡也嵗暮而始为乐则一嵗之中其固陋废礼者必多矣序所为刺意在此乎朱传改为民间嵗晚行乐之诗説亦可从葢国俭示礼其义原通行于上下耳○张氏曰僖公徒从事俭啬而不知以礼为国专务于小者而思虑不能及逺故诗人闵之先欲开廓其心胸谓嵗且晚矣不可不念所以自乐然乐不可过甚也于是而思我之所当思者夫有以自乐庶几舒泰和豫而无拘迫之患乐而无荒则能周旋四顾而所忧者必得凡夫政之所当务与患之所当防者斯可次第而理矣○吕记是诗欲僖公之自娱乐而曰无已大康好乐无荒无乃大早计乎凡人之情解其拘者或失之纵广其俭者易流于奢故疾未已而新疾复生者多矣信乎唐风之忧深思逺也
　　蟋蟀三章章八句
　　山有枢【刺榆也陆玑疏针刺如柘叶如榆为茹美】隰有榆【严缉榆有十种叶皆相似皮及理异此榆葢总言之耳不知指何榆也集传举白枌乃榆之一种】子有衣裳弗曳弗娄【吕记力俱反音闾】子有车马弗驰弗驱宛其死矣他人是愉○山有栲【音考读去九反音糗疏云许慎正读如糗今人失其本音○尔雅栲山樗郭璞曰色小白生山中栲似樗亦似漆俗云櫄樗栲漆相似如一诗诂今山间有木生子如橡栗而无□韬呼如栲平声亦曰栲□】隰有杻【音纽○一名檍説文梓属徐锴曰二月花白子似杏今官园种之名万嵗树谢朓诗风动万年枝是也】子有廷内弗洒弗埽【读如叟】子有钟鼓弗鼓弗考【读如糗】宛其死矣他人是保【读如防古音考音剖】○山有漆隰有栗子有酒食何不日鼓瑟且以喜乐【音洛】且以永日宛其死矣他人入室
　　序山有枢刺晋昭公也不能修道以正其国有财不能用有钟鼓不能以自乐有朝廷不能洒埽政荒民散将以危亡四隣谋取其国家而不知国人作诗以刺之也吕记诗人岂真欲昭公驰驱饮乐者哉葢曰是物也行且为他人所有曽不若及今为乐之为愈所以激发之非劝其为乐也吕禄弃军其姑吕嬃悉出珠玉宝器散堂下曰毋为他人守也乃此诗之意也末章尤可见严缉此非劝昭公为乐也谓可惜此衣裳车马将为他人所有欲以觉悟昭公托言何不曳娄驰驱耳昭公若得其言外之意必瞿瞿然惧汲汲然思为防患者何暇曳衣裳驱车马事钟鼓琴瑟以为乐哉○唐俗俭啬不应此诗忽作旷达语序以为刺昭公可信也特后序不能修道以下语太繁杂耳是时曲沃成师势盛昭公不能制日就危亡故诗人作此以讽之其辞不直斥昭公托为同侪相告语者忧危之情最为迫切朱子乃以为答蟋蟀之诗相劝行乐若然不过如后世将进酒箜篌引来日大难之类此何闗于理乱者而夫子録之乎○郝敬曰朱子辨説谓此诗之辞非臣子所加于君父夫风之作不知所起也作者隠其端而闻者忘其谲故曰言之者无罪若论臣子施于君父何但辞不可倨即刺亦岂可乎夫人有性情则不能无好恶有好恶则不能无美刺有美刺则其辞不得不深切故有雄狐硕防之譬而非詈有狂且狡童之呼而非侮必如朱説欲明忠厚之义反开世主恶谤之端而诗人之志几乎穷矣山有枢三章章八句
　　扬之水白石凿凿【凿凿集传训巉岩貌谓石如凿成也欧阳义扬之水其力弱不能流移白石以兴昭公微弱不能制曲沃而桓叔之强如白石凿凿然见于水中】素衣朱襮【音博○严缉冕服丝衣中衣用素素丝也疏释器黼领谓之襮孙炎曰绣刺黼文以褗领郊特牲绣黼丹朱中衣大夫之僭礼也大夫服之为僭知诸侯当服之也中衣者朝服祭服之里衣○以素丝为里衣其领绣刺为黼色丹朱】从子于沃【读郁博反音握○汉地理志闻喜县故曲沃】既见君子云何不乐【音洛】○扬之水白石皓皓素衣朱绣【读先妙反音啸】从子于鹄【读居号反音告○曲沃邑也疏晋封桓叔其都在曲沃其旁更有邑】既见君子云何其忧【读一笑反音要】○扬之水白石【何楷曰言桓叔篡晋之谋已成如白石在清水中昭然可见所谓司马昭之心路人知之也】我闻有命【读如民】不敢以告人
　　序扬之水刺晋昭公也昭公分国以封沃沃盛强昭公微弱国人将叛而归沃焉【左传晋昭侯封其叔父成师于曲沃师服谏曰天子建国诸侯立宗今晋甸侯也而建国本既弱矣其能久乎成师卒諡曰桓叔】
　　严缉考史是时将叛者潘父之徒而已国人拳拳于昭公无叛心也后序之言过矣又曰时沃有篡晋之谋故此诗设为国人从沃之言以深警之有命言桓叔命其徒以举事祸将作矣我闻其事不敢以告人也言不敢告人者乃所以深告昭公葢反其辞以见意也诸家皆谓国人助之而匿其情引阳生夜至齐国人知之而不言为比【见集传】晋人之心异于齐也自桓叔至武公屡得志矣而晋人终不服相与攻而去之其后更六世逾六七十载迫于王命而后听在昭公之初晋人之心岂从沃哉若助桓叔而匿其情则此诗不当作亦既形之于诗使采风者飏之以讽其君矣安在其为匿之也
　　扬之水三章二章章六句一章四句
　　椒聊【椒聊之聊本语助何楷曰按尔雅朹檕梅朻者聊谓檕梅名朹其朻者名聊也朻説文云髙木聊即朹之髙者郭璞云朹状如梅子如指头赤色似小柰可食旧説以聊为语助辞似非文理愚按尔雅朻者聊郭注未详今姑録其説待考朹音求朻与摎同】之实蕃衍盈升【笺椒性芬香而少实一梂之实蕃衍盈升以兴桓叔晋君之支别耳今其子孙众多将日以盛】彼其【音记】之子硕大无朋【言无比】椒聊且【音疽】逺条且【陈氏曰是椒也其条逺矣言子孙将大也】○椒聊之实蕃衍盈匊【音掬○陆佃曰两手为匊两匊为升宋董氏引崔灵恩集注以为匊大于升云古升上径一寸下径六分深八分陈氏吕氏亦言二升曰匊】彼其之子硕大且笃椒聊且逺条且
　　序椒聊刺晋昭公也君子见沃之盛强能修其政知其蕃衍盛大子孙将有晋国焉
　　严缉其辞皆言桓叔之强而其意实忧昭公之弱言在此而意在彼也○惟意主昭公故称桓叔为彼其之子彼其者外之之辞
　　椒聊二章章六句
　　绸缪束薪【传男女待礼成若薪刍待人事而后束故借以起兴疏绸缪者束薪之状苏传合异姓以为婚姻如错取众薪以束之耳葢薪之为物释之则解必绸缪固之而后可望其合也】三星【按心宿三星似连珠而稍曲中独明即大火也左传火出于夏为三月】在天【读如吞○始见东方】今夕何夕见此良人子兮子兮如此良人何○绸缪束刍【读侧九反音走】三星在隅【读语口反音偶○东南隅】今夕何夕见此邂逅【传邂逅解説之貌按解説音蟹悦】子兮子兮如此邂逅何○绸缪束楚三星在户【月令季夏之月昏火中是心星直户】今夕何夕见此粲【传三女为粲大夫一妻二妾】者【读章与反音渚】子兮子兮如此粲者何
　　序绸缪刺晋乱也国乱则昏姻不得其时焉
　　疏昏姻之礼必在仲春今晋国之乱昏姻皆后于仲春之月在天谓三月之末四月之中在隅谓四月之末五月之中在户谓五月之末六月之中三章歴言其失以刺之○吕记三星见则非昏姻之时在天在隅在户随所见而互言之不必以为时之先后○朱传解此诗与序意本合葢惟男女失时益见遂其昏姻者之可乐也三星毛作参【十月始见】郑作心【三月见东方】朱子从郑而专主建辰之月言之则化前人之拘固矣毛郑所説昏期各异吕记亦从郑惟严缉从毛李氏主毛説【説苑载越人歌今夕何夕兮得与搴舟水流正用此诗今夕何夕语不可云不得见而思之也】
　　绸缪三章章六句
</div>
    <div class="pagination">
<a href="诗经通义_page5.html">上一页</a><a href="诗经通义.html">1</a><a href="诗经通义_page2.html">2</a><a href="诗经通义_page3.html">3</a><a href="诗经通义_page4.html">4</a><a href="诗经通义_page5.html">5</a><span class="current-page">6</span><a href="诗经通义_page7.html">7</a><a href="诗经通义_page8.html">8</a><a href="诗经通义_page9.html">9</a><a href="诗经通义_page10.html">10</a><a href="诗经通义_page11.html">11</a><span>...</span><a href="诗经通义_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
