<!DOCTYPE html>
<html>
<head>
    <meta charset="UTF-8">
    <title>诗传通释 - 第 1 页/共 41 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>诗传通释 - 第 1 页/共 41 页</h1>
    <div class="content">　　诗传通释序
　　或有问于予曰诗何为而作也予应之曰人生而静天之性也感于物而动性之欲也【其未感也纯粹至善万理具焉所谓性也感于物而动则性之欲出焉而善恶于是乎分矣性之欲即所谓情也】夫既有欲矣则不能无思既有思矣则不能无言既有言矣则言之所不能尽而于咨嗟咏叹之余者必有自然之音响节族【奏】而不能已焉此诗之所以作也曰然则其所以教者何也曰诗者人心之感物而形于言之余也心之所感有邪正故言之所形有是非惟圣人在上则其所感者无不正而其言皆足以为教其或感之之杂而所不能无可择者则上之人必思所以自反而因有以劝惩之是亦所以为教也【苏氏曰其人亲被王化之纯而为诗则无不善正诗是也及其感之杂也有所忧愁忿怨不得其平淫泆放荡不合于礼者矣变诗是也　愚按此言先王以诗为教者诗之言虽有善恶而皆所以为教故因其所言之是非知其所感之邪正而相已则益修其治教于人则有劝惩之政也】昔周盛时上自郊庙朝廷而下达于乡党闾巷其言粹然无不出于正者圣人固已协之声律而用之乡人用之邦国以化天下至于列国之诗则天子巡守亦必陈而观之以行黜陟之典【愚按此言先王以诗为教于郊庙朝野之正诗如周颂正雅二南之类则播之音律于列国之诗则采而观其善恶而于诸侯人有黜陟之政也圣人葢指周公天子指武成康也】降自昭穆而后寖以陵夷至于东迁而遂废不讲矣孔子生于其时既不得位无以行劝惩黜陟之政于是特举其籍而讨论之去其重复正其纷乱而其善之不足以为法恶之不足以为戒者则亦刋而去之以从简约示久逺【愚按夫子不得行黜陟之政于作诗之侯国而于诗籍有所云取则不可谓黜陟之教也】使夫学者即是而有以考其得失善者师之而恶者改焉【愚按夫子不得行劝惩之政于作诗之人而使学诗者有以考其得失而有所创艾兴起则亦可谓劝惩之教也】是以其政虽不足以行于一时而其教实被于万世是则诗之所以为教者然也曰然则国风雅颂之体其不同若是何也曰吾闻之凡诗之所谓风者多出于里巷歌謡之作所谓男女相与咏歌各言其情者也唯周南召南亲被文王之化以成徳而人皆有以得其性情之正故其于言者乐而不过于淫哀而不及于伤是以二篇独为风诗之正经自邶而下则其国之治乱不同人之贤否亦异其所感而发者有邪正是非之不齐而所谓先王之风者于此焉变矣【愚按此言国风之体而有正变也葢二南之诗皆得性情之正如闗雎一篇乐不淫哀不伤全体兼备他如卷耳汝坟草虫行露殷其雷摽有梅小星江有汜之类亦皆哀而不伤如樛木螽斯桃夭芣苢汉广羔羊何彼秾矣之类又皆乐而不淫故二篇独为正风其余自邶至豳十三国之诗虽亦有得性情之正者而君臣民庶之间不能如二南风俗之纯故虽邠风亦不得为正也】若夫雅颂之篇则皆成周之世朝廷郊庙乐歌之词其语和而庄其义寛而宻其作者往往圣人之徒固所以为万世法程而不可易者也至于雅之变者亦皆一时贤人君子闵时病俗之所为而圣人取之其忠厚恻怛之心陈善闭邪之意尤非后世能言之士所能及之【大率雅是朝廷之诗颂是郊庙之诗变雅亦是变用他腔调耳　愚按此言二雅正变及周颂等篇之体不兼言商鲁颂者其体异同可类推也夫正雅周颂诸篇如常棣文王清庙时迈等诗皆周公作公刘泂酌卷阿皆召公作则所谓圣人之徒者也至其变雅之作则有家父及宜臼之傅及苏公卫武公召穆公凡伯芮伯之辈又皆所谓贤人君子者也】此诗之为经所以人事浃于下天道备于上而无一理之不具也【诗经全体大而天道精防细而人事曲折无不在其中　愚按通三百篇而论其大义则其喜不至渎怒不至絶怨不至乱谏不至讦天时日星之大虫鸟草木之防人伦纲常之道风气土地之宜神只祖考之祀礼乐刑政之施凡天人相与之理莫不毕备于一经之中也】曰然则其学之也当奈何曰本之二南以求其端叅之列国以尽其变正之于雅以大其规和之于颂以要其正此学诗之大防也于是乎章句以纲之训诂以纪之讽咏以昌之涵濡以体之【诗中头项多一是音韵一是训诂名件一是文体　学诗须是沉潜讽诵玩味义理咀嚼滋味方有所益若只草草防过一部诗只三两日可了但不得滋味也记不起又曰学诗之法只是熟读涵泳自然和气自胷中流出其妙处不可得而言不待安排措置务自立説只恁】
　　【平读着意思自足　愚按此言学诗者格物致知之功知之事也】察之情性防之间审之言行枢机之始则脩身及家平均天下之道其亦不待他求而得之于此矣【愚按此言学诗者诗意正心脩齐治平之道行之事也】问者唯唯而退余时方辑诗传因悉次是语以冠其篇云淳熈四年丁酉冬十月戊子新安朱熹书



　　钦定四库全书　　　　　经部三
　　诗传通释　　　　　　　诗类
　　提要
　　【臣】等谨案诗传通释二十卷元刘瑾撰瑾字公瑾安福人是书大防在于发明朱传与辅广诗童子问相同陈启源作毛诗稽古编于二家多所驳诘然广书皆循文演义故所驳惟训解之词瑾书兼辨订故实故所驳多考证之语如注何彼秾矣以齐桓公为襄公之子注魏风以魏为七国之魏注陟岾谓毛传先出尔雅后出注绸缪谓心宿之象三星鼎立注鹿鸣之什谓上下通用止小雅二南其大雅独为天子之乐注节南山以家父即春秋之家父师尹即春秋之尹氏【案此项安世之説见朱善诗解颐瑾袭而隠其名也】注楚茨误读郑康成玉藻注以楚茨为即采齐注甫田误读毛传车梁以为即小戎之梁辀注殷武杜撰殷庙之昭穆及祧庙世次皆一经指摘无可置词故启源讥胡广修诗经大全收瑾説太滥【案大全即用瑾此书为蓝本故全录其説启源未以二书相校故有此语谨附订于此】然征实之学虽不足而研究义理究有渊源议论亦颇笃实于诗人美刺之防尚有所发明未可径废至周颂丰年篇朱子诗序辨説既驳其悮而集传仍用序説自相矛盾又三夏见于周礼吕叔玉注以时迈执竞思文当之朱子既用其説乃又谓成康是二王諡执竞是昭王后诗则不应篇名先见周礼瑾一一回防亦为启源所纠然汉儒务守师传唐疏皆遵注义此书既专为朱传而作其委曲迁就固势所必然亦无庸过为责备也乾隆四十六年十二月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀















　　钦定四库全书
　　诗传通释巻首
　　元　刘瑾　撰
　　诗序
　　朱子辨説
　　诗序之作説者不同或以为孔子【程子曰大序是仲尼作】或以为子夏【王肃　沈重亦云大序是子夏作小序子夏毛公合作】或以为国史【程子曰国史明乎得失之迹是也　王介甫亦云】皆无明文可考唯后汉书儒林传以为卫宏作毛诗序今传于世则序乃宏作明矣然郑氏又以为诸序本自合为一编毛公始分以寘诸篇之首则是毛公之前其传已久宏特増广而润色之耳【隋志曰先儒相承谓毛诗序子夏所创毛公及卫敬仲更加润色】故近世诸儒多以序之首句为毛公所分而其下推説云云者为后人所益理或有之【李迂仲曰以诗序考之文辞殽乱非出一人之手如诗有六义至六曰颂则见于周官情动于中而形于言至其民困则见于乐记鸱鸮之序则见于金縢都人士之序则见于缁衣清人之序则见于氏传那序则见于国语措辞引援往徃杂出传记之文然则果作之谁乎实出汉之诸儒也】但今考其首句则已有不得诗人之本意而肆为妄説者矣况沿袭云云之误哉然计其初犹必自谓出于臆度之私非经本文故且自为一编别附经后【古本诗序别作一处如易大传及班固序传并在后京师旧本扬子注其序亦摠在后孔氏曰汉志云毛诗经二十九卷故训传三十卷是毛为诂训亦与经别也自后汉以来始有就经为注者】又以尚有齐鲁韩氏之説并传于世故读者亦有以知其出于后人之手不尽信也及至毛公引以入经乃不缀篇后而超冠篇端不为注文而直作经字不为疑辞而遂为决辞其后三家之传又絶而毛説行则其抵牾之迹无复可见故此序者遂若诗人先所命题而诗文反为因序以作于是读者传相尊信无敢拟议至于有所不通则必为之委曲迁就穿凿而附合之宁使经之本文缭戾破碎不成文理而终不忍明以小序为出于汉儒也愚之病此久矣然犹以其所从来也逺其间容或真有传授证验而不可废者故既颇采以附传中而复并为一编以还其旧因以论其得失云【辅氏曰先儒以诗序为孔子作故读诗记载苏氏曰诗序诚出于孔氏也则不若是详矣孔子删诗而取三百五篇今其亡者六焉亡诗之序未尝详也夫诗序之非孔子作葢不待此而可知也然此亦是一验又云释文载沈重云案大序是子夏毛公合作卜商意有未尽毛更足成之隋经籍志亦云先儒相承谓毛诗序子夏所创毛公及衞敬仲宏更加润色至于以为国史作者则见于大序与王氏説然皆是臆度悬断无所据依故先生直据后汉儒林传之説而断以为衞宏作又因郑氏之説以为宏特増广而润色之又取近世诸儒之説以为序之首句为毛公所分而其下推説云云为后人所益者皆曲尽人情事理至于首句之已有妄説者则非先生闿理之明考义之精不能及也至论诗序本自为一编别附经后又以尚有齐鲁韩氏之説并传于世故读者亦有知其出于后人之手而不尽信亦得其情又论毛公引以入经乃不缀篇后而超冠篇端不为注文而直作经字不为疑辞而遂为决辞云者则可见古人于经则尊信而不敢易视于己説则谦虚退托不敢自决而有待于后人者自有深意若毛公之作则出于率易不思遂啓后人穿凿迁就之失以至于上诬圣经而其罪有不可逭者矣呜呼可不戒哉可不谨哉或曰予之责夫毛公者当矣而晦翁先生又生于数千年后乃尽废诸儒之説而遂断小序为不足据者何哉予应之曰不然先生之学始于致知格物而至于意诚心正其于解释经义工夫至矣必尽取诸儒之説而子细研穷一言之善无有或遗一字之差无有能遁其诵圣人之言都一似自己言语一般盖其学已到至处能破千古疑使圣人之经复明于后世然细攷其説则其端绪又皆本于先儒之所尝疑而未究者则亦未尝自为臆説也学者顾第弗深攷耳观其终既已明知小序之出于汉儒而又以其间容或真有传授证验而不可废者故既颇采以附传中而复并为一编以还其旧因以论其得失云之説则其意之谨重不苟亦可见矣岂可与先儒之穿凿迁就者同日语哉先生又尝曰予自二十嵗时读诗便觉小序无意义及去了小序只玩味诗辞却又觉得道理贯彻当初亦尝质问诸乡先生皆云序不可废而某之疑终不能释后到三十嵗断然知小序之出于汉儒所作其为缪戾有不可胜言吕伯恭不合只因序讲解便有许多牵彊处某尝与之言终不肯信从读诗记中虽多説序然冇説不行处亦废之某因作诗传遂成诗序辨説一册其他缪戾辨之颇详又曰小序亦间有説得好处只是杜撰处多不知先儒何故那虚心子细看这道理便只恁説却后人又只依他那个説去亦不看诗是有此意无若説不去处又须穿凿説将去】








　　诗传纲领
　　大序【按旧闗雎之序其间有统论诗之纲领者数条乃诗大序宜引以冠经首使学者得以先焉又曰大序好处多然亦有不满人意处又曰或者谓补凑而成亦有此理】曰诗者志之所之也在心为志发言为诗
　　心之所之谓之志而诗所以言志也【孔氏曰诗人志意之所之适蕴藏在心为志发见于言为诗辅氏曰此一节言诗之自出】
　　情动于中而形于言言之不足故嗟叹之嗟叹之不
　　足故永歌之永歌之不足不知手之舞之足之蹈之也情者性之感于物而动者也喜怒忧惧爱恶欲谓之七情形见【现】永长也【黄实夫曰寂然不动者谓之性感于物者谓之情情之所动则恶可已恶可已则不知手舞足蹈也李迂仲曰永歌未足尽其情于是手舞之足蹈之而有舞焉歌咏其声舞蹈其容声容两尽然后喜怒哀乐之情宣导于外无所湮欝此所谓导和之至也】
　　情发于声声成文谓之音治世之音安以乐其政和
　　乱世之音怨以怒其政乖亡国之音哀以思其民困【治直吏反乐音洛思息吏反】
　　声不止于言凡嗟叹永歌皆是也成文谓其清浊高下疾徐疏【平声】数【朔】之节相应而和也然情之所感不同则音之所成亦异矣【辅氏曰此一节又言嗟叹永歌既发于声因以其声播于八音谐以律吕使之相应而和故谓之音而即其音而复可得其所感之情有如是之不同也孔氏曰治世之政和顺民述其安乐之心作歌故其心亦安乐百室盈止妇子宁止安之极也厌厌夜饮不醉无归乐之至也乱世之政乖戾民述其怨怒之心作歌故其音亦怨怒民莫不谷我独何害怨之至也取彼谮人投畀豺虎怒之甚也国将亡民遭困厄哀伤思慕而作歌故其音亦哀以思知我如此不如无生哀之甚也睠焉顾之潸焉出涕思之笃也　王介甫曰治乱言世言政而亡国不言者世絶而无政也】故正得失动天地感神莫近于诗
　　事有得失诗因其实而讽咏之使人有所创艾【刈】兴起至其和平怨怒之极又足以达于阴阳之气而致祥召灾葢其出于自然而不假人力是以入人深而见功速非他教之所及也【辅氏曰此一节又结上三节而言诗之用广大深切非他教之所及也愚按咏其事之得则可起人善心讽其事之失则可创人逸志得失于是乎正其入人之深如此者盖以人心同一理也咏其实而极其和平则达于阴阳而或致祥讽其实而极于怨怒则达乎阴阳而或召灾其感动之速如此者亦以天地神人同一气也诗虽出于人为而理气感通则不假人力也达字贴动感字阴阳贴天地神字】
　　先王以是经夫妇成孝敬厚人伦美教化移风俗先王指文武周公成王【辅氏曰或疑指周公为先王先生曰此无甚害盖周公行王事制礼乐若止言成王则失其实矣】是指风雅颂之正经【愚按序者言先王以诗为教正纲常而善风化故知其所指先王与正经如此】经常也女正乎内男正乎外夫妇之常也孝者子之所以事父敬者臣之所以事君诗之始作多发于男女之间而达于父子君臣之际故先王以诗为教使人兴于善而戒其失所以道夫妇之常而成父子君臣之道也三纲既正则人伦厚教化美而风俗移矣【彭氏曰陈君举云夫妇之经者孝敬之成也盖天下之道只从夫妇中出而夫妇之道又只从中正中来以此气象事亲则成孝事君则成敬由是而人伦厚风俗移皆出于诗之功用也辅氏曰此一节又言文武周公成王以风雅颂之正经为教而后有此效验始于夫妇父子君臣之三纲而后极于天下之风俗也愚按此一节专论正风雅及周颂】故诗有六义焉一曰风二曰赋三曰比四曰兴五曰
　　雅六曰颂【兴虚应反复同】
　　此一条本出于周礼太师之官盖三百篇之纲领管辖也【辅氏曰风雅颂者三百篇之节奏实统于是而无所遗故曰纲领赋比兴者三百篇之体制实出于是而不能外故曰管辖愚按诗有六义如网之有纲如衣之有领如车之有管有辖管与錧輨同车毂端铁也辖与鎋舝同车轴头铁也四者皆机要之所在也然纲领之用在网与衣之上则风雅颂之比也管辖之用在车之中则赋比兴之譬也】风雅颂者声乐部分【去声】之名也风则十五国风雅则大小雅颂则三颂也赋比兴则所以制作风雅颂之体也【按周礼太师掌六诗以教国子而大序谓之六义盖古今声诗条理无出此者风则闾巷风土男女情思之词雅则朝防燕享公卿大夫之作颂则神宗庙祭祀歌舞之乐其所以分皆以其篇章节奏之异而别之也赋比兴所以分者又以其属词命意之不同而别之也彭氏曰李贤良云诗者古之歌曲其声之曲折气之髙下作诗之始或为风为小雅为大雅为颂风之声不可以入雅雅之声不可以入颂不待太师与孔子而后分也风雅颂乃其音与赋比兴乃其体也】赋者直陈其事如葛覃卷耳之类是也比者以彼状此如螽斯绿衣之类是也兴者托物兴词如闗雎兎罝之类是也【凡直指其名直叙其事者赋也引物为况者比也本要言其事而虚用两句钓起因而接续者兴也又曰比是以一物比一物而所指之事常在言外兴是借彼一物以引起此事而其事常在下句又曰説出那个物事来是兴不説出那个物事是比如南有乔木只是説汉有游女奕奕寝庙君子作之只説个他人有心予忖度之皆是兴体比体只是从头比下来不説破兴比相近却不同又曰如藁砧今何在何日大刀头此是比体兴之为言起也言兴物而起意后来古诗犹有比体如青青陵上栢磊磊涧中石人生天地间忽如逺行客又如髙山有厓林木有枝忧来无端人莫之知皆是也又曰兴体不一或借眼前事説起或别将一物説起如唐诗尚有此体如青青河畔草青青水中蒲皆是借彼兴起其词非必有感有见于此物也有将物之无兴起自家之所有有将物之所有兴起自家之所无前辈都理防这个不分明如何説得诗本指】葢众作虽多而其声音之节制作之体不外乎此故大师之教国子必使之以是六者三经而三纬之则凡诗之节奏指归皆将不待讲説而直可吟咏以得之矣【三经是风雅颂是做诗底骨子赋比兴却是里面横串底都有赋比兴故谓三纬辅氏曰声音之节谓风雅颂制作之体谓赋比兴三经谓风雅颂之体一定也三纬谓赋比兴之用不一也孔氏曰风雅颂者诗篇之异体赋比兴者诗文之异词赋比兴是诗之所用风雅颂是诗之成形用彼三事成此三事也愚按声音之节非风则雅非雅则颂其在当时固可吟咏以得其节奏制作之体非赋则比非比则兴其在今日犹可吟咏以得其指归葢古今之作者教者学者皆不能外夫六义也】六者之序以其篇次风固为先而风则有赋比兴矣故三者次之而雅颂又次之葢亦以是三者为之也【孔氏曰四始以风为先风之所用以赋比兴为辞故于风之下即次赋比兴然后次以雅颂既见赋比兴于风之下明雅颂亦用赋比兴也言事之道直陈为正故赋在比兴之先比兴虽同是托物比显而兴隠当先显而后隠故比居兴先也】然比兴之中螽斯専于比而绿衣兼于兴兎罝専于兴而闗雎兼于比此其例中又自有不同者学者亦不可以不知也【比兴之中各有两例兴有取所兴为义者则以上句形容下句之情思下句指言上句之事实有全不取义者则但取一二字相应而已要之上句全虚下句常实则同也比有继所比而言其事者有全不言其事者学者随文防意可也辅氏曰此一节则言凡诗声音之节制作之体有此六义而教诗与学诗者皆当先辨而识之也绿衣虽以比妾又因以兴起其词雎鸠虽以起兴又以摰而有别比后妃之德也独举二者以例其余耳愚按吕氏甞谓得风之体多者为风得雅之体多者为雅得颂之体多者为颂而朱子亦尝疑以七月诗变其音节或为风或为雅或为颂则风雅颂之例中亦恐有不同者不特比兴之例为然也】上以风化下下以风刺上主文而谲谏言之者无罪
　　闻之者足以戒故曰风【风刺之风福鳯反】
　　风者民俗歌謡之诗如物被风之有声又因其声以动物也上以风化下者诗之美恶其风皆出于上而被于下也下以风刺上者上之化有不善则在下之人又歌咏其风之所自以讥其上也凡以风刺上者皆不主于政事而主于文词不以正谏而托意以谏若风之被物彼此无心而能有所动也【王介甫曰主文谲谏有巽入之道故曰风　辅氏曰此一节解风之一字有此二义也上以风化为正风也然变风亦间有如此者下以风刺上则止谓变风耳风虽有此二义不同然皆有取于彼此无心而能有所动故皆曰风也】至于王道衰礼义废政教失国异政家殊俗而变风
　　变雅作矣
　　先儒旧説二南二十五篇为正风鹿鸣至菁莪二十二篇为正小雅文王至卷阿十八篇为正大雅皆文武成王时诗周公所定乐歌之词邶至豳十三国为变风六月至何草不黄五十八篇为变小雅民劳至召旻十三篇为变大雅皆康昭以后所作故其为説如此国异政家殊俗者天子不能统诸侯故国国自为政诸侯不能统大夫故家家自为俗也然正变之説经无明文可考今姑从之其可疑者则具于本篇云【辅氏曰此一节言风雅之有变也然正变之説诗经无文可据但其説有合乎理故且从之所谓可疑者盖指楚茨至车牵十篇之类而言也愚按诗人各随当时政教善恶人事得失而美刺之未甞有意于为正为变后人比而观之遂有正变之分所以正风雅为文武成王时诗变风雅为康昭以后所作矣邠风不可以为康昭以后之诗也大抵就各诗论之以美为正以刺为变犹之可也若拘其时世分其篇帙则其可疑者多矣】
　　国史明乎得失之迹伤人伦之废哀刑政之苛吟咏
　　情性以风其上达于事变而怀其旧俗者也【风福鳯反】诗之作或出于公卿大夫或出于匹夫匹妇葢非一人而序以为専出于国史则误矣説者欲葢其失乃云国史防绎诗人之情性而歌咏之以风其上则不惟文理不通而考之周礼大史之属掌书而不掌诗其诵诗以諌乃大师之属瞽蒙之职也故春秋传曰史为书瞽为诗説者之云两失之矣【周礼史官如大史小史内史外史其职不过掌书无掌诗者不知明得失之迹干国史甚事　周礼礼记中史并不掌诗左传説自分晓以此见得大序亦未必是圣人做愚按此一节系变风变雅作矣之下冠变风发乎情之上而谓国史伤人伦哀刑政以作诗则序者之意以承上文言变风变雅为国史所作非以三百篇为皆作于国史然亦误矣】
　　故变风发乎情止乎礼义发乎情民之性也止乎礼
　　义先王之泽也
　　情者性之动而礼义者性之德也动而不失其德则以先王之泽入人者深至是而犹有不忘者也【黄实夫曰止乎义礼喜怒哀乐之中节者王介甫曰此独言变风者雅虽冇变天子犹有政焉言变风则通乎无雅之后也而犹知止乎礼义则变雅之时可知矣】然此言亦其大槩如此者其放逸而不止乎礼义者固已多矣【如泉水载驰等诗固止乎礼义如桑中有甚礼义大序亦只是总説亦未尽辅氏曰此一节又言变风之亦有止乎礼义者盖由先王之泽入人之深且久故也不及雅者变风如此则变雅从可知也】
　　是以一国之事系一人之本谓之风
　　所谓上以风化下【王介甫曰风之本出于人君一人之躬行而其末见于一国之事辅氏曰此一小节再释风之名义然只反前説上截意】
　　言天下之事形四方之风谓之雅雅者正也言王政之
　　所由废兴也政有小大故有小雅焉有大雅焉
　　形者体而象之之谓【孔氏曰言天下之政事体象四方之风俗谓之雅也】小雅皆王政之小事大雅则言王政之大体也【辅氏曰此一小节释雅之名义与大小雅之别言天下之事以体象四方之风俗而以见王政之所由废兴也正雅则可见王政之兴变雅则可见王政之废孔氏曰小雅所陈饮食赏劳燕赐征伐皆小事也大雅所陈受周代殷继伐荷先王之福禄尊祖考以配天醉酒饱德求贤用士皆大事也诗体既异乐音亦殊至于变雅则由音体有小大而不复由政事之大小矣　正小雅二十二篇皆政之一事正大雅十八篇意不主于一事大抵皆咏歌先王之功德申固福禄之辞而政之大本系焉其音节亦不同矣及其变也则亦各以其声而附之也欤严氏曰以政之小大为二雅之别验之经而不合窃谓雅之大小特以其体之不同耳盖明白正大直言其事者雅之体也纯乎雅之体者为雅之大杂乎风之体者为雅之小太史公称国风好色而不淫小雅怨诽而不乱若离骚可谓兼之言离骚兼国风小雅而不言兼大雅见小雅与风骚相类而大雅不可与风骚并言也】
　　颂者美盛德之形容以其成功告于神明也【告古毒反】颂皆天子所制郊庙之乐歌颂容古字通故其取义如此【辅氏曰此一小节释颂之名义颂容古字通故颂为形容之义李迂仲曰颂字训容汉书曰徐生善容容字作此颂字顔师古注云颂字与形容字古人通用彭氏曰盛德不可见也故美其形容成功不可忘也故告于神明愚按论颂诗之大体固是天子郊庙乐歌而所以美盛德告成功者也但验之三颂诸篇亦不能尽然也】
　　是谓四始诗之至也
　　史记曰闗雎之乱以为风始【闗雎是乐之卒章故曰闗雎之乱楚辞亦有乱曰是也自闗闗雎鸠至钟鼓乐之皆是乱】鹿鸣为小雅始文王为大雅始清庙为颂始所谓四始也【王介甫曰风也二雅也颂也虽相因而成而其序不相袭也故谓之四始彭氏曰吕博士云自一国之事以下备言风雅颂之所因而作而卒之以是谓四始诗之作各有攸始也】诗之所以为诗者至是无余蕴矣【李迂仲曰四始以下皆诗之至也】后世虽有作者其孰能加于此乎邵子曰删诗之后世不复有诗矣盖谓此也【所谓无诗者非谓诗不复作也但谓夫子不取耳故康节云自从删后更无诗葢伯乐之所不顾则谓之无马可矣夫子之所不取则谓之无诗可矣　古人发出意思自好看看三百篇诗则后来之诗多不足观矣辅氏曰此二句总结上三节而賛其为诗之极至也夫诗之作其来逺矣至夫子删诗则无复余蕴后世作者连篇累牍不为不多然学之者果可以兴观羣怨乎用之者果可以正得失动天地厚人伦美教化乎后人读之者又果可以达于政而专对乎至于风云之状月露之形则固无益于事矣若夫哀淫愁怨导欲増悲则又非徒无益也邵子之言警人深矣】
　　舜典帝曰夔命汝典乐教胄子直而温寛而栗刚而
　　无虐简而无傲
　　夔舜臣名胄子谓天子至卿大夫子弟【愚按即所谓天子之元子众子以至公侯卿大夫元士之适子者也】教之因其德性之美而防其过【愚按因其性之直而防其过故欲其温因其性之寛而防其过故欲其栗因其性之刚而防其过故欲其无虐因其性之简而防其过故欲其无傲凡所以养其中和之德救其气质之偏者盖皆乐之功用也】
　　诗言志歌永言声依永律和声
　　声谓五声宫商角徴羽宫最浊而羽极清所以协歌之上下律谓十二律黄钟大吕大簇【凑】夹钟姑洗【跣】仲吕防宾林钟夷则南吕无射【亦】应钟黄最浊而应极清又所以旋相为宫而节其声之上下【人声自有髙下圣人制五声以括之宫声洪浊其次为商羽声轻清其次为征清浊洪纎之中为角此五声之制以括人声之髙下又制十二律以节五声又各有髙下毎声又分十二等谓如以黄钟为宫则是大簇为商姑洗为角林钟为徴南吕为羽还至无射为宫便是黄钟为商大簇为角中吕为征林钟为羽然而无射之律只长四寸八分有竒而黄钟长九寸大簇长八寸林钟长六寸则宫声槩下面商羽角三声不过故有所谓四清声夹钟大吕黄钟大簇是也盖用其半数谓如黄钟九寸只用四寸半余三律亦然如此则宫声可以槩之其声和矣看来十二律皆有清声只説四者意其取数之甚多者言之耳蔡九峯曰心之所之谓之志心之所之必形于言故曰诗言志既形于言必有长短之节故曰歌永言既有长短必有髙下清浊之殊故曰声依永大抵歌声长而浊者为宫以渐而清且短则为商为角为征为羽所为声依永也既有长短清浊则又必以十二律和之乃能成文而不乱假令黄钟为宫则大簇为商姑洗为角林钟为征南吕为羽盖以三分损益隔八相生而得之余律皆然即礼运所谓五声六律十二管还相为宫者所谓律和声也愚按黄钟属子大吕丑大簇寅夹钟夘姑洗辰仲吕已防宾午林钟未夷则申南吕酉无射戌应钟亥一律一吕阴阳相间黄钟生林钟自子至未凡八位林钟生大簇自未至寅亦八位余律皆然所谓隔八者也黄钟林钟大簇南吕姑洗应钟防宾相生则三律下生三吕皆三分损一三吕上生三律皆三分益一防宾大吕夷则夹钟无射中吕黄钟相生则三律下生三吕反三分益一三吕上生三律反三分损一通六下六上而十二律旋相为宫焉毎律备五声则成六十声毎律加变宫变征则成八十四声矣】
　　八音克谐无相夺伦神人以和
　　八音金石丝竹匏土革木也【金钟镈也石磬也丝琴瑟也竹管箫也匏笙也土埙也革鼗鼓也木柷敔也蔡九峯曰人声既和乃以其声被之八音而为乐则无不谐叶而不相侵乱失其伦次可以奏之朝廷郊庙而神人以和矣】
　　周礼大师教六诗曰风曰赋曰比曰兴曰雅曰颂説见大序
　　以六德为之本
　　中和祗庸孝友【愚按此六者周礼大司乐谓之乐德中者无所偏倚和者无所乖戾祗者庄敬庸者有常孝者善事父母友者善于兄弟】
　　以六律为之音
　　六律谓黄钟至无射六阳律也大吕至应钟为六阴律与之相间【去声】故曰六间又曰六吕【愚按间者言其阴阳相间吕者言其阴阳相侣周礼又谓之六同不言六阴律者阳统阴也】其为教之本末犹舜之意也【辅氏曰以六德为本者无是六德则虽强聒以六诗无益也此即舜命夔以乐教胄子必因其直寛刚简而使无过之意以六律为之音此即律和声之意本谓德性末为声音愚按本六德而教六诗而叶六律即帝舜命夔自直温而诗歌自诗歌而声律之意】
　　礼记王制天子五年一巡狩命大师陈诗以观民风【郑氏曰五年者虞夏殷之制也周则十二年一巡狩陈诗者采其诗而视之】
　　论语孔子曰吾自衞反鲁然后乐正雅颂各得其所前汉礼乐志云王官失业雅颂相错孔子论而定之故其言如此【鲁哀公十一年冬孔子自卫反鲁是时周礼在鲁然诗乐亦颇残缺失次孔子周流四方叅互考订以知其説晚知道终不行故归而正之洪兴祖曰王迹熄而诗亡其存者谬乱失次孔子复得之他国以归定着为三百五篇于是雅颂各得其所】史记云古者诗本三千余篇孔子去其重取其可施于礼义者三百五篇孔頴达曰按书传所引之诗见在者多亡逸者少则孔子所录不容十分去九马迁之言未可信也愚按三百五篇其间亦未必皆可施于礼义但存其实以为鉴戒耳
　　子所雅言诗书执礼皆雅言也【雅常也诗以理情性书以道政事礼以谨节文皆切于日用之实故常言之礼独言执者以人所执守而言非徒诵説而已也】
　　尝独立鲤趋而过庭子曰学诗乎对曰未也不学诗
　　无以言鲤退而学诗【鲤孔子之子伯鱼也事理通达而心气和平故能言辅氏曰诗本人情该物理故学之者事理通达其为言温柔敦厚使人不狡不讦故学之者心气和平事理通达则无昏塞之患心气和平则无躁急之失此所以能言也】
　　子曰兴于诗
　　兴起也诗本人情其言易晓而讽咏之间优柔浸渍又有以感人而入于其心故诵而习焉则其或邪或正或劝或惩皆有以使人志意油然兴起于善而自不能已也【程氏曰古之学者必先学诗则诵读其言美恶是非劝戒有以啓发故曰兴真氏曰三百篇诗虽难晓今诸老先生发明其义了然可知如能反覆涵泳直可以感发其性情则所谓兴于诗者亦未尝不存也】
　　子曰小子何莫学夫诗诗可以兴【感发志意】可以观【考见得失】
　　可以羣【和而不流】可以怨【怨而不怒黄直卿曰兴羣怨皆指学诗者而言观则指诗而言谓考见其人之得失也然以为观已得失亦通】迩之事父逺之事君【人伦之道诗无不备二者举重而言】多识于鸟兽草木之名【其绪余又足以资多识辅氏曰论语之论及诗者多矣而惟此章为备反覆周悉无一或遗学者苟于此而尽心焉则有以感发其志意而为善不懈有以考见其得失而于事无惑和而不流则得羣居之道怨而不怒则尽人情之微以至事父事君则于人伦之际各尽其道多识于鸟兽草木之名则可以为傅物洽闻之君子】
　　子曰诗三百一言以蔽之曰思无邪
　　凡诗之言善者可以感发人之善心恶者可以惩创人之逸志其用归于使人得其情性之正而已然其言微婉且或各因一事而发求其直指全体而言则未有若思无邪之切者故夫子言诗三百篇而惟此一言足以尽葢其义【思无邪只是要正人心约而言之三百篇只是一个思无邪析而言之一篇之中自有一个思无邪黄直卿曰三百篇之诗亦多矣而一言足以尽葢其义所以明思无邪一言之辞约而理尽微婉者若言人之善而托诸车服之盛亲族之贵之类是也各因一事者若刺奢刺贪之类是也直指全体者直指则非微婉矣全体则非一事矣就人心之思而言其无邪故曰直指全体也此其所以能葢三百篇之义也欤】南容三【去声】复白圭孔子以其兄之子妻【去声】之
　　白圭大雅抑之五章也【南容孔子弟子居南宫字子容抑篇曰白圭之玷尚可磨也斯言之玷不可为也南容一曰三复此言事见家语葢深有意于谨言也故孔子以兄子妻之】子曰诵诗三百授之以政不达使于四方不能专对
　　虽多亦奚以为【程子曰须是未读诗者授以政不达使不专对既读诗后便达于政便能专对始是读诗黄直卿曰诗三百人未有不读者也而达于政事能专对者何其少邪亦视其所以读之者如何耳为人邪为已邪诵説邪践行邪卤莽邪精切邪二者之不同而能不能判矣胡伯量曰诗之作皆原于人情及讽咏其所言则事物之理莫不具载故其情合于事理之正则可以知风俗之盛政治之得其情背于事物之正则可以知风俗之衰政治之失因是而通为政之方也诗之言温厚不至于薄和平不至于訏能讽咏则人皆易晓因是故能専对也然读诗者毎不能如此岂非诵之而不能熟熟之而不能思思之而不能切欤可不戒哉】
　　子贡曰贫而无谄富而无骄何如子曰可也未若贫
　　而乐富而好礼者也【乐音洛好去声】
　　子贡盖自谓能无谄无骄者【子贡姓端木名赐谄卑屈也骄矜肆也常人溺于贫富之中而不知所以自守故必有二者之病无谄无骄则知自守矣而未能超乎贫富之外也】故以二言质之夫子夫子以为二者特随处用力而免于显过耳故但以为可盖仅可而有所未尽之辞也又言必其理义浑然全体贯彻贫则心广体胖而忘其贫富则安处善乐循理而不自知其富然后乃可为至尔【无谄无骄是就贫富里用功比他乐与好礼者自争一等盖乐自不知有贫好礼自不知有富曽氏之説亦善曽氏曰以贫故无谄以富故无骄处贫富之道耳乐非以贫好礼非以富出于情性而贫富不能解也辅氏曰心广体胖者指其乐之之象安处善乐循理者论其好礼之实愚按随贫富而用力自守则不能全体贯彻也无谄无骄免于显过则不能理义浑然也是故为贫富而自守囿于贫富之中者也彼乐与好礼者则由礼义浑然根于其心流行发见于日用之间其贫也但知自乐而不知今之为贫其富也但知好礼而不知今之为富所谓全体贯彻也是其自始至终此心之理不为贫富而増损存亡乃超乎贫富之外者也】
　　子贡曰诗云如切如磋如琢如磨其斯之谓与
　　治骨角者既切之而复【浮去声】磋之治玉石者既琢之而复磨之治之之功不已而益精也子贡因夫子告以无谄无骄不如乐与好礼而知凡学之不可少得而自足必当因其所至而益加勉焉故引此诗以明之【子贡举诗之意不是专以此为贫而乐富而好礼底工夫盖见得一切事皆合如此不可安于小成而不自勉也】
</div>
    <div class="pagination">
<span class="current-page">1</span><a href="诗传通释_page2.html">2</a><a href="诗传通释_page3.html">3</a><a href="诗传通释_page4.html">4</a><a href="诗传通释_page5.html">5</a><a href="诗传通释_page6.html">6</a><span>...</span><a href="诗传通释_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
