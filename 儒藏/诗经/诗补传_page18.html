<!DOCTYPE html>
<html>
<head>
    <meta charset="UTF-8">
    <title>诗补传 - 第 18 页/共 29 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>诗补传 - 第 18 页/共 29 页</h1>
    <div class="content">　　僭进越也涵容受也君子谓王也谗者始进越有言既容受之及其再有言则信之矣王如能不受于其初则乱安得生而又生耶夫谗人者必不仁者也被谗者必仁人也王能知谗者之为不仁加之以威怒则乱自速沮矣能知被谗者之为仁人加之以祉福则乱自速已矣
　　君子屡【力住】盟乱是用长【丁丈】君子信盗乱是用暴盗言孔甘乱是用餤【谈】匪其止共【恭】维王之卭【其恭】
　　此言王不能推诚以待臣下乃君臣相疑至于屡盟此所以乱日益长也如春秋伯有之乱郑伯与其臣下盟是也取非其有其名曰盗谗人言人之过亦非其实有过故谓之盗言王既好信盗言此乱之日益暴也盗言可口如甘防之物故王嗜之而受其乱亦如啖物而不知厌也説文曰餤食也啖或作餤卭病也彼为甘言者非止供王之嗜好实能为王之病奈何轻信之哉
　　奕奕【亦】寝庙君子作之秩秩大猷圣人莫之他人有心予忖【七损】度【待洛】之跃跃【他歴】毚【土咸】遇犬获之荏染柔木君子树之往来行言心焉数【所主】之
　　此二章诲王能定则能应吾心既定则因人之言可以知其心而善否立见矣于是广喻近譬以晓之四章谓寝庙固为大矣君子所以能成之者以有定制故也故不有定制则筑室于道谋岂不溃败其成哉大道固有序矣圣人所以能定之者以有常理故也苟不遵常理则汨陈五行岂能知彛伦之攸叙哉惟心亦然吾心既定则他人之心吾皆能忖度之谗言岂足惑哉五章谓人有善否跃跃如毚之狡者小人也有犬以禽制之则不能施其狡必为犬所获矣荏染如柔木之弱者善类也君子当培植之则不至于终弱必能有所立矣然则善否亦何从而知之哉聼其言则知之矣彼往来行道之言若不足以知其人也吾能于心焉而求之则善否可数矣善否既明则巧言者岂能施其辨哉
　　蛇蛇【以支】硕言出自口矣巧言如簧顔之厚矣
　　此章申论人言之善否不难辨也蛇蛇安舒也硕大也谓善人之言其大如此出自口则可见矣彼巧言者虽如簧之可聼视其色亦自不能不愧故曰顔之厚矣传曰聼其言也观其眸子人焉廋哉此之谓也
　　彼何人斯居河之麋【眉】无拳无勇职为乱阶既微且尰【市勇】尔勇伊何为犹将多尔居徒几何
　　此章深恶谗人以为直可贱耳无能为也彼何人斯者鄙薄之也水草之交曰麇下湿之地也无拳无勇者不才无所用也其居如此其人如此乃能主为乱之阶梯谁实使之然哉况有恶疾骭疡为微肿足为尰则其所谓勇者亦何所至哉彼为谗之谋虽有与之党者自谓大而多然所居乃尔其徒亦安能众也言夲无能为特王未悟故纵其恶耳详味诗人之言形容谗人之居处人物与其徒党真丐乞之类也盖鄙贱之人至今多以丐乞呼之疑夲诸此是诗夲六章章八句以文义求之当作七章古诗不当专以句之多寡为限其四章五章皆比而赋之余皆赋也
　　何人斯苏公刺暴公也暴公为卿士而谮苏公焉故苏公作是诗而絶之
　　小弁巧言何人斯巷伯四诗皆被谗而作小弁曰君子信谗如或醻之巧言曰乱之又生君子信谗巷伯曰彼谮人者亦已大甚独何人斯终篇不及谗谮一字而其意则多疑畏如曰不入我门不入唁我不见其身还而不入或取飘风以喻其暴迅或取鬼蜮以喻其隂贼至欲出三物以诅尔斯作好歌以极反侧可谓廹切矣盖小弁三诗皆显被谗谮故诗人亦显斥之何人斯之谮乃出于同列之暴公故苏公隂被中伤初不见其形迹久乃知之正如飘风虽摧败万物而风之形终不可见又如鬼蜮之伤人鬼固无形可见而蜮潜伏沙中射人之影人亦不得而见也谗言隂中其实如此説者谓暴公为卿士而譛苏公不忠于其君不义于其友所谓大故也故苏公作诗以絶之不斥暴公也言其从行而已不着其譛也示以所疑而已盖交际之道其絶之当如此也既絶矣作为好歌不殆于弃言乎盖君子之遇人也仁而不忮暴公之譛我则丧其夲心谅不我知故也使其由此悔悟更以善意从我固所愿也虽不能然我岂若小丈夫哉一与人絶则丑诋固拒惟恐其复合也世夲曰苏成公暴辛公也郑氏谓苏暴为畿内国名案左氏传曰昔先王克商使诸侯抚封苏忿生以温为司宼今河内有温县则苏在东都之畿内苏公疑忿生之后也若暴公未闻有暴国郑氏以其为卿士故曰皆畿内国名亦未足信皇父亦为卿士不闻为何国也苏在春秋称子盖卿士兼公官也
　　彼何人斯其心孔艰胡逝我梁不入我门伊谁云从维暴之云
　　彼何人斯虽为鄙薄之语然不斥暴公指其从暴公者耳亦谲谏之义人心固险如山川难于知矣况于小人尤为艰险不可测也梁不必鱼梁凡近川而居者必设桥梁以便出入下言不入我门则门外之桥梁也过我门而不入必其中自有可愧者使暴公不譛我尔必入而见我今尔从暴公而不我见则踪迹可疑也意苏公以被谗而获罪故为是言耳
　　二人从行谁为此祸胡逝我梁不入唁【彦】我始者不如今云不我可
　　指言二人从行则当时从暴公者二人也必有主名不欲明言耳未知二人者谁为我祸亦疑辞也我既获罪尔逝我梁而不入唁我则尔之心异于初矣谓其始初与我亲厚未尝如今日不以我为可也
　　彼何人斯胡逝我陈我闻其声不见其身不愧于人不畏于天
　　陈堂涂也逝我陈则不止逝我梁我已闻其声则又近矣而不使我见其身意其隂有窥伺踪迹诡秘也于是叹曰尔为此举固以人为可欺而不愧也独不畏于天乎
　　彼何人斯其为飘风胡不自北胡不自南胡逝我梁只【支】搅【交卯】我心
　　飘风暴疾之风也值之者必颠仆摧折然风之形实不可见今飘风之行何不自北自南而逝我梁是我适与相值故我心之忧所以搅乱不宁也
　　尔之安行亦不遑舎尔之亟【纪力】行遑脂【支】尔车壹者之来云何其盱【况于】
　　舎舎车而休也盱张目而望也谓尔行之缓乎乃不暇少舎车而见我谓尔行之急乎复有暇而脂其车何也我冀尔之一来何其望之勤也
　　尔还而入我心易【夷跂】也还而不入否【方九】难知也壹者之来俾我只也
　　谓尔之往既不入我门矣傥尔之还入而见我则我心平易而无疑矣尔还而复不入则尔之心不得而知果能一来则我心安矣只安也
　　伯氏吹壎【况袁】仲氏吹篪【池】及尔如贯【古乱】谅不我知出此三物以诅【侧助】尔斯
　　伯仲言兄弟也土曰壎竹曰篪谓二器声之相和也如贯者如绳之贯物相聫属也苏公谓我与暴公比肩事主义同兄弟当如壎篪之相和如贯物之聫属今乃譛我信不我知耳我心实无他当出壎篪及贯三物以与尔诅盟也説者谓三物犬豕鸡也古人诅盟固尝用此今是诗方取壎篪及贯为喻遂以为诅如指日指河之类岂必用犬豕鸡耶诗所不及何必赘也
　　为鬼为蜮【域】则不可得有腼【土典】面目视人罔极作此好歌以极反侧
　　蜮短狐也人在岸上影见水中此虫能含沙射之则皮肌病疮其隂毒中人与鬼相类二者为人之患人皆不可得而知犹谗言隂中我皆不得而知矣腼姡也姡诈也尔腼然诈为面目与人相视亦自谓人不能穷极其情我所以作此好歌以穷极尔之反侧也曰好歌云者盖未忍遂絶犹冀其悔而从善不失旧好与歌以讯之既作尔歌同意此诗人所以为忠厚欤是诗八章后二章比而赋之余皆赋也
　　巷伯刺幽王也寺人伤于谗故作是诗也
　　寺人古以刑人为之巷宫内道伯长也疑当时呼寺人之长为巷伯故以名篇作是诗者必因谗而被宫刑后为巷伯故其辞谆复深恶谗人也孔子曰恶恶如巷伯亦言其所恶之甚人所同恶故也
　　萋【七西】兮斐【孚匪】兮成是贝锦彼谮人者亦已大【泰】甚哆【昌者】兮侈兮成是南箕彼谮人者谁适与谋
　　萋斐文相错貎贝介虫也其文如锦哆侈形张大貎箕箕星也其位在南贝锦非锦也以其文成锦也南箕非箕也以其形成箕也喻谗人之诬君子因其近似而遂名之故诗人深恶其然谓以贝为锦以其文之近似也而谮人之言亦已大甚言其过于实也以星为箕以其形之近似也而谮人之言谁与之谋言其巧于诬也
　　缉缉【七立】翩翩谋欲谮人慎尔言也谓尔不信防防幡幡【芳烦】谋欲谮言岂不尔受既其女迁
　　缉缉相续貎翩翩往来貎防防便利貎幡幡反复貎言谋欲谮人以言者其情状如此故诗人深恶其然谓尔之谮人相续往来可谓众多矣岂可不知戒谨王将悔悟则以尔为不可信而弗聼矣尔之谮言便利反复可谓机变矣其始岂不聼受王将悔悟则必迁其罪以及汝矣
　　骄人好好劳人草草苍天苍天视彼骄人矜此劳人彼谮人者谁适与谋
　　谮人者以计行而得意故曰骄人好好言其喜也被谮者以受诬而失措故曰劳人草草言其忧也王既不能察于是呼苍天而告之曰视彼骄人实可罪悯此劳人实无辜奈其彼之谮人者谁与之谋巧于诬罔所以其计得行也
　　取彼谮人投畀【必二】豺虎豺虎不食投畀有北有北不受投畀有昊杨园之道猗【于绮】于亩丘
　　彼谮人者既得意是王终不能察矣无所告诉矣第恶之欲其死耳欲其死者有三豺虎者食人之兽也今兽亦恶而不食有北者司杀之神也今神亦恶而不受昊天者制人之命者也猗倚也天虽甚高由杨园之道倚至于亩丘则可以投有昊矣夏曰昊天望其明也昊天既明必诛之矣辞虽过切乃人之真情诗人恶之甚故无隐辞也杨园亩丘疑周之山名据所见而言或谓如陵则曰陵丘如亩则曰亩丘皆取其高于天为近古人祀天于圜丘亦谓其高则可以致天神之降格封太山禅梁父皆此意也
　　寺人孟子作为此诗凡百君子敬而听之
　　孟姓也寺人自谓孟子亦后人以子自称之谓也恶之既甚故身任其怨作此诗以告凡百在位之君子欲其敬聼不忽为周身之防也善读古人之诗者当以文义求不当拘于章句是诗旧七章今以文义分为五章三章章八句一章七句一章四句首章比而赋之余皆赋也
　　谷风刺幽王也天下俗薄朋友道絶焉
　　文武亲亲以睦友贤不弃不遗故旧是以天下化之民徳归厚此天下俗薄朋友道絶所以刺幽王也
　　习习谷风维风及雨将恐【丘勇】将惧维予与女【汝】将安将乐女转弃予
　　谷风之义已于国风详言之习习飞舞不止之貎谷风大谷所来之风也大谷之风迅暴为甚况继之以雨则物之摧败颠仆者多矣以喻人之处乱世震荡不宁所谓将恐将惧之时也俗既偷薄当恐惧之时则朋友相求谓予与汝刎颈相誓及安乐之时则转眼弃我矣
　　习习谷风维风及頽【徒雷】将恐将惧寘予于怀将安将乐弃予如遗
　　尔雅曰焚轮谓之頽扶摇谓之猋説文曰廻风从上而下曰頽廻风从下而上曰猋大谷之风既已迅暴又其势廻薄从上而下其震荡又甚矣而薄俗之人恐惧则寘朋友于念安乐则弃我如遗忘而不存省也
　　习习谷风维山崔【徂回】嵬【五回】无草不死无木不萎【于委】忘我大徳思我小怨
　　谷风迅暴甚矣惟山崔嵬独存耳无草不死矣无木不萎矣以喻乱之极无有能自存立者非朋友相助安能至今日今乃忘我前日同患难之大徳而思我前日偶相失之小怨遂至相絶何如其薄也故旧无大故不可弃也以小怨而相絶岂非风俗之薄欤语曰故旧不遗则民不偷亦在上之人化之何如耳此诗人所以刺幽王也是诗三章皆比而赋之也
　　蓼【六下同】莪刺幽王也民人劳苦孝子不得终养尔文武之役夫亦甞以王事靡盬忧我父母矣诗在正雅劳而无怨盖文武以逸道使民又能知其劳有以劳之所谓説以使民者也非惟文武为然越王勾践伐呉徇于军曰有父母耆老而无昆弟者以告又亲命之曰我有大事子有父母耆老而子为我死子之父母将转于沟壑子为礼已重矣子归没而父母之世后若有事吾与子图之幽王纵不能为文武能为越王安有蓼莪之诗读之使人三复流涕受业者为废此篇者乎
　　蓼蓼者莪匪莪伊蒿【呼毛】哀哀父母生我劬劳蓼蓼者莪匪莪伊蔚【尉】哀哀父母生我劳瘁【似醉】
　　莪也蒿也蔚也皆微草也莪名萝蒿蔚名牡蒿三物华叶稍异耳孝子忧父母不得终养取微草以自喻谓父母生我劬劳至于病瘁而我征役在外如微草然不能报天地之生育诗人以父母比天地所以申言哀哀父母盖痛之极也曰匪莪伊蒿匪莪伊蔚盖忧思乱于中观瞻于外视彼蓼蓼然而生者岂莪乎抑蒿与蔚乎其不能报天地生育之恩则与我同也
　　缾之罄矣维罍之耻鲜【息浅】民之生不如死之久矣无父何怙【户】无母何恃出则衔恤入则靡至
　　缾以行酒罍以盛酒缾资于罍犹子之资于父母也缾之罄竭实为罍之耻犹子之失所实为父母之耻也故孝子自叹命之鲜薄既不得养父母则生不如死也于是推言无父则何所依怙无母则何所倚恃出则衔其忧恤入则无所至止皆以不见父母故不以生为乐也
　　父兮生我母兮鞠我拊【抚】我畜【喜郁】我长我育我顾我复我出入腹我欲报之徳昊天罔极
　　父兮生我言其夲也母兮鞠我言其成也拊我畜我拊摩而蓄敛之也长我育我长养而复育之也顾我复我顾视而反复之也出入腹我子出则父母怀于室父母出则怀子于涂也父母之徳如天无穷我欲报之岂有穷哉鞠者合其皮而成毬母之纠合其子使有成亦若鞠然
　　南山烈烈飘风发发民莫不谷我独何害南山律律飘风弗弗民莫不谷我独不卒
　　南山喻君飘风喻政烈烈律律犹言栗烈谓其气之凛以喻君之暴也发发弗弗犹言觱发谓其风之疾以喻政之虐也处暴君虐政之时言凡民莫不善而我独罹其害不得卒养父母所以为哀痛之极也意作此诗之孝子独因行役之后父母不存故自言不若凡民也序言不得终养则不存可知矣是诗六章其四章赋也余俱比而赋之也
　　大东刺乱也东国困于役而伤于财谭【徒南】大夫作是诗以告病焉
　　谭在周之东幽王时谭国困于赋役公私殚竭故谭大夫作是诗以告病其诗自维天有汉以下皆指周室而言盖小国之视京师犹下土之视霄汉故也
　　有饛【防】簋飱有捄【蚪】棘七【必履】周道如砥【之履】其直如矢君子所履小人所视睠言顾之澘【所奸】焉出涕
　　此章言周之盛时上下富足不独京师谭虽小国而賔客饔飱列之簋者亦复饛然而盛其鼎之匕以棘为之者皆捄然而长盖由周室之道如砥之平如矢之直无赋役偏重之患此在位君子之所行在下小人之所见也今乃赋役无艺偏困东国所以顾视我父母之邦见其萧然俭陋为之出涕澘然不止也小人或是诗人自谦之辞言已所见如此
　　小东大东杼【直吕】柚【逐】其空纠纠【居黝】葛屦【九具】可以履霜佻佻【徒雕】公子行彼周行【户郎】既往既来使我心疚【救】
　　此章言周室赋敛于东者偏重凡东方诸侯无小无大杼而持纬者柚而卷织者皆为之一空夏葛屦冬皮屦今以纠纠绳缭之葛屦谓可以履霜则俭陋之甚矣而佻佻轻薄之公子盖指周之贵公子来督赋于谭者方且行彼周之列位而既去复来无有已时此所以使我见之而心病也
　　有冽【列】氿【轨】泉无浸【子鸩】获【户郭】薪契契【苦计】寤叹哀我惮人薪是获薪尚可载也哀我惮人亦可息也
　　冽寒也氿泉侧出者也获刈也薪刍也以其可刈则非大者特薪刍耳谓谭国已困非有大者可取特微如薪刍者且为寒泉之所浸将至腐败而为西人所刈获犹不知止故谭国之人契契然相合而忧不寐而叹皆哀我国之人惮于赋役之多也于是以情告于西人曰尔已刈之薪刍尚可载之而徃尔亦当哀我国惮赋役之人而使之息止也意欲絶之使勿复来耳
　　东人之子职劳不来【赉】西人之子粲粲衣服舟人之子熊罴是裘私人之子百僚是试或以其酒不以其浆鞙鞙【胡犬】佩璲【遂】不以其长
　　窃意谭大夫因输送所赋之物于京师而作是诗故此章明言东人之子以输送为职可谓劳矣殊无劳来之礼而西人之子以无其功而享其赋衣服粲粲然鲜明不自知其不称而无愧赧也于是歴言所见西人往往皆服非所服事非所事心亦无所爱惜且不知厌足也以熊罴之皮为裘居山者之所有也而舟人之子生长于水乃取以为裘所谓服非其服也治百僚之事在位者所任也而私人之子夲非在官乃尝试为之所谓事非其事也酿秫以为酒味亦非薄也西人视之不以为浆而无故轻用之所谓无所爱惜也佩璲以贯玉饰非不美也西人视之不以为长而犹欲更加之所谓不知厌足也鞙鞙长貎璲贯玉故作璲或以韦故作□或以丝故作防亦通作遂容兮遂兮是也
　　维天有汉监【古蹔】亦有光跂【丘岐】彼织女终日七襄虽则七襄不成报章睆【浣】彼牵牛不以服箱东有启明西有长庚有捄天毕载施之行维南有箕不可以簸【波我】扬维北有斗不可以挹【揖】酒浆维南有箕载翕【许急】其舌维北有斗西柄之掲【居竭】
　　谭大夫既以天而视周室故歴取云汉织女牵牛启明长庚天毕南箕北斗以比朝廷在位之人卢仝月蚀诗歴罪星辰盖夲诸此然独云汉谓之天汉毕星谓之天毕者盖天者所以照临善恶施行赏罚也云汉虽曰昭回于天然其光不能助天之照临也毕星虽形如掩之毕然其器不能助天之施行也故维天有汉以下十句当为一章有捄天毕以下十句当为一章其五章谓云汉既不能助天之照临故织女虽跂然而立终日七反驾而无成文章之实启明虽蚤升于东长庚虽暮出于西亦何补于照临哉其六章谓毕星既不能助天之施行故箕则见于南而无簸扬糠粃之实斗则见于北而无挹酌酒浆之实箕载翕其舌反若有噬于人斗西掲其柄反若有取于东亦何益于施行哉凡二章所陈皆谓在位之人无有能助王之照临善恶施行赏罚者故朝无综核之政而实惠不及于下以致赋役偏重东人困竭西人骄侈不均不平无所赴愬也是诗夲七章以文义求之当作六章其一章二章四章赋也三章五章六章比也








　　诗补传卷十九
<经部,诗类,诗补传>
　　钦定四库全书
　　诗补传卷二十　　　　宋　范处义　撰
　　变小雅
　　四月大夫刺幽王也在位贪残下国构祸怨乱并兴焉周室在位之人以贪而致残则下国之逺因乱而生怨幽王曽不加防欲无祸得乎四月次于大东之后盖大东乃贪残之实而此诗则遭祸而怨刺也
　　四月维夏六月徂暑先祖匪人胡宁忍予秋日凄凄【七西】百卉【许贵】具腓【芳非】乱离瘼【莫】矣奚其适归冬日烈烈飘风发发民莫不谷我独何害
　　诗人于一章言四月之正阳至六月火星中而暑退于二章言秋日之凄凉致百卉之摇落于三章言冬日之烈烈而寒飘风发发而疾独不及春盖以春气和畅万物发育和平之象也夏时炎赫万物暵干秋时惨凛万物凋落冬时隆烈万物摧败皆忧虞之象也诗人处乱世而遭祸难如在此三时故一章叹先祖之神今已在天非复人矣何忍我受祸而不知防乎二章叹遭乱离散于何所归乎三章叹凡民莫不善我何为独罹其害乎意作此诗者被祸尤甚故其怨辞若此也腓动也言百卉之摇动如腓然
　　山有嘉卉侯栗侯梅废为残贼莫知其尤
　　古人言草木犹言禽兽大司马搜田献禽以祭社则兼兽而言考工记天下大兽五则兼羽者而言然则以栗以梅为嘉卉古人亦通言草木耳梅栗皆嘉卉今乃废其生为残贼之物喻君子不遂其生莫知得罪之由也亦怨辞也
　　相【息亮】彼泉水载清载浊我日构祸曷【何葛】云能谷
　　视彼泉水亦有时而清有时而浊而我之集祸于身何时而能善乎自叹如泉水之无清时亦怨辞也
　　滔滔【土刀】江汉南国之纪尽瘁【似醉】以仕宁莫我有
　　滔滔水大貌江汉滔滔尚能为南国之纪谓使众水各有所统不至混然无别今王既无纲纪则君子虽尽瘁事国莫知有我者谓其勤惰不分亦怨辞也
　　匪鹑【徒丸】匪鸢【以专】翰飞戾天匪鳣【张连】匪鲔【于轨】潜逃于渊鹑雕也鸢鸷鸟也其飞则上薄云汉鳣鲔大鱼也其潜则逃于深渊喻君子遭祸不能飞潜无所避也
　　山有蕨薇隰有杞桋【夷】君子作歌维以告哀
　　枸檵也桋赤栋也山则有蕨薇隰则有桋皆遂其性君子独不得其所殆草木之不如所以作此歌告哀于时王也自言君子犹左氏传称君子曰盖假君子之言冀王之听信而改过也是诗八章皆兴也
　　北山大夫刺幽王也役使不均已劳于从事而不得养其父母焉
　　大东专言赋之不均此诗专言役之不均以见幽王之时赋役皆不均平赋不均则以伤财而告病役不均则不得养其父母尤为可刺也
　　陟彼北山言采其偕偕士子朝夕从事王事靡盬【古】忧我父母
　　凡诗人言南北虽或指所见大槩南言其明北言其不明蓼莪言南山烈烈犹望其明也陟彼北山则不复望其明矣枸檵也以其甘而可食故人多采之喻王如北山而役我多于众人也然我亦偕士子同从王事耳王事固不可废败奈何役我独多使不得养其父母哉
　　溥【普】天之下莫非王土率土之濵莫非王臣大夫不均我从事独贤
　　溥与普同大而且周也率循也濵厓也孔丛子曰我从事独贤劳事独多也言溥天率土均为王臣而使我独劳也上章既以北山微讽王之不明故此章不欲斥王而曰大夫不均也
　　四牡彭彭王事傍傍【布彭】嘉我未老鲜【息浅】我方将旅力方刚经营四方
</div>
    <div class="pagination">
<a href="诗补传_page17.html">上一页</a><span>...</span><a href="诗补传_page13.html">13</a><a href="诗补传_page14.html">14</a><a href="诗补传_page15.html">15</a><a href="诗补传_page16.html">16</a><a href="诗补传_page17.html">17</a><span class="current-page">18</span><a href="诗补传_page19.html">19</a><a href="诗补传_page20.html">20</a><a href="诗补传_page21.html">21</a><a href="诗补传_page22.html">22</a><a href="诗补传_page23.html">23</a><span>...</span><a href="诗补传_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
