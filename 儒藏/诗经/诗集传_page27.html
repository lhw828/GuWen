<!DOCTYPE html>
<html>
<head>
    <meta charset="UTF-8">
    <title>诗集传 - 第 27 页/共 31 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>诗集传 - 第 27 页/共 31 页</h1>
    <div class="content">　　维此圣人瞻言百里维彼愚人覆狂以喜匪言不能胡斯畏忌
　　圣人明于成败所视而言者百里无逺而不察愚人不知祸之将至则反狂以喜虽然彼未必不知也乃以畏王而不敢言耳
　　维此良人弗求弗迪维彼忍心是顾是复民之贪乱寜为荼毒
　　迪进也厉王之于贤者未甞求而进之至于残忍之人则顾念重复而不能已上之所好下之所趋也故民贪于昏乱安为荼毒之行以求合王意
　　大风有隧有空大谷维此良人作为式谷维彼不顺征以中垢
　　隧道也大风之起必有所从来者有空大谷则风之所从起也厉王之不善民之所从恶也征行也垢秽也言善人之作也以用其善小人之行也以播其秽皆发其中之所有于外也
　　大风有隧贪人败类听言则对诵言如醉匪用其良覆俾我悖
　　风之起也有道类之败也有自贪人在上则类之所由败也听言道听之言也诵言先王之言也悖逆也由王不用善反使天下皆为逆德也
　　嗟尔朋友予岂不知而作如彼飞虫时亦弋获既之隂女反予来赫
　　君子既责其君则又责其僚友曰我岂不知尔所为哉尔自谓莫吾禁者譬如飞鸟孰能执之然时亦有弋而获之者忧其获也覆庇而告之柰何反以言赫我哉
　　民之罔极职凉善背为民不利如云不克民之回遹职竞用力
　　民之不可测知职汝信用反覆之人也上之害民如恐不胜故民日以邪僻由上用力而竞之也
　　民之未戾职盗为宼凉曰不可覆背善詈虽曰匪予既作尔歌
　　戾定也民之未定职上有盗贼之臣为之寇也女苟信以为是不可则又曷为反背詈我哉尔虽曰是非我所为既作尔歌矣不可欺也
　　桑柔十六章八章章八句八章章六句
　　云汉仍叔美宣王也
　　仍叔周大夫也
　　倬彼云汉昭回于天王曰于乎何辜今之人天降丧乱饥馑荐臻靡神不举靡爱斯牲圭璧既卒宁莫我听云汉水之精也昭明也回转也宣王遭旱而惧夜仰河汉以观雨之候而不得曰今之人何罪而罹此祸靡神不举而莫吾听也礼国有凶荒则索鬼神而祭之
　　旱既大甚蕴隆虫虫不殄禋祀自郊徂宫上下奠瘗靡神不宗后稷不克上帝不临耗斁下土宁丁我躬蕴结也隆盛也虫虫热也殄絶也郊天地也宫宗庙也上祭天下祭地奠其礼瘗其物宣王忧旱百神无所不举然后稷不能救上帝不复飨穷而无告故曰与其耗败下土宁使我躬当之无使人人被其患也
　　旱既大甚则不可推兢兢业业如霆如雷周余黎民靡有孑遗昊天上帝则不我遗胡不相畏先祖于摧推迁也言王欲以身当之而不能也兢兢恐也业业危也恐惧之甚如雷霆震于其上也天将不复使我有遗余胡为尚不相畏哉先祖之业将于是摧落矣
　　旱既大甚则不可沮赫赫炎炎云我无所大命近止靡瞻靡顾羣公先正则不我助父母先祖胡宁忍予沮止也旱既不止民咸曰我无所庇死不逺矣然曾莫有瞻顾之者羣公先正先王之臣也庶官之长曰正
　　旱既大甚涤涤山川旱魃为虐如惔如焚我心惮署忧心如熏羣公先正则不我闻昊天上帝宁俾我遯旱甚则山川草木皆尽如涤去也魃旱神也惮畏也宣王所以祈旱者至矣而莫之答故曰苟吾之不善不当天心则宁使我遯去以避贤者无以我故苦此庶民也
　　旱既大甚黾勉畏去胡宁瘨我以旱防不知其故祈年孔夙方社不莫昊天上帝则不我虞敬恭明神宜无悔怒
　　始以旱故欲遯去以避贤者既又以为弃位以避忧患非人主之义故黾勉不去以求济斯难畏不敢也瘨病也方社祭社及四方也虞度也悔恨也
　　旱既大甚散无友纪鞫哉庶正疚哉宰趣马师氏膳夫左右靡人不周无不能止瞻卬昊天云如何里旱既甚国用空竭无以纪纲羣臣朋友故歴告之曰鞫矣疚矣然而尚相戒以无所不周无以不能而止宣王遭旱始欲以身当之而不得中欲以身迯之而不敢故于其终仰而诉之于天曰将使我如何居哉里居也
　　瞻卬昊天有嘒其星大夫君子昭假无赢大命近止无弃尔成何求为我以戾庶正瞻卬昊天曷惠其宁昭明也假至也宣王卬以雨而见星焉故告其羣臣曰明矣至矣尔之无私赢矣然民之死亡不逺无有不周以弃尔之成功且我亦何求为哉将以定尔庶正而已未有民不宁而庶官定者也于是又卬而愬天曰曷不惠而宁之哉
　　云汉八章章十句
　　崧髙尹吉甫美宣王也
　　尹吉甫周之卿士
　　崧髙维岳骏极于天维岳降神生甫及申维申及甫维周之翰四国于蕃四方于宣
　　山大而高曰崧骏大也唐虞之间姜氏实为四岳掌岳之祀岳神享之而祐其子孙于周齐许申甫皆其后也在穆王之世其贤者曰甫侯宣王之世曰申伯实能屏翰周室蔽其患难而宣其德泽于天下
　　亹亹申伯王缵之事于邑于谢南国是式王命召伯定申伯之宅登是南邦世执其功
　　缵继也谢周之南土也南阳有申城申伯国也召伯召公虎也登成也
　　王命申伯式是南邦因是谢人以作尔庸王命召伯彻申伯土田王命傅御迁其私人
　　庸城也彻定其税也傅御傅王治事之臣也私人家臣也
　　申伯之功召伯是营有俶其城寝庙旣成旣成藐藐王锡申伯四牡蹻蹻钩膺濯濯
　　俶作也藐藐深貌也蹻蹻壮貌也濯灌光明貌也
　　王遣申伯路车乗马我图尔居莫如南土锡尔介圭以作尔寳往近王舅南土是保
　　圭尺二寸谓之介非诸侯之圭故赐以为寳近辞也读如彼己之子之己
　　申伯信迈王饯于郿申伯还南谢于诚归王命召伯彻申伯土疆以峙其粻式遄其行
　　王在岐周故饯之于郿谢于诚归诚归于谢也召伯之营谢也则已峙其糇粮使庐市有止宿之委积故能使申伯无留行也
　　申伯番番既入于谢徒御啴啴周邦咸喜戎有良翰不显申伯王之元舅文武是宪
　　番番勇武貌也申伯既入于谢周人皆曰汝有良翰蔽矣文武是宪言其文武皆足法也
　　申伯之德柔惠且直揉此万邦闻于四国吉甫作诵其诗孔硕其风肆好以赠申伯
　　揉顺也肆极也
　　崧髙八章章八句
　　烝民尹吉甫美宣王也
　　天生烝民有物有则民之秉彝好是懿德天监有周昭假于下保兹天子生仲山甫
　　人生而耳目心志莫不固有此所谓有物也人莫不有是物是物莫不有知故耳则能听目则能视心则能虑物用其能则知可否此所谓有则也故民能秉常则莫不好德维其失常乃有不善天之监周也其明实至于下将保安宣王乃生仲山甫以佐之凡宣王之所以能全其性而无失其常者皆仲山甫之功也诗曰岂弟君子俾尔弥尔性
　　仲山甫之德柔嘉维则令仪令色小心翼翼古训是式威仪是力天子是若明命使赋
　　力勉也若顺也赋布也
　　王命仲山甫式是百辟缵戎祖考王躬是保出纳王命王之喉舌赋政于外四方爰发
　　戎女也发发而应之也
　　肃肃王命仲山甫将之邦国若否仲山甫明之旣明且哲以保其身夙夜匪解以事一人人亦有言柔则茹之刚则吐之维仲山甫柔亦不茹刚亦不吐不侮矜寡不畏彊御人亦有言德輶如毛民鲜克举之我仪图之维仲山甫举之爱莫助之衮职有阙维仲山甫补之輶轻也仪匹也爱惜也衮职王职也上有过失下莫敢言而独补之此以见其能举德也
　　仲山甫出祖四牡业业征夫捷捷每懐靡及四牡彭彭八鸾锵锵王命仲山甫城彼东方
　　王命仲山甫城齐祖祭而行其马业业而健其徒捷捷而敏犹常恐不及事也东方则齐也
　　四牡骙骙八鸾喈喈仲山甫徂齐式遄其归吉甫作诵穆如清风仲山甫永懐以慰其心
　　此诗言仲山甫其始曰仲山甫之德柔嘉维则令仪令色小心翼翼古训是式威仪是力此与汉胡广赵戒何异其终曰人亦有言柔则茹之刚则吐之维仲山甫柔亦不茹刚亦不吐不侮鳏寡不畏彊御此与汉汲黯朱云何异胡赵柔而陷于佞汲朱刚而近于狂如仲山甫内刚外柔非佞非狂然后可以为王者之佐当天下之事矣呜乎非斯人其谁与归
　　烝民八章章八句
　　韩奕尹吉甫美宣王也
　　奕奕梁山维禹甸之有倬其道韩侯受命王亲命之缵戎祖考无废朕命夙夜匪解虔共尔位朕命不易榦不庭方以佐戎辟
　　奕奕大也梁山韩之鎭也禹贡所谓治梁及岐者在今同之韩城甸治也禹之治水也九州之鎭山无所不甸虽梁山亦禹之所甸也韩武之穆也将言韩侯故先叙其国曰梁山之下有倬然之道此韩侯之所从朝周以受命者也戎女也不庭不来庭也辟君也
　　四牡奕奕孔且张韩侯入觐以其介圭入觐于王王锡韩侯淑旂绥章簟茀错衡衮赤舄钩膺镂锡鞹鞃浅幭鞗革金厄
　　长也张大也介圭韩所贡也诸侯秋见天子曰觐淑善也交龙为旂绥大绥也眉上曰钖刻金饰之曰镂钖鞹革也鞃式中也浅皮也幭覆式也鞗革辔首也以金为小镮而纒搤之
　　韩侯出祖出宿于屠显父饯之清酒百壶其殽维何炰鼈鲜鱼其蓛维何维笋及蒲其赠维何乗马路车笾豆有且侯氏燕胥
　　既觐而反国必祖者尊其所往去则如始行焉屠地名也显父周之卿士也王宠韩侯故使显父饯之蓛菜殽也笋竹萌也蒲蒲蒻也且多貌也侯氏诸侯之与饯者也胥辞也
　　韩侯取妻汾王之甥蹶父之子韩侯迎止于蹶之里百两彭彭八鸾锵锵不显其光诸娣从之祁祁如云韩侯顾之烂其盈门
　　汾王厉王也厉王流于彘晋霍邑是也在汾水之上诗人以目王焉犹言莒郊公黎比公也蹶父周之卿士姞姓也诸侯一娶九女二国媵之诸娣诸媵也
　　蹶父孔武靡国不到为韩姞相攸莫如韩乐孔乐韩土川泽訏訏鲂鱮甫甫麀鹿噳噳有熊有罴有猫有虎庆既令居韩姞燕誉
　　蹶父以王事行于四方为其子相善处而嫁之莫如韩之乐者訏訏甫甫大也噳噳众也猫似虎而浅毛庆善也蹶父以此善韩而使韩姞居焉誉乐也
　　溥彼韩城燕师所完以先祖受命因时百蛮王锡韩侯其追其貊奄受北国因以其伯实墉实壑实亩实籍献其貔皮赤豹黄罴
　　溥大也燕乐也王以韩侯之先因是百蛮而长之故锡之以追人貊人受之以北方之国使复为之伯焉韩侯于是命诸侯各其城池治其田亩正其税法以时贡其所有于王墉城也壑池也籍税也
　　韩奕六章章十二句
　　江汉尹吉甫美宣王也
　　江汉浮浮武夫滔滔匪安匪游淮夷来求既出我车既设我旟匪安匪舒淮夷来铺
　　浮浮水盛貌也滔滔顺流貌也淮夷夷之在淮上者也铺病也宣王自周而南出于江汉之间命召公率兵循江而下以伐淮夷行者皆莫敢安徐曰吾之来也维淮夷是求是病言用命也
　　江汉汤汤武夫洸洸经营四方告成于王四方既平王国庶定时靡有争王心载宁
　　洸洸武貌也淮夷既平遂经营其旁国以告于王
　　江汉之浒王命召虎式辟四方彻我疆土匪疚匪棘王国来极于疆于理至于南海
　　极中也王命召公辟四方之侵地而治其疆界非以病之非以急之也使来于王国取中焉耳召公于是疆理其地至南海而止
　　王命召虎来旬来宣文武受命召公维翰无曰予小子召公是似肇敏戎公用锡尔祉
　　旬徧也宣布也肇开也敏疾也公事也南方旣平王命召公来归于周以徧治四方而布行其政曰昔文武受命维召康公实为之翰女实肖召公之德开敏于戎事我是用锡汝以福
　　厘尔圭瓒秬鬯一卣告于文人锡山土田于周受命自召祖命虎拜稽首天子万年
　　厘赐也秬鬯黑黍酒也卣尊也九命则赐圭瓒秬鬯以祭文人其先祖之有文德者也既锡之礼命又广其封邑使受命于岐周用其祖召康公受封之礼焉岐周有先王之庙且召康公所从受封也
　　虎拜稽首对扬王休作召公考天子万寿明明天子令闻不已矢其文德洽此四国
　　对答也考成也矢施也王命召公用召祖命故虎之答王亦为召康公所以对成王命受之辞自天子万寿以下召康公之遗意也
　　江汉六章章八句
　　常武召穆美宣王也
　　武不可常也宣王之征徐方王犹允塞而徐方既来兵不劳而民不病则可常也然六月歌尹吉甫采芑歌方叔而在小雅崧高歌申伯烝民歌仲山甫韩奕歌韩侯江汉歌召虎常武歌皇父而在大雅槩言之则七诗若无以异精言之则在小雅者皆征伐政事而已在大雅者皆君臣同德有不知其所以然而致者此其所以异也
　　赫赫明明王命卿士南仲大祖大师皇父整我六师以我戎既敬既戒惠此南国
　　宣王命其卿士皇父南征徐方皇父以卿士而兼大师其大祖南仲则文王之所使伐玁狁者也盖称其世功以襃大之
　　王谓尹氏命程伯休父左右陈行戒我师旅率彼淮浦省此徐土不留不处三事就绪
　　尹氏尹吉甫也盖以卿士兼内史故使之策命程伯休父程伯休父于是始为司马故于兵之出也使之左右陈其行列而戒令之曰往循淮之上而视徐土无乆留处其地以患苦其民使其三有事之臣复就其业
　　赫赫业业有严天子王舒保作匪绍匪游徐方绎骚震惊徐方如雷如霆徐方震惊
　　舒徐也保安也作行也绍急也绎徧也骚动也王之南征也人望其赫赫业业之威而畏之曰有严哉天子也然王则徐而安行不急不缓而徐方之人莫不震动如雷霆作于其上不遑安矣
　　王奋厥武如震如怒进厥虎臣阚如虓虎铺敦淮濆仍执丑虏截彼淮浦王师之所
　　师行至于淮上则遂布其师旅敦集其陈以待之既战则多执丑虏王师之所在截然无侵略者
　　王旅啴啴如飞如翰如江如汉如山之苞如川之流緜緜翼翼不测不克濯征徐国
　　苞本也緜緜靓也翼翼敬也不测不可测知也不克不可克胜也濯大也淮上诸侯既已服从于是始征徐国
　　王犹允塞徐方既来徐方既同天子之功四方既平徐方来庭徐方不回王曰还归
</div>
    <div class="pagination">
<a href="诗集传_page26.html">上一页</a><span>...</span><a href="诗集传_page22.html">22</a><a href="诗集传_page23.html">23</a><a href="诗集传_page24.html">24</a><a href="诗集传_page25.html">25</a><a href="诗集传_page26.html">26</a><span class="current-page">27</span><a href="诗集传_page28.html">28</a><a href="诗集传_page29.html">29</a><a href="诗集传_page30.html">30</a><a href="诗集传_page31.html">31</a><a href="诗集传_page28.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
