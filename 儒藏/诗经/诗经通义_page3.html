<!DOCTYPE html>
<html>
 <head>
  <meta charset="utf-8"/>
  <title>
   诗经通义 - 第 3 页/共 16 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   诗经通义 - 第 3 页/共 16 页
  </h1>
  <div class="content">
   泛彼柏舟亦泛其流【传泛泛其流不以济渡也】耿耿不寐如有隠忧微我无酒以敖【音遨】以游【疏言此忧之深非饮酒遨游所可释也】○我心匪鉴不可以茹【音孺】亦有兄弟不可以据薄言往愬逢彼之怒【何楷曰兄弟指僚友言兄弟不与我同心往愬反逢其怒犹离骚所谓申申詈予者也】○我心匪石不可转也我心匪席不可卷也【传石虽坚尚可转席虽平尚可卷】威仪棣棣【富而闲习】不可选也○忧心悄悄愠于羣小觏闵既多受侮不少静言思之寤辟【音辟○拊心】有摽○日居月诸胡迭而微心之忧矣如匪澣衣静言思之不能奋飞序柏舟言仁而不遇也衞顷【音倾】公之时仁人不遇小人在侧
　　郝敬曰朱子改为妇人不得于夫而作非也忠臣不得于君与贤女不得于夫情相似故忠臣常托贤女自鸣怨而不怒不遇而不忍去序所以目为仁人也其词虽似妇人语其实非也○小人在位而忧不得于君而不去诗之所以作也列女传谓衞宣公夫人诗胡氏云此鲁诗説也朱子取之改妇人不得于夫而作又极诋序语顷公之时为凿空傅会夫序果凿空傅防则宣公夫人事经史未见庸非凿空傅防乎朱子于孟子集注仍以衞之仁人立説何独于此而斥之乎马端临云列女传出刘向向上封事论显倾陷正人引是诗忧心悄悄愠于羣小而继之曰小人成羣亦足愠也正合毛序之意夫一刘向也列女传之説可信而封事之説独不可信乎【何楷曰章首言饮酒遨游此岂妇人之事】○柏舟泛泛中流正仁人不遇之比我心匪鉴不可以茹茹纳也言鉴之于物不择妍皆纳其景仁人之心不然善恶不能兼容是以见嫉于人而不遇也【此欧阳公説】威仪棣棣不可选也言威仪娴习自有常度不可选择取舍以避祸也如翟方进谓冯参五侯尊贵君侯盛修容貌以威严加之非所以下五侯而自益者也【此东莱説】忧心悄悄愠于羣小乃仁人忧国之语若是众妾岂可以羣小目之国乱君昏则小人众而君子独君子忧而小人乐君子之忧忧其国而已忧其国则与小人异趣其为小人所愠宜也故曰忧心悄悄愠于羣小小人得志则为谗诬以病君子君子既病矣则又从而侮之故曰觏闵既多受侮不少曰既多不少者以着小人之众也【此王荆公説】日居月诸胡迭而微言君道当常明如日月则迭有亏伤耳今衞君任用小人则日如月然是以忧也忧之而不能决去此仁人之厚也【此毛郑説】
　　柏舟五章章六句
　　緑【刘瑾曰以木之青克土之黄合青黄而成緑为东方之间色】兮衣兮【上兮字读畧断】緑衣黄里心之忧矣曷维其已【谢氏曰庄姜之心岂但忧一身哉为君忧为君之子忧为国家后日忧其忧何时能止也】○緑兮衣兮緑衣黄裳心之忧矣曷惟其亡○緑兮丝兮女【毛如字郑音汝集传从郑】所治兮【严缉緑本丝也乃汝染治以为緑也汝既染此丝为緑岂可复以为衣而加诸黄色之上乎○程子曰緑衣庄姜伤已无德以致之也丝之緑由汝之染治以成言有所自也此説大胜集传】我思古人俾无訧【读于其反音怡】兮【古人善处此者使不至于有过而我不能故思之也】○絺兮绤兮凄其以风【读孚愔反古音考孚金切音分○严缉絺绤宜暑今以当凄然寒风之时喻不适时而见弃犹班婕妤秋扇捐箧之意也】我思古人实获我心
　　序緑衣庄姜伤已也妾上僭夫人失位而作是诗也【庄姜庄公夫人妾谓公子州吁之母母嬖而州吁骄事见左传】
　　严缉庄公溺爱乱常实胎衞祸圣人存緑衣以明夫妇为治道之原申二南之义而垂世戒非取女子之怨也此诗庄姜自作而属邶风者葢采诗之官得之于邶耳疏以为邶国之人作之今不从
　　緑喻妾衣喻上僭故以二兮字【平声】掇而丁宁之緑兮丝兮言衣之緑本于丝之緑治丝者非汝乎以自咎也絺绤以当寒风已之失所亦时实使然以自伤也镜古平心而终无怨其君子之意诗之所以为厚也
　　緑衣四章章四句
　　燕燕于飞【张氏曰重言燕燕兴已与戴妫嫡妾相与之善汉书童謡云燕燕尾涎涎亦谓赵飞燕姊弟同时入宫也严缉燕与鸿往来靡定故别离者多以此起兴】差【音痴】池其羽之子于归逺送于野【读慈庾反音墅古音考音暑】瞻望弗及泣涕如雨○燕燕于飞颉【音絜】之颃【音杭】之之子于归逺于将之瞻望弗及伫立以泣○燕燕于飞下上【二字读上声】其音之子于归逺送于南【沈重读宜林反音吟○传陈在衞南】瞻望弗及实劳我心○仲氏任【即周礼孝友睦婣任恤之任】只【音纸】其心塞渊【读一均反音因】终温且惠淑慎其身先君之思以朂寡人【顾起元曰此述戴妫临别之语葢以庄姜敌体先君义无可去与已不同故勉其以先君为念】
　　序燕燕衞庄姜送归妾也【庄姜无子以陈女戴妫之子完为已子庄公卒完即位嬖人子州吁弑之戴妫大归于陈庄姜送之事见左传】
　　按春秋隠四年书戊申【日而不月】衞州吁弑其君完九月衞人杀州吁于濮杜预云戊申三月十七日乃一年内事也葢未几而君完之雠雪矣此诗作于州吁未杀之先当春夏之交见燕托兴宜也州吁之杀也石碏实诱其子厚从州吁如陈而告于陈使杀之时戴妫大归必力愬之陈而庄姜此诗或亦有以感动陈人之心也欤
　　燕燕四章章六句
　　日居月诸【陈启源曰邶风两言日居月诸柏舟毛无传日月传云日乎月乎葢以居诸为语助也柏舟疏引檀弓何居左传忽诸为证则此居字宜读为姬而释文不及】照临下土乃如之人兮逝【毛训逮及也集传云发语辞】不古处【王氏曰逝不古处言不以古夫妇之道处我】胡能有定宁【郑云宁曽也】不我顾【释文云徐邈读古】○日居月诸下土是冒乃如之人兮逝不相好胡能有定宁不我报○日居月诸出自东方乃如之人兮德音无良【陈启源曰德音屡见于诗或指名誉或指号令或指辞语此诗德音无良与谷风德音莫违葢指夫妇晤语之言尔华谷辨甚详○德音无良言无德音之良以及我也古人句法多然】胡能有定俾也可忘○日居月诸东方自出父兮母兮畜我不卒胡能有定报我不述序日月衞庄姜伤已也遭州吁之难伤已不见答于先君以至困穷之诗也
　　辩説以诗中宁不我顾犹有望之之意谓作于庄公在时讥序説非是今玩逝不古处德音无良等句还以身后言之不必改序
　　张氏曰緑衣方妾上僭之时故反已自责而已日月之作在州吁弑君之后于是推原祸本以为不见答于先君之所致亦犹孟子所云亲之过大而不怨是愈疏也吕记左传子叔姬妃齐昭公生舍叔姬无宠舍无威夫夫人见薄则冢嗣之位望亦轻庄姜不见答则桓公之位何能有定乎反覆言之葢推原祸乱之由而非为己私也俾也可忘谓思庄公恩义之薄致嫡庶不定之祸诚使我可忘而我自不忍忘之也末章不欲咎庄公徒伤父母养我不终而已报我不述言庄公所以报我者不必称述之矣亦不欲咎庄公也○王志长曰此诗胡能有定凡四言之必非无谓按隠三年左传公子州吁有宠而好兵公不禁石碏谏曰将立州吁乃定之矣若犹未也阶之为祸杜预云完虽为庄姜子然太子之位未定是桓公不为太子也以戴妫之塞渊淑慎生子必不若州吁之狂暴况庄姜之教诲有加必克负荷故庄姜属望庄公之立完甚殷且急胡能有定非指此乎【定完本郑氏之説】日月四章章六句
　　终风【终日风】且暴【尔雅日出而风为暴】顾我则笑谑浪笑敖【音傲】中心是悼○终风且霾【音埋古音考音貍○尔雅风而雨土曰霾孙炎曰大风扬尘土从上下也】惠然肯来【释文来古协思韵多音黎】莫往莫来【苏传莫往莫来言州吁往来皆不可常】悠悠我思【释文思如字按霾从集传音则思当叶腮左传于思于思弃甲复来同此音也】○终风且曀【音益○説文暗曀隂而风也】不日有【又通】曀寤言不寐愿【郑云愿思也释名同】言则嚏【音帝○言思之不伸至气塞而嚏也】○曀曀其隂虺虺【吕记虚鬼反杨慎曰卷耳诗我马虺隤呼回反与灰同音此亦当音灰疑本作虚嵬反传写脱山字耳】其靁【吕记骤雨迅雷其止可待至于曀曀之隂虺虺之雷则殊未有开霁之期也】寤言不寐愿言则懐【毛云懐伤也考字书懐无训伤者疑当作懐抱之懐言思之不释时往来于懐也】
　　序终风衞庄姜伤已也遭州吁之暴见侮慢而不能正也
　　郝敬曰终风且暴比贼子飞扬跋扈之态所以谓为州吁作也朱子改为庄姜伤庄公而作非是○王志长曰朱子辨説谓州吁无谑浪笑傲之理故集传以终风之暴改属庄公然州吁狂暴且至于弑君而何有于笑傲其国母哉按左传州吁嬖人之子有宠而好兵庄姜恶之或疑庄姜既恶州吁不应有悠悠我思及愿言则嚏愿言则懐等语是不然恶之者以其有夺嫡之势思之者不能絶母子之情仍以序説为正
　　陈启源曰説此诗者谓庄姜不忘州吁见侮慢则悼之莫往来则思之至忧而不寐望其思我窃以为过矣州吁弑君篡国阻兵安忍是衞之贼也衞人不得以为君庄姜安得以为子况谑浪笑敖侮慢君母彼不以母道事庄姜姜顾惓惓以子道畜之哉葢经文言悼言思言愿皆非指州吁也然则何指曰序不云乎庄姜伤已也伤已者伤已之不能正州吁也正之维何曰声其弑逆之罪告于国人而诛之则甚正然非妇人所能为故受其侮笑不敢怒也悼之已尔惠然肯来惠顺也肯可也【见尔雅】有顺心则可来【见郑笺】谑浪笑傲不可来也至于莫往莫来斯亦已矣然家国之祸难其能解于思乎此首二章之意也三四章正言忧悼之情无时可解至寤叹而不寐焉愿言则嚏愿言则懐极言其自伤如此然则庄姜所忧悼者宗社之大难也乱贼之横行也而岂眷眷于州吁冀其笃母子之爱以是为温柔敦厚也哉愚按作思念庄公者既不合序作思念州吁者于理未安长发此解善申序防且于左氏庄姜恶之语甚合
　　终风四章章四句
　　击鼓其镗【音汤】踊跃用兵【古音考音邦】土国城漕【严缉漕鄘地也在河南季本曰漕在帝丘之北与泉水之漕同即衞文公东徙渡河野处之地也】我独南行【音杭○笺南行伐郑按郑在衞南○季本曰土功城筑非不劳苦而犹处于境内我独南行死亡未可知虽欲为土国城漕之人不可得也】○从孙子仲平陈与宋【吕记从孙子仲平陈与宋言所从者乃孙子仲也则轻其帅可知矣何楷曰陈与衞相睦宋与郑有仇衞欲伐郑使宋为主以是时陈尚未从宋故先合三国之好而后进兵也】不我以归忧心有忡【笺以犹与也与我南行不与我归期故豫忧之疏采薇诗曰归曰归嵗亦暮止是与之归期也】○爰居爰处爰丧其马【音姥○钱氏曰自知必死也但言丧马葢婉辞严缉唐人诗所谓去时鞍马别人骑是也】于以求之于林之下【音户○严缉葢属以身后事左传蹇叔哭其子曰晋人御师必于殽必死是间余收尔骨焉即此意也】○死生契【音挈】濶与子成説执子之手与子偕老【古音考音栁一读鲁苟切音篓○此章朱传最明】○于【音吁】嗟濶兮不我活兮于嗟洵【音荀】兮不我信【与申同】兮【吕记于嗟濶兮承上章死生契濶之文而足成之言始欲死生勤苦同之今乃不得相依以生也洵当从毛传解作逺言逺去而不得伸此志也】
　　序击鼓怨州吁也衞州吁用兵暴乱使公孙文仲将而平陈与宋国人怨其勇而无礼也【将者将兵以伐郑也平成也伐郑以结陈宋之成也左传宋殇公即位公子冯出奔郑郑人欲纳之及衞州吁立将修先君之怨而求宠于诸侯使告宋曰君若伐郑敝邑以赋与陈蔡从宋人许之于是陈蔡方睦于衞故宋人陈侯蔡人衞人伐郑】
　　序曰暴乱曰无礼正指州吁篡弑而言辨説讥其浅陋过矣
　　曽氏曰镗然击鼓用兵想见州吁好兵喜鬭之状人所最惮者州吁之所乐国人故以为怨也爰居爰处以下三章王肃以为衞人从军者与其室家诀别之辞葢一篇之意皆如此【欧阳本义亦同】
　　邹忠曰春秋隠四年春衞州吁弑其君完夏宋公陈侯蔡人衞人伐郑秋翚帅师防宋公陈侯蔡人衞人伐郑九月衞人杀州吁于濮夫州吁篡国不满三时而伐郑之师已再举阻兵安忍虐用其民宜衞人之怨如此
　　击鼓五章章四句
　　凯风自南【音吟】吹彼棘心【疏母性寛仁似凯风已难长养似棘按棘即酸枣性坚强其心之生更难于榦郝敬曰棘小枣丛生故以比七子也】棘心夭夭母氏劬劳【母之养子于少时最劳苦故于夭夭言劬劳】○凯风自南吹彼棘薪【疏上言棘心夭夭是棘之初生此言棘薪则棘长已成薪矣月令注大者可折谓之薪是薪者木成就】母氏圣善我无令人【刘氏曰自言七子之中有一令善之人则母亦不舍之而去也○陈启源曰凯风首二章皆兴也集传分首章为比陈潜室已疑之矣刘安成以下文有应无应释之然岂诗人之防乎小雅之谷风青蝇亦然】○爰有寒泉在浚【水经注濮水支津东迳浚城南而北去濮阳三十五里城侧有寒泉冈】之下【音户○许氏曰寒泉但在浚之下不能上行灌注以比子不能养母】有子七人母氏劳苦【劳苦微言母之求嫁】○睍【音演】睆【音莞○睍睆羽好貌非鸟声疏云黄鸟有睍睆之容当从之】黄鸟载好其音【疏睍睆好音以兴孝子当和其顔色顺其辞令】有子七人莫慰母心【疏有子七人皆莫能慰母心者由顔色不和辞令不顺故也自责黄鸟之不如也】
　　序凯风美孝子也衞之淫风流行虽有七子之母犹不能安其室故美七子能尽孝道以慰母心而成其志尔严缉母不复嫁则七子养亲之志成矣故序曰美孝子也○凡诗人美刺多代为其人之言非必其人所作也朱子谓此七子自责之辞以几谏也亦通凯风四章章四句
　　雄雉于飞泄泄【音异】其羽【传雄雉见雌雉飞而鼓其翼泄泄然】我之懐矣自贻伊阻○雄雉于飞下上其音展矣君子实劳我心○瞻彼日月【程子曰日月取迭往迭来又隂阳相配乂旦暮所见动人情思】悠悠我思道之云逺曷云能来【叶音厘】○百尔君子不知德行【去声读如杭】不忮不求何用不臧【吕记妇人思其君子之切知未得归也复自解曰凡百君子我不知孰为德行也但不忮害不贪求则何所用而不善虽久处军旅之间固无害也朱克升曰仁则不忮义则不求此所谓德行也】
　　序雄雉刺宣公也淫乱不恤国事军旅数起大夫久役男女怨旷国人患之而作是诗【考左传宣公以隠四年即位屡有伐郑入郑入郕等役序故云军旅数起】
　　序语本显白毛公所以只解字义郑笺以上二章为男旷下二章为女怨而雄雉乃喻宣公淫乱牵经配序殊觉支离不思序所云淫乱不恤国事军旅数起者乃推久役之由久役而妇思其苦即是男女怨旷岂必章各异词分配其説耶朱子统作妇人之诗其义始贯葢本之曽南丰
　　我之懐矣自贻伊阻叹已之不得从夫而逺去也杜诗誓欲随君去形势反苍黄即此意也【此南丰説】末章告之以久处军旅之道【此东莱説】念其夫而呼百尔君子者一身在外赖同役善处乃得保全
　　雄雉四章章四句
　　匏有苦叶【传匏谓之埤雅长而瘦上曰短颈大腹曰匏陆玑疏匏叶少时可为羹八月中坚强不可食故曰苦叶】济有深涉深则厉浅则揭【音同器○尔雅由膝以下为揭由带以上为厉注云揭上衣也厉谓濡禈○王志长曰按苦叶不可食深涉不可渡喻礼法不可越以二事为一兴此毛义也尚有苦叶则未坚不可用而济处又深岂可不问深浅而求渡此止以涉喻宣公朱子严氏皆用此説】○有弥【音米】济盈有鷕【以小反音杳】雉鸣济盈不濡轨【读居有反古音考音九○诗诂曰济盈不濡轨毛注由辀以上为轨孔疏引説文云车辙也按轮有髙下有广狭皆定于轨轮中之轨既同则辙迹亦同后人因谓车辙亦曰轨曲礼尘不出轨此以髙下言也中庸车同轨此以广狭言也兵车乗车之轮其崇六尺有六寸轨居轮之中实得其半若濡轨则水深三尺三寸此所谓毂末之轨也疏以为辙迹非是】雉鸣求其牡【雉雊必求其雌今乃求牡并刺夷姜○朱子曰或云承上章之兴以为比也葢以有苦叶兴济有深涉以济盈兴雉鸣然后以雉求其牡比淫乱之人此亦诗之一体也】○雝雝鸣雁【笺雁者随阳而处似妇人从夫故昏礼纳采用焉程子曰取其不再偶】旭日始旦【传旭日始出谓大昕之时笺自纳采至请期用昕亲迎用昏】士如归妻【笺使之来归于已谓请期也】迨冰未泮【笺冰未泮正月中以前二月可以昏矣王氏曰虽庶士亦然而况于人君乎】○招招【释文招照遥反王逸云以手曰招以言曰召】舟子人涉卬【音昂】否【音鄙】人涉卬否卬须我友【音以○传我友未至我独待之而不涉以言室家之道非得礼义昏姻不成】
　　序匏有苦叶刺衞宣公也公与夫人并为淫乱【笺夫人谓夷姜左传宣公烝于夷姜生伋子夷姜宣公庶母也】
　　吕记此诗刺宣公之淫乱然一章二章四章皆以物为比而不正言其事三章虽言昏礼特举士之归妻葢不欲斥言之而以小喻大也所谓主文而谲谏也○按宣公上烝夷姜下纳宣姜郑指夫人为夷姜者以宣姜本适伋为公所要诗云雉鸣求其牡明是夷姜【本孔疏】佩匏渡水朱传解本国语【鲁语叔孙穆子曰豹之业及匏有苦叶矣叔向曰苦叶不材于人供渡而已】所谓腰舟也此章以渡水之宜喻男女之有礼二章以徒涉为犯礼之喻三章方以昏礼正言之末章又以待友同济喻人必择偶相从刺公与夷姜犯礼相求非其匹也
　　匏有苦叶四章章四句
　　习习谷风【严缉风赋云大风盛怒于土囊之口注土囊谷口也则谷风为大风又习习不断喻其夫之暴怒无休息也小雅谷风篇云维风及頽至草木萎死则非和调生长之风陈启源曰毛传东风谓之谷风出于尔雅故解习习为和舒集传从之华谷以谷风为怒风恐非】以隂以雨黾勉同心不宜有怒采葑【释文引郭璞云今菘菜陆玑云蔓菁也埤雅蔓菁似菘而小有台四时可食】采菲【尔雅名蒠菜郭云土也似芜菁华紫赤色可食孙炎云葍类】无以下体【季本曰下体旧説指根茎谓根有美时有恶时惟钱氏以为凡菜近地之叶多黄腐不可食此説得之以其近地故曰下体】德音莫违及尔同死【程子曰德音好音也夫妇之道当期好音无违至于偕老伤今所遭之不然】○行道迟迟中心有违不逺伊迩薄送我畿【畿门限吕记韩愈谴疟鬼诗白石为门畿葢以畿为门阃也】谁谓荼苦【集传荼苦菜蓼属详良耜愚按本草荼即月令苦菜一名苦苣又名苦荬以其经歴冬春又名游冬陆玑云得霜甜脆可食豳风所云叔苴采荼是也及良耜注又云荼陆草蓼水草南方人谓蓼为辣荼或用以毒溪取鱼则非可食之物明是二种须辨之】其甘如荠【在礼反音○荠注疏不详何楷曰尔雅荠类不一此当是荠苨本草陶注云根茎都似人参叶小异根味甜陈启源曰荠名四见于尔雅一菥蓂大荠一苨菧苨注曰荠苨一蒫荠实一姚茎蒤荠四者之中惟蒫荠实注云味甘邢疏引本草云荠味甘叶可作葅及羹又引诗其甘如荠证之葢郭邢之意皆以蒫荠实当诗之荠也何説虽据本草与尔雅不合又按荠冬生夏死即月令靡草夏侯湛有荠赋】宴尔新昏如兄如弟○泾以渭浊湜湜【音殖】其沚【説文湜水清见底笺小渚曰沚吕记泾比新昏渭自比泾渭既合则清浊易惑于洲渚浅处视之渭之清犹可见也华谷云泾诬渭为浊亦一説】宴尔新昏不我屑以毋逝我梁【鱼梁】毋发我笱【音苟○取鱼竹器】我躬不阅遑恤我后○就其深矣方之舟之就其浅矣泳之游之【笺言浅深者喻君子之家事无难易我皆为之】何有何亡黾勉求之凡民有丧匍匐救之【説文匍手行匐伏地也】○不我能慉【音畜○疏君子不能以善道养我】反以我为雠既阻我德【阻絶我之善】贾【音古】用不售昔育恐育鞠及尔颠覆【音福】既生既育比予于毒【笺视我如毒螫谓毒人之虫○四句集传极明正所谓将恐将惧维予与女将安将乐汝转弃予者也】○我有防蓄亦以御冬【陈启源曰史游急就篇老菁蘘荷冬日藏顔师古注秋种蔓菁冬则老而成就蘘荷一名莼苴茎叶似姜根香脆可为葅诗言防蓄殆是类欤】燕尔新昏以我御穷有洸【音光】有溃【音绘○项氏曰洸水始涌出貌暴怒之状如之溃水势横溢貌盛怒之状如之】既贻我肄【吕记肄习也诒我以武暴忿怒习而为常】不念昔者伊余来塈【塈息也与大雅民之攸塈义同】
　　序谷风刺夫妇失道也衞人化其上淫于新昏而弃其旧室夫妇离絶国俗伤败焉
　　朱子初説云宣姜有宠而夷姜缢民化之而谷风作此正序义也后变其説又讥序以为未见化其上之意夫民风善恶何一不由上致之王者陈诗将以观政苟无闗政化焉取于风
　　按末章言有洸有溃洸溃为武怒之状故首章有不宜有怒语玩既生既育比予于毒此妇人葢有子而见弃
　　谷风六章章八句
　　式微式微胡不归微君之故胡为乎中露【严缉言衞人不救患此微视吾君之故也君何为处此草露乎此解是旧注微君之微犹非也不应上下语用字顿异】○式微式微胡不归微君之躬胡为乎泥中【中露露中也犹云越在草莽泥中犹云辱在泥涂毛传以为二邑名不类】
　　序式微黎侯寓于衞其臣劝以归也【水经注黎侯名阳】
　　笺寓寄也黎侯为狄人所逐弃其国而寄于衞因安之防此及旄丘皆黎臣之辞而在邶风者葢邶人述其意而作亦所以刺衞君也
　　式微二章章四句
　　旄丘【寰宇记旄丘在澶州临河县东】之葛兮何诞【音惮】之节兮【吕记葛始生其节蹙而密既长其节濶而疎】叔兮伯兮何多日也【杨旭曰古音考以葛与伯叶节音即与日叶按葛当音结节如字日当叶而列切日母音热三字为韵伯字不必叶观下三章四章伯字皆不列韵内此章可知矣】○何其处也必有与【与国】也何其久【读举里反音几】也必有以【他故】也○狐裘蒙戎匪车不东【笺黎国在衞西今所寓在衞东疏杜预云黎国在上党壶闗县今有黎亭是在衞之西也】叔兮伯兮靡所与同【吕记黎臣见衞之大夫过此甚多终莫有动心者故叹曰非衞大夫之车不东来也特无与我同患难者耳苏传诸侯虽异国犹相为救苟黎亡则衞及矣奈何靡所与同哉其时衞在河北黎衞壤地相接故狄之为患黎衞共之】○琐兮尾兮流离之子【按毛传鸟少好长丑为流离本尔雅陆玑云即枭也闗西谓之流离大则食其母颍濵云言衞人以狄之微而不忌譬如流离之养其子不知其将为已患也其后果有狄难此説朱子不从然古义也东莱亦取之】叔兮伯兮褎【音又】如充耳【按毛传褎盛服貌葢连下充耳为训集传云多笑貌耳聋者多笑此本出郑笺然诗人之意但责其无闻知非真以衞臣为耳聋也充耳即是玉瑱以瑱塞耳则耳有不闻】
　　序旄丘责衞伯也【笺衞康叔封爵称侯今曰伯者时为州伯也周之制使伯佐牧春秋传曰五侯九伯侯为牧也】狄人迫逐黎侯黎侯寓于衞衞不能修方伯连率之职黎之臣子以责于衞也
　　李氏曰其后衞为狄灭齐桓以管仲之言救之观衞之德齐为甚深则知黎之怨衞为甚切
　　辩説云序见诗有伯兮二字遂以为责衞伯误矣愚按武王封康叔于衞本牧伯故康诰称孟侯孟侯者五侯之长也非伯而何史记衞世家自顷公以前七世皆名伯此可证矣黎侯以狄难来告正望其修先世连率之职故序云责衞伯也不应诋其误○正义以此诗作于衞宣公之时按黎衞壤地相接衞不救黎则祸必及之懿公遂有荥泽之败懿公宣公孙此诗即难定宣公时然必懿公以前作也左传晋灭赤狄伯宗罪其夺黎氏地立黎侯而还事在衞穆公六年穆公上去宣公百余载葢黎氏世有狄难黎臣劝归之后黎侯必复国久而又为狄所逐晋人乃数其罪而立之或据左传语疑式微旄丘俱为穆公时诗非也
　　旄丘四章章四句
　　简兮【传简大也疏大德之人按郑训简择谓简择众工以充舞数此正伶官之职苏传从郑説非简易之简也】简兮方将万舞【吕记万舞二舞之总名干舞者武舞别名籥舞者文舞别名也文舞又谓之羽舞郑康成据公羊传以万舞为干舞葢公羊释经之误也苏传方且万舞而择人】日之方中【传教国子弟以日中为期疏月令仲春命乐正习舞释菜即此诗所云日之方中谓二月日夜中也按毛孔二説俱通】在前上处【去声○笺在前上处在前列上头也疏谓居前列上头以教舞者】○硕人俣俣【音语】公庭【公庭公所居之庭】万舞有力如虎执辔【马缰也一曰靶】如组【诗诂组间次五色为之毛云织组者总纰干此而成文于彼御者执辔于此使马骋于彼如织组也程子曰有力如虎称其才也执辔如组称其艺也】○左手执籥【疏籥虽吹器舞时与羽并执故得舞名】右手秉翟【读直角反音濯○疏左手执管籥右手秉翟羽而为文舞也翟雉羽】赫如渥【音握】赭【诗本音云赭字不入韵○笺硕人容色赫然如厚傅之丹】公言锡爵【集传引仪礼燕饮而献工之礼按礼主人洗升献工工不兴一人拜受爵主人宰夫也献之自宰夫锡之则自君命故曰公言也○名物疏郑以公庭为宗庙故引畀翟朱不拘祭礼故引献工畀翟在祭礼之末惠以五升之散献工之礼则乡饮酒乡射燕礼大射俱有之二説皆可通○朱子曰古之伶官亦非甚贱其所执者犹是先王之正乐故献工之礼与之交酢但贤者而为此则自不得志耳】○山有榛隰【下湿】有苓【榛实甘美苓茎甘美孔疏引尔雅注云苓今甘草沈括辨之以今甘草形状与尔雅注所云不类或云蘦似地黄】云谁之思西方美人彼美人兮西方之人兮
　　序简兮刺不用贤也衞之贤者仕于伶官皆可以承事王者也
　　此诗极称硕人才艺堪为王臣见衞之不用为可刺而因有思于西周之盛王西方美人即序所谓王者葢言如此硕人安得遇西周盛王而承事之耶东莱云诗叹硕人之贤谓山则有榛隰则有苓惟西周然后有此人物也云谁之思西方美人见硕人而慨然有懐西周之贤士大夫也彼美人兮西方之人兮指硕人也叹美其真西周之人而非今世之人也江左诸人喜言中朝名臣亦此意也説亦通朱子谓贤者仕于伶官有轻世肆志之心若自誉而实自嘲非也既称贤者岂以轻世肆志为心乎鲁仲连东方朔之流春秋时无此等人物
　　简兮四章三章章四句一章六句【古本三章章六句集传如此分章于韵甚协今从之】
　　毖【音秘】彼泉水【按共城百门泉出苏门山入淇水在今衞辉府辉县据水经注即末章之肥泉竹竿诗之泉源也】亦流于淇有懐于衞靡日不思娈【吕记力转反音脔】彼诸姬聊与之谋【读谟悲反音迷】○出宿于泲【吕记子礼反】饮饯于祢【季本曰泲祢皆衞地当近卫都地志谓泲在临邑祢在句者非】女子有行逺【去声】父母兄弟问我诸姑遂及伯姊【集传诸姑谓娣侄也诸姑伯姊即所谓诸姬或疑礼以娣侄为媵未闻有姑姊为媵者愚按诸侯一娶同姓媵女凡八人其中必有姑姊行軰此诗乃衞女为媵者所作媵女思归而问讯于姑姊正上章所云娈彼诸姬聊与之谋也未传本无误但解者多主国君夫人言遂难通耳】○出宿于干饮饯于言【王应麟曰干言旧注不详按隋志邢州内丘县有干山言山李公绪记云柏人县有干山言山柏人邢州尧山县也按泲祢干言孔郑已不详其处后人所载安知非涉附防乎○王志长曰上言泲祢意近衞郊之地故下云女子有行追思始嫁时也此言千言意近彼国之地故下云遄臻于衞拟还车时也】载脂载牵【音辖读下介反音懈○释文牵车轴头金也严缉载脂谓先以脂膏涂其牵其用在脂故曰载脂涂毕乃设牵于车其用在牵故曰载牵葢二事故毛云脂牵其车】还【音旋】车言迈【疏天子至大夫皆有留车反马之礼故泉水云还车言迈吕记还车犹言回辕不必言嫁时所乗之车】遄臻于衞不瑕有害【吕记不瑕有害言归衞不为过差有害自恕之辞也按郑笺云瑕过也即德音不瑕之瑕言我之归衞不为过也然得毋有害于义乎葢疑而未定之辞集传云瑕何古音相近通用瑕字古虽有何音未详通用况不何亦不成语】○我思肥泉【笺肥泉自卫而来所渡水故思之】兹之永叹思须与漕【读徂侯反音愁○笺须漕自衞而来所经邑故又思之大名府志须城在楚丘东南二十八里漕通作曹后为白马县皆今滑县地】我心悠悠驾言出游以写我忧
　　序泉水衞女思归也嫁于诸侯父母终思归宁而不得故作是诗以自见也【自见已志】
　　按载驰诗许穆公夫人作有驱马悠悠言至于漕而泉水诗亦有思须与漕我心悠悠须漕在楚丘衞未渡河以前本都朝歌不应衞女不得归宁乃思其地何子以为此亦许穆公夫人诗戴公庐漕时作説甚有理但诗序编此于宣公之世不敢易耳
　　泉水四章章六句
　　出自北门忧心殷殷终窭【音矩】且贫【何楷曰説文寠无礼居也徐锴曰贫不能行礼先见于屋室则寠贫是二事寠从宀不从穴寠无以为居贫无以自给也】莫知我艰【读居银反音巾】已焉哉【读将其反音资】天实为之谓之何哉【同上】○王事适我政事一埤【音琵】益我我入自外室人交徧讁【音责】我已焉哉天实为之谓之何哉○王事敦【读都回反音堆○郝敬曰敦笃也守治之意孟子使虞敦匠事】我政事一埤遗【读夷回反音韦】我我入自外室人交徧摧【説文摧挤也又挏也皆挫抑之意】我已焉哉天实为之谓之何哉序北门刺仕不得志也言衞之忠臣不得其志尔黄震曰北门随其所出之门不必言背明向隂也忠臣无二志故自决归之于天
　　北门三章章七句
　　北风其凉雨雪其雱【音滂】惠而好我携手同行【音杭】其虚其邪【郑云读如】既亟只【音纸】且【音疽】○北风其喈【音鸡】雨雪其霏惠而好我携手同归其虚其邪既亟只且○莫赤匪狐莫黒匪乌惠而好我携手同车其虚其邪既亟只且
　　序北风刺虐也衞国并为威虐百姓不亲莫不相携持而去焉
　　此诗以凉风盛雪病害万物兴衞之时政酷烈病害百姓序所云并为威虐百姓不亲正北风起兴之意也辨説云衞以淫乱亡国未闻有威虐者夫亡国之政谁无威虐州吁好兵宣公杀子其威虐可概见矣何谓之未闻乎○程子曰此诗为君子见几而作惟恐去之不速非谓百姓相携而去也末章词意益迫切莫赤者非狐乎莫黒者非乌乎以其色而知其物不难辨也衞之威虐如此而犹不去是不辨狐赤而乌黒也【范氏同】此説诗记诗缉皆取之似可从若如集传解则乌本孝鸟何云不祥○刘瑾曰诗云携手同车疑此为仕于衞者所作
　　北风三章章六句
　　静女其姝【音枢】俟我于城隅爱而不见搔【音骚】首踟蹰【音池厨】○静女其娈贻我彤管【按传载古后夫人必有女史彤管记过三礼并无明文笺以彤管为笔赤管欧阳云古者箴笔皆有管乐器亦有管不知此管是何物若是女史之管静女何从得之以贻人使因彤管自媒何名静女解頥新语云左氏静女之三章取彤管焉亦止取赠物之意非有取于女史也】彤管有炜【音伟】説【音悦】怿女美【説怿女美汝彤管也犹下章匪汝之为美汝归荑也朱传此女如字下女音汝前后异解未妥】○自牧【牧野外自城隅而相逐于野也】归荑【荑茅始生】洵美且异匪女【音汝】之为美美人之贻
　　序静女刺时也衞君无道夫人无德
　　当时男女皆为淫佚之行故曰刺时衞夫人无德乃推本于上之所化非谓此诗为刺衞夫人也毛郑误以静女作贞静之女又引古女史彤管记过之法遂至全解俱谬横渠东莱衍説迁就愈曲愈离此静女只深闺幽静之女曹氏以为对游女而言是也朱传作男女期防之诗此解不易与序説复不相戾华谷亦从之但以彤管为女赠男归荑为男赠女与朱小异耳○黄震曰本刺诗也毛郑因静女之名转而言贤女欧阳公始以为男女相赠贻夫静女其姝乃奔者自相称美之词岂必泥此而谓其真有贞静之德哉
　　静女三章章四句
　　新台有泚【音此○李氏曰新台临河今澶州遗址尚存刘氏曰泚者水中台影鲜明之貌】河水弥弥【音米】燕婉之求籧【音渠】篨【音除】不鲜【读想止反音洗古音考同云吴棫读○笺鲜善也疏王肃云少也集传从王】○新台有洒【读先典反音尟○刘氏曰洒者水光之中见其台之髙峻也】河水浼浼【读美辨反音免】燕婉之求籧篨不殄【苏传不殄犹言恶疾而尚未死】○鱼网之设鸿则离之【笺设鱼网者宜得鱼鸿乃鸟也而反离焉犹齐女以礼来求世子而乃得宣公】燕婉之求得此戚施【吕记籧篨戚施葢国人恶宣公而以恶疾指之不能俯者籧篨疾状不能仰者戚施疾状非于此取义也】
　　序新台刺衞宣公也纳伋之妻作新台于河上而要之国人恶之而作是诗也
　　新台三章章四句
　　二子乗舟【自衞适齐必渡河】泛泛其景【读举两反音襁一云姜上声○景本训日光即古形景字后别作影】愿言思子中心养养○二子乗舟泛泛其逝【王志长曰泛泛其景状其渡河之时舟影与波光相上下也逝则逺不复见矣】愿言思子不瑕有害【此章集传无叶害古音考音系或云逝当作折害当读曷○不瑕有害与泉水语同意别言二子之往非有过也今之不返得无有害之者乎泉水是害于义此诗是害其身过为疑辞者不忍斥言其死也】序二子乗舟思伋寿也衞宣公之二子争相为死国人伤而思之作是诗也【宣公为伋娶齐女而美夺之生夀及朔朔与母愬伋于公令伋之齐使贼待诸隘而杀之寿知之以告伋使去之伋曰君命也不可逃寿窃其节而先往贼杀之伋至曰君命杀我寿有何罪贼乂杀之事见左传○严缉衞自宣公杀伋寿以朔为世子代立是为惠公左右公子怨朔之害伋乃作乱立黔牟惠公奔齐其后诸侯纳惠公黔牟奔周惠公怨周容黔牟与燕伐周立子頽为王惠王奔栎后惠公卒子懿公立百姓大臣犹以杀伋之故多不服狄乗其衅杀懿公而灭衞呜呼卫之乱极矣余殃所及且稔王室之祸其乱本皆始于夫妇袵席之间以是知诗首闗雎圣人之意深哉】
　　二子乗舟二章章四句
　　鄘
　　泛彼柏舟在彼中河【笺舟在河中犹妇人之在夫家是其常处】髧【吕记徒坎反音蓞】彼两髦【音毛○释文礼生子三月翦髪为鬌长大作髦以象之内则云亲没不髦】实维我仪【读牛何反音俄○仪匹也】之死矢靡它【音拖】母也天【读铁因反音吞古音考音汀】只【音纸○范氏曰女子以母为亲故称母而不称父吕记序言父母诗独言母葢止是母意序并言之文势当然如将仲子云父母之言时郑庄公止有母姜氏此其比也】不谅人只○泛彼柏舟在彼河侧髧彼两髦实维我特【朱子曰特有孤特之义而传云匹者古人用字多如此犹以治为乱也按夫谓妇亦为特小雅求尔新特是也】之死矢靡慝母也天只不谅人只
　　序柏舟共姜自誓也衞世子共伯早死其妻守义父母欲夺而嫁之誓而弗许故作是诗以絶之
　　吕记史记共伯余厘【音僖】侯世子厘侯已葬武公袭攻共伯共伯入厘侯羡【音延墓道】自杀○按武公在位五十五年国语称武公年九十有五犹箴警于国计其初即位其齿葢四十余矣使果弑共伯而自立则共伯见弑之时其齿又加长于武公安得谓之早死乎髦者子事父母之饰诸侯既小殓则脱之史记谓厘侯已葬而共伯自杀则是时共伯既已脱髦矣诗安得犹谓之髧彼两髦乎是共伯未尝有见弑之事武公未尝有弑君之恶也【史记索隠曰诗着衞世子共伯早卒不云被杀太史公葢采杂説而为之耳按太史公作世家时毛诗左传俱未行是以其误若此】○郝敬曰此共姜未嫁而自誓之诗古者幼学称髦士犹今垂髫两髦丱也分发作两髻曰丱齐风甫田总角丱兮是也共伯以总角亡故序云早死共姜在室父母欲以别嫁亦人情也未嫁誓死尤人所难故鄘风首録之柏舟二章章七句
　　墙有茨【音慈○蒺藜也】不可埽【读苏后反音叟】也【传欲埽去之反伤墙也】中冓【音垢○韵防中冓宫中搆结深密之处】之言不可道【读徒厚反音鋀】也所可道也言之丑也○墙有茨不可襄【除也】也中冓之言不可详也所可详也言之长也○墙有茨不可束也中冓之言不可读也所可读也言之辱也【严缉辱谓言之自辱不欲污口舌也】
　　序墙有茨衞人刺其上也公子顽通乎君母国人疾之而不可道也【顽宣公世子昭伯也左传惠公之即位也少齐人使昭伯烝于宣姜不可强之生齐子戴公文公宋桓夫人许穆夫人】
　　范氏曰埽之则伤墙道之则伤君必不得已而道之则不可复详必不得已而详之则不可复读诗人之意本不欲道疾之而不能不道既道而复以为耻又悔而相戒也
　　墙有茨三章章六句【杨氏説见集传】
　　君子偕老副【许氏读芳覆反】笄【传副者后夫人之首饰编髪为之笄衡笄也珈笄饰之最盛者所以别尊卑疏追师注云副之言覆所以覆首服之以从王祭祀名物疏考周礼追师注云衡垂于副之两旁当耳其下以紞悬瑱笄则卷髪者横于头上毛传连引追师追衡笄之文以见笄之为玉耳朱传因此误合为一释衡非释笄也按朱传以衡笄为一葢袭孔疏之误】六珈【音加读居何反音歌○笺副既笄而加以六玉为饰如今之步摇上饰按副是步摇珈又其节也】委委【音威】佗佗【音驼○尔雅翼委佗古但作它音拕今字旁加虫而变其音愚按召南委蛇委蛇此诗委委佗佗集传皆云自得之貌叶音亦同朱子意葢以委佗即委蛇特未明释尔】如山【安重】如河【寛广】象服【象服即三翟周礼内司服掌王后之服有袆衣褕翟阙翟郑注袆当为翚褕当为摇翟雉名翚亦是翟故谓之三翟也疏翟言象者象鸟羽而画之虞书观古人之象谓以日月星辰等画于衣故知画翟羽亦为象也按毛传云褕翟阙翟羽饰衣也孔氏谓衣服随身卷舒非可羽饰故主周礼注彩画翟羽之説集传下章引之】是宜【读牛何反音俄】子之不淑云如之何【何楷曰此章以祭服为言见夫人承宗祧之重不可慢易必有委佗山河之度而后可与象服相宜有如子之不善如此象服何哉】○玼【音泚】兮玼兮【説文玼玉色鲜也王肃曰衣服鲜明貌】其之翟也【翟见上注周礼侯伯夫人袆翟子男夫人阙翟衞侯爵是袆翟也周礼注副配袆褕】鬒【音轸○説文鬒髪稠也】髪如云不屑髢【音第○疏言髪自美不用他髪为髲】也玉之瑱【吐殿反天去声○罗中行曰紞织如縧上属于衡者瑱以玉为之以纩之而属于紞悬之当耳】也象之揥【敕帝反音涕一云音帝○传揥所以摘髪疏云以象骨搔首因以为饰广韵揥枝整髪钗也陈启源曰西京杂记言武帝宫人搔头皆用玉搔头正摘髪之义岂揥之遗制欤诗缉以为若今之箆儿未知然否】也扬且【音疽○按朱子清扬婉兮注清目之美扬眉之美钱氏美目扬兮注扬目峻也葢眉目皆以扬起为美清扬并言则当为眉凊目扬指目言扬则但当为目扬也此诗两言扬且则皆为眉上广也】之晳【顾炎武曰集传叶征例反似因易大有传明辨晳也而误按易传之晢从折从日音制明也与陈风明星晢晢之晢同亦作晰此章之晳从析从白音析白也即曾晳之皙今依石经监板注疏正之转音为息例反】也胡然而天也胡然而帝也【吕记言汝自省容服尊严胡然而天乎胡然而帝乎】○瑳【吕记七我反音脞他本差从荖非○説文瑳玉色鲜白也】兮瑳兮其之展【叶诸延反音旃○传礼有展衣以丹縠为衣笺后妃六服之次展衣宜白按此诗重言瑳然鲜白者是其展衣也则展兮宜从郑展衣是见君及賔客之盛服礼记作襢衣】也蒙彼绉【音皱】絺是绁【音屑】袢【汾干反按袢释文符袁反音烦韵防本入元韵不必叶○传絺之靡者为绉是当暑袢延之服也疏展衣之里不恒以絺而云蒙彼绉絺者衣展衣者夏则里之以绉絺举时事言之故云是绁袢也○王志长曰毛传云丹縠为衣其曰蒙彼绉絺即周礼所谓素纱天官内司服掌王后之六服袆衣褕翟阙翟鞠衣展衣褖衣素纱素纱之文总在六服之下则先用正服而后蒙以素纱可知郝仲舆云素纱白纱也古妇人盛服以薄绢蒙于外凡缯薄细者皆名絺不独葛其説是也郑氏解周礼云六服皆袍制以白纱为里使之张显遂于此蒙彼绉絺亦云夏则里衣绉絺然则展衣何以独指当暑且云使之章显亦岂古人尚防之意哉介父王氏云暑服则加绁袢所以自敛饬也与朱子云绁袢束意正合葢以绉絺收束展衣敛其文之太着也先儒但泥绉絺二字遂以絺绤用于暑服而训绁袢为当暑袢延之服恐未有据王氏敛饬之训甚合经防而必云暑服加绁袢是犹为毛郑之説所拘尔愚按説文徐曰袢烦溽也近身衣也旧解展衣覆绉絺之上为之绁系平仲説与注疏集传皆不合然极有据当并存】也子之清扬扬且之顔【读鱼坚反音妍○疏眉上平广且额角丰满説文顔眉目之间也】也展如之人兮邦之媛【音院】也序君子偕老刺衞夫人也夫人淫乱失事君子之道故陈人君之德服饰之盛宜与君子偕老也【夫人宣姜也惠公之母人君小君也】
　　此本刺诗但盛称其服饰容貌与猗嗟诗意同君子偕老三章一章七句一章九句一章八句【东莱説见集传】
　　爰采唐【陆玑疏唐蒙即女萝一名兎丝蔓连草上黄色如金】矣沫之乡【疏酒诰注妹邦纣之都于诗风属鄘故其风有沬之乡则沬之北沬之东皆朝歌也今鄘并于衞故传言衞邑按纣都朝歌今淇县】矣云谁之思美孟姜矣【苏传刺无礼则称孟美孟姜矣言虽长而无礼也美有礼则称季有斋季女言虽幼而知好礼也】期我乎桑中要【平声】我乎上宫【上宫公馆也世族淫乱故要之于此孟子之滕馆于上宫与此同集传以为地名非也】送我乎淇之上矣○爰采麦【读讫力反音棘古音考音密】矣沬之北【崩入声古音考音必】矣云谁之思美孟弋【春秋定姒公谷作定弋弋姒同一姓乃女】矣期我乎桑中要我乎上宫送我乎淇之上矣○爰采葑矣沬之东矣云谁之思美孟庸【集传庸姓未闻】矣期我乎桑中要我乎上宫送我乎淇之上矣
　　序桑中刺奔也衞之公室淫乱男女相奔至于世族在位相窃妻妾期于幽逺政散民流而不可止
　　李氏曰姜弋庸皆着姓也衞陈多淫泆之事葢有由矣惟其公族既化则下化之矣○吕记桑中溱洧诸篇几于劝矣夫子取之何也曰诗之体不同有直刺之者新台之类是也有微讽之者君子偕老之类是也有铺陈其事不加一辞而意自见者此类是也或曰后世狭邪之乐府冒以此诗之序岂不可乎曰仲尼云诗三百一言以蔽之曰思无邪诗人以无邪之思作之学者亦以无邪之思观之闵惜惩创之意隠然自见于言外矣○方回曰朱文公吕成公于思无邪各为一説成公谓诗人以无邪之思作之学者当以无邪之思读之文公则辨之云彼虽以有邪之思作之而我以无邪之思读之文公谓桑中溱洧即郑声衞乐二雅乃雅也成公则谓桑中溱洧亦是雅声彼桑间濮上已放之矣王鲁斋【柏】着可言集虽引成公説十三条而桑中诗后一条不録无乃疑文公之説谓今之三百五篇非尽夫子之三百五篇乎秦法严密诗岂独全意删去之诗容有存于里巷浮薄之口汉儒病其亡逸取之以足数【近时王阳明主此説】小序又文以他辞而后儒不敢议欲削去淫诗三十有一以合圣人放淫大训此説余未敢从窃谓桑中溱洧非淫奔者自作葢淫奔者有其事旁观之人作此以讥刺丑恶若今鄙俚如赚如令形容狭邪之语无所不至岂彼人自为之乎文公以淫奔之诗出于淫奔者之口故不惟不信小序并大序止于礼义语亦致疑焉谓桑中溱洧等篇未尝止于礼义也余以为采诗观风诗亦史也郑衞之淫风盛矣其国岂无人焉察见其人情状从而咏歌之其所以咏歌之葢将以杨其恶虽近乎戏狎而实足以为戒也文公谓淫奔者自为是诗则其人已至不肖大无耻矣圣人何録焉○淫人妻妾惟恐人知诗人表暴其事指斥女子及期防送迎之地虽幽逺而踪迹不可掩是即所谓刺也大抵此等诗出自诗人之口便足惩戒朱子驳序并驳东莱且云夫子之于郑衞絶其声于乐以为法而立其词于诗以为戒如夫子不语乱而春秋所书无非乱臣贼子之事也此説亦有理但诗与春秋不同春秋之义直而严诗之义微而婉毕竟东莱説不可废○乐记云郑衞之音乱世之音也比于慢矣桑间濮上之音亡国之音也其政散其民流诬上行私而不可止也朱子云桑间即此篇故小序亦用记语按郑笺谓濮水之上地有桑间者亡国之音于此水出焉是桑间濮上本有定所【考史记桑间濮上乃纣使师延所作淫声后师涓从衞灵公游为公写之于濮水上师旷以为此亡国之音○郡县志云桑间在濮阳城外广阳里】此诗恐概言桑林之中耳衞在古兖州桑土之野河淇之间何地无桑况记以桑间濮上与郑衞别言似不在三百五篇之内【陈启源曰小序所云政散民流而不可止语偶与乐记同耳非谓桑中即桑间也记以郑衞为乱世之音桑濮为亡国之音而一则怨以怒一则哀以思则乐音亦不相同安可合之为一周礼大司乐禁其淫声过声凶声慢声注谓淫声为郑衞凶声为桑间濮上明有分别】东莱谓桑中非即桑间三百篇皆入雅而桑间濮上则俗乐也战国之际魏文侯与子夏言古乐新乐齐宣王与孟子言古乐今乐葢皆别而言之虽今之世太常教坊各有司局初不相乱况上而春秋之世宁有编郑衞乐曲于雅音中之理乎桑中溱洧诸篇其辞虽近于讽一劝百然犹知止于礼义仲尼编之于经所以谨世变之始也论语论为邦于郑声亟欲放之岂有删诗示万世反收郑声以备六艺乎其説不为无本朱子则深非之辨击数千言不少休今按左传季札请观周乐为之歌邶鄘衞为之歌郑则郑衞之诗固可可诵矣六卿饯韩宣子于郊赋诗不出郑志则燕飨亦尝用之矣夫国风固有不可入雅乐者如鹑奔狐绥桑中洧外等篇夫子只存之于诗以稽时俗而备监戒伯有赋鹑奔宣子知其为戮则他可知已葢凡乐皆诗而诗不皆可乐太史公谓三百五篇夫子皆歌之以求合于韶武此诚不可信必如朱子説则里巷狭邪之所用周乐安得有之而鲁亦何取异国狭邪之诗陈之于磬夏武之间哉
　　桑中三章章七句
　　鹑【音纯○释文鹑防鹑】之奔奔【鹑能不乱其匹】鹊之彊彊【音姜○鹊能不淫其匹】人之无良我以为兄【读虚王反音荒】○鹊之彊彊鹑之奔奔人之无良我以为君【小君】
　　序鹑之奔奔刺衞宣姜也衞人以为宣姜鹑鹊之不若也
　　陈启源曰埤雅云兄女兄也此娣刺宣姜君女君也此妾刺宣姜葢诗人托为娣妾之辞序云刺宣姜不云刺顽毛以兄为君之兄不如陆之合序
　　杨氏曰此诗列定之方中之前着衞为狄灭之因也鹑之奔奔二章章四句
　　定【音订】之方中【按夏正十月建亥是月昏时定星见南方午位为营作之候左传云水昏正而栽水营室栽筑墙板也】作于楚宫揆之以日【度日景考极星以正东西南北详周礼考工记】作于楚室【笺楚宫谓宗庙室居室也君子将营宫室宗庙为先廐库为次居室为后】树之榛栗椅【音伊】桐梓漆【按尔雅椅梓郭注以为即楸草木疏云楸之疎理白色而生子者为梓梓实桐皮为椅故毛传以椅为梓属实二木也桐有白桐青桐二种此当是白桐可斵琴】爰伐琴瑟【吕记爰于也他日于此伐为琴瑟范氏曰椅桐可以伐琴瑟则榛栗之为女贽梓漆之供器用可知是诗美其新造而志于永久】○升彼虚【传虚漕墟也疏漕有故墟可登之逺望犹左传称晋侯登有莘之虚按左传宋桓公迎衞之遗氏渡河野处而庐于漕故曰漕墟集传但言故城则何邑之城乎】矣以望楚【笺楚丘与漕不甚相逺疑在东郡界中疏楚丘在济河之间西有河东有济杜预曰楚丘济隂成武县西南郡县志隋于滑州置楚丘县后改衞南今为开州】矣望楚与堂【陈寅羣书考博州有堂邑县】景山与京【读居良反音姜○传景山大山京髙丘笺望楚丘而观其旁邑及其丘山集传以景为测日景则与望字对刘瑾曰此章景山与京先审其丘山之方向也上章揆之以日复定其宫室之方向也或曰营室正方面则用八尺之臬以测日景此审大势耳测景何为仍依传解大山为是】降观于桑【吕记升虚以领畧其大势降观以细察其土宜】卜云其吉终焉允臧【王氏曰卜言吉于是遂建城市而营宫室也终焉允臧言今信善如卜所言也】○灵雨既零【严缉灵雨犹杜甫诗好雨知时节故云灵也何楷曰零説文云余雨也葢雨将阑之时】命彼倌【音官】人【主驾者】星言夙驾【苏传星言夙驾见星而驾也】説【音税】于桑田【读徒因反音豚杨旭曰当叶池因反音陈古音考云古田陈通音故陈敬仲奔齐改姓田氏也説于桑以劝女红説于田以劝农人】匪直也人秉心塞渊【读一均反音因○苏传富强之业必深厚者为之非轻扬浅薄者之所能致】騋【音来】牝三千【读仓新反音亲○释文騋马六尺以上也陈启源曰騋牝毛训为騋马与牝马葢以周礼邦国六闲为马千二百九十六匹三千已为过制若专指牝者则牡马在外其数益多逾礼甚矣故言騋与牝则牡亦在其内也集传马七尺而牝者已有三千之众是专指牝马与古注异按楚语古者有国马有公马国马君之家马牧于闲廐公马田赋所出散在民间笺疏所述六闲之制国马也集传之意岂指公马乎然左传言文公元年革车三十乗季年乃三百乗此正言公马也三百乗为马千二百匹耳岂得专数牝马反有三千乎古注以为国马庶几近之严氏谓三百乗马千二百匹正合六闲之制是误以公马为国马也独不思大国千乗当得马四千衞国新复故以三百乗为多耳岂可凖为定制乎严又云革车不用牝马今并牝马数之故为三千亦不然费誓马牛其风左传城濮之战晋中军风于泽风谓牝牡相诱此军中有牝马之证】
　　序定之方中美衞文公也衞为狄所灭东徙渡河野处漕邑齐桓公攘夷狄而封之文公徙居楚丘始建城市而营宫室得其时制百姓説【音悦】之国家殷富焉【事见左传地理志齐桓公更封衞于河南营楚丘而河内殷虚更属于晋】
　　首章言建国之事次章方言相土度地之初属文之势然也既度其可然后卜以决之人谋臧则筮从矣卜洛亦然末章则叙其勤劳以致殷富説于桑田文公能重农务本以蕃育其人也非直人也其秉心塞实而渊深騋牝亦至三千之盛如此解于上下文方协【此华谷説】
　　刘瑾曰春秋纪事用周正定星中时乃周之十二月衞懿公九年狄灭衞戴公立而卒文公继立以次年为元年至文公二年嵗首之月齐桓始城楚丘则诗所指定星方中其在文公元年之终楚丘未城之先欤然诗言终焉允臧騋牝三千则是作于文公之季年追言其始迁时事耳
　　定之方中三章章七句
　　蝃【音帝】蝀【音冻○疏虹双出色鲜盛者为雄雄曰虹闇者为雌雌曰蜺刘瑾曰虹之为质不映日不成葢云薄漏日日映雨气则生也今以水噀日亦成青红之晕】在东莫之敢指【传虹天气之戒君子见戒而惧故莫敢指】女子有行逺【去声】父母兄弟【吕记此二句与泉水竹竿词同意异此诗国人疾淫奔者言女子终当适人非久在家者何为而犯礼也泉水竹竿乃衞女思家言女子分当适人虽欲常在父母兄弟之侧而不可得也】○朝隮【音赍○升气日隮】于西崇朝其雨女子有行逺兄弟父母【读满补反音姥○范氏曰隂阳和则成雨女子有行逺兄弟父母亦犹是矣严缉此喻昏姻以礼则家道成】○乃如之人也懐昏姻也大无信也不知命也【王志长曰小星诗寔命不同此所谓知命者也】
　　序蝃蝀止奔也衞文公能以道化其民淫奔之耻国人不齿也
　　程子曰虹朝西而暮东在东者隂方之气就交于阳也隂来交阳人所丑恶故莫敢指之【今世俗不以手指者因诗之言】在西者阳方之气来交于隂也阳感隂则阳唱而隂从此理之顺故崇朝其雨【范氏严氏皆同此説与朱子集传异】或曰朱子虹见雨止之説于物理未然俗谓虹能截雨此暮虹在东者也冯复京曰按郑笺朝升气于西方终其朝则雨气应自然朱传方雨虹见则雨终朝而止二説正相反据玉厯通政经旦见于西则为雨暮见于东则雨止旦见于西而纯赤者则大雨暮见于东而色黄者则雨止然则在东者截雨者也在西者行雨者也【杨旭曰崇朝其雨即今谚东鲎日头西鲎雨之验也集传误以暮虹为朝虹】
  </div>
  <div class="pagination">
   <a href="诗经通义_page2.html">
    上一页
   </a>
   <a href="诗经通义.html">
    1
   </a>
   <a href="诗经通义_page2.html">
    2
   </a>
   <span class="current-page">
    3
   </span>
   <a href="诗经通义_page4.html">
    4
   </a>
   <a href="诗经通义_page5.html">
    5
   </a>
   <a href="诗经通义_page6.html">
    6
   </a>
   <a href="诗经通义_page7.html">
    7
   </a>
   <a href="诗经通义_page8.html">
    8
   </a>
   <span>
    ...
   </span>
   <a href="诗经通义_page4.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
