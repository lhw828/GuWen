<!DOCTYPE html>
<html>
 <head>
  <meta charset="utf-8"/>
  <title>
   毛诗注疏 - 第 16 页/共 29 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   毛诗注疏 - 第 16 页/共 29 页
  </h1>
  <div class="content">
   毛诗注疏卷十五孝证
&lt;经部,诗类,毛诗注疏&gt;
　　钦定四库全书
　　毛诗注疏卷十六
　　汉郑氏笺　唐陆徳明音义　孔颖达疏
　　小雅　【鹿鸣之什】
　　序鹿鸣燕羣臣嘉宾也既饮食之又实币帛筐篚以将其厚意然后忠臣嘉宾得尽其心矣笺饮之而有币酬币也食之而有币侑币也音义【从鹿鸣至菁菁者莪凡二十二篇皆正小雅六篇亡今唯十六篇从此至鱼丽十篇是文武之小雅先其文王以治内后其武王以治外宴劳嘉賔亲睦九族事非隆重故为小雅皆圣人之迹故谓之正饮于鸩反注同食音嗣注同筐丘房反篚音匪侑音又】疏【正义曰作鹿鸣诗者燕羣臣嘉宾也言人君之于羣臣嘉宾既设飨以饮之陈馔以食之又实币帛于筐篚而酬侑之以行其厚意然后忠臣嘉宾佩荷恩徳皆得尽其忠诚之心以事上焉明上隆下报君臣尽诚所以为政之美也言羣臣嘉宾者羣臣君所飨燕则谓之宾序首云燕羣臣则此诗为燕羣臣而作经无羣臣之文然则序之羣臣则经之嘉宾一矣故羣臣嘉宾竝言之明羣臣亦为嘉宾也案燕礼云大夫为宾则宾唯一人而已而云羣臣皆为嘉宾者燕礼于客之内立一人为宾使宰夫为主与之对行礼耳其实君设酒殽羣臣皆在君为之主羣臣总为宾也燕礼云若与四方之宾燕则迎之于大门内四方之宾唯迎之为异其燕皆与臣同则此嘉宾之中容四方之宾矣故乡饮酒燕礼注云鹿鸣者君与臣下及四方之宾燕讲道修徳之乐歌是也知序之嘉宾不唯指四方之宾者以此诗为燕羣臣而作经序同云嘉宾不得不为羣臣则序之嘉宾亦为羣臣明矣且序云尽心曰竭力是己之臣子可知燕礼者使反有功与羣臣乐之之礼文王之与臣也本自隆恩不必由使出有功乃燕之也言既饮食之则飨食竝有独言燕羣臣者以食礼无酒乐飨以训恭俭非于臣子忻乐之义经言式燕以敖和乐且耽此诗主于忻乐故叙以燕因之而后兼言飨食也既饮食之章首二句是也实币帛筐篚以将其厚意承筐是将是也忠臣嘉宾得尽其心者序者因言君有恩惠可以得臣之心总美燕乐之事于经无所当也序上言羣臣后言忠臣者见臣防燕赐乃能尽忠故变文以见义笺正义曰此解饮食而有币帛之意言饮有酬宾送酒之币食有侑宾劝饱之币故皆有币也饮食必酬侑之者案公食大夫礼宾三饭之后云公受宰夫束帛以侑注云束帛十端帛也侑犹劝也主国君以为食宾殷勤之意未至复币以劝之欲其深安宾也是礼食用币之意也飨礼云凖此亦为安宾而酬之焉案聘礼云君不亲食使大夫朝服致之以侑币注云君不亲食谓有疾病及他故必致之者不废其礼又曰致飨以酬币亦如之是亲食有侑币不亲食则以侑币致之然则不亲飨以酬币致之明亲飨有酬币矣故知饮之而有币谓酬币也郑必知饮为飨者以饮食连文若饮食为一则食礼不主于饮若饮为燕礼不宜文在食上且飨食相对之物有食不宜无飨郊特牲云饮养阳气故飨禘有乐是飨有饮故知此饮谓飨也彤弓笺云大饮宾曰飨火行人注云飨谓设盛礼以饮宾聘礼注云飨谓享大牢以饮宾皆以饮为飨礼也其币所用公食大夫用束帛以侑其酬币则无文故聘礼注云酬币飨礼酬宾劝酒之币所用未闻也礼币用束帛乘马亦不是过是飨所用币无正文也礼币用束帛乘马谓聘享之币聘享止用束帛乘马而已侑币又用束帛故云亦不是过言诸侯于大夫酬币不过是也其天子酬诸侯及诸侯自相酬仍不必用束帛乘马故聘礼注又引礼器曰琥璜爵盖天子酬诸侯也必疑琥璜为天子酬诸侯之币者以琥璜非爵名而云爵明以送爵也食礼无爵可送则琥璜飨酬所用也谓飨时酬宾以琥璜将币耳小行人合六币琥以绣璜以黼则天子酬诸侯以黼绣而琥璜将之既天子飨诸侯之酬币与诸侯异则食礼天子侑诸侯其币不必束帛无文以言之此唯言飨食之币不言燕币燕礼亦当有焉但今燕礼唯有好货无币故文不显言之】
　　呦呦鹿鸣食野之苹兴也苹蓱也鹿得蓱呦呦然鸣而相呼恳诚乎中以兴嘉乐宾客当有恳诚相招呼以成礼也笺云苹藾萧也我有嘉宾鼓瑟吹笙吹笙鼓簧承筐是将簧笙也吹笙而鼓簧矣筐篚属所以行币帛也笺云承犹奉也书曰篚厥黄人之好我示我周行周至行道也笺云示当作窴窴置也周行周之列位也好犹善也人有以徳善我者我则置之于周之列位言己维贤是用音义【呦音幽苹音平蓱本又作萍薄丁反江东谓之薸薸音瓢扶遥反恳苦佷反乐音岳又音洛藾音赖簧音黄好呼报反注同示毛如字郑作窴之豉反行毛如字郑胡郎反】疏【正义曰毛以为呦呦然为声者乃是鹿鸣所以为此声者鸣而相呼食野中之苹草言鹿既得苹草有恳笃诚实之心于中相呼而共食以兴文王既有酒食亦有恳笃诚实之心于中召其臣下而共行飨燕之礼以致之王既有恳诚以召臣下臣下被召莫不皆来我有嘉善之宾则为之鼓其瑟而吹其笙吹笙之时鼓其笙中之簧以乐之又奉筐篚盛币帛于是而行与之由此燕食以飨之瑟笙以乐之币帛以将之故嘉宾皆爱好我以敬宾如是乃输诚矣示我以先王至美之道也郑唯下二句为异言己所以召臣燕食瑟笙币帛爱厚之者由己臣下之贤所宜燕飨所以然者以本已用官之法要须人之以徳善我者我则置之于我周之列位非善不用维贤是与故臣下皆贤已由是当飨食之正义曰恳诚乎中者以鹿无外貌矫饰之情得草相呼出自中心是其恳诚也必取恳诚为兴者人君富有一国位絶羣下礼有飨燕之道公法不得不设忠诚嘉乐实为至少故取恳诚以为喻言嘉乐宾客当有恳诚相招呼以成礼言人君嘉善爱乐其宾客而为设酒食亦当如鹿有恳诚自相招呼其臣子以成飨食燕饮之礼焉以鹿呼同类犹君呼臣子也定本成礼作盛礼也或以为两鹿相呼喻两臣相招为羣臣相呼以成君礼斯不然矣此诗主美君恳诚于臣非美臣相于恳诚也若君有酒食臣自相呼财非己费何恳诚之有故郑駮异义解此诗之意云君有酒食欲与羣臣嘉宾燕乐之如鹿得苹草以为美食呦呦然鸣相呼亦款诚之意尽于此耳据此是君召臣明矣笺正义曰苹藾萧释草文郭璞曰今藾蒿也初生亦可食陆玑疏云叶青白色茎似箸而轻肥始生香可生食又可蒸食是也易传者尔雅云苹蓱其大者为苹是水中之草召南采苹云于以采苹南涧之滨者也非鹿所食故不从之正义曰所以行币帛者序云将其厚意则将为行厚意此云行币帛与宾即主人行厚意于宾之义也笺正义曰书曰篚厥黄笺以筐篚得盛币帛之意也今禹贡止有厥篚纁之文而郑禹贡注引征曰篚厥黄则此所引亦为征文郑误也当在古文武成篇矣郑不见古文而引张霸尚书故不同耳正义曰周至行道王肃述毛云谓羣臣嘉宾也夫饮食以飨之瑟笙以乐之币帛以将之则能好爱我好爱我则示我以至美之道矣笺正义曰中庸云治国其如示诸掌注云示读如寘之河干之寘寘置也是示寘声相近故误为示也言以徳善我者谓贤人有徳以徳能辅君使之迁善是以徳施善于我我则置之于周之列位言己维贤是用不问其亲疏朝无不贤之臣故所以飨燕而乐之也易者以其上下皆曰嘉宾此独言人明有异也又大束卷耳竝有周行之文皆为周之列位此不得异且下云视民不恌乃作视字此则为示明其不同古者寘示同读故改从寘也且此篇圣君贤臣讲道之乐观其垂法道教深非直燕日话言而已明是据今嘉宾本其贤徳由其先有善徳置之于官縁此皆贤所以燕飨此章本其贤二章言其法上下相副于义为长故易也】呦呦鹿鸣食野之蒿蒿菣也我有嘉宾徳音孔昭视民不恌君子是则是效传恌愉也是则是效言可法效也笺云徳音先王道徳之教也孔甚昭明也视古示字也饮酒之礼于旅也语嘉宾之语先王徳教甚明可以示天下之民使之不愉于礼义是乃君子所法效言其贤也我有旨酒嘉宾式燕以敖敖游也音义【蒿呼毛反菣去刃反字林作□同本或作牡菣牡衍字耳视音示恌他雕反效胡教反愉他侯反又音逾】疏【正义曰言文王有酒殽以召臣下臣下既来我有嘉宾既共燕乐至于旅酬之时语先王道徳之音甚明以此嘉宾所语示民民皆象之不愉薄于礼义又此宾之徳音不但可示民而已是乃君子于是法则之于是仿效之嘉宾之贤如是故我有旨美之酒与此嘉宾用之燕饮以敖游也传正义曰蒿菣释草文孙炎曰荆楚之间谓蒿为菣郭璞曰今人呼为青嵩香中炙啖者为菣陆玑云蒿青蒿也荆豫之间汝南汝隂皆云菣也木或云牡菣者牡衍字牡菣乃是蔚非蒿也与蓼莪传相渉而误耳笺正义曰古之字以目视物以物示人同作视字后世而作字异目视物为示傍见示人物作单示字由是经之中视与示字多相杂乱此云视民不恌谓以先王之徳音示下民当作小示字而作视字是其与古今字异义殊故郑辨之视古示字也言古作示字正作此视辨古字之异于今也礼记云幼子常视无诳注云视今之示字也言古视字之义正与今之示字同言今之字异于古也士昏礼曰视诸衿鞶注云示之以衿鞶者皆托戒使识之也视乃正字今文作示俗误行之言示之以衿鞶亦宜作示而古文仪礼作视字于今文视作示字郑以见示字合于今世示人物之字恐人以为示是视非故辨之云视乃正字而今文视作示者俗所误行俗以见今世示人物为此示字因改视为示而非古之正文故云误也饮酒之礼于旅也语者乡射记曰古者于旅也语注云言礼成乐备乃可以言语先王礼乐之道疾今人慢于礼乐之盛言语无节是饮酒之礼至旅酬之礼而语先王之道也言嘉宾于旅之节语先王之徳教甚明可以示天下之民使不愉薄礼义愉音臾说文训为薄也昭十年左引此诗服防亦云示民不愉薄是也定本作偷若然乡饮酒礼注皆云嘉宾既来示我以善道又乐嘉宾有孔昭之明徳可则效也以徳音自宾之明徳非先王之徳教及示我善道不与上笺同者以注礼时未为诗笺故同旧说以周行为至道至注诗后更为别解其徳音孔昭据此论燕宜为旅时语古也故为先王道徳之音其宾能语先王之徳音即是宾有孔昭之明徳何者非孔昭之明徳者不能语先王徳教使之甚明也】
　　呦呦鹿鸣食野之芩芩草也我有嘉宾鼓瑟鼓琴鼓瑟鼓琴和乐且湛湛乐之久我有旨酒以燕乐嘉宾之心燕安也夫不能致其乐则不能得其志不能得其志则嘉宾不能竭其力音义【芩其今反说文云蒿也乐音洛湛都南反字又作耽夫音扶】疏【正义曰芩草陆玑云茎如钗股叶如竹蔓生泽中下地咸处为草眞实牛马皆喜食之】
　　鹿鸣三章章八句
　　序四牡劳使臣之来也有功而见知则说矣笺文王为西伯之时三分天下有其二以服事殷使臣以王事徃来于其职于其来也陈其功苦以歌乐之音义【牡茂后反劳力报反篇末注同使所吏反注皆同说音悦乐音洛】疏【正义曰作四牡诗者谓文王为西伯之时令其臣以王事出使于其所职之国事毕来归而王劳来之也言凡臣之出使唯恐其君不知已功耳今臣使反有功而为王所见知则其臣欣悦矣故文王所述其功苦以劳之而悦其心焉此经五章皆劳辞也其有功见知则悦矣总述劳意于经无所当也】
　　四牡騑騑周道倭迟騑騑行不止之貌周道岐周之道也倭迟歴逺之貌文王率诸侯抚叛国而朝聘乎纣故周公作乐以歌文王之道为后世法岂不怀归王事靡盬我心伤悲盬不坚固也思归者私恩也靡盬者公义也伤悲者情思也笺云无私恩非孝子也无公义非忠臣也君子不以私害公不以家事辞王事音义【騑芳非反倭本又作委于危反倭迟韩诗作倭夷朝直遥反盬音古思息嗣反】疏【正义曰此使臣既还文王劳之言汝使臣本乘四牡之马騑騑然行而不止在于岐周之道倭迟然歴此长逺之路其疲劳矣使臣当此之时其言曰我岂不思归乎以王家之事无不坚固我当从役以坚固之故义不得废我心念思父母而伤悲言我知汝之如是也正义曰此劳使臣之辞明愍其劳苦故以騑騑为行不止之貌少仪曰车马之容騑騑翼翼虽行不止不废其容騑騑也又二章曰啴啴喘息之貌卒章曰骎骎骤貌皆称其疲苦以劳之故曰马劳则喘息是也知周道为岐周之道者以时未称王仍在于岐故也又解文王所以使臣者文王率诸侯抚叛国而使之朝聘于纣是故使臣于诸侯也言使臣于诸侯者正所以率抚之也左曰文王率殷之叛国以事纣是率诸侯使朝聘之事也文王率诸侯使朝聘耳非谓令此使臣自聘纣或以经云王事谓此使臣聘纣而反知不然者以此经序无聘纣之事言率诸侯朝聘于纣不言自遣人聘也若其自遣人聘安得连朝言之岂劳使臣之聘而言身自朝也又序下笺云使臣以王事徃来于其职是使臣行于所职之国非适天子之都也言王事者以行役出使是王者常事耳非适王畿也故鸨羽杕杜皆言王事靡盬非聘天子之事不得以王事之文便谓天子矣言周公作乐歌文王之道为后世法者谓今乡饮酒燕礼皆歌鹿鸣四牡皇皇者华此礼是周公所制法后世常歌是为歌文王之道为后世法定本云作乐以文王之道无周公歌三字然鹿鸣皇皇者华皆歌之独于此言者举中以明上下也以靡盬为公义故以思归为私恩以我心伤悲出自其情故曰情思情思即私恩正谓念忆父母下章云不遑啓处将父将母是也笺以言不备故賛之云无私恩非孝子无公义非忠臣故郑乡饮酒燕礼注皆云采其勤苦王事念将父母懐归伤悲忠孝之至是也思归而不归者以君子不以私害公故又引公羊不以家事辞王事以证之焉集注及定本皆无笺云两字又定本思恩作私恩】
　　四牡騑騑啴啴骆马传啴啴喘息之貌马劳则喘息白马黒鬛曰骆岂不怀归王事靡盬不遑啓处遑暇啓跪处居也臣受命舍币于祢乃行音义【啴他丹反骆音洛喘川兖反鬛本又作□力辄反本亦作髦音毛跪求毁反郭巨几反沈堪彼反舍音释祢乃礼反】疏【正义曰案聘礼云命使者使者辞君不许乃退厥明宾朝服释币于祢注云告为君使也又曰释币于行遂受命乃行注引曲礼曰凡为君使已受命君言不宿于家是臣出使舍币乃行之事也如聘礼既释币于祢乃行又云遂受命在释币之后此云臣受命舍币于祢似受命在释币前者此云受命谓聘礼命使者使者辞君不许受此被遣将使之命其事在释币前也聘礼又云遂受命者谓受君言语聘彼之意与此臣受命者别也引此者证不遑啓处言臣受命即行是不遑啓处也】
　　翩翩者鵻载飞载下集于苞栩鵻夫不也笺云夫不鸟之慤谨者人皆爱之可以不劳犹则飞则下止于栩木喻人虽无事其可获安乎感厉之王事靡盬不遑将父将养也音义【翩音篇鵻音隹本又作隹栩况甫反夫方于反字又作鳺同不方浮反又如字字又作鴀同草木疏云夫不一名浮鸠慤起角反养以尚反下注同一音如字】疏【正义曰文王以使臣劳苦因劝厉之言翩翩然者鵻之鸟也此鸟其性慤谨人皆爱之可以不劳犹则飞而后则下始得集于苞栩之木言先飞而后获所集以喻人亦当先劳而后得所安汝使臣虽则劳苦得奉使成功名身达亦先劳而后息宁可辞乎汝从劳役其言曰王家之事无不坚固我坚固王事所以不暇在家以养父母正义曰释鸟云鵻其夫不舍人曰鵻名其夫不李廵曰夫不一名鵻今楚鸠也某氏引春秋云祝鸠氏司徒祝鸠鵻夫不孝故为司徒郭璞曰今防鸠也笺正义曰言慤谨者即宜不劳是也故人爱之言可以不劳者以恶鸟劳苦固是其常慤谨之鸟宜不为劳尚则飞而乃有所集是无不劳而安者故曰人虽无事其可获安乎鸟飞自然之性言劳者喻取一边耳】
　　翩翩者鵻载飞载止集于苞杞传杞枸檵也王事靡盬不遑将母音义【杞音起枸音茍本亦作茍同檵音计】
　　驾彼四骆载骤骎骎骎骎骤貌岂不怀归是用作歌将母来谂谂念也父兼尊亲之道母至亲而尊不至笺云谂告也君劳使臣述叙其情女曰我岂不思归乎诚思归也故作此诗之歌以养父母之志来告于君也人之思恒思亲者再言将母亦有情也音义【骤助救反又仕救反骎楚金反字林云马行疾也七林反谂音审】疏【正义曰毛以为汝使臣在涂之时其情皆曰我岂不思归乎我由汝诚有思归是用作此诗之歌以劳汝知汝以养母之志而来念犹言念来养母故王述曰是用作歌以劳汝乃来念养母也郑以笺备正义曰谂念释言文孝经曰资于事父以事君而敬同资于事父以事母而爱同兼之者父也敬为尊爱为亲是父兼尊亲之道又曰母取其爱表记曰母亲而不尊是母至亲而尊不至也称此者觧再言将母意以父虽至亲犹兼至尊则恩不至故表记曰父尊而不亲母以尊少则恩意偏多故再言之笺正义曰左辛伯谂周桓公是以言告周桓公故知谂为告也言故作此诗之歌以养母之志来告于君者言使臣劳苦思亲谓君不知欲陈此言来告君使知也实欲陈言云是用作此诗之歌者以此实意所欲言君劳而述之后遂为歌据今诗歌以本之故谓其所欲言为作歌也凡诗述序人言以为歌诗本其言皆曰歌下云歌采薇以遣之此序笺云陈其功苦以歌乐之皆当时直言非歌也后为诗人歌故云歌耳又申尊亲之意言人之思恒思亲者母之慈恩实亲多于父文王述使臣之意再言将母亦其臣情之所欲故再言之也易者首章云岂不懐归王事靡盬我心伤悲文连我心是述使臣之辞矣类此而推则是用作歌将母来谂亦序使臣之意既序使臣之意明是用作歌为使臣作此诗之歌其来谂不得不为告也犹君子作歌维以告哀是作歌所以来告不得为念也然臣有劳苦患上不知今君劳使臣言汝曰岂不思归作歌来告是明已知其功探情以劳之所以为悦序曰有功而见知则悦矣此之谓也】
　　四牡五章章五句
　　序皇皇者华君遣使臣也送之以礼乐言逺而有光华也笺言臣出使能君之美延其誉于四方则为不辱命也音义【使所史反注下并同不辱命也一本作不辱君命】疏【正义曰作皇皇者华诗者言君遣使臣也君遣使臣之时送之以礼乐教以若将不及驱驰而行于忠信之人咨访于五善言臣出使当君之美使逺而有光华焉送之以礼乐即首章下二句尽卒章是也此谦虚访善直为礼耳而并言乐者以礼乐相将既能有礼敏达则能心和乐易故兼言焉言逺而有光华即首章上二句是也经序倒者经以君遣使臣主勑使有光华所以得光华者当驱驰访善故为此次也序以言本送之以礼乐欲使之逺有光华为文之势故与经不同也知逺之有光华亦是君所戒辞者以首曰皇皇者华而云君遣使臣则知此辞亦君所勑遣也且一篇之诗独二句非君遣之辞于文不体也文王之臣非不能奉命有光华但此圣君之诗垂示典法君能戒遣使臣所以臣无辱命主美君遣明是君之所勑非说臣之自能矣】
　　皇皇者华于彼原隰皇皇犹煌煌也髙平曰原下湿曰隰忠臣奉使能光君命无逺无近如华不以髙下易其色笺云无逺无近维所之则然駪駪征夫每怀靡及駪駪众多之貌征夫行人也每虽懐和也笺云春秋外曰懐私为每懐也和当为私众行夫既受君命当速行每人懐其私相稽畱则于事将无所及音义【煌音皇又音晃駪所巾反】疏【正义曰此述文王遣使臣之辞言煌煌然而光明者是草木之华于彼原之与隰皆煌煌而光明不以髙下而易其色也以言臣之出使当光显其君常不辱命于彼遐之与迩皆使光不以逺近而易其志也汝駪駪众多之行夫受命当速行毎人懐其私以相稽留则于事无所及矣既不稽留恐无所及故当速行驱驰访善也正义曰皇皇犹煌煌者东门之杨曰明星煌煌此犹彼也以华色煌煌为宜故犹之毎虽懐和皆本如此此既以每为虽懐为和而下章传云虽有中和当自谓无所及王肃以为下所言覆説此也故述毛云使臣之行必有上介众介虽多内懐中和之道犹自以无所及是以驱驰而咨诹之笺正义曰郑之此说亦述毛也但其意与王肃异耳案鲁语穆叔云皇皇者华君教使臣曰每懐靡及臣闻之曰懐私为毎懐是外传以为懐私故郑引其文因正其误云和当为私为和误也郑必当为私者晋语姜氏劝重耳之辞曰駪駪征夫每懐靡及夙夜征行不遑啓处犹惧不及况其纵欲懐安将何及乎西方之书有之云懐与安实病大事郑诗曰仲可懐也郑诗之言吾从之矣观此晋语之文及郑诗之意皆以懐为私懐之义明鲁语所引亦当为懐私不得为和也郑所以引外而破之者以毛传云懐和是用外为义故引而破之言毛氏亦为私也如郑此意则本无每虽二字若毎为虽纵使变和为私亦不得与毛同也此既改和当为私下复觧中和为忠信为之终始立说明其不异毛也盖郑所据者本无毎虽后人以下有虽有中和之言下篇毎有良朋之下有每虽之训因而加之也定本亦有每虽又以駪駪为众多征夫为行人故笺申之言众行夫既受命当须速行若每人各懐其私意以相稽留则于事将无所及言其将废失君命后于事机也此实使臣谓之行夫者犹春秋以使者为行人也君遣使一人而已而云众行夫者使与上介众介总戒敕之非一故言众也案聘礼谓使者受命于君唯上介立于其左接闻命众介则不与此得总敕之者彼受命者所聘之意或国之宻事唯使与上介受之故众介不与闻命至君遣使臣临涂戒敕虽众介亦在也如是则烝民亦云征夫捷捷毎懐靡及笺为仲山甫戒之与此不同者彼非君遣使臣之歌述美仲山甫之徳观其文势故与此异耳】我马维驹六辔如濡笺云如濡言鲜泽也载驰载驱周爰咨诹忠信为周访问于善为咨咨事为诹笺云爰于也大夫出使驰驱而行见忠信之贤人则于是访问求善道也音义【驹音俱本亦作骄濡如朱反咨本亦作谘诹子须反尔雅云谋也说文云聚谋也】疏【正义曰此文王教使臣曰我使臣出使所乘之马维是驹矣所御六辔如污物之被洗濯濡湿甚鲜泽矣汝当乘是车饰自谓无及则驱驰速行求忠信之贤人咨访其诹事焉正义曰忠信为周访问于善为咨咨事为诹三章云咨事之难易为谋四章曰咨礼义所宜为度卒章曰亲戚之谋为询此皆出于外也左曰访问于善为咨杜预曰问善道也咨亲为询杜预曰问亲戚之义也咨礼为度杜预曰问礼宜也咨事为诹杜预曰问政事也咨难为谋杜预曰问患难也惟难一事杜为患难毛为难易不同然患难之事亦须访其难易理亦不异余皆与传同毛据彼因以义增而明之其忠信为周一句鲁语文也鲁语无访问于善一句又云咨身为诹咨事为谋与左异韦昭以为字误改从左曰才当为事又曰事当为难是也余与左同此四者诹谋度询俱访于周而必为此次者以咨是访名所访者事故先咨诹事有难易故次咨谋既有难易当访礼法所宜故次咨度所宜之内当有亲疏故次咨询因此附防其文为先后耳】
　　我马维骐六辔如丝言调忍也载驰载驱周爰咨谋咨事之难易为谋音义【骐音其忍音刃易夷防反】
　　我马维骆六辔沃若载驰载驱周爰咨度咨礼义所宜为度音义【沃乌毒反沈又于防反度待洛反注同】
　　我马维骃六辔既均隂白杂毛曰骃均调也载驰载驱周爰咨询亲戚之谋为询兼此五者虽有中和当自谓无所及成于六徳也笺云中和谓忠信也五者咨也诹也谋也度也询也虽得此于忠信之贤人犹当云已将无所及于事则成六徳言愼其事音义【骃音因询音荀】疏【正义曰左云臣获五善是也鲁语曰重之以六徳是之所据笺正义曰此笺以毛不明賛成其说经云周言中和中和周之训也诹谋度皆咨周而得之则周之中和为己之有故言虽有中和当自谓无所及者即上毎懐靡及是也以君勑使臣云若毎人懐私则于事无所及故当自谓无所及也以此篇终故于是结之然而外云忠信为周不言中和故郑申言之云中和正谓忠信也然则毛不言忠信而云中和者中庸曰喜怒哀乐之未谓之中而皆中节谓之和则中和者秉心塞渊出言允当之谓也然于文中心为忠人言为信是忠信中和事理相类故毛以忠信为中和郑据成文转之为忠信也知五者咨也诹也谋也度也询也者以左穆叔先解此五事乃曰臣获五善故知此为五者也言虽得此于忠信之人者皆于周咨焉故云得之咨出于己非出于彼同云得者由遇彼贤所以得访故亦为得之于忠信也虽得此五者犹当云已无所及于事则成六徳言慎其事也韦昭云六徳谓诹也谋也度也询也咨也周也案周者彼贤之质不当以周备数也云自谓无所及成于六徳笺申说言犹当云己将无所及于事则成六徳然则笺之意以自谓无所及于事是谦虚谨慎以之为一通彼五者为六徳不与韦昭同也郑之此说賛成毛义故郑志张逸问此笺云中和谓忠信每懐靡及笺云懐私为每懐和当为私而此言忠信愚意似乖也答曰非也此周之忠信也已有五徳复问忠信之贤人问意以言虽有中和自谓无所及谓出于每懐靡及而来笺以破和为私则无复有中和之事今又言中和故怪而问之郑答曰非也谓此中和非上每懐也此自是周忠信也言中和者义出于周不出于每懐也由此言之则张逸亦不知笺转和以申毛意谓郑破和而非故有此问郑答曰非是郑不易毛也但毛质略事又久逺未知郑之此说上当毛意以否要以观其答意及笺意必当然也王肃以毛云虽有中和者即上每虽懐和是也孙毓亦以为然故其评曰案此篇毛上下说自相申成下章云虽有中和当自谓无所及即是上章谓每懐靡及每虽懐和之义也笺既易之于前为说于下云中和谓忠信自是周之训也何得以释中和乎上下错戾不可得通义为长徧检书不见训懐为和假使训懐为和中字犹无所出外言懐者上下文势皆作私懐之义则郑氏之言实有所据而今诗本皆有每虽则王肃之说又非无理郑王并是大儒俱云述未知谁得其旨故兼载申说之焉】
　　皇皇者华五章章四句
　　序常棣燕兄弟也闵管蔡之失道故作常棣焉笺周公吊二叔之不咸而使兄弟之恩疏召公为作此诗而歌之以亲之音义【棣大计反字林大内反召上照反为于伪反】疏【正义曰作常棣诗者言燕兄弟也谓王者以兄弟至亲宜加恩恵以时燕而乐之周公述其事而作此诗焉兄弟者共父之亲推而广之同姓宗族皆是也故经云兄弟既具和乐且孺则逺及九族宗亲非独燕同懐兄弟也序又说所以作此燕兄弟之诗者周公闵伤管叔蔡叔失兄弟相承顺之道不能和睦以乱王室至于被诛使己兄弟之恩疏恐天下见在上既然皆疏兄弟故作此常棣之诗言兄弟不可不亲以敦天下之俗焉此序序其由管蔡而作诗意直言兄弟至亲须加燕饫以示王者之法不论管蔡之事以管蔡已缺不须论之且所以为隠也此经八章上四章言兄弟光显急难相须五章言安宁之日始求朋友以明兄弟之重至此上论兄弟由亲所以燕之六章始说燕饫即充此云燕兄弟也燕饫礼异饫以非常事燕主欢心故言燕以兼饫卒章言室家相宜由于燕好取其首尾相成也笺正义曰此解所以作常棣之意咸和也言周公闵伤此管蔡二叔之不和睦而流言作乱用兵诛之致令兄弟之恩疏恐天下见其如此亦疏兄弟故作此诗以燕兄弟取其相亲也此常棣是取兄弟相亲之诗至厉王之时弃其宗族又使兄弟之恩疏召穆公为是之故又重述此诗而歌以亲之外云周文公之诗曰兄弟阋于墙外御其侮则此诗自是成王之时周公所作以亲兄弟也但召穆公见厉王之时兄弟恩疏重歌此周公所作之诗以亲之耳故郑答赵商云凡赋诗者或造篇或诵古所云诵古指此召穆公所作诵古之篇非造之也此自周公之事郑辄言召穆公事因左氏所论而引之也左曰王怒将以狄伐郑富辰谏曰不可臣闻大上以徳抚民其次亲亲以相及也昔周公吊二叔之不咸故封建亲戚以藩屏周召穆公思周徳之不类故纠合宗族于成周而作诗曰常棣之华鄂不韡韡凡今之人莫如兄弟周之有懿徳如是犹曰莫如兄弟故封建之其懐柔天下也犹惧有外侮捍御侮莫如亲亲故以亲屏周召穆公亦云是周公吊二叔之不咸召公作诗之事也检左止言周公吊二叔之不咸而封建亲戚不言为恩疏作常棣下云召穆公思周徳之不类纠合宗族于成周而作常棣则周公本作常棣亦为纠合宗族可知但文欲详之于后故于封建之下不言周公作常棣耳末言召穆公亦云明本常棣是周公之辞故杜预云周公作诗召公歌之故言亦云是也此序言闵管蔡之失道左言吊二叔之不咸言虽异其意同吊伤也二叔即管蔡也不咸即失道也实是一事故郑引之先儒说左者郑众贾逵以二叔为管蔡马融以为夏殷之叔世故郑志张逸问此笺云周仲文以左氏论之三辟之兴皆在叔世谓三代之末即二叔宜为夏殷末也答曰此注左氏者亦云管蔡耳又此序子夏所为亲受圣人足自明矣问者以昭六年左曰夏有乱政而作禹刑商有乱政而作汤刑周有乱政而作九刑三辟之兴皆叔世也彼叔世者谓三代之末世也则言二叔者亦宜为夏殷之末世故言有周仲文盖汉世儒者也以为二叔宜为夏殷之末不得为管蔡故问之郑答注左氏者亦云管蔡谓郑贾之说也又左论周公吊二叔之不咸而作常棣此序言闵管蔡之失道故作常棣之意则此云管蔡即言云二叔可知故云此序子夏所作亲受圣人自足明矣】
　　常棣之华鄂不韡韡兴也常棣棣也鄂犹鄂鄂然言外也韡韡光明也笺云承华者曰鄂不当作拊拊鄂足也鄂足得华之光明则韡韡然盛兴者喻弟以敬事兄兄以荣覆弟恩义之显亦韡韡然古声不拊同凡今之人莫如兄弟闻常棣之言为今也笺云闻常棣之言始闻常棣华鄂之说也如此则人之恩亲无如兄弟之最厚音义【鄂五各反不毛如字郑改作拊方于反韡韦鬼反常棣棣也本或作常棣栘音以支反又是兮反案尔雅云唐棣栘常棣棣作栘者非不拊同不音如字又芳浮反二声相近也拊亦作跗前注同一云不亦方于反】疏【正义曰毛以为常棣之木华鄂鄂然外之时岂不韡韡而光明乎以众华俱实韡韡而光明以兴兄弟众多而相和睦岂不强盛而有光晖乎言兄弟和睦实强盛而有光晖也兄弟和睦则强盛如是然则凡今时天下之人欲致此韡韡之盛莫如兄弟之相亲言兄弟相亲则致荣显也郑以为华下有鄂鄂下有拊言常棣之华与鄂拊韡韡然甚光明也由华以覆鄂鄂以承华华鄂相承覆故得韡韡然而光明也华鄂相覆而光明犹兄弟相顺而荣显然则凡今时之人思亲无如兄弟之最厚也传正义曰常棣棣释木文也舍人曰常棣一名棣郭璞曰今闗西有棣树子如樱桃可食是也此与唐棣异木故尔雅别释鄂犹鄂鄂者以华之状宜言鄂鄂故重言之言外也谓华聚而于外也韡韡华之貌华非一色故云光明静女云彤管有炜文与彤连故云炜赤貌王述之曰不韡韡言韡韡也以兴兄弟能内睦外御则强盛而有光燿若常棣之华也笺正义曰以鄂文承华下故为承华曰鄂也又古声不拊同不在鄂下宜为鄂足故知当作拊拊为鄂足也以鄂足比于弟华比于兄鄂既承华文与拊连则鄂拊同比弟也言鄂足得华之光明是弟得兄荣也又曰恩义之显亦韡韡然则兄亦得弟之助兄弟之相佐犹华鄂之相承覆也易者以华之外取众多为义未若取相承覆为喻辞理切近故不从毛也正义曰闻常棣之言为今也以凡今者多对古之称故辨之既闻常棣之说则知兄弟宜相亲故以闻常棣之言为今谓从今以去宜相亲也王述之曰管蔡之事以次而为常棣之歌为来今是也】
　　死丧之威兄弟孔怀威畏懐思也笺云死丧可畏怖之事维兄弟之亲甚相思念原隰裒矣兄弟求矣裒聚也求矣言求兄弟也笺云原也隰也以相与聚居之故故能定髙下之名犹兄弟相求故能立荣显之名音义【怖普故反裒薄侯反】疏【正义曰言兄弟之恩至厚有死丧可畏怖之事维兄弟之亲甚相思念余人则不能也兄弟相念如是则当求以相助不得疏也原与隰同聚矣犹兄弟相求矣原隰以聚居之故故能定髙下之名兄弟以相求之故故能立荣显之誉所以相求矣】
　　脊令在原兄弟急难脊令雝渠也飞则鸣行则摇不能自舍耳急难言兄弟之相救于急难笺云雝渠水鸟而今在原失其常处则飞则鸣求其类天性也犹兄弟之于急难每有良朋况也永叹况兹永长也笺云每有虽也良善也当急难之时虽有善同门来兹对之长叹而已音义【脊井益反亦作即又作□皆同令音零木亦作鸰同难如字又乃旦反注同摇音遥又余照反处昌虑反况或作兄非也叹吐丹反又吐旦反以协上韵】疏【正义曰脊令者水鸟当居于水今乃在于髙原之上失其常处以喻人当居平安之世今在于急难之中亦失其常处也然脊令既失其常处飞则鸣行则摇不能自舍此则天之性以喻兄弟既在急难而相救亦不能自舍亦天之性于此急难之时虽有善同门来兹对也唯长叹而已不能相救言朋友之情甚而不如兄弟是宜相亲也正义曰脊令雝渠释鸟文也郭璞曰雀属也陆玑云大如鷃雀长脚长尾尖喙背上青灰色腹下白颈下黒如连钱故杜阳人谓之连钱是也小宛篇曰题彼脊令载飞载鸣是脊令飞则鸣也脊令既失其常处飞则鸣行则摇动其身不能自舍以喻兄弟相救于急难亦不能自舍然而此经直云在原与急难何知不正以在原喻在急难而已而必知急难谓救于急难者正以上章孔懐下章御侮是相助之事以此类之故知为相救于急难也但脊令不能自舍之貌犹可言故云飞则鸣行则摇兄弟相救之貌不可言故直云相救耳】
　　兄弟阋于墙外御其务阋很也笺云御禁务侮也兄弟虽内阋而外御侮也每有良朋烝也无戎烝塡戎相也笺云当急难之时虽有善同门来久也犹无相助已者古声塡窴尘同音义【阋许歴反墙本或作廧在良反御鱼吕反务如字尔雅云侮也读者又音侮此从左及外之文很戸垦反烝之承反塡依字音田与窴同又依古声音尘尘久也故笺申之云古声塡窴尘同相如字又息亮反下同】疏【正义曰兄弟之亲不能相逺言兄弟或有自不相得可阋很于墙内若有他人来侵侮之则同心合意外御他人之侵侮于此他人侵侮之时虽有善同门来见之虽久也终无相助之事唯兄弟相助耳言兄弟之恩过于朋友也云良朋者以大名言之其实同志之友故下章曰不如友生论语云有朋自逺方来亦其朋者也散文朋友通也定本经御作御训为禁集注亦然俗本以御为御尔雅无训疑俗本误也正义曰很者忿争之名故曲礼曰很毋求胜是也】
　　丧乱既平既安且宁虽有兄弟不如友生兄弟尚恩怡怡然朋友以义切切然笺云平犹正也安宁之时以礼义相琢磨则友生急音义【切切然定本作切切偲偲然琢陟角反】疏【正义曰室家安宁身无急难则当与朋友交切磋琢磨学问脩饰以立身成名兄弟之多则尚恩其聚集则熙熙然不能相励以道朋友之交则以义其聚集切切节节然相劝竞以道徳相勉励以立身使其日有所得故兄弟不如友生也切切节节者相切磋勉励之貌论语云朋友切切偲偲兄弟怡怡注云切切劝竞貌怡怡谦顺貌此熙熙当彼怡怡节节当彼偲偲也定本熙熙作怡怡节节作偲偲依论语则俗本误】
　　傧尔笾豆饮酒之饫傧陈饫私也不脱屦升堂谓之饫笺云私者图非常之事若议大疑于堂则有饫礼焉听朝为公兄弟既具和乐且孺九族防曰和孺属也王与亲戚燕则尚毛笺云九族从己上至髙祖下及孙之亲也属者以昭穆相次序音义【傧宾反饫于虑反朝直遥反乐音洛下皆同孺本亦作如具反】疏【正义曰上章已来说兄弟宜相亲故此章言王者亲宗族也王有大疑非常之事与宗族私议而图之其时则陈列尔王之笾豆为饮酒之饫礼以聚兄弟宗族为好焉为此饫及燕礼之时兄弟既已具集矣九族防聚和而甚欣乐且复骨肉相亲属也言由王亲宗族故宗族亦自相亲也正义曰饫私释言文孙炎曰饫非公朝私饮酒也周语有王公立饫又曰立成礼烝而已饫既为私不在公朝在路门内也酒肉所陈不宜在庭则在堂矣燕礼云皆脱屦乃升堂少仪云堂上无跣燕则有之是燕由坐而脱屦明饫立则不脱矣故云不脱屦升堂谓之饫笺正义曰此解饫为私之意也以私在路寝堂上故谓之私若聼朝则为公事对公故言私也知饫礼为图非常议大疑者以周语云王公之有饫礼将以讲事成礼建大徳昭大物言讲事昭物是有所谋矣明图非常议大疑而为饫礼也周语曰王公立饫则有房烝亲戚燕飨则有殽蒸又曰饫以显物燕以合好则饫燕礼异序曰燕兄弟此陈饫者图非常议大疑乃有饫礼则饫大于燕燕亦是王于族亲之礼故陈之示亲亲也饫礼议其大疑则妇人不与立以成礼则不必和乐下章云妻子好合此曰王与族人燕则尚毛以此诗饫燕杂陈故下笺云王与族人燕则宗妇内宗之属亦从后于房中是此章之中兼燕礼矣上二句为饫下二句为燕饫陈笾豆燕言兄弟互以相兼也正义曰孺属释言文李廵曰孺骨肉相亲属也中庸曰燕毛所以序齿文王世子曰公与族人燕则以齿而孝悌之道达矣王与宗族之人燕以毛髪年齿为次第也司仪曰王燕则诸侯毛亦谓同姓诸侯也故彼注云谓以髪鬒为坐朝事尊尊尚爵燕则亲亲尚齿云亲亲是燕同姓明矣】
　　妻子好合如鼓瑟琴笺云好合志意合也合者如鼓瑟琴之声相应和也王与族人燕则宗妇内宗之属亦从后于房中兄弟既翕和乐且湛翕合音义【好呼报反应应对之应和胡卧反翕许急反湛啓南反又作耽韩诗云乐之甚也】疏【正义曰上章并陈饫燕之礼此又论内外之欢也王与族人燕于堂上则后与宗妇燕于房中王之族人见王燕其宗族知王亲之皆效王亲亲与其妻子自相和好志意合和如鼓瑟琴相应和于时兄弟既防聚矣其族人非直内和妻子又九族和好忻乐而且湛又以尽欢也笺正义曰此解天子自燕宗族兄弟所以得致妻子好合之意以其王与族人燕则宗妇内宗之属亦从后于房中而燕故有妻子也宗妇者谓同宗卿大夫之妻也内宗者同宗之内女嫁于卿大夫者春秋庄二十四年夫人姜氏入大夫宗妇觌用币谓之宗妇明是宗族之妇也故贾杜皆云宗妇同姓大夫之妇襄二年曰葬齐姜齐侯使诸姜宗妇来防葬诸姜谓齐同姓之女宗妇谓齐同姓之妇是同姓大夫之妇名为宗妇也周礼春官序官云内宗凡内女之有爵者注云内女王同姓之女谓之内宗有爵其嫁于大夫及士者是王同姓之女名为内宗也天子燕宗族之礼亡所以知王与族人燕则宗妇内宗从后者湛露曰厌厌夜饮不醉无归传曰夜饮私燕也宗子将有事族人皆入侍不醉而出是不亲也醉而不出是媟宗也笺云天子燕诸侯之礼亡此假宗子与族人燕为说耳然则天子燕同姓诸侯之礼犹宗子燕族人则天子燕宗族兄弟为朝廷臣者如宗子于族人可知案特牲馈食礼祭末乃曰彻庶羞设于西序下注云为将馂去之庶羞主为尸非神馔也尚书曰宗室有事族人皆侍终日大宗已侍于宾奠然后燕私燕私者何也已而与族人饮也此彻庶羞置西序下者为将以燕饮与然则自尸祝至于兄弟之庶羞宗子与族人燕饮于堂内宾宗妇之庶羞主妇以燕饮于房也郑以彼特牲是宗子之祭礼族人及族妇皆助故经云宗妇执两笾宗妇賛豆是宗妇及族人俱助宗子之祭及至末族人既为宗子所燕明宗妇亦主妇燕之可知也且上文庶羞尸祝兄弟之等男子有庶羞宗妇及内宾妇人亦有庶羞今直云彻庶羞明二者俱彻二者俱燕也故云祝至于兄弟之庶羞宗子以与族人燕饮于堂内宾宗妇之庶羞主妇以与燕饮于房中也曲礼曰男女不杂坐谓男子在堂上女子在房故族人在堂宗妇在房也宗妇得与于燕明内宗亦与其中可知宗子之礼既然故知天子燕族人之礼亦然故云王与族人燕则宗妇内宗之属亦从后于房中此证妻子止当言宗妇幷言内宗者内宗宗妇之类因言之此后燕及妻而连言子者此说族人室家和好其子长者从王在堂孩稚或从母亦在兼言焉】宜尔室家乐尔妻帑帑子也笺云族人和则得保乐其家中之大小是究是图亶其然乎究深图谋亶信也笺云女深谋之信其如是音义【帑依字吐荡反经典通为妻帑字今读音奴亶都但反】疏【正义曰王亲宗族而与之燕族人化王莫不和睦则宗族同心人无侵侮然后宜汝之室家保乐汝之妻子矣若族人不和忿阋自起外见侵侮内不相救则不能保其大小家室危焉汝于是深思之于是善谋之信其然者否乎既宗族须和若是不可不亲焉王所以燕之也正义曰上云妻子好合子即此帑也左曰秦伯归其帑书曰予则帑戮汝皆是子也】
　　常棣八章章四句
　　序伐木燕朋友故旧也自天子至于庶人未有不须友以成者亲亲以睦友贤不弃不遗故旧则民徳归厚矣疏【正义曰作伐木诗者燕朋友故旧也又言所燕之由自天子至于庶人未有不湏友以成者王者既能内亲其亲以使和睦又能外友其贤而不弃不遗忘久故之恩旧而燕乐之以此化民于上民则效之于下则民徳皆归于淳厚不浇薄矣朋是同门之称友为同志之名故旧即昔日之朋友也然则朋友新故通名故旧唯施久逺此云朋友可以兼故旧而并言之者此说文王新故皆燕故异其文友贤不弃燕朋友也不遗故旧是燕故旧也旧则不可更择新交则非贤不友故变朋友云友贤也燕故旧即二章卒章上二句是也燕朋友即二章诸父诸旧卒章兄弟无逺是也经序倒者经以主美文王不遗故旧为重故先言之而后言父舅及兄弟见父舅亦有故旧也序以经虽主燕故旧而故旧亦朋友故先言朋友以见总名而又别言故旧以明其为二事天子至于庶人未有不须友以成者即序首章之事因文王求友而广言贵贱也经以由须朋友而燕之故先论求友之由序则以诗本主燕所以倒也二章卒章所陈皆为燕食说王不得不召父舅又于兄弟陈王之恩皆是燕朋友故旧也经兼陈食礼而序不言亦举其欢心足以兼之其亲亲以下因说王者立法且明次篇之义亲亲以睦指上常棣燕兄弟也友贤不弃不遗故旧即此篇是也常棣虽周公作既纳之于治内之篇故为此次以示法是此篇皆有义意】
　　伐木丁丁鸟鸣嘤嘤兴也丁丁伐木声也嘤嘤惊惧也笺云丁丁嘤嘤相切直也言昔日未居位在农之时与友生于山岩伐木为勤苦之事犹以道徳相切正也嘤嘤两鸟声也其鸣之志似于有友道然故连言之出自幽谷迁于乔木幽深乔髙也笺云迁徙也谓乡时之鸟出从深谷今移处髙木嘤其鸣矣求其友声君子虽迁于髙位不可以忘其朋友笺云嘤其鸣矣迁处髙木者求其友声求其尚在深谷者其相得则复鸣嘤嘤然相彼鸟矣犹求友声矧伊人矣不求友生矧况也笺云相视也鸟尚知居髙木呼其友况是人乎可不求之神之聼之终和且平笺云以可否相増减曰和平齐等也此言心诚求之神若聼之使得如志则友终相与和而齐功也音义【丁陟耕反嘤于耕反乔其骄反乡本又作向同许亮反复扶又反相息亮反注同矧尸忍反】疏【正义曰毛以为有人伐木于山阪之中丁丁然为声鸟闻之嘤嘤然而惊惧以兴朋友二人相切磋设言辞以规其友切切节节然其友闻之亦自勉励犹鸟闻伐木之声然也鸟既惊惧乃飞岀从幽谷之中迁于髙木之上以喻朋友既自勉励乃得迁升于髙位之上鸟既迁髙木之上又嘤嘤然其为鸣矣作求其友之声以喻君子虽迁髙位而亦求其故友所以求之者视彼鸟之无知犹尚作求其友之声况人之有知矣焉得不求其友生乎君子为此而求友也既居髙位而不忘故友若神明之所聼祐之则朋友终久必志意和且功业平郑以为此章追本文王防少之时结友之事言文王昔日未居位之时与友生伐木于山阪丁丁然为声也于时虽处勤劳犹以道徳相切直时有两鸟在傍嘤嘤然而鸣此鸟之鸣似朋友之相切故连言之此鸟乃出从幽谷之中迁于髙木之上又复嘤嘤然为其鸣矣作求其友之声然视彼鸟矣犹作其求友之声况是人何得不求其友生乎故文王所以求友生也大意与毛同唯不兴为异耳正义曰此丁丁文连伐木故知伐木声下云出自幽谷迁于乔木则木是其鸟惊惧而飞迁矣故知嘤嘤然惊惧言此鸟为惊惧而鸣耳嘤嘤非惊惧之声也故下云嘤其鸣矣不复惊惧鸣亦嘤是也然释训云丁丁嘤嘤相切直也意以此伐木鸟鸣喻相切直之事今解诗经之文耳尔雅径训兴喻之义释训云颙颙卭邛君之徳也蔼蔼萋萋臣尽力也皆径释其义不释诗文王肃亦云鸟闻伐木惊而相鸣嘤嘤然故曰丁丁嘤嘤相切直以兴朋友切切节节其言得旨也言相切直者谓切磋相正直也笺正义曰笺全引释训之文具解丁丁嘤嘤之义与同也故下即云嘤嘤两鸟声丁丁亦是伐木声也故郭璞曰丁丁斫木声嘤嘤两鸟鸣但正伐木鸟鸣时有此相切直之义故总言丁丁嘤嘤为相切直言未居位谓未居诸侯之位在于农亩时山岩者以下云伐木于阪故知山傍岩崖之处故云山岩也笺必以为文王身与友生伐木者以尔雅云丁丁嘤嘤相切直自此以下陈鸟鸣求友无相切直之义则伐木之时相切直也而下二章酾酒文连伐木是酒为伐木而设即伐木之人是朋友矣朋友既亲伐木明文王与之俱行故知亲在农礼记注士之子食禄不免农则大夫以上子免农矣时文王为诸侯世子而在农者案史记周本纪大王曰我世当有兴者其在昌乎则文王在大王之时年已长大是诸侯世子之子耳大王初迁于岐民稀国小地又隘险而多树木或当亲自伐木所以劝率下民不可以礼论也言嘤嘤两鸟者以相切直若一鸟不得有相切故郭璞曰嘤嘤两鸟鸣以喻朋友切磋相正是以义势便为两鸟其实一鸟之鸣亦嘤嘤也故知嘤其鸣矣是一鸟也又解鸟鸣与伐木文连之意以文王相切直之时此两鸟共鸣亦似朋友之相切磋及其迁处髙木嘤鸣相求又似朋友之相求故下观之以为喻此鸣之志似于有朋友之道故连言之葛覃因以黄鸟为兴亦此类也】
　　伐木许许酾酒有藇许许柹貌以筐曰酾以薮曰湑藇美貌笺云此言前者伐木许许之人今则有酒而酾之本其故也既有肥羜以速诸父羜未成羊也天子谓同姓诸侯诸侯谓同姓大夫皆曰父异姓则称舅国君友其贤臣大夫士友其宗族之仁者笺云速召也有酒有羜今以召族人饮酒宁适不来微我弗顾微无也笺云宁召之适自不来无使言我不顾念也于粲洒埽陈馈八簋粲鲜明貌圆曰簋天子八簋笺云粲然已洒矣陈其黍稷矣谓为食礼既有肥牡以速诸舅宁适不来微我有咎传咎过也音义【许沈呼古反酾徐所宜反又所余反葛洪所寄反谓以篚酒音鹿藇音叙又羊汝反柹孚废反又侧几反薮素口反湑思叙反羜直吕反于如字旧音乌粲采旦反洒所懈反徐所寄反埽素报反馈其位反簋居伟反洒所蟹反又所懈反本又作拚甫问反食音嗣】疏【正义曰毛以为伐木其柹许许然故鸟惊而飞去以喻朋友之相劝故徳进而业脩也此所与切磋之故旧今以筐酾其酒有藇然而美与之燕饮焉王非直燕其故旧又既有肥羜之羊以召朋友诸父而燕之俱有羊酒各举其一也王意又殷勤诸父兄弟必尽召之王言曰宁召之适自不来则已无得不召之使言我不顾念之而懐怨也于是粲然洒扫其室庭陈饮食之馈黍稷之等有八簋也既有肥腯之牡以召诸舅而食之宁召之适自不来则止无使懐怨令我有咎过焉言王厚其朋友故旧为设燕食兼有焉郑以向时与文王伐木许许之人文王有酒而饮之本其昔日之事也余同正义曰以许许非声之状故为柹貌上言丁丁之声下言于阪之处互以相通明在阪伐之为声而有柹也以筐曰酾以薮曰湑者筐竹器也薮草也酾酒者或用筐或用草于今犹然毛氏盖相为说因酾言湑逆解下文用草者用茅也僖四年左曰尔贡苞茅不入王祭不供无以缩酒是也释畜云未成羊曰羜郭璞曰今俗呼五月羔为羜是也以经称诸父舅序云燕朋友故旧则此父舅是文王之朋友也礼天子谓同姓诸侯诸侯谓同姓大夫皆曰父异姓则称舅故曰诸父诸舅也礼记注云称之以父与舅亲亲之辞也觐礼说天子呼诸侯之义曰同姓大国则曰伯父其异姓则曰伯舅同姓小国则曰叔父异姓则曰叔舅是天子称诸侯也左隠公谓臧僖伯曰叔父有憾于寡人郑厉公谓原繁曰愿与伯父图之礼记卫孔悝之鼎铭云公曰叔舅是诸侯称大夫父舅之文也诸侯则国有大小之殊大夫唯以长防为异故服防左传注云诸侯称同姓大夫长曰伯父少曰叔父是也然则诸侯谓异姓大夫长者亦当为伯舅但经无其事耳公羊曰王者之后称公大国称侯皆千乘小国称伯子男左曰在礼卿不防公侯防伯子男可也分五等为二节皆以公侯为上等伯子男为下等明大邦谓公侯小邦谓伯子男其称牧伯则异曲礼曰五官之长曰伯是职方天子同姓谓之伯父异姓谓之伯舅东西二伯又曰九州之长入天子之国曰牧天子同姓谓之叔父异姓谓之叔舅礼记注云牧尊于大国之君而谓之叔父避二伯也亦以此为尊礼或损之而益谓此类也言由避二伯故称叔因以别异大邦之君亦以损其称而更益其尊故云损之而益也齐太公为王官之伯左云王使刘定公赐齐侯命曰昔伯舅太公佐我先王是称太公为伯舅也及齐桓公兴覇功王又以二伯之礼命之僖九年曰王使宰孔赐齐侯胙曰使孔赐伯舅胙是也周公亦是分陜之伯而鲁颂云王曰叔父者以其实成王叔父以本亲言之也其晋文公亦有覇功而王防命辞云王曰叔父者齐桓晋文虽俱有覇功天子赐命皆本其祖太公受二伯命故还以二伯之礼赐桓公唐叔本受州牧之命故还以州牧之礼命文公故唐叔文公但称叔父左周景王谓籍谈曰叔父唐叔是唐叔亦受州牧之礼而称叔父也僖二十四年王出适郑使来告难曰敢告叔父谓鲁为叔父成二年王告巩朔日今叔父克遂有功于齐谓晋为叔父也昭七年王使追命卫襄公曰叔父陟恪在我先王之左右是谓卫为叔父也是晋与鲁卫王皆呼之为叔父昭九年王使詹桓伯辞于晋曰伯父恵公归自秦又谓晋侯为伯父由此观之鲁卫为大国而称叔父晋国之中伯叔俱称不同者以鲁虽周公之后周公位冢宰为东伯而周公不之国故事系伯禽左曰爕父禽父王孙牟并事康王三国俱以令徳作王卿明兼州牧矣爕父唐叔之子王孙牟康叔之子康叔称叔父是为州牧尚书酒诰命康叔之辞曰明大命于妹邦郑云康叔为连属之监则康叔后或为州牧爕父王孙牟或各继其父为州牧也伯禽作费誓専征徐戎为方伯可知三国并为大国王室之亲又皆二伯之后尊而异之所以皆称叔父焉晋又称伯父者以晋既大国世作盟主故变称伯父耳尚书文侯之命王曰父义和平王得文侯夹辅周之勲尤亲之而直称父也天子称朝廷公乡则无文盖有爵者自依诸侯之例无爵者亦应以此长防称伯父叔父大夫以下位卑其称父舅与否无文以明之此以及下经父舅兼有解天子所呼父舅之文以诸侯于大夫犹天子于诸侯同有父舅之名故连释之焉既此篇燕朋友而呼父舅是父舅为天子朋友事自明矣因天子有交友之义已释诸侯亦有父舅故亦因解国君友其贤臣并及大夫友其宗族之仁者云仁贤者明尊卑之交非贤不友故也定本无宗字笺正义曰此有酒有羜召族人饮之盖是燕礼非飨也何者聘礼注云飨谓烹太牢以饮宾也今此唯肥羜而已是非飨礼明矣今燕礼者是诸侯燕其羣臣及宾客之礼礼记云其牲狗不用羊豕此云有肥羜者天子之礼异于诸侯也宣十六年左曰王飨有体荐燕有折俎公当飨乡当燕王室之礼是天子燕飨之礼异于诸侯牲亦不同也仪礼特牲少牢聘礼公食之等皆以簋盛黍稷则八簋是黍稷之器故云陈其黍稷谓为食礼案周官掌客职五等诸侯簋皆十二又公食大夫礼上大夫八簋此天子云八簋者据待族人设食之礼其掌客所云谓飱饔饩之大礼公食大夫是诸侯食大夫之礼若曰食特牲者二簋少牢者四簋故玉藻云少牢五俎四簋然则太牢者六簋上肥羜酾酒为燕礼此为食礼互陈之也知是食礼者燕礼主于饮酒无饭食则此簋盛黍稷是食礼可知周礼地官舂人云凡飨供食米则飨礼有黍稷矣但飨主于饮不主于食此经不言酒殽独陈八簋假令与上酾酒并为一事亦不得为飨礼何者飨烹太牢以饮宾不得用未成羊羜也但于肥羜之下既言以速诸父又别言于粲洒埽以速诸舅明二者各为一礼上句为燕下句为食燕言诸父食言诸舅互文以相通也推此明亦兼有飨矣但文不见飨耳】
　　伐木于阪酾酒有衍衍美貌笺云此言伐木于阪亦本之也笾豆有践兄弟无逺笺云践陈列貌兄弟父之党母之党民之失徳干糇以愆糇食也笺云失徳谓见谤讪也民尚以干糇之食获愆过于人况天子之馔反可以恨兄弟乎故不当逺之有酒湑我无酒酤我湑莤之也酤一宿酒也笺云酤买也此族人陈王之恩也王有酒则泲莤之王无酒酤买之要欲厚于族人坎坎鼓我蹲蹲舞我蹲蹲舞貌笺云为我击鼓坎坎然为我兴舞蹲蹲然谓以乐乐已迨我暇矣饮此湑矣笺云迨及也此又述王意也王曰及我今之闲暇共饮此湑酒欲其无不醉之意音义【糇音侯尔雅云餐糇食也愆起防反讪所諌反馔士恋反逺于万反亦如字湑本又作醑思叙反酤毛音户说文同郑音顾又音沽莤所六反与左缩酒同义谓以茅泲之而去其糟也字从草泲子礼反坎如字说文作竷音同云舞曲也蹲七旬反本或作墫同尔雅云喜也説文云士舞也从士尊为于伪反下同乐乐上音岳下音洛迨音待闲音闲】疏【正义曰毛以为伐木于阪以惊鸟喻朋友切磋以成道也由朋友相成如此故今以筐酾其酒有衍然而美以燕之既有酒矣又笾豆有践然行列而陈之矣兄弟亲戚无有疏逺皆使召之而与之燕也王又自言己不可不召族人之意下民之失徳见谤讪者以何故乎正由干糇之食不分于人以获愆过干糇之食尚以获愆况天子之馔可不召亲戚令之恨乎故尽召而燕之族人陈王之恩言王有酒则湑泲之以饮我王无酒则卒造一宿之酤酒以与我于时坎坎然击鼓以娱我蹲蹲然兴舞以乐我是王恩甚厚矣王又谓族人曰汝族人今日正及我闲暇矣共汝饮此湑酒矣言已率有闲暇而为此饮其意欲令族人无不醉是王之恩厚也郑以伐木于阪亦本之酤买为异余同笺正义曰以上言诸父为父党则诸舅为母党此言兄弟总上父舅二文故知父党母党也礼有同姓异姓庶姓同姓王之同宗是父之党也异姓王舅之亲庶姓与王无亲者天子于诸侯非同姓皆曰舅不由有亲无亲则舅文又以兼庶姓矣其中容有舅甥之亲故通言母之党也父党母党得同曰兄弟者兄弟是相亲之辞因推而广之异姓亦得言之故释亲云父之党为宗族母与妻之党为兄弟是母党为兄弟之文也此不言妻党者以舅是母党之称故特言母耳其实妻党亦曰兄弟释亲又曰妻之父为婚兄弟壻之父为姻兄弟是也兄弟必兼言母党者以甥舅之亲与同姓等故頍弁诸公刺王不能燕乐同姓而经曰岂伊异人兄弟甥舅是也若然兄弟总辞而下笺独言族人陈王之恩者以兄弟虽父党兼言母党而父党为正故下特云族人也此燕朋友故旧非燕族人据族人为朋友者互说耳举族可以兼异姓及庶姓矣反可以恨兄弟乎定本恨作限恐非也正义曰毛以为言无酒明是卒为之故云一宿酒盖于时有之笺以经无名一宿酒为酤者既有一宿之酒不得谓之无酒论语云酤酒市脯不食是古买酒为酤酒故易之为酤买也笺正义曰兄弟陈王之厚已使人为之鼓舞言为我者以乐由己而故作也礼记天子食三老五更于大学冕而总干亲在舞位知此非王自舞者食三老五更重礼示敬故王亲舞之此与故旧燕乐不当王亲舞也若言王身亲舞岂亦亲击鼓乎以此知使人为之】
　　伐木六章章六句
　　序天保下报上也君能下下以成其政臣能归美以报其上焉笺下下谓鹿鸣至伐木皆君所以下臣也臣亦宜归羙于王以崇君之尊而福禄之以答其歌音义【下下俱戸嫁反注下下及下臣同】疏【正义曰作天保诗者言下报上也谓臣下作诗歌君之美言天保神祐福禄所钟君虽实然由臣所咏是臣下归美以报其上序又申之言君能下其臣下燕飨遣劳谓鹿鸣至伐木之歌以成其国之政教故臣亦宜归美于君作天保之歌以报答其上焉然诗者志也各自吟咏六篇之作非是一人而已此为答上篇之歌者但圣人示法义取相成此鹿鸣至伐木于前此篇继之于后以着义非此故答上篇也何则上五篇非一人所作又作彼者不与此计议何相报之有郑云亦宜者示法耳非故报也此篇六章皆言王受多福是归美之事】
　　天保定尔亦孔之固固坚也笺云保安尔女也女王也天之安定女亦甚坚固俾尔单厚何福不除注俾使单信也或曰单厚也除开也笺云单尽也天使女尽厚天下之民何福而不开皆开出以子之俾尔多益以莫不庶庶众也笺云莫无也使汝每物益多以是故无不众也音义【俾必以反单毛都但反郑音丹除治虑反注同】疏【正义曰毛于单字自作两解以为作者见时人物得所王业日隆歌而称之以告王言天之安定汝王位亦甚坚固矣何者天使汝诚信爱厚天下臣民即知何等福不开出与之天又使汝天下每物皆多有所益以是之故物无不众多也每物众多是安定汝王位甚坚固也毛又云单厚者天使汝以厚徳厚天下耳郑以为尽厚天下为异余同言亦孔之固亦语辞犹不亦宜乎笺正义曰此章言福谓王得福也下章乃言臣民受天禄耳王能厚爱下民徳当天意然后天降之福但王能布徳亦天为之故云天使汝尽厚天下之民何福而不开言何广辞故云皆开出予之言开者若有闭藏蓄积今开出之然此云开出予之据天授与王下言受天百禄据臣受天禄亦相通也】天保定尔俾尔戬谷罄无不宜受天百禄戬福谷禄罄尽也笺云天使女所福禄之人谓羣臣也其举事尽得其宜受天之多禄降尔遐福维日不足云遐逺也天又下子女以广逺之福使天下溥防之汲汲然如日且不足也音义【戬子浅反汲已及反】疏【正义曰言天安定汝之王位故使汝所福禄之人朝廷羣臣等尽无有不宜其举事皆得其所而受天百禄羣臣之外天又下与汝广逺之福及天下之民汲汲而欲下之维恐日且不足言天之使汝臣民俱受天福是安定女也羣臣受王爵位故谓羣臣为汝所授福禄之人】
　　天保定尔以莫不兴云兴盛也无不盛者使万物皆盛草木畅茂禽兽硕大如山如阜如冈如陵言广厚也髙平曰陆大陆曰阜大阜曰陵笺云此言其福禄委积髙大也如川之方至以莫不增云川之方至谓其水纵长之时也万物之收皆增多也音义【纵足用反长张丈反】疏【正义曰髙平曰陆大陆曰阜大阜曰陵释地文李廵曰髙平谓土地丰正名为陆土地独髙大名曰阜最大名为陵笺正义曰委积髙大言所委聚所累积而髙大也地官遗人注云少曰委多曰积者以遗人掌米粟有限言三十里有委五十里有积对例故为少多耳此则无例也】
　　吉蠲为饎是用孝享吉善蠲絜也饎酒食也享献也笺云谓将祭祀也禴祠烝尝于公先王春曰祠夏曰禴秋曰尝冬曰烝公事也笺云公先公谓后稷至诸君曰卜尔万寿无疆君先君也尸所以象神卜予也笺云君曰卜尔者尸嘏主人神辞也音义【蠲古反旧音圭饎尺志反享许丈反禴本又作礿余若反祠嗣丝反烝之丞反直留反周大王父名疆居良反嘏古雅反直専反】疏【正义曰毛以王既为天安定民事已成乃善絜为酒食之馔是用致孝敬之心而献之所献者将以为禴祠烝尝之祭徃事其先王由王齐敬絜诚神歆降福先君之尸嘏于主人曰予尔万年之夀无有疆畔境界言民神俱悦所以能受多福也郑以公为先公言为此禴祠烝尝之祭于先公先王之庙也余同笺正义曰谓将祭祀者以下文始云禴祠烝尝故知将祭祀致其意正义曰春曰祠夏曰禴秋曰尝冬曰烝释天文孙炎曰祠之言食礿新菜可汋尝尝新谷烝进品物也若以四时当云祠禴尝烝诗以便文故不依先后此皆周礼文自殷以上则禴禘尝烝王制文也至周公则去夏禘之名以春禴当之更名春曰祠故禘祫志云王制记先王之法度宗庙之祭春曰禴夏曰禘秋曰尝冬曰烝祫为大祭于夏于秋于冬周公制礼乃改夏为禴禘又为大祭祭义注云周以禘为殷祭更名春曰祠是祠禴尝烝之名周公制礼之所改也若然文王之诗所以已得有制礼所改之名者然王者因革与世而迁事虽制礼大定要亦所改有渐易曰不如西邻之禴祭郑注为夏祭之名则文王时已改言周公者据制礼大定言之耳公事释诂文笺正义曰毛以上虽言献之未是祭时故以公为事举先王公从可知也郑以孝享已致其意文王之祭实及先公故以为先公也经于公上不言先者以先王在公后王尚言先则公为先可知故省文以宛句也先公谓后稷至诸俗本皆然定本云诸至不窋疑定本误中庸注云先公组绀以上至后稷也司服注云先公不窋至诸天作笺云诸至不窋所以同是先公而注异者以周之所追太王以下其太王之前皆为先公而后稷周之始祖其为先公书分明故或通数之或不数之此笺后稷至诸中庸注组绀以上至后稷也组绀即诸太王父也一上一下同数后稷也司服注不窋至诸天作笺诸至不窋亦一上一下不数后稷皆取便通无义例也何者以此及天作俱为祭诗同有先王先公义同而注异无例明矣此歌文王之事又别时祭之名文王时祭所及先公不过组绀亚圉后稷而已言后稷至诸者以公为事笺易之为先公因广举先公之数以明易之意不谓时祭尽及先公也正义曰以经陈祭事故君为先君也言曰卜尔是语辞故知尸也而称君者尸所以象神由象先君之神先君之意以致福故笺申之云君曰卜尔者尸嘏主人神辞也即少牢云皇尸命工祝承致多福无疆于汝孝孙之等是神辞嘏主人也尸神象郊特牲文】
　　神之吊矣诒尔多福吊至诒遗也笺云神至者宗庙致敬鬼神着矣此之谓也民之质矣日用饮食质成也笺云成平也民事平以礼饮食相燕乐而已羣黎百姓徧为尔徳百姓百官族姓也笺云黎众也羣众百姓徧为女之徳言则而象之音义【吊都歴反诒以之反遗唯季反乐音洛徧音遍】疏【正义曰此承上厚人事神之后反而本之言王已致神之来至矣遗汝王以多福又使民之事平矣日用相与饮食为乐其羣众百姓之臣徧皆为汝之徳言法效之汝既人定事治羣下乐徳是为天安定王业使君圣臣贤上下皆善也】
　　如月之恒如日之升恒升出也言俱进也笺云月上而就盈日始出而就明如南山之夀不骞不崩骞亏也如松栢之茂无不尔或承笺云或之言有也如松栢之枝叶常茂盛青青相承无衰落也音义【恒本亦作縆同古邓反沈古桓反骞起防反】疏【正义曰上章天安王位此章说坚固之状言王徳位日隆有进无退如月之上稍就盈满如日之出稍益明盛王既徳位如是天定其基业长久且又坚固如南山之夀不骞亏不崩壊故常得隆盛如松栢之木枝叶恒茂无不于尔有承如松栢之叶新故相承代常无雕落犹王子孙世嗣相承恒无衰也笺正义曰有上下知上者以对如日之升是益进之义故知上矣日月在朔交防俱右行于天日迟月疾从朔而分至三日月去日已当二次始死魄而出渐渐逺日而月光稍长八日九日大率月体正半昬而中似弓之张而直谓上也后渐进至十五十六日月体满与日正相当谓之望云体满而相望也从此后渐亏至二十三日二十四日亦正半在谓之下于后亦渐亏至晦而尽也以取渐进之义故言上不云望集本定本絙字作恒】
　　天保六章章六句
　　序采薇遣戍役也文王之时西有昆夷之患北有玁狁之难以天子之命命将率遣戍役以守卫中国故歌采薇以遣之出车以劳还杕杜以勤归也笺文王为西伯服事殷之时也昆夷西戎也天子殷王也戍守也西伯以殷王之命命其属为将率将戍役御西戎及北狄之难歌采薇以遣之杕杜勤归者以其勤劳之故于其归歌杕杜以休息之音义【薇音微昆本又作混古门反玁本或作猃音险狁音允本亦作允难乃旦反注皆同将子亮反率所类反本亦作帅同注及后篇将率皆同劳力报反后篇劳还皆同杕大计反】疏【正义曰作采薇诗者遣戍役也戍守也谓遣守卫中国之役人文王之时西方有昆夷之患北方有玁狁之难来侵犯中国文王乃以天子殷王之命命其属为将率遣屯戍之役人北攘玁狁西伐西戎以防守扞卫中国故歌此采薇以遣之及其还也歌出车以劳将帅之还歌杕杜以勤戍役之归是故作此三篇之诗也昆夷言患玁狁言难患难一也变其文耳患难者谓与中国为难非独周也故即变云守卫中国明中国皆被其患不独守卫周国而已此与出车五言玁狁唯一云西戎序先言昆夷者以昆夷侵周为患之切故先言之玁狁大于西戎出师主伐玁狁故戒勑戍役以玁狁为主而略于西戎也言命将帅遣戍役者将无常人临事命卿士为之故云命也其戍役则召民而遣之不特加命故云遣也命将帅所以率戍役而序言遣戍役者以将帅者与君共同忧务其戍役则身处卑贱非有忧国之情不免君命而行耳文王为恤之情深殷勤于戍役简略将帅故此篇之作遣戍役为主上三章遣戍役之辞四章五章以论将帅之行为率领戍役而言也卒章总序徃反六章皆为遣戍役也以主遣戍役故经先戍役后言将帅其实将帅尊故序先言命将帅后言遣戍役言歌采薇以遣之者正谓述其所遣之辞以作诗后人歌因谓本所遣之辞为歌也出车以劳还杕杜以勤归不言歌者防上歌文也勤劳一也劳者陈其功劳勤者陈其勤苦但变文耳还与归一也还谓自役而反归据向家之辞但所从言之异耳出车序云劳还帅杕杜序云劳还役俱言还并云劳明还归义同勤劳不异也此序并言出车杕杜者以三篇同是一事共相首尾故因其遣而言其归所以省文也笺正义曰西方曰戎夷是总名此序云昆夷之患出车云薄伐西戎明其一也故知昆夷西戎也文王于时事殷王也若非其属无由命之故知以殷王之命命其属为将帅其属谓南仲出车经称赫赫南仲玁狁于襄又曰赫赫南仲薄伐西戎则南仲一出并御西戎及北狄之难也皇甫谧帝王世纪曰文王受命四年周正月丙子朔昆夷氏侵周一日三至周之东门文王闭门脩徳而不与战昆夷进来不与战明退即伐之也尚书四年伐犬夷注云犬夷昆夷也四年伐之南仲一行并平二宼下笺云玁狁大故以为始以为终以书不言四年伐玁狁而言伐犬夷作者之意偶言耳以天子之命命将帅则伐犬夷者纣命之矣书序云殷始咎周注云纣闻文王断虞苪之讼又三伐皆胜始畏恶之拘于羑里纣命之使伐胜而恶之者纣以戎狄交侵须加防御文王请伐便即命之但徃则克敌功徳益髙人望将移故畏恶之耳上三章同遣戍役以薇为行期而言作止柔止刚止三者不同则行非一軰故首章笺云先軰可以行言先对后之辞则二章为中軰三章为后軰矣二章曰柔始生也兵若一軰而遣则不得刚柔别章若异辈而行不应以三章为二辈则毛意柔亦中辈言始生者对刚为生之久柔谓初始生耳若对作止又柔在作后矣与郑脃脕同也庄二十九年左曰凡马日中而出谓春分也出车曰我出我车于彼牧矣出车就马于牧地则是春分后也中气所在虽无常定大抵在月中旬也中旬之后始出车就马则首章二月下旬遣二章三月上旬遣三章三月中旬遣矣故卒章言昔我徃矣杨柳依依是为二月之末三月之中事也】
　　采薇采薇薇亦作止薇菜作生也笺云西伯将遣戍役先与之期以采薇之时今薇生矣先辈可以行也重言采薇者丁宁行期也曰归曰归嵗亦莫止笺云莫晚也曰女何时归乎何时归乎亦嵗晚之时乃得归也又丁宁归期定其心也靡室靡家玁狁之故不遑啓居玁狁之故玁狁北狄也笺云北狄今匈奴也靡无遑暇啓跪也古者师出不逾时今薇生而行嵗晚乃得归使女无室家夫妇之道不暇跪居者有玁狁之难故晓之也音义【重直用反下重叙同莫音暮本或作暮协韵武博反】疏【正义曰文王将以出伐豫戒戍役期云采薇之时兵当出也王至期时乃遣戍役而告之曰我本期以采薇之时今薇亦生止是本期已至汝先辈可以行矣既遣其行告之归期曰何时归曰何时归必至嵗亦莫止之时乃得归言归必将晚所以使汝无室无家不得以夫妇之道聚居止者正由玁狁之故又不得闲暇而跪处者亦由玁狁之故序其中情告之是故使之懐恩而怒宼也笺正义曰知先与之期者以此辞遣时之言也以薇亦作止报采薇采薇是先有此言也故知先与之期重言采薇者是丁宁行期也必先言期者以道逺敌强还归必晚故豫告行期令之装束也月令云仲春之月无作大事孟秋乃命将帅不待孟秋而仲春遣兵者以患难既偪不暇待秋故也集本定本暮并作莫古字通用也必告以嵗晚之时乃得归者缘行者欲知之且古者师出不逾时今从仲春渉冬若不豫告恐一时望还故丁宁归期定其心也既师出不逾时而文王过之者圣人观敌强弱临事制宜抚廵以道虽久不困髙宗之伐鬼方周公之征四国皆三年乃归文王之于此行嵗暮始反人无怨言故载以为法然若出车曰春日迟迟薄言旋归则此戍役以明年之春始得归矣期云嵗暮暮实未归文王若实不知则无以为圣知而不告则无以为信且将帅受命而行不容违犯法度安得弃君之戒致令淹久者玁狁昆夷二方大敌将使一劳久逸暂费永宁文王知事未卒平役不早反故致此逺期息彼近望嵗暮言归已期久矣焉可更延期约复至后年但宼既未平不可守兹小谋将帅亦当请命而留非是故违期限圣人者穷理尽神显仁藏用若使将来之事豫以告人则日者卜祝之流安得谓之圣也】
　　采薇采薇薇亦柔止柔始生也笺云柔谓脃脕之时曰归曰归心亦忧止笺云忧止者忧其归期将晚忧心烈烈载饥载渴笺云烈烈忧貌则饥则渴言其苦也我戍未定靡使归聘聘问也笺云定止也我方守于北狄未得止息无所使归问言所以忧音义【脃七嵗反脕音问或作早晚字非也靡使如字本又作靡所】疏【正义曰王遣戍役戒之云我本期以采薇之时遣汝今薇亦始生柔脃矣汝中辈可以行矣曰归曰归汝所归期防至嵗暮汝心亦忧其晚矣然汝所以忧心烈烈然者以道路之中则有饥则有渴劳苦甚矣汝又言我方戍于北狄未得止定无人使归问家安否所以忧也序其忧劳示知其意也笺正义曰脃脕之时定本作脃腝之时正义曰聘问俱是谓问安否之义散则通对则别故緜笺云小聘曰问以卿大夫殊其文故为大小耳】
　　采薇采薇薇亦刚止少而刚也笺云刚谓少坚忍时曰归曰归嵗亦阳止阳歴阳月也笺云十月为阳时坤用事嫌于无阳故以名此月为阳王事靡盬不遑啓处笺云盬不坚固也处犹居也忧心孔疚我行不来疚病来至也笺云我戍役自我也来犹反也据家曰来音义【少诗照反忍音刃坤本亦作巛困魂反疚久又反】疏【正义曰阳歴阳月者毛以阳为十月解名为阳月之意以十一月为始隂消阳息复卦用事至四月纯干用事五月受之以姤阳消隂息至九月而剥仍一阳在至十月而阳尽为坤则从十一月至九月凡十有一月已经歴此有阳之月而至坤为十月故云歴阳月以类上暮止则不得歴过十月明义为然笺正义曰郑以言渉歴阳月不据十月故从尔雅释天云十月为阳本所以名十月为阳者时纯坤用事而嫌于无阳故名此月为阳也定本无为阳二字直云故以名此月焉知为嫌者君子爱阳而恶隂故以阳名之实无阳而得阳名者以分隂分阳迭用柔刚十二月之消息见其用事耳其实隂阳恒有诗纬曰阳生酉仲隂生戍仲是十月中兼有隂阳也四月秀葽靡草死岂无隂乎明隂阳常兼有也易文言曰隂疑于阳必战为其嫌于无阳故称阳焉郑云嫌读如羣公慊之慊古书篆作立心与水相近读者失之故作溓溓杂也隂谓此上六也阳谓今消息用事干也上六为蛇得干气杂似龙知此不与彼说同者彼说坤卦自以上六爻辰在己为义已至四月故消息为干非十月也且文言慊于无阳为心边兼郑从水边兼初无嫌字知与此异孙炎即是郑之徒其注尔雅与郭璞皆云嫌于无阳故名之为阳是也】彼尔维何维常之华尔华盛貌常常棣也笺云此言彼尔者乃常棣之华以兴将率车马服饰之盛彼路斯何君子之车笺云斯此也君子谓将率戎车既驾四牡业业笺业业然壮也岂敢定居一月三捷捷胜也笺云定止也将率之志徃至所征之地不敢止而居处自安也徃则庶乎一月之中三有胜功谓侵也伐也战也音义【尔乃礼反注同説文作蘥业如字又鱼及反或五盍反三息暂反又如字】疏【正义曰戍役之行随从将帅故说将帅之车言彼尔然而盛者何木之华乎维常棣之华以喻彼路车者斯何人之车乎维君子之车常棣之华色羙以喻君子车饰盛也尔是华貌路是车名貌不可言故以车名对华貌也君子既有此羙盛之戎车驾之以行戎车既驾矣四牡之马业业然而壮健将帅乘此以行至于所征之地岂敢安定其居乎庶几于一月之中三有胜功是其所以劳也笺正义曰君子谓将率以其乘路车而称君子故知谓将帅将帅则命卿南仲虽为元帅时未称王无三公亦不过命卿也卿车得称路者左郑子蟜卒赴于晋晋请王追赐之以大路以行礼也又叔孙豹聘于王王赐之大路是卿车得称路也故郑箴膏盲云卿以上所乘车皆曰大路诗云彼路斯何君子之车此大夫之车称路也王制卿为大夫是郑以此诗将帅为文王之命大夫故引王制以明之三有胜功者此侵伐战三之说皆异左有钟鼓曰伐无曰侵皆陈曰战谷梁拘人民驱牛马曰侵斩树木壊宫室曰伐公羊称觕者侵精者伐是也周礼大司马职曰贼贤害仁则伐之负固不服则侵之注引春秋曰精者曰伐又曰有钟鼓曰伐则伐者兵入其境鸣钟鼓以徃所以声其罪侵者兵加其境而已用兵浅者然则郑参用三之文也周礼九伐相对故侵为用兵浅者其实侵名但无钟鼓耳虽深入亦谓之侵故僖四年诸侯侵蔡蔡溃遂伐楚是深入名侵也伐名施于重入境虽浅亦名伐故经云莒人伐我东鄙及齐侯伐我北鄙才伐界上是浅亦称伐也侵伐则主国之师未起直入境而行之若主国出而御之则曰战故左皆陈曰战此言庶乎一月之中三有胜功者谓侵伐战于三事之内望有胜功非谓三者之中唯有一胜功耳此侵伐战用师之大名故略举之非如春秋用兵之例三者之外仍有攻取袭克围灭入之名】
　　驾彼四牡四牡骙骙君子所依小人所腓骙骙彊也腓辟也笺云腓当作芘此言戎车者将率之所依乘戍役之所芘倚四牡翼翼象弭鱼服翼翼闲也象弭弓反末也所以解紒也鱼服鱼皮也笺云弭弓反末别者以象骨为之以助御者解辔紒宜滑也服矢服也岂不曰戒玁狁孔棘笺云戒警勑军事也孔甚棘急也言君子小人岂不日相警戒乎诚日相警戒也玁狁之难甚急豫述其苦以劝之音义【骙求反腓符非反芘必寐反倚其绮反旧于蚁反弭弥氏反紒音计又音结本又作纷芳云反别说文方血反又边之入声埤苍云弓末反戾也曰音越又人栗反警音景】疏【正义曰毛以为王遣戍役言其所从将帅驾彼四牡之马以行其四牡之马骙骙然甚壮健故将帅君子之所依乘戍役小人之所避患言小人倚此将帅战车以避前敌来战之患也徃至所征之地则又习战备其兵车所驾四牡之马翼翼然闲习其弓则以象骨为之弭其矢则以鱼皮为服军既闲习器械又备于时君子小人岂不日相警戒乎诚相警戒以玁狁之难甚急是故汝等劳苦豫述以劝之郑唯以戎车戍役之所庇倚为异余同正义曰腓辟文质略王述之云所以避患也郑以君子所依依戎车也小人所腓亦当腓戎车安得更有避患义故易之为庇言戍役之所庇倚谓依廕也文七年左云公族者公室之所庇廕是也释器云弓有縁者谓之弓孙炎曰缘谓綮束而漆之又曰无缘者谓之弭孙炎曰不以綮束骨饰两头者也然则弭者弓弰之名以象骨为之是弓之末弭弛之则反曲故云象弭为弓反末也绳索有结用以解之故曰所以觧紒也紒与结义同鱼服以鱼皮为矢服故云鱼服鱼皮左曰归夫人鱼轩服防云鱼兽名则鱼皮又可以饰车也陆玑疏曰鱼服鱼兽之皮也鱼兽似猪东海有之其皮背上斑文腹下纯青今以为弓鞬歩又者也其皮虽干燥以为弓鞬矢服经云海水潮及天将雨其毛皆起水潮还及天晴其毛复如故虽在数千里外可以知海水之潮气自相感也笺正义曰弭弓反末别者此申説义也説文云别方结反云弓戾也言象弭谓弓反末别戾之处以象骨为之也云觧紒不知解何绳之紒故申云助御者解辔紒也兵车三人同载左人持弓中人御车各専其事尚书左不攻于左汝不恭命御非其马之正汝不恭命是职司别矣而言助御解辔紒者御人自当佩角不専待射者觧结弭之用骨自是弓之所宜亦不为解辔而设但巧者作器因物取用以弓必须骨故用滑象若辔或有紒可以助解之耳非専为代御者解紒设此象弭也夏官司弓人职曰仲秋献矢服注云服盛矢器也以兽皮为之是矢器谓之服也】
　　昔我徃矣杨柳依依今我来思雨雪霏霏传杨柳蒲柳也霏霏甚也笺云我来戍止而谓始反时也上三章言戍役次二章言将率之行故此章重序其徃反之时极言其苦以说之行道迟迟载渴载饥迟迟长逺也笺云行反在于道路犹饥犹渴言至苦也我心伤悲莫知我哀君子能尽人之情故人忘其死音义【昔韩诗云始也雨于付反霏芳菲反说音悦】疏【正义曰此遣戍役豫叙得还之日总述徃反之辞汝戍守役等至嵗暮还反之时当云昔出家徃矣之时杨柳依依今我来思事得还返又遇雨雪霏霏然既许嵗晚而归故豫言来将遇雨雪也于时行在长逺之道迟迟然则有渴则有饥得不云我心甚伤悲矣莫有知我之哀者述其劳苦言己知其情所以悦之使民忘其劳也笺正义曰我来戍役止而谓始反时正本无役字其理是也】
　　采薇六章章八句
　　序出车劳还率也笺遣将率及戍役同歌同时欲其同心也反而劳之异歌异日殊尊卑也礼记曰赐君子小人不同日此其义也音义【出如字沈尺遂反劳力报反还音旋】疏【正义曰作出车诗者劳还帅也谓文王所遣伐玁狁西戎之将帅以四年春行五年春反于其反也述其行事之苦以慰劳之六章皆劳辞也笺正义曰笺解遣唯一篇而劳有二篇之意故曰遣将帅及戍役同歌同时欲其同心也同歌谓其共歌采薇也同时谓将帅与戍役俱行虽三章三辈别行毎行将帅同也三軰各有将此独言南仲者以元帅故归功焉反而劳之异歌谓出车与杕杜之歌不一时是异歌异日也必异日者殊尊卑故也玉藻云赐君子与小人不同日与此协故曰此其义也此将帅有功而还本其初出以劳之首章言四年春将欲遣军出车就马命之为将仍在国未行也二章言就马于牧地设旌旐既已受命临事而惧是二月三月之事也从是而行先伐玁狁三章言徃朔方营筑垒壁既以春末而行当以夏初到朔方也既至朔方将设经略五月犹尚停息六月乃始出垒四章言黍稷方华出伐玁狁玁狁既服因伐西戎至春冻始释又从西戎而反于朔方虑有惊急复且停住也以六月出伐玁狁当至秋末始平乃移兵西戎五章言晩秋之时西方诸侯向望南仲也至于五年之春二方大定乃始还帅卒章言其廻归其事次也唯四章因言自垒而出即说自西而反五章乃更述在西方之事为小倒耳】
　　我出我车于彼牧矣出车就马于牧地笺云上我我殷王也下我将率自谓也西伯以天子之命出我戎车于所牧之地将使我出征伐自天子所谓我来矣笺云自从也有人从王所来谓我来矣谓以王命召己将使为将率也先出戎车乃召将率将率尊也召彼仆夫谓之载矣王事多难维其棘矣仆夫御夫也笺云棘急也王命召己已即召御夫使装载物而徃王之事多难其召我必急欲疾趋之此序其忠敬也音义【牧音目难乃旦反注及下皆同装侧良反本又作庄】疏【正义曰文王述将帅之辞言汝将帅云王本以我天子之命出我将帅之戌车于彼郊牧之地而就马矣乃从天子之所以王命召己谓我来为将帅矣我得王命即自召彼仆御之夫谓之令使装载而徃矣所以不待受命即使装载者以王家之事多危难其召我必急矣不可缓以待命欲疾趋之也汝闻命不辞即召仆夫忠也知有急难欲疾趋之敬也序其忠敬以慰劳之正义曰以言于彼牧矣故知出车就之下章云于彼郊矣则牧地在郊故地官载师职曰牧田任逺郊之地是也马已在牧而得出车就之者虽大数在牧仍有在廐供用者故月令季春乃合累牛腾马逰牝于牧注云累系在廐者是也廐有马可令引车以就牧不即以在廐之马驾戎车者以戎车自有戎马齐力尚强在廐不必征马故不用焉笺正义曰此本将帅之辞以劳之则我车马为将帅之所乘故知下我将帅自谓也以天子之命召已故知出车者亦天子之命故上我我殷王也时出车未命将帅云我车者以出车本为将帅出车才讫王即命己为将则将帅之车为己所乘复从后本之故云我车也正义曰周礼戎仆掌御戎车注云师出王乘以自将也御夫掌御贰车从车注云贰车象路之副从车戎路之副是仆夫与御夫别矣而言仆夫御夫者以此云维其载矣言装载物是从车之事故为御夫其实此仆夫亦有戎仆何者在牧戎车将帅所乘岂更有异人御之哉则戎仆也故下章仆夫况瘁笺云忧其马之不正是正御亦在焉以戎车及副各自有御不得一人兼之则文当并有或卿兼官其长者为戎仆小者为御夫矣】
　　我出我车于彼郊矣设此旐矣建彼旄矣蛇曰旐旄干旄笺云设旐者属之于干旄而建之戎车将帅既受命行乃乘焉牧地在逺郊彼旟旐斯胡不斾斾鸟隼曰旟斾斾旒垂貌忧心悄悄仆夫况瘁笺云况兹也将率既受命行而忧临事而惧也御夫则兹益憔悴忧其马之不正音义【旐音兆旄音毛属音烛致也旟音余旆蒲贝反隼息允反旒音留悄七小反瘁似醉反本亦作萃依注作悴音同憔慈遥反忧其马之不正一本作之不正也一本作马之政】疏【正义曰王劳将帅本其所言云王本以我天子之命出我将帅之戎车于彼郊牧就马矣既命我为将帅我受命当行即就于郊牧之车设此旐而属之于旄之干矣以属旐于旄乃建立彼旄于戎车之上矣旄在地已属之于干旄言建旐则亦同建之也既建而后行在道之时彼旟旐斯随车而行何有不旆旆者乎言皆斾斾然垂也时既受命行汝将帅则忧心悄悄然临事而惧仆夫忧马不正亦然滋益憔悴矣言其劳苦示知其情也言此旐彼旄者凡两事者一言彼一言此便文如于彼新田于此葘亩皆此类也正义曰蛇曰旐及下云鸟隼曰旟交龙为旂皆周礼司常文也杂互陈之则军之诸帅有建之者矣大司马序云凡制军万二千五百人为军军将皆命卿二千五百人为师师帅皆中大夫五百人为旅旅帅皆下大夫百人为卒卒长皆上士二十五人为两两司马皆中士五人为伍伍皆有长此言劳还帅自伍长以上皆在焉郑于大司马职注云凡旌旗有军众者画异物无者帛而已则伍长以上皆军众所建画异物矣其职曰王载大常诸侯载旂军吏载旗郊野载旐百官载旟注云军吏诸军帅也郊谓乡遂之州长县正以下野谓公邑大夫建旐者以其将羡卒百官卿大夫以其属卫王彼据因田教战王亲在焉今南仲为将専行若以文王承殷王之命则南仲比军吏而已不过载熊虎之旗但时未制礼文王以诸侯而冇王者之化此录入雅当为天子法则南仲一人或建旂下云旂旐央央旂盖南仲所建也以下或载旐或载旟故此经所陈唯旂旐旟三物而已军吏载旗则此行必有载旗者经所不陈文不具耳笺云忧其马之不正定本正作政又无不字义并通】
　　王命南仲徃城于方出车彭彭旂旐央央王殷王也南仲文王之属方朔方近玁狁之国也彭彭四马貌交龙为旂央央鲜明也笺云王使南仲为将率徃筑城于朔方为军垒以御北狄之难天子命我城彼朔方赫赫南仲玁狁于襄朔方北方也赫赫盛貌襄除也笺云此我我戍役也戍役筑垒而羙其将率自此出征也音义【央本亦作英同于京反又于良反近附近之近下近西戎同垒力轨反襄如字本或作攘如羊反】疏【正义曰此又本而劳之言文王命以殷王之命命南仲徃城筑于彼朔方故南仲所以徃朔方而筑垒也其徃筑之时出驾其车四马彭彭然其所建旂旐鲜明央央然而至于朔方也南仲为将帅得人欢心故称戍役当筑垒之时云天子命我城筑军垒于朔方之地欲令赫赫显盛之南仲从此征玁狁于是而平除之能为戍役所美所以可嘉也正义曰下云城彼朔方故知方是北方近玁狁之国朔方地名云国者以国表地非国名但北方大名皆言朔方尧典云宅朔方尔雅云朔北方也皆其广号此直云方即朔方也笺正义曰知为筑垒者以军之所处而城之唯有垒耳曲礼云四郊多垒注云垒军壁也言城是筑之别名春秋筑都邑皆谓之城左曰邑曰筑都曰城是也春秋别大小之例故城筑异文散则城筑通故此筑军垒亦谓之城也】昔我徃矣黍稷方华今我来思雨雪载涂王事多难不遑啓居传涂冻释也笺云黍稷方华朔方之地六月时也以此时始出垒征伐玁狁因伐西戎至春冻始释而来反其间非有休息岂不懐归畏此简书简书戒命也邻国有急以简书相告则奔命救之音义【雨于付反又如字】疏【正义曰此因筑垒从垒叙将帅之辞言将帅云正月已还至垒乃云昔我从此垒出征伐玁狁矣时黍稷方欲生华六月之中也今我自西戎还到此垒时天降雨雪则为涂泥正月之中也从六月以去至于今而来以王家之事多危难其间不得闲暇跪处也虽则到此尚不得还我岂不思归乎诚思归也所以不得归者畏此简书奔命相救故不得还耳汝既如此诚为劳苦笺正义曰月令孟秋云农乃登谷则中国黍稷亦六月华矣言黍稷方华朔方之地六月时者明此为朔方之地言耳非谓中国不然也知以此时出垒征伐玁狁者上云城彼朔方玁狁于襄此即云昔我徃矣是出垒辞故知始出垒伐玁狁也既伐玁狁而下章言薄伐西戎故知因伐西戎也言雨雪载涂雪落而释为涂泥是春冻始释也卒章仓庚鸣卉木茂方始还归则此时未归而云今我来思故知来反朔方之垒也且云畏此简书明是未归之辞言不遑啓居故知其间非有休息也正义曰古者无纸有事书之于简谓之简书以相戒命之救急故云戒命知邻国有难似简书相告者闵元年左引此诗乃云简书同恶相恤之谓也言同恶于彼共相忧念故奔命相救得彼告则奔赴其命救之成七年左曰子重奔命是也】
　　喓喓草虫趯趯阜螽笺云草虫鸣阜螽跃而从之天性也喻近西戎之诸侯闻南仲既征玁狁将伐西戎之命则跳跃而乡望之如阜螽之闻草虫鸣焉草虫鸣晚秋之时也此以其时所见而兴之未见君子忧心忡忡既见君子我心则降笺云君子斥南仲也降下也赫赫南仲薄伐西戎音义【喓于遥反趯吐歴反螽音终跃音药向许亮反或作乡音同兴许讐反忡勑中反降户江反又如字注下皆同】疏【正义曰南仲已平玁狁将移伐西戎是晚秋之时也其近西戎之诸侯闻南仲之伐皆喜时有草虫鸣故因兴之焉言喓喓然为声而鸣者草虫也闻此草虫之鸣趯趯然跳跃而从之者阜螽也以喻赫赫然有徳而盛者南仲也闻其南仲之将徃向望而美之者近西戎之诸侯也言阜螽之从草虫天性然也西方诸侯之美南仲事势然也故诸侯未见君子南仲之时忧心忡忡然以西戎为患恐王师不至故忧也既见君子南仲我心之忧则下矣因即羙之此赫赫显盛之南仲遂薄徃伐西戎而平之笺正义曰知草虫鸣晚秋之时以所见兴者以冻释而反朔方则以冬日平西戎也此南仲徃之时为诸侯向望明在冬前矣黍稷方华始伐玁狁明以秋日平之既平玁狁方始伐西戎故知以晚秋之时因有草虫而为兴耳冬则虫死不得过于晚秋也】
　　春日迟迟卉木萋萋仓庚喈喈采蘩祁祁执讯获丑薄言还归传卉草也讯辞也笺云讯言丑众也伐西戎以冻释时反朔方之垒息戍役至此时而归京师称羙时物以及其事喜而详之也执其可言问所获之众以归者当献之也赫赫南仲玁狁于夷传夷平也笺云平者平之于王也此时亦伐西戎独言平玁狁者玁狁大故以为始以为终音义【卉许贵反萋七西反喈音皆蘩音烦祁巨移反讯音信】疏【正义曰此序其归来之事陈戍役之辞言季春之日迟迟然阳气舒缓之时草之与木已萋萋然茂美仓庚喈喈然和鸣其在野已有采蘩菜之人祁祁然众多我将帅正以此时生执戎狄之囚可言问者及所获之众以此而来我薄言还归于京师以献之也説其事终又羙其功大言赫赫显盛之南仲伐玁狁而平之于王是将师成功故劳之也笺正义曰讯言释言文云讯辞者谓其有所知识可与之为言辞与笺同也但笺正取尔雅之文非易也上雨雪载涂到朔方之垒息戍役此言还归自朔方而归故至此时而归京师时未称王而言京师者以在雅天子之事故也言称羙时物及事喜而详之者春日时也卉木仓庚物也采蘩事也并以四者记时是戍役喜其得归详之时物也故言喜而详之又云赫赫南仲则非将帅自言也薄言还归则是序行者之辞非文王出意故此章陈戍役之辞也七月之篇言春日者检上下为三月采蘩为蚕生所用则此时物及事皆三月也】
　　出车六章章八句
　　序杕杜劳还役也笺役戍役也
　　有杕之杜有睆其实兴也睆实貌枤杜犹得其时蕃滋役夫劳苦不得尽其天性王事靡盬继嗣我日笺云嗣续也王事无不坚固我行役续嗣其日言常劳苦无休息日月阳止女心伤止征夫遑止笺云十月为阳遑暇也妇人思望其君子阳月之时已忧伤矣征夫如今已闲暇且归也而尚不得归故序其男女之情以说之阳月而思望之者以初时云嵗亦莫止音义【睆华版反字从白或作目边蕃音烦闲音闲说音悦莫音暮本亦作暮】疏【正义曰文王劳还役言汝等在外妻皆思汝言有杕然特生之杜犹得其时有睆然其实蕃滋得所我君子独行役劳苦不得安于室家以尽天性而生子孙乃杕杜之不如所以然者由王之事理皆当无不攻致使我君子行役继续我所行之日朝行明去不得休息至于此日月阳止十月之时尔室家妇人之心忧伤矣以为征夫而今已闲暇且应归矣而尚不归所以忧伤也】有杕之杜其叶萋萋王事靡盬我心伤悲笺云伤悲者念其君子于今劳苦卉木萋止女心悲止征夫归止室家逾时则思音义【思息嗣反又如字】疏【正义曰以卉木萋止则未黄落犹忧愁也前期云嵗亦暮止未至归期而女心悲者以室家之情逾时则思也】
　　陟彼北山言采其杞王事靡盬忧我父母笺云杞非常菜也而升北山采之托有事以望君子檀车幝幝四牡痯痯征夫不逺檀车役车也幝幝敝貌痯痯罢貌笺云不逺者言其来喻路近音义【檀徒丹反幝尺善反又敕丹反説文云车敝也从巾单韩诗作音同痯古缓反敝婢世反罢音皮】疏【正义曰言汝戍役之妻思尔而不得故升彼北山之上采其杞木之菜杞木本非食菜而升北山以采之者是托有事以望汝也以汝劳苦故言王事无不坚固以君子劳苦坚固之由是使我忧之父母实夫也谓之父母者已尊之又亲之也又言我君子所乘檀木之役车今幝幝然敝所乘四牡之马今痯痯然疲征夫之来不逺当应至也如何许时不至使己念之笺正义曰此类上下皆陈妇人思夫之事故为托采以望君子不与北山同也以下章期逝不至上章我心伤悲类则忧我父母谓夫为父母也日月云父兮母兮畜我不卒庄姜称庄公为父母与此同也正义曰此戍役之妻说君子所乘役车也以檀木为车伐檀曰坎坎伐檀兮又曰伐轮伐辐是檀可为车之轮辐又大明云檀车煌煌武王之戎车是檀之所施于车广矣则役夫以从征之故其甲士三人所乘之车而备四马故曰四牡非庶人寻常得乘四马也】
　　匪载匪来忧心孔疚笺云匪非疚病也君子至期不装载意不为来我念之忧心甚病期逝不至而多为恤逝徃恤忧也逺行不必如期室家之情以期望之卜筮偕止防言近止征夫迩止卜之筮之防人占之迩近也笺云偕俱防合也或卜之或筮之俱占之合言于繇为近征夫如今近耳音义【疚居又反繇直又反】疏【正义曰毛以为文王劳戍役言汝之室家云我君子归期已至今非装载乎其意非为来乎何为使我念之忧心以至于甚病所以然者汝室家言本与我期已徃过矣于今犹不来至由是而使我念之多为忧以致病矣汝室家既忧或卜之或筮之其卜筮俱防聚人占之其言近止既占云近则征夫如今且近止应到不逺矣汝室家念汝如是也郑唯卜之筮之俱占之合言于繇为异余同正义曰以防言是防聚人占之义即与士冠礼筮日士丧礼筮宅旅占同故为防人占之笺以上句言偕止者俱占之若不为占则文皆空设偕既为占则防当为合故易之为合言于繇谓合言于兆卦之繇也】
　　杕杜四章章七句
　　序鱼丽美万物盛多能备礼也文武以天保以上治内采薇以下治外始于忧勤终于逸乐故羙万物盛多可以告于神明矣笺内谓诸夏也外谓夷狄也告于神明者于祭祀而歌之音义【丽力驰反下同上时掌反逸本或作佚乐音洛夏戸雅反】疏【正义曰作鱼丽诗者羙当时万物盛多能备礼也谓武王之时天下万物草木盛多鸟兽五谷鱼鼈皆得所盛大而众多故能备礼也礼以财为用须则有之是能备礼也又说所以得万物盛多者文王武王以天保以上六篇燕乐之事以治内之诸夏以采薇以下三篇征伐之事以治外之夷狄文王以此九篇治其内外是始于忧勤也今武王承于文王治平之后内外无事是终于逸乐由其逸乐万物滋生故此篇承上九篇羙万物盛多可以告于神明也文武并言者以此篇武王诗之始而武王因文王之业欲见文治内外而忧勤武承其后而逸乐由是万物盛多是故并见也经六章皆陈鱼多酒防是万物盛多能备礼也言可以告于神明极羙之言可致颂之意于经无所当也笺正义曰以采薇等三篇征伐是治夷狄故云内谓诸夏外谓夷狄僖二十五年左云徳以柔中国刑以威四夷诗亦见此法也言于祭祀歌之者言时已太平可以作颂颂者告神明之歌云可以告其成功之状陈于祭祀之事歌作其诗以告神明也时虽太平犹非政洽颂声未兴未可以告神明但羙而欲许之故云可以】
　　鱼丽于羀鲿鲨丽歴也羀曲梁也寡妇之笱也鲿杨也鲨鮀也太平而后微物众多取之有时用之有道则物莫不多矣古者不风不暴不行火草木不折不芟斧斤不入山林豺祭兽然后杀獭祭鱼然后渔鹰隼击然后罻罗设是以天子不合围诸侯不掩羣大夫不麛不卵士不隠塞庶人不数罟罟必四寸然后入泽梁故山不童泽不竭鸟兽鱼鼈皆得其所然君子有酒防且多笺云酒羙而此鱼又多也音义【羀音栁鲿音常草木疏云今江东呼黄鲿鱼尾微黄大者长尺七八寸许鲨音沙亦作鯋今吹沙小鱼也体圎而有黒点文舍人云鲨石鮀也鮀待何反大音泰暴蒲卜反操草刀反一本作不折不芟定本芟作操豺仕皆反獭敕鎋反又他末反渔音鱼一本作同取鱼也罻音畏麛亡兮反本或作麑同卵鲁短反隠如字本又作偃亦如字塞蘓代反又新勒反数七欲反又所角反陈氏云数细也罟音古有酒防絶句且多此二字为句后章放此异此读则非】疏【正义曰言武王之时万物殷盛时捕鱼者施笱于水中则鱼丽歴于羀者是鲿鲨之大鱼非直有此大鱼又君子有酒矣其鱼酒如何酒既防羙且鱼复众多鱼酒多矣如是是万物盛多能备礼也正义曰释训云凡曲者为羀是羀曲梁也释器曰嫠妇之笱谓之羀是寡妇之笱也释训注郭璞引诗曰羀曲梁也凡以薄取鱼者名为羀也释器注孙炎曰羀曲梁其功易故谓之寡妇之笱然则曲薄也以薄为鱼笱其功易故号之寡妇笱耳非寡妇所作也鲿者鱼有二名释鱼无文陆玑疏云鲿一名今黄颊鱼是也似燕头鱼身形厚而长大颊骨正黄鱼之大而有力解飞者徐州人谓之黄颊通语也鲨鮀释鱼文郭璞曰今吹沙也陆玑疏云鱼狭而小常张口吹沙故曰吹沙此寡妇笱而得鲿鲨之大鱼是众多也鱼所由众多因推而广之云太平而后微物众多见此诗举鱼多明此义也微物尚众多况其著者微物所以众多由取之以时用之有道不妄夭杀使得生养则物莫不多矣古者不风不暴不行火言风暴然后行火也风暴者谓气寒其风疾其风疾即北风谓之凉风北风笺云寒凉之风病害万物是也北风冬风之总名自十月始则风暴谓十月也故王制云昆虫未蛰不以火田罗氏云蜡则作罗襦郑云谓建亥之月今俗放火张罗其遗教是十月也草木不折不芟斤斧不入山林言草木折芟斤斧乃入山林也草木折芟谓寒霜之劲暴风又甚草木枝折叶陨谓之折芟月令季秋草木黄落则十月风暴当折芟矣言芟者盖叶落而尽似芟之定本芟作操又云斧斤入山林无不字误也然则十月而斧斤入山林月令季秋伐薪为炭者炭以时用所伐者少耳故未芟折可伐之也豺祭兽然后杀者言豺杀兽聚而祭其先然后可田猎取兽也月令季秋豺祭兽而戮禽虽九月始十月犹祭也故夏小正云十月豺祭兽援神契云兽蛰伏豺食禽皆据十月是以罗氏注云建亥之月豺既祭兽可施罗网围取禽兽是也獭祭鱼然后渔亦谓獭聚其鱼以祭先然后可捕鱼耳援神契曰兽蛰伏獭祭鱼亦十月也王制曰獭祭鱼然后虞人入泽梁与此一也月令孟春獭祭鱼则獭亦有二时祭鱼此类上文为孟冬矣鹰隼击然后罻罗设鹰及隼行威击杀众鸟然后设罗以田也案夏小正五月鸠化为鹰月令季夏鹰乃学习孟秋鹰乃祭鸟则一鹰也仲春化为鸠其变从五月始至八月当全为鹰与仲春相对故司裘云仲秋王乃行羽物注云此羽物小鸟鹑雀之属鹰所击者仲秋鸠化为鹰顺其始杀而大班赐羽物王制亦云鸠化为鹰而罻罗设故据此似八月也但鸠化为鹰得在八月言罻罗设则非八月之事郑云顺其始杀则鹰八月始击十月乃甚又文与隼连共豺獭相对为十月事也言罻罗设者説文云罻捕鸟网则是罗之别名盖其细宻者也自此以上是取之以时也既言取之以时又说取之节度天子不合围言天子虽田猎不得围之使匝恐尽物也大司马云仲春鼓遂围禁则四时皆围但不匝耳诸侯言不掩羣大夫言不麛不卵各举其力之所能以禁之耳其实通皆不得故鲁语云兽长麑□鸟翼鷇卵王制直言不麛不卵不杀胎不殀夭示人禁取麛卵是尊卑皆禁也但急于春夏缓其秋冬差可为恐尽物以长养之故也若时有所湏如春荐韭卵秋膳犊麛之属得取而用正不得故田猎以取之下曲礼云国君春田不围泽大夫不掩羣士不麛不卵与此异者此自天子而下彼自诸侯而下各为等级所以不同亦推此知各禁其所能耳国君直言春田不围泽不言夏者以夏长养之时弥不得从可知也虽秋冬得围之自然不得匝也士不隠塞者为梁止可为防于两边不得当中皆隠塞亦为尽物也庶人不总罟谓罟目不得总之使小言使小鱼不得过也集本总作緵依尔雅定本作数义俱通也罟目必四寸然后始得入泽梁耳由其如此故山不童泽不竭童者若童子未冠者也山无草木若童子未冠然草木之属不妄斩伐则山不童也萑蒲之类取之以道则泽不竭也如是则鸟兽鱼鼈各得其所然也是微物众多然者语助此皆似有成文但典籍散亡不知其出耳笺正义曰防且多文承有酒之下三章则似酒羙酒多也而以为鱼多者以此篇下三章还覆上三章也首章言防且多四章云物其多矣二章言多且防五章云物其防矣三章言防且有卒章云物其有矣下章皆垒上章句末之字谓之为物若酒则人之所为非自然之物以此知且多且防且有皆是鱼也】
　　鱼丽于羀鲂鳢鳢鲖也君子有酒多且防笺云酒多而此鱼又羙也音义【鳢音礼鲖直冢反】疏【正义曰释鱼云鳢鲩舍人曰鳢名鲩郭璞曰鳢鲖徧检诸本或作鳢防或作鳢鲩若作鲖似与郭璞正同若作鲩又与舍人不异或有本作鳢者定本鳢鲖鲖与防音同】
　　鱼丽于羀鰋鲤鰋鮎也君子有酒防且有笺云酒羙而此鱼又有音义【鰋音偃郭云今鰋额白鱼鮎乃兼反江东呼鮎为鮧鮧音啼又在私反毛及前儒皆以鮎释鰋鳢为鲩鳣为鲤唯郭注尔雅是六鱼之名今目验毛解与世不协或恐古今名异逐世移耳】疏【正义曰释鱼有鰋鮎郭璞曰鰋今鰋额白鱼也鮎别名鳀孙炎以为鰋鮎一鱼鳢鲩一鱼郭璞以为鰋鮎鳢鲖四者各为一鱼文质略未知从谁】
　　物其多矣维其嘉矣笺云鱼既多又善
　　物其防矣维其偕矣笺云鱼既羙又齐等
　　物其有矣维其时矣笺云鱼既有又得其时
　　鱼丽六章三章章四句三章章二句
　　鹿鸣之什十篇五十五章三百一十五句
　　序南陔孝子相戒以养也白华孝子之絜白也华黍时和嵗丰宜黍稷也有其义而亡其辞笺此三篇者乡饮酒燕礼用焉曰笙入立于县中奏南陔白华华黍是也孔子论诗雅颂各得其所时俱在耳篇第当在于此遭战国及秦之世而亡之其义则与众篇之义合编故存至毛公为诂训乃分众篇之义各置于其篇端云又阙其亡者以见在为数故推改什首遂通耳而下非孔子之旧音义【陔古哀反养余尚反此三篇盖武王之诗周公制礼用为乐章吹笙以播其曲孔子删定在三百一十一篇内遭战国及秦而亡子夏序诗篇义合编故诗虽亡而义犹在也毛氏训各引序冠其篇首故序存而诗亡县音编必先反见贤遍反】疏【正义曰此三篇既亡其辞其名曰南陔白华华黍之由必是诗有此字不可以意言也有其义而亡其辞此二句毛氏着之也言有其诗篇之义而亡其诗辞故置其篇义于本次后别着此语记之焉笺正义曰郑见三篇亡其诗辞乃迹其所用亡之早晚此三篇者乡饮酒及燕礼二处皆用焉何者是用之也曰笙入立于县中奏南陔白华华黍是用之也此虽总言乡饮酒燕礼用焉其言笙入立于县中直燕礼文耳乡饮酒则云笙入堂下磬南北面立乐南陔白华华黍是文不同也郑据一言之耳孔子归鲁论其诗令雅颂各得其所此三篇时俱在耳篇之次第当在于此知者以子夏得为立序则时未亡以六月序知次在此处也孔子之时尚在汉氏之初已亡故知战国及秦之世而亡之也战国谓六国韩魏燕赵齐楚用兵力战故号战国六国之灭皆秦并之始皇三十四年而燔诗书故以为遭此而亡之又解经亡而义得存者其义则与众篇之义合编故得存也至毛公为诂训乃分别众篇之义各置于其篇端此三篇之序无诗可属故连聚置于此也既言毛公分之则此诗未亡之时什当通数焉今在什外者毛公又阙其亡者以见在为数推改什篇之首遂通尽小雅云耳是以亡者不在数中从此而下非孔子之旧矣言以下非则止鹿鸣一篇是也此云有其义而乡饮酒之礼注皆云今亡其义未闻郑志答炅模云为记注时就卢君耳先师亦然后乃得毛公记古书义又当然记注已行不复改之是注礼之时未见此序故云义未闻也彼注又云后世衰微幽厉尤甚礼乐之书稍稍废弃以为孔子之前六篇已亡亦为不见此序故也案仪礼郑注解闗雎鹊巢鹿鸣四牡之等皆取诗序为义而云未见毛者注述大事更湏研精得毛之后大误者追而正之可知者不径改定故也据六月之序由庚本第在华黍之下其义不备论于此而与崇丘同处者以其是成王之诗故下从其类】













　　毛诗注疏卷十六
　　毛诗注疏卷十六考证
　　小雅鹿鸣序燕羣臣嘉宾也○陆圻诗经吴学曰鹿鸣之诗周公有忧患之心而作盖周初建千八百国尾大枝繁虑无以弭卒然之变故特假笙簧酒醴以招来之此燕乐之中直寓奬劝之术有深谋而非细故也如苐以为君臣燕飨之文恐于鹿鸣本防未能其全耳
　　四牡章啴啴骆马○啴啴说文作痑痑汉书注作驒驒皇皇者华章駪駪征夫○駪駪楚辞章作侁侁说文作莘莘
　　天保定尔章吉蠲为饎○吉蠲周礼疏及大戴礼注作絜蠲说文饎或从或从米
　　出车章王命南仲王殷王也○【臣浩】按苏辙曰纣得命文王而不得命南仲故王乃为文王不得为纣李樗曰从毛氏之说以王为殷王则与序不相合若从苏氏之説以王为文王夫文王未甞生时称王不应文王之时作此诗也朱子阙其时世而以所谓天子所谓王命皆为周王当已
　　又南仲文王之属○【臣宗万】按班固人物表文王之臣无南仲宣王之臣有南中中仲古字通用意班固以为南中也又按汉书以采薇为懿王时诗出车与六月俱为宣王时诗
  </div>
  <div class="pagination">
   <a href="毛诗注疏_page15.html">
    上一页
   </a>
   <span>
    ...
   </span>
   <a href="毛诗注疏_page11.html">
    11
   </a>
   <a href="毛诗注疏_page12.html">
    12
   </a>
   <a href="毛诗注疏_page13.html">
    13
   </a>
   <a href="毛诗注疏_page14.html">
    14
   </a>
   <a href="毛诗注疏_page15.html">
    15
   </a>
   <span class="current-page">
    16
   </span>
   <a href="毛诗注疏_page17.html">
    17
   </a>
   <a href="毛诗注疏_page18.html">
    18
   </a>
   <a href="毛诗注疏_page19.html">
    19
   </a>
   <a href="毛诗注疏_page20.html">
    20
   </a>
   <a href="毛诗注疏_page21.html">
    21
   </a>
   <span>
    ...
   </span>
   <a href="毛诗注疏_page17.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
