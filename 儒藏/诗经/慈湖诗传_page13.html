<!DOCTYPE html>
<html>
<head>
    <meta charset="UTF-8">
    <title>慈湖诗传 - 第 13 页/共 14 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>慈湖诗传 - 第 13 页/共 14 页</h1>
    <div class="content">　　纣大恶人心怨苦之文王武王有盛德人心归之则天命固在二后矣文王本无伐商之志往往以众圣赞辅纣恶滋炽悯斯民涂炭义不得而已是天命在周文王武王不得而违始有安天下之志是谓受故遏宻人伐崇侯度鲜原作丰邑成就王业不敢康宁命不本于彼苍乃基本于二后之心凡二后之心夙夜念虑云为动静无非所以成天命也是基命之心寛宥精宻其寛宥广大而无外其精宻无思而无为盖人心即道故曰道心此心无体而神用无穷有体则有限量故曰寛宥有体则可知无体则不可知故曰精宻人皆有此心动乎意则昬昬则蔽蔽则立我立私不宥不宻二后不动乎意即禹之安汝止动静云为如天地之变化日月之照临无所不思而非动乎意也无所不为而非动乎意也曰宥曰宻所以发明乎是也孔子尝引以明无声之乐使二后之成王业一动乎意则私矣蔽矣天命将去之何以基命于是叹美之曰于是其念虑云为无一之或动乎意无一之或失其道缉理无差熈和顺治意消而道心自明心明而时措自宜舜命禹曰道心惟微惟精惟一允执厥中惟精一则中矣此圣人缉熈之功也单尽也有一念虑动乎意则犹未单厥心也有一云为未中乎节则犹未单厥心也人心本广大清明无所不照微有所蔽则亦微有所不尽苟有所不尽则于靖安天下之功亦有所不尽二后单厥心故其靖安之功霈然有余裕矣肆者霈然有余之意毛诗序曰昊天有成命郊祀天地也按孝经孔子曰郊祀后稷以配天宗祀文王于明堂以配上帝而二诗惟言二后何耶卫宏作序固多差误未必果郊祀之诗也 
　　
　　我将我享维羊维牛维天其右之仪式刑文王之典日靖四方伊嘏文王既右飨之我其夙夜畏天之威于时保之 
　　
　　[按此篇永乐大典缺卷] 
　　
　　时迈其邦昊天其子之实右序有周薄言震之莫不震迭怀柔百神及河乔岳允王维后明昭有周式序在位载戢干戈载櫜弓矢我求懿德肆于时夏允王保之 
　　
　　迈往也时迈其邦巡守诸侯也王者天之子得乎天道而后可以居天位是故王者无私惟天道而行之故天右序有周右助也序者王宅中诸侯环屏皆序顺也虽人道之序顺实天道之序顺也道无二也二则违矣安能王薄畧也言语助也震威之也立政曰诘尔戎兵以陟禹之迹方行天下至于海表知巡守以师行也震迭举而莫敢妄动故震迭文武不可偏废诸侯不能皆贤其有乱德不可告教则诛君吊民义之不可已者也懐柔百神致礼于百神也毛诗序曰时迈巡守告祭柴望也谓燔柴告天以巡守而至又望秩山川也盖继虞书之言此言百神又不止于山川矣首言昊天则柴可知矣不继言百神河岳而言右序震迭者欲急明巡守以师非私也奉天道而行也自西周东行巡守必经大河乔岳也毛传谓岳岱宗周礼五岳毛传何止于岱也允信也后犹王也武王初有天下初巡守逺方诸侯于是咸信武王之王天下矣昭明有周明今王为周矣式更也义见式微不特明昭今王为周又昭明次序在位诸贤谓从行公卿欲四方知大臣名德诸侯咸顺无所诛伐则干戈无用而戢敛之矣弓矢无用而櫜蔵之矣武王本心之所求者懿德而已干戈非所尚也时是也肆陈懿德于是夏歌之中夏歌有九歌何以名夏夏大也由道而行是谓大也允信王心之保守斯道而无失也周礼锺师郑注云吕叔玉肆夏时迈也 
　　
　　执竞武王无竞维烈不显成康上帝是皇自彼成康奄有四方斤斤其明钟鼓喤喤磬筦将将降福穰穰降福简简威仪反反既醉既饱福禄来反 
　　
　　人皆争竞求已之强而得其所竞者千无一万无一至于武王则得其所竞矣故曰执竞盖惟无竞者能竞而竞者不能竞故古志曰柔胜刚弱胜强天下莫柔弱于水而攻坚强者莫之能先武王中虚无我岂以伐纣为已利哉天下万世皆信武王之心无一毫为私也武王之心信于天下故武王之功烈天下无能与竞武王不为私惟成康济斯民之功其心甚显明人皆信之不亦显乎其为民不为已之心甚明也故上帝大之皇大也大武王之心也彼谓武王也奄有犹曰尽有之也四夷诸侯咸服之也中虚无我故清明无所不照钟鼓磬筦祀武王以乐也喤喤之声洪将将之声清降福嘏主祭也穰穰如禾藁之多也简简如竹简之多也尔雅曰简大也未必然也尔雅多差误威仪反反每每反顾至谨也有献有酢有酬故醉饱福禄来反者明福禄由已德所致非自神也出乎尔反乎尔毛诗序曰执竞祀武王孔疏云祀武王之乐歌也鲁语叔孙穆子聘于晋曰夫乐先金奏肆夏繁遏渠天子所以飨元后也韦注曰肆夏一名樊韶夏一名遏纳夏一名渠此三夏曲也周礼钟师郑注吕叔玉云肆夏时迈也繁遏执竞也渠思文也 
　　
　　思文后稷克配彼天立我烝民莫匪尔极贻我来牟帝命率育无此疆尔界陈常于时夏 
　　
　　文者事业之可观也即尧文思之文也即文王之文也道不可见惟发诸事业乃见之思语助也后稷德配天故周郊后稷以配天天人本一人心动而昬始异是故克配为贵克配非有他也不失其本心而已矣教民稼穑民得以立莫非后稷之道也极至也道之异名书曰皇极周礼曰设官分职以为民极道不可以复加也故极圣人知众人必以后稷稼穑之事为浅者不知其为道故大为之言曰极此颂武王或周公所作也非圣人不能为是言道无精粗一贯无二天人本一事理无殊是道大同人自异意不起乎意本同本一孟子曰麰麦赵岐注云麰麦大麦也说文云麰周受来牟也一麦二夆象其芒刺之形广雅云来小麦也牟大麦也说文齐谓麦曰麰郑笺乃引伪泰誓火流为乌五至以谷俱来谓此来牟郑未知此伪泰誓乃张霸所为故信之来牟亦见臣工篇曰于皇来牟将受厥明明昭上帝草木之变昔所无而今忽有世虽有之而此来牟忽生足以济民此天也事物之变无非天者而况于忽生济饥之来牟乎后稷始获此来牟遂以贻种蓺遂广布其种不问中国四夷率徧也是上帝命后稷徧养其民无此疆尔界之间而后稷与天合也既言配天又言极又言无此疆尔界之广大而卒曰陈此常道于是夏歌之中者何也夫道一而已矣平常而已矣圣人虑天下后世求诸髙逺而反失之故又曰常箕子曰王道平平孔子曰中庸皆言道不离乎日用庸常也平直而非逺也圣人虑人以为浅故大之又虑人以为髙故曰常皆所以启人心之蔽而明道也夏歌有九夏大也亦见时迈毛诗序曰思文后稷配天也 
　　
　　嗟嗟臣工敬尔在公王厘尔成来咨来茹嗟嗟保介维莫之春亦又何求如何新畬于皇来牟将受厥明明昭上帝迄用康年命我众人庤乃钱鏄奄观铚艾 
　　
　　毛诗序曰臣工诸侯助祭遣于庙也孔疏云将遣诸侯不直戒其身戒其卿大夫以警切之毛传曰嗟嗟敕之也工官也嗟嗟叹息之辞重农事忧切也公公家也敬尔在公之事苍颉篇厘赐也王赐尔成法有道焉其有未明则来咨询深入其中得其法意而行之而后可大扺法简而意深长不可尽述故须咨询茹入不可草草诗云柔亦不茹茹入也舜饭糗茹草谓食而入也菜茹柔而易入故茹有入义郑笺云保介车右也月令孟春天子亲载耒耜措之于参保介之御间莫晚也周之季春于夏为孟春诸侯朝周之春故晚春遣之敕其车右以时事急教农也介甲也车右勇力之士被甲执兵也孔疏曰月令说天子亲载耒耜措置之于参乘之人保介之与御者二人间君之车上止有御者与车右二人而已今言保介与御明保介即车右也不敕御人偏敕车右者以御人本主于御车不主辅君故専敕车右言保介之御间者以人君左载御在中央明其逺君措之故系于车右月令季冬命民修耒耜具田器农书称孟春耕者急发毛传田二岁曰新三岁曰畬盖本尔雅释地田一岁曰菑二岁曰新三歳曰畬郭注云今江东呼初耕地反草为菑易曰不菑畬诗曰于彼新田此臣工诗谓诸侯反国时维莫春亦何所务求犹务也新田当如何畬田当如何于叹美也皇尊大之也叹美尊敬今兹来牟之麦乃本于后稷之时上帝神化之所生至于今种蓺滋盛然实受天之明命今当耰而粪之将受上帝粒食之赐必明昭其本于上帝之命故迄用康年迄终也康乐也民足于粒食而乐亦曰乐歳即康年也意谓康年乃本于上帝使民敬天亦导民之良心也毛传曰庤具钱铫鏄鎒铚获也孔疏云庤具释诂文说文钱铫古田器世本云垂作铫宋仲子注云铫刈也然则铫刈物之器也说文云镈田器也释名云镈锄类也镈迫地去草也世本云埀作耨释器云斪斸属谓之定李巡曰锄也郭璞曰锄属广雅曰定谓之耨吕氏春秋耨柄尺其耨六寸所以间稼也髙诱注云耨芸苗也六寸所以入苗间此云镈鎒当是一器释名云铚获禾铁也说文云铚获禾短鎌也管子云一农之事必有一铚一鎒一铫夫铚既为获刈之器则铫不得为刈宋仲子注未必然而孔疏遽信之何也意钱者耜端之金与后世钱货其体圆取此为名与王氏曰戒使众人各庤乃钱镈以治田奄忽之间巳观铚艾矣其谓农事不可缓之意与是颂专于务农者孟子谓仰事俯育之足然后可以驱而之善救死不赡则奚暇治礼义哉宣王不藉千亩虢文公谏曰民之大事在农是故稷为大官其言藉礼甚详 
　　
　　噫嘻成王既昭假尔率时农夫播厥百谷骏发尔私终三十里亦服尔耕十千维耦 
　　
　　[按此篇永乐大典缺卷] 
　　
　　振鹭于飞于彼西雝我客戾止亦有斯容在彼无恶在此无斁庶几夙夜以永终誉 
　　
　　毛传曰雝泽也客二王之后故卫宏作序曰二王之后来助祭也按周礼小行人凡四方之使者大客则摈小客则受其币而听其辞又掌客之职凡诸侯之卿大夫士为国客盖周礼以诸侯为宾其使者为客况颂言诸侯必曰辟公凡辟公之诗其辞隆重有客之诗其辞畧于以验礼文之有间毛传亦有差误不可尽信大行人凡诸侯之卿其礼各下其君二等以下及其大夫士皆如之则国客亦有飨食之礼此其乐歌与王氏曰西雝盖辟雝也辟雝有水鹭所集也朱曰先儒多谓辟雝在西郊故曰西雝鹭振羽飞集洁雅可爱此爱敬国客故以振比客容既爱敬之又从而勉之曰在彼居国无恶之者来此王朝又无厌斁之者人无不爱敬庶几夙夜进徳无怠不特始有誉而终亦誉又愿其终誉永久不已戾止也止语助 
　　
　　丰年多黍多稌亦有髙廪万亿及秭为酒为醴烝畀祖妣以洽百礼降福孔皆 
　　
　　毛传曰稌稻也廪所以蔵齍盛之穂也数万至万曰亿数亿至亿曰秭孔疏器实曰齍在器曰盛禹贡百里赋约总即禾稼也二百里赋纳铚即穗也而地官廪人职掌万民之食三釜四釜皆米事明堂位云米廪有虞氏之庠则亦藏米可知王氏曰利髙燥而寒者黍利下湿而暑者稌多黍多稌无所不利也此酒非三酒澄酒在下者五齐亦通称酒醴齐浊礼之所尚故以祀祖妣凡言祖则妣从可知此必言妣者以周特祀姜嫄大司乐特享先妣生民閟宫言姜嫄特异言百礼则不止于祀祖妣笺云烝进畀予也祭而神降之福孔皆皆降福也是颂丰年报祭之乐歌也毛诗序曰秋冬报也言秋未安以时考之周建子今之八月为周孟冬丰年之报势在冬矣诸儒考春秋不详者多谓周用夏时非也周虽不废夏时而朝廷大礼则用周正补音孔皆举里切荀勖东西厢宾之初筵蔼蔼济济既朝乃宴以洽百礼颁以位叙或廷或陛登傧召叟亦有兄弟胥于陪寮宪兹度楷观颐养正降福孔偕楷古读如杞后汉李膺传时为语曰天下模楷李元礼 
　　
　　有瞽有瞽在周之庭设业设虡崇牙树羽应田县鼓鼗磬柷圉既备乃奏箫管备举喤喤厥声肃雝和鸣先祖是听我客戾止永观厥成 
　　
　　曰有瞽有瞽言瞽之多也案合止柷敔出益稷孔误作皋陶谟尔雅邢疏本郑注及此诗孔疏皆谓敔所以止乐今太常寺乐合以柷止以柷于声音序次为宜况益稷篇合止柷敔文理亦合尔雅多差误籈从竹是古用竹为之所谓木长尺者谓鉏铻之木尔孔氏云栒簨圉敔古今字耳释乐云大磬谓之毊郭云毊形似犂錧以玉石为之释乐云大箫谓之言小者谓之筊大管为毊其中谓之篞小者谓之篎郭云言编二十三管长尺四寸筊十六管长尺二寸簥管长尺围寸并漆之有底贾氏以为篪六孔邢疏云风俗通云舜作箫其形参差以象鳯翼十管长二尺博雅曰箫大者二十三管无底小者十六管有底李巡曰大箫声大者言言也小者筊筊小也箫一名籁小师注管如笛形小并两管吹之声音生于人心乐官之心肃敬则音亦肃敬心雝和则音亦雝和其心之不肃不和者其音亦不肃不和毛诗序曰有瞽始作乐而合乎祖也谓合诸乐而奏之故曰先祖是听是时适有四方之使者至观此大乐之成故曰我客戾止永观厥成曰永者言继此永用此乐亦善颂美辞也客义见振鹭 
　　
　　猗与漆沮潜有多鱼有鳣有鲔鲦鲿鰋鲤以享以祀以介景福 
　　
　　释鱼云鲤鳣鰋鲇郭璞注云鲤今赤鲤鱼鳣大鱼似鱏而短鼻口在颔下体有邪行甲无鳞肉黄大者长二三丈今江东呼为黄鱼鰋今鰋额白鱼鲇别名鳀江东呼为鲇夷邢疏曰舍人曰鲤一名鰋孙炎曰鰋一名鲇则是舍人以鲤鰋为一鱼孙炎以鰋鲇为一鱼郭氏以为四鱼者如陆玑之言又以今语验之则鲤鳣鰋鲇皆异鱼也故郭氏云先儒及毛诗训传皆谓此鱼有两名今此鱼种类形状有殊无缘强合之为一物是郭氏所以异也尔雅固多差难尽信然鲇鱼身圆长而首鰋匾故亦名鰋与郑笺亦云鰋鲇鲦白鲦也释鱼云<鱼因>鲤鰦郭云即白鲦江东呼为<鱼因>邢疏云诗颂曰鲦鲿鰋鲤是盖鲦鯈音义同鲿扬也释见小雅鱼丽介大也景明着也笺云介助也毛诗序曰潜季冬荐鱼春献鲔也孔疏云潜诗者季冬荐鱼春献鲔之乐歌也月令季春荐鲔于寝庙天官渔人春献王鲔 
　　
　　有来雝雝至止肃肃相维辟公天子穆穆于荐广牡相予肆祀假哉皇考绥予孝予宣哲维人文武维后燕及皇天克昌厥后绥我眉寿介以繁祉既右烈考亦右文母 
　　
　　诸儒纷纷异同谓烈考武王者以武王宜称烈又洛诰曰烈考武王故也然此文连文母则烈考为称文王文王之功业亦光烈矣若谓武王则文理殊不安烈考皇考皆文王也特更辞尔毛诗序曰禘太祖也祭法周人祖文王而宗武王也郑笺亦因之谓皇考文王然武王之时王季太王公叔祖类亚圉髙圉之庙犹在则文王未为太祖此颂惟可言武王祀文王尔未可言太祖孔疏谓于礼当讳而经曰克昌厥后乃四海歌颂之声非庙中之事及采得之后即为经典诗书不讳故无嫌尔烝民云四方爰发亦此类然孔何以知诗文于庙中则讳乎礼曰诗书不讳临文不讳此诗也文也礼不讳不可以后世多讳之俗意古者之亦然雝和缓也肃肃敬也相助也助祭也辟公诸侯也穆穆不言也于叹美也广大也牡明非牝也故又曰骍牡曰元牡曰白牡曰犉牡肆盛也假大也绥安也燕亦安也文王知人所用皆宣力明哲之人后嗣赖以为辅又文王之为后有文德足以深入人之心又有武功足以服人之心道兼文武故后王依赖以安文王安民民安则皇天亦燕安天心不可见以人心见之人心即天心于是知燕及皇天文王所遗有宣哲之人又有文徳武功之遗业其道燕及皇天故能昌其后祭有嘏辞绥我眉寿介助我以繁多之福祉皆嘏辞之所有也王礼嘏辞虽无见考而少牢馈食礼嘏辞有眉寿受禄之辞此诗其武王受嘏之乐歌与右助也不特蒙右于烈考亦蒙右于文母文母太姒也此句法与我将伊嘏文王同谓蒙嘏于文王也 
　　
　　载见辟王曰求厥章龙旗阳阳和铃央央鞗革有鸧休有烈光率见昭考以孝以享以介眉寿永言保之思皇多祜烈文辟公绥以多福俾缉熈于纯嘏 
　　
　　嘏公土切韩愈元和圣徳诗饮沃膻芗产祥降嘏鳯凰应奏舒翼自舞字以古得声毛传载始也尔雅释诂哉始也载哉义同阳阳言有文章和在轼前铃在旗上鞗革有鸧言有法度王曰诸侯来见则曰求法度文章以归治其国家也郑笺鸧金饰貌释器云辔首谓之革李曰思皇与思皇多士同是天子之享其福也又言光大文章之诸侯绥以多福君臣皆受其福也[按以上原本脱今补]眉寿多祜知先王嘏今王之辞有是也皇大也祜福也昭考既嘏于嗣王复以遍及于诸侯谓献酬及燕与故光烈文徳之辟公均绥以多福虽然福非自外至当自求多福俾缉熈使自求也使缉治也缉则微细无失矣今蒙福嘏未保其后不杂以福故使自此缉熈无失则福嘏纯一不杂矣序曰诸侯始见乎武王庙也 
　　
　　有客有客亦白其马有萋有且敦琢其旅有客宿宿有客信信言授之絷以絷其马薄言追之左右绥之既有淫威降福孔夷 
　　
　　毛诗序曰微子来见祖庙也殊未安夫始见则于庙矣诗言宿宿信信是四宿也薄言追之是追止留燕非庙中之辞也又淫威非所宜言于微子之前是颂殆燕饯武庚之使者乐歌也卫宏作序差误之迹良多不可尽信殷尚白马知其殷后周礼四方之使者曰客诸侯曰宾详释见振鹭周不废殷祀使得用殷礼故白马曰亦者不特其君白马其臣亦白马毛传曰萋且敬慎貌孔疏谓敦雕古今字旅众也使者之属众也雕琢仪物文辞之美也尔雅释训曰有客宿宿言再宿也有客信信言四宿也笺曰絷绊也毛传谓欲绊其马而留之礼备客归追而留之又问其左右而绥安之恐其有不安便故不肯留也礼所以着诚也此颂所以道王爱敬客不已笃厚之诚心也故礼有追饯非虚文也此追饯国客之乐歌也夷平也孔甚也夫既有淫威今则降福甚平言无彼此轻重之间所以慰安武庚之使者也淫威谓伐纣也掌客上公三飨三食三燕侯伯三飨再食再燕子男一飨一食一燕大行人凡诸侯之卿其礼各下其君二等殷后爵上公故其臣下二等于四宿而归与 
　　
　　于皇武王无竞维烈允文文王克开厥后嗣武受之胜殷遏刘耆定尔功 
　　
　　楚子曰武王作武其卒章曰耆定尔功其三曰敷时绎思我徂惟求定其六日绥万邦屡丰年今武颂无此二章后乃析而为赉为桓殆秦火之后毛诗错置之而杜预谓盖楚歌之次第亦曲矣于者叹美之辞皇尊大之称烈者功业之光显武王之烈人无得而竞也天下莫与之争矣允也文王之文徳天下信之文王初无取天下之心帝谓文王无然畔援诞先登于岸盖众圣赞启文王始赫斯怒遏徂旅而犹事殷然其计安天下则文王已开之矣嗣子武王受之既胜殷则遏止刘杀归马放牛示天下弗服定者安定之云尔楚子引此诗耆定尔功亦言其不尚威武之意文王武王无二心也无二道也其心皆在于安定天下之民非私于已也非私其怒也耆老也有终极之义谓终定尔功其功乃安定之功文王开于始武王成于终故曰耆若夫后世动于已私过于刘杀何功之有毛诗序曰武奏大武也然则武王作此乐至成王时周公作此颂而乐歌始备与 
　　
　　闵予小子遭家不造嬛嬛在疚于乎皇考永世克孝念兹皇祖陟降庭止维予小子夙夜敬止于乎皇王继序思不忘 
　　
　　毛诗序曰闵予小子嗣王朝于庙也笺云闵悼伤之言也造犹成也嬛嬛然孤特在忧病之中武王即王位未久而崩是家业不造成于乎叹辞皇考武王也武上寿寿永世克尽孝道谓能继志述事光有天下皇祖文王也文王诗曰文王陟降在帝左右此言陟降帝庭言文王动合天道如陟帝庭奉帝命降而行之天下当时人称美文王斯言盛行故多见于诗访落又曰绍庭上下陟降厥家此颂乃嗣王免丧见于武王庙故首言皇考因上及皇祖文王以文武二后道同功并世接亲近也皇王兼称文武也今予小子继序不忘文武之道思语辞也 
　　
　　访予落止率时昭考于乎悠哉朕未有艾将予就之继犹判涣维予小子未堪家多难绍庭上下陟降厥家休矣皇考以保明其身 
　　
　　毛传曰访谋落始时是率循犹道判分涣散也释诂云艾厯也郭璞云长者多更厯予谋其始率循昭考武王之道叹曰悠哉悠悠未济之意朕未耆艾未有所经歴予将有所就而继有三军淮夷之判周道分散亲族离涣予小子未堪家多难所愿武王绍继文王上下帝庭之道陟降我家以保右我大雅云文王陟降在帝左右颂云念兹皇祖陟降庭止此上下犹陟降也谓陟于帝庭奉帝命降而行之天下此则愿武王绍继其道降于我家休矣者愿佑我以休祥保我身使安明我心使不昏明之为言亦欲启成王之心释其疑也是颂成王祀武王有所祈也而毛诗序曰嗣王谋于庙不曰祀何也卫宏作序多卤莽访云者谓成王始访问询谋不谓今也尔雅多差艾未必果训厯谓朕未耆艾谓幼冲与 
　　
　　敬之敬之天维显思命不易哉无曰高高在上陟降厥士日监在兹维予小子不聪敬止日就月将学有缉熈于光明佛时仔肩示我显德行 
　　
　　朱氏思语辞也李曰郑氏以为变易之易不如杜元凯以为难易之易左传引命不易哉元凯注奉承其命甚难毛传曰士事也桓颂康诰亦以士为事天昭显可覩而命不易保无曰高高在上未必监察于下也天神降监人事复陟而升日日监察于此自敬之至是一节所以致戒于王也于是又言王致答谦辞曰维予小子不聪明惟敬而已目日进而就之至于月而寖熟将持渐固谓稍能持执不失也缉而治之渐有光明尔其弼我仔肩之任示我显徳行予将学焉敬言进德之大要缉言细宻学患疏畧行必本于徳不可务外而不由中空言无所据必明示以显徳行当时大臣必有进戒之言如右王亦必有致答谦辞自序及求辅之意畧如右作为乐歌以燕羣臣与其言敬若缉熈言示徳行其教者致教之辞与抑王亲圣贤之教自能为此辞与夫燕而闻是歌自然感发其君臣之徳意潜释非心毛诗序惟曰羣臣进戒嗣王犹未尽其旨也笺云佛辅也时是也仔肩任也孟子拂士亦辅弼也拂佛通谏则拂逆之矣说文仔克也所以荷任者肩也时犹我也示其拂我之违使我克胜其肩任社稷民人之任重也 
　　
　　予其惩而毖后患莫予荓蜂自求辛螫肇允彼桃虫拚飞维鸟未堪家多难予又集于蓼 
　　
　　此成王悔过之诗也毛诗序曰嗣王求助未得其情草之相比曰荓竹之相比曰笄今俚语相并比曰连荓曰成荓当日成王惑于管蔡之流言而疑周公后天大雷电以风大木斯拔邦人大恐王启金縢之书将卜而得周公代武王之说王始感悟始不疑周公始悔昔者信管蔡之非蜂喻管蔡王与管蔡连比是荓蜂也王惑于管蔡故管蔡依王以作乱几危社稷是王自取辛螫也蜂螫毒人罹之痛如辛故曰辛螫王曰予其惩创前事而毖慎后患惧后有若管蔡之类为患故加慎也莫如予之荓蜂自求辛螫肇始也始信彼桃虫虽至微后乃拚飞维鸟武王崩予幼冲未堪家多难而又集于蓼蓼味辛亦犹蜂螫之辛更辞叶韵故又曰蓼其意则同郑笺云鹪之所为鸟题肩或曰鸮皆恶声之鸟孔疏曰定本集注皆云或曰鸱皆恶鸟也月令季冬征鸟厉注云征鸟题肩齐人谓之击征或曰鹰然则题肩是鹰之别名与鸮不类诸儒又以鹪为巧妇与题肩又不类笺以三者为一其义未详[按原本郑笺以下阙今补入]郭璞注云桑飞即鹪鹩也又名鹪<眇鸟>亦名巧妇江东呼布母按尔雅云鸋鴂鸱鸮属非此小雀明矣说文云鹪鹩桃虫也毛传谓荓蜂緳曵也盖本于释训甹夆掣曵也毛义未安成王悔过如此明白明以告人自怨自艾此其所以为贤王也 
　　
　　载芟载柞其耕泽泽千耦其耘徂隰徂畛侯主侯伯侯亚侯旅侯强侯以有嗿其馌思媚其妇有依其士有略其耜俶载南亩播厥百谷实函斯活驿驿其达有厌其杰厌厌其苗绵绵其麃载获济济有实其积万亿及秭为酒为醴烝畀祖妣以洽百礼有飶其香邦家之光有椒其馨胡考之宁匪且有且匪今斯今振古如兹 
　　
　　芟所衔反泽补音一读直格切一读徒各切畛之忍反补音之人切张衡东京赋殿未出乎城阙斾已反乎郊畛盛夏后之致美爰恭敬于神明毛传曰除草曰芟除木曰柞畛场也主家长也伯长子也亚仲叔也旅子弟也强强力也郑笺云载始也隰谓新发田也畛谓旧田有径路者强有余力者周礼曰以强予任民以谓闲民今时佣赁也春秋之义能东西之曰以尔雅侯维义同语助也下湿曰隰不必留水故无畛徂往也泽泽耕田有水也李曰嗿者众人饮食之声也毛传曰士子弟也笺云馌馈饟也依之言爱也思语助也士夫也曰媚曰依言夫妇亲爱也毛传曰略利也问之田家曰耕罢略去耜端之积土尔非略而利之孔疏曰王肃以俶为始载为事笺云实种子也函含也活生也谷种浸而芽蘖乃播布之释训曰绎绎生也邢疏云舍人云谷皆生之貌载芟云驿驿其逹笺云逹出地也毛传曰杰苗厌然特美也麃耘也笺云杰先长者厌厌其苗众齐等也简谓厌者饱饫充盛之貌与孙炎曰绵绵言详宻也郭璞曰芸不息也王氏云芸者其众绵绵然不絶也济济者刈获齐整不乱有序也其积厚而其实多万亿及秭宜其积实也所积少则虚矣万亿及秭为酒为醴烝畀祖妣以洽百礼释见丰年毛传曰飶芬香也椒犹飶也胡寿也考成也孔疏引左传僖二十二年虽及胡耉谥法保民耆艾曰胡胡为寿也释诂云考成也荡曰虽无老成人今为酒有用椒者夫年丰为酒醴烝畀祖妣以洽百礼又酒飶然其香岂不甚美岂不为邦家之光胡考之宁者神降福嘏也毛诗序曰载芟春藉田而祈社稷也差误良多是颂首章似藉田其后非矣亦非祈社稷情状周礼右社稷左宗庙今首言烝畀祖妣则知非祀社稷也社稷尊于宗庙此乃百礼之一尔熟玩始末其蜡祭之乐歌与蜡亦农事之祭也序陈农事之劳勤又言嗿馌媚妇依士亦近于戱乐且者苟且也蜡所以戱乐疑苟且徇俗故曰苟且先圣王虽本因俗然既制而为礼后王尊行不废非苟且也匪今始有今礼乃振古如兹尔雅释言云振古也振其填之讹与填长久之义也详释见大雅桑柔此曰久古如兹尔熟玩辞情依然蜡祭之乐歌也孔子曰张而不弛文武弗能也此蜡之道也 
　　
　　畟畟良耜俶载南亩播厥百谷实函斯活或来瞻女载筐及筥其饟伊黍其笠伊纠其镈斯赵以薅荼蓼荼蓼朽止黍稷茂止获之挃挃积之栗栗其崇如墉其比如栉以开百室百室盈止妇子宁止杀时犉牡有捄其角以似以续续古之人 
　　
　　郭曰畟畟言严利也笺云良善也筐筥所以盛黍也毛传曰笠所以御暑雨也赵利也笺云有来视汝谓妇子来馌者也其笠纠结而成者镈锄类释见臣工说文云薅拔田草也毛传曰蓼水草也释草云蒤委叶郭璞云诗云以茠蒤蓼朱曰今人取以药溪取鱼故又曰荼毒毛传曰挃挃获声也墉城也栗栗实也其积厚实也载芟云有实其积释兽牛属黒唇犉毛传曰黄牛黒唇曰犉社稷之牛角尺角稍长故有捄然之势古之人谓祖考以上也皆重农事皆报社稷今似续古人遵行其礼亦犹载芟云匪今斯今振古如兹大扺圣贤好古遵古故必及此毛诗序曰良耜秋报社稷也言秋未安秋方刈报在冬耳今八月乃周之孟冬 
　　
　　丝衣其紑载弁俅俅自堂徂基自羊徂牛鼐鼎及鼒兕觥其觩旨酒思柔不吴不敖胡考之休 
　　
　　[按此篇永乐大典缺卷] 
　　
　　于铄王师遵养时晦时纯熈矣是用大介我龙受之蹻蹻王之造载用有嗣实维尔公允师 
　　
　　于者叹美之辞王师周王之师王谓文王武王也师众也自文王时三分天下有其二犹服事殷武王即位犹须暇之犹觊纣恶之或悛也是谓遵养时晦铄言有光也人心归周王师义勇岂不有光至于纣恶滋炽人心滋愤天下咸愿武王必伐熈和也人心归周咸和而纯一故天下大介助武王不止于三分有其二而已人心之大助即天命之大助武王于是不得不顺受其大介曰龙者如龙之奋飞变化也下文蹻蹻亦有龙之象奋武也于是大有所造为而往伐或曰龙宠也承天宠而受之长发亦云荷天之龙郑笺云载则也允信也载犹则尔大扺语助也惟王有造故今成王得为之嗣故曰有嗣实惟文王武王大公足以信于师众咸信文武志不私于已亦犹汤四海皆曰非富天下也为匹夫匹妇复雠也毛诗序曰酌告成大武也朱曰内则十三舞勺即此诗也学业其谨诸始哉诸儒自不究诗序之是非一从其说厥后卒至牵强穿凿而不可解酌之序曰言能酌先祖之道以养天下诗中无此意桓之序曰讲武类禡也诗中无讲武之意又曰桓武志也益乖矣武王之公允信于师众徂往伐纣维求安定斯民尔用武非武王之本志也赉序曰大封于庙也诗亦无此意求赉意不得不得不为曲说尔般序曰巡狩而祀四岳河海诗近似矣而实非何谓翕河何以言允犹下文全不类巡狩诗序自关雎以来其差谬累累是四篇者其大武乐章之异名乎酌者酌时而行也时晦时纯熈静动随时酌而行之也桓则取诸桓桓赉者以敷遍当时之人皆绎思周徳思愿武王之伐纣出民于水火之中武王往伐维求安定斯民是大赉于四海也般者武王率师而东陟其髙山及堕山又及乔岳渡孟津故诗人即河取喻天下咸知文武大公而非私犹道也允信之道也如彼翕受河流人心笃信毕趍敷天之下裒众其时之对向周王而不违去者不期而会伐若是其众也是时人心乐武王之必伐乐水火之今出其乐可胜既耶故曰般般乐也左传宣十二年楚子曰武王作武其卒章曰耆定尔功其三曰敷时绎思我徂维求定其六曰绥万邦屡丰年然则前之武与此酌桓赉般皆武乐异章之名而毛氏错置之 
　　
　　绥万邦屡丰年天命匪解桓桓武王保有厥士于以四方克定厥家于昭于天皇以闲之 
　　
　　武王伐纣万邦咸绥安屡年丰登其以人和故天地之气亦和与天既命武王伐殷又锡之以屡丰年故诗人谓之天命匪解谓天命洊锡勤勤而不懈也桓桓者武徳有所植立也武王能保有其事四方征伐灭国五十克定厥家功成业定是谓植立是诗序武王伐纣已后之事诗人叹美武王之徳盖与天通其桓桓征伐无非天道皇大也大矣哉天以武王伐殷也间代也敬之亦以士为事亦见康诰余释见酌 
　　
　　文王既勤止我应受之敷时绎思我徂维求定时周之命于绎思 
　　
　　止语助也文王本无伐纣之心后以纣恶滋炽民久苦其毒羣圣贤赞文王之安三分天下其时归文王宻人无道助纣为虐文王曰天命也始修王业既勤劳矣大勲未集武王应受此志而继行之敷遍一时之人皆绎思周德思愿周之伐纣思之不已曰绎武王不得已而往伐徂徃也维求安定斯民尔非私于已也时是也是周之天命也天命周往伐也夫周之所以致天下之绎思不已者何也是道甚美也大公无私天之道也使文王武王有一点动乎私之意则安能致天下之绎思于叹美之辞也余释见酌言时是多通用盖记音异尔 
　　
　　于皇时周陟其高山嶞山乔岳允犹翕河敷天之下裒时之对时周之命 
　　
</div>
    <div class="pagination">
<a href="慈湖诗传_page12.html">上一页</a><span>...</span><a href="慈湖诗传_page8.html">8</a><a href="慈湖诗传_page9.html">9</a><a href="慈湖诗传_page10.html">10</a><a href="慈湖诗传_page11.html">11</a><a href="慈湖诗传_page12.html">12</a><span class="current-page">13</span><a href="慈湖诗传_page14.html">14</a><a href="慈湖诗传_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
