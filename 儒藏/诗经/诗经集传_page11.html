<!DOCTYPE html>
<html>
<head>
    <meta charset="UTF-8">
    <title>诗经集传 - 第 11 页/共 14 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>诗经集传 - 第 11 页/共 14 页</h1>
    <div class="content">　　大明八章四章章六句。四章章八句。（名义见小旻篇。一章言天命无常，惟德是与。二章言王季大任之德，以及文王。三章言文王之德。四章五章六章言文王大姒之德，以及武王。七章言武王伐纣。八章言武王克商，以终首章之意。其章以六句八句相闲。又国语以此及下篇，皆为两君相见之乐。说见上篇。）绵绵瓜瓞【音垤】，民之初生，自土沮【音疽】漆【音七】。古公亶父【音甫】，陶【音桃】复【音福】陶穴【叶戸橘反】，未有家室。（比也。绵绵，不绝貌。大曰瓜，小曰瓞。瓜之近本初生者，常小。其蔓不绝，至末而后大也。民，周人也。自，从。土，地也。沮漆，二水名，在豳地。古公，号也。亶父，名也。或曰：字也。后乃追称太王焉。陶，窑竃也。复，重窑也。穴，土室也。家，门内之通名也。豳地近西戎而苦寒。故其俗如此。○此亦周公戒成王之诗。追述大王始迁岐周，以开王业，而文王因之以受天命也。此其首章言瓜之先小后大，以比周人始生于漆沮之上，而古公之时，居于窑竃土室之中，其国甚小，至文王而后大也。）
　　○古公亶父，来朝走马【叶满补反】，率西水浒【音虎】，至于岐下【叶后五反】，爰及姜女，聿来胥宇。（赋也。朝，早也。走马，避狄难也。浒，水涯也。漆沮之侧也。岐下，岐山之下也。姜女，大王妃也。胥，相。宇，宅也。孟子曰：大王居邠，狄人侵之。事之以皮币珠玉犬马，而不得免。乃属其耆老而告之曰：狄人之所欲者，吾土地也。吾闻之也。君子不以其所以养人者害人。二三子何患乎无君。我将去之。去邠踰梁山，邑于岐山之下居焉。邠人曰：仁人也。不可失也。从之者如归市。）
　　○周原膴膴【音武】，堇【音谨】荼如饴【音移】。爰始爰谋【叶谋悲反】，爰契【音器】我龟。曰止曰时，筑室于兹【叶津之反】。（○赋也。周，地名。在岐山之南。广平曰原。膴膴，肥美貌。堇，乌头也。荼，苦菜。蓼属也。饴，饧也。契，所以然火而灼龟者也。仪礼所谓楚焞是也。或曰：以刀刻龟甲，欲钻之处也。○言周原土地之美，虽物之苦者亦甘。于是大王始与豳人之从己者谋居之，又契龟而卜之。旣得吉兆乃告其民曰：可以止于是而筑室矣。或曰：时，谓土功之时也。）
　　○乃慰乃止，乃左乃右【叶羽已反】，乃疆乃理，乃宣乃亩【叶满彼反】。自西徂东，周爰执事【叶上止反】。（○赋也。慰，安。止，居也。左右，东西列之也。疆，谓画其大界。理，谓别其条理也。宣，布散而居也。或曰：导其沟洫也。亩，治其田畴也。自西徂东，自西水浒而徂东也。周，徧也。言靡事不为也。）
　　○乃召司空，乃召司徒，俾立室家【叶古胡反】。其绳则直，缩【音蹜】版以载【叶节力反】，作庙翼翼。（赋也。司空掌营国邑。司徒，掌徒役之事。绳，所以为直。凡营度位处，皆先以绳正之。旣正则束版而筑也。缩，束也。载，上下相承也。言以索束版，投土筑讫，则升下而上，以相承载也。君子将营宫室，宗庙为先，廐库为次，居室为后。翼翼，严正也。）
　　○捄【音倶】之陾陾【音仍】，度【入声】之薨薨，筑之登登，削屡冯冯【音凭】。百堵皆兴，鼛【音皐】鼓弗胜。（赋也。捄，盛土于器也。陾陾，众也。度，投土于版也。薨薨，众声也。登登，相应声。削屡，墙成而削治重复也。冯冯，墙坚声。五版为堵。兴，起也。此言治宫室也。鼛鼓，长一丈二尺。以鼓役事弗胜者，言其乐事劝功，鼓不能止也。）
　　○乃立皐门，皐门有伉【音抗。叶苦郎反】。乃立应门，应门将将【音抢】。乃立冢土，戎丑攸行【叶戸郎反】。（○赋也。传曰：王之郭门曰皐门。伉，高貌。王之正门曰应门。将将，严正也。大王之时，未有制度，特作二门，其名如此。及周有天下，遂尊以为天子之门，而诸侯不得立焉。冢土，大社也。亦大王所立，而后因以为天子之制也。戎丑，大众也。起大事动大众，必有事乎社而后出。谓之宜。）
　　○肆不殄【音佃】厥愠，亦不陨【音尹】厥问。柞【音昨】棫【音域】拔【音佩】矣，行道兑【叶外反】矣。混【音昆】夷駾【音队】矣，维其喙【音讳】矣。（赋也。肆，故今也。犹言遂也。承上起下之辞。殄，绝。愠，怒。陨，坠也。问，闻通。谓声誉也。柞，栎也。枝长叶盛，丛生有刺。棫，白桵也。小木亦丛生有刺。拔，挺拔而上，不拳曲蒙密也。兑，通也。始通道于柞棫之闲也。駾，突。喙，息也。○言大王虽不能殄绝混夷之愠怒，亦不陨坠己之声闻。盖虽圣贤不能必人之不怒己，但不废其自修之实耳。然大王始至此岐下之时，林木深阻，人物鲜少，至于其后生齿渐繁，归附日众，则木拔道通。混夷畏之，而奔突窜伏，维其喙息而已。言德盛而混夷自服也。盖已为文王之时矣。）
　　○虞芮质厥成，文王蹶【音媿】厥生【叶桑经反】。予曰有疏附【叶上声】，予曰有先【上声】后【上声。叶下五反】，予曰有奔奏【音走。叶宗五反】，予曰有御侮。（赋也。虞芮，二国名。质，正。成，平也。传曰：虞芮之君，相与争田。久而不平。乃相与朝周入其境，则耕者让畔，行者让路。入其邑，男女异路，斑白者不提挈。入其朝，士让为大夫，大夫让为卿。二国之君感而相谓曰：我等小人，不可以履君子之境。乃相让以其所争田，为闲田而退。天下闻之，而归者四十余国。苏氏曰：虞，在陕之平陆，芮，在同之冯翊，平陆有闲原焉，则虞芮之所让也。蹶生，未详其义。或曰：蹶，动而疾也。生，犹起也。予，诗人自予也。率下亲上曰疏附。相道前后曰先后。喩德宣誉曰奔奏。武臣折冲曰御侮。○言混夷旣服，而虞芮来质其讼之成。于是诸侯归周者众，而文王由此动其兴起之势。是虽其德之盛，然亦由有此四臣之助而然。故各以予曰起之。其辞繁而不杀者，所以深叹其得人之盛也。）
　　绵九章章六句。（一章言在豳。二章言至岐。三章言定宅。四章言授田居民。五章言作宗庙。六章言治宫室。七章言作门社。八章言至文王而服混夷。九章遂言文王受命之事。余说见上篇。）芃芃【音蓬】棫【音域】朴【音卜】，薪之槱【音酉】之。济济【上声】辟【音璧】王，左右趣【叶此苟反】之。（兴也。芃芃，木盛貌。朴，丛生也。言根枝迫迮相附着也。槱，积也。济济，容貌之美也。辟，君也。君王谓文王也。○此亦以咏歌文王之德。言芃芃棫朴，则薪之槱之矣。济济辟王，则左右趣之矣。盖德盛而人心归附趋向之也。）
　　○济济辟王，左右奉璋。奉璋峩峩，髦士攸宜【叶牛何反】。（○赋也。半圭曰璋。祭祀之礼，王祼以圭瓒。诸臣助之。亚祼以璋瓒。左右奉之。其判在内，亦有趣向之意。峩峩，盛壮也。髦，俊也。）
　　○淠【音譬】彼泾【音经】舟，烝徒楫【音接。叶籍入反】之。周王于迈，六师及之。（兴也。淠，舟行貌。泾，水名。烝，众。楫，棹。于，往。迈，行也。六师，六军也。○言淠彼泾舟，则舟中之人，无不楫之。周王于迈，则六师之众，追而及之。盖众归其德，不令而从也。）
　　○倬【音卓】彼云汉，为章于天【叶铁因反】。周王寿考，遐不作人。（兴也。倬，大也。云汉，天河也。在箕斗二星之闲，其长竟天。章，文章也。文王九十七乃终。故言寿考。遐，与何同。作人，谓变化鼓舞之也。）
　　○追【音堆】琢【音卓】其章，金玉其相。勉勉我王，纲纪四方。（兴也。追，雕也。金曰雕，玉曰琢。相，质也。勉勉，犹言不已也。凡网罟，张之为网，理之为纪。○追之琢之，则所以美其文者至矣。金之玉之，则所以美其质者至矣。勉勉我王，则所以纲纪乎四方者至矣。）
　　棫朴五章章四句。（此诗前三章，言文王之德，为人所归。后二章，言文王之德，有以振作纲纪天下之人而人归之。自此以下至假乐，不知何人所作。疑多出于周公也。）瞻彼旱麓【音鹿】，榛楛【音戸】济济【上声】。岂弟君子，干禄岂弟。（兴也。旱，山名。麓，山足也。榛，似栗而小。楛，似荆而赤。济济，众多也。岂弟，乐易也。君子指文王也。○此亦以咏歌文王之德。言旱山之麓，则榛楛济济然矣。岂弟君子，则其干禄也岂弟矣。于禄岂弟，言其于禄之有道。犹曰其争也君子云尔。）
　　○瑟彼玉瓒【才旱反】，黄流在中。岂弟君子，福禄攸降【叶呼攻反】。（○兴也。瑟，缜密貌。玉瓒，圭瓒也。以圭为柄，黄金为勺，靑金为外，而朱其中也。黄流，郁鬯也。酿秬黍为酒。筑郁金煮而和之，使芬芳条鬯，以瓒酌而祼之也。攸，所。降，下也。○言瑟然之玉瓒，则必有黄流在其中。岂弟之君子，则必有福禄下其躬。明宝器不荐于亵味，而黄流不注于瓦缶，则知盛德必享于禄寿，而福泽不降于淫人矣。）
　　○鸢【音沿】飞戾天【叶铁因反】，鱼跃于渊【叶一均反】。岂弟君子，遐不作人。（兴也。鸢，鸱类。戾，至也。李氏曰：抱朴子曰：鸢之在下无力。及至乎上，耸身直翅而已。盖鸢之飞，全不用力，亦如鱼跃怡然自得，而不知其所以然也。遐，何也。○言鸢之飞，则戾于天矣。鱼之跃，则出于渊矣。岂弟君子，而何不作人乎。言其必作人也。）
　　○淸酒旣载【叶节力反】，骍【音觪】牡旣备【叶蒲北反】，以享以祀【叶逸织反】，以介景福【叶笔力反】。（○赋也。载，在尊也。备，全具也。承上章言。有岂弟之德，则祭必受福也。）
　　○瑟彼柞棫，民所燎矣。岂弟君子，神所劳【去声】矣。（兴也。瑟，茂密貌。燎，爨也。或曰：熂燎除其旁草，使木茂也。劳，慰抚也。）
　　○莫莫葛藟【音垒】，施【音异】于条枚【音梅】。岂弟君子，求福不回。（兴也。莫莫，盛貌。回，邪也。）
　　旱麓六章章四句
　　思齐【音斋】大任，文王之母，思媚周姜，京室之妇【音阜】。大姒嗣徽音，则百斯男【叶尼心反】。（○赋也。思，语辞。齐，庄。媚，爱也。周姜，大王之妃，大姜也。京，周也。大姒，文王之妃也。徽，美也。百男，举成数而言其多也。○此诗亦歌文王之德，而推本言之曰：此庄敬之大任，乃文王之母，实能媚于周姜。而称其为周室之妇。至于大姒，又能继其美德之音，而子孙众多。上有圣母，所以成之者远，内有贤妃所以助之者深也。）
　　○惠于宗公，神罔时怨，神罔时恫【音通】。刑于寡妻，至于兄弟，以御【音迓】于家邦【叶下工反】。（○赋也。惠，顺也。宗公，宗庙先公也。恫，痛也。刑，仪法也。寡妻，犹言寡小君也。御，迎也。○言文王顺于先公，而鬼神歆之无怨恫者，其仪法，内施于闺门，而至于兄弟，以御于家邦也。孔子曰：家齐而后国治。孟子曰：言举斯心加诸彼而已。张子曰：言接神人，各得其道也。）
　　○雝雝【音雍】在宫，肃肃在庙【叶音貌】。不显亦临，无射【音亦】亦保【叶音鲍】。（○赋也。雝雝，和之至也。肃肃，敬之至也。不显，幽隐之处也。射，与斁同。厌也。保，犹守也。○言文王在闺门之内，则极其和，在宗庙之中，则极其敬。虽居幽隐，亦常若有临之者。无厌射，亦常有所守焉。其纯亦不已盖如是。）
　　○肆戎疾不殄，烈假【上声】不瑕。不闻亦式，不谏亦入。（赋也。肆，故今也。戎，大也。疾，犹难也。大难，如羑里之囚，及昆夷猃狁之属也。殄，绝。烈，光。假，大。瑕，过也。此两句，与不殄厥愠，不陨厥问，相表里。闻，前闻也。式，法也。○承上章言，文王之德如此。故其大难虽不殄绝，而光大亦无玷鈌。虽事之无所前闻者，而亦无不合于法度。虽无谏诤之者，而亦未尝不入于善。传所谓性与天合是也。）
　　○肆成人有德，小子有造。古之人无斁【音亦】，誉髦斯士。（赋也。冠以上为成人。小子，童子也。造，为也。古之人，指文王也。誉，名。髦，俊也。○承上章言。文王之德见于事者如此。故一时人材，皆得其所成就。盖由其德纯而不已。故令此士皆有誉于天下，而成其俊乂之美也。）
　　思齐五章二章章六句三章章四句
　　皇矣上帝，临下有赫【叶黑各反】，监观四方，求民之莫。维此二国，其政不获【叶胡郭反】，维彼四国，爰究爰度【入声】。上帝耆之，憎其式廓，乃眷西顾，此维与宅【叶达各反】。（○赋也。皇，大。临，视也。赫，威明也。监，亦视也。莫，定也。二国，夏商也。不获，谓失其道也。四国，四方之国也。究，寻。度，谋也。耆憎式廓，未详其义。或曰：耆，致也。憎，当作增。式廓，犹言规模也。此，谓岐周之地也。○此诗叙大王大伯王季之德，以及文王伐密伐崇之事也。此其首章先言，天之临下甚明。但求民之安定而已。彼夏商之政旣不得矣。故求于四方之国。苟上帝之所欲致者，则增大其疆境之规模，于是乃眷然顾视西土，以此岐周之地，与大王为居宅也。）
　　○作之屛【音丙】之，其菑【音缁】其翳【音意】。修之平之，其灌其栵【音例】。启之辟【音辟】之，其柽其椐【音居。叶纪庶反】。攘之剔之，其檿【音厌】其柘【叶都故反】。帝迁明德，串【音贯】夷载路。天立厥配，受命旣固。（赋也。作，拔起也。屛，去之也。菑，木立死者也。翳，自毙者也。或曰：小木蒙密蔽翳者也。修平，皆治之使疏密正直得宜也。灌，丛生者也。栵，行生者也。启辟，芟除也。柽，河柳也。似杨赤色。生河邉。椐，）樻（也。肿节似扶老。可为杖者也。攘剔，谓穿剔。去其繁冗，使成长也。檿，山桑矣。与柘皆美材，可为弓干。又可蚕也。明德，谓明德之君。卽太王也。串夷载路，未详。或曰：串夷，卽混夷。载路，谓满路而去。所谓混夷駾矣者也。配，贤妃也。谓太姜。○此章言大王迁于岐周之事。盖岐周之地，本皆山林险阴，无人之境，而近于昆夷。太王居之，人物渐盛，然后渐次开辟如此。乃上帝迁此明德之君，使居其地，而昆夷远遁。天又为之立贤妃以助之。是以受命坚固，而卒成王业也。）
　　○帝省其山，柞棫斯拔【音佩】，松柏斯兑【徒外反】。帝作邦作对，自大【音泰】伯王季。维此王季，因心则友【叶羽已反】。则友其兄【叶虚王反】，则笃其庆【叶袪羊反】，载锡之光。受禄无丧【去声。叶平声】，奄有四方。（赋也。拔兑，见绵篇。此亦言其山林之闲，道路通也。对，犹当也。作对，言择其可当此国者，以君之也。太伯，太王之长子。王季，太王之少子也。因心，非勉强也。善兄弟曰友。兄，谓大伯也。笃，厚。载，则也。奄字之义，在忽遂之闲。○言帝省其山，而见其木拔道通，则知民之归之者益众矣。于是旣作之邦，又与之贤君，以嗣其业。盖自其初生大伯王季之时而已定矣。于是大伯见王季生文王，又知天命之有在。故适呉不反。大王没，而国传于王季。及文王，而周道大兴也。然以太伯而避王季，则王季疑于不友，故又特言王季所以友其兄者。乃因其心之自然，而无待于勉强。旣受大伯之让，则益修其德，以厚周家之庆，而与其兄以让德之光。犹曰彰其知人之明，不为徒让耳。其德如是。故能受天禄而不失，至于文王，而奄有四方也。）
　　○维此王季，帝度【入声】其心，貊【音麦】其德音，其德克明。克明克类，克长克君。王【如字。去声】此大邦，克顺克比【音匕】。比【去声】于文王，其德靡悔【叶虎洧反】。旣受帝祉，施【音异】于孙子【叶奖里反】。（○赋也。度，能度物制义也。貊，春秋传乐记皆作莫。谓其莫然淸静也。克明，能察是非也。克类，能分善恶也。克长，敎诲不倦也。克君，赏庆刑威也。言其赏不僭。故人以为庆。刑不滥。故人以为威也。顺，慈和徧服也。比，上下相亲也。比于，至于也。悔，遗恨也。○言上帝制王季之心，使有尺寸能度义。又淸静其德音，使无非闲之言。是以王季之德能此六者。至于文王，而其德尤无遗恨。是以旣受上帝之福，而延及于子孙也。）
　　○帝谓文王，无然畔援，无然歆羡。诞先登于岸【叶鱼战反】。密人不恭，敢距大邦【叶卜攻反】，侵阮徂共【音恭】。王赫斯怒【叶暖五反】，爰整其旅，以按【音遏】徂旅，以笃于周祜【候五反】，以对于天下【叶后五反】。（○赋也。帝谓文王，设为天命文王之词。如下所言也。无然，犹言不可如此也。畔，离畔也。援，攀援也。言舍此而取彼也。歆，欲之动也。羡，爱慕也。言肆情以狥物也。岸，道之极至处也。密，密须氏也。姞姓之国，在今宁州。阮，国名。在今泾州。徂，往也。共，阮国之地名。今泾州之共池是也。其旅，周师也。按，遏也。徂旅，密师之往共者也。祜，福。对，答也。○人心有所畔援，有所歆羡，则溺于人欲之流，而不能以自济。文王无是二者。故独能先知先觉，以造道之极至。盖天实命之，而非人力之所及也。是以密人不恭，敢违其命，而擅兴师旅以侵阮，而往至于共，则赫怒整兵，而往遏其众，以厚周家之福，而答天下之心。盖亦因其可怒而怒之，初未尝有所畔援歆羡也。此文王征伐之始也。）
　　○依其在京【叶居良反】，侵自阮疆。陟我高冈，无矢我陵，我陵我阿。无飮我泉，我泉我池【叶徒何反】。度其鲜【息浅反】原，居岐之阳，在渭之将。万邦之方，下民之王。（赋也。依，安貌。京，周京也。矢，陈。鲜，喜。将，侧。方，郷也。○言文王安然在周之京，而所整之兵，旣遏密人。遂从阮疆，而出以侵密。所陟之冈，卽为我冈，而人无敢陈兵于陵，飮水于泉，以拒我也。于是相其高原，而徙都焉。所谓程邑也。其地于汉为扶风安陵。今在京兆府咸阳县。）
　　○帝谓文王，予怀明德，不大声以色，不长夏以革。不识不知，顺帝之则。帝谓文王，询尔仇方，同尔兄弟，以尔钩援【音爰】，与尔临冲，以伐崇墉。（赋也。予，设为上帝之自称也。怀，眷念也。明德，文王之明德也。以，犹与也。夏革，未详。则，法也。仇方，雠国也。兄弟，与国也。钩援，钩梯也。所以钩引上城，所谓云梯者也。临，临车也。在上临下者也。冲，冲车也。从旁冲突者也。皆攻城之具也。崇，国名。在今京兆府鄠县。墉，城也。史记崇侯虎谮西伯于纣。纣囚西伯于羑里。西伯之臣，闳夭之徒，求美女奇物善马以献纣。纣乃赦西伯，赐之弓矢鈇钺，得专征伐曰：谮西伯者崇侯虎也。西伯归三年，伐崇侯虎，而作丰邑。○言上帝眷念文王，而言其德之深微，不暴着其形迹。又能不作聦明，以循天理。故又命之以伐崇也。吕氏曰：此言文王德不形而功无迹。与天同体而已。虽兴兵以伐崇，莫非顺帝之则，而非我也。）
　　○临冲闲闲【叶胡员反】，崇墉言言，执讯【音信】连连，攸馘【音）虢（】安安【叶于肩反】。是类是禡【音骂】，是致是附【叶上声】。四方以无侮。临冲茀茀【音弗。叶文聿反】，崇墉仡仡【音屹】。是伐是肆，是绝是忽【叶虚屈反】。四方以无拂【叶分聿反】。（○赋也。闲闲，徐缓也。言言，高大也。连连，属续状。馘，割耳也。军法，获者不服，则杀而献其左耳。安安，不轻暴也。类，将出师祭上帝也。禡，至所征之地，而祭始造军法者。谓黄帝及蚩尤也。致，致其至也。附，使之来附也。茀茀，强盛貌。仡仡，坚壮貌。肆，纵兵也。忽，灭。拂，戾也。春秋传曰：文王伐崇，三旬不降。退修敎而复伐之。因垒而降。○言文王伐崇之初，缓攻徐战，告祀群神，以致附来者，而四方无不畏服。及终不服，则纵兵以灭之，而四方无不顺从也。夫始攻之缓，战之徐也，非力不足也，非示之弱也。将以致附而全之也。及其终不下，而肆之也，则天诛不可以留，而罪人不可以不得故也。此所谓文王之师也。）
　　皇矣八章章十二句。（一章二章言天命大王，三章四章言天命王季，五章六章言天命文王伐密，七章八章言天命文王伐崇。）经始灵台【叶田饴反】，经之营之。庶民攻之，不日成之。经始勿亟【音棘】，庶民子来【叶六直反】。（○赋也。经，度也。灵台，文王所作。谓之灵者，言其倐然而成，如神灵之所为也。营，表。攻，作也。不日，不终日也。亟，急也。○国之有台，所以望氛祲，察灾祥，时观游，节劳佚也。文王之台，方其经度营表之际，而庶民已来作之。所以不终日而成也。虽文王心恐烦民，戒令勿亟，而民心乐之，如子趣父事，不召自来也。孟子曰：文王以民力为台为沼。而民欢乐之。谓其台曰灵台，谓其沼曰灵沼。此之谓也。）
　　○王在灵囿【叶音郁】，麀【音忧】鹿攸伏。麀鹿濯濯，白鸟翯翯【音鹤】。王在灵沼【叶音灼】，于牣鱼跃。（赋也。灵囿，台之下有囿。所以域养禽兽也。麀，牝鹿也。伏，言安其所处，不惊扰也。濯濯，肥泽貌。翯翯，洁白貌。灵沼，囿之中有沼也。牣，满也。鱼满而跃，言多而得其所也。）
　　○虡【音巨】业维枞【音匆】，贲【音焚】鼓维镛【音庸】。于论【平声】鼓锺，于乐【音洛】辟【音璧】廱。（赋也。虡，植木以悬钟磬。其横者曰栒。业，栒上大版。刻之捷业，如锯齿者也。枞，业上悬钟磬处，以绿色为崇牙。其状枞枞然者也。贲，大鼓也。长八尺鼓四尺，中围加三之一。镛，大钟也。论，伦也。言得其伦理也。辟，璧通。廱，泽也。辟廱，天子之学。大射行礼之处也。水旋丘如璧。以节观者。故曰辟雍。）
　　○于论鼓锺，于乐辟廱。鼍【音驮】鼓逢逢【音蓬】，蒙【音蒙】瞍【音叟】奏公。（赋也。鼍，似蜥蜴长丈余，皮可冒鼓。逢逢，和也。有眸子而无见曰蒙，无眸子曰瞍。古者乐师皆以瞽者为之。以其善听而审于音也。公，事也。闻鼍鼓之声，而知蒙瞍方奏其事也。）
　　灵台四章二章章六句二章章四句。（东莱吕氏曰：前二章乐文王有台池鸟兽之乐也。后二章乐文王有钟鼓之乐也。皆述民乐之词也。）下武维周，世有哲王。三后在天，王配于京【叶居良畔>。○赋也。下义未详。或曰：字当作文。言文王武王实造周也。哲王，通言大王王季也。三后，大王王季文王也。在天，旣没而其精神上与天合也。王，武王也。配，对也。谓继其位以对三后也。京，镐京也。○此章美武王能缵大王王季文王之绪，而有天下也。）
　　○王配于京，世德作求。永言配命，成王之孚【叶孚尤反】。（○赋也。言武王能继先王之德，而长言合于天理。故能成王者之信于天下也。若暂合而遽离，暂得而遽失，则不足以成其信矣。）
　　○成王之孚，下土之式。永言孝思，孝思维则。（赋也。式则，皆法也。○言武王所以能成王者之信，而为四方之法者，以其长言孝思而不忘，是以其孝可为法耳。若有时而忘之，则其孝者伪耳。何足法哉。）
　　○媚兹一人，应侯顺德。永言孝思，昭哉嗣服【叶蒲北反】。（○赋也。媚，爱也。一人，谓武王。应，如丕应徯志之应。侯，维。服，事也。○言天下之人，皆爱戴武王，以为天子。而所以应之，维以顺德。是武王能长言孝思，而明哉其嗣先王之事也。）
　　○昭兹来许，绳其祖武，于万斯年，受天之祜【音戸】。（○赋也。昭兹，承上句而言。兹哉，声相近。古盖通用也。来，后世也。许，犹所也。绳，继。武，迹也。○言武王之道昭明如此。来世能继其迹，则久荷天禄，而不替矣。）
　　○受天之祜，四方来贺。于万斯年，不遐有佐。（赋也。贺，朝贺也。周末秦强。天子致胙，诸侯皆贺。遐，何通。佐，助也。盖曰：岂不有助乎云尔。）
　　下武六章章四句。（或疑，此诗有成王字，当为康王以后之诗。然考寻文意，恐当只如旧说。且其文体亦与上下篇，血脉通贯。非有误也。）文王有声，遹【音聿】骏【音峻】有声。遹求厥宁，遹观厥成。文王烝哉。（赋也。遹义未详。疑与聿同。发语词。骏，大也。烝，君也。○此诗言文王迁丰，武王迁镐之事，而首章推本之曰：文王之有声也。甚大乎其有声也。盖以求天下之安宁，而观其成功耳。文王之德如是。信乎其克君也哉。）
　　○文王受命，有此武功。旣伐于崇，作邑于丰。文王烝哉。（赋也。伐崇事，见皇矣篇。作邑，徙都也。丰，卽崇国之地。在今鄠县杜陵西南。）
　　○筑城伊淢【音洫】，作丰伊匹。匪棘其欲，遹追来孝【叶许六反。或呼侯反】。王后烝哉。（赋也。淢，城沟也。方十里为城。城闲有沟，深广各八尺。匹，称。棘，急也。王后，亦指文王也。○言文王营丰邑之城。因旧沟为限而筑之。其作邑居，亦称其城而不侈大。皆非急成己之所欲也。特追先人之志，而来致其孝耳。）
　　○王公伊濯，维丰之垣【音袁】。四方攸同，王后维翰【叶胡田反】。王后烝哉。（赋也。公，功也。濯，着明也。○王之功所以着明者，以其能筑此丰之垣故尔。四方于是来归，而以文王为桢干也。）
　　○丰水东注，维禹之绩。四方攸同，皇王维辟。皇王烝哉。（赋也。丰水东北流，径丰邑之东，入渭而注于河。绩，功也。皇王，有天下之号。指武王也。辟，君也。○言丰水东注，由禹之功。故四方得以来同于此，而以武王为君。此武王未作镐京时也。）
　　○镐京辟廱，自西自东，自南自北，无思不服【叶蒲北反】。皇王烝哉。（赋也。镐京，武王所营也。在丰水东，去丰邑二十五里。张子曰：周家自后稷居邰，公刘居豳，大王邑岐，而文王则迁于丰，至武王又居于镐。当是时，民之归者日众。其地有不能容，不得不迁也。辟廱，说见前篇。张子曰：灵台辟廱，文王之学也。镐京辟廱，武王之学也。至此始为天子之学矣。无思不服，心服也。孟子曰：天下不心服而王者，未之有也。○此言武王徙居镐京，讲学行礼，而天下自服也。）
　　○考卜维王，宅是镐京【叶居良反】。维龟正【叶诸盈反】之，武王成之。武王烝哉。（赋也。考，稽。宅，居。正，决也。成之，作邑居也。张子曰：此举谥者，追述其事之言也。）
　　○丰水有芑，武王岂不仕。诒厥孙谋，以燕翼子【叶奬里反】。武王烝哉。（兴也。芑，草名。仕，事。诒，遗。燕，安。翼，敬也。子，成王也。○镐京犹在丰水下流。故取以起兴。言丰水犹有芑，武王岂无所事乎。诒厥孙谋，以燕翼子，则武王之事也。谋及厥孙，则子可以无事矣。或曰：赋也。言丰水之傍，生物繁茂。武王岂不欲有事于此哉。但以欲遗孙谋，以安翼子。故不得而不迁耳。）
　　文王有声八章章五句。（此诗以武功称文王。至于武王，则言皇王维辟，无思不服而已。盖文王旣造厥始，则武王续而终之无难也。又以见文王之文，非不足于武。而武王之有天下，非以力取之也。）文王之什十篇六十六章四百一十四句。（郑谱，此以上为文武时诗，以下为成王周公时诗。今按文王首句，卽云文王在上，卽非文王之诗矣。又曰：无念尔祖，则非武王之诗矣。大明有声幷言文武者非一。安得为文武之时所作乎。盖正雅皆成王周公以后之诗。但此什皆为追述文武之德。故谱因此而误耳。）生民之什三之二
　　厥初生民，时维姜嫄【音原。叶鱼伦反】。生民如何，克禋【音因】克祀【叶养里反】，以弗无子【叶奬里反】。履帝武敏【叶母鄙反】歆，攸介攸止，载震载夙【叶相卽反】，载生载育【叶曰逼反】。时维后稷。（赋也。民，人也。谓周人也。时，是也。姜嫄，炎帝后。姜姓有邰氏女。名嫄。为高辛之世妃。精意以享，谓之禋祀。郊禖矣。弗之言，祓也。祓无子，求有子也。古者立郊禖。盖祭天于郊，而以先媒配也。变媒言禖者，神之也。其礼以玄鸟至之日，用大牢祀之。天子亲往，后率九嫔御。乃礼天子所御，带以弓韣，授以弓矢，于郊禖之前也。履，践也。帝，上帝也。武，迹。敏，拇。歆，动也。犹惊异也。介，大也。震，娠也。夙，肃也。生子者，及月辰居侧室也。育，养也。○姜嫄出祀郊禖见大人迹，而履其拇。遂歆歆然如有人道之感。于是卽其所大所止之处，而震动有娠。乃周人所由以生之始也。周公制礼，尊后稷以配天。故作此诗，以推本其始生之祥，明其受命于天，固有以异于常人也。然巨迹之说，先儒或颇疑之。而张子曰：天地之始，固未尝先有人也，则人固有化而生者矣。盖天地之气生之也。苏氏亦曰：凡物之异于常物者，其取天地之气常多。故其生也或异。麒麟之生，异于犬羊，蛟龙之生，异于鱼鳖。物固有然者矣。神人之生，而有以异于人。何足怪哉。斯言得之矣。）
　　○诞弥厥月，先生如达【音门】。不坼【音拆】不副【音劈。叶孚迫反】，无菑【音灾】无害【叶音曷】，以赫厥灵。上帝不宁，不康禋祀【叶养里反】，居然生子【叶奬里反】。（○赋也。诞，发语辞。弥，终也。终十月之期也。先生，首生也。达，小羊也。羊子，易生无留难也。坼副，皆裂也。赫，显也。不宁，宁也。不康，康也。居然，犹徒然也。○凡人之生，必坼副灾害其母，而首生之子尤难。今姜嫄首生后稷，如羊子之易。无坼副灾害之苦。是显其灵异也。上帝岂不宁乎，岂不康我之禋祀乎。而使我无人道，而徒然生是子也。）
　　○诞寘之隘巷，牛羊腓【音肥】字之。诞寘之平林，会伐平林。诞寘之寒氷，鸟覆【去声】翼【音异】之。鸟乃去矣，后稷呱【叶去声】矣。实覃实吁【叶去声】，厥声载路。（赋也。隘，狭。腓，芘。字，爱。会，値也。値人伐木而收之。覆，盖。翼，藉也。以一翼覆之，以一翼藉之也。呱，啼声也。覃，长。吁，大。载，满也。满路，言其声之大也。○无人道而生子。或者以为不祥。故弃之而有此异也。于是始收而养之。）
　　○诞实匍【音蒲】匐，克岐克嶷。以就口食，蓺之荏【音餁】菽。荏菽旆旆，禾役穟穟【音遂】，麻麦幪幪【莫孔反】，瓜瓞唪唪【音蚌】。（○赋也。匍匐，手足并行也。岐嶷，峻茂之状。就，向也。口食，自能食也。盖六七岁时也。蓺，树也。荏菽，大豆也。旆旆，枝旟扬起也。役，列也。穟穟，苗美好之貌也。幪幪然，茂密也。唪唪然，多实也。○言后稷能食时，已有种殖之志。盖其天性然也。史记曰：弃为儿时，其游戏好种殖麻麦，麻麦美。及为成人，遂好耕农。尧举以为农师。）
　　○诞后稷之穑，有相【去声】之道【叶徒口反】。茀【音弗】厥丰草【音苟】，种【去声】之黄茂【叶莫口反】。实方实苞【叶补苟反】，实种【上声】实褎【叶徐久反】，实发实秀【叶忽久反】，实坚实好【叶许口反】，实颕实栗，卽有邰【音台】家室。（赋也。相，助也。言尽人力之助也。茀，治也。种，布之也。黄茂，嘉谷也。方，房也。苞，甲而未拆也。此渍其种也。种，甲拆而可为种也。褎，渐长也。发，尽发也。秀，始穟也。坚，其实坚也。好，形味好也。颕，实繁硕而埀末也。栗，不秕也。旣收成，见其实皆栗栗然不秕也。邰，后稷之母家也。岂其或灭或迁，而遂以其地封后稷欤。○言后稷之穑如此。故尧以其有功于民，封于邰。使卽其母家而居之，以主姜嫄之祀。故周人亦世祀姜嫄焉。）
　　○诞降嘉种，维秬【音巨】维秠【音痞】，维穈【音门】维芑【音起】。恒【音亘】之秬秠，是获是亩【叶蒲洧反】，恒之穈芑，是任【音壬】是负【叶扶委反】，以归肇祀【叶养里反】。（○赋也。降，降是种于民也。书曰：稷降播种，是也。秬，黑黍也。秠，黑黍，一稃二米者也。穈，赤梁粟也。芑，白梁粟也。恒，徧也。谓徧种之也。任，肩任也。负，背负也。旣成则获而栖之于亩，任负而归，以供祭祀也。秬秠言获亩，穈芑言任负，互文耳。肇，始也。稷始受国为祭主。故曰肇祀。）
　　○诞我祀如何，或舂或揄【音由】，或簸【波我反】或蹂【音柔】，释之叟叟【音捜】，烝之浮浮。载谋载惟，取萧祭脂，取羝【音底】以軷【音钹。叶蒲昧反】，载燔载烈【如字。叶力制反】，以兴嗣岁【叶音雪。又如字】。（○赋也。我祀，承上章而言。后稷之祀也。揄，抒臼也。簸，扬去糠也。蹂，蹂禾取谷以继之也。释，淅米也。叟叟，声也。浮浮，气也。谋，卜日择土也。惟，齐戒具修也。萧，蒿也。宗庙之祭，取萧合膟膋爇之，使臭达墙屋也。羝，牡羊也。軷，祭行道之神也。燔，传诸火也。烈，贯之而加于火也。四者皆祭祀之事。所以兴来岁而继往岁也。）
　　○卬【音昴】盛【音成】于豆，于豆于登。其香始升，上帝居歆。胡臭亶时【叶上止反】。后稷肇祀【叶养里反】，庶无罪悔【叶呼委反】，以迄【音肸】于今。（赋也。卬，我也。木曰豆。以荐菹醢也。瓦曰登。以荐大羹也。居，安也。鬼神食气曰歆。胡，何。臭，香。亶，诚也。时，言得其时也。庶，近。迄，至也。○此章言其尊祖配天之祭。其香始升，而上帝已安而享之，言应之疾也。此何但芳臭之荐，信得其时哉。盖自后稷之肇祀，则庶无罪悔，而至于今矣。曾氏曰：自后稷肇祀以来前后相承，兢兢业业，惟恐一有罪悔，获戾于天。阅数百年，而此心不易。或曰：庶无罪悔，以迄于今，言周人世世用心如此也。）
　　生民八章四章章十句四章章八句。（此诗未详所用。岂郊祀之后，亦有受厘颁胙之礼也欤。旧说第三章八句，第四章十句。今按第三章当为十句，第四章当为八句，则去呱吁路，音韵谐协，呱声载路，文势通贯。而此诗八章，皆以十句八句相闲为次。又二章以后七章以前，每章章之首，皆有诞字。）敦【音团】彼行苇，牛羊勿践履。方苞方体，维叶泥泥【音祢】。戚戚兄弟，莫远具尔。或肆之筵，或授之几。（兴也。敦，聚貌。勾萌之时也。行，道也。勿，戒止之词也。苞，甲而未拆也。体，成形也。泥泥，柔泽貌。戚戚，亲也。莫，犹勿也。具，倶也。尔，与迩同。肆，陈也。○疑此祭毕，而燕父兄耆老之诗。故言敦彼行苇，而牛羊勿践履，则方苞方体，而叶泥泥矣。戚戚兄弟，而莫远具尔，则或肆之筵，而或授之几矣。此方言其开燕设席之初，而殷懃笃厚之意，蔼然已见于言语之外矣。读者详之。）
　　○肆筵设席【叶祥勺反】，授几有缉御【叶鱼驾反】。或献或酢，洗爵奠斝【音假。叶居讶反】。醓【音嗿】醢以荐【叶卽畧反】，或燔或炙【叶陟畧反】。嘉殽脾【音琵】臄【音剧】，或歌或咢【音岳】。（○赋也。设席，重席也。缉，续。御，侍也。有相续代而侍者。言不乏使也。进酒于客曰献，客答之曰酢。主人又洗爵酬客，客受而奠之不举也。斝，爵也。夏曰醆，殷曰斝，周曰爵。醓，醢之多汁者也。燔用肉，炙用肝。臄，口上肉也。歌者，比于琴瑟也。徒击鼓曰咢。○言侍御献酬，飮食歌乐之盛也。）
　　○敦【音雕】弓旣坚【叶古因反】，四鍭【音侯】旣钧。舍矢旣均，序宾以贤【叶下珍反】。敦弓旣句【音姤】，旣挟【）予（协反】四鍭。四鍭如树【叶上主反】，序宾以不侮。（赋也。敦，雕通。画也。天子雕弓。坚，犹劲也。鍭，翦羽也。钧，参亭也。谓三分之一在前，二在后，三订之而平者。前有铁重也。舍，释也。谓发矢也。均，皆中也。贤，射多中也。投壶曰：某贤于某若于纯。奇则曰奇，均则曰左右均，是也。句，彀通。谓引满也。射礼，搢三挟一，旣挟四鍭，则徧释矣。如树，如手就树之。言贯革而坚正也。不侮，敬也。令弟子辞。所谓无怃，无敖，无偕立，无踰言者也。或曰：不以中病不中者也。射以中多为隽。不侮为德。○言旣燕而射以为乐也。）
　　○曾孙维主【叶当口反】，酒醴维醹【音乳。叶奴口反】。酌以大斗【叶肿瘐反】，以祈黄耇【叶果五反】。黄耇台背【叶必墨反】，以引以翼。寿考维祺【音其】，以介景福【叶笔力反】。（○赋也。曾孙，主祭者之称。今祭毕而燕。故因而称之也。醹，厚也。大斗，柄长三尺。祈，求也。黄耇，老人之称。以祈黄耇，犹曰以介眉寿云耳。古器物欵识云，用蕲万寿，用蕲眉寿，永命多福。用蕲眉寿，万年无疆。皆此类也。台，鲐也。大老则背有鲐文。引，导。翼，辅。祺，吉也。○此颂祷之词。欲其飮此酒而得老寿，又相引导辅翼，以享寿祺介景福也。）
　　行苇四章章八句。（毛，七章二章章六句五章章四句。郑，八章章四句。毛首章以四句兴二句。不成文理。二章又不协韵。郑首章有起兴，而无所兴。皆误。今正之如此。）旣醉以酒，旣饱以德。君子万年，介尔景福【叶笔力反】。（○赋也。德，恩惠也。君子，谓王也。尔，亦指王也。○此父兄所以答行苇之诗。言享其飮食恩惠之厚，而愿其受福如此也。）
　　○旣醉以酒，尔殽旣将。君子万年，介尔昭明【叶谟郎反】。（○赋也。殽，俎实也。将，行也。亦奉持而进之意。昭明，犹光大也。）
　　○昭明有融，高朗令终。令终有俶【尺六反】，公尸嘉告【叶姑沃反】。（○赋也。融，明之盛也。春秋传曰：明而未融。朗，虚明也。令终，善终也。洪范所谓考终命。古器物铭，所谓令终令命，是也。俶，始也。公戸，君尸也。周称王，而尸但曰公尸。盖因其旧。如秦已称皇帝。而其男女犹称公子公主也。嘉告，以善言告之。谓嘏辞也。盖欲善其终者，必善其始。今固未终也。而旣有其始矣。于是公尸以此告之。）
　　○其告维何，笾豆静嘉【叶居何反】。朋友攸摄，摄以威仪【叶牛何反】。（○赋也。静嘉，淸洁而美也。朋友，指宾客助祭者。说见楚茨篇。摄，捡也。○公尸告以汝之祭祀，笾豆之荐，旣静嘉矣。而朋友相摄佐者，又皆有威仪当神意也。自此至终篇，皆述尸告之辞。）
　　○威仪孔时【叶上止反】，君子有孝子【叶奬里反】。孝子不匮，永锡尔类。（赋也。孝子，主人之嗣子也。仪礼，祭祀之终，有嗣举奠。匮，竭。类，善也。○言汝之威仪，旣得其宜，又有孝子以举奠。孝子之孝，诚而不竭，则宜永锡尔以善矣。东莱吕氏曰：君子旣孝，而嗣子又孝。其孝可谓源源不竭矣。）
　　○其类维何，室家之壸【音悃。叶苦俊反】。君子万年，永锡祚胤【音孕】。（○赋也。壶，宫中之巷也。言深远而严肃也。祚，福禄也。胤，子孙也。锡之以善。莫大于此。）
　　○其胤维何，天被【音备】尔禄，君子万年，景命有仆。（赋也。仆，附也。○言将使尔有子孙者，先当使尔被天禄，而为天命之所附属。下章乃言子孙之事。）
　　○其仆维何，厘【音离】尔女士。厘尔女士，从以孙子【叶奬里反】。（○赋也。厘，予也。女士，女之有士行者。谓生淑媛使为之妃也。从，随也。谓又生贤子孙也。）
　　旣醉八章章四句
　　凫【音扶】鹥【音医】在泾，公尸来燕来宁。尔酒旣淸，尔殽旣馨。公尸燕飮，福禄来成。（兴也。凫，水鸟。如鸭者。鹥，鸥也。泾，水名。尔，自歌工而指主人也。馨，香之远闻也。○此祭之明日，绎而宾尸之乐。故言凫鹥则在泾矣。公戸则来燕来宁矣。酒淸殽馨，则公尸燕飮，而福禄来成矣。）
　　○凫鹥在沙【叶桑何反】，公尸来燕来宜【叶牛何反】。尔酒旣多，尔殽旣嘉【叶居何反】。公尸燕飮，福禄来为【叶吾禾反】。（○兴也。为，犹助也。）
　　○凫鹥在渚，公尸来燕来处。尔酒旣湑【上声】，尔殽伊脯。公尸燕飮，福禄来下【叶后五反】。（○兴也。渚，水中高地也。湑，酒之泲者也。）
　　○凫鹥在潨【音丛】，公尸来燕来宗。旣燕于宗，福禄攸降【叶乎攻反】。公尸燕飮，福禄来崇。（兴也。潨，水会也。来宗之宗，尊也。于宗之宗，庙也。崇，积而高大也。）
　　○凫鹥在亹【音门】，公尸来止熏熏【叶眉贫反】。旨酒欣欣，燔炙芬芬【叶丰匀反】。公尸燕飮，无有后艰【叶居银反】。（○兴也。亹，水流峡中，两岸如门也。熏熏，和说也。欣欣，乐也。芬芬，香也。）
　　凫鹥五章章六句
　　假【音嘉】乐【音洛】君子【叶音则】，显显令德。宜民宜人，受禄于天【叶铁飮反】。保右【音又】命【叶弥幷反】之，自天申之。（赋也。嘉，美也。君子，指王也。民，庶民也。人，在位者也。申，重也。○言王之德旣宜民人，而受天禄矣。而天之于王，犹反复眷顾之而不厌，旣保之右之，命之而又申重之也。疑此卽公尸之所以答凫鹥者也。）
　　○干禄百福【叶笔力反】，子孙千亿。穆穆皇皇，宜君宜王，不愆不忘，率由旧章。（赋也。穆穆，敬也。皇皇，美也。君，诸侯也。王，天子也。愆，过。率，循也。旧章，先王之礼乐政刑也。○言王者干禄而得百福。故其子孙之蕃，至于千亿。适为天子，庶为诸侯，无不穆穆皇皇，以遵先王之法者。）
　　○威仪抑抑，德音秩秩。无怨无恶【去声】，率由群匹。受福无疆，四方之纲。（赋也。抑抑，密也。秩秩，有常也。匹，类也。○言有威仪声誉之美，又能无私怨恶，以任众贤。是以能受无疆之福，为四方之纲。此与下章，皆称愿其子孙之辞也。或曰：无怨无恶，不为人所怨恶也。）
　　○之纲之纪，燕及朋友【叶羽已反】，百辟卿士，媚于天子【叶奬里反】。不解【音懈】于位，民之攸墍【音戏】。（○赋也。燕，安也。朋友，亦谓诸臣也。解，惰。墍，息也。○言人君能纲纪四方，而臣下赖之以安，则百辟卿士，媚而爱之。维欲其不解于位，而为民所安息也。东莱吕氏曰：君燕其臣，臣媚其君。此上下交而为泰之时也。泰之时，所忧者怠荒而已。此诗所以终于不解于位，民之攸墍也。方嘉之，又规之者，盖皐陶赓歌之意也。民之劳逸在下，而枢机在上。上逸则下劳矣。上劳则下逸矣。不解于位，乃民之所由休息也。）
　　假乐四章章六句
　　笃公刘，匪居匪康，乃场【音易】乃疆，乃积乃仓，乃裹【音果】糇【音侯】粮【音良】，于橐【音记】于囊。思辑【音集】用光。弓矢斯张，干戈戚扬，爰方启行【叶戸郎反】。（○赋也。笃，厚也。公刘，后稷之曾孙也。事见豳风。居，安。康，宁也。场疆，田畔也。积，露积也。糇，食。粮，糗也。无底曰橐，有底曰囊。辑，和。戚，斧。扬，钺。方，始也。○旧说，召康公以成王将莅政，当戒以民事。故咏公刘之事，以告之曰：厚哉公刘之于民也，其在西戎不敢宁居，治其田畴，实其仓廪，旣富且强。于是裹其糇粮，思以辑和其民人，而光显其国家。然后以其弓矢斧钺之备，爰始启行，而迁都豳焉。盖亦不出其封内也。）
　　○笃公刘，于胥斯原。旣庶旣繁【叶纷干反】，旣顺乃宣，而无永叹【音滩】。陟则在巘【音谳。叶鱼轩反】，复降在原。何以舟【叶之遥反】之，维玉及瑶【音遥】，鞞【必顶反】琫【音菶】容刀【叶徙招反】。（○赋也。胥，相也。庶繁，谓来居之者众也。顺，安。宣，徧也。言居之徧也。无永叹，得其所不思旧也。巘，山顶也。舟，带也。鞞，刀鞘也。琫，刀上饰也。容刀，容饰之刀也。或曰：容刀如言容臭。谓鞞琫之中容此刀耳。○言公刘至豳欲相土以居，而带此劔佩，以上下于山原也。东莱吕氏曰：以如是之佩服，而亲如是之劳苦。斯其所以为厚于民也欤。）
　　○笃公刘，逝彼百泉，瞻彼溥【音普】原，乃陟南冈，乃觏于京【叶居良反】，京师之野【叶上与反】。于时处处，于时庐旅，于时言言，于时语语。（赋也。溥，大。觏，见也。京，高丘也。师，众也。京师，高山而众居也。董氏曰：所谓京师者，盖起于此，其后世因以所都，为京师也。时，是也。处处，居室也。庐，寄也。旅，宾旅也。直言曰言，论难曰语。○此章言营度邑居也。自下观之，则往百泉而望广原。自上观之，则陟南冈而觏于京。于是为之居室，于是庐其宾旅，于是言其所言，于是语其所语。无不于斯焉。）
　　○笃公刘，于京斯依【叶于岂反】。跄跄【音抢】济济【上声】，俾筵俾几，旣登乃依【同上】。乃造【音糙】其曹，执豕于牢，酌之用匏【音庖】，食【音嗣】之飮之，君之宗之。（赋也。依，安也。跄跄济济，群臣有威仪貌。俾，使也。使人为之设筵几也。登，登筵也。依，依几也。曹，群牧之处也。以豕为殽。用匏，为爵。俭以质也。宗，尊也，主也。嫡子孙主祭祀，而族人尊之以为主也。○此章言宫室旣成而落之。旣以飮食劳其群臣，而又为之君，为之宗焉。东莱吕氏曰：旣飨燕而定经制，以整属其民。上则皆统于君，下则各统于宗。盖古者建国立宗。其事相须。楚执戎蛮子，而致邑立宗，以诱其遗民，卽其事也。）
　　○笃公刘，旣溥旣长。旣景乃冈，相【去声】其阴阳，观其流泉。其军三单【音丹。叶多涓反】，度其隰原，彻田为粮，度其夕阳，豳居允荒。（赋也。溥，广也。言其芟夷垦辟，土地旣广而且长也。景，考日景，以正四方也。冈，登高以望也。相，视也。阴阳，向背寒暖之宜也。流泉，水泉灌漑之利也。三单，未详。彻，通也。一井之田，九百亩。八家皆私百亩，同养公田。耕则通力而作，收则计亩而分也。周之彻法自此始。其后周公盖因而修之耳。山西曰夕阳。允，信。荒，大也。○此言辨土宜，以授所徙之民，定其军赋与其税法，又度山西之田以广之。而豳人之居，于此益大矣。）
　　○笃公刘，于豳斯馆【叶古玩反】。涉渭为乱，取厉取锻【下乱反】。止基乃理，爰众爰有【叶羽已反】。夹其皇涧，遡其过【平声】涧。止旅乃密，芮鞫【音菊】之卽。（赋也。馆，客舍也。乱，舟之截流横渡者也。厉，砥。锻，铁。止，居。基，定也。理，疆理也。众，人多也。有，财足也。遡，郷也。皇过，二涧名。芮，水名。出呉山西北，东入泾。周礼职方作汭。鞫，水外也。○此章又总叙其始终。言其始来未定居之时，涉渭取材，而为舟以来往，取厉取锻，而成宫室。旣止基于此矣，乃疆理其田野，则日益繁庶富足。其居有夹涧者，有遡涧者，其止居之众，日以益密，乃复卽芮鞫而居之，而豳地，日以广矣。）
　　公刘六章章十句
　　泂【音迥】酌彼行潦【音老】，挹【音揖】彼注兹，可以餴【音分】饎【音炽。叶昌里反】。岂弟君子，民之父母【叶满彼反】。（○兴也。泂，远也。行潦，流潦也。餴，烝米一熟，而以水沃之，乃再烝也。饎，酒食也。君子，指王也。○旧说以为，召康公戒成王。言远酌彼行潦，挹之于彼，而注之于此，尚可以餴饎。况岂弟之君子，岂不为民之父母乎。传曰：岂，以强敎之。弟，以悦安之。民皆有父之尊，有母之亲。又曰：民之所好好之，民之所恶恶之。此之谓民之父母。）
　　○泂酌彼行潦，挹彼注兹，可以濯罍【音雷】。岂弟君子，民之攸归【叶古回反】。（○兴也。濯，涤也。）
　　○泂酌彼行潦，挹彼注兹，可以濯漑【音盖。叶古气反】。岂弟君子，民之攸墍【音戏】。（○兴也。漑，亦涤也。墍，息也。）
　　泂酌三章章五句
　　有卷【音权】者阿，飘风自南【叶尼心反】。岂弟君子，来游来歌。以矢其音。（赋也。卷，曲也。阿，大陵也。岂弟君子，指王也。矢，陈也。○此诗旧说亦召康公作。疑公从成王游歌于卷阿之上，因王之歌，而作此以为戒。此章总叙以发端也。）
　　○伴【音判】奂【音唤】尔游矣，优游尔休矣。岂弟君子，俾尔弥尔性，似先公酋【音囚】矣。（赋也。伴奂优游，闲暇之意。尔君子，皆指王也。弥，终也。性，犹命也。酋，终也。○言尔旣伴奂优游矣。又呼而告之。言使尔终其寿命，似先君善始而善终也。自此至第四章，皆极言寿考福禄之盛，以广王心而歆动之。五章以后，乃告以所以致此之由也。）
　　○尔土宇昄【符版反】章，亦孔之厚【叶狼口下主二反】矣。岂弟君子，俾尔弥尔性，百神尔主【叶当口肿庾一反】矣。（赋也。昄章，大明也。或曰：昄当作版。版章，犹版图也。○言尔土宇昄章，旣甚厚矣。又使尔终其身，常为天地山川鬼神之主也。）
</div>
    <div class="pagination">
<a href="诗经集传_page10.html">上一页</a><span>...</span><a href="诗经集传_page6.html">6</a><a href="诗经集传_page7.html">7</a><a href="诗经集传_page8.html">8</a><a href="诗经集传_page9.html">9</a><a href="诗经集传_page10.html">10</a><span class="current-page">11</span><a href="诗经集传_page12.html">12</a><a href="诗经集传_page13.html">13</a><a href="诗经集传_page14.html">14</a><a href="诗经集传_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
