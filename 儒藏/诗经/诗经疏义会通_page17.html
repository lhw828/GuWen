<!DOCTYPE html>
<html>
 <head>
  <meta charset="utf-8"/>
  <title>
   诗经疏义会通 - 第 17 页/共 45 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   诗经疏义会通 - 第 17 页/共 45 页
  </h1>
  <div class="content">
   &lt;经部,诗类,诗经疏义会通&gt;
　　钦定四库全书
　　诗经疏义防通卷一　　　元　朱公迁　撰国风一
　　国者诸侯所封之域而风者民俗歌谣之诗也谓之风者以其被上之化以有言而其言又足以感人如物因风之动以有声而其声又足以动物也【风之为义如此】是以诸侯采之以贡于天子天子受之而列于乐官【防义按朱子谓凡国风皆诸侯采之以贡扵天子者此亦据成周时语之耳东迁以后未必然若卫有新台墙茨齐冇南山敝苟丑恶如此未必其君所贡者但风行地上无徃弗徧歌谣传诵随地而闲不必采而后得贡而后逹也故班固以为诗遭秦火而全者以其风诵而不独在扵竹帛故也夫其传之后来且然况当世乎○凡传文下皆为防义余仿此】于以考其俗尚之美恶而知其政治之得失焉【总言风之为用如此辑録朱子曰男女相与咏歌以言其情行人振木铎狥路采之何休云男年六十女年五十无子者官衣食之使采诗邑移于国国以闻于天子】旧説二南为正风所以用之闺门乡党邦国而化天下也【正风之所以为用者如此辑録程子曰二南之诗为教于衽席之上闺门之内上下贵贱之所同也故用之乡人邦国而谓之正风】十三国为变风则亦领在乐官以时存肄【辑録肄羊至反习也】备观省【息井反】而垂监【去声】戒耳【变风之所以为用者如此】合之凡十五国云【欧阳氏曰周召邯鄘卫王郑齐豳秦魏唐陈桧曹此季子所观乐歌之次也周召邶鄘卫桧郑齐魏唐秦陈曹豳王此郑氏诗谱之次也皆与删诗之次不同孔氏曰郑氏以桧为郑作故以桧先郑退王就雅颂故以王后豳愚谓删诗以后大师乐歌旧次无庸议矣郑氏颠倒圣经无足论惟删诗之序间以先儒説求之则二南道文王之化也王化衰故卫始为吞并吞并成俗故王室卑而侯国异政自畿内之郑始于是齐桓晋文秦穆相继称伯而变风终扵陈灵是故有桧曹思治之诗而验之扵豳则又知乱之可治变之可正也此其次序之大畧也辑録朱子曰变风多是淫乱之诗故班固言男女相与歌咏以言其情者圣人存此亦以见上失其教则民欲动情胜其弊至此故曰诗可以观也○安成刘氏曰男女乱伦而邶鄘卫郑之风变君臣失道而王豳之风变畋游荒淫而齐国之风变俭啬褊急而魏国之风变以至唐风变而忧伤秦风变而武勇陈风变而淫游歌舞桧曹之风变而乱极思治此十三国风之大槩也然变诗虽不可以风化天下而亦各有音节如季札所观是已故乐官兼掌其诗使夫学者时习之以自省而知所戒盖亦莫非所以为教也】
　　周南一之一【召南説附】
　　【辑録一之一者国风居四诗之一周南又居国风十五国之一也后放此】
　　周国名南南方诸侯之国也周国本在禹贡雍【去声】州境内岐山之阳【辑録赵氏曰岐山盖今箭括岭山南有周原周旧国也】后稷十三世孙古公亶【多旱反】父始居其地【辑録安成刘氏曰弃为后稷封于邰其后公刘迁豳至古公又迁于岐山之下】传子王季歴至孙文王昌辟【音辟】国寖广于是徙都于丰而分岐周故地以为周公旦召【寳照反】公奭【音适】之采邑【采者采取赋税以供已也辑録所以取公田为之也又顔师古注汉刑法志云采官之田以为邑故曰采地采地即采邑也○増释鄱阳张氏曰周公旦文王之子武王次弟同母弟十人周公居四胜殷之后封于鲁留公辅政食采于周而以子伯禽就封成王赐以天子重祭公薨葬于毕谥曰文○召公奭见召南】且使周公为政于国中而召公宣布于诸侯【文王治国属之周公所以交诸侯者属之召公周公主内治召公主外治也辑録史记索隠曰周地本大王所居以为公旦采邑故曰周公奭食邑于召故曰召公盖文王取岐周故墟分爵二公也　孔氏曰文王若未居丰则岐邦自为都邑明知分赐二公在作丰之后且二南文王之诗而分繋二公若文王不赐采邑不使行化安得以诗系之故知此时赐之也】于是徳化大成于内而南方诸侯之国江沱【徒河反】汝汉之间莫不从化【岐周东北近纣都西北迫于戎狄故化之所及者南方而已】盖三分天下而有其二焉【辑録郑氏曰雍梁荆豫徐之人咸被其徳而从之也孔氏曰其余冀青兖属纣是为三分有其二也】至子武王发又迁于镐遂克商而有天下武王崩子成王诵立周公相之制作礼乐乃采文王之世风化所及民俗之诗【二南皆文王之世风化所及之诗然谓之所及则亦有先后不同大抵二南可见文王之化而未必皆作于文王之时如甘棠之类是也】被之筦【管同】【同】以为房中之乐而又推之以及于乡党邦国所以着明先王风俗之盛而使天下后世之脩身齐家治【平声】国平天下者皆得以取法焉【此则尽二南之用矣】盖其得之国中者杂以南国之诗而谓之周南【汉广汝坟南国诗也】言自天子之国而被于诸侯不但国中而已也其得之南国者则直谓之召南言自方伯之国被于南方而不敢以系于天子也【尊可统卑而卑不可以统尊也程子曰周公在内近于文王虽有徳而不见故周南无周公之诗召公在外逺于文王功业明着则诗作于下故召南有召公之诗辑録考索曰周南召南乐章之名也文王之化自北而南及于江汉故作乐者采自北以南土风而名之曰南用为燕乐乡乐射乐房中乐所以彰文王之化也○安成刘氏曰其诗得于国中者多为文王后妃而作故杂以南国汉广汝坟二诗而谓之周南所谓自天子之国被于诸侯者不敢使周公食邑之号专主其风也然周公之事固统于其所尊矣观下文复取小序繋之周公之説可互见也若召公则宣化于诸侯故以侯国之诗繋之而谓之召南正以其食邑之号专主之也谓召公为方伯之国谓丰邑为天子之国者皆通乎追王之后制作之时而言也】岐周在今鳯翔府岐山县【辑録即今陜西鳯翔府岐山县】丰在今京兆府鄠【音户】县终南山北【辑録即今陜西西安府鄠县】南方之国即今兴元府京西湖北等路诸州【辑録即今陜西四川省兴元府诸州所隷保寜府蓬金等州广元巴及太安县之地也京西路诸州即今湖广襄阳府安陆随均等州之地也湖北等路诸州即今湖广武昌徳安汉阳常徳岳州辰州等府澧沅靖荆门夷陵沔阳等州之地也】镐【下老反】在丰东二十五里【安成刘氏曰镐亦在今鄠县先儒以为即镐京之地】小序曰闗雎麟趾之化王者之风故系之周公南言化自北而南也鹊巢驺虞之徳诸侯之风也先王之所以教故系之召公斯言得之矣【见小序辨説○辑録朱子曰诗言文王之德者系之周公以周公主内治故也言诸侯之国被文王之化以成徳者系之召公以召公长诸侯故也文王治岐其东有纣其西昆夷其北玁狁故其化自北而南光被于江汉之域也○三山李氏曰二南皆文王之风化周南之诗多为文王而作故言王者之风召南之诗多为诸侯而作故言诸侯之风虽曰诸侯之风其实文王教化之所及故言先王之所以教先王即文王也朱氏解頥曰谓之周南者脩齐治平之道本之乎天子逹之乎诸侯表立于此而天下无不知所取正焉法立于此而天下无不知所取则焉此化之所以行而俗之所以羙也由闗雎而螽斯其诗作于宫中此身脩家齐之效也桃夭兎罝芣苢其诗作于国中此家齐国治之效也汉广汝坟其诗作于南国此国治天下平之渐也若麟趾则又王者之瑞也故以是终焉是时王道明盛国不得异政家不得殊俗故以南之一字该之则南方诸侯之风皆可得而见矣】
　　闗闗雎【七余反】鸠在河之洲窈【乌了反】窕【徒了反】淑女君子好逑【音求】
　　兴也闗闗雌雄相应【去声】之和声也雎鸠水鸟一名王雎状类鳬鹥【音医】今江淮间有之生有定偶而不相乱偶常并游而不相狎故毛传【去声下同】以为挚而有别【必列反】列女传以为人未尝见其乗【去声】居而匹处【上声下同】者盖其性然也【四为乗两为匹乗居则或乱而不挚匹处则将狎而无别○辑録朱子曰尝见淮人説淮上有之状如鸠差小而长常是雌雄两两相随不相失然亦不曽相近立处须隔丈来地所谓挚而有别是也此説却与列女传合乘居是四个同居列女传曲沃妇曰妾闻男女之别国之大节故以雎鸠起兴　严氏曰左传郯子五鸠备见诗经雎鸠氏司马此雎鸠是也祝鸠氏司徒鹁鸠也四牡嘉鱼之鵻是也鸤鸠氏司空布谷也曹风之鸤鸠是也爽鸠氏司冦大明之鹰是也鹘鸠氏司事鸴鸠也即小班鸠小宛之鸣鸠与氓食桑葚之鸠是也左传雎作鴡杜预云摰而有别故为司马主法则鹘音骨鸴音学】河北方流水之通名洲水中可居之地也窈窕幽闲之意【幽则深潜闲则安重深潜则不浅露安重则不轻躁此贞静之徳容也○辑録幽深而闲静也】淑善也女者未嫁之称盖指文王之妃太姒为处子时而言也【辑録列女传大姒禹后有莘国姒氏之女】君子则指文王也好亦善也逑匹也毛传之摰字与至通言其情意深至也【辑録朱子曰情虽相与深至而未尝狎便见乐而不淫之意○安成刘氏曰摰至字古通用如商书大命不摰曲礼接人之摰亦训为至故郑氏曰摰之言至也谓鸟雌雄情意至然而有别也○鄱阳张氏曰汉世言诗者四家齐辕固生为齐诗鲁申公为鲁诗燕韩婴为韩诗毛公为毛诗齐鲁韩三家诗并立学宫毛诗至平帝时始得立齐诗亡于魏代鲁诗亡于西晋韩诗仅存外传惟毛氏诗独行初学记曰苟卿授鲁国毛亨作训诂传以授赵国毛苌时人谓亨为大毛公谓苌为小毛公大毛公之名惟见于此此毛传者谓毛苌之诗传也】○兴者先言他物以引起所咏之词也周之文王生有圣徳又得圣女姒氏以为之配宫中之人【嫔御之属也】于其始至见其有幽闲贞静之徳【朱子又以贞静缀于幽闲之下盖幽闲即是贞静也但幽闲之意是徳容不可直谓之徳故加贞静二字而以徳言之】故作是诗言彼闗闗然之雎鸠则相与和鸣于河洲之上矣此窈窕之淑女则岂非君子之善匹乎言其相与和乐而恭敬亦若雎鸠之情摰而有别也【和乐则深至恭敬则有别】后凡言兴者其文意皆放【音仿后同】此云【按朱子谓凡言兴者文意皆放此故尝以此求之凡兴体有义相因者有语相应者相因相应兼备者多义不相因而语又不相应者絶少如此诗首章以物之偶兴人之偶摰而有别义相因也二章三章以事理当然为兴而且上下呼唤成文则义既相因而语又相应也中间文势又有反顺不同其例不一详具各章○辑録朱子曰兴起也引物以起吾意如雎鸠是挚而有别之物引此起兴犹不甚逺其他亦有全不相类只借物而起吾意者虽皆是兴与比又畧不同也问诗中説兴处多近比体者曰然如闗雎麟趾相似皆是兴而兼比然虽近比其体却只是兴且如闗闗雎鸠本是兴起到得下面説窈窕淑女此方是入题説那实事盖兴是以一个物事贴一个物事説上文兴起下文便接説实事及比则不然便入题了　东莱吕氏曰首章以雎鸠发兴后章以荇菜发兴至于雎鸠之和静荇菜之柔顺则又取以为比也兴与比相近而难辨兴之兼比者徒以为比则失其意味矣兴之不兼比者误以为比则失之穿凿矣】汉匡衡【辑録西汉书匡衡字稚圭东海承人也汉宣帝朝射策甲科诸儒为之语曰无説诗匡鼎来匡説诗解人頥元帝时为丞相封乐安侯帝崩成帝即位衡上疏戒妃匹劝经学威仪之则曰臣闻之师曰云云承音证】曰窈窕淑女君子好逑言能致其贞淑不贰其操情欲之感无介乎容仪宴私之意不形乎动静【数语具幽间贞静之意摰而有别此可见矣○辑録许氏曰形乎动静以上专释窈窕淑女贞亦幽闲之意是窈窕也淑即经淑字不贰其操言常致贞淑而无间也情欲之感则有防狎之容而贰于贞宴私之意则生惰慢之气而贰于淑无介不形则实能致之而不贰其操矣】夫【音扶】然后可以配至尊而为宗庙主此纲纪之首【辑録易序卦云有夫妇然后有父子有父子然后有君臣程子曰夫妇人伦之始也白虎通曰纲三纲君臣父子夫妇也纪六纪诸父兄弟族人诸舅师长朋友师长君臣之纪以其皆成已也诸父兄弟父子之纪以其有亲恩连也诸舅朋友夫妇之纪以其皆有同志为纪助也纲者张也纪者理也大纲小纪所以张理上下整齐人道也】王教之端也【辑録孟子曰刑于寡妻大学传曰宜其家人而后可以教国人】可谓善説诗矣【辑録毛氏曰君子后妃之德无不和谐慎固幽深若雎鸟之有别焉然后可以风化天下夫妇有别则父子亲父子亲则君臣敬君臣敬则朝廷正朝廷正则王化成朱氏曰淑者善也是女德之至者也凡温恭慈惠端庄静一皆在其中矣文王圣人也而咏其德者一言以蔽之不过曰敬而已大姒圣女也而咏其德者一言以蔽之不过曰淑而已盖能敬则能自强不息纯亦不已所以为干之健也能淑则足以配至尊奉宗庙所以为坤之顺也故曰窈窕淑女君子好逑言能体坤道之顺以承干也】
　　○参【初金反】差【初宜反】荇【行猛反】菜左右流之窈窕淑女寤寐求之求之不得寤寐思服【叶蒲北反】悠哉悠哉辗【哲善反】转反侧
　　兴也参差长短不齐之貌荇接余也根生水底茎如钗股上青下白叶紫赤圎径寸余浮在水面【辑録李氏曰荇菜是水有之黄花叶似莼可为苴张氏曰荇菜取其柔顺芳洁可荐之意陆氏曰鬻其白茎以苦酒浸之脆美可案酒鬻即煑】或左或右言无方也【不主于一处求之故曰无方】流顺水之流而取之也或寤或寐言无时也服犹懐也悠长也辗者转之半转者辗之周反者辗之过侧者转之留皆卧不安席之意【留者欲转而不转也辗转反侧皆作诗者自言其然寤寐不忘以求此后妃我闺阃中当如此也辑録辅氏曰四字之训极为精切亦可见古人下字之不苟也】○此章本其未得而言彼参差之荇菜则当左右无方以流之矣此窈窕之淑女则当寤寐不忘以求之矣【集传发起兴之意在当字○辑録许氏曰先儒皆取于荇菜之洁浄柔顺而集传不言只言其不可不求之意者岂非所谓不可不求者正以其洁浄与柔顺之故乎许氏曰诗中托物起兴虽于下言之事多不相阕然凡言采取之物亦必本自有所用故人曽采而诗人亦言之若无所用而人不采则诗人亦不言也后凡释其物为某用者皆谓其物所常用非必闗于诗也】盖此人此德世不常有求之不得则无以配君子而成其内治之美故其忧思之深不能自已至于如此也【辑録朱子曰此诗看来是妾媵做所以形容得寤寐反侧之事外人做不到此】
　　○参差荇菜左右采【叶此礼反】之窈窕淑女琴瑟友【叶羽已反】之参差荇菜左右芼【莫报反叶音邈】之窈窕淑女钟鼓乐【音洛】之兴也采取而择之也芼熟而荐之也【采择非一端烹煑非一道亦曰无方流而采采而芼则言之序也○辑録苏氏曰求得而采采得而芼先后之叙也凡诗之叙类如此】琴五或七【増释许氏曰陈旸乐书琴或谓伏羲作或谓神农作或谓帝俊使晏龙作其制长三尺六寸六分象朞之日广六寸象六合有五象五行腰广四寸象四时前广后狭象尊卑上圆下方象天地晖十三象十二律余一晖象闰盖长三尺六寸六分者中琴之度长八尺一寸者大琴之度也又云大琴二十中琴十小琴五舜弹五之琴或谓七自陶唐时有之或谓文王加少宫少商二或谓文武各加其一】瑟二十五【辑録许氏曰陈旸乐书瑟或谓伏羲作或谓神农晏龙作或谓朱襄氏使士逹制为五之瑟鼓摉判为十五或谓大帝使素女鼓五十之瑟帝悲不能禁因破为二十五盖五十大瑟也二十五中瑟也五十五小瑟也有颂瑟长七尺二寸广一尺八寸二十五盖即中瑟也】皆丝属乐之小者也友者亲爱之意也【辑録辅氏曰盖以兄而友弟之友言也】钟金属【増释陈旸乐书云黄帝命伶伦铸十二钟和五音虞夏之时大谓之镛小谓之钟周制大谓之钟小谓之镈一虡县一钟谓之特钟一虡十二钟谓之编钟堂上击黄钟特钟而堂下编钟应之镈伯各反虡求许反】鼓革属【増释许氏曰乐书云始于伊耆氏少皥氏冒革以为鼓夏后氏加四足谓之足鼓商人贯以柱谓之楹鼓周人县而击之谓之县鼓周礼鼓人教六鼓以晋鼓鼓金奏晋鼓长六尺六寸此常乐也余五鼓各有所用】乐之大者也乐则和平之极也【友之乐之亦作诗者自言其然亲爱娯乐此后妃言我闺阃中当如此也】○此章据今始得而言之参差之荇菜既得之则当采择而亨芼之矣此窈窕之淑女既得之则当亲爱而娱乐之矣【亲爱则无间然矣而犹若未足也和平之极则心悦诚服有不知手舞足蹈者矣其能得羣下之心如此固可以见后妃之德而妾御辈又知天理之当然亦贤矣哉】盖此人此德世不常有幸而得之则有以配君子而成内治故其喜乐尊奉之意不能自已又如此云【以下事上故加尊奉二字辑録许氏曰关雎美后妃之德而尤归重于文王意谓吾君子有圣德惟得有德之女乃可为配盖非文王之圣德则不能择后妃之淑女非后妃之圣德则不足以配文王之君子今窈窕之淑女始可为君子之好逑观此两词则主于文王而言尤可见矣夫以宫中之妾御欲为君子得配以为我之内主而思之如此其切絶无妬忌之萌是时宫中未被后妃之化非文王之德有以化之能如是乎及既得之也其容仪性行足以服众心而副前日之所望故使人喜乐尊奉之如此其至则后妃之德化于人者而亦见平日渐渍文王之德之深也东莱吕氏曰后妃之德坤德也唯天下之至静为能配天下之至健也万物之原一本诸此未得之也如之何其勿忧既得之也如之何其勿乐○庆源辅氏曰此诗皆兴而比首章以闗雎起兴因以关雎摰而有别为比二章三章以荇菜起兴亦以为比但先儒皆取于荇菜之洁浄柔顺而集传不言只言其不可不求之意者岂非所谓不可不求者正以其洁浄与柔顺之故乎】
　　闗雎三章一章四句二章章八句【一章正美后妃之德二章三章则诗人自言其忧思喜乐之当然初无与于文王而文王之化自可见矣辑録朱子曰只取篇首二字以名篇后皆放此　孔氏曰关雎者诗篇之名金縢云公乃为诗以贻王名之曰鸱鸮然则篇名皆作者所自名名篇之例多不过五少取一或偏举两字或全取一句亦有舍其篇文假外理以定称】
　　孔子曰闗雎乐而不淫哀而不伤愚谓此言为此诗者得其性情之正声气之和也【辑録问闗雎乐而不淫哀而不伤是诗人性情如此抑诗之词意如此朱子曰是有那情性方有那词气声音又曰乐止于琴瑟钟鼓是不淫也若沉湎淫佚则淫矣忧止于辗转反侧是不伤也若忧愁哭泣则伤矣此是得性情之正辅氏曰哀乐情之发也心不宰焉则流于伤与淫而不自知矣闗雎之诗感于性发于情而宰于心者也其形于声诗播诸音乐皆得其和且正焉】盖德如雎鸠摰而有别则后妃性情之正固可以见其一端矣【摰而有别止于夫妇之道见之故曰一端】至于寤寐反侧琴瑟钟鼓极其哀乐而皆不过其则焉【二章是哀而不伤三章是乐而不淫】则诗人性情之正又可以见其全体也【诗人即宫中之人作此诗者也哀乐二者不过其则可见全体】独其声气之和有不可得而闻者虽若可恨然学者姑即其词而玩其理以养心焉则亦可以得学诗之本矣【学诗所以养性情之正而已此盖专言读诗之法辑録双峯饶氏曰一章言文王有圣德而后妃亦有圣德可为之配二章推言未得大姒之时求之如此其切三章言始得后妃之时喜之如此其至自他诗观之言哀者易至于悲伤如泽陂之诗曰有美一人伤如之何寤寐无为涕泗滂沱是也言乐者易至于淫泆如溱洧之诗曰洧之外洵訏且乐惟士与女伊其相谑赠之以勺药是也惟此诗得情性之正故玩其词可为养心之助也　须溪刘氏曰夫子自卫反鲁考礼正乐其时师摰在鲁为夫子歌周南故曰师摰之始闗雎之乱洋洋乎盈耳哉又曰闗雎乐而不淫哀而不伤尝谓今世所存之诗特其词与义耳诗之词未尝亡也其声亡也○安成刘氏曰首章取兴见乐而不淫是后妃性情之一端也二章三章所言一哀一乐皆不过则是诗人性情之全体也盖由后妃与诗人性情之正如此故发于诗歌播之音乐宜其声气之无不和矣然乐者所以节夫诗之声而有音律以养人耳歌咏以养人心舞蹈以飬血脉此乐之全体也古乐既亡则此诗声气之和所以乐不淫哀不伤者固不得闻而其所以养心者幸有诗词之可玩则亦尚存乐之一端而可为学诗之本也胡氏曰关雎乃宫中人所作欲得贤妃以配文王方其未得也寤寐反侧以致其忧思之深矣然未至于悲怨则不伤也及其得之也琴瑟钟鼓以宣其和乐之至矣然未至于沉湎则不淫也推词语可知其情性】○匡衡曰妃【音配】匹之际【庆源辅氏曰妃匹犹言匹偶也】生民之始【辑録辅氏曰有夫妇而后有父子也】万福之原【辑録吕氏曰后妃之德坤德也唯天下之至静为能配天下之至健万化之原一本诸此】婚姻之礼正然后品物遂而天命全【婚姻之礼正应妃匹之际言品物遂应生民之始言天命全应万福之原言】孔子论诗以关雎为始言太上者民之父母后夫人之行【胡孟反】不侔乎天地【辑録太上犹言最上也侔齐等】则无以奉神灵之统而理万物之宜【太上居尊位者之称后夫人以配人君者也其行不侔天地则婚姻之礼不正矣上无以奉宗庙下无以治天下国家则品物不遂而天命不全矣语意又与上文相应辑録许氏曰品物遂而天命全是兼人物而言谓此效皆原于婚姻之正也下理万物之宜上应此句】自上世以来三代兴废未有不由此者也【夏之兴也以涂山其亡也以妺喜商之兴也以简狄其亡也以妲己周之兴也以太任太姒其亡也以褒姒此三代兴废之由也集传引此见诗首关雎以明人君致治之本辑録朱子曰闗雎一诗文理深奥如乾坤卦一般只可熟读详味不可説至如葛覃卷耳其言迫切主于一事便不如此了又曰读闗雎诗便使人有齐庄中正意思所以冠乎三百篇与记言毋不敬书言钦明文思皆同又曰当时人被文王太姒德化之深心胆肺肠一时换了自然不觉形于歌咏如此故当作乐之时引为篇首以见一时之盛为万世之法尤是感人妙处又曰读诗只是将意想像去看不如他书字字要捉缚教定诗意只是叠叠推上去因一事上有一事一事上又有一事如关雎形容后妃之德如此又当知君子之德如此又当知诗人形容得意味深长如此又当知所以齐家所以治国所以平天下人君则必当如文王后妃则必当如太姒其原如此前汉外戚传曰故易基乾坤诗首闗雎书美降夫妇之际人道之大伦也可不慎欤】
　　葛之覃兮施【以豉反】于中谷维叶萋萋黄鸟于飞集于灌木其鸣喈喈【叶居奚反】
　　赋也葛草名蔓生可为絺绤者覃延施移也【辑録孔疏言引蔓移去也】中谷谷中也【辑録孔氏曰中谷倒言者古人语皆然诗文多类此】萋萋盛貌黄鸟鹂也【辑録孔氏曰黄鸟黄鹂留也或谓黄栗留幽州谓之黄鸎一名仓庚】灌木丛木也喈喈和声之逺闻也○赋者敷陈其事而直言之者也盖后妃既成絺绤而赋其事追叙初夏之时葛叶方盛而有黄鸟鸣于其上也【此章推本前日之事辑録解頥曰黄鸟飞鸣乃夏初之时葛方盛而未可刈也虽后妃追叙其事然此时已可见其动女红之思而冇念念不忘之意矣】后凡言赋者放【音仿后同】此
　　○葛之覃兮施于中谷维叶莫莫是刈【鱼废反】是濩【胡郭反】为絺【耻知反】为绤【去逆反叶去畧反】服之无斁【音亦叶弋灼反】
　　赋也莫莫茂宻貌刈斩濩煮也精曰絺麄曰绤斁厌【于验反】也○此言盛夏之时葛既成矣于是治以为布而服之无厌盖亲执其劳而知其成之不易所以心诚爱之虽极垢【古后反】弊而不忍厌弃也【为絺为绤所以起无斁之语服之无斁又以下章澣濯之云此章亦言前日之事以及今日之意也辑録严氏曰妇人骄奢之情何有纪极苟萌一厌心虽穷极靡丽耳目日新犹以为不足也味服之无斁一语可见后妃之德性后世后妃以骄奢祸其族皆厌心为之陈氏曰知稼穑之勤者饮食则念农功知丝麻之勤者衣服则思女功也辅氏曰凡人之于物易厌而不甚顾惜者以其得之之苟而不知其用力之劳而成就之难也唯其身亲为之则知其成之不易所以心诚爱之虽极其垢弊而不忍厌弃也故能爱之而不厌亦可见后妃既勤且俭之意】
　　○言告师氏言告言归薄汚我私薄澣【户管反】我衣害【户葛反】澣害否【方九反】归宁父母【莫后反】
　　赋也言辞也【辑録通释曰如言采言念薄言驾言之类皆语辞也】师女师也【言告师氏已告于师氏也言告言归使师氏告于君子也○増释鄱阳张氏曰毛公云女师教以妇德妇言妇容妇功祖庙未毁教于公宫三月祖庙既毁教于宗室疏姆妇人五十无子出而不复嫁能以妇道教人者女出嫁姆随之女子自少常教习故曰女子十年不出姆教之但嫁前三月特就尊者之宫教成之耳】薄犹少也汚烦撋【如縁反烦撋犹挼挲也挼挲音那梭】之以去【上声】其汚犹治乱而曰乱也澣则濯之而已私燕服也衣礼服也【増释鄱阳张氏曰私谓平居燕私之服衣谓行礼之服如袆音挥衣縁音彖衣之属】害何也【辑録辅氏曰薄污薄澣者畧施其功而不为过甚之饰于其害澣害否者各随其宜而无杂施之苟】宁安也谓问安也【增释梁氏曰左传庄公二十七年冬杞伯姬来归宁也凡诸侯之女归宁曰来出曰来归夫人归宁曰如某出曰归于某○归寜者归而宁问父母安否】○上章既成絺绤之服矣此章遂告其师氏使告于君子以将归宁之意且曰盍治其私服之汚而澣其礼服之衣乎何者当澣而何者可以未澣乎我将服之以归宁于父母矣【此章乃言今日之事辑録解頥曰师氏导我者也则必每事而询访见其不敢专也父母生我者也则必及时而问安见其不敢忘也君子宗主我者也则必因师以致告见其不敢亵也增释许氏曰后妃及将归宁则必谋之姆师告之夫君至于澣濯防事亦且咨询而不置其勤俭恭谨之德备见于词气之间则文王刑于寡妻之效尤着于此矣】
　　葛覃三章章六句【一章主言葛二章言治葛而为衣服三章言澣濯而告归宁】此诗后妃所自作【因谋归宁而澣濯衣服故作此诗以见意】故无賛美之词然于此可以见其已贵而能勤已富而能俭已长【展两反】而敬不弛于师傅已嫁而孝不衰于父母是皆德之厚而人所难也小序以为后妃之本庶几近之【勤俭孝敬乃妇德之大者故曰后妃之本辑録南轩张氏曰后妃之贵亦必立师傅以训之法家拂士非惟人主不可一日无后妃亦然也周自后稷以农为务歴世相传其君子则重稼穯之事其室家则重织纴之勤相与服习其艰难咏歌其劳苦此实王业之根本也夫治常生于敬畏而乱常起于骄肆使为国者每念稼穑之劳而其后妃又不忘织纴之事则心之不存者寡矣此心常存则骄矜放恣何自而生故诵服之无斁之章则知周之所以兴诵休其织之章则知周之所以亡也又曰勤俭孝敬固妇人之懿德又能不以势之贵富时之乆逺而有所变迁焉则尤见其德厚有常而人所难及也解頥曰此诗三章首章是未为絺绤以前事二章是为絺绤时事三章是既为絺绤以后事即为絺为绤而知其能勤即澣濯无斁而知其能俭因其言告师氏而知其能敬因其归宁父母而知其能孝闗雎之所谓淑指其德之全体言也此所谓勤俭孝敬又各就其一事言也】
　　采采卷【上声】耳不盈顷【音倾】筐嗟我懐人寘彼周行【叶户郎反】赋也采采非一采也卷耳枲【音洗】耳叶如鼠耳丛生如盘【辑録孔氏曰亦云胡枲或曰苓耳江东呼常枲叶青白色似胡荽白华细茎蔓生可煮为茹四月中生子如妇人耳珰或谓耳珰草　本草卷耳即今苍耳今人麹蘖中多用之】顷欹也筐竹器懐思也人盖谓文王也寘舎【上声】也周行大道也【辑録朱子曰诗有三周行此及大东章皆道路之道鹿鸣乃道义之道】○后妃以君子不在而思念之故赋此诗托言方采卷耳未满顷筐【托言采采非真采之也】而心适念其君子故不能复【扶又反】采而寘之大道之旁也【辑録问卷耳葛覃同是赋体又似畧不同盖葛覃直叙其所尝经历之事卷耳则是托言也朱子曰虽不自经历而自言我之所懐者如此则亦是赋体也解頥白卷耳易采也顷筐易盈也然采之又采而不盈顷筐何也盖托言其心在乎君子而不在乎物也于是舎之而置彼大路之旁焉其心之专一而不暇乎他可知也此诗见后妃之于君子思之切忧之深望之至然有恳恻至到之意而无悲愁凄怆之懐盖所以忧思者情也虽忧而不至于伤虽思而不至于悲者后妃之所以得其性情之正也】
　　○陟彼崔【徂回反】嵬【五囘反】我马虺【呼囘反】隤【音頽】我姑酌彼金罍维以不永懐【叶胡偎反】
　　赋也陟升也崔嵬土山之戴石者【尔雅石戴土为崔嵬土戴石为殂此用毛传有误字当从尔雅之説许氏曰崔嵬字上从山砠字旁从石有危不安身之意】虺隤马罢【音皮】不能升髙之病【増释吴师道曰虺隤虺字当作虺今文传无误】姑且也罍酒器刻为云雷之象以黄金饰之【辑録孔氏曰名罍取于云雷故也言刻画则用木矣】永长也○此又托言欲登此崔嵬之山以望所懐之人而徃从之则马罢病而不能进于是且酌金罍之酒而欲其不至于长以为念也【谓之托言则非实有此事但其意则如此尔辑録辅氏曰姑且也维以欲其也曰且曰欲其亦可见其托言之意】
　　○陟彼髙冈我马黄我姑酌彼兕【徐履反】觥【古横反叶古黄反】维以不永伤
　　赋也山脊曰冈黄马而黄病极而变色也兕【当从序姊反】野牛一角青色重千斤觥爵也以兕角为爵也【増释鄱阳张氏曰疏爵有五自一升至五升觥在五爵之外其升以兕角为之有刻木形似兕角者盖无兕角则木也　释文一云容五升尔雅疏兕角长三尺余形如马鞭柄】
　　○陟彼砠【七余反】矣我马瘏【音涂】矣我仆痡【音敷】矣云何吁矣赋也石山戴土曰砠【砠见上章注】瘏马病不能进也痡人病不能行也【辑録辅氏曰马病不能进犹可资于人也仆病不能行则防不能徃矣此亦甚之之辞】吁忧叹也【辑録云何吁矣则如何而不忧叹之乎】尔雅【辑録索隠曰尔近也雅正也其书于正字义训为近故云】注引此作盱张目逺望也详见何人斯篇
　　卷耳四章章四句【寘彼周行发乎情也马病仆痡止乎礼义也皆托言也】此亦后妃所自作可以见其贞静专一之至矣【首章见所思之专一后三章见所守之贞静亦其德之一端耳辑録许氏曰贞静言欲出而不出专一言反覆思文王不置】岂当文王朝防征伐之时羑【音酉】里拘幽之日而作欤【解頥曰羑云九反囚于羑里辅氏曰先生又尝曰此诗后三章只是承首章之意欲登髙望逺而徃从之则仆马皆病而不得徃故欲酌酒以自解其忧伤耳大意与草虫诗相似刘氏曰后妃托言方采卷耳而适思君子则遂不能复采欲望君子而仆马不前则且饮酒解忧可见其心之贞静而不动于邪情之专一而不失其常矣至其自言不永懐伤者又合所谓哀而不伤之意乃其性情之正发见于一端者参之关雎首章乐而不淫则又可备见其情性全体也又按羑里先儒以其地在相州邺都荡隂县北九里相州今彰德府是因羑水得名昔纣信崇侯虎之谐囚文王于此文王因作拘幽操　増释许氏曰此诗后妃作于文王拘幽之时然皆设辞反覆托意以见忧思焉卷耳易得顷筐易盈采采非一而乂不盈者志不在此也及懐人之深发为嗟叹则遂不顾而弃之大道之傍矣思人而不可见于是欲升髙望逺则马病而不可升马岂果病哉守礼义之闲不可得而徃也乃姑酌金罍之酒聊以自解长念之心耳其下申此意而甚之之辞也马始也病今则甚而色变矣酒之在罍我酌之也犹有度今以大觞而自酌忧愈深而駈之欲愈力也然酒岂果能駈此郁积之思乎终欲徃望而并仆夫亦病矣盖文王拘幽之际臣民有奔走之劳真有至于病者至此则将云何乎惟有长吁而已矣盖其思虽切而无邪忧虽深而不过一唱三叹之中至诚恻怛之心不愆礼义之则而洋溢于言语之表非德之至其孰能与于此】然不可考矣
　　南有樛【居蚪反】木葛藟【力轨反】累【力追反】之乐【音洛】只【之氏反】君子福履绥之
　　兴也南南山也木下曲曰樛藟葛类【辑録孔氏曰一名巨亦延蔓生○本草注曰蔓延木上叶如葡卜而小五月开花七月结实青黒微赤即诗云藟也此藤大者盘薄又名千嵗藟】累犹系也只语助辞君子自众妾而指后妃犹言小君内子也【乐只君子犹言喜此君子南山有台及采菽篇义同辑録朱子曰夫人称小君大夫妻称内子妾谓嫡曰女君则后妃有君子之德固可以君子目之　问君子作后妃亦无害否曰以文义推之不得不作后妃若作文王恐大隔越了某注诗传盖皆推寻其脉理以平易求之不敢用一毫私意大抵古人道言语自是不泥着】履禄绥安也○后妃能逮下而无嫉妬之心故众妾乐其德而称愿之曰南有樛木则葛藟累之矣乐只君子则福履绥之矣【木下曲而为葛所累德下及而为福所绥亦以卑顺受益之意为兴也辑録辅氏曰此诗虽是兴体然亦兼比意与闗雎同意其意以为木枝以下垂之故葛藟得累而蔓之喻后妃能以惠下逮众妾故众妾得上附而事之也】
　　○南有樛木葛藟荒之乐只君子福履将之
　　兴也荒奄也【奄即掩字】将犹扶助也
　　○南有樛木葛藟萦【鸟营反】之乐只君子福履成之兴也萦旋成就也【旋则奄之周就则更有厯乆而不替之意此盖极其盛大悠乆而言之也】
　　樛木三章章四句【辅氏曰累而后荒荒而后萦绥而后将将而后成言之序也又曰其美夫人也无夸辞其祷夫人也无侈説此又可见众妾性情之正也吕氏曰汉之二赵隋之独孤唐之武后祸至亡国樛木后妃诗人安得不深嘉而屡叹之乎○増释金履祥曰此诗上二句兴而比下二句乐而颂】
　　螽【音终】斯羽诜诜【所巾反】兮宜尔子孙振振【音真】兮
　　比也螽斯蝗属【辑録问螽即是春秋所书之螽窃疑斯字只是语辞朱子曰诗中固冇以斯为语辞者如鹿斯之奔湛湛露斯之类是也然七月诗乃云斯螽动股则恐螽斯是名也】长而青长角长股能以股相切作声【辑録此言以股相磨切而作声后章言薨薨为摮飞声则是飞时其翅有声也】一生九十九子【辑録陈氏曰言羽者螽斯羽虫也无羊之诗羊言角牛言耳状物多如此】诜诜和集貌尔指螽斯也振振盛貌○比者以彼物比此物也后妃不妬忌而子孙众多故众妾以螽斯之羣处【上声】和集而子孙众多比之言其有是德而宜有是福也【辑録有是德不妬忌也有是福子孙众多也通释曰管蔡世家云武王同母兄弟十人伯邑考武王发管叔鲜周公旦蔡叔度曹叔振铎郕叔武霍叔处康叔封季载此其多子之验也】后凡言比者放此【辑録朱子曰言螽斯以比后妃之子孙众多子孙振振却自是説螽斯之子孙不是説后妃之子孙也盖比诗多不説破这意然亦有説破者此前数篇赋比兴皆已备矣自此推之令篇篇各有着落乃好】
　　○螽斯羽薨薨兮宜尔子孙绳绳兮
　　比也薨薨群飞声绳绳不絶貌
　　○螽斯羽揖揖【侧立反】兮宜尔子孙蛰蛰【直立反】兮
　　比也揖揖防聚也蛰蛰亦多意【辑録吕氏曰螽斯始化其羽诜诜然比次而起已化则齐飞薨薨然有声既飞复敛羽揖揖然而聚历言众多之状其变如此也】
　　螽斯三章章四句【反覆叹咏辑録朱子曰不妬忌是后妃之一节闗雎所论却是全体郑氏曰妇人之德莫大于不妬忌盖功容可勉而根于情者难自克也○南轩曰后妃多子孙推本其然则由不妬忌而已故继樛木之后考索曰螽斯蝗虫之类耳而乃取之以喻后妃疑若不伦是不然诗人亦取其合于德如何耳如雎鸠亦取其德之合
&lt;经部,诗类,诗经疏义会通,卷一&gt;也解頥曰樛木美后妃不妬忌而众妾有祝愿之诚螽斯美后妃不妬忌而子孙有众多之盛盖正家之道始于闺门尊卑之分虽不可以不严而必均其施于房帷之间贵贱之位虽不可以不定而必霈其泽于衽席之上故上无嫉妬之心则下无怨恨之意和气充溢瑞庆流衍福履之绥子孙之众自有不期然而然者矣噫此文王大姒之德所以为盛而有周八百年之业所以必自此而基之也与】
　　桃之夭夭【于骄反】灼灼其华【芳无呼二反】之子于归宜其室家【古胡古牙二反】
　　兴也桃木名华红实可食夭夭少【去声】好之貌灼灼华之盛也【辑録严氏曰灼灼鲜明貌谓盛故鲜明非训灼灼为盛】木少则华盛【辑録严氏曰夭夭以桃言指桃木也灼灼以华言指桃华也】之子是子也此指嫁者而言也【辑録孔氏曰之子桃夭谓嫁者之子汉广则贞洁之子东山言其妻白华斥幽王各随其事而名之】妇人谓嫁曰归【辑録公羊传王曰妇人生以父母为家嫁以夫为家故谓嫁曰归】周礼仲春令【去声】防男女【会合也言合昏也地官媒氏郑注云仲春隂阳交以成昏礼顺天时也】然则桃之有华正昏姻之时也宜者和顺之意室谓夫妇所居家谓一门之内○文王之化自家而国男女以正婚姻以时【辑録礼义明则上下不乱故男女以正事治则财用不乏故合姻以时】故诗人因所见以起兴而叹其女子之贤知其必有以宜其室家也【木少则花盛女贤则家和亦有相因之义辑録解頥曰宜者和顺之意和则不乖顺则无逆此非勉强所能致也必孝不衰于舅姑敬不违于夫子慈不遗于卑防义不咈于夫之兄弟而后可以谓之宜也然由后妃敎化行而倡于上之子则效而应于下故于归之际见者知其必有以宜室宜家焉此亦可以观感应之几矣】
　　○桃之夭夭有蕡【浮云反】其实之子于归宜其家室兴也蕡实之盛也家室犹室家也
　　○桃之夭夭其叶蓁蓁【则申反】之子于归宜其家人兴也蓁蓁叶之盛也家人一家之人也【辑録朱子曰室家家室家人变文以叶韵尔陈氏曰既曰宜其室家又曰宜其家人则可见男女以正之义也如父母国人皆贱之则非所谓宜矣血气之使尤甚于少年故少艾之女不闲于妇道轻鋭之士不坚于臣节】
　　桃夭三章章四句【辅氏曰自华而实自实而叶言之序也愚谓桃之花是因所见时物以起兴实与叶则承华为兴反覆咏歌耳増释许氏曰诗人见亲迎者而作此诗一章言华二章言实三章言叶自华而有实又见其叶之盛盖自仲春至于春莫非一时也而皆曰之子子归所见非一女矣宜其家之德则同也可见文王之化行于近逺女子皆有德之人则于其室家又胥教训风俗安得不厚乎】
　　肃肃兎罝【子斜反又子余反与夫叶】椓之丁丁【陟耕反】赳赳武夫公侯干城
　　兴也肃肃整饬貌罝罟也丁丁椓杙【音弋】声也【椓扣也杙橜也椓其杙所以施网罟辑録按韵椓从木与斵同故严氏谓椓伐杙橜之声从手説文击也许氏曰击橜于地中张罝其上也】﨣﨣武貌干盾【唇上声】也干城皆所以扞外而卫内者○化行俗美贤才众多虽罝兎之野人而其才之可用犹如此故诗人因其所事以起兴而美之【此止美其人非美其兎罝也但借其所事为起语而用肃肃赳赳相呼应】而文王德化之盛因可见矣【辅氏曰公侯即文王也称文王曰公侯此其未尝称王之可验者也辑録朱子曰闻椓杙之声而视其人甚勇可为干城者也田野之人皆有可用之才足以见贤才众多矣此诗极其尊称不过曰公侯而已凡雅颂称王者皆追王后所作尔　问兎罝诗作赋看得否曰亦可但其辞上下相应恐当为兴然亦是兴之赋也】
　　○肃肃兎罝施于中逵赳赳武夫公侯好仇【叶渠之反】兴也逵九达之道【増释尔雅释宫曰一达谓之道路长道二达谓之岐旁岐道交出三达谓之剧旁数道交错四达谓之衢交道四出五达谓之康史记所谓康庄之衢六逹谓之庄七逹谓之剧骖三道交复有一岐出者八达谓之崇期四道交出九达谓之逵四道交出复有旁通】仇与逑同匡衡引闗雎亦作仇字公侯善匹犹曰圣人之耦【汉书董仲舒賛云伊吕圣人之耦】则非特干城而已叹美之无已也下章放此【干城以才言好仇腹心以德言】
　　○肃肃兎罝施于中林赳赳武夫公侯腹心
　　兴也中林林中腹心同心同德之谓则又非特好仇而已也【辑録吕氏曰曰干城曰好仇曰腹心其词浸重亦叹美无已之意也○増释严氏曰中逵人所见之地肃肃可也以中林无人之地犹见恭敬则其贤可知也】
　　兎罝三章章四句【賛美之意以渐而深○桃夭见女子之贤兎罝见男子之贤辑録辅氏曰文王之时固多贤者此特言武夫者见其无所不备也且文王于武事尚矣而此及棫朴所谓六师及之者亦可见当时俗尚之万一夫三分天下有其二虽是德化之盛而天下归之然遏宻侵阮伐崇戡黎之后其于武事大畧可观矣解頥曰兎罝肃肃言其敬赳赳言其勇以武夫之贱而才可以为干城德可以为好仇为腹心是何人才之盛哉盖幸而遇圣人之世又幸而生圣人之国则又涵濡圣人之化固宜其成就之若此也虽以罝兎之野人而其才德之美若此则其在官使者从可知矣严氏曰一章言其勇而忠二章言其勇而良三章言其勇而智也】
　　采采芣【音浮】苢【音以】薄言采【叶此礼反】之采采芣苢薄言有【叶羽已反】之
　　赋也芣苢车前也大叶长穂好生道旁【辑録稗雅曰芣苢一名马舄一名车前一名当道好生牛马迹中韩诗云直曰车前瞿曰芣苢生于两旁谓之瞿程子曰薄言发语辞】采始求之也有既得之也【得之者得之而为己有也盖积于地而未敛耳】○化行俗美家室和平妇人无事相与采此芣苢而赋其事以相乐也【赋役轻衣食足男女正长防宜然后他无所事而及此细故也】采之未详何用或曰其子治难产【辑録毛氏曰宜懐妊焉○本草曰强隂益精令人有子辅氏曰陆玑以为治难产而先生独取之者盖以今医治难产者用其子故也毛氏以为宜懐妊者亦只是陆玑之意非谓其能治人之无子也】
　　○采采芣苢薄言掇【都夺反】之采采芣苢薄言捋【力活反】之赋也掇拾也捋取其子也
　　采采芣苢薄言祮【音结】之采采芣苢薄言襭【户结反】之赋也袺以衣贮之而执其衽也襭以衣贮之而扱【音防】
　　○其衽于带间也【辑録衽者衣之襟也带者腰之带也】
　　芣苢三章章四句【采之有之然后掇之捋之然后祮之襭之言之序也辑録辅氏曰薄犹少畧也虽薄言采之而采之之多以至于袺与襭焉其形于歌咏意简而辞复如此则又可见其和平之意矣曰采曰有则始求而既得之辞曰掇曰捋则正采而拾取其子之辞曰袺曰襭则既采而携以归之辞○増释许氏曰朱子之説化行俗美家室和平盖教化流行风俗淳美夫夫妇妇各得其宜家给人足徭役不兴莫不遂其生生之道故妇人以有子为乐而同赋此诗也吴师道曰此诗终篇言乐不出乐字读之自见意思此文字之妙】
　　南有乔木不可休息【吴氏曰韩诗作思】汉有游女不可求思汉之广【叶古旷反】矣不可泳【叶于诳反】思江之永【叶弋亮反】矣不可方【叶甫妄反】思
　　兴而比也上竦无枝曰乔【辑録毛传云南方之木尔雅曰小枝上缭为乔注细枝皆翘缭向上】思语辞也【辑録孔氏曰毛传先言思辞然后始言汉上游女疑息字作思诗之大体韵在辞上疑休求为韵二字俱作思】篇内同汉水出兴元府嶓山至汉阳军大别山入江【増释许氏曰水经漾水出陇西氐道县嶓山东至武都为汉水郦道元谓汉水有东西二源东源出氐道东流为汉西源出陇西防泉迳葭萌入汉始源曰沔汉地理志陇西郡氐道县漾水所出至武都为汉此禹贡嶓导漾东流为汉及水经所言者是也即道元所谓东源也氐道则宋秦州之地武都阶州也又乐史寰宇记兴元府三泉县东二十八里北山沔水所出下流为汉大别山在今汉阳府汉阳县之嶓是也】江汉之俗其女好游汉魏以后犹然如大堤之曲可见也【辑録通释曰李诗注曰大堤汉水之堤大堤曲宋隋王诞为襄州时作乐府遗声都邑三十四曲有大堤曲古词云朝发襄阳城暮至大堤曲大堤诸女儿花艶惊郎目】泳潜行也江水出永康军岷山东流与汉水合东北入海永长也方桴【音孚】也【截流横渡故以广言循流上下故以永言】○文王之化自近而逺先及于江汉之间而有以变其淫乱之俗【辑録胡氏曰此文王修身齐家之道美化之行见诸南国者如此】故其出游之女人望见之而知其端庄静一【端庄以容貌言静一以性情言】非复【去声】前日之可求矣因以乔木起兴【上竦无枝之木不可休端庄静一之女不可求皆能絶人觊望之心者故以语相呼而为兴】江汉为比而反复【入声】咏叹之也【女子出游本非礼而其淫乱之俗则变矣此被文王之化之始也辑録通释曰上四句以乔木不可休对游女不可求而言故属兴下四句但言汉广不可泳江永不可方以比贞女不复可求之意而不说其所比之事故属比此其兴比体制之殊备见于一章之内后凡言兴与比者其文意亦皆仿此章云】
　　○翘翘【祈遥反】错薪言刈其楚之子于归言秣其马【叶满补反】汉之广矣不可泳思江之永矣不可方思
　　兴而比也【楚冝薪女宜室错薪之楚而得刈之之子之马而得秣之是皆可喜可愿之事也故用语相呼而为兴悦之至则发乎情敬之深则止乎礼义辑録笺曰楚杂薪之中尤翘翘者】翘翘秀起之貌错杂也楚木名荆属之子指游女也秣饲【音嗣】也○以错薪起兴而欲秣其马则悦之至以江汉为比而叹其终不可求则敬之深
　　翘翘错薪言刈其蒌【音闾】之子于归言秣其驹汉之广
　　矣不可泳思江之永矣不可方思
　　兴而比也蒌蒌蒿也叶似艾青白色长数寸生水泽中【诸本説本髙一丈余四尺盖叶长数寸本则髙丈余干之可以为薪故刈之也辑録翘翘然杂薪之中者蒌也】驹马之小者
　　汉广三章章八句【辑録解頥曰汉之广者不可泳江之永者不可方以比女德之端庄静一者不可求也言今日之不可求则知前日之可求矣前日之可求衰世之俗也今日之不可求圣人之化也夫观圣人之化不于其他而必于江汉之防女何也曰天下之治正家为先録一汉广以见天下之家正也天下之家正而天下治矣非被圣人之化而能若是哉○増释一章言不可求思见而賛美之辞二章三章言秣马秣驹恱慕不已之辞则能知其髙防而终不可求故其言亦不失乎情性之正此可见男女皆被文王之化之深也】
　　遵彼汝坟伐其条枚【叶莫悲反】未见君子惄【乃歴反】如调【张留反】饥
　　赋也遵循也汝水出汝州天息山迳蔡颍州入淮【迳犹经也由也辑録汝州今南阳府汝州蔡州今汝宁府隷河南颍州今鳯阳府颍州直隷】坟大防也【防所以捍水其形穹然如坟也】枝曰条干曰枚【辑録程子曰君子从役于外妇人为樵薪之事严氏曰亲伐薪则庶人之妻】惄饥意也调一作輖重【去声】也【辑録罗氏曰惄本训思但饥之思食意又惄然故传言饥意而非饥状释文曰调又作輖广韵注曰輖重载也】○汝旁之国亦先被文王之化者故妇人喜其君子行役而归因记其未归之时思望之情如此而追赋之也
　　○遵彼汝坟伐其条肄【以自反】既见君子不我遐弃赋也斩而复生曰肄遐逺也○伐其枚而又伐其肄则逾年矣【増释逾年见行役之乆也】至是乃见其君子之归而喜其不逺弃我也
　　○鲂【符方反】鱼赪【勅贞反】尾王室如燬【音毁下同】虽则如燬父母孔迩
　　比也鲂鱼名身广而薄少力细鳞【辑録陆玑曰鲂一名魾江东呼为鳊鳊音邉稗雅云鲂青鳊细鳞缩头濶腹其广方其厚褊故曰鲂亦曰鳊鲂方也鳊褊也】赪赤也鱼劳则尾赤【辑録养生经鱼劳则尾赤人劳则髪白】鲂尾本白而今赤则劳甚矣【脆弱之资不任于劳苦有若是也　増释喻君子劳苦而容瘁盖闵之也】王室指纣所都也燬焚也父母指文王也孔甚迩近也○是时文王三分天下有其二而率商之叛国以事纣故汝坟之人犹以文王之命供纣之役其家人见其勤苦而劳【去声下如字】之曰汝之劳既如此而王室之政方酷烈而未已虽其酷烈而未已然文王之德如父母然望之甚近亦可以忘其劳矣此序所谓妇人能闵其君子犹勉之以正者盖曰虽其别离之乆思念之深而其所以相告语者犹有尊君亲上之意而无情爱狎昵之私则其德泽之深风化之美皆可见矣【辑録通释曰妇人之伐枚伐肄则别其夫之乆矣惄如輖饥则念其夫之深矣然其乆别于行役之劳宜有怨上之意相见于深思之余宜有情昵之私今乃有亲上之语以相慰则可见文王德泽之深而其无情昵之私言则又可见文王风化之美也】一说父母甚近不可以懈于王事而贻其忧亦通【后説未优】
　　汝坟三章章四句【一章述未见之思也二章陈既见之乐也三章则闵其劳而劝以义也○汉广变淫风汝坟识公义二诗见浅深之间辑録辅氏曰且以纣之无道天下离心而汝坟之民尚以文王之命服纣之役则文王之德孚于人心者可见矣不惟此也至于妇人亦知以文王为父母而勉其君子以尊君亲上之意则文王之化为不可及矣解頥曰周南十一篇而南国之诗仅居其二何也曰汉广汝坟之间是非一国也而其被圣人之化则一而已矣不録则无以见其风俗之美尽録则又有不胜其可録者焉故録一汉广以见其德之端庄其性之静一者非特一女而已也録一汝坟以见其意之忠厚其志之专慤者又非特一行役之妇人而已也是时王化自北而南故观于桃夭而见化之行于国中者如此观于汉广汝坟而见化之行于南国者又如此诗亦何以多为哉○増释许氏曰文王德泽渍人既深民日游于皥皥之中盖不知纣之虐也及宫室台榭陂池侈服为之不厌徴求繇役毒痛四海文王率域之民以事之妇人综理家事伐枚肄勤劳日乆念其夫君切矣至其归也语王政之酷烈若火始以彼之甚暴始知文王之至仁故其为辞道思念之常无怨悱之意乐父母在迩之可恃以虐政在逺而莫我加昔商民乐汤之仁而不知桀之虐曰夏罪其如台今周民虽知纣之虐而曰父母孔迩易地皆然也】
　　麟之趾振振【音真】公子【叶奬里反】于【音吁下同】嗟麟兮
　　兴也麟麕【俱伦反】身牛尾马蹄毛虫之长【上声】也趾足也麟之足不践生草不履生虫【増襗鄱阳张氏曰疏麕身牛尾马蹄五彩腹下黄髙丈二圆蹄一角角端有肉音中钟吕行中规矩游必择地详而后处不履生防不践生草不群居不侣行不入陷穽不罹罗网王者至仁则出也】振振仁厚貌于嗟叹辞○文王后妃德脩于身而子孙宗族皆化于善故诗人以麟之趾兴公之子【以此仁厚之意为兴而麟字呼公字趾字呼子字】言麟性仁厚故其趾亦仁厚文王后妃仁厚故其子亦仁厚然言之不足故又嗟叹之言是乃麟也何必麕身牛尾而马蹄然后为王者之瑞哉【以物为瑞不若以人为瑞○増释彭氏曰非麟无仁厚之趾非文王无仁厚之公子此其仁之皆有所本安得不使人重叹哉】
　　○麟之定【都佞反】振振公姓于嗟麟兮
　　兴也定额也麟之额未闻或曰有额而不以抵也公姓公孙也姓之为言生也【托言子姓兄弟与此义同】
　　○麟之角【叶卢谷反】振振公族于嗟麟兮
　　兴也麟一角角端有肉【辑録汉终军传曰麟角戴肉设武备而不为害所以为仁】公族公同髙祖祖庙未毁有服之亲【诸侯五庙太祖以外髙曽祖祢而已髙祖已上毁庙而祧公即宗子而为君公者也支庶之后与之同髙祖则庙未祧服未尽故为公族○増释鄱阳张氏曰春秋文公二年公羊传何休注毁庙谓亲过髙祖毁其庙藏其主于太祖庙中】麟之趾三章章三句【始言公子继言公孙终言公族以亲疎为次序辑録解頥曰此诗见麟性之仁者其体虽不一而固无一体之不仁始焉即物以兴乎人终焉因人而拟诸物】
　　序以为闗雎之应得之【辑録应效也彭氏曰闗雎之应虽无麟而若麟之时春秋之作虽有麟而非麟之时】
　　周南之国十一篇三十四章百五十九句按此篇首五诗皆言后妃之德闗雎举其全体而言也【志行在己德惠及人此诗可见】葛覃卷耳言其志行【去声】之在已樛木螽斯美其德惠之及人皆指其一事而言也其词虽主于后妃然其实则皆所以着明文王身脩家齐之效也至于桃夭兎罝芣苢则家齐而国治之效汉广汝坟则以南国之诗附焉而见天下已有可平之渐矣若麟之趾则又王者之瑞有非人力所致而自至者故复以是终焉而序者以为关雎之应也夫其所以至此后妃之德固不为无所助矣然妻道无成则亦岂得而专之哉【辑録坤卦文言地道也妻道也臣道也地道无成而代有终也】今言诗者或乃专美后妃而不本于文王其亦误矣【天下之本在国国之本在家家之本在身此之谓也辑録辅氏曰张子谓今之言诗者字为之训句为之释未有全得一篇之意者而先生为诗非止全得一篇之意者至于此论则又全得周公集此二南之防句句有事实意味可玩无一毫穿凿牵合之私熟读之自见与大学中庸二解同功是岂拘于序说者所能及哉】
　　召南一之二
　　召【音邵】地名召公奭之采【音菜】邑也【辑録召公姬姓或以为文王庶子胜殷后封于比燕留周佐政食邑于召卒谥曰康长子继燕支子继召】旧説扶风雍【去声】县南有召亭即其地今雍县析为岐山天兴二县未知召亭的在何县【辑録史记正义云召亭在岐山县西南】余已见周南篇
　　维鹊有巢维鸠居【叶妇御反】之之子于归百两【如字又音亮】御【五嫁反叶鱼据反】之
　　兴也鹊鸠皆鸟名鹊善为巢其巢最为完固鸠性拙不能为巢或有居鹊之成巢者之子指夫人也两一车也一车两轮故谓之两御迎也诸侯之子嫁于诸侯送御皆百两也【辑録此説取毛传愚恐诗人亦摄盛言之尔诸侯送御车数未必如是之多士昏礼从车二乗等而上之亦恐不及百乗】○南国诸侯被文王之化能正心脩身以齐其家其女子亦被后妃之化而有专静纯一之德【专静则有常纯一则不二女德之正而类乎鸠之拙者也】故嫁于诸侯而其家人美之曰维鹊有巢则鸠来居之是以之子于归而百两迎之也此诗之意犹周南之有闗雎也【鸠性拙宜居鹊之成巢夫人有德而宜受诸侯之盛礼兴主鸠得鹊巢盖取得所宜得之意也辑録辅氏曰此诗之意如周南之有闗雎者説得最好便见周公当时集此二南诗意盖欲人知夫治国平天下之道自脩身齐家始也然杨氏亦尝发此义曰鹊巢言夫人之德犹闗雎之言后妃也盖自天子至于诸侯大夫刑于家邦无二道也○増释南轩张氏曰维其专静均一能端然享之是乃夫人之德也有所作为则非妇道矣】
　　○维鹊有巢维鸠方之之子于归百两将之
　　兴也方有之也将送也
　　○维鹊有巢维鸠盈之之子于归百两成之
　　兴也盈满也谓众媵【音孕】侄【音迭又音秩】娣之多【此以众妾侄娣之多释盈字则是以鸠为比而不得谓之兴矣宜详辑録诸侯取一国则二国媵之夫人自有侄娣二国之女亦各有侄娣故一取九女夫人有侄娣士或娣或侄兄女曰侄娣女弟也】成成其礼也
　　鹊巢三章章四句【一章徃迎二章来嫁三章合婚】
　　于以采蘩于沼于沚于以用之公侯之事【叶上止反】
　　赋也于于也蘩白蒿也【辑録本草曰蓬蒿也似青蒿而叶麤上有白毛从初生至枯白于众蒿颇似细艾三月采尔雅所谓皤蒿也秋香美可生食又可蒸为葅】沼池也沚渚也【辑録尔雅小洲曰渚小渚曰沚小沚曰坁】事祭事也【蘩可以食可以为葅故用以祭】○南国被文王之化诸侯夫人能尽诚敬以奉祭祀而其家人叙其事而美之也或曰蘩所以生【此説有七月采蘩祁祁可证】盖古者后夫人有亲之礼此诗亦犹周南之有葛覃也【供祭亲蚕二説皆可然与葛皆为衣服二诗相对则后説为切辑録问采蘩只作祭祀説自是晓然若作事虽与葛覃同类而恐实非也葛覃是女功采蘩是妇职以为同类亦无不可何必以为事而后同耶朱子曰此説亦姑存之而已】
  </div>
  <div class="pagination">
   <a href="诗经疏义会通_page16.html">
    上一页
   </a>
   <span>
    ...
   </span>
   <a href="诗经疏义会通_page12.html">
    12
   </a>
   <a href="诗经疏义会通_page13.html">
    13
   </a>
   <a href="诗经疏义会通_page14.html">
    14
   </a>
   <a href="诗经疏义会通_page15.html">
    15
   </a>
   <a href="诗经疏义会通_page16.html">
    16
   </a>
   <span class="current-page">
    17
   </span>
   <a href="诗经疏义会通_page18.html">
    18
   </a>
   <a href="诗经疏义会通_page19.html">
    19
   </a>
   <a href="诗经疏义会通_page20.html">
    20
   </a>
   <a href="诗经疏义会通_page21.html">
    21
   </a>
   <a href="诗经疏义会通_page22.html">
    22
   </a>
   <span>
    ...
   </span>
   <a href="诗经疏义会通_page18.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
