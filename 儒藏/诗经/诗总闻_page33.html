<!DOCTYPE html>
<html>
<head>
    <meta charset="UTF-8">
    <title>诗总闻 - 第 33 页/共 49 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>诗总闻 - 第 33 页/共 49 页</h1>
    <div class="content">　　楚茨烝尝之祭也其仪差详信南山荐新之祭也其仪差略下章再田社祭社以方也大田蜡祭蜡亦以方也皇祖谓太王王季先祖谓文王考谓武王大率当祭止自太王以下谓之近庙故此皇祖有献无享也
　　闻音曰田堂练切今人亦呼作田为佃田呼农家为佃戸皆作去音吴氏佃作池隣切田作池因切又皆作享年切不若从本音为顺畆满罪切渥乌谷切易林春多膏泽下润倸渥稼穑熟成畆获百斛正用此诗是知上天同云至生我百谷六句包春夏冬三时非止一时也或于逼切年祢因切攻乎切祜候古切考去久切享虚良切明谟郎切
　　闻迹曰大率田井之制一夫居一防田百畆此则上中下地皆同上莱五十畆中莱一百畆下莱二百畆谓不耕而陆种者也今一夫一户也余夫一户之衍出者也亦在一户受防受畆之内犹今言子戸古之度量皆极短于今若如旧説则地太寛人太少有所不足如今所计人力地力皆相当无遗也
　　总闻曰两诗皆言祀事孔明所谓逮闇而祭日不足继之以烛古以为非至室事交乎戸堂事交乎阶质明而始行事晏朝而退古以为是孔明葢谓此也








　　诗总间卷十三
　　钦定四库全书
　　诗总闻卷十四
　　宋　王质　撰
　　甫田
　　一章
　　倬彼甫田嵗取十千
　　孔氏凡诗之作非如记事之书必详度量之数甫田言嵗取十千亦犹颂之万亿及秭举成数耳计其所在大田皆有十千之数以见天下皆丰此説甚通他皆仿此
　　我取其陈食我农人自古有年
　　以旧储者食以新收者积新陈相因自古遇丰年其法如此汉常平之制略似
　　今适南畆或耘或耔黍稷薿薿攸介攸止烝我髦士田野亦有髦俊于种艺之间有余力则助人无余力则止所可审察其人之贤否也
　　二章
　　以我齐明与我牺羊以社以方
　　齐整也明洁也言谷之精也唯为社事单出里唯为社田国人毕作唯社丘乗共粢盛此为社所共者也
　　我田既臧农夫之庆琴瑟击鼓以御田祖以祈甘雨以介我稷黍以谷我士女
　　田祖郑氏先啬神农司啬后稷凡国祈年于田祖吹豳雅击土鼓以乐田畯田畯恐亦是田神若是田官不当与大神同飨
　　三章
　　曽孙来止以其妇子馌彼南畆田畯至喜攘其左右尝其防否
　　七月略同辞至喜不必改为饎言迎其神既至而喜也君劳田见之却其左右而尝其美否与下通懐如此也古礼凡祭神皆有尸今所在尚有此风然多流于邪怪也
　　禾易长畆终善且有曽孙不怒农夫克敏
　　禾所以易长者以人之克敏也人道敏政地道敏树凡稼事以敏为功所谓痔乃钱镈奄观铚艾
　　四章
　　曽孙之稼如茨如梁曽孙之庾如坻如京乃求千斯仓乃求万斯箱黍稷稻粱农夫之庆报以介福万寿无疆茨布地而生蒺藜也梁截水而横略彴也坻从水而起洲渚也京附地而隆陂陁也积谷之状如此仓贮之本壌者也箱运之以补助他所者也
　　闻音曰畆满罪切耔奨礼切薿鱼起切士鉏里切明谟郎切庆墟羊切右羽轨切否补美切有羽轨切敏母鄙切京居良切庆墟羊切
　　总闻曰前两诗不知何以见思古此诗又不知何以见思古而伤今当是以自昔何为自古有年遂以为思古以今适南畆遂以为伤今诗援古及今甚多且以田事言之振古如兹续古之人皆及古以迄于今匪今斯今皆及今虽未敢即以为某王之盛时亦未敢即以为某王之乱世识者更详
　　大田
　　一章
　　大田多稼既种既戒既备乃事以我覃耜俶载南畆播厥百谷既庭且硕曾孙是若
　　周制季冬令告民出五种命农既耦耕事修耒耜具田器所谓既备也孟春命布农事命田舍东郊善相丘陵阪险原隰土地所冝五谷所殖所谓俶载也孟夏命野虞出行田原为天子劝农劳民毋或失时所谓是若也孟夏驱兽毋害五谷季夏烧薙行水利以杀草可粪田畴可美土疆所谓无害也见下章
　　二章
　　既方既皁既坚既好不稂不莠去其螟螣及其蟊贼无害我田穉田祖有神秉畀炎火
　　稂莠人力所及螟螣蟊贼人力所不及神其以害田之物而畀之火祷之辞也
　　三章
　　有渰萋萋兴雨祁祁雨我公田遂及我私
　　雨我公田遂及我私民爱君也骏发尔私亦服尔耕君爱民也民爱君以公为先君爱民以私为先耕谓公田也雨泽耑及公田因急私田急于公缓于私之辞私则骏发耕则亦服急于私而缓于公之辞当时君民之情可见
　　彼有不获穉此有不敛穧彼有遗秉此有滞穗伊寡妇之利
　　不获不及获者也不敛不及敛者也遗秉所弃者也滞穗所留者也今北方刈获弱妇幼童随羣掇拾于后亦足度日南方亦谓之拾防但不多耳
　　四章
　　曽孙来止以其妇子馌彼南畆田畯至喜来方禋祀以其骍黑与其黍稷以享以祀以介景福
　　此蜡祭也大率此诗言收成之事为多似是索飨凡田祭田祖居先田畯次之至此曽孙方来者观蜡祭同民福也
　　闻音曰稼读作介今南人犹作此音叶戒事上止切耜飬里切畆满罪切谷讫岳切硕常约切皁此苟切好许厚切螣徒得切火虎隈切祀逸织切福笔力切
　　闻训曰穉説文幼禾也既刈有续生者今谓之稻孙穧説文撮也秉説文禾束也穗説文禾成秀也民间今犹有穧音一截两截谓之一穧两穧与穧同亦有穗音一枝两枝谓之一穗两穗
　　闻物曰尔雅食心曰螟食叶曰螣食根曰蟊食节曰贼説文蝗食禾节从虫説是説文又云螣蝗也亦以贼为蝗如此则两句再举蝗也今田间一种结网罣禾实者从防恐是此意今俗谓螟虫一种口截禾茎者从矛戈恐是此意今俗谓蝗虫后股如锯甚利二种皆不食禾而伤禾大率汉儒之学两物则分作两种用四物则分作四种用假如虫类更增而物状不可增则将如何古今辽逺虫之名实亦不可尽合今但多云蝗虫又曰蛉虫恐即是螟也其余会粹之名多与古不侔
　　闻迹曰诗多称南畆説见信南山后人言东臯犹可西畴逺失古意或谓多作西成然所谓农人告予以春及将有事于西畴正是春时非是秋时或植杖而耘耔登东臯而舒啸正是夏时非是春时大率后人乗意指东西南北为辞诗人亦率意但所见止在南所谓南东其亩也
　　总闻曰八蜡八方之神也各随其所来之方祀之举此礼耑用豳诗八章当分歌以乐八神郑氏以为一先啬二司啬三农四邮表畷五猫虎六坊七水庸八昆虫恐未必然止祝辞可见土归于宅土神一也宅神二也宅山之间也水归于壑水神三也壑神四也壑岩穴之间也昆虫毋作昆虫神五也草木归其泽草神六也木神七也泽神八也泽陂湖之间也昆当作蜫虫之总名也既蜡收民息已故既蜡君子不兴功盖神人各来其所也
　　瞻彼洛矣
　　一章
　　瞻彼洛矣维水泱泱
　　此必宣王会诸侯东都之时也君子斥宣王也古之明王莫如文武成康是时亦未宅洛
　　君子至止福禄如茨韎韐有奭以作六师
　　至洛会诸侯行大赉有赐之以韎韐之盛而在外统师者如方叔之徒是也有赐之以韠之琫珌而内守国者如张仲之徒是也
　　二章
　　瞻彼洛矣维水泱泱君子至止韠琫有珌君子万年保其家室
　　三章
　　瞻彼洛矣维水泱泱君子至止福禄既同君子万年保其家邦
　　一章言以作六师两章皆言保其家室保其家邦人情不欲多征唯欲内保故皆以万年祝之
　　闻音曰茨前西切邦卜功切
　　闻用曰韎韐毛氏茅搜草也郑氏从之又茅搜韎韐声也毛氏又所以代韠也郑氏从之言祭服之韠也孔氏韎草名陈留人谓之蒨韎又从毛郑也又韎韐以代韠其体合韦之蔽膝之衣是韐又从毛郑也奭者用茅搜之草染之故赤孔氏集毛郑之説颇明韎集韵音昧音末皆韦赤色韐集韵士服如韨则韎韐殆类赤韨也礼韎师掌教韎乐郑氏读如味饮食之味杜氏读韎为菋荎着之菋郑氏读如韎韐之韎谓衣赤韨以舞也如旄人执旄以舞籥师敛籥以舞作乐名也左氏有韎韦之跗注杜氏韎赤色跗注戎服若袴而属于跗与袴连此殆类赤袴亦与赤韨相似据此以作六师当如周官韎师大飨舞韎乐亦可当如却至衣韎韦之跗注亦可恐用周官之制为长
　　闻事曰福禄如茨非祝人君福禄也葢人君及臣下之福禄尔下文所锡是也故末章又曰福禄既同言均及之君子万年乃祝人君之辞
　　总闻曰此时方防东都振宗周而识者已于作师之辞多其识又先于矢其文徳王曰还归者也
　　裳裳者华
　　一章
　　裳裳者华其叶湑兮
　　裳当作常常棣也其叶湑兮华凋而叶盛也芸其黄矣叶渐变也或黄或白叶半槁也感常棣而思贤者虽歴岁时渐更柯叶常欲见斯贤也
　　我觏之子我心写兮我心写兮是以有誉处兮
　　二章
　　裳裳者华芸其黄矣我觏之子维其有章矣维其有章矣是以有庆矣
　　三章
　　裳裳者华或黄或白我觏之子乗其四骆乗其四骆六辔沃若
　　四章
　　左之左之君子宜之右之右之君子有之维其有之是以似之
　　言宜在王左右也
　　闻音曰写赏羽切庆墟羊切白仆各切左七何切今南人犹有此音吴氏以为未详也　吴氏考古音甚详而采方音稍略也冝牛何切有羽轨切似飬里切
　　总闻曰江汉无曰予小子召公是似此当是召公之流其先有令名而其后能继世象贤者也
　　桑扈
　　一章
　　交交桑扈有莺其羽
　　桑扈青雀也莺黄栗留也当是暮春毛氏郑氏以两物为一物莺然有文章恐非
　　君子乐胥受天之祜
　　春深鸟飞愿君子乐此景以受其福此当是人君祝诸侯之辞
　　二章
　　交交桑扈有莺其领君子乐胥万邦之屏
　　此当是人君誉诸侯之辞
　　三章
　　之屏之翰百辟为宪不戢不难受福不那
　　四章
　　兕觥其觩防酒思柔彼交匪敖万福来求
　　此当是人君戒诸侯之辞不可自戢而不肯为不可自难而不敢为如无勉意自生退心则福不多也不戢不难如诸葛亮是也不可自敖而不勤如无逸意常存劳心则福来求也彼交匪敖如陶侃是也闻音曰祜侯古切翰胡干切宪虚言切难乃多切
</div>
    <div class="pagination">
<a href="诗总闻_page32.html">上一页</a><span>...</span><a href="诗总闻_page28.html">28</a><a href="诗总闻_page29.html">29</a><a href="诗总闻_page30.html">30</a><a href="诗总闻_page31.html">31</a><a href="诗总闻_page32.html">32</a><span class="current-page">33</span><a href="诗总闻_page34.html">34</a><a href="诗总闻_page35.html">35</a><a href="诗总闻_page36.html">36</a><a href="诗总闻_page37.html">37</a><a href="诗总闻_page38.html">38</a><span>...</span><a href="诗总闻_page34.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
