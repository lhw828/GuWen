<!DOCTYPE html>
<html>
 <head>
  <meta charset="utf-8"/>
  <title>
   毛诗注疏 - 第 17 页/共 29 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   毛诗注疏 - 第 17 页/共 29 页
  </h1>
  <div class="content">
   毛诗注疏卷十六考证
&lt;经部,诗类,毛诗注疏&gt;
　　钦定四库全书
　　毛诗注疏卷十七
　　汉郑氏笺　唐陆德明音义　孔颖达疏
　　小雅　【南有嘉鱼之什】
　　序南有嘉鱼乐与贤也大平之君子至诚乐与贤者共之也笺乐得贤者与共立于朝相燕乐也音义【自此至菁菁者莪六篇幷亡篇三是成王周公之小雅成王有雅名公有雅德二人协佐以致大平故亦并爲正也乐与之乐音洛又音岳徐五敎反序文同大音泰后大平皆同朝直遥反下注同燕乐之乐音洛下注皆同】疏【正义曰作南有嘉鱼之诗者言乐与贤也当周公成王太平之时君子之人已在位有职禄皆有至诚笃实之心乐与在野有贤德者共立于朝而有之愿俱得禄位共相燕乐是乐与贤也经四章皆是乐与贤者之事】
　　南有嘉鱼烝然罩罩传江汉之间鱼所产也罩罩篧也笺云烝尘也尘然犹言久如也言南方水中有善鱼人将久如而俱罩之迟之也喻天下有贤者在位之人将久如而并求致之于朝亦迟之也迟之者谓至诚也君子有酒嘉賔式燕以乐笺云君子斥时在位者也式用也用酒与贤者燕饮而乐也音义【烝之丞反王众也罩张敎反徐又都学反字林竹卓反云捕鱼器也篧助角反郭云捕鱼笼也沈音获又音防说其形非罩也迟直冀反下同乐音洛协句五敎反得贤致酒欢情怡畅故乐】疏【正义曰言南方江汉之间有善鱼人将久如俱往罩而罩此善鱼者人之所欲已自将罩以求之则思迟此鱼皆欲得之矣以兴在野天下之处有贤者时在朝君子久如并各乐而求之有至诚之心思迟此贤者欲致之于朝犹罩者之愿鱼也君子旣至诚如此遂得贤者共立于朝君子之家有酒矣在野贤者嘉善之賔旣至用此酒与之燕饮以复欢乐耳心迟其来至卽嘉乐是至诚乐与贤也传正义曰言南知江汉间者以言善鱼南方鱼之善者莫善于江汉之间且言善鱼者谓大而众多多大之鱼必在大水南方大水唯江汉耳必取善鱼者以喻贤者之有善德也此实兴不云兴也传文略三章一云兴也举中明此上下足知鱼鵻皆兴也释器云篧谓之罩李巡曰篧编细竹以爲罩捕鱼也孙炎曰今楚篧也郭璞曰今鱼罩然则罩以竹爲之无竹则以荆故谓之楚篧重云罩罩者非一也笺正义曰烝尘释言文释诂云尘久也郑欲烝爲久故言烝尘也又云尘然犹言久然爲如也不言烝爲众者以此罩鱼喻求贤久知欲往罩之是欲鱼之甚以兴君子久如欲求贤爲思迟之极若以爲众止见求鱼之多无关思迟之义则于至诚之事不显故云迟之谓至诚也重言罩罩众自明矣不假复言众也故云人将俱往是众可知喻天下有贤在位之人久如并求之斯卽在朝之君子众皆求贤其并与俱皆出经重罩而求也君于斥时在位者鳬鹥与此序皆云太平之君子彼注云君子谓成王与此不同者以彼序云能持盈守成则神秪祖考安乐之矣经陈祭天地宗庙是太平之君子爲百神之主非王不然故知君子谓成王此序云乐与贤者共之言与贤共是等夷之称非人君之辞故知斥在位者也且人君求贤至诚不足以爲美矣人臣事君多在专利以文仲之贤尚称窃位知贤不妬自古所稀假有举荐或事不获已至诚者寡今太平君子至诚乐贤故所以爲美耳下章笺曰君子下其臣故贤者归往之似斥成王者此言君子博关朝廷公卿孝经唯士言争友大夫以上则有争臣是公卿之于下民有臣之道且人之进贤唯善所在公叔文子升家臣于公所乐之贤或是已之私属故笺言臣以通之王肃孙毓亦以爲在位朝廷之求贤则毛亦不斥成王明矣】
　　南有嘉鱼烝然汕汕传汕汕樔也笺云樔者今之撩罟也君子有酒嘉賔式燕以衎传衎乐也音义【汕所谏反樔也说文云鱼游水貌樔侧交反字或作罺同撩力吊反又力条反沈力到反衎苦旦反】疏【传正义日释器云樔谓之汕李巡曰汕以薄汕鱼孙炎曰今之撩罟皆以今晓古】
　　南有樛木甘瓠累之传兴也累蔓也笺云君子下其臣故贤者归往也君子有酒嘉賔式燕绥之笺云绥安也与嘉賔燕饮而安之乡饮酒日賔以我安音义【樛居虬反瓠音防累力追反本亦作蔂同下遐嫁反】疏【正义曰言南方有樛然下垂之木甘瓠之草得上而累蔓之以兴在位有下下之君子故在野贤者得往而归就之言君子之下下犹樛木之下垂贤者所以往矣又在位君子之家有酒矣在野贤者嘉善之賔旣来则用此酒燕饮而安之笺正义曰案乡饮酒燕饮而安之无以我安之文燕礼司正洗觯南靣奠于中庭升东楹之东受命西阶上北靣命卿大夫君曰以我安卿大夫皆对曰诺敢不安则此文在燕礼矣言乡饮酒者误也定本亦误以南陔与由庚之笺皆鄕饮酒燕礼连言之故学者加乡饮酒于上后人知其不合两引故略去燕礼焉今本犹有言燕礼者】
　　翩翩者鵻烝然来思传鵻壹宿之鸟笺云壹宿者壹意于其所宿之木也喻贤者有专壹之意于我我将久如而来迟之也君子有酒嘉賔式燕又思笺云又复也以其壹意欲复与燕加厚之音义【翩音篇鵻音隹本亦作隹复扶又反下同】疏【正义曰上章云君子思迟贤人此章言贤者愿往翩翩而飞者是鵻鸟也此鸟由壹意于其所宿之木故久如欲来所以翩翩而飞来集于木也以喻在野之贤者有专壹之意我君子亦久如愿来今来在于我君子之朝言君子求之至故贤者意能专壹也在位君子之家有酒矣与此在野贤者嘉善之賔既来用此酒与之燕又燕也思皆爲辞燕又燕频与之燕言亲之甚也笺正义曰毛言壹宿义微故申之云壹宿者壹意于其所宿之木也夫不之鸟慤谨故将宿于木专壹其心故特以鵻鸟爲喻以鸟之择木喻贤者有专壹之意于我此我谓君子也将久如而来迟之者贤者迟君子物类相感所以相思迟之也定本式燕又思下有笺云又复也以其壹意欲复与燕加厚之也俗本多无此语】
　　南有嘉鱼四章章四句
　　序南山有台乐得贤也得贤则能爲邦家立太平之基矣笺人君得贤则其德广大坚固如南山之有基址音义【爲如字又于僞反】
　　南山有台北山有莱传兴也台夫须也莱草也笺云兴者山之有草木以自覆盖成其高大喻人君有贤臣以自尊显乐只君子邦家之基乐只君子万寿无期传基本也笺云只之言是也人君既得贤者置之于位又尊敬以礼乐乐之则能爲国家之本得寿考之福音义【莱音来夫音符乐上音岳下音洛】疏【正义曰言南山所以得高峻者以南山之上有台北山之上有莱以有草木而自覆盖故能成其高大以喻人君所以能令天下太平以人君所任之官有德所治之职有能以有贤臣各治其事故能致太平言山以草木高大君以贤臣尊显贤德之人光益若是故我人君以礼乐乐是有德之君子置之于位而尊用之令人君得爲邦家太平之基以礼乐乐是有德君子又使我国家得万寿之福无有期竟所以乐之也传正义曰台夫须释草文舍人曰台一名夫须陆玑疏云旧说夫须莎草也可爲蓑笠都人士云台笠缁撮传云台所以御雨是也十月之交曰田卒污莱又周礼云莱五十亩莱爲草之总名非有别草名之爲莱陆玑疏云莱草名其叶可食今兖州人烝以爲茹谓之莱烝以上下类之皆指草木之名其义或当然矣此山有草木成其高大而车牵笺云析其柞薪爲蔽冈之高者以兴喻者各有所取若欲覩其山形草木便爲蔽障之物若欲显其高大草木则是裨益之美言不一端矣】
　　南山有桑北山有杨乐只君子邦家之光乐只君子万寿无疆笺云光明也政敎明有荣曜音义【疆居良反】
　　南山有杞北山有李乐只君子民之父母乐只君子德音不已笺云已止也不止者言长见称颂也音义【杞音起草木疏云其树如樗一名狗骨】
　　南山有栲北山有杻传栲山樗杻檍也乐只君子遐不睂寿乐只君子德音是茂传睂寿秀睂也笺云遐远也远不睂寿者言其近睂寿也茂盛也音义【栲音考杻女九反樗勑居反檍音忆】
　　南山有枸北山有楰传枸枳枸楰防梓乐只君子遐不黄耇乐只君子保艾尔后传黄黄髪也耇老艾养保安也音义【枸俱甫反楰音庾楸属枳诸氏反耇音茍寿也艾五盖反沈音刈】疏【传正义曰枸释木无文宋玉赋曰枳枸来巢则枸木多枝而曲所以来巢也陆玑疏云枸树高大似白杨有子着枝端大如指长数寸噉之甘羙如饴八月熟今官园种之谓之木蜜楰防梓释木文李巡曰防梓一名楰郭璞曰楸属也陆玑疏曰其树叶木理如楸山楸之异者今人谓之苦楸是也释诂云黄髪耇老寿也舍人曰黄髪老人髪白复黄也孙炎日耇靣冻棃色如浮垢】
　　南山有台五章章六句
　　序由庚万物得由其道也崇丘万物得极其高大也由仪万物之生各得其宜也有其义而亡其辞笺云此三篇者乡饮酒燕礼亦用焉曰乃间歌鱼丽笙由庚歌南有嘉鱼笙崇丘歌南山有台笙由仪亦遭世乱而亡之燕礼又有升歌鹿鸣下管新宫新宫亦诗篇名也辞义皆亡无以知其篇第之处音义【此三篇义与南陔等同依六月序由庚在南有嘉鱼前崇丘在南山有台前今同在此者以其俱亡使相从耳间古苋反】疏【正义曰有其义而亡其辞亦毛氏所着于后行别记之笺正义曰此郑亦本其所用所亡之事也此三篇乡饮酒燕礼亦用焉亦者亦南陔等也卽言其事之用曰乃间歌鱼丽笙由庚歌南有嘉鱼笙崇丘歌南山有台笙由仪乡饮酒燕礼二篇俱有此辞也言间歌者堂上与堂下递歌不比篇而间取之笙者在笙中吹之所以亡者亦遭乱而亡亦如南陔等遭战国及秦之乱而失之也因此亡诗事终更述燕礼又有升歌鹿鸣下管新宫亦诗篇名也以对鹿鸣而入管用故知诗篇名也辞义皆亡今无以知其篇第所在之意也篇第所在皆当言处云之意者以无意义可推寻而知故云意也案鱼丽武王诗也而与嘉鱼间歌南陔等三篇亦武王诗也乃在堂下笙歌之是武王之诗得下管用之也新宫制礼所用必在礼前而作不知武王诗也成王诗也此笺因亡诗事终而言之耳不谓当在成王诗中故曰无以知其篇第之意也案礼射义诸侯以貍首爲节以彼类之当在召南但召南无亡诗之比故郑于谱言辞义皆亡者对六篇有义无辞新宫并义亦无故言皆亡不谓己爲作序与经俱亡若子夏爲之作序何由辞及目篇并六月连序并无存者以此知孔子录而不得子夏不爲之序也左传昭二十五年宋公享昭于赋新宫计孔子时年三十余矣所以录不得者诗之逸亡必有积渐当孔子之时道衰乐废自宋公赋新宫至孔子定诗三十余年其间足得亡之也圣人虽无所不知不得以意录之也】
　　序蓼萧泽及四海也笺九夷八狄七戎六蛮谓之四海国在九州之外虽有大者爵不过子虞书曰州十有二师外薄四海咸建五长音义【蓼音六薄音博诸本作外敷注音芳夫反四海海者晦也地险言其去中国险远禀政敎昬昧也长张丈反】疏【正义曰作蓼萧诗者谓时王者恩泽被及四海之国也使四海无侵伐之忧得风雨之节书传称越裳氏之译曰吾受命吾国黄耇曰久矣天之无烈风淫雨意中国有圣人远往朝之是泽及四海之事经四章皆上二句是泽及四海由其泽及故其君来朝王燕乐之亦是泽及之事故序总其目焉经所陈是四海君蒙其泽而序漫言四海者作者以四海诸侯朝王而得燕庆故本其在国防泽说其朝见光宠序以王者恩及其君不可遗其臣见其通及上下故直言四海以广之笺正义曰九夷八狄七戎六蛮谓之四海释地文李巡曰九夷在东方八狄在北方七戎在西方六蛮在南方孙炎曰海之言晦晦闇于礼仪也雒师谋我应注皆与此同职方氏及布宪注亦引尔雅云九夷八蛮六戎五狄谓之四海数旣不同而俱云尔雅则尔雅本有两文今李巡所注谓之四海之下更三句云八蛮在南方六戎在西方五狄在北方此三句唯李巡有之孙炎郭璞诸本皆无也李巡与郑同时郑读尔雅盖与巡同故或取上文或取下文也尔雅本有二文者由王所服国数不同故异文耳亦不知九夷八狄七戎六蛮正据何时也此及中候直言四海不列其数故引上文解之职方列其国数唯五戎六狄与尔雅六戎五狄上下不同余则相似故据下文也布宪则秋官承夏官之下故同于职方焉周礼注据尔雅下文九夷八蛮六戎五狄当四海者以明堂位陈周公朝于明堂之时其数与之等是周时之验故据之焉明堂位与职方不同者郑志答赵商云戎狄之数或五或六两文异耳尔雅虽有与周皆两数耳无别国之名不甚明故不定之也是郑疑两文必有一误但无国数可明故不敢定之耳四海之于王者世一见耳此经说四海来朝应是摄政六年时事当与明堂位同直以漫言四海故取尔雅上句谓之四海之文充之其实此当九夷八蛮六戎五狄也国在九州之外者明四海不属九州其州长所不领故周礼曰九州之外谓之蕃国世一见是也若然下文蛮荆谓荆州之蛮尧典日流其工于幽州注云幽州北裔则四海亦有在九州之内者矣言外者以大凡化内非州牧所领则谓之四海之国其境所居不妨在九州之内禹贡万里大界尽以九州目之故得有荆州之蛮及幽州爲北裔也曲礼曰其在东夷北狄西戎南蛮虽大曰子是虽有大者爵不过子也大者曰子小者曰男而已左传曰骊戎男是也若殷爵三等无子男则四夷之君爲伯爵也而书序曰武王胜殷巢伯来朝注云巢伯南方诸侯世一见者以武王卽位来朝是九州外爲伯又虞书曰州十有二师外薄四海咸建五长明四海是九州之升也何者既言州十有二师是九州之内立师也又曰外薄四海咸建五长是四海在九州之外矣所引者臯陶谟文也检郑所注尚书经作外薄今定本作外敷恐非也彼注云九州州立十二人爲诸侯之师以佐其牧外则五国立长使各守其职此建五长卽下曲礼所谓子故彼注云子谓九州之外长也天子亦选其诸侯之贤者以爲之子子犹牧是也案彼上云弼成五服至于五千郑以爲禹治水辅成五服土方万里以七千里内爲九州七七四十九千里者之方四十九以其一爲畿内余四十八八州分之各得方千里者六计一州方百里之国二百七十里之国四百五十里之国八百计一州有一千四百国以二百国爲名山大川不封之地余有一千二百国以百国立一师故州有十二师郑又云八州九千六百国又四百国在畿内以子男备其数是郑计充禹会诸侯于涂山执玉帛者万国之文】
　　蓼彼萧斯零露湑兮传兴也蓼长大貌萧蒿也湑湑然萧上露貌笺云兴者萧香物之微者喻四海之诸侯亦国君之贱者露者天所以润万物喻王者恩泽不爲远国则不及也旣见君子我心写兮传输写其心也笺云旣见君子者远国之君朝见于天子也我心写者输其情意无留恨也燕笑语兮是以有誉处兮笺云天子与之燕而笑语则远国之君各得其所是以称杨德美使声誉常处天子音义【湑息叙反长如字又张丈反爲于僞反朝直遥反见贤遍反下燕见同】疏【正义曰言蓼然长大者彼萧斯也此萧所以得长大者由天以善露润之使其上露湑湑然盛兮以故得其长大耳以兴得所者彼四夷之君此四夷之君所以得所者由王以恩泽及之使其恩泽丰多故令其得所耳然此萧是香物之微者天不以其微而不润也喻四海诸侯乃国君之贱者王不以其贱而不及也远国旣蒙王泽乃来朝见自言已旣得朝见君子之王者我心则输写尽兮无复留恨在国恐不得见今来得见则意尽也朝之后王又与之燕饮而笑语兮感王之恩皆称扬王之德美是以使王得有声誉又常处天子之位兮言爲天子所保不忧危亡也传正义曰释草云萧荻也李巡曰荻一名萧郭璞曰卽蒿也下章壤瀼泥泥皆重言故此亦爲湑湑也湑湑露在物之状故爲萧上露貌笺正义曰生民曰取萧祭脂郊特牲曰爇萧合馨香是萧爲香物也虽香而是物之微者以喻四海诸侯亦是国君之贱者】
　　蓼彼萧斯零露瀼瀼传瀼瀼露蕃貌旣见君子爲龙爲光传龙宠也笺云爲宠爲光言天子恩泽光耀被及己也其德不爽寿考不忘传爽差也音义【瀼如羊反徐又乃刚反蕃音烦被皮寄反】疏【正义曰言逺国之君蒙王恩泽今皆来朝既得见君子之王者爲君所宠遇爲君所光荣得其恩意又燕见笑语使四海称颂之不忘也】
　　蓼彼萧斯零露泥泥传泥泥霑濡也既见君子孔燕岂弟传岂乐弟易也笺云孔甚燕安也宜兄宜弟令德寿岂传爲兄亦宜爲弟亦宜音义【泥乃礼反岂开在反本亦作恺下同后岂弟放此弟如字本亦作悌音同后皆放此乐音洛下篇同易夷豉反】疏【正义曰远国之君既朝见君子爲君子所接遇故皆甚安而情又喜乐以怡易也君子既接逺国得所而又燕见以尽其欢是君子爲人之能宜爲人兄宜爲人弟随其所爲皆得其宜故能有善徳之誉寿岂乐之福也】
　　蓼彼萧斯零露浓浓传浓浓厚貌既见君子鞗革冲冲和鸾雝雝万福攸同传鞗辔也革辔首也冲冲垂饰貌在轼日和在镳曰鸾笺云此说天子之车饰者诸侯燕见天子天子必乘车迎于门是以云然攸所也音义【浓奴同反又女龙反鞗徒雕反冲直弓反徐音同又音敕弓反轼音式镳彼苗反】疏【正义曰言逺国之君既见君子之王者又蒙垂意燕见于已说其燕见之车饰君子所乘燕见之车鞗皮以爲辔首之革垂之冲冲然其在轼之和铃与衡镳之八鸾其声雝雝然乘是车服屈己之尊降接卑贱恩遇若是是王爲主得所故宜爲万福之所同皆得归聚之传正义日释器云辔首谓之革郭璞曰辔靶也然则马辔所靶之外有余而垂者谓之革鞗皮爲之故云鞗革辔首垂也鞗革即言冲冲故知垂饰貌在轼曰和和亦铃也以其与鸾相应和故载见曰和铃央央是也在镳曰鸾谓鸾铃置于马之镳郭璞曰镳马勒傍铁也言置铃于马口之两傍此无文也故郑不从之礼记注云鸾在衡驷铁笺云置鸾于镳异于乘车是郑以乘车之鸾不在镳知此天子所乘以迎賔则亦乘车也鸾不当在镳矣此笺不易之者以驷铁已明之此从可知也笺正义日既见君子即言鞗革冲冲和鸾雝雝是见君子车上有此饰故知说天子之车饰也觧所以得见天子车饰者以诸侯燕见天子必以车迎于门是以云然此既见天子之言爲朝见之后则燕见之皆是见君子之事故蒙上既见之文也知燕见迎诸侯者以王唯觐礼不下堂而见诸侯耳其朝宗当迎之故秋官大行人说车迎之法賔主歩数从六服诸侯尚有车迎则四夷之君车迎可知燕主欢心不可不接既然迎接不得无车故燕礼云若四方之賔公迎之于大门内是燕有迎法也以唯首章言燕笑语兮是燕时事故知此见车饰亦是燕时事案大行人上公九命贰车九乘介九人礼九牢朝位賔主之间九十歩立当车轵摈者五人侯伯以七为节立当前疾摈者四人子男以五爲节立当车衡摈者三人注云王立当轸又郑注下曲礼以春夏受贽于朝受享于庙以生气文也秋冬一受之于庙杀气质也郑又以觐礼不出迎诸喉则冬遇亦不迎然则秋冬燕见亦无出迎之法也】
　　蓼萧四章章六句
　　序湛露天子燕诸侯也笺燕谓与之燕饮酒也诸侯朝觐会同天子与之燕所以示慈惠音义【湛直减反】疏【正义曰作湛露诗者天子燕诸侯也诸侯来朝天子与之燕饮美其事而歌之经虽分别同姓庶姓二王之后皆是天子燕诸侯之事也蓼萧序不言天子此及彤弓独言天子者此及彤弓燕赐诸侯之事既言诸侯不得不言天子以对之蓼萧序不言诸侯文无所对故不言天子也四章虽皆説天子燕诸侯之事而皆首章见天子于诸侯之义下三章见诸侯于天子之事首章言王燕诸侯虽至于夜留与饮燕无问同姓异姓皆不醉不归是天子恩厚之义也下三章乃分别説之二章言同姓则成夜饮之礼非同姓让之则止三章言庶姓卒章言二王之后不得成其夜饮故云善德善仪言其不至于醉也首章直言湛湛露斯不指所在之物总下章云草木也故下章各言草木以充之以同姓一类故广举丰草庶姓非一族之人喻以异类之木二王之后同爲天子所尊譬之同类之木各取其所象也丰草杞棘言露在桐椅不言露在承上露在可知天子燕诸侯之义备于此矣不言异姓与三恪者兄弟甥舅礼虽不同要夜饮之义非宗不可则异姓从庶姓礼也三恪卑于二代其亦在异姓中】
　　湛湛露斯匪阳不晞传兴也湛湛露茂盛貌阳日也晞干也露虽湛湛然见阳则干笺云兴者露之在物湛湛然使物柯叶低重喻诸侯受燕爵其仪有似醉之貌诸侯旅酬之则犹然唯天子赐爵则貌变肃敬承命有似露见日而晞也厌厌夜饮不醉无归传厌厌安也夜饮私燕也宗子将有事则族人皆侍不醉而出是不亲也醉而不出是渫宗也笺云天子燕诸侯之礼亡此假宗子与族人燕爲説尔族人犹羣臣也其醉不出不醉出犹诸侯之仪也饮酒至夜犹云不醉无归此天子于诸侯之仪燕饮之礼宵则两阶及庭门皆设大烛焉音义【晞音希厌于盐反韩诗作愔愔和悦之貌渫息列反】疏【正义曰湛湛然在物上者露斯也此物得露而湛湛然柯叶低埀非见日之阳则不得干而舒放也以兴诸侯受王燕饮而巍峩然威仪纵弛非天子之赐爵则不承命而严肃也是王燕诸侯恩厚至于厌厌安闲之夜尚与燕饮其意殷勤以留賔客言不至于醉不得归也传正义曰此在物而湛湛是盛也兴王隆厚于诸侯故以盛爲喻以阳爲干物故知日也笺正义曰露之所霑必在草木此言所在以总下文故笺亦顺经直言在物物正谓下章丰草杞棘也柯谓枝也露在于叶则令柯亦低故言柯叶低垂草木通然非木柯而草叶也此燕诸侯之诗露比王燕诸侯物得露而低犹诸侯得酒而醉故喻诸侯受燕爵其威仪有似醉之貌也其醉必在燕末诸侯旅酬则然以举行旅酬燕末之事故以露见日而干喻诸侯有承命之事燕之天子有命唯赐爵耳故言唯天子赐爵则貌变肃敬承命有似露见日而干也传正义曰楚茨云备言燕私传曰燕而尽其私恩明夜饮者亦君留而尽私恩之义故言燕私也解夜饮之意言宗子将有事族人皆入侍宗子或与之图事则当饮之酒若宗子不饮之酒使不醉而出是不亲族人也若族人饮宗子酒至醉仍不出是渫慢宗子也言此者明宗子之义族人虽醉尚留之饮族人之义虽不至醉亦当辞出不得尽宗子之意是主法自当留賔賔则可以辞主去天子于诸侯义亦当然书传曰既侍其宗然后得燕燕私者何而与族人饮饮而不醉是不亲醉而不出是不敬与此传同毛伏俱大儒当各有所据而言也笺正义曰申毛之意言传所称宗子饮族人之事者以天子燕诸侯之礼亡此假宗子与族人燕爲说耳以天子比宗子族人比羣臣是假托之也族人至醉而有出有不出之二涂犹诸侯至醉亦当辞出若不辞出是渫慢王也是以诸侯皆当辞出但王得其辞异姓则听之出同姓则留之饮也又觧燕饮当以昼所以淫饮至夜犹云不醉不归者此天子于诸侯之义言天子与诸侯爲主虽终日而未尽欢故留之夜饮使至于必醉也燕饮之礼宵则两阶及庭门皆设大烛是燕必至夜故欲留之夜饮也燕礼曰宵则庶子执烛于阼阶上甸人执大烛于庭阍人为烛于门外是两阶门庭皆有烛也彼两阶与门言执烛唯庭言大烛此云皆设大烛者因彼有大烛总而言之】
　　湛湛露斯在彼丰草厌厌夜饮在宗载考传丰茂也夜饮必于宗室笺云丰草喻同姓诸侯也载之言则也考成也夜饮之礼在宗室同姓诸侯则成之于庶姓其让之则止昔者陈敬仲饮桓公酒而乐桓公命以火继之敬仲曰臣卜其昼未卜其夜于是乃止此之谓不成也音义【饮桓之饮于鸩反】疏【正义曰湛湛然者彼露斯也此露在彼丰草之上丰草得露则湛湛然柯叶低垂以兴王之燕饮于彼同姓诸侯此同姓诸侯得王燕饮则威仪寛纵也王与欢酣至于厌厌安闲之夜留之私饮虽则辞让以其宗室之故则留之而成饮不许其让以崇亲厚焉笺正义曰郑以经言载考言则成对有不成者既天子欲留之而有不成者明是賔让之也故言夜饮之礼在宗室同姓诸侯则成之于庶姓让之则止也独言庶姓除同姓皆尔故以庶姓总之昔者陈敬仲饮桓公酒至于是止庄二十二年左传有其事引之以证异姓不得成夜饮之义故云此之谓不成也饮桓公酒者桓公至敬仲之家而敬仲饮之酒也故郑志答张逸云时桓公馆敬仲若哀公馆孔子之类杜预亦云桓公贤敬仲之故幸贤人之家是也言卜昼不卜夜者服防云臣享君必卜示敬慎也此燕诸侯王为之主彼桓公饮酒敬仲为主而得证此者君适其臣君为主人其进退在君所裁敬仲之辞与诸侯之让同故得为证也】
　　湛湛露斯在彼杞棘显允君子莫不令德笺云杞也棘也异类喻庶姓诸侯也令善也无不善其徳言饮酒不至于醉疏【正义曰湛湛然者露斯此露在此杞棘之木此杞棘之木得露则湛湛然柯叶低垂以兴王之燕饮在彼庶姓之诸侯此庶姓诸侯得王燕饮皆威仪寛纵也此庶姓明信之君子虽得王之燕礼饮酒不至于醉莫不皆善其德使之无过差】
　　其桐其椅其实离离岂弟君子莫不令仪传离离垂也笺云桐也椅也同类而异名喻二王之后也其实离离喻其荐俎礼物多于诸侯也饮酒不至于醉徒善其威仪而已谓陔节也音义【椅于宜反木名也陔古哀反字亦作祴音同戒也】疏【正义曰其桐也其椅也言二树当秋成之时其子实离离然垂而蕃多以兴其杞也其宋也二君于王燕之时其荐俎众多而于王为客加其厚恩故也此二王之后乐易之君子虽得王之燕礼饮酒不至于醉莫不善其威仪令可观望也笺正义曰以此变言在其实当燕之时唯酒与荐俎酒则樽不属賔賔所专者唯荐俎耳昭二十五年宋乐大心曰我于周爲客是二王之后其尊与诸侯殊絶故知荐俎礼物多于诸侯也此美天子之燕诸侯无不醉之理故燕饮賔醉乃出是燕末必醉也此与上章善威仪笺皆云不至醉者言其蕴借自持不至醉乱内实困酒空善外仪故云徒善其威仪而已又言善仪早晚谓陔节当奏陔夏之节犹善威仪以其美人必举其终故知当陔之节也燕礼賔醉北靣坐取其荐脯以降奏陔夏取所执脯以赐钟人于门内霤遂出是也天子燕诸侯之礼亡故据燕礼以况之二王之后燕罢而出不必奏陔夏】
　　湛露四章章四句
　　序彤弓天子锡有功诸侯也笺诸侯敌王所忾而献其功王飨礼之于是赐彤弓一彤矢百玈弓矢千凡诸侯赐弓矢然后专征伐音义【彤徒冬反彤弓赤弓也忾苦爱反很也杜预云很怒也说文作饩火既反云怒战也玈音卢黒弓也本或作旅字讹】疏【正义曰作彤弓诗者天子赐有功诸侯诸侯有征伐之功王以弓矢赐之也经三章上二句言诸侯受王彤弓是赐之事下四句言王设乐飨醻而行飨亦是赐之事故云锡以兼之笺正义曰自诸侯敌王所忾尽玈弓矢千除飨礼一句以外皆文四年左传甯武子辞也诸侯赐弓矢然后专征伐礼记王制文也引左传者解有功赐之由王赐诸侯非唯弓矢而已独言彤弓者以弓矢为重故又引王制以明之言敌王所忾者敌者当也忾恨也谓夷狄戎蛮不用王命王心恨之命诸侯有德者使征之诸侯于是以王命兴师以讨王之所恨者为雠敌而伐之既胜而献其所获之功于王王亲受之又设飨礼礼之于是赐之弓矢也献功者伐四夷而胜则献之其伐中国虽胜不献故庄三十一年左传曰凡诸侯有四夷之功则献于王以警于夷中国则否是中国之功不献防也其献唯四夷之功乃献之其赐有功则赐之不须要四夷之功始赐之也晋文侯夹辅周室平王东迁洛邑无伐四夷之功王亦赐之弓矢尚书文侯之命是其事也经先言受弓后说飨郑先言飨礼之乃言赐弓矢者襄二十六年左传曰将赏则加膳加膳则饫赐将欲赏人尚加殽膳况弓矢之赐赏之大者焉得无其礼也爲赐以设飨而赐之故郑先言飨也其飨之曰先受弓矢之赐后受献醻之礼也且王以赐弓爲重故经先言赐弓后言飨之事也若僖二十八年左传説晋文公败楚于城濮献功于王王飨醴命晋侯宥下乃言策命晋侯爲侯伯赐之以弓矢似先飨后赐者彼飨醴命宥别行飨礼非赐日之飨也故丁未献俘己酉设飨是先飨礼以劳其功他日乃赐之弓矢更加防命其赐之日别行飨礼则此经所云是与彼飨别也庄十八年虢公晋侯朝王王飨醴命之宥僖二十五年晋侯朝王王飨醴命之宥于时不赐特行飨醴以此知城濮之言飨礼者非赐日之飨赐之日实行飨礼而左传甯武子云以觉报宴者杜预云歌彤弓者以明报功宴乐非谓赐时设飨礼甯武子所言及晋文侯文公所受皆并有玈弓此诗独言彤弓者以二文皆先彤后玈彤少玈多举重可以包轻故直言彤弓也有弓则有矢言弓则矢可知故亦不言矢也传文直云玈弓矢千定本亦然故服防云矢千则弓十是本无十玈二字矣俗本有者误也首章爲总目下二章分而述之以相成也毛以藏之者爲藏之于其家以示子孙先櫜之乃载以归后始藏于其家以藏爲重先言之藏于家受后之事致其意而言之非受时也好之喜之由悦乐而赐之故举之爲总也飨之是大礼之名右之醻之是飨时之事亦飨为总也郑亦首章爲总但藏载于车即是受时之事为异耳】
　　彤弓弨兮受言藏之传彤弓朱弓也以讲徳习射弨弛貌言我也笺云言者谓王策命也王赐朱弓必防其功以命之受出藏之乃反入也我有嘉賔中心贶之传贶赐也笺云贶者欲加恩惠也王意殷勤于賔故歌序之钟鼓既设一朝飨之笺云大饮賔曰飨一朝犹早朝音义【弨尺昭反説文云弓反也字林充小反弛式氏反饮于鸩反】疏【正义曰毛以为诸侯受天子所赐彤赤之弓弨然而弛既天子以此赐我我则于王受之矣既受之我当于家藏之以示子孙不忘大功也于时王既赐诸侯以弓又飨礼礼之我有嘉善之賔中心至诚而贶赐之以钟鼓既为之设一旦早朝大设礼而飨之郑以叙王之意言我彤赤之弓弨然弛兮以赐诸侯则受防命之言与此赐之弓出而藏之乃反之入也余同传正义日彤赤故言朱弓周礼无彤弓之名言讲德习射则彤弓周礼当唐弓大弓也夏官司弓矢有六弓王弧夹庾唐大郑云六者弓异体之名也往体寡来体多曰王弧往体多来体寡曰夹庾往体来体若一曰唐大经曰唐弓大弓以授学射者使者劳者郑云学射者弓用中后习强弱则易也使者劳者弓亦用中远近可也劳者勤劳王事若晋文侯文公受王弓矢之赐也如是则郑以此彤弓及玈弓于周礼为唐大故言劳者受得之后则以学射故云以讲德习射也但唐大者是其体强弱之名此彤玈者爲弓色之异称为弓者皆漆之以御霜露漆之爲色赤之而已彤既是赤则知玈者为黑也色以赤者周之所尚故赐弓赤一而黑十以赤为重耳为其体同异未闻王以有功者受彤弓彤弓之赐周礼唐弓大弓以授劳者此传言彤弓以讲德习射周礼唐弓大弓以授学射者此彤弓必当唐大二者之中有之耳其必当唐大亦未能审玈弓与彤弓俱赐劳者盖亦当唐大乎服防云玈弓以射甲革椹质则以玈弓当周礼之弧安得赐玈弓多彤弓少则体不得过之而以彤为学射当唐大合七成规玈弓为王弧合九成规准之周礼非甚差也周礼又有八矢弓弩各四其弓之矢有枉杀矰恒而恒矢云用诸散射郑云散射谓礼射及习射与此讲德习射事同则彤矢玈矢当周礼恒矢也弨弛貌説文云弨弓反谓弛之而体反也此言弨弛貌则受弓矢者皆定体之弓弛而赐之至于凡平敌体自出临时之宜故曲礼有张弓尚筋弛弓尚角弓定体未定体之事不兴此同传训言为我不解藏义王肃云我藏之以示子孙也笺正义曰郑以此歌本叙王意故云有嘉賔既叙王意不得诸侯言我受藏之也晋文公受弓矢之赐传称王命尹氏及王子虎内史叔兴父防命晋侯为侯伯此与彼同宜有策命故知言者谓王命防也王赐朱弓必防其功以命之左传防命晋侯之文是其事也此直言藏之则受出藏之乃反入者以传説晋文公既从命云受防以出出入三觐故知之笺以言王中心以贶之是中心诚实非饰貌矫情是殷勤于賔也由王如此故复作诗歌而叙之解此彤弓之意以王中心之实故歌之以示法耳飨者烹大牢以饮賔是礼之大者故曰大饮賔曰飨谓以大礼饮賔献如命数殽牲俎豆盛于食燕周语曰王飨有体荐燕有折俎公当飨卿当燕是其礼盛也言一朝者言王殷勤于賔早朝而即行礼故云一朝犹早朝以燕如至夜飨则如其献数礼成而罢故以朝言之昭元年左传云郑飨赵孟礼终乃燕是飨不终日也】
　　彤弓弨兮受言载之传载以归也笺云出载之车也我有嘉賔中心喜之传喜乐也钟鼓既设一朝右之传右劝也笺云右之者主人献之賔受爵奠于荐右既祭俎乃席末坐卒爵之谓也音义【乐音洛右毛音又郑如字荐右也卒遵律反本或作啐者误也啐音七内反】疏【传正义曰下章言醻醻賔之前止有献賔初献未得名为劝则劝者非以酒劝賔谓设飨礼劝其功也故成二年左传曰王亲受而劳之所以惩不敬劝有功是也此劝既非劝酒故卒章醻亦不得醻酒传醻报言爲飨以报其功故左传曰以觉报燕是也笺正义曰案燕礼云主人筵前献賔賔西阶上拜筵前受爵反位膳宰荐脯醢賔升筵膳宰设折俎賔坐左执爵右祭脯醢奠爵于荐右兴取肺坐絶祭哜之兴加于俎坐捝手执爵遂祭酒兴席末坐啐酒此郑略其事故言之谓右之者即此燕礼所言奠于荐右之谓也彼啐酒即比卒爵爵即酒也郑以下言醻之爲醻賔故此右之为当献賔既献賔賔受而奠之于荐右是言之可以明主之献賔故作者举以表之】
　　彤弓弨兮受言櫜之传櫜韬也我有嘉賔中心好之传好说也钟鼓既设一朝醻之传醻报也笺云饮酒之礼主人献賔賔酢主人主人又饮而酌賔谓之醻醻犹厚也劝也音义【櫜古刀反韬本又作弢吐刀反弓衣也好呼报反説音悦醻本又作酬市由反酢才洛反】疏【笺正义曰案燕礼賔既受献西阶上北靣坐卒爵賔以虚爵降賔坐取觚奠于篚下盥洗卒盥揖升酌以酢主人于西阶上主人北靣拜受又曰遂卒爵是主人献賔賔酢主人也又曰主人盥洗升媵觚于賔酌散西阶上坐奠爵拜賔賔降筵北靣答拜主人坐祭遂饮又曰主人酌膳賔西阶上拜受爵于筵前反位主人拜送爵賔升席坐祭酒遂奠于荐东是主人又饮而酌賔曰醻也其乡饮酒亦然彼注醻劝酒与此厚劝一也瓠叶传日醻导引主人又饮以导賔而醻之传训醻为报是传意醻之不施于饮酒明矣故王肃云醻报功也】
　　彤弓三章章六句
　　序菁菁者莪乐育材也君子能长育人材则天下喜乐之矣笺乐育材者歌乐人君敎学国人秀士选士俊士造士进士养之以渐至于官之音义【菁子丁反莪五何反长张丈反下注并同乐音洛下并注同选雪恋反】疏【正义曰作菁菁者莪诗者乐育材也言君子之为人君能敎学而长育其国人使有材而成秀进之士至于官爵之君能如此则爲天下喜乐矣故作诗以美之经四章言长养成就赐之官爵皆是育材之事也南有嘉鱼言乐与贤也南山有台云乐得贤者彼谓在位及人君于时乐求贤者本在上之心非下人所乐此则下人所乐乐君之能育材与彼别又经言喜乐者谓被人君所育者以被育有材得官爵而喜又序言喜乐之者他人见之如是而喜乐之非独被育者也作者述天下之情而作歌耳笺正义曰笺解乐育材者乐养之以至于材故言敎学之渐至于官爵也王制云兴立小学大学乃言若有循敎者乡人子弟卿大夫余子皆入学九年大成名曰秀士又曰命卿论秀士升之司徒曰选士司徒论选士之秀者升之于大学曰俊士升于司徒者不征于乡升于大学者不征于司徒曰造士又曰大乐正论造士之秀者以告于王而升诸司马曰进士注云进士可进受爵禄又曰司马辨论官材论进士之贤者以吿于王而定其论论定然后官之任官然后爵之如是从乡人中敎之爲秀士是敎学之从秀士渐至于进士是养之以渐也进士论材任官而又爵之是至于官爵之也其养成为此五士是长育人材也进士是材之大成故官爵以进士为主但人材有限官有尊卑其进士以下学已大成超逾伦辈亦可随材任之不必要至进士始官之也卒章笺云文亦用武亦用于人之材无所废是秀士以上皆可为官也定本无进士二字误也】
　　菁菁者莪在彼中阿传兴也菁菁盛貌莪萝蒿也中阿阿中也大陵曰阿君子能长育人材如阿之长莪菁菁然笺云长育之者既敎学之又不征役也既见君子乐且有仪笺云既见君子者官爵之而得见也见则心既喜乐又以礼仪见接疏【正义曰言菁菁然茂盛者萝蒿也此萝蒿所以得茂盛者由生在阿中得阿之长养故茂盛以兴徳盛者是学士也此学士所以致徳盛者由升在彼学中得君之长育故使德盛人君既能长育人材敎学之又能官而用之故此学士既见君子则心喜乐且又有礼仪见接也又君子能养材与官又接之以礼故下所以歌之也言此养莪者以沚则有水之润阿陵有所居之势草得于中而长遂故言长也传正义曰释草云莪萝蒿也舍人曰莪一名萝郭璞曰今莪蒿也陆玑疏云莪蒿也一名萝蒿也生泽田渐洳之处叶似邪蒿而细科生三月中茎可生食又可蒸香美味颇似蒌蒿是也笺正义曰以下云锡我百朋得禄之事故此乐者爲得官而乐也既乐为官爵之又云且有仪且兼事之辞故为君子以礼仪接已也】
　　菁菁者莪在彼中沚传中沚沚中也既见君子我心则喜传喜乐也音义【沚音止】
　　菁菁者莪在彼中陵传中陵陵中也既见君子锡我百朋笺云古者货贝五贝为朋赐我百朋得禄多言得意也疏【笺正义曰言赐我是入已之辞故为得禄也言古者货贝言古者寳此贝为货也五贝者汉书食货志以为大贝牡贝么贝小贝不成贝为五也言为朋者为小贝以上四种各一贝为一朋而不成者不为朋郑因经广觧之言有五种之贝贝中以相与为朋非总五贝为一朋也故志曰大贝四寸八分以上直钱二百一十文二贝为朋牡贝三寸六分以上直钱五十文二贝为朋么贝二寸四分以上直钱三十文二贝为朋小贝一寸二分以上直钱一十文二贝为朋不成贝寸二分漏度不得为朋率枚直钱三文是也以志所言王莽时事王莽多举古事而行五贝故知古者货贝焉】
　　泛泛杨舟载沉载浮传杨木爲舟载沉亦浮载浮亦浮笺云舟者沉物亦载浮物亦载喻人君用人文亦用武亦用于人之才无所废既见君子我心则休笺云休者休休然音义【泛方劔反休虚虬反美也】疏【正义曰言泛泛然杨木之舟则载其沉物则载其浮物俱浮水上以兴当时君子用其文者又用其武者俱致在朝言君之于人唯才是用故既见君子而得官爵我心则休休然而美载飞载止及载震载育之类笺传皆以载为则然则此载亦爲则言则载沉物则载浮物也传言载沉亦浮笺云沉物亦载则以载解义非经中之载也】
　　菁菁者莪四章章四句
　　序六月宣王北伐也鹿鸣废则和乐缺矣四牡废则君臣缺矣皇皇者华废则忠信缺矣常棣废则兄弟缺矣伐木废则朋友缺矣天保废则福禄缺矣采薇废则征伐缺矣出车废则功力缺矣杕杜废则师众缺矣鱼丽废则法度缺矣南陔废则孝友缺矣白华废则廉耻缺矣华黍废则蓄积缺矣由庚废则隂阳失其道理矣南有嘉鱼废则贤者不安下不得其所矣崇丘废则万物不遂矣南山有台废则为国之基队矣由仪废则万物失其道理矣蓼萧废则恩泽乖矣湛露废则万国离矣彤弓废则诸夏衰矣菁菁者莪废则无礼仪矣小雅尽废则四夷交侵中国微矣笺六月言周室微而复兴美宣王之北伐也音义【从此至无羊十四篇是宣王之变小雅乐音洛篇末注同缺苦悦反蓄勑六反队直类反夏戸雅反】疏【正义曰此经六章皆是北伐之事序又广之言宣王所以北伐者由于前厉王小雅尽废致令四夷交侵以故泛叙所废之事焉鹿鸣言和乐且耽故废则和乐缺矣以下废缺其义易明不复须释由庚以下不言缺者叙者因文起义明与上诗别主见缺者为刚君父之义不言缺者为柔臣子之义以文武道同故俱言缺周公成王则臣子也故变文焉由仪言万物之生各得其宜故废则万物失其道理矣此与由庚全同由庚言隂阳此言万物者由庚言由隂阳得理万物得其道由仪则指其万物生得其宜本之于隂阳所以异也此二十二篇小雅之正经王者行之所以养中国而威四夷今尽废事不行则王政衰壊中国不守四方夷狄来侵之中夏之国微弱矣言北狄所以来侵者为废小雅故也厉王废之而微弱宣王能御之而复兴故博而详之而因明小雅不可不崇以示法也此篇北伐下篇南征蛮狄之侵则有之矣其戎夷则小雅无其事厉王之末天下大壊明其四夷俱侵也江汉命召公平淮夷明是厉王之时淮夷亦侵也唯无戎侵之事盖作者所以不言耳假使无戎侵亦得言四夷矣定本此序注云言周室微而复兴美宣王之北伐也案集本及诸本并无此注首章传曰日月为常周礼王建太常二章传日出征以佐其为天子是自于已之辞观此则毛意此篇王自征也卒章传日使文武之臣征伐与孝友之臣处内言与似共留不去之辞者王肃云宣王亲伐玁狁出镐京而还使吉甫迫伐追逐乃至于太原如肃意宣王先归于京师吉甫还时王已处内故言与孝友之臣处内也肃以镐为镐京未必是毛之意其言宣王先归或得传防不然不得载常简阅遣将独行也则毛意上四章説王自亲行下二章説王还之后遣吉甫行也故三章再言薄伐上谓王伐之下谓吉甫伐之也郑以为独遣吉甫王不自行王基卽郑之徒也云六月使吉甫采芑命方叔江汉命召公唯常武宣王亲自征耳孔晁云王亲自征耳孔晁王肃之徒也言六月王亲行常武王不亲行故常武曰王命卿士南仲太祖太师皇父非王亲征也又曰王奋厥武王旅啴啴皆统于王师也又王曰还归将士称王命而归耳非亲征也案出车文王不亲而经专美南仲此篇亦专美吉甫若将帅之从王而行则君统臣功安得言不及王而专归美于下若王自亲征饮至大赏则从军之士莫不在焉何由吉甫一人独多受祉故郑以此篇为王不亲行也常武言王旅容可统之于王经云赫赫业业有严天子説天子之容复何统乎又遣将誓师可称王意经言王曰还归事在既克之后事平理自当还在军将所专制何尝假称王命始还师也以此知常武亲征为得其实孙毓亦以此篇王不自行郑説为长】
　　六月栖栖戎车既饬四牡骙骙载是常服传栖栖简阅貌饬正也日月为常服戎服也笺云记六月者盛夏出兵明其急也戎车革辂之等也其等有五戎车之常服韦弁服也玁狁孔炽我是用急传炽盛也笺云此序吉甫之意也北狄来侵甚炽故王以是急遣我王于出征以匡王国笺云于曰匡正也王曰今女出征玁狁以正王国之封畿音义【栖音西饬音勑依字从力修饰之字从巾不同也今人食边作□以为脩饬之字借作勑音非骙求反阅音悦炽尺志反】疏【正义曰毛以为王当盛夏六月之时王以北狄侵急乃自征而御之简选阅择其中车马士众栖栖然其所简练戎车既皆饬正矣戎车所驾之四牡又骙骙然强盛王乃载是日月之常建之于车及兵戎之服以此而伐玁狁也王所以六月简阅出兵者由玁狁之宼来侵甚炽我王是用之故须急行也王于是出行征伐以匡正王之国也郑以为吉甫受命六月北征即阅士众栖栖然所简戎车既齐正矣所乘四马皆强壮骙骙然乃载是常从戎韦弁之服以出征也吉甫意云所以六月行者以北狄来侵甚盛我王是用遣我之急也王曰今汝出征玁狁以正王国之封畿我故盛夏而行也传正义曰以栖栖非六月之状故为简阅貌也日月为常春官司常文谓之王旌画日月也服戎服也即亦韦弁服也但分为二事故与郑异笺正义曰以征伐之诗多矣未有显言月者此独言之故云记六月者盛夏出兵明其急也春官巾车掌王之五路革路以即戎故知戎车革路之等也春官车仆掌戎路之倅广车之倅阙车之倅屏车之倅轻车之倅注云此五者皆兵车所设五戎也戎路王在军所乘广车横阵之车阙车所用补阙之车也屏车所用对敌自蔽隐之车也轻车所用驰敌致师之车也是其等有五也吉甫用所乘兵车亦革路在军所乘与王同但不知备五戎以否郑因事解之不必备五也言戎车之常服韦弁服者以上言戎车既饬即载是常服是则戎车载之故云戎车之常服也言载之者以戎服当战陈之时乃服之在道未服之司服云凡兵事韦弁服注云韦弁以韎韦为弁又以为衣春秋晋郤至衣韎韦之跗注是也周礼云韦弁皮弁服皆素裳白舄又杂问志云韎韦之不注不读如跗注属也跗有属者以浅赤韦为弁又以为衣而素裳白舄也知浅赤者以诗言韎韐有奭以韎韐茅搜染之而奭为赤貌若不浅则绛故知浅赤也聘礼君使卿韦弁归饔饩注云韦弁韎韐之弁其服盖韎布以为衣而素裳不韎皮爲衣者以卿之归饔饩当用皮弁以权事之宜而用韦弁故彼注云兵服也而服之者皮韦同类也取相近耳以皮弁衣故彼韦弁衣用赤布也以皮韦同类故孝经注曰田猎战伐冠皮弁援神契云皮弁素积军旅也皆以皮弁统韦言之若分别言之战伐用韦不用皮也此所载者据将帅服耳其余军士之服下章言既成我服是也通皆韦皮故坊记注云唯在军同服耳知者僖五年左传日均服振振取虢之旂是同也礼在朝及齐祭君臣有同服多矣郑独言在军者为仆右无也以君各以时服仆右恒朝服至在军则同故言唯耳不谓通于他事郑以王不自亲征吉甫述王之辞故言王曰毛氏于诗言于者多为于为往所以为王自征耳言王国者以率土之濵莫非王臣要服之内是王国之封畿也】比物四骊闲之维则传物毛物也则法也言先敎战然后用师维此六月既成我服我服既成于三十里传师行三十里笺云王既成我戎服将遣之戒之曰日行三十里可以舍息王于出征以佐天子传出征以佐其为天子也笺云王曰令女出征伐以佐助我天子之事御北狄也音义【比毗志反齐同也】疏【正义曰毛以为宣王之征所简车马者乃比同力之物四骊之马此四骊之马先以闲习之维有法则矣所以今用之维此六月之时既成我军士之戎服我军士戎服既成于是师行日三十里耳王于是出行征伐玁狁成已为天子之大功也郑唯以吉甫独行王于为曰为异余同传正义曰夏官校人云凡大事祭祀朝觐会同毛马而颁之凡军事物马而颁之注云毛马齐其色物马齐其力是毛物之文也传以直言物则难解故连言毛物以晓人也然则比物者比同力之物戎事齐力尚强不取同色而言四骊者虽以齐力为主亦不厌其同色也故曰驷騵彭彭又曰乘其四骐田猎齐足而曰四黄既驾是皆同色也无同色者乃取异毛耳骐駵是中騧骊是骖是也以言闲之是以先闲习故知先敎战而后用师也书传曰征伐必因搜狩以闲之闲之者何贯之贯之何习之是也此述宣王之征是师行之事美事明得礼故诸军法皆以三十里为限汉书律歴志计武王之行亦准此也】
　　四牡脩广其大有颙传脩长广大也颙大貌薄伐玁狁以奏肤公传奏为肤大公功也有严有翼共武之服传严威严也翼敬也笺云服事也言今师之羣帅有威严者有恭敬者而共典是兵事言文武之人备共武之服以定王国笺云定安也音义【颙玉容反説文云大头也严如字共郑如字注下同王徐音恭帅所类反下将帅同后篇于此】疏【正义曰毛以为王所将戎车所驾之四牡形容脩长而又广大其大之貌则有颙然以此之强薄伐玁狁之国以为天子之大功也非直车马之强又有威严之将恭敬之臣而共典掌是兵武之事其严者威敌厉众敬者抚和上下既有此文武之臣共掌兵事以此而往故当克胜而安定王国也郑唯据吉甫为异】
　　玁狁匪茹整居焦获侵镐及方至于泾阳传焦获周地接于玁狁者笺云匪非茹度也镐也方也皆北方地名言玁狁之来侵非其所当度为也乃自整齐而处周之焦获来侵至泾水之北言其大恣也织文鸟章白斾央央传鸟章错革鸟为章也白斾继旐者也央央鲜明貌笺云织徽织也鸟章鸟隼之文章将帅以下衣皆着焉元戎十乘以先啓行传元大也夏后氏曰钩车先正也殷曰寅车先疾也周曰元戎先良也笺云钩钩鞶行曲直有正也寅进也二者及元戎皆可以先前启突敌陈之前行其制之同异未闻音义【茹如豫反徐音如获音护尔雅十薮周有焦护镐胡老反王云京师度徒洛反下同织音志又尺志反注同白茷本又作斾蒲贝反继旐曰筏左传云蒨茷是也一曰斾与茷古今字殊央音英或于良反下篇同徽音辉将子亮反下大将同后篇将帅放此着知略反乘绳证反行户郎反注前行同夏户雅反钩古侯反股音古今经注作鞶无股字以先之先苏荐反陈直觐反】疏【正义日毛以为王师已行数狄之罪故陈其放恣言玁狁之所侵者非其意所当度乃整齐而处我周之焦获之地又侵镐及北方之地至于泾水之北侵及近地实为太甚故以当合征之而将帅以下皆有徽织之象其文有鸟隼之章以帛为行斾央央然鲜明皆有致死之备以行也又有戎车十乘以在军先欲以启突敌陈之前行由玁狁之恣而用伐之郑唯据吉甫为异传正义曰释地云周有焦获郭璞曰今扶风池阳县瓠中是也其泽薮在瓠中而薮外犹焦获所以接于玁狁也孙炎曰周岐周也以焦获继岐周言之则于镐京为西北矣以北狄言之故为北方耳笺正义曰以北狄所侵故知镐也方也皆北方地名也整齐而处之者言其居周之地无所畏惮也镐方虽在焦获之下不必先焦获乃侵镐方据在北方在焦获之东北若在焦获之内不得为长逺也水北曰阳故言泾水之北泾去京师为近故言大恣毛不解镐方之文而出车传曰朔方近玁狁之国镐方文连则传意镐亦北方地也王肃以爲镐京故王基駮日据下章云来归自镐我行永久言吉甫自镐来归犹春秋公至自晋公至自楚亦从晋楚归来也故刘向曰千里之镐犹以为逺镐去京师千里长安洛阳代为帝都而济隂有长安乡汉有洛阳县此皆与京师同名者也孙毓亦以笺义为长传正义曰释天云错革鸟曰旟孙炎日错置也革急也画急疾之鸟于縿也郑志荅张逸亦云画急疾之鸟隼是也故笺云鸟隼之文章王知隼者以司常云鸟隼为旟释天云继旐曰斾故云白茷继旐者也茷与斾古今字也故定四年左传曰备茷旃旌亦斾也以其继旐垂之因以为状故曰胡不斾斾此旟而言旐者散则通名笺正义曰言徽织者以其在军为徽号之织史记汉书谓之旗帜帜与织字虽异音实同也传云革鸟为解不明故云鸟隼之文章将帅以下衣皆着焉谓此织文鸟章白茷央央也以綘为縿昼为鸟隼又綘为旒书名于末以为徽织知者司常掌九旗之物名各有属注云物名者所画异物则异名也属谓徽织也大传谓之徽号今城门仆射所被及亭长着綘衣皆其旧象也又曰皆画其象焉官府各象其事州里各象其名家各象其号注云事名号织所以显别众官树之于位朝者各就焉觐礼曰公侯伯子男皆就其旂而立此其类也或谓之事或谓之名或谓之号异外内也三者旌旗之细士防礼曰为铭各以其物亡则以缁长半幅赪末长终幅广三寸书名于末此盖其制也徽织之书则云某某之事某某之名某某之号今大阅礼象而为之兵凶事若有死事者亦当以相别也由此言之则徽织者其制亦如所建旌旗而画之其象但小耳故郑云旌旗之细以皆着于衣理不宜长以无长短之制故引士丧长半幅以证之士丧注云牢幅一尺綘幅二尺除去降直是铭长三尺也故士丧礼竹杖长三尺置于宇西阶上郑云此盖其制以死之铭旌即生之徽织郑引士丧礼以证自王以下旌旂虽有等差其徽织疑同长三尺以同着于衣不宜差降则此徽织亦縿长一尺画鸟隼旂长二尺书名于末九旂之物皆用綘则此亦綘也言白斾者谓綘帛犹通帛为旃亦是綘也言各画其象者以其徽虽短之令小皆本之建旗故司常云大丧供铭旌注云玉则太常也又引士丧礼为铭各以其物是自王以下徽织皆画其所当建也此独言鸟章者周礼军行百官建旟举百官者所以统其余也言将帅以下者大司马曰仲夏敎苃舍辨号名之用帅以门名注云号名者徽织所以相别也在国以表朝位在军又象其制而为之被之以备死事帅谓军将至五长是将帅以下自五长以上不见士卒其有无不明盖亦各有之矣司常云官府各象其事谓百官以职从王者象其所建旌旂画之谓之为事州里各象其名者谓州长至比长象其所建之旌旂谓之为名家各象其号者谓卿大夫采地之臣象其所建之旌旂谓之为号此唯有三案大司马仲夏辨号名之用帅以门名县鄙各以其名家以号名乡以州名野以邑名百官各象其事虽有六与司常事名号三者不殊但司马细别言之耳帅以门名者帅谓六军之将皆命卿营所治国门以在门所建之旌旂为徽织之此帅从伍长以上但以卿统名焉事则司常官府各象其事是也县鄙各以其名者谓六遂县正以下至邻长乡以州名者谓州长至比长野以邑名者谓六遂以外公邑大夫此三者即司常所云州里各象其名也家以号名者即司常云家象其号也百官各象其事者即司常云官府各象其事也传正义曰夏后氏曰钩车殷曰寅车周曰元戎司马法文也先疾先良传因名以解之笺正义曰笺以毛因而増解遂解其名以明义春官巾车职曰金路钩樊缨注云钩读如娄颔之钩樊读如鞶带之鞶谓今马大带是也钩鞶之文定本钩鞶作钩般此实在马驾乃设之巾车以为车饰故得车取名焉郑兼言鞶者并举其类以晓人犹上传云物毛物也周礼革路无钩此特设钩故以名车也此车备设钩鞶其行曲直有正故云先正也或即郑云曲直有正盖谓此车行钩曲般旋曲直有正不必为马饰也寅进也此车能进取逺道故云先疾也其元戎者传已训元为大故郑不复解之言大车之善者故云先良也无文论其形故云同异制未闻】
　　戎车既安如轾如轩四牡既佶既佶且闲传轾摰佶正也笺云戎车之安从后视之如摰从前视之如轩然后适调也佶壮健之貌薄伐玁狁至于大原传言逐出之而已文武吉甫万邦为宪传吉甫尹吉甫也有文有武宪法也笺云吉甫此时大将也音义【轾竹二反佶其乙反又其吉反摰音至大音泰】疏【正义曰毛以为王征玁狁既出镐方玁狁退王身还反而使吉甫逐之故此章更叙车马之盛言兵戎之车既安正矣从后视之如轾从前视之如轩是适调矣其所驾四牡之马既正大矣且须复闲习吉甫以此薄伐玁狁敌不敢当遂追奔遂北至于大原之地王师所以得胜者以有文德武功之臣尹吉甫其才略可为万国之法受命逐狄王委任焉故北狄逺去也郑以为元来吉甫独行以佶为壮健为异余同传正义曰不言与战经云至于大原是宣王德盛兵强玁狁奔走不敢与战吉甫直逐出之而已采芑出车皆言执讯获丑此无其事明其不战也庄三十年齐人伐山戎公羊传曰此盖战也何以不言战春秋敌者言战桓公之与戎狄驱之耳何休曰时齐桓公力但可驱逐之而已义与此同】
　　吉甫燕喜既多受祉传祉福也笺云吉甫既伐玁狁而归天子以燕礼乐之则欢喜矣又多受赏赐也来归自镐我行永久饮御诸友炰鼈脍鲤传御进也笺云御侍也王以吉甫远从镐地来又日月长久今饮之酒使其诸友恩旧者侍之又加其珍美之馔所以极劝之也侯谁在矣张仲孝友传侯维也张仲贤臣也善父母为孝善兄弟为友使文武之臣征伐与孝友之臣处内笺云张仲吉甫之友其性孝友音义【饮于鸩反注同炰白交反徐又甫交反龞毕灭反脍古外反鲤音里】疏【正义曰毛以为吉甫逐出玁狁逺出中国有功而归王以燕礼乐之则欢喜既多受赏赐之福也王所以燕赐之者以其来归自镐其处逈逺我吉甫之行日月长久矣故今王饮之酒进其宿在家诸同志之友与俱饮以尽其欢又加之以炰鼈脍鲤珍美之馔燕赐厚矣其所进诸友之中维复谁在其中间矣有张仲其性孝友在焉言吉甫之贤有此善友因显所任得人外则使文武之臣征伐内则与孝友之臣处内亦所以为美也郑唯吉甫元帅专征又以御为侍言饮酒则有侍者诸友旧恩之人以此为异余同笺正义曰郑以诸友侍之为尊崇之意其义胜进故易传也言加珍美之馔者以燕礼其牲狗天子之燕不过有牢牲鱼鼈非常膳故云加之笺以侯谁在矣是问吉甫诸友之辞故知张仲吉甫之友也尔雅李巡注云张姓仲字其人孝故称孝友】
　　六月六章章八句
　　序采芑宣王南征也音义【芑音起徐又求已反】疏【正义曰谓宣王命方叔南征蛮荆之国上言伐此云征便辞耳无义例也言伐者以彼有罪伐而讨之犹执斧以伐木言征者已伐而正其罪故或并言征伐其义一也】
　　薄言采芑于彼新田于此菑亩传兴也芑菜也田一岁曰菑二歳曰新田三歳日畬宣王能新美天子之士然后用之笺云兴者新美之喻和治其家养育其身也士军士也方叔涖止其车三千师干之试传方叔卿士也受命而为将也涖临师众干扞试用也笺云方叔临视此戎车三千乘其士卒皆有佐师扞敌之用尔司马法兵车一乘甲士三人步卒七十二人宣王承乱羡卒尽起方叔率止乘其四骐四骐翼翼笺云率者率此戎车士卒而行也翼翼壮健貌路车有奭簟茀鱼服钩膺鞗革传奭赤貌钩膺樊缨也笺云茀之言蔽也车之蔽饰象席文也鱼服矢服也鞗革辔首垂也音义【菑侧其反郭云反草曰菑畬音余涖本又作莅音利又音类沈力二反扞胡旦反乘绳证反下一乘同卒子忽反下皆同羡钱靣反余也又徐荐反奭许力反茀音弗鞗音条樊步干反马大带也】疏【正义曰言人须芑为菜我薄采此芑于何处乎当于彼新田于此菑亩之中以新田菑亩谓己和耕其田生长其芑必肥美可食故于此采之也以兴人须为军士我薄取人于何处乎当于彼蒙敎于此被育之家以蒙敎被育已和治其家养育其身士必勇武可用故于彼取之也既于新美被养处召得军士而大将方叔临视之其车众之多中有三千乘矣其士皆有佐师扞敌之用是取之得人也大将方叔率之以行乃自乘其四骐之马此四骐之马翼翼然甚壮健矣又此所驾路车有奭然而赤其车以方文竹簟之席为之蔽饰其上所载有鱼皮为矢服之器其马娄颔有钩在膺有樊缨之饰又以鞗皮为辔首之革而垂之方叔既率士众乘是车马往征之传正义曰陆玑疏云芑菜似苦菜也茎青白色摘其叶白汁出脃可生食亦可蒸为茹青州人谓之芑西河鴈门芑尤美胡人恋之不出塞是也一岁日菑二岁曰新田三岁曰畬释地文菑者灾也畬和柔之意故孙炎曰菑始灾杀其草木也新田新成柔田也畬和也田舒缓也郭璞曰今江东呼初耕地反草为菑是也臣工传及易注皆与此同唯坊记注云二歳曰畬三歳曰新田坊记引易之文其注理不异当是传写误也田耕二歳新成柔田采必于新田者新美其菜然后采之故以喻宣王新美天下之士然后用之也笺解采之新田耕其田土所以得其新美者正谓和治其家救其饥乏养育其身不妄征役也二歳曰新田可言美菑始一歳亦言于此菑亩者菑对未耕亦为新也且菑杀草之名虽二岁之后耕而杀草亦名为菑也郑谓炽菑南亩为耕田是柔田之耕亦为菑也于此菑亩文在新田之下未必一歳之田也笺正义曰天子六军千乘今三千乘则十八军矣所以然者宣王承厉王之乱荆蛮内侵众少则不足以敌之故羡卒尽起而有此三千也地官小司徒职曰上地家七人可任者家三人中地家六人可任者二家五人下地家五人可任者家二人以其余为羡唯田与追宼竭作起军之法家出一人故乡为一军唯田猎与追宼皆尽行耳今以敌强与追宼无异故羡卒尽起羡余也以一人为正卒其余为羡卒也若然彼三等之家通而率之家有二人半耳纵令尽起唯二千五百乘所以得有三千者盖出六遂以足之也且言家二人三人者举其大率言耳人有死生数有改易六乡之内不必常有千乘况羡卒岂能正满二千五百也当是于时出军之数有三千耳或出于公邑不必皆乡遂也传正义曰瞻彼洛矣云韎韐有奭彼茅搜染为奭故知赤貌也言钩膺樊缨者以此言钩是金路故引金路之事以说之在膺之饰唯有樊缨故云钩樊缨也巾车注云钩娄颔之钩也金路无锡有钩亦以金为之是钩用金在颔之饰也彼注又曰樊读如鞶带之鞶谓今马大带缨今马鞅金路其樊及缨以五采罽饰之而九成是带鞅在膺故言膺以表之也巾车金路同姓以封也今方叔所乘者或方叔为同姓也又下云方叔元老则方叔五官之长是上公也上公虽非同姓或亦得乘金路矣不乘革路者以革路临战所乘此时受命率车未至战时故不言戎车也】
　　薄言采芑于彼新田于此中乡传乡所也笺云中乡美地名方叔涖止其车三千旂旐央央笺云交龙为旂龟蛇爲旐此言军众将帅之车皆备方叔率止约軧错衡八鸾玱玱传軧长毂之軧也朱而约之错衡文衡也玱玱声也服其命服朱芾斯皇有玱葱珩传朱芾黄朱芾也皇犹煌煌也玱珩声也葱苍也三命葱珩言周室之强车服之美也言其强美斯劣矣笺云命服者命为将受王命之服也天子之服韦弁服朱衣裳也音义【軧祈支反广雅云毂篆错如字沈七故反玱本亦作鎗七羊反徐七羮反芾本又作茀或作绂皆音弗下篇赤芾同玱本又作创亦作鎗同皆七羊反珩音衡皇音煌又音晃朱衣裳本或作朱衣纁裳纁衍字】疏【正义曰言方叔为将既率戎车将率而行乃乘金车以朱纒约其毂之軧错置其文于车之上衡车行动其四马八鸾之声玱玱然其身则服其受王命之服黄朱之芾于此煌煌然鲜美又有玱玱然之声所佩苍玉之珩以此车服之美而往征伐也传正义曰説文云軧长毂也则毂谓之軧考工记説兵车乘车其毂长于田车是为长毂也言朱而约之谓以朱色纒束车毂以为饰轮人云容毂必直陈篆必正注云容者治毂为之形容也篆毂约也盖以皮纒之而上加以朱漆也知约以朱者以上言钩膺是陈金路之事也金路以金为饰毂色宜与金同且言路车有奭奭是赤貌故知约必用朱也知错衡必为文衡者错者杂也杂物在衡是有文饰其饰之物注无云焉不知何所用也黄朱芾者以言斯皇故知黄朱也斯干传曰天子纯朱诸侯黄朱皆朱芾据天子之服言之也于诸侯之服则谓之赤芾耳玉藻云一命緼韨黝珩再命赤韨黝珩三命赤韨葱珩是据诸侯而言也彼云又累一命至三命而止而云葱珩则三命以上皆葱珩也故云三命葱珩明至九命皆葱珩非谓方叔唯三命也此上三章皆云其车三千言周室之强路车朱芾言车服之美也必言其强美者斯劣弱矣老子曰国家昏乱有忠臣六亲不和有孝慈明名生于不足诗人所以盛矜于强美者斯为宣王承乱劣弱美而言之也笺正义曰郑解服其命服之节言此命服者今方叔为受王命之服也言受王命之时王以此服命之故方叔服之而受命也知者春官司服云凡兵事韦弁注云韦弁以韎韦爲弁又以为衣裳是朱之浅者故得以朱表之周礼志云韦弁素裳此连言朱裳者以经云朱芾芾从裳色故知裳亦朱也不用戎服素裳者以其命将非在军不可纯如之也亦变为美故杂以祭服之饰焉此本或云天子之服韦弁服朱衣纁裳者误定本亦无纁字】鴥彼飞隼其飞戾天亦集爰止传戾至也笺云隼急疾之鸟也飞乃至天喻士卒劲勇能深攻入敌也爰于也亦集于其所止喻士卒须命乃行也方叔涖止其车三千师干之试笺云三称此者重师也方叔率止钲人伐鼓陈师鞠旅传伐击也钲以静之鼓以动之鞠告也笺云钲也鼓也各有人焉言钲人伐鼓互言尔二千五百人为师五百人为旅此言将战之日陈列其师旅誓告之也陈师吿旅亦互言之显允方叔伐鼓渊渊振旅阗阗传渊渊鼓声也入曰振旅复长幼也笺云伐鼓渊渊谓战时进士众也至战止将归又振旅伐鼓阗阗然振犹止也旅众也春秋传日出曰治兵入曰振旅其礼一也音义【鴥唯必反钲音征説文云铙也又云镯也鞠居六反将战此如字余并子匠反阗徒顚反长张丈反下之长同】疏【正义曰鴥然而疾者彼飞隼之鸟也其飞乃高至天虽能高飞亦集其所止之处不妄飞以兴彼勇武之众其勇能深入于敌虽则勇劲亦禀于将帅之命不妄动也以此劲勇之征伐故方叔临视之行其车之众有三千乘皆有佐师扞敌之用方叔既临视乃率之以行也未战之前而陈阅军士则有钲人击钲以静之鼓人伐鼓以动之至于临陈欲战乃陈师陈旅誓而告之以赏罚使之用命明信之方叔既誓师众当战之时身自伐鼓率众以作其气渊渊然为众用力遂败蛮荆及至战止将归又敛陈振旅伐鼓阗阗然由将能如此所以克胜也笺正义曰释鸟云鹰隼丑其飞也翚舍人曰谓隼鹞之属翚翚其飞疾羽声也郭璞云鼓翅翚翚然疾是急疾之鸟也説文曰隼鸷鸟也陆玑疏云隼鹞属也齐人谓之击征或谓之题肩或谓之雀鹰春化为布谷者是也定本士卒劲勇作至勇传正义曰周礼有錞镯铙铎无钲也説文云钲铙也似铃柄中上下通然则钲即铙也鼓人云以金铙止鼓大司马云鸣铙且郤闻钲而止是钲以静之大司马又曰鼓人三鼓车徒皆作闻鼓而起是鼓以动之也説文又曰镯钲也铙也则镯铙相类俱得以钲名之故鼓人注云镯钲也形如小钟是镯亦名钲也镯似小钟铙似铃是有大小之异耳俱得名钲但镯以节鼓非静之义故知钲以静之指谓铙也凡军进退皆鼓动钲止非临陈独然依文在陈师鞠旅之上是未战时事也笺正义曰古者春敎振旅秋敎治兵以戎是大事又三年一敎隐五年左传曰三年而治兵入而振旅是也征伐之时出军至对陈用治兵礼战止至还归用振旅法名异而礼同也以此出当用之故以脩治兵事为名入则休息故以整众为名其治兵振旅之名周礼左传谷梁尔雅皆同唯公羊以治兵为祠兵其礼治兵则幼贱在前振旅则尊老在前释文云出为治兵尚威武也入为振旅反尊卑也孙炎曰出则幼贱在前贵勇力也入则尊老在前复常法也故此传云入日振旅复长幼是反为尊卑也此引春秋传者庄八年公羊文也公羊为祠兵此言出曰治兵者诸文皆作治兵明彼为误故经改其文而引之必引此文者取其礼一也以渊渊阗阗俱是鼓声渊渊谓战时众进阗阗谓战止将归而伐鼓之上不言治兵振旅之下不言伐鼓是二句自相互也所以得互相发见正由其礼一也故引此传以证之长幼出入先后不同而云礼一者谓击鼓动众坐作进退如一也】蠢尔蛮荆大邦为雠传蠢动也蛮荆荆州之蛮也笺云大邦列国之大也方叔元老克壮其犹传元大也五官之长出于诸侯日天子之老壮大犹道也笺云犹谋也谋兵谋也方叔率止执讯获丑笺云方叔率其士众执其可言问所获敌人之众以还归也戎车啴啴啴啴焞焞如霆如雷传啴啴众也焞焞盛也笺云言戎车既众盛其威又如雷霆言虽久在外无罢劳也显允方叔征伐玁狁蛮荆来威笺云方叔先与吉甫征伐玁狁今特往伐蛮荆皆使来服于宣王之威美其功之多也音义【蠢尺允反尔雅不逊也讯音信啴吐丹反徐音他焞吐雷反又他屯反本又作啍同霆音廷徐音挺又音定罢音皮】疏【正义曰上章未言所伐之国故于此本之言我所伐者乃蠢蠢尔不逊之蛮荆不尊王命侵伐邻国动爲宼害与大邦爲雠怨列国之大尚致雠怨其傍小国侵害多矣故我方叔天子之大老能光大其军谋之道以讨之既得克胜方叔乃率其士众执其可言问所获敌人之众以还归也方叔士众所乘戎车啴啴然众焞焞然盛如霆之发如雷之声可畏言方叔善于用众虽久不劳也如此明信之方叔其功大矣昔日共吉甫已征玁狁之国今又特往征伐蛮荆皆使之来服于宣王之威言其每有大功也毛为犹道郑以为犹谋也军之道亦谋也传正义曰蠢动释诂文也释训云蠢不逊也郭璞曰蠢动为恶不谦逊也五官之长出于诸侯曰天子之老者曲礼下文也引之者以证其称老之意然则是时方叔为五官之伯故称上传云方叔卿士元老皆兼官也以军将皆命卿故言卿士为元帅故以上公兼之】
　　采芑四章章十二句
　　序车攻宣王复古也宣王能内脩政事外攘夷狄复文武之竟土脩车马备器械复会诸侯于东都因田猎而选车徒焉笺东都王城也音义【攘如羊反除也却也竟音境械户戒反三苍云械总名也説文云无所盛曰械复会之复扶又反选宣兖反数也沈思恋反下同】疏【正义曰以诗次有义故序者每乘上篇而详之言内脩政事外攘夷狄者由内事脩治故能外平强宼即上二篇南征北伐是也不言蛮言夷者总名也既攘去夷狄即是复境土是为复古也案王制注云以为武王因殷之地中国三千海隅五干至周公成王斥大九州之界乃中国七千海隅万里彼注者据文而言耳其实武王与成王之时土境不甚相逺也何则武王崩后王室流言四国背叛不暇外讨三监既定即为太平制礼便云大界以此知其境土广狭不得相悬也王制据其初伐纣言耳武王之末境应稍大言复文武之境土以文武周之先王举以言之此雷复成康之时也何则文王未得天下其境与武王不同而配武言之明为先王而言也成初武末土境略同故举文武而言大界王制之法据礼为正耳不然岂周公数年摄政能使三倍大于武王宣王攘去夷狄仍小成王三倍且宣王中兴明君美其复古比诸成康才四分之一则展也大成徒虚言耳若宣王复古始广三千则厉王之末当城坏压境以文逆意理在不然故知复古复成康之时以文武先王举而言之耳言脩车马即首章二章上二句是也言备器械攻战之具三章建旐设旄之类是也复会诸侯于东都四章是也言复者对上篇为复犹卷耳言又也因田猎即六章七章是也而选车徒即三章上二句是也经先言选徒序先言田猎者选徒然后东行故经先言之序以选徒本为田猎故言因田猎选车徒也言因者以会为主因会而猎也王者能使诸侯朝会是事之美者故以会诸侯为主焉上三章先致其意首章致会同之意二章三章致田猎之意故云驾言搏兽皆致意之辞未实行也四章言既至东都诸侯来会五章言田猎之后颁射余获之禽六章七章言田猎之事卒章总叹美之也颁余获射在田获之后而先田言之者以射是诸侯羣臣之事因上章诸侯来会而即说之令臣事自相次也】
　　我车既攻我马既同传攻坚同齐也宗庙齐豪尚纯也戎事齐力尚强也田猎齐足尚疾也四牡庞庞驾言徂东传庞庞充实也东洛邑也音义【豪戸刀反依字作毫也庞鹿同反徐扶公反】疏【正义曰宣王言我会同之戎车既坚致矣我戎马既齐力矣四牡之马庞庞然充实矣当为我驾我当乘之以往东都与诸侯行会同也传正义曰宗庙齐毫戎事齐力田猎齐足释畜文也尚纯尚强尚疾是毛以义増解之也齐其毫毛尚纯色齐其马力尚强壮齐其马足尚迅疾也引之者证经既同为齐力之义因连引宗庙田猎之全文李巡曰祭于宗庙当加谨敬取其同色也某氏曰戎事谓兵革战伐之事当齐其力以载干戈之属舍人曰田猎取往于苑囿之中追飞逐走取其疾而已】
　　田车既好四牡孔阜东有甫草驾言行狩传甫大也田者大芟草以为防或舍其中褐纒旃以为门裘纒质以为槸间容握驱而入轚则不得入左者之左右者之右然后焚而射焉天子发然后诸侯发诸侯发然后大夫士发天子发抗大绥诸侯发抗小绥献禽于其下故战不出顷田不出防不逐奔走古之道也笺云甫草者甫田之草也郑有圃田音义【甫毛如字大也郑音补谓圃田郑薮也芟鱼废反褐音曷槸鱼列反何鱼子反门中闑轚音计刘兆注谷梁云继也本又作击音同或古歴反射食亦反抗苦浪反举也绥本亦作緌而佳反下同顷苦颖反甫田之甫旧音晡十薮郑有圃田下同毛依字甫大也】疏【正义曰毛以为宣王言我田猎之车既善好四牡之马又甚盛大东都之界有广大之草可以就而田猎焉当为我驾此车马我将乘之而往狩猎于彼言既防诸侯又与田也郑唯以东有甫草为圃田之草为异耳传正义曰以田法芟草为防是广大之处故训甫为大也谓寛大之地有草可芟故言甫草也因而广言田猎之法次在大草之意田猎者必大芟杀野草以为防限作田猎之场拟杀围之处或复止舍其中谓未田之前誓士戒众故敎示战法当在其间止舍也其防之广狭无文既为防限当设周衞而立门焉乃以织毛褐布纒通帛旃之竿以为门之两傍其门盖南开并为二门用四旃四褐也又以裘纒椹质以为门中之闑闲车轨之里两边约车轮者其门之广狭两轴头去旃竿之问各容一握握人四指为四寸是门广于轴八寸也入此门当驰走而入不得徐也以敎战试其能否故令驱焉若驱之其轴头击着门傍旃竿则不得入也所以罚不工也以天子六军分为左右虽同舍防内令三军各在一方取左右相应其属左者之左门属右者之右门不得越离部伍以此故有二门也此属夏苗之田也周礼仲夏敎苃舍郑云苃舍草止也军有草止之法此苗田即草止明芟草止其中焉或舍其中也以敎战即军礼同故言军有草止之法仲夏举草舍之法田礼皆当然也故仲冬敎大阅云前期羣吏戒众庶修战法虞人莱所田之野为表百歩则一为三表又五十歩为一表田之日司马建旗于后表之中羣吏以旗物鼓铎镯铙各帅其民而致质明弊旗诛后至者乃陈车徒如战之陈注云莱芟除可陈之处表所以识正行列也四表积二百五十歩左右之广当容三军歩数未闻郑云芟除可陈之处是芟草为敎战之所传言田者大芟草以为防则芟草为田猎之处明先猎以敎战合围又在间焉二者同处也郑以最南一表以北百歩为二表又北百歩为三表又北五十歩为四表谓之后表是四表二百五十歩也以下有以旌为左右和之门故言左右之广当容三军但歩数未闻耳彼又曰以旌为左右和之门羣吏各帅其车徒以叙和出左右注云军门日和今谓之垒门立两旌以为之叙和出用次第出和门也彼旌卽此旃也彼言叙和出此言驱而入不同者此据质明时初入和门既入同在后表之中将以敎战也既誓从后表前至第二表一弊其旗车徒皆坐又从第二表至前第三又然又从前第三至最前退郤敎振旅至后表礼毕当从是以出田故叙和出左右与此终始各举其一故不同也计立旌为门当在敎战之前周礼以旌为左右和之门文在敎战下者以敎战之时直言建旌后表之中不説入门之事故不言立门敎毕以叙和出因其将出而言立门故文在下其实战之前门已先设也敎战既毕士卒出和乃分地为屯既陈车驱车卒奔驱禽纳之于防然后焚烧此防草在其中而射之天子先发然后诸侯发然后大夫士发发谓发矢射之也其天子发则先抗举其大绥诸侯发则举其小绥必举此绥为表天子诸侯杀之时因献其禽于其下也故战不出所期之顷田不出所芟之防不逐奔走谓出于顷防者不逐之古之道也抗绥谓既射举之因置虞旗于其中受而致禽焉受禽猎止则弊之故王制曰天子杀则下大绥诸侯杀则下小绥注云下谓弊之是杀禽巳讫田止而弊绥也各举终始之一故与此不同也此等似有成文未知其事所出昭八年谷梁传曰芟兰以为防以葛覆质为槸与此不同郑志答张逸云战有顷数不能尽其多少犹今战场者不出其顷界田者不出其防也王制云昆虫未蛰不以火田则用火田猎唯在冬耳此言焚而射之自焚所芟之草非放火田猎四时皆焚之也故地官山虞泽虞皆云大田莱山田之野言大田则天子四时之田皆然矣既莱其地明悉焚之此时王仍未至东都非正田之时毛因大草广言猎法不谓此时即然也笺正义曰以下云搏兽于敖敖地名则甫草亦是地名不宜为大故易之为圃田之草且东都之地自有圃田故引尔雅以证之郑有圃田释地文也郭璞曰今荥阳中牟县西圃田泽是也职方曰河南曰豫州其泽薮曰圃田宣王之时未有郑国圃田在东都畿内故宣王得往田焉】之子于苗选徒嚻嚻传之子有司也夏猎曰苗嚻嚻声也维数车徒者为有声也笺云于曰也建旐设旄搏兽于敖传敖地名笺云兽田猎搏兽也敖郑地今近荥阳音义【嚣五刀反或许骄反数所主反搏音博旧音傅近附近之近】疏【正义曰毛言宣王欲向东都之时其是子羣吏之有司于是为将夏田之苗选数车徒不为讙哗唯数者有声嚣嚣然言时官人皆能其事也既选车徒王言当建立旐于车而设旄牛尾于旐之首与旄同建我当乘之往搏取禽兽于敖地也郑以于为曰则之子斥宣王为异耳传正义曰大司马仲夏敎苃舍如振旅之陈羣吏选车徒谓数择之也此时事与彼同则有司谓羣吏有事者大司马之属矣传以之子为有司下文之子亦非王身当谓凡从王者非独司马官属也夏猎曰苗则此时宣王为夏田也上云驾言行狩者是猎之总名但冬猎大于三时故狩为冬猎名耳非宣王发意向东都歴冬夏也下云有闻无声则在军不得讙哗而云嚣嚣之声故知唯数者为有声笺正义曰传之训于为于为往无为曰者笺以为曰则与传不同言之子曰曰则是命事之辞之子当斥宣王不得为有司也下云之子于征亦谓宣王行也但不训于字则于征当为往征矣】
　　驾彼四牡四牡奕奕传言诸侯来会也赤芾金舄会同有绎传诸侯赤芾金舄舄达屦也时见曰防殷见曰同绎陈也笺云金舄黄朱色也音义【舄音昔绎音亦见贤遍反下同】疏【正义曰言宣王之至东都四方诸侯驾彼四牡之马而来其四牡之马则奕奕然闲习既朝见于王而服赤芾金舄之饰与王行会同之礼者有陈于会同之位言各以爵之尊卑陈列于其位次者传正义日言诸侯赤芾则天子当朱芾也言金舄达屦者天官屦人注云舄有三等金舄为上冕服之舄下有白舄黒舄此云金舄者即礼之赤舄也故笺云金舄黄朱色加金为饰故谓之金舄白舄黑舄犹有在其上者爲尊未达其赤舄则所尊莫是过故云达屦言是屦之最上达者也此舄也而言屦屦通名以舄是祭服尊卑异之耳故屦人兼掌屦舄是屦为通名也时见曰会殷见曰同大宗伯文也定本云殷頫曰同误也注云时见者无常期诸侯有不服者王将有征伐之事则既朝觐王为坛于国外合诸侯而命事焉殷众也十二歳王如不巡狩则六服尽朝朝礼既毕王为坛合诸侯以命政焉如是则会同其礼各别不得并行之矣且此时王与诸侯会东都非十二年之事言同者以会同对文则别散则义通会者交会同者同聚理既是一故论语及此连言之】
　　决拾既佽弓矢既调传决钩也拾遂也佽利也笺云佽谓手指相次比也调谓弓强弱与矢轻重相得射夫既同助我举柴传柴积也笺云既同己射同复将射之位也虽不中必助中者举积禽也音义【决本又作夬或作抉同古穴反佽音次説文子利反云便利也比毗志反柴子智反又才寄反説文作防士卖反中丁仲反下中者同】疏【正义曰此章言诸侯从王田罢赐射余获之事也言时诸侯所有决之与拾既与手指相比次而和利矣弓之与矢既强弱相得而调适矣既田毕王以余获之禽赐之则以此射夫而取之此射夫皆已射一番若中得禽者既同复将射之位欲更射以求禽也若以射之而不中者则又助我中者举积禽此文承诸侯之下射夫即诸侯也其大夫亦在获射之中则此可以兼焉诸侯而谓之射夫者夫男子之总名笺正义曰传以佽为利其义不明故申而成之决着于右手大指所以钩开体遂着于左臂所以遂手指相比次而后射得和利故毛云佽利谓相次然后射利非训佽为利也言调谓弓强弱与矢轻重相得者弓体有强弱各其力之所便又弓矢之各有安危调之使相得田无射礼唯既田乃有班余获射在于泽宫言同复将射之位在泽宫之位也以言助我举积是不得射者助他人也故射虽不中必助中者举积禽矣乡射礼云礼射不主皮不胜者降即此是也此谓士大夫以上有礼射者庶人则以主皮当礼射故乡大夫以五物询众庶三曰主皮是也】四黄既驾两骖不猗传言御者之良也不失其驰舍矢如破传言习于射御法也笺云御者之良得舒疾之中射者之工矢发则中如椎破物也音义【猗于寄反又于绮反舍音舍椎直追反】疏【正义曰王既会诸侯乃与之田言王乘四黄之马既驾矣两骖之马不相依倚御者节御此马令不失其驰骋之法故令射者舍放其矢则如椎破物能中而駃也言御良射善所以美之笺正义日驷铁云六辔在手笺云言马之良此云御良者虽马御相须而设文有意彼云在手主説马良不用御者之力故言在手而已此云骖不相倚乃御者使之然故云御良各观其文而为説也】
　　萧萧马鸣悠悠斾旌传言不讙哗也徒御不惊大庖不盈传徒輂也御御马也不惊惊也不盈盈也一曰干豆二曰賔客三曰充君之庖故自左膘而射之达于右腢为上杀射右耳本次之射左髀达于右为下杀靣伤不献践毛不献不成禽不献禽虽多择取三十焉其余以与大夫士以习射于泽宫田虽得禽射不中不得取禽田虽不得禽射中则得取禽古者以辞让取不以勇力取笺云不惊惊也不盈盈也反其言美之也射右耳本射当为达三十者每禽三十也音义【讙音欢又音喧哗音花庖蒲芽反膘频小反又扶了反三苍云小腹两边肉也説文云胁后髀前肉也本亦作髀蒲礼反或又作防射食亦反下射左髀同腢本亦作髃音愚又五厚反谓肩前也説文同郭音偶谓肩前两间骨何休注公羊自左膘射之达于右腢巾心死疾鲜絜也又五回五公二反射右耳食亦反脾本文作髀方尔反又蒲礼反谓股外余绕反又胡了反谓水膁也字书无此字一本作□音羊绍反又羊招反吕忱于小反本或作膘践子浅反】疏【正义曰言王之田猎非直射良御善又军旅齐肃唯闻萧萧然马鸣之声见悠悠然斾旌之状无敢有讙哗者徒行挽辇者与车上御马者岂不警戒乎言以相警戒也君之大庖所获之禽不充满乎言充满也传正义曰诸徒皆为徒行此独以为辇者释训云徒御不惊辇者也尔雅特释此文故依而为説地官乡师云大军旅防同治其辇注云辇人挽行所以载任器也止以为蕃营司马法辇有一斧一斤一凿一梩周辇加二板二筑夏后氏二十人而辇殷十八人而辇周十五人而辇是会田猎人挽辇以徒行也徒既为辇者故御为御马者也以此美宣王之歌故知不惊不盈声而叠之故笺反其言美之此为美之深者也郑于此申毛者以鄂不韡韡不从毛説以上未有此比故于是言之明以后此类皆然矣传又因经大庖不盈广言杀兽充庖之事一曰干豆谓第一上杀者干足以为豆实供宗庙也二曰賔客谓第二杀者别之以待賔客也三曰充君之庖谓第三下杀者取之以充实君之庖厨也君尊宗庙敬賔客故先人而后已取其下也又分别杀之三等故自左膘而射之达过于右肩腢为上杀以其贯心死疾肉最絜美故以为干豆也射右耳本笺云射当为达亦自左射之达右耳本而死者为次杀以其逺心死稍迟肉已微恶故以为賔客也不言自左者蒙上文可知射左服髀而达过于右胁为下杀以其中胁死最迟肉又益恶充君之庖也凡射兽皆逐后从左厢而射之达于右独言射左髀则上杀达于右腢当自左胁也次杀右耳本当自左肩腢也不言自左举下杀之射左髀可推而知也王制及公羊谷梁皆云充君之庖无厨字郑云庖今之厨则传本亦无厨字厨衍字也定本亦无厨字笺知射当为达者以射必自左不得从右而射且与上下不类故知当为达也面伤不献者谓当面射之翦毛不献谓在傍而逆射之二者皆为逆射不献者嫌诛降之义不成禽不献者恶其害幼少此不能使猎者无之自君所不取以示敎法耳禽虽多择取三十焉郑云三十者每禽三十以君之猎不宜诸种止取三十故以为每禽焉则宗庙賔客君庖各十也其余每禽三十之外以与卿大夫士习射泽宫所谓班余获射也不言诸侯诸侯不常在卿大夫尚得与射诸侯在射可知也以大兽公之非复已物君赐使射故非中不取言向者田猎所取用勇力今射者礼乐所取用辞让也此当有成文书传谷梁传与此略同】
　　之子于征有闻无声传有善闻而无諠哗之声笺云晋人伐郑陈成子救之舍于桞舒之上去谷七里谷人不知可谓有闻无声允矣君子展也大成笺云允信展诚也大成谓致太平也音义【闻音问注同本亦作问讙呼端反又作諠哗音花去起吕反】疏【正义曰毛以为是从王往行羣臣有善闻而率其所部无諠哗之声王能使所从若是信矣君子宣王诚实也其功大成言太平也郑以之子斥宣王为异耳笺正义曰事在哀一十七年左传曰晋荀瑶伐郑次于桐丘郑驷请救于齐陈成子救郑及留舒违谷七里谷人不知是其事也留栁不同盖所据书异谷本齐邑而引之者证无声也】
　　车攻八章章四句
　　序吉日美宣王田也能滇微接下无不自尽以奉其上焉疏【正义曰作吉日诗者美宣王田猎也以宣王能愼于微事又以恩意接及羣下王之田猎能如是则羣下无不自尽诚心以奉事其君上焉由王如此故美之也愼微即首章上二句是也接下卒章下二句是也四章皆论田猎言田足以总之时述此愼微接下二事者以天子之务一日万几尚留意于马祖之神为之祈祷能谨愼于微细也人君逰田或意在适乐今王求禽兽唯以给賔是恩隆于羣下也二者人君之美事故特言之也下无不自尽以奉其上述宣王接下之义于经无所当也】
　　吉日维戊既伯既祷传维戊顺类乘牡也伯马祖也重物愼微将用马力必先为之祷其祖祷祷获也笺云戊刚日也故乘牡为顺类也田车既好四牡孔阜升彼大阜从其羣丑笺云丑众也田而升大阜从禽兽之羣众也音义【祷丁老反马祭也説文作禂为之之为于伪反】疏【正义曰言王于先以吉善之日维戊也于马祖之伯既祭之求祷矣以田猎当用马力故为之祷祖求其马之强健也田猎之车既善好四牡之马甚盛大王乃乘之升彼大陵阜之上从逐其羣众之禽兽言车牢马健故得歴险从禽是由祷之故也传正义曰马国之大用王者重之故夏官校人春祭马祖夏祭先牧秋祭马社冬祭马歩注云马祖天驷先牧始养马者马社始乘马者马歩神为灾害马者既四时各有所为祭之马祖祭之在春其常也而将用马力则又用彼礼以祷之祭必用戊者日有刚柔犹马有牝牡将乘牡马故祷用刚日故云维戊顺其刚之类而乘牡马知伯马祖者释天云既伯既祷马祭也为马而祭故知马祖谓之伯伯者长也马祖始是长也郑云马祖天驷释天云天驷房也孙炎曰龙为天马故房四星谓之天驷郑亦引孝经説曰房为龙马是也言重物愼微者重其马之为物愼其祭之微者将用马力必先为之祷其祖是谨愼其微细也言祷获者为田而祷马祖求马强健则能驰逐兽而获之】
　　吉日庚午既差我马传外事以刚日差择也兽之所同麀鹿麌麌传鹿牝曰麀麌麌众多也笺云同犹聚也麕牡曰麌麌复麌言多也漆沮之从天子之所传漆沮之水麀鹿所生也从漆沮驱禽而至天子之所音义【麀音忧麌愚甫反説文作噳云麋鹿羣口相聚也牝频忍反徐扶尽反又扶允反麕本又作麇俱伦反复扶又反沮七徐反】疏【正义曰毛以为王以吉善之日庚午日也既简择我田猎之马择取强者王乘以田也至于田所而又有禽兽其兽之所同聚者则麀之与鹿麌麌然众多遂以驱逆之车驱之于漆沮之傍从彼以至天子之所以猎有期处故驱禽从之也上言乘车升大阜下言兽在中原此云驱之漆沮皆见兽之所在驱逐之事以相发明也郑唯以麌为兽名为异耳传正义曰外事以刚日曲礼文也言此者上章顺刚之类故言维戊择马不取顺类亦用庚为刚日故解之由择马是外事故也庄二十九年左传曰凡马日中而出曰中而入则秋分以至春分马在厩矣择马不必在厩得为外事者马虽在厩择则调试善恶必在国外故也礼记注升事内事皆谓祭事此择马非祭而得引此文者彼虽主祭事其非祭事亦以外内而用刚柔故断章引之也庚则用外必用午日者盖于辰午为马故也差择释诂文释兽云鹿牡麚牝麀是鹿牝曰麀也麌麌众多与韩奕同则传本作麌字笺正义曰释兽云麕牡麌牝麋是麕牡曰麌也郭璞引诗曰麀鹿麌麌郑康成解即谓此也但重言耳音义曰麕或作麏或作麇是为麇牡曰麌也由麇之相类又承鹿牡之下本或作麋牝者误也释兽又云麋牡麔牝麎下笺云祁当作麎麎麋牝是也必易传者以言兽之所同明兽类非一故知其所言者皆兽名下其祁孔有传训祁为大直云其大甚有不言兽名不知大者何物且释兽有麌之名故易传而从尔雅也注尔雅者某氏亦引诗云瞻彼中原其麎孔有与郑同下笺云祁当作麎此麌不破字则郑本亦作麌也】
　　瞻彼中原其祁孔有传祁大也笺云祁当作麎麎麋牝也中原之野甚有之儦儦俟俟或羣或友传趋则儦儦行则俟俟兽三曰羣二曰友悉率左右以燕天子传驱禽之左右以安待天子笺云率循也悉驱禽顺其左右之宜以安待王之射也音义【祁毛巨私反又止之反郑改作麎音辰郭音脤何止尸反沈市尸反麋亡悲反儦本作麃又作爊表娇反趋也广雅云行也俟音士行也徐音矣射食亦反】疏【正义曰毛以为视彼中原之野其诸禽兽大而甚有谓形大而多也故儦儦然有趋者俟俟然有行者其趋行或三三为羣或二二为友是其甚有也既而驱逆之车驱而至于彼防虞人乃悉驱之循其左右之宜以安待天子之射也郑以为视彼中原之野其麋牝之兽甚有之言中原甚有麎余同传正义曰上言多有诸兽此宜説其行容兽行多疾当先言其趋故以趋则儦儦行则俟俟周语曰兽三为羣故二曰友友视于羣其数宜少易损卦六三云二人行则得其友兽亦当然故二曰友三曰羣谓自三以上皆称羣不必要三也驱禽之左右者此言安待天子谓已入防中乃虞人驱之故驺虞传曰虞人翼五豝以待公之发驷铁笺云奉是时牡谓虞人与此待同也言驱禽之左右者以禽必在左射之或令左驱令右皆使天子得其左厢之便以其未明故笺又申之云循其左右之宜以安待王之射】
　　既张我弓既挟我矢发彼小豝殪此大兕传殪壹发而死言能中微而制大也笺云豕牝曰豝以御賔客且以酌醴传飨醴天子之饮酒也笺云御賔客者给賔客之御也賔客谓诸侯也酌醴酌而醴羣臣以为俎实也音义【挟子洽反又子协反又戸颊反豝音巴殪于计反兕徐履反本又作□中张仲反】疏【正义曰虞人既驱禽待天子故言既己张我天子所射之弓既挟我天子所射发之矢发而中彼小豝亦又殪此大兕也既杀得羣兽以给御诸侯之賔客且以酌醴与羣臣饮时为俎实也传正义曰释诂云殪死也发矢射之即殪是壹发而死也又解小豝大兕俱是发矢杀之但小者射中必死苦于不能射中大者射则易中唯不能卽死小豝云发言发则中之大兕言殪言射着即死异其文者言中微而制大也醴不可专饮天子之于羣臣不徒设醴而已此言酌醴者左传天子飨诸侯每云飨醴命之宥是飨有醴者天子饮酒之故举醴言之也笺正义曰御者给与充用之辞故言御賔客者给賔客之御也知賔客谓诸侯者天子之所賔客者唯诸侯耳故周礼六服之内其君为大賔其臣为大客是也彼对文则君为大賔故臣为大客若散则賔亦客也故此賔客并言之此笺举尊言耳其臣来及从君则王亦以此给之也言酌而醴羣臣以为俎实者以言且以酌醴是当时且用之辞则得禽即与羣臣饮酒故知以为俎实也若干之为脯渍之为醢则在笾豆矣不得言俎实也】
　　吉日四章章六句
　　南有嘉鱼之什十篇四十六章二百七十二句











　　毛诗注疏卷十七
　　毛诗注疏卷十七考证
　　六月章我是用急○盐铁论作我是用戒
　　采芑章朱芾斯皇○芾白虎通作绋与车攻作赤绋同啴啴焞焞○焞焞汉书作推推
　　车攻章东有甫草○甫草文选注作圃草后汉马融传注作囿草
　　吉日章儦儦俟俟○儦儦説文作伾伾汉书作駓駓
  </div>
  <div class="pagination">
   <a href="毛诗注疏_page16.html">
    上一页
   </a>
   <span>
    ...
   </span>
   <a href="毛诗注疏_page12.html">
    12
   </a>
   <a href="毛诗注疏_page13.html">
    13
   </a>
   <a href="毛诗注疏_page14.html">
    14
   </a>
   <a href="毛诗注疏_page15.html">
    15
   </a>
   <a href="毛诗注疏_page16.html">
    16
   </a>
   <span class="current-page">
    17
   </span>
   <a href="毛诗注疏_page18.html">
    18
   </a>
   <a href="毛诗注疏_page19.html">
    19
   </a>
   <a href="毛诗注疏_page20.html">
    20
   </a>
   <a href="毛诗注疏_page21.html">
    21
   </a>
   <a href="毛诗注疏_page22.html">
    22
   </a>
   <span>
    ...
   </span>
   <a href="毛诗注疏_page18.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
