<!DOCTYPE html>
<html>
<head>
    <meta charset="UTF-8">
    <title>读诗略记 - 第 21 页/共 26 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>读诗略记 - 第 21 页/共 26 页</h1>
    <div class="content">　　受天之祜四方来贺于万斯年不遐有佐
　　不遐不远也言四方之来贺也虽歴万年不致疎远长有佐助也不遐与遐不语气自异不得强同文王有声
　　文王有声遹骏有声遹求厥宁遹观厥成文王烝哉序曰继伐也言文王武王相继有功伐也张元岵曰各章结以烝哉烝从火取炽盛之义按尔雅云林烝君也注引有壬有林林有盛义则烝亦当为盛盖言君之盛者故为君
　　文王受命有此武功既伐于崇作邑于丰文王烝哉何子曰命者天讨有罪之命
　　筑城伊淢作丰伊匹匪棘其欲遹追来孝王后烝哉文王因崇国而作邑崇墉言言仡仡未尝毁也何必更筑邓潜谷曰筑城谓城镐也作丰伊匹两都相望如作之耦也文作丰矣武又作镐疑若已棘然非棘欲也追孝也何子曰书洛诰篇作周匹休与此作丰伊匹语意正同营洛与周对峙营镐与丰对峙也按竹书西伯使世子营镐是营镐之事文武共之王后盖兼文武言考说文淢水流疾也史司马相如宜春宫赋曰汨淢噏习以永逝兮注平臯之广衍宜春宫三辅黄图云在长安城东南杜县杜即镐地也则镐地之水固有所谓淢者矣水经注沈水出杜县迳昆明池入渭亦谓之潏水潏亦疾流之意与淢音同通用耳
　　王公伊濯维丰之垣四方攸同王后维翰王后烝哉濯有涤濯更新之意邓潜谷曰维丰之垣声灵罗络如作之蔽也何子曰营镐为丰邑之藩而大邦小邦咸倚頼焉则直可为四方之屏翰矣
　　丰水东注维禹之绩四方攸同皇王维辟皇王烝哉皇王亦兼文武言白虎通云皇美也大也王而又加以皇者美大之也说文辟法也四方为法故美大之
　　镐京辟廱自西自东自南自北无思不服皇王烝哉丰镐相距二十五里丰在丰水之西镐在丰水之东辟廱灵台在丰水上于镐京为西郊是武王辟廱即文王之辟廱也文王辟廱之教灵台之诗详之矣武王辟廱之教即乐记所言武王散军郊射之事所谓偃武脩文者也郊射者习射于郊学之中即辟廱是也周家之学成均为大诗不称成均而称辟廱者是合文武而言之也文王世子篇云凡语于郊者必取贤敛才焉又云谓之郊人逺之于成均以及取爵于上尊盖始自郊学而后进于成均是辟廱者成均之本也
　　考卜维王宅是镐京维龟正之武王成之武王烝哉丰水有芑武王岂不仕诒厥孙谋以燕翼子武王烝哉按镐亦未离丰水注中或曰赋也一说似宜删去
　　生民之什
　　生民
　　厥初生民时惟姜嫄生民如何克禋克祀以弗无子履帝武敏歆攸介攸止载震载夙载生载育时维后稷序曰尊祖也尊后稷以配天而推其所自生也张文潜曰姜嫄生后稷而谓之生民者后稷教民食食者民待之以生故也禋者因烟气之上以致其诚也
　　左传曰高辛氏有才子八人世济其美以至于尧则尧之去喾必非一世且云此十六族则八元必非一父而高辛氏必非帝喾明矣且使稷契为帝喾子则歴帝挚以至尧崩稷契已百十余岁舜犹用之播百谷敷五教此事理之所必无或者以为上智禀或异人则尧舜之倦勤皆在九十时何稷契之独异也郑笺以姜嫄为高辛氏之世妃其夫不为天子而得祀郊禖者如周于二王之后得用天子之礼此论确矣履帝武者犹云绳祖武谓其为天子后踵行天子之故事言祀礼之隆也敏歆言神感之速也若巨迹之说出于纬书子长康成之徒好竒过信自无足怪以横渠晦翁之学而亦信之祗以稷之见弃为不可解因而曲为之说是不可以不辨横渠曰天地之始人固有化而生者似也然一化生之后而天地之灵气即属之于人凡人之生孰非受天地之灵者得其全粹即为圣人使圣人之生必践迹吞卵则天地之生圣人亦太狭矣且物之反常为妖前乎此之圣人与后乎此之圣人俱未有若此者而独有此非反常乎即如子由之言曰麒麟之生异于犬羊蛟龙之生异于鱼鼈未闻麒麟之中复有异于麒麟蛟龙之中复有异于蛟龙者也然则求之而得得之而弃者何哉毛传以为承天意而异之殊属儿戏寒冰之寘尤不近情魏鹤山云按如达之文或如郑庄寤生故恶而弃之夫寤生不为不祥其求之也何勤其弃之也何遽必不然矣大抵高辛世胄虽云世济其美亦举大概而言未必尽无失德如传所称阏伯实沈以兄弟而日寻干戈者亦高辛氏之子也兄弟之相残如此则宫闱之内或有如燕啄皇孙緑绨方底之事亦未可知也至再至三必致之死地而后已此决非父母所忍为者頼有天助得复见收收而育之母家则其家之不能容可知诗人特为其祖讳之耳既讳其恶而不言又不敢饰美以诬其祖故诗之所咏独叙姜嫄而已使稷为喾子喾亦圣人何仅美其母不及其父也或者又以此为有母无父之证周人立姜嫄庙而不及喾故咏歌亦止姜嫄信斯言也则周人之禘祭必如康成所云祀感生帝而后可而祭法则云周人禘喾不及灵威仰之神何也
　　介因也谓神之灵因人以止也即鲁颂上帝是依之意震为娠左传邑姜方震是也夙毛传训早说文训早敬亦豫戒之意内则所云将生子者及月辰居侧室正合此义不必转训为肃
　　诞弥厥月先生如达不坼不副无菑无害以赫厥灵上帝不宁不康禋祀居然生子
　　先生谓先期而生弥月不弥日也如达贱之也贱之而莫与保护如羊子然想见其有子而忌集积毁而爱移矣人虽贱之天实佑之不宁不康通作丕宁丕康居然生子者谓居然生一男子遂其所求也
　　诞寘之隘巷牛羊腓字之诞寘之平林防伐平林诞寘之寒冰鸟覆翼之鸟乃去矣后稷呱矣实覃实訏厥声载路
　　寘之隘巷不已而平林平林不已而寒冰至于寒冰万无一生之理矣即云无人道而见弃委而去之不复顾耳何其忍心至此见弃之故不言可知
　　诞实匍匐克岐克嶷以就口食蓺之荏菽荏菽斾斾禾役穟穟麻麦幪幪瓞唪唪
　　禾役说文作禾颖
　　诞后稷之穑有相之道茀厥丰草种之黄茂实方实苞实种实褎实实秀实坚实好实颖实栗即有邰家室方之为房甲未拆也苞者已萌芽而未伸也种者已出土也左传卢蒲嫳曰余髪种种言短也褎者长也长袖曰褎见玉藻畧记说文云邰炎帝之后后稷母家在今陜西武功县即者附近其地也若以稷承邰不与灭鄫同讥乎
　　诞降嘉种维秬维秠维穈维芑恒之秬秠是获是亩恒之穈芑是任是负以归肇祀
　　秬从禾自是黍类无疑罗愿以一稃二米事之偶然不得有种遂以秠为麦误矣一稃二米虽丰年所致要亦嘉种方能有此肇祀毛氏曰始归郊祀也盖稼穑功成乃赐以重祭耳郑氏曰稷为高辛后故亦得祀天此说良是下二章可证
　　诞我祀如何或舂或揄或簸或蹂释之叟叟烝之浮浮载谋载惟取萧祭脂取羝以軷载燔载烈以兴嗣岁取萧祭脂郑笺云取萧草与祭牲之脂爇之于行神之位按说文云戴角曰脂无角曰膏此云祭脂盖即羊脂也焫萧为宗庙之礼祀軷亦焫萧者其求神之义同也祀軷有二有出行所祭之軷周礼所云犯軷是也有平时祭行之軷月令所云冬祀行是也而周礼之犯軷又有二大驭之职曰掌驭玉路以祀及犯軷王自左驭驭下祝登受辔遂驱之又戎仆之职曰掌驭戎车犯軷如玉路之仪凡巡守及兵车之防亦如之是戎仆所掌者巡守防同征伐之軷而大驭所掌者祭祀之軷也出国外而祭者惟天此诗不及他祀而独举軷与燔烈则其为郊祭而軷可知也燔烈者祭天燔柴之事也兴嗣岁笺云以祈新岁之丰年也孟春之月令乃择元日祈谷于上帝疏云即今祭时之岁谓之嗣岁
　　卬盛于豆于豆于登其香始升上帝居歆胡臭亶时后稷肇祀庶无罪悔以迄于今
　　此言后稷祭天感格之速非特芳臭之荐信得其时也盖后稷始为此祀不敢自尚其功其兢兢业业庶无罪悔之心迄于今犹不泯也表记引此诗而曰后稷之祀易富也其辞恭其欲俭其禄及子孙得其解矣豆荐菹醢详周礼醢人登荐大羮详公食大夫礼肇祀详上下文义其为祀天明甚后稷之祀天本以有功而赐而后世相踵为故事凡王者之后皆得祀天
　　行苇
　　敦彼行苇牛羊勿践履方苞方体维叶泥泥戚戚兄弟莫逺具尔或肆之筵或授之几
　　序曰忠厚也首章二章言燕礼三章言射礼四章言敬老之礼总以见周道亲亲其绸缪恳欵之意无所不用其极也此亦泛举周家之德不必专指何王何子云具尔即燕礼所云公尔卿卿尔大夫注谓揖而移之近之也
　　肆筵设席授几有缉御或献或酢洗爵奠斝醓醢以荐或燔或炙嘉殽脾臄或歌或咢
　　何元子曰醓醢三句即燕礼所载荐脯醢设折俎羞庶羞之事醓醢醢也燔炙脯也嘉殽折俎也脾臄庶羞也燕礼有歌无徒撃鼓者唯乡射礼司射请以乐乐賔曰不鼓不释于是乐正奏驺虞为节是鼓歌相和据射时而言耳聘礼及公食大夫礼其豆实皆以韭菹醓醢为首而周礼醢人云王举则共醢六十罋以五齐七醢七菹三臡实之是醢又为通名故以醓醢概之也国语体解节折谓之殽脾说文云土藏也脾与臄为二物
　　敦弓既坚四鍭既钧舍矢既均序賔以贤敦弓既句既挟四鍭四鍭如树序賔以不侮
　　严华谷曰賔不得有雕弓以天子为主故举天子之弓槩之按周颂敦琢其旅敦通作雕荀子曰天子雕弓则敦弓为天子之弓明矣刘向列女传王符潜夫论后汉桓荣传皆以为公刘之诗未足信也同姓不得称賔賔者谓异姓也文王世子云公与族燕则异姓为賔膳宰为主人公与父兄齿此诗于燕则举兄弟于射则举賔者亦互文耳
　　曾孙维主酒醴维醹酌以大斗以祈黄耇黄耇台背以引以翼夀考维祺以介景福
　　曲礼云诸侯临祭祀外事曰曾孙某侯某是曾孙者诸侯祭祀之称也然武城篇曰有道曾孙周王射义诗曰曾孙侯氏则曾孙亦犹宗子之称不独施诸诸侯亦不独施诸祭祀也斗释文通作枓少牢礼司宫设罍水有枓是枓者所以酌于罍水与酒皆用之矣毛云长三尺恐不尽然祈黄耇虽系颂祷之词亦特为老者祈故曾孙自为主而酌之以致敬即文王世子所云公与父兄齿者是也以引以翼谓引翼曽孙以介景福谓助曾孙之大福此即曽孙乞言之意既醉
　　既醉以酒既饱以德君子万年介尔景福
　　序曰大平也前诗似伐木此诗似天保但小雅记事故伐木天保皆为燕而作也大雅以征君德而觇世运故行苇既醉出于泛然之颂美非为燕而作者故序本作者之志约举大义而已天下既定四方无虞所循而行者祭祀燕享之礼所祷而颂者惟长子孙保福祚于无穷故曰大平
　　既醉以酒尔殽既将君子万年介尔昭明
　　昭明即传所云文物以纪之声明以之以照临百官是也
　　昭明有融高朗令终令终有俶公尸嘉告
　　公尸郑笺曰公君也按周礼人掌公墓之地是王者之墓得称公墓岂王者之尸不可称公尸乎诸说纷纷都非确义
　　其告维何笾豆静嘉朋友攸摄摄以威仪
　　礼祭义曰济济者容也逺也漆漆者容也自反也反馈乐成荐其荐俎序其礼乐备其百官君子致其济济漆漆夫何恍惚之有乎此言主祭者不尚威仪而助祭者尚之也自反者摄之谓也
　　威仪孔时君子有孝子孝子不匮永锡尔类
　　威仪即言朋友之威仪既有显相又有上嗣皆致敬竭诚以助主人之祭也张元岵曰读书须识古人意思所在此诗君子有孝子一语踊跃欢喜一篇神情注射于此盖受命开创之际必须继述得人所谓国有长君社稷之福况天性孝友盎于靣目亹亹颂美何能自已严华谷曰圣人之于民类也孝者民心之同然以心感心放之四海而凖是锡类也按集注云仪礼祭祀之终有嗣举奠此由郑氏之误解仪礼也文王世子云其登馂献受爵则以上嗣谓登馂之时嗣子献馂因受上馂之嘏爵明锡类之意若仪礼嗣举奠自谓嗣尸而举奠非谓嗣子详仪礼畧记
　　其类维何室家之壸君子万年永锡祚
　　壸者宫中之道所由以逹于外者也王者之化天下必由室家而逹故周语引此诗而曰壸也者广裕人民之谓也毛传之义亦同
　　其维何天被尔禄君子万年景命有仆
　　其仆维何厘尔女士厘尔女士从以孙子
　　女而士行如所云情欲之感不介于仪容燕私之意不形于动静者是已
　　鳬鹥
　　鳬鹥在泾公尸来燕来宁尔酒既清尔殽既馨公尸燕饮福禄来成
　　序曰守成也敬以持盈不丧匕鬯可以长为宗庙之主矣故篇终以无后艰为祝此守成之义也不言正祭而举燕尸为言者正祭人所易谨燕尸人所易忽于此而酒清殽馨能致其敬则无不敬矣此可歌也一事而列为五章亦反覆咏叹之常而解者必求五尸以实之其说不同总属穿凿而诗趣亦索然何子曰不言镐水而言泾者泾水源长而流逺诗人于此兴祖功宗德之思故有取于此孔疏曰福禄来成成汝孝子也公尸燕乐而饮之则为神所悦以致福禄也
　　鳬鹥在沙公尸来燕来宜尔酒既多尔殽既嘉公尸燕饮福禄来为
　　鳬鹥在渚公尸来燕来处尔酒既湑尔殽伊脯公尸燕饮福禄来下
　　鳬鹥在潨公尸来燕来宗既燕于宗福禄攸降公尸燕饮福禄来崇
　　鳬鹥在亹公尸来止熏熏旨酒欣欣燔炙芬芬公尸燕饮无有后艰
　　西汉地理志金城郡有浩亹注释亹义与此同无有后艰谓享福禄者克保其后永无艰难也可见古人兢兢戒慎之意
　　假乐
　　假乐君子显显令德宜民宜人受禄于天保右命之自天申之
　　序曰嘉成王也首章推本于武王以着其先德之隆次意总叙武王之子孙以着其家风之厚三章四章则专颂成王本身出治守之不懈为能克绍先烈而益茂其家风也思齐之诗义与此畧同君子指武王也何子曰舜起匹夫为天子武王以诸侯有天下其事相类故中庸引此以相证
　　干禄百福子孙千亿穆穆皇皇宜君宜王不愆不忘率由旧章
　　子孙谓武王之子孙千亿者子孙受福之多更进于百而至于千亿也
　　威仪抑抑德音秩秩无怨无恶率由羣匹受福无疆四方之纲
　　上言率由旧章止守先王之成法而已此言率由羣匹见成王之进用贤良更有神明化裁之意
　　之纲之纪燕及朋友百辟卿士媚于天子不解于位民之攸塈
　　纲者有所总统而不散也纪者有所分理而不乱也谓之纲纪则实有法以纲之纪之非徒恃天之福也纲纪既立守而勿失所谓燕者在此所谓媚者在此所谓不解而攸塈者在此曹参之载其清静民以宁壹畧得此意
　　公刘
　　笃公刘匪居匪康乃埸乃疆乃积乃仓乃裹糇粮于橐于囊思辑用光弓矢斯张干戈戚扬爰方啓行
　　序曰召康公戒成王也金仁山以此为豳之遗诗故言情状物如此之详似矣然安知非豳有遗诗召公因而拟之如后世拟古乐府之类乎不然荒僻之地堂构初开豕殽匏爵未必有此宏雅之章也况诗中所云京者谓审形势而见其都防所在故曰京师犹大明思齐之称京追尊之也公羊传曰京师天子所居
　　公刘距后稷世次史记刘敬传与周本纪自为矛盾不可为据要当以刘敬之说汉高谓公刘当桀之时者近是罗泌亦云尝见汉刘躭所书吕梁碑中序后稷生台玺台玺生叔均叔均以下数世始至不窋不窋至季歴犹十七世正与刘敬所说相近国语所云十五王盖举有德之宗而数之本纪泥此而误也
　　笃公刘于胥斯原既庶既繁既顺乃宣而无永叹陟则在巘复降在原何以舟之维玉及瑶鞞琫容刀
　　既庶既繁毛传云公刘去豳诸侯之从者十有八国必有所据矣舟通作周博古图周防敦铭周字作□集古録伯庶父作周姜尊敦周字作□皆古舟字也大东舟人之子郑笺作周人虽非诗义亦有所据矣何以舟者言何以周旋其间也玉瑶以饬文德容刀以谨武备跋渉崎岖之中自有从容整暇之象如此
　　笃公刘逝彼百泉瞻彼溥原乃陟南冈乃觏于京京师之野于时处处于时庐旅于时言言于时语语
　　百泉在今平凉府泾州
　　笃公刘于京斯依跄跄济济俾筵俾几既登乃依乃造其曹执豕于牢酌之用匏食之饮之君之宗之
　　东莱建国立宗之说晦翁既载之于篇他日又曰东莱之说恐未必是如此只是公刘自为君宗耳盖一时燕飨未及立宗事也徐元扈曰大凡创业君臣与守成异承平既久阶陛森严君臣之分不患不明特廉逺堂高九阍万里上德下情不相谙悉故燕饮主于导和创业之君与其臣披榛斩棘沐雨栉风奚啻家人父子上下之情不患不通特患分义未明粗率简易如汉初饮酒争功醉或拔劒撃柱故燕饮主于辨分时各有所重也
　　笃公刘既溥既长既景乃冈相其隂阳观其流泉其军三单度其隰原彻田为粮度其夕阳豳居允荒
　　三单谓散军还农也古军法五人为伍二伍为什散其什伍布于井里则夫三为屋屋三为井三三而九余一为单合而再计故曰三单诸解纷纷总属强说张元岵曰上言观其流泉下言度其隰原皆是相土授田之事何縁中间揷入军制意此章专为处置军旅如后世屯田之为者耳按周之彻法参酌夏商乡遂用贡都鄙用助要未有不行井田之法者贡则九夫同井十而税一孟子所谓什一使自赋者也助则八家同井以公田之二十亩为庐孟子所谓九一而助其实亦十而税一也统而名之曰彻此制自周公乃行之于天下而公刘已始之豳矣于大田之诗公田见助法焉于此诗之称三单见贡法焉夕阳亦甚言其得日之迟也黄才伯曰夕阳之田必不甚宜于民惟归附日众旧田不给故不得不度此以广之
　　笃公刘于豳斯馆渉渭为乱取厉取锻止基乃理爰众爰有夹其皇涧遡其过涧止旅乃密芮鞫之即
　　何大复云芮水出今邠州西北东入泾汭水在今陇州西北源出蒲薮入渭不入泾芮鞫之即言邠也非陇也大复督学秦中其为雍大记必有考据地理志混芮与汭为一者非也若禹贡所称泾属渭汭自谓水北如妫汭洛汭之解非水名也
　　泂酌
　　泂酌彼行潦挹彼注兹可以餴饎岂弟君子民之父母序曰召康公戒成王也
　　苏子由曰流潦可以餴饎言物无不可用者是以君子之于人未尝有所弃犹父母之无弃子也季彭山曰欲人君舍短取长不録人过也此说较旧更为明切盖以挹注之勤兴岂弟之德耳邓潜谷曰王者以无怨怒为大德行潦耳而酌之泂酌之又从而挹之注之虽餴饎濯罍可也率此术也以往强教悦安有一毫疾顽亟成心哉是岂弟之德也
　　泂酌彼行潦挹彼注兹可以濯罍岂弟君子民之攸归泂酌彼行潦挹彼注兹可以濯溉岂弟君子民之攸塈卷阿
　　有卷者阿飘风自南岂弟君子来游来歌以矢其音序曰召康公戒成王也竹书成王三十三年游于巻阿召康公从则此诗之作盖其时也
　　矢音康公自谓其赓歌也臣以诗谏于君前故曰矢音
　　伴奂尔游矣优游尔休矣岂弟君子俾尔弥尔性似先公酋矣
　　说文伴大貎奂大也登高望逺则心志开廓故曰伴奂尔游穷大则失其居故要之以优游尔休动静不相离也张元岵曰弥弓满也诞弥厥月弥字同此弥尔性者言当充满尔性也有保合太和塞乎两间之意按礼记月令命大酋注酒熟曰酋说文云酋绎酒也周礼酒正注云昔酒今之酋久白酒所谓旧醳者也是酋者取其醖酿深醇之义创业者利于扬守成者主于涵蓄故不曰似先王而曰似先公也
　　尔土宇昄章亦孔之厚矣岂弟君子俾尔弥尔性百神尔主矣
　　何子曰昄训大谓混一无外章训明谓疆界划然厚者基图巩固不可动摇之意
　　尔受命长矣茀禄尔康矣岂弟君子俾尔弥尔性纯嘏尔常矣
　　茀通作祓尔雅祓福也注引茀禄尔康为证
　　有冯有翼有孝有德以引以翼岂弟君子四方为则颙颙卬卬如圭如璋令闻令望岂弟君子四方为纲为则专以德言为纲则兼德位而言之
　　鳯凰于飞翽翽其羽亦集爰止蔼蔼王多吉士维君子使媚于天子
　　鳯凰于飞翽翽其羽亦傅于天蔼蔼王多吉人维君子命媚于庶人
　　说文云鳯飞羣鸟从之以万数毛传曰翽翽众多也郑笺曰众鸟慕鳯凰而来喻贤者所在羣士皆慕而往仕也吉人吉士犹周书所云庶常吉士张元岵曰媚者顺而不怫之意事君则格心而无犯治民则同欲而无扰锋颖伎俩都无可见惟有冲然元气饮人以和所以谓之吉人吉士也
　　鳯凰鸣矣于彼高冈梧桐生矣于彼朝阳菶菶萋萋雝雝喈喈
　　梧桐即尔雅所云榇梧似青桐而有子今亦谓之梧桐菶菶二语形容赞叹令人神徃君子之车四语却引而不味之无穷
　　君子之车既庶且多君子之马既闲且驰矢诗不多维以遂歌
</div>
    <div class="pagination">
<a href="读诗略记_page20.html">上一页</a><span>...</span><a href="读诗略记_page16.html">16</a><a href="读诗略记_page17.html">17</a><a href="读诗略记_page18.html">18</a><a href="读诗略记_page19.html">19</a><a href="读诗略记_page20.html">20</a><span class="current-page">21</span><a href="读诗略记_page22.html">22</a><a href="读诗略记_page23.html">23</a><a href="读诗略记_page24.html">24</a><a href="读诗略记_page25.html">25</a><a href="读诗略记_page26.html">26</a><a href="读诗略记_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
