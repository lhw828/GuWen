<!DOCTYPE html>
<html>
<head>
    <meta charset="UTF-8">
    <title>诗集传 - 第 13 页/共 31 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>诗集传 - 第 13 页/共 31 页</h1>
    <div class="content">　　隰有苌楚疾恣也
　　隰有苌楚猗傩其枝夭之沃沃乐子之无知
　　苌楚铫弋也蔓而不累其枝猗傩而已以喻君子有欲而不留欲也夭少也沃沃柔和也君子幸其少而柔和不乐其有知而恣也
　　隰有苌楚猗傩其华夭之沃沃乐子之无家隰有苌楚猗傩其实夭之沃沃乐子之无室
　　隰有苌楚三章章四句
　　匪风思周道也
　　匪风发兮匪车偈兮顾瞻周道中心怛兮
　　周道既丧诸侯为慓疾之政非风也而其至发发非车也而其行偈偈是以顾瞻周道而怛然伤之也
　　匪风飘兮匪车嘌兮顾瞻周道中心吊兮
　　廻风为飘嘌嘌无节度也
　　谁能亨鱼溉之釡鬵谁将西归怀之好音
　　鬵釡属亨鱼烦则碎治民烦则散善亨鱼者亦洁其釡鬵安以待其熟耳周之先王其所以治民者亦犹是也安用慓疾之政为哉诚有能复为周家之安靖民皆以好音归之矣西周所在也
　　匪风三章章四句
　　曹　　　　　　　　　国风
　　曹今之济隂郡武王以封弟叔振铎其地在禹贡兖州陶丘之北雷夏荷泽之野昔尧甞游成阳死而葬焉舜渔雷泽其民化之其遗俗重厚多君子务稼穑薄衣食以致蓄积介于鲁卫之间又寡于患难末时富而无敎乃更骄侈十一世昭公立而变风遂作
　　蜉蝣刺奢也
　　毛诗之叙曰昭公之诗也
　　蜉蝣之羽衣裳楚楚心之忧矣于我归处
　　蜉蝣渠略也朝生而夕死方其生也不知虑死而自好其羽翼曹君危亡之不恤而楚楚然洁其衣服如蜉蝣也是以君子悲其浅陋而知其不能虑远忧其国以及其身曰我将于何归处乎
　　蜉蝣之翼采采衣服心之忧矣于我归息蜉蝣掘阅麻衣如雪心之忧矣于我归说
　　掘阅掘地解阅也麻衣深衣也诸侯朝则朝服夕则深衣
　　蜉蝣三章章四句
　　候人刺近小人也
　　毛诗之叙曰共公之诗也
　　彼候人兮何戈与祋彼其之子三百赤芾
　　候人掌道路送迎賔客而为之卫故何戈与祋夫候人则知何戈与祋而已而君宠之至使之服赤芾者三百人何哉祋殳也芾韠也一命缊芾黝珩再命赤芾黝珩三命赤芾葱珩大夫以上赤芾乗轩晋文公之入曹数之以乗轩者三百人即此欤
　　维鹈在梁不濡其翼彼其之子不称其服
　　鹈洿泽当在水中求食而已今乃处鱼梁之上曽不濡翼而得鱼以为食譬如小人当何戈而役耳今乃处朝廷而服赤芾
　　维鹈在梁不濡其咮彼其之子不遂其媾
　　咮喙也遂达也与小人为婚媾未有达者也
　　荟兮蔚兮南山朝隮婉兮娈兮季女斯饥
　　荟蔚云兴貌也小人朋党相援并进于朝如南山之升云荟蔚而上莫之能止君子守道困穷于下如幼弱之女虽有饥寒之患而婉娈自保不妄从人季女者无求于人而人之所当求也
　　人四章章四句
　　鸤鸠刺不一也
　　鸤鸠在桑其子七兮淑人君子其仪一兮其仪一兮心如结兮
　　鸤鸠秸鞠也鸤鸠之哺其子朝从上下暮从下上平均如一君子之于人其均一亦如是也仪其见于外者有外为一而心不然者矣君子之一也非独外为之其中亦信然也故曰其仪一兮心如结兮
　　鸤鸠在桑其子在梅淑人君子其带伊丝其带伊丝其弁伊骐
　　骐或作弁之结饰以玉为之带伊丝矣而弁不则为充于下而不充于上上下有一不充则为不一矣君子之行无不充足者故周旋反复视之而无不如一譬如丝带而充之以弁耳夫无一不然者一之至也徳未充而求其能一不可得也既已充矣而求其有一不然者亦不可得也
　　鸤鸠在桑其子在棘淑人君子其仪不忒其仪不忒正是四国鸤鸠在桑其子在榛淑人君子正是国人正是国人胡不万年
　　鸤鸠则在桑而已其子则不可常也以其爱之则宜其无所不从然以为从其在梅则失其在棘从其在棘则失其在榛是以居一以俟之而无不及者此得一之要也
　　鸤鸠四章章四句
　　下泉思治也
　　毛诗之叙曰共公之诗也
　　冽彼下泉浸彼苞稂忾我寤叹念彼周京
　　冽寒也下泉泉之下流者也苞本也稂童也稂非溉草得水则病民之苦于虐政犹稂之得下泉也忾叹声也
　　冽彼下泉浸彼苞萧忾我寤叹念彼京周
　　萧蒿也
　　冽彼下泉浸彼苞忾我寤叹念彼京师芃芃黍苗隂雨膏之四国是王郇伯劳之
　　芃芃盛也稂萧蓍黍皆非溉草而下泉隂雨皆水也然稂萧蓍以病而黍苗以盛则下泉无度而雨有节也国之有王事皆非民所乐也然得君子以劳来之则民不至于病矣邭伯文王之子郇侯为州伯也










　　诗集传卷七
<经部,诗类,诗集传>
　　钦定四库全书
　　诗集传卷八　　　　　　　宋　苏辙　撰
　　豳　　　　　　　　　国风
　　豳邠之栒邑也昔公刘自邰岀居于豳脩后稷之业勤恤爱民民咸归之周之王迹实始于此故周公遭二叔之难而作七月之诗言后稷公刘勤劳民事致王业之艰难文武受命功未及究而没成王尚幼恐其不能承以坠先公之功是以周公当国而终成之故七月者道周公之所以当国而不辞也周公之所以当国而不辞者重王业之艰难也然是诗则言豳公而已不及于周公故谓之豳而以周公之诗附之夫豳公之诗一国之风也周公之诗一人之事也以为皆非天下之政是故得为风而不得为雅也昔之言诗者以为此诗作于周公之遭变故谓之豳之变风夫言正变者必原其时原其时则得其实卫武卫文郑武秦襄之诗一时之正也而不得为正何者其正未足以复变也周公成王之际而有一不善是亦一时之变焉耳孰谓一时之变而足以败其数百年之正也哉
　　七月陈王业也
　　七月流火九月授衣一之日觱发二之日栗烈无衣无褐何以卒岁
　　此诗言月者夏正也言日者周正也火大火也大火寒暑之也春秋传曰火星中而寒暑退流下也火流而将寒九月而寒至可以授冬衣矣至于十一月风至而觱发十二月寒盛而栗烈苟其无衣与无褐也则何以卒岁乎故九月不可以不授衣九月不可以不授衣则其虑衣也不可以不早矣褐毛布也
　　三之日于耜四之日举趾同我妇子馌彼南亩田畯至喜
　　豳土晚寒正月始修耒耜而二月举足以耕于其耕也丁壮无不适野故馌者其妇子也于是田畯来而喜之不谴矣馌馈也田畯田大夫也此章陈衣食之始余章终之也
　　七月流火九月授衣春日载阳有鸣仓庚女执懿筐遵彼微行爰求柔桑
　　仓庚离黄也懿筐深筐也微行小迳也柔桑穉桑也蚕之始生宜之知九月之将授衣故于春日之阳而仓庚之鸣也女子行求柔桑以事蚕矣
　　春日迟迟采蘩祁祁女心伤悲殆及公子同归
　　蘩白蒿也所以生蚕祁祁众也古者昏礼于岁之交故女子之处者怨慕悲伤思以是时归于公子
　　七月流火八月萑苇蚕月条桑取彼斧斨以伐远扬猗彼女桑
　　薍为萑葭为苇隋銎斧方銎斨枝落而采之曰条取叶存条曰猗猗长也叶尽则条猗猗其长也少枝长条曰女桑知火流之将寒故八月则采萑苇以备来嵗之曲薄至于蚕盛之月则桑无所不取其远条扬起不可手致者伐取之少枝长条不可枝落者猗取之于是而桑事毕矣
　　七月鸣鵙八月载绩载载黄我朱孔阳为公子裳鵙伯劳也五月隂气至则鸣豳地晚寒故鸟物之或从其气焉绩治麻也至是丝事毕而麻事起矣黒而有赤也朱深纁也阳明也
　　四月秀葽五月鸣蜩八月其获十月陨萚
　　不荣而实曰秀葽未详蜩螗也获获禾也陨坠也萚落也四者物成而将寒之
　　一之日于貉取彼狐貍为公子裘二之日其同载缵武功言私其豵献豣于公
　　于貉往搏貉也十一月鸟兽氄毛其皮可取于是择其狐貍以与公子为裘至于十二月则君与民皆田以继武事凡言公子犹言君子也从其贵者言之耳豕一岁曰豵三岁曰豣大兽公之小兽私之
　　五月斯螽动股六月莎鸡振羽七月在野八月在宇九月在户十月蟋蟀入我牀下
　　斯螽蚣蝑也莎鸡天鸡也蟋蟀暑则在野寒则依人故自七月渐寒至于十月而入于牀下言此三物者着寒之有渐非卒来也
　　穹窒熏防塞向墐户嗟我妇子曰为改岁入此室处穹穷也窒塞也向牖也墐涂也改岁十一月周正也十月蟋蟀入伏于牀下知大寒之将至于是相告以葺其室庐穹窒隙穴塞牖涂户以御寒之入盖民之所以备寒者至此而后毕
　　六月食郁及薁七月亨葵及菽八月剥枣十月获稻为此春酒以介眉寿
　　春夏食去岁之蓄至于六月始有果实成而可食郁棣属也薁蘡薁也剥击也春酒冻醪也冬酿而夏熟介助也养老者必有酒以助养其气夏不可以酿故为此酒以继之
　　七月食瓜八月断壶九月叔苴采荼薪樗食我农夫壶瓠也叔拾也苴麻子也樗恶木也
　　九月筑场圃十月纳禾稼黍稷重穋禾麻菽麦嗟我农夫我稼既同上入执宫功昼尔于茅宵尔索绹亟其乗屋其始播百谷
　　春夏为圃秋冬为场故须筑以待纳禾稼先种后熟曰重后种先熟曰穋同聚也绹绞也乘登也农事既毕故相告以入都邑治宫室昼取茅而夜索之以缀补屋之弊漏并及其私室曰将复始播来岁之谷不暇治屋矣
　　二之日凿冰冲冲三之日纳于凌隂四之日其蚤献羔祭韭
　　古者蔵冰发冰以节阳气之盛阳气之在天地譬犹火之着于物也故常有以解之十二月阳气蕴伏锢而未发其盛在下则纳冰于地中故曰日在北陆而蔵冰至于二月四阳作蛰虫起阳始用事则亦始啓冰而庙荐之故曰仲春献羔开冰先荐寝庙至于四月阳气毕达隂气将絶则冰于是大发食肉之禄老疾丧浴冰无不及故曰火出而毕赋人之居大冬也血气收缩阳处于内于是厚衣而寒食及其居大夏也血气发越阳散于外于是薄衣而温食不然盛者将过而为厉藏冰发冰亦犹是也申丰有言其藏之也深山穷谷固隂沍寒于是乎取之其出之也朝之禄位賔食丧祭于是乎用之其藏之也周其用之也徧则冬无愆阳夏无伏隂春无凄风秋无苦雨雷出不震无灾霜雹疾厉不降民不夭札今藏川池之冰弃而不用风不越而杀雷不发而震雹之为灾谁能御之此之谓也
　　九月肃霜十月涤场朋酒斯飨曰杀羔羊跻彼公堂称彼兕觥万寿无疆
　　涤埽也于是场功毕国君因其闲暇而劳飨其羣臣朋友
　　七月八章章十一句
　　鸱鸮周公救乱也
　　鸱鸮鸱鸮旣取我子无毁我室恩斯勤斯鬻子之闵斯周公东伐二叔旣克而成王未信故为此诗以遗王鸱鸮恶鸟也鸟之有巢者呼而告之曰旣取我子矣无复毁我室周之先王勤劳以造周如鸟之为巢苟取其子而又毁其室是重伤之也管蔡旣已出周公矣王又不信而诛周公周公诛而王业坏矣恩爱也鬻子稚子也先王之爱其室家与其勤之者至矣庶几稚子之闵之而已稚子谓成王也
　　迨天之未隂雨彻彼桑土绸缪牖戸今女下民或敢侮予
　　桑土桑根也为国者如鸟之为巢及天下之未雨而彻桑之根以绸缪其牖戸矣今女下民乃敢侮予将败我成业也
　　予手拮据予所捋荼予所蓄租予口卒瘏曰予未有室家
　　拮据撠挶也荼萑苕也租亦蓄也瘏病也以手捋荼则至于拮据以口蓄租则至于卒瘏予之所以勤劳病瘁而不辞者曰予未有室家故也柰何旣成而将或毁之哉
</div>
    <div class="pagination">
<a href="诗集传_page12.html">上一页</a><span>...</span><a href="诗集传_page8.html">8</a><a href="诗集传_page9.html">9</a><a href="诗集传_page10.html">10</a><a href="诗集传_page11.html">11</a><a href="诗集传_page12.html">12</a><span class="current-page">13</span><a href="诗集传_page14.html">14</a><a href="诗集传_page15.html">15</a><a href="诗集传_page16.html">16</a><a href="诗集传_page17.html">17</a><a href="诗集传_page18.html">18</a><span>...</span><a href="诗集传_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
