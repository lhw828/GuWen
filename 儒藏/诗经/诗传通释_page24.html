<!DOCTYPE html>
<html>
<head>
    <meta charset="UTF-8">
    <title>诗传通释 - 第 24 页/共 41 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>诗传通释 - 第 24 页/共 41 页</h1>
    <div class="content">　　正【音政】月繁霜我心忧伤民之讹言亦孔之将念我独兮忧心京京【叶居良反】哀我小心癙【音防】忧以痒【音羊】
　　赋也正月夏之四月谓之正月者以纯阳用事为正阳之月也繁多讹伪将大也京京亦大也癙忧幽忧也痒病也　此诗亦大夫所作言霜降失节不以其时【范氏曰正月长养之月也繁霜肃杀之气也】既使我心忧伤矣而造为奸伪之言以惑羣听者又方甚大【董氏曰霜降非时灾降于上也讹言非常祸起于下也上下如此则国亡无日矣吕东莱曰凡诪张为幻以罔上惑众者皆谓之讹言】然众人莫以为忧故我独忧之以至于病也
　　父母生我胡俾我瘉【音庾】不自我先不自我后【叶下五反】好
　　言自口【叶孔五反下同】莠【余乆反】言自口忧心愈愈是以有侮赋也瘉病自从莠丑也【王介甫曰莠恶也谷谓之善则莠恶可知】愈愈益甚之意　疾痛故呼父母而伤己适丁是时也讹言之人虗伪反覆言之好丑皆不出于心而但出于口是以我之忧心益甚而反见侵侮也【辅氏曰夫君子之处乱世彼以为是而已以为非彼以为乐而已以为忧动与众违此所以反见侵侮也】
　　忧心惸惸【其营反】念我无禄民之无辜并【必政反】其臣仆
　　哀我人斯于何从禄聸乌爰止于谁之屋
　　赋也惸惸忧意也无禄犹言不幸尔辜罪并俱也古者以罪人为臣仆亡国所虏亦以为臣仆箕子所谓商其沦防我罔为臣仆是也　言不幸而遭国之将亡与此无罪之臣将俱被囚虏而同为臣仆未知将复从何人而受禄【谢叠山曰忠臣不事二君义士不食周粟所可哀者一世之人不知当从何人而受禄乎辅氏曰民指在下之民人则并上下而言之】如视鸟之飞不知其将止于谁之屋也
　　聸彼中林侯薪侯蒸【之丞反】民今方殆视天梦梦【莫工反叶】
　　【莫登反】既克有定靡人弗胜【音升】有皇上帝伊谁云憎兴也中林林中也侯维殆危也梦梦不明也皇大也上帝天之神也程子曰以其形体谓之天以其主宰谓之帝　言聸彼中林则维薪维防分明可见也【愚按大者为薪细者为防甚分明也】民今方危殆疾痛号诉于天而视天反梦梦然若无意于分别善恶者然此特值其未定之时耳及其既定则未有不为天所胜者也夫天岂有所憎而祸之乎福善祸淫亦自然之理而已申包胥曰人众则胜天天定亦能胜人疑出于此
　　谓山盖卑为冈为陵民之讹言宁莫之惩召彼故老
　　讯【音信】之占梦【叶莫登反】具曰予圣谁知乌之雌雄【叶胡陵反】赋也山脊曰冈广平曰陵惩止也故老旧臣也讯问也占梦官名掌占梦者也具俱也乌之雌雄相似而难辨者也【欧阳子曰凡禽乌雌雄多以首尾毛色不同别之乌之首尾毛色雌雄不异人所难别】　谓山盖卑而其实则冈陵之崇也今民之讹言如此矣而王犹安然莫之止也及其询之故老讯之占梦则又皆自以为圣人亦谁能别其言之是非乎【辅氏曰故老旧臣可以决事理之是非者也占梦之官可以决征兆吉凶者也今也不平心据实而言而但皆自以为圣人而已耳谁能别其言之果是果非乎】子思言于卫侯曰君之国事将日非矣公曰何故对曰有由然焉君出言自以为是而卿大夫莫敢矫其非卿大夫出言亦自以为是而士庶人莫敢矫其非君臣既自贤矣而羣下同声贤之贤之则顺而有福矫之则逆而有祸如此则善安从生诗曰具曰予圣谁知乌之雌雄抑亦似君之君臣乎
　　谓天盖髙不敢不局【叶居亦反】谓地盖厚不敢不蹐【井亦反】
　　维号【音豪】斯言有伦有脊哀今之人胡为虺【吁鬼反】蜴【星厯反】赋也局曲也【孔氏曰曲身也】蹐累足也【説文曰少歩也】号长言之也脊理蜴螈也虺蜴皆毒螫【释】之虫也【孔氏曰释鱼云蝾螈蜥蜴也蝾音荣蜥音昔蜴音亦】　言遭世之乱天虽髙而不敢不局地虽厚而不敢不蹐其所号呼而为此言者又皆有伦理而可考也哀今之人胡为肆毒以害人而使之至此乎【王介甫曰人号呼而出斯局蹐之言者非误也乃有伦序有脊理谢叠山曰身在天地间如无所容则人之害人者为虺为蜴世道亦可哀矣辅氏曰所谓此者即上所言局蹐而不敢自安者也】瞻彼阪【音反】田有菀【音欝】其特天之扤【五忽反】我如不我克
　　彼求我则如不我得执我仇仇亦不我力
　　兴也阪田崎岖墝【敲】埆【学又音确】之处菀茂盛之貎特特生之苗也扤动也【胡庭芳曰扤有龃龉顿挫之意】力谓用力　聸彼阪田犹有菀然之特而天之扤我如恐其不我克何哉亦无所归咎之词也夫始而求之以为法则惟恐不我得也及其得之则又执我坚固如仇雠然然终亦莫能用也求之甚艰而弃之甚易其无常如此【郑氏曰言有贪贤之名无用贤之实苏氏曰书云凡人未见圣若不克见既见圣亦弗克由圣此之谓也】心之忧矣如或结之今兹之正胡然厉【叶力桀反】矣燎【力诏】
　　【反】之方扬宁或灭之赫赫宗周褒姒【音似】烕【呼悦反】之赋也正政也厉暴恶也火田为燎扬盛也宗周镐京也褒姒幽王之嬖妾褒国女姒姓也【褒人有罪入此女以赎罪是为褒姒幽王为废申后及太子而立以为后】烕亦灭也　言我心之忧如结者为国政之暴恶故也燎之方盛之时则宁有能扑而灭之者乎然赫赫然之宗周而一褒姒足以灭之盖伤之也时宗周未灭以褒姒滛妬防谄而王惑之知其必灭周也【欧阳子曰此上七章皆述王信讹言乱政至此始言灭周主于褒姒者谓王溺女色而致昏惑推其祸乱之本以归罪也】或曰此东迁后诗也时宗周已灭矣其言褒姒烕之有监戒之意而无忧惧之情似亦道已然之事而非虑其将然之词今亦未能必其然否也【愚按章末四句语意反覆相应其言燎之难灭正以叹伤宗周之易烕真似道已然之事窃恐或説为长且使宗周未灭褒姒方宠则诗人之言未应指斥如是也若以下篇艳妻煽方处之语证之彼词则又防婉虽作于褒姒嬖盛之时固无嫌也】
　　终其永怀又窘【求陨反】隂雨其车既载【才再反】乃弃尔辅
　　【叶扶雨反】载【如字】输尔载【才再反】将【七羊反】伯助予【演女反】
　　比也隂雨则泥泞【宁去声】而车易以陷也载车所载也辅如今人缚杖于辐以防辅车也【孔氏曰辅是可解脱之物】输堕【隳】也将请也伯或者之字也　苏氏曰王为淫虐譬如行险而不知止君子永思其终知其必有大难故曰终其永怀又窘隂雨王又不虞难之将至而弃贤臣焉故曰乃弃尔辅君子求助于未危故难不至苟其载之既堕而后号伯以助予则无及矣
　　无弃尔辅员【音云】于尔辐【方六反叶笔力反】屡顾尔仆不输尔
　　载【叶节力反】终逾絶险曾是不意【叶乙力反】
　　比也贠益也辅所以益辐也屡数顾视也仆将车者也　此承上章言若能无弃尔辅以益其辐而又数数顾视其仆则不堕尔所载而逾于絶险若初不以为意者盖能谨其初则厥终无难也【范氏曰治天下者任重道逺故以将车为喻】一説王曾不以是为意乎【胡庭芳曰苟能如上文所戒尚可以逾厯絶险之地而保其终也顾乃曾是不以为意乎】
　　鱼在于沼【之绍反叶音灼】亦匪克乐【音洛】潜虽伏矣亦孔之炤
　　【音灼】忧心惨惨【七感反当作懆七各反】念国之为虐
　　比也沼池也炤明易见也　鱼在于沼其为生已蹙矣其潜虽深然亦炤然而易见言祸乱之及无所逃也【严氏曰鱼相忘于江湖者也今在池沼非所乐矣喻君子立乱朝亦非所乐也鱼虽蔵伏然沼之水浅亦甚炤然易见无所逃于罔罟之害喻君子虽自韬晦亦未必能避患也】
　　彼有防酒又有嘉殽【户交反无韵未详】洽比【毗志反】其隣昏姻
　　孔云念我独兮忧心慇慇
　　赋也洽比皆合也云旋也【李迂仲曰与其亲戚周旋也】慇慇然痛也　言小人得志有防酒嘉殽以合比其邻里怡怿其昏姻而我独忧心至于疾痛也【王介甫曰君子困蹙而小人得志也欧阳子曰大夫既自伤将及祸而又哀彼众人不知危亡可忧而犹有以酒肴与其邻里亲戚为乐者而我独忧也】昔人有言燕雀处堂母子相安自以为乐也突决栋焚而怡然不知祸之将及其此之谓乎【李迂仲曰国势如此而小人徒乃羣居饮酒以相乐殆燕雀之类也】
　　佌佌【音此】彼有屋蓛蓛【音速】方有谷民今之无禄天天【于遥】
　　【反】是椓【陟角反叶都木反】哿【哥我反】矣冨人哀此惸独
　　赋也佌佌小貎蓛蓛窭【巨】陋貎指王所用之小人也谷禄夭祸椓害哿可独单也　佌佌然之小人既有屋矣蓛蓛窭陋者又将有谷矣而民今独无禄者是天祸椓防之耳亦无所归咎之词也乱至于此富人犹或可胜惸独甚矣【李迂仲曰哀乱之由要其极也贫富俱受其祸言其一时之虐政冨者之财犹可以胜其求贫者愈不堪也胡庭芳曰前章念我独兮忧心慇慇若唯及其私矣此章哿矣富人哀此惸独其不忘天下之情如此吕东莱曰劳役之甚者自较其轻重故曰土国□漕我独南行困苦之甚者自较其浅深故曰哿矣冨人哀此惸独使民至是盖甚可怜矣】此孟子所以言文王发政施仁必先鳏寡孤独也
　　正月十三章八章章八句五章章六句
　　序大夫刺幽王也
　　十月之交朔日辛卯【叶莫后反】日有食之亦孔之丑彼月而防此日而微今此下民亦孔之哀【叶于希反】
　　赋也十月以夏正言之建亥之月也交日月交防谓晦朔之间也厯法周天三百六十五度四分度之一左旋于地一昼一夜则其行一周而又过一度【问周天之度是自然是强分曰天一昼夜行一周又过一度以其行过处一日作一度三百六十五度四分度之一方是一周也董鼎曰沈存中云天何尝有度以日行三百六十五日而一朞强谓之度以歩日月五星行度而已陈尚得云天日者气数之始其每日之进退既有常则故一日之进退遂为一度三百六十五日四分日之一进退一周而周天之数遂为三百六十五度四分度之一凡星辰逺近之相去月与五星之行皆以其度为度焉度数也则也天本无度以与日离合而成天日东西行其周布本东西而纵横南北皆以其度为数愚按古厯法每度九百四十分四分度之一该九百四十分内之一百三十五分然天之为体即星辰次舍周布之定体也天之为度即二十八宿纵横布列之度数也天之左行一日一周而过一度即其星辰次舍度数之全体旋转于大虚空中既一周匝而复过其既匝之西以度凖之适满一度是一日内共该行过三百六十六度二百三十五分也】日月皆右行于天一昼一夜则日行一度月行十三度十九分度之七【董鼎曰书传谓日月亦左旋横渠曰天左旋处其中者顺之故日月五星亦左旋此洞见天道之流行就地面而顺观之也论语或问曰经星随天左旋日月五纬右旋诗传曰日月右行于天此歩占日月之躔次于天度而逆取之也儒家论天道则皆顺而左旋厯家考天度则日月五星逆而右转也愚按十九分度之七者以月行第十四度分为十九分而月又行及其七分也每分四十九分四厘七毫三丝六忽八防四尘有竒七分共计三百四十六分三厘一毫五丝七忽八微九尘有竒但先儒以为日月皆左行于天今以昏旦之中星騐之则知日实右行以毎夜月躔之宿度验之则知月实右行若据左行之説推之日行一日一周天则一时当行三十度有竒假于尧时冬至日在天之虚计其日自子时天与日并行起至申时日没则天之虚沦于申位日之行当躔毕宿而张宿昏中矣安得尧典以为星昴乎今曰星昴则是昏时日仍躔虚其为右行而一日一度者可知矣又以今冬至日在箕八度而昏中壁验之亦是右行无疑至于月之在行一日不及天十三度十九分度之七则是一日行及三百五十一度有奇一时当行二十九度有竒假令某日酉时月初出躔某宿计其行至子时当逾本宿之西一百一十六度之外矣尝试验之而月躔仍在本宿之傍不逺则是右行而一日止行十三度有余者又可知矣】故日一岁而一周天月二十九日有竒而一周天又逐及于日而与之防一岁凡十二防【蔡九峯曰日行积三百六十五日九百四十分日之二百三十五而与天防是一岁日行之数也月行积二十九日九百四十分日之四百九十九而与日防也愚按一岁者以气周言之日行自子年立春至丑年立春必厯过三百六十五日零三时复得子年立春节所躔之天度为一周天也月行至二十六日间厯过三百六十五度二百三十五分而与初一日某时合朔所躔之天度交防为一周天之数既周天之后又行越三日二时厯三十九度四百九十九分而与日防董鼎曰陈尚徳云月行二十七日有竒而周天又二日有竒始与日防文公以为二十九日有竒周天而与日防盖未详也日一年与天一防月一年与天十三防与日十二防】方防则月光都尽而为晦【后汉律厯志曰以速及舒光尽体伏谓之晦】已防则月光复苏而为朔【愚按朔之为言苏也】朔后晦前各十五日日月相对则月光正满而为望【愚按彭鲁叔曰月行与日对相去百八十二度六十二分有竒分天之中谓之望望在十五日其常也或进在十四日或退在十六日其变也望之无定日者由合朔之日时有蚤暮也然凡望时必各在　其月朔后晦前之十五日也】晦朔而日月之合东西同度南北同道则月揜日而日为之食望而日月之对同度同道则月亢日而月为之食是皆有常度矣【天止如一圆匣赤道是匣子相合缝处在天之中黄道半在赤道内半在赤道外东西两处与赤道相交度却是将天横分为许多度数防时日月在黄赤道相交处相撞着望时日月正相向如一在子一在午日所以食于朔者日常在上防时月在下面遮了日故日食月食谓之闇虚盖火日外影其中实闇至明中有闇虚其虚至防望时月与之对无分毫相差为闇虚所射故食愚按唐详翁曰唐一行日议云日行黄道月有九道遇交则有薄食之变至于合朔如合璧则不食其交不轨道则食也故验日食者必以日躔月道之交验之耳月不行黄道只行其余八道但此八道皆斜出入于黄道内外月一次经天则一次入一次出一岁凡十三次经天二十六次出入于黄道惟有两次与日防故防云通计一百七十三有余而有一交于此时方有食】然王者脩徳行政用贤去奸能使阳盛足以胜隂隂衰不能侵阳则日月之行虽或当食而月常避日故其迟速髙下必有参差而不正相合不正相对者所以当食而不食也若国无政不用善使臣子背君父妾妇乘其夫小人陵君子夷狄侵中国则隂盛阳防当食必食虽曰行有常度而实为非常之变矣【谢叠山曰隂盛阳防而日为之食幽王之时臣欺君妾惑主小人陵君子犬戎侵中国隂道长阳道消人事所感天象示之此日所以防也愚按唐祥翁曰杜预云日月动物虽行度有大量不能不小有盈缩故虽有交防而不食者或有频交而食者然日月同度同道之际行有分数则食亦有分数也若以常度论之一岁两交当两食而春秋二百四十二年日食三十六唐二百九十年食百余者此所谓虽交而不食或频交而食者也在乎人君行事之所惑召耳】苏氏曰日食天变之大者也然正阳之月古尤忌之夏之四月为纯阳故谓之正月十月纯隂疑其无阳故谓之阳月纯阳而食阳弱之甚也纯隂而食隂壮之盛也防亏也彼月则宜有时而亏矣此日不宜亏而今亦亏是乱亡之兆也【谢叠山曰日众明之本而为隂所食其恶甚矣非日之丑乃天之变国之灾也国亡则民之受祸烈矣今此下民亦可哀之甚矣李迂仲曰唐志云十月之交以厯推之在幽王之六年】
　　日月告凶不用其行【叶戸郎反】四国无政不用其良彼月
　　而食则维其常此日而食于何不臧
　　赋也行道也　凡日月之食皆有常度矣而以为不用其行者月不避日失其道也然其所以然者则以四国无政不用善人故也【左传昭公七年晋士文伯曰国无政不用善则自取谪于日月之灾】如此则日月之食皆非常矣而以月食为其常日食为不臧者隂亢阳而不胜犹可言也隂胜阳而揜之不可言也【王介甫曰月食非其常也然比日食则以阳侵隂犹为常也此日而食则为变大矣】故春秋日食必书而月食则无纪焉亦以此尔【李迂仲曰春秋月食未尝书岂月未尝食耶亦以为常故尔】
　　爗爗【丁輙反】震电不宁不令【叶卢经反】百川沸腾山冡崒【徂恤】
　　【反】崩髙岸为谷深谷为陵哀今之人胡憯【七感反】莫惩赋也爗爗电光貎震雷也宁安徐也令善【前汉李寻传注曰雷电失序不安不善】沸出腾乗也山顶曰冡崒崔嵬也高岸崩陷故为谷深谷填塞故为陵曾也　言非但日食而已十月而雷电山崩水溢亦灾异之甚者是宜恐惧修省改纪其政而幽王曾莫之惩也【严氏曰十月雷电天道乖矣川沸山崩陵谷迁变地道乱矣胡为莫惩创也谢叠山曰灾异如此幽王之心曽不惩创诗人不指幽王而曰哀今之人防而婉也】董子曰国家将有失道之败而天乃先出灾异以谴告之不知自省又出怪异以警惧之尚不知变而伤败乃至此见天心仁爱人君而欲止其乱也【前汉孔光曰皇极之道不立则咎徴荐臻天古与王者故灾异数见以谴告之欲其改更若不畏惧而轻忽简诬则凶罚加焉诗曰畏天之威于时保之皆谓不惧者凶惧之则吉也】皇父【音甫】卿士畨维司徒家伯为宰仲允膳夫棸【侧留反】
　　子内史蹶【俱卫反】维趣【七走反】马【叶满补反】楀【音矩】维师氏艳【余赡反】妻煽【音扇】方处
　　赋也皇父家伯仲允皆字也畨棸蹶楀皆氏也【孔氏曰父及伯仲是字之义畨棸蹶楀单言又棸子以子配之若曽子闵子然故知皆氏】卿士六卿之外更为都官以緫六官之事也或曰卿士盖卿之士周礼大宰之属有上中下士【周礼大宰卿一人宰夫上士八人中士十六人下士三十二人】公羊所谓宰士【愚按见公羊传隐元年】左氏所谓周公以蔡仲为已卿士是也【蔡九峯曰周公为冢宰食邑于圻内圻内诸侯孟仲二卿故周公用仲为卿】盖以宰属而兼緫六官位卑而权重也【愚按以宰属而揔六官固位卑权重矣如前説为都官以揔六卿亦位卑而权重也故诗人酋言之焉】司徒掌邦教冢宰掌邦治皆卿也【周礼天官大宰卿一人地官大司徒卿一人】膳夫上士掌王之饮食【嗣】膳羞者也【天官膳夫上士二人郑氏曰食饭也饮酒浆也膳牲肉也羞有滋味者】内史中大夫掌爵禄废置杀生予夺之法者也【春官内史中大夫一人掌王八柄之法】趣马中士掌王马之政者也【孔氏曰夏官趣马下士此言中士者误也】师氏亦中大夫掌司朝得失之事者也【地官师氏中大夫一人居虎门之左司王朝掌国得失之事注曰司犹察也察王视朝若有善道可行者则以诏王记若得失若春秋是也】美色曰艳艳妻即褒姒也煽炽也【王介甫曰言其势盛若火之煽然】方处方居其所未变徙也　言所以致变异者由小人用事于外而嬖妾蛊惑王心于内以为之主故也【李迂仲曰此上三章言灾异之事下五章言灾异之由由所用非人也故责外所用之人又责其内宠言所以致之之由也】抑此皇父岂曰不时胡为我作不即我谋【叶谟悲反】彻我
　　墙屋田卒污【音乌】莱【叶陵之反】曰子不戕【在良反】礼则然矣【叶于姬反】赋也抑发语词时农隙之时也作动即就卒尽也污停水也莱草秽也【孔氏曰污者记曰污其宫而猪焉是也莱者楚茨云田莱多荒是也】戕害也　言皇父不自以为不时欲动我以徙而不与我谋乃遽彻我墙屋使我田不获治卑者污而髙者莱又曰非我戕汝乃下供上役之常礼耳【彭氏曰三代之君不敢鄙夷其民以从已之欲每有兴作谋及庶民如盘庚迁都登进厥民而告之三代世守此道故诗人曰胡为我作不即我谋孔氏曰皇父以亲宠封于圻内筑鄙邑令邑人苦之役之不以时先毁墙屋而后令迁邑人废其家业故述其情如此谢叠山曰皇父使民无以为生矣乃曰予不戕虐汝也下供上役礼则当然其不仁甚矣王介甫曰此章专言皇父专恣而害及于民也】
　　皇父孔圣作都于向【式亮反下同】择三有事亶侯多藏【才浪】
　　【反】不憗【鱼观反】遗一老俾守我王【叶于放反】择有车马以居徂向
　　赋也孔甚圣通明也【王介甫曰皇父自谓甚圣故因而讥之曰孔圣也】都大邑也周礼畿内大都方百里小都方五十里皆天子公卿所封也向地名在东都畿内今孟州河阳县是也【愚按孟州河阳县今属河东山西道】三有事三卿也【孔氏曰皇父封圻内当二卿今立三卿以比列国也】亶信侯维藏蓄也憗者心不欲而自强之词有车马者亦冨民也徂徃也　言皇父自以为圣而作都则不求贤而但取冨人以为卿又不自强留一人以卫天子但有车马者则悉与俱徃不忠于上而但知贪利以自私也【谢叠山曰皇父弃旧臣耆徳而不用不能强勉留一老以守我王其不忠甚矣平王东迁作文侯之命推原召乱之由亦曰防有耆夀俊在厥服西周之亡实兆于此使皇父秉政之时能留一老以守我王如周召之师保如仲山甫之保王躬则幽王有冯有翼未至于身辱国亡也皇父之罪莫大于此】
　　黾【民允反】勉从事不敢告劳无罪无辜防口嚣嚣【五刀反】
　　下民之孽【鱼列反】匪降自天【叶铁因反】噂【了损反】沓【徒合反】背【蒲昧反】憎职竞由人
　　赋也嚣众多貎孽灾害也噂聚也沓重也职主竞力也　言黾勉从皇父之役未尝敢告劳也犹且无罪而遭防【苏氏曰无罪而且见防而况敢告劳乎】然下民之孽非天之所为也噂噂沓沓多言以相説而背则相憎专力为此者皆由防口之人耳【陈少南曰噂聚谈也沓猥并也小人相见之状如此背则憎疾也用如此小人在位所以兴孽不可归于天也】
　　悠悠我里亦孔之痗【莫背反叶呼洧反】四方有羡【徐面反】我独
　　居忧民莫不逸我独不敢休天命不彻【叶直质反】我不敢效我友自逸
　　赋也悠悠忧也里居痗病羡余逸乐彻均也　当是之时天下病矣而独忧我里之甚病且以为四方皆有余而我独忧众人皆得逸豫而我独劳者以皇父病之而被祸尤甚故也然此乃天命之不均吾岂敢不安于所遇而必效我友之自逸哉【谢叠山曰君子不以一身之夏勤为贤亦不以众人之逸乐为非凡人命有穷通我之忧勤乃天之所付者如是安之而已不敢效我友之自逸也其词甚婉其志坚而不可变也愚按上章既言匪降自天而此复以劳逸不均归于天命者亦无所归咎之词也】
　　十月之交八章章八句【胡庭芳曰王氏云此诗前三章言灾异之变四章言致灾由于小人而皇父小人之魁也故五六章专言皇父之恶七章言小人在位天降之灾则天变生于人妖也八章言已之忧劳而一篇之义终矣】
　　序大夫刺幽王也
　　浩浩昊天不骏其徳降防【息防反】饥馑【其靳反】斩伐四国【叶于逼反】旻【宻巾反】天疾威弗虑弗图舍【音赦】彼有罪既伏其辜若此无罪沦胥以铺【普乌反】
　　赋也浩浩广大也昊亦广大之意骏大徳恵也谷不熟曰饥不熟曰馑疾威犹暴虐也虑图皆谋也舍置沦陷胥相铺徧也　此时饥馑之后羣臣离散其不去者作诗以责去者故推本而言昊天不大其恵降此饥馑而杀伐四国如何旻天曽不思虑图谋而遽为此乎【首章推本而言天变也元气广大为昊天仁覆闵下为旻天故此章以昊天言不骏其徳以旻天言其疾威天非有二也盖亦无所归咎而各以义类归怨于天耳】彼有罪而饥死则是既伏其辜矣舍之可也此无罪者亦相与而陷于死亡则如之何哉
　　周宗既灭靡所止戾正大夫离居莫知我勚【夷世反】三
　　事大夫莫肯夙夜【叶戈灼反】邦君诸侯莫肯朝夕【叶祥龠反】庶曰式臧覆【芳服反】出为恶
　　赋也宗族姓也戾定也正长也周官八职一曰正谓六官之长皆上大夫也离居盖以饥馑散去而因以避防譛之祸也我不去者自我也勚劳也三事三公也【董鼎曰陈夀翁云如汉魏以来史云位登三事皆指为三公】大夫六卿及中下大夫也臧善覆反也　言将有易姓之祸其兆己见而天变人离又如此【愚按易姓之祸言周宗之灭也天变上章所言是也人离此章所言是也】庶几曰王改而为善乃覆出为恶而不悛也【李迂仲曰时王上为天所怒下为民所怨内则宗族破灭外则羣臣诸侯携贰孤立而不惧此所谓安其危而利其菑乐其所以亡者范氏曰靡所止戾未知天之所命民之所定也莫肯夙夜无在公之节也莫肯朝夕无尊王之礼也严氏曰二章言人心离散也】或曰疑此亦东迁后诗也【陈器之曰亦字乃因前正月篇而言耳愚按诗言周宗既烕似亦道已然之事而非虑其将然之辞似果作于东迁之后也】
　　如何昊天【叶鐡因反下同】辟言不信【叶斯人反】如彼行迈则靡所
　　臻凡百君子各敬尔身胡不相畏不畏于天
　　赋也如何昊天呼天而诉之也辟法臻至也凡百君子指羣臣也　言如何乎昊天也法度之言而不听信则如彼行往而无所底至也然凡百君子岂可以王之为恶而不敬其身哉不敬尔身不相畏也不相畏不畏天也【苏氏曰君子呼天而告之曰奈何哉法度之言王终莫肯信者如人恣行而忘反我不知其所至矣辅氏曰法度之言听而行之则绩效随见有所底止今既不听法度之言则如猖狂妄行者亦将何所底至哉常人之情无特操者见王所为如此则皆从风而靡故戒之曰凡百君子各敬尔身岂可因王之为恶而遽自放逸以弃其身哉人惟一心而已能敬其身则能敬人能敬天矣诗人发此意至为深切学者不可不深体而力行也王介甫曰世虽昏乱君子不可以为恶自敬故也畏人故也畏天故也愚按三章言王不见聴而已不可忘其忠敬也】
　　戎成不退【叶吐类反下同】饥成不遂曽【在登反】我【思列反】御
　　【于感反】日瘁【徂醉反】凡百君子莫肯用讯【叶息悴反】听言则答譛言则退
　　赋也戎兵遂进也易曰不能退不能遂是也【易大壮上六曰羝羊触藩不能退不能遂】御近侍也国语曰居寝有御之箴【愚按楚语作防注云近也】盖如汉侍中之官也忧貌瘁病讯告也　言兵冦已成而王之为恶不退饥馑已成而王之迁善不遂使我御之臣忧之而惨惨日瘁也凡百君子莫肯以是告王者虽王有问而欲听其言则亦答之而已不敢尽言也一有譛言及已则皆退而离居莫肯夙夜朝夕于王矣其意若曰王虽不善而君臣之义岂可以若是恝乎【刘辰翁曰听言则答譛言则退八字极臣下落落之态辅氏曰听言则答譛言则退则皆不敬其身者听言则答而从者也譛言则退畏罪者也面从者不尽其情畏罪者唯知有已皆不能敬也有习之意自谦之辞也愚按四章言王为不善而羣臣无忠告也】
　　哀哉不能言匪舌是出【尺遂反】维公是瘁哿矣能言巧
　　言如流俾躬处休
　　赋也出出之也瘁病哿可也　言之忠者当世之所谓不能言者也故非但出诸口而适以瘁其躬佞人之言当世所谓能言者也故巧好其言如水之流无所凝滞而使其身处于安乐之地盖乱世昏主恶忠直而好谀佞类如此诗人所以深叹之也【胡庭芳曰五章言忠佞不分祸福反易也辅氏曰上章既责诸臣故此下而章则又体其情而言之此章言彼其所以离散而去者盖亦有不得已者盖言之忠者则非但出诸口适以病其身至于巧言如流顺从而不逆者乃使其身得处于休逸之地则彼其所以离散而去者是岂得已哉其志亦可哀也已愚按哀哉二字见诗人深叹之意】维曰于仕【鉏里反】孔且殆【叶养里反】云不可使得罪于天
　　子【叶奬里反】亦云可使怨及朋友【叶羽已反】
　　赋也于徃急殆危也　苏氏曰人皆曰往仕耳曾不知仕之急且危也当是之时直道者王之所谓不可使而枉道者王之所谓可使也直道者得罪于君而枉道者见怨于友此仕之所以难也【严氏曰六章言乱世进退皆有咎也从道则违时从时则违道寕得罪于天子不可得罪于公议也孔氏曰朋友之道相切以善今从君为恶故朋友怨之辅氏曰此章则又言人皆曰徃仕而不知仕之急且危也何者直道而尽言者则得罪于其君巧言以徇人者则见怨于其友盖朋友以相切嗟为道若枉道以从君则朋友必见弃絶矣以是言之则当时之仕又岂易为哉忠言获罪而巧言处休直道见枊而枉道见容皆乱世之常事也】谓尔迁于王都曰予未有室家【叶古胡反】鼠思【息嗣反】泣血
　　【叶虚屈反】无言不疾昔尔出居谁从作尔室
　　赋也尔指离居者鼠思犹言癙忧也【吕与叔曰癙忧幽忧也与鼠思义同】　当是时言之难能而仕之多患如此【愚按此承上文五章六章而言也】故羣臣有去者有居者居者不忍王之无臣已之无徒则告去者使复还于王都去者不听而托于无家以拒之至于忧思泣血【何氏曰孔氏云人泪必因悲声而出若血出则不由声也今无声而涕出如血之出故曰泣血】有无言而不痛疾者盖其惧祸之深至于如此然所谓无家者则非其情也故诘之曰昔尔之去也谁为尔作室者而今以是辞我哉【严氏曰七章责引去者也辅氏曰此章则又尽言已意以告诸离居者使之复反于王都彼既不从则又言其痛切之情为可念者而犹尽言以诘之而庶其或见听可谓既能尽人之情而又能尽已之志也然则此御之臣盖亦非常人矣】
　　雨无正七章二章章十句二章章八句三章章六句
　　欧阳公曰古之人于诗多不命题而篇名徃徃无义例其或有命名者则必述诗之意如巷伯常武之类是也今雨无正之名据序所言与诗絶异当阙其所疑元城刘氏曰尝读韩诗有雨无极篇序云雨无极正大夫刺幽王也至其诗之文则比毛诗篇首多雨无其极伤我稼穑八字愚按刘説似有理然第一二章本皆十句今遽増之则长短不齐非诗之例又此诗实正大夫离居之后御之臣所作其曰正大夫刺幽王者亦非是且其为幽王诗亦未有所考也【愚按诗文四章言曽我御惨惨日瘁固可见其作于御之臣矣但二章首言周宗既灭继言正大夫离居卒章又言谓尔迁于王都曰予未有室家似是东迁之际羣臣惧祸者因以离居不复随王同迁于东都故见于诗词如此而文侯之命亦曰即我御事防或耆夀俊在厥服则其验也参考正月所谓赫赫宗周褒姒烕之及节南山国既卒斩何用不监等语疑此三诗犹皆为东周之变雅其后雅亡于上而国风作于下于是春秋托始于隐公实为平王之四十九年也】序大夫刺幽王也雨自上下者也众多如雨而非所以为政也
　　此序尤无义理欧阳公刘氏説已见本篇祈父之什十篇六十四章四百二十六句














　　诗传通释卷十一
　　钦定四库全书
　　诗传通释卷十二
　　元　刘瑾　撰
　　诗
　　朱子集传
　　小旻之什二之五
　　旻天疾威敷于下土谋犹囘遹【音聿】何日斯沮【在吕反】谋臧不从不臧覆用【叶于封反】我视谋犹亦孔之邛【其凶反】
　　赋也旻幽逺之意敷布犹谋囘邪遹僻沮止臧善覆反邛病也　大夫以王惑于邪谋不能断以从善而作此诗言旻天之疾威布于下土使王之谋犹邪僻无日而止【愚按此章稠天之意犹可见君臣隐韩之义天人合一之理】谋之善者则不从而其不善者反用之故我视其谋犹亦甚病也【辅氏曰昏乱之世君臣上下谋犹邪僻无有沮止之者故无所归咎而归之天也夫为国者固不可以无谋犹也然观其于谋之善者则不从其不善者则反用之则我已甚病矣不待其谋之败而祸之来也】潝潝【许急反】訿訿【音紫】亦孔之哀【叶于希反】谋之其臧则具是
　　违谋之不臧则具是依我视谋犹伊于胡底【之履反叶都黎反】赋也潝潝相和也訿訿相诋也具俱底至也　言小人同而不和其虑深矣【前汉刘向曰言众小在位而从邪议歙歙相是而背君子】然于谋之善者则违之其不善者则从之亦何能有所定乎
　　我既厌不我告犹【叶于救反】谋夫孔多是用不集【韩诗作就】
</div>
    <div class="pagination">
<a href="诗传通释_page23.html">上一页</a><span>...</span><a href="诗传通释_page19.html">19</a><a href="诗传通释_page20.html">20</a><a href="诗传通释_page21.html">21</a><a href="诗传通释_page22.html">22</a><a href="诗传通释_page23.html">23</a><span class="current-page">24</span><a href="诗传通释_page25.html">25</a><a href="诗传通释_page26.html">26</a><a href="诗传通释_page27.html">27</a><a href="诗传通释_page28.html">28</a><a href="诗传通释_page29.html">29</a><span>...</span><a href="诗传通释_page25.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
