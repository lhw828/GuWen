<!DOCTYPE html>
<html>
<head>
    <meta charset="UTF-8">
    <title>诗经通义 - 第 5 页/共 16 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>诗经通义 - 第 5 页/共 16 页</h1>
    <div class="content">　　有兎爰爰雉离于罗我生之初尚无为【读善禾反音譌】我生之后逢此百罹【读良何反音罗】尚【何楷曰尚説文云曽也庶几也尚无为之尚当从曽解尚寐之尚当从庶几解】寐无吪【音蛾○徐锴曰吪字从口人寐既觉必有声气】○有兎爰爰雉离于罦【音孚读步庙反音票古考反音保】我生之初尚无造我生之后逢此百忧【读一笑反音要】尚寐无觉【音教】○有兎爰爰雉离于罿【音冲○考尔雅罦罿本一物诗何以两言之释文以翻车大网解罦或罦大而罿小】我生之初尚无庸我生之后逢此百凶尚寐无聪【黄震曰人寤则忧寐则不知故欲无吪无觉无聪付理乱于不知耳近世释以为欲死者过也】
　　序兎爰闵周也桓王失信诸侯背叛搆怨连祸王师伤败君子不乐其生焉【左传桓王即位夺郑伯政郑伯不朝王以诸侯伐郑郑伯御之战于繻葛王卒大奔祝耼射王中肩】
　　吕记此诗即所见为比兎之狡以比诸侯雉则周人以自比也言诸侯背叛者恣睢自如而周人反受其祸也【何楷曰繻葛之战蔡衞陈三国先奔王师遂败作诗者以兎比列国之卒以雉比王师或以兎喻郑人未是】○此诗必作于繻葛之后不然何其词之深悲极怨如此乎苏传引或云罗所以取兎也兎之狡则脱矣而雉之介则罹之天下之祸首乱者则逝矣而为之继者则受之非其所为而身受其祸是以寐而不欲动也此説虽不合序却有理
　　兎爰三章章七句
　　緜緜葛藟【音垒○左传宋昭公欲去羣公子乐豫曰不可公族公室之枝叶也若去之则本根无所芘防矣葛藟犹能芘其本根故君子以为比况国君乎即此诗起兴之意】在河之浒终逺【去声】兄弟谓他人父谓他人父亦莫我顾○緜緜葛藟在河之涘【音俟○涘水厓】终逺兄弟谓他人母【叶音米】谓他人母亦莫我有【叶音以○严缉亦莫我有言视之若无也】○緜緜葛藟在河之滣【音唇○尔雅夷上洒下曰滣洒犹洗也岸上面平夷而其下为水洗荡齧入若唇也】终逺兄弟谓他人昆【王志长曰母之所以为母昆之所以为昆皆由于父苟谓他人父则谓他人母谓他人昆不待言矣故曰天之生物也使之一本】谓他人昆亦莫我闻【李氏曰亦莫我闻不与我相闻知也】序葛藟王族刺平王也周室道衰弃其九族焉【释文作刺桓王云本亦作刺平王按诗谱是平王诗皇甫谧以为桓王之诗崔灵恩集注亦作桓王】
　　王志长曰平王劳民戍申因有扬之水之刺其于母族过厚矣惟宜薄者厚则宜厚者薄亲疎倒置故王族刺之○葛藟枝蔓连属有宗族之义焉夫葛藟必生山谷丘野之间緜延草木条枚之上今生于水厓则非其地以兴宗族之失其所依也【此东莱説】下乃言王今弃九族逺兄弟而谓他人父彼非王族亦安肯顾王哉朱子解作流民适异乡呼他人为父母与兴意殊不闗切
　　葛藟三章章六句
　　彼采葛兮一日不见如三月兮○彼采萧【读疎鸠反音修○萧芗蒿也似白蒿科生多者数十茎】兮一日不见如三秋兮○彼采艾【吕记毛传葛为絺绤萧共祭祀艾以疗疾特训释三物见采之由不于此取义也】兮一日不见如三嵗【本与艾叶】兮
　　序采葛惧防也
　　传事虽小一日不见于君则惧防吕记所谓事虽小葢连采葛采萧采艾言之郑笺所分殊失传意○欧阳义诗人以采葛采萧采艾言者皆积少以成多如王听防积微而成惑夫防者疎人之所亲疑人之所信夺人之所爱非一言可效一日可为必须累积而成或渐入而日深或多言之并进故曰浸润之谮又曰积毁销骨采葛之义如是而已郝敬曰防口伤人多乗间而入赵髙蛊二世人不得见而后鹿马之计行霍光出沐而后上官桀之谮入故曰一日不朝其间容刀诗人忧一日不见其虑深矣朱子改为淫奔之诗失之千里○唐风采苓之诗亦以比听防则古説为得情【东发云晦庵新説仍从古注】
　　采葛三章章三句
　　大车槛槛毳【尺鋭反音脆】衣【按笺疏皆引毳冕毳画于衣者三章绣于裳者二章画以宗彞为首宗彞即虎蜼毳者虎蜼毛也画绣皆具五色其青者如菼其赤者如璊二章各举其一耳埤雅疑毳冕非所以听讼季彭山冯嗣宗皆云毳冕五章之画衣以丝为之如菼如璊之毳衣以毛布为之陈启源曰季説似是而非毛布者褐也此贱服大夫安得服之窃思大夫爵命之数举其车服而可知作诗者借以指目其人毳冕仍当如古説但不必云服之以听讼耳】如菼【吐敢反音毯○菼芦始生】岂不尔思畏子不敢○大车啍啍【音吞】毳衣如璊【音门○璊玉赤色】岂不尔思畏子不奔○谷则异室死则同穴【读戸橘反音聿古音考音绤○疏檀弓合葬非古也自周公以来未之有改然则同穴者周公以后之事吕记古所谓合葬同其兆而已非必同坎也葢死有先后前丧已葬复启之以纳后丧仁人有所不忍此云同穴者亦同兆也】谓予不信有如皦日序大车刺周大夫也礼义陵迟男女淫奔故陈古以刺今大夫不能听男女之讼焉
　　吕记此诗所谓陈古其在文武成康之后欤葢惟止其奔未能革其心与行露之诗异矣亦仅胜于东迁之时而已王氏曰序所谓周大夫者卿也故服毳冕周礼司服所谓卿大夫之服自元冕而下者诸侯之卿大夫也○闻车声而恐睹毳衣而惧见古大夫能听男女之讼也末章言古大夫能使男女有礼其生死信誓之言皎然如此而今之大夫则听讼之未能是以为刺也刺之之意全在言外朱子谓周衰大夫能以刑政治其私邑淫奔者畏而歌之则直以为当时之事矣谷则异室死则同穴谓古男女守礼之正即葛生百嵗之后归于其居意若如朱传解生既不得相奔以同室矣死又安得合葬以同穴耶
　　大车三章章四句
　　丘中有麻彼留子嗟彼留子嗟将【音枪】其来施施【读如蛇○严缉庶其施施然舒行以从我乎即白驹所谓伊人于焉逍遥之意】○丘中有麦彼留子国彼留子国将其来食【严缉犹杕杜中心好之曷饮食之爱而欲食之也】○丘中有李彼留之子彼留之子贻我佩玖【读为几○严缉贻我佩玖欲其贻我以善道也张衡四愁诗序云屈原以珍宝为仁义骚人之词原于国风也○王志长曰施施拟其始来之状也来食则已致其授餐之诚贻我佩玖则贤者肯以善道惠我即白驹以金玉之音望之伊人者意渐深而思渐切也】
　　序丘中有麻思贤也庄王不明贤人放逐国人思之而作是诗也
　　序云思贤不指贤为何人毛氏则云留大夫氏子嗟字也又云子国子嗟父欧阳氏云子嗟子国从无证据下章之子复是何人若泛言留氏皆贤而皆被弃则尤不可信此葢贤人退处丘壑艺植为生国人叹其身留于彼而不见用故庶几其来耳愚按留作羁留之留朱子本之义亦无害然考留本古邑名后人以为姓【名物疏云説文有镏而无刘疑留即刘也此诗所咏当为周地今河南缑氏县有刘聚周大夫刘康公刘夏刘挚刘狄皆食采于此非彭城之刘也】当时必实有所谓留子者隠居丘中之地若夫子嗟之为字欤子国之为子嗟父之子之即前二人欤则固无从而考矣朱子必坐以淫奔是何留氏之子人尽夫也地理志云周人之俗纎啬而治生黍离以下大抵迫蹙忧伤之辞其风决非郑衞之比
　　丘中有麻三章章四句
　　郑
　　严缉郑衞多淫诗衞由上之化郑由时之乱也汉书皆以为风土之习使然则教化为虚言而二南之义诬矣○按国语郑桓公从史伯言寄帑贿于虢郐而谋取其十邑武公随平王东迁遂取之公羊传云先郑伯有善于郐公者通乎夫人以取其国而迁郑焉而野留是为新郑由其先得国不以正故再传之后争夺不休而其音亦好滥淫志多女惑男之诗然则风化之原其可不谨哉○顾炎武曰自邶至曹皆周初太师之次序何以知其为周初太师之次序邶鄘之存其名也晋而谓之唐也皆西周之旧也惟郑乃宣王所封中兴之后始立其名于太师而列于诸国之先者郑在王畿之内故次于王也桓公之时其诗不存故首缁衣也
　　缁衣【传缁黒色卿士听朝之正服也笺缁衣者居私朝之服也天子之朝服皮弁服】之宜兮敝予又改为兮适子之馆【疏古天子宫内卿士各立曹司以治事是之谓馆如今朝堂诸曹之处也】兮还予授子之粲兮○缁衣之好兮敝予又改造兮适子之馆兮还予授子之粲兮○缁衣之蓆【读祥龠反音嚼古音考音芍○韩诗云蓆储也説文云广多】兮敝子又改作兮适子之馆兮还予授子之粲兮【邹忠曰敝字还字俱宜稍断萚兮倡予和女倡字懿戒辟尔为德辟字亦然又有宜两字稍断者如泉水之不瑕有害葛生之谁与独处是也】
　　序缁衣美武公也父子并为周司徒善于其职周人宜之故美其德以明有国善善之功焉【武公父桓公】
　　黄震曰明善善之功费解朱云武公有善而天子善之亦就其文为説耳
　　吕记此诗武公入仕于周而周人美之也讲师习其读而不知其义误以为称武公之好贤若郑人所作何为三章皆言适子之馆记曰好贤如缁衣所谓贤即武公父子也○按诸侯入为天子卿士皆受馆受采禄序所谓国人宜之即周人耳平王东迁武公有迎立之功周人德之深故其情见乎辞如此
　　缁衣三章章四句
　　将【音枪】仲子兮无逾我里无折【音哲】我树杞【栁属】岂敢爱之畏我父母【读为米○疏于时其父虽亡遗言尚存故于母连言之】仲可懐也父母之言亦可畏【读于非反音威古音考云畏威古通用】也○将仲子兮无逾我墙无折我树桑岂敢爱之畏我诸兄【读为荒○传诸兄公族】仲可懐也诸兄之言亦可畏也○将仲子兮无逾我园无折我树檀岂敢爱之畏人之多言仲可懐也人之多言亦可畏也
　　序将仲子刺庄公也不胜其母以害其弟弟叔失道而公弗制祭【音蔡】仲谏而公弗听小不忍以致大乱焉【事见左传隠元年】
　　传仲子祭仲也疏皆陈庄公拒仲之辞○苏传庄公必欲致叔于死叔之未袭郑也有罪而未至于死是以谏而不听非爱之也未得所以杀之也序乃云小不忍以致大乱夫庄公岂不忍者哉吕记无逾我里无折我树杞辞虽拒仲而意则与之如寺人僚柤告昭公以去季氏之谋公执戈以拒之之类岂敢爱之畏我父母则于段非有所不忍而不得已于姜氏也畏我诸兄畏人之多言特迫于公族国人之议未尝忘段也具文见意而庄公之情得矣【范淳夫説大叔于田意亦同】按叔段之难制国人知之矣祭仲之谏庄公国人亦知之矣特骨肉间事难以显言故托为公之拒仲以婉讽之意欲公申绎仲语先事而图之惜乎公之不悟卒以养成其恶也虽然庄公岂真欲杀段者哉祭仲谏京城不度而曰姜氏欲之焉辟害其始特重违母意处之大邑迨夫叔寖强盛不得不以同气为敌国伐京克鄢势迫使然尔是故春秋传所云处心积虑志成乎杀者究其末也垂戒之言也诗序所云小不忍以致大乱者原其初也平情之论也苏吕云云葢据春秋家説从而为之辞○王志长曰诗辞极似妇人语气所以郑渔仲作淫奔之辞葢为郑声淫一语所误○陈启源曰左氏传春秋于隠元年郑伯克段云讥失教也持论甚平将仲子诗序亦言庄公不胜其母以害其弟小不忍以致大乱意与左氏合欲定庄公罪案者当以传序之言为正公谷二传始谓春秋甚郑伯大郑伯之恶以为庄公有意养成弟恶陷之于死夫公谷未尝见国史段实出奔误以为杀彼特据传闻以为悬断耳岂能定当曰之情事哉将仲子三章章八句
　　叔于田【读如陈】巷无居人岂无居人不如叔也洵美且仁○叔于狩巷无饮酒岂无饮酒不如叔也洵美且好【读许厚反音吼古音考音丑】○叔适野【叶音墅】巷无服马【叶音姥】岂无服马不如叔也洵美且武
　　序叔于田刺庄公也叔处于京【曹氏曰荥阳故东虢国京邑在荥阳县东敖仓鸿沟在县西官渡在中牟皆古战争处】缮甲治兵以出于田国人説【音悦】而归之
　　疏国人注心于段悦之若此而公不知禁故刺之○严缉此不过京邑之党媚叔而从之耳后序谓国人悦而归之非也郑师临其境京人亦叛之矣又曰叔段岂真美且仁哉其党私之之言犹河朔之人谓安史为圣也
　　叔于田三章章五句
　　叔于田乗乗【下去声】马【读如姆○何楷曰凡物四数者皆名乗故四马曰乗四雁曰乗四矢曰乗又田制四丘曰乗】执辔如组【解见邶风】两骖如舞【董氏曰此即五御之法所谓舞交衢者马在车中为服在车外为骖服马制于衡不得如舞其如舞者骖也】叔在薮火烈具举【陈氏曰火烈具举疏以为宵田不知周礼仲春搜田火弊献禽以祭社尔雅火田曰狩田未尝不用火也】襢【袒同】裼暴虎献于公所将【音枪】叔无狃【读女古反音圉】戒其伤女【音汝】○叔于田乗乗黄两服上襄【笺两服中央夹辕者襄驾也上驾言为众马之最良】两骖雁行【音杭○疏两骖与服其首差退如雁行之有次序】叔在薮火烈具扬叔善射忌【音记○陈第云彼其之子或作忌忌通作记表记注云语辞】又良御【音迓】忌抑罄【骋马】控【止马】忌抑纵【放矢】送【送矢传骋马曰罄止马曰控发矢曰纵从禽曰送集传舍拔曰纵覆彇曰送按舍拔见秦风彇弓弰也广韵注彇弓弭弭弓末】忌○叔于田乗乗鸨【当作鸨鸟骢也】两服齐首两骖如手【笺如左右手之相助也】叔在薮火烈具阜叔马慢忌叔发罕忌抑释掤【音氷○左传公徒执氷而踞掤即氷也服防云氷椟丸是箭筒其葢可以取饮严缉用矢则举掤以开筩既用则纳矢筩中释下掤以覆筩】忌抑鬯【本作韔説文云弓衣】弓【读姑反】忌【笺田事且毕则其马行迟发矢希射者葢矢弢弓言田事毕】
　　序大叔于田刺庄公也叔多才而好勇不义而得众也【苏传二诗皆曰叔于田故此加大以别之非谓段为大叔也然不知者又加大于首章则失之矣】严缉左传公子吕曰厚将得众谓段所凭者厚则羣小将以利合序祖其説以为得众非谓其真能得人心也吕记鸷鸟将撃必匿其形二诗所载叔段之轻扬麄猛如此宜其为庄公之所易也诗人乃若忧其不能制者岂未得庄公之情也哉○二诗词若美段意在讽公郝仲舆云凡诗讽刺不在多言前篇言巷与羣小狎可知此篇言襢裼暴虎粗豪不检可知庄公知之而不禁则是陷弟于恶
　　大叔于田三章章十句
　　清人【清邑注疏未详考杜预春秋释地中牟县西有清阳亭水经注清阳水出清阳亭西南平地东南流即故清人城也本郑地今属开封府】在彭【读普郎反音滂古音考音傍】驷介旁旁【读补冈反古音考音滂○释文王肃云彭彭强貌】二矛【酋矛夷矛】重【平声】英【读于郎反音央○疏鲁颂説矛之饰曰朱英则以朱染为英饰二矛长短不同其饰重累故曰重英也】河上乎翺翔○清人在消驷介麃麃【音标○武貌】二矛重乔【疏释诂云乔髙也矛建车上五兵之最髙者二矛同髙其髙复有等级故云重乔也○陈启源曰重英重乔解者纷纷英云丝乔云悬羽此孔疏之説也英以朱羽为矛饰矛上勾曰乔以悬英者此朱传之説也按重英传云英饰而已并不言何物为饰笺无解意亦同传矣孔疏丝之解见于閟宫篇然彼文亦云葢以存疑是丝本无的据也至重乔之为悬羽孔通笺意而已不以为然故以髙训乔以二矛最髙复有等级训重乔此解当矣朱传朱羽之説始于王氏之用郑笺然笺云矛矜近上及室题所以悬毛羽此训乔也非训英也孔云经传不言矛有毛羽郑以时事言之然则悬羽乃汉制朱传以朱羽解英以悬英解乔是合英乔为一事而以汉制为周制矣至矛上勾曰乔古无此训也冯嗣宗云葢縁尔雅木上勾曰乔之语推类而知之噫释木之文可借以释器乎合此诸説观之其得失可见】河上乎逍遥○清人在轴【读如胄○疏彭消轴皆河上地久不得归师有迁移三地应不甚相逺】驷介陶陶【读徒候反音豆释文徒报反音帱】左旋右抽【读敕救反音臭○旋旋车也抽毛云抽矢以射郑云抽刃】中军作好【读许候反音鲎按陶从释文音则好读虚到切陶叶好为一韵轴叶抽隔句又为一韵不必拘上二章例也古音考轴陶俱音由抽读如字好音休存之备考○居中军为容好】
　　序清人刺文公也髙克好利而不顾其君文公恶而欲逺之不能使克将兵而御狄于竟陈其师旅翺翔河上久而不召众散而归髙克奔陈公子素恶髙克进之不以礼文公退之不以道危国亡师之本故作是诗也【事见左传】
　　疏髙克若拥兵作乱则是危国若将众出奔则是亡师公子素故作诗以刺文公朱子曰此序本春秋传而以他説广之未详何据
　　何楷曰是时狄人入衞衞在河北郑在河南故使髙克将兵防御河上为克者当枕戈茇舍不遑宁处而乃盛其军容嬉游自若使狄人一旦轶境何以御之春秋书郑弃其师正讥文公命将非人观此诗可见旧注但以师久不召为言失其防矣
　　清人作于文公时文公厉公之子也毛诗编在萚兮有女同车诸诗之前诸诗皆序所命为刺忽者不宜越次如是故知诗之错简甚多
　　清人三章章四句【胡氏説见集传】
　　羔裘如濡【音儒】洵直且侯【读洪孤反音胡杨慎曰史匈奴传胡王作侯王侯元有胡音今以喉咙为防咙可验○按侯字毛郑训君疏云言有人君之度释文引韩诗训美也美义较顺集传从之然云毛顺而美复説羔裘于义未安解下章孔武句尤费力】彼其【音记】之子舍【音赦】命【释文王肃云舍受也王志长曰舍命犹易讼九四所谓即命也】不渝【音俞】○羔裘豹饰孔武有力彼其之子邦之司直○羔裘晏兮三英【程子曰三英若素丝五紽之类乃衣服制度之节范氏曰五紽五緎五总皆所以英裘是谓之三英】粲兮【羔裘黒而英之以素丝故粲然光明按每章第二句皆言美德末章独言裘饰葢变文耳毛郑以洪范三德训之岂可通】彼其之子邦之彦【读如雁】兮
　　序羔裘刺朝【音潮】也言古之君子以风其朝焉
　　笺郑自庄公而贤者陵迟朝无忠直之臣故刺之○辩説序以变风不宜有美故以此诗为言古刺今详诗意恐未必然集传作美其大夫之辞按诗所称彼其之子如王风扬之水魏风汾沮洳唐风椒聊曹风候人皆刺则此诗恐非美之三章末二句皆有责望之意若曰彼其之子果能称是服而无愧否乎【本郝仲舆説】
　　羔裘三章章四句
　　遵大路兮掺【所览反衫上声】执子之袪【音区】兮无我恶【去声】兮不寁【音昝】故也○遵大路兮掺执子之手兮无我魗【音雠】兮不寁好【读许口反音吼】也
　　序遵大路思君子也庄公失道君子去之国人思望焉吕记武公之朝葢多君子矣庄公尚权谋专武力所任无非祭仲髙渠弥祝耼之徒君子安得不去之乎不寁故也不寁好也诗人岂徒勉君子迟迟其行哉感于事变而懐其旧者亦深矣严缉不寁故不寁好言不可仓卒于故旧谓弃之速也不言其恶公而言其恶我婉辞也言故旧葢以先君之义讽之庶其或留耳汉申公白公强起穆生曰独不念先王之德欤亦此意
　　此诗即难定为庄公之诗而繋思旧好情词蔼然朱子本从序説后乃改为淫妇见弃挽其人而留之葢据郑声淫一语以概郑风诸篇也夫所谓淫者郑之声耳声与诗有辨诗志也声辞也【杨慎郝敬俱云】孟子云説诗者不以辞害志如此诗志本思望君子而其辞轻儇乃似出自妇人之口所谓郑音好滥淫志葢风气使然安得以其辞故遂命为淫诗乎朱子又引宋玉赋遵大路兮□子袪之句为证不知宋玉好色赋本出寓言屈宋骚赋言男女之事者多矣岂可尽以淫辞斥之乎○陈启源曰淫者过也非专指男女之欲也古之言淫者多矣于星言淫于雨言淫于水言淫于刑言淫于游观田猎言淫皆言过其度耳乐之五音十二律长短髙下皆有节焉郑声靡曼幼眇无中正和平之致使闻之者导欲增悲沈溺而忘返故曰淫也朱子解淫过之淫为淫欲之淫故尽反小序诸説
　　遵大路二章章四句
　　女曰鸡鸣士曰昧旦子兴视夜明星【启明星】有烂将翺将翔弋鳬与雁○弋言加【读居何反音歌】之与子宜【读如俄○内则牛宜稌羊宜黍豕宜稷犬宜梁雁宜麦鱼宜】之宜言饮酒与子偕老【读如篓古音考音栁】琴瑟在御莫不静好【读如吼集传以此章为妇语其夫何楷曰此章承上翺翔二句皆其夫之语下章乃妇答其夫也亦通】○知子之来【读如扐】之杂佩【集传引玉佩详矣但于杂字未协吕氏説得之按古人左佩纷帨刀砺小觿金燧右佩箴管线纩大觿木燧之属见内则】以赠【读如则】之知子之顺之杂佩以问之知子之好【去声】之杂佩以报之
　　序女曰鸡鸣刺不説【音悦】德也陈古义以刺今不説德而好色也【笺德谓士大夫賔客有德者】
　　严缉古者夫妇相警以勤生又能同心以取友其好德而不淫于色也○辩説以诗中未见陈古刺今故集传云此诗人述贤夫妇相警戒之辞然述夫妇之贤者正所以讽不贤者与序意亦不相悖也二章三章五子字毛郑俱云賔客甚谬朱子即指其夫方顺亦本之永叔
　　女曰鸡鸣三章章六句
　　有女同车【传亲迎同车疏引士昏礼壻揖妇出门御妇车授绥】顔如舜华【读如敷○舜説文作蕣即木槿也疏云其华朝生暮落与草同气故尔雅入草中李时珍曰花小而豓或白或粉红湖南北人多植为篱障一名籓篱草】将翺将翔佩玉琼琚彼美孟姜洵美且都【上林赋妖冶闲都○严缉旧説以有女即齐女其文重复彼乃别指之辞言同车之女虽美岂若孟姜之尤美哉】○有女同行【叶音杭○传行行道也笺女始乗车壻御轮三周御者代壻】顔如舜英【读如央】将翺将翔佩玉将将【音锵】彼美孟姜德音不忘序有女同车刺忽也郑人刺忽之不昏于齐齐侯请妻之齐女贤而不取卒以无大国之助至于见逐故国人刺之【忽庄公世子祭仲逐之而立突】
　　疏如左传文齐侯欲以文姜妻忽后败戎师复欲以他女妻之此言齐女贤而不娶非文姜也他女当幼于文姜而经云孟姜者犹桑中刺奔曰孟姜孟弋孟庸何必三姓之女皆处长也
　　辩説此诗未必为忽而作疑亦淫奔之诗序者但见孟姜二字遂指为齐女而附之于忽耳假如其説则忽之辞昏未为不正而可刺至其失国又特以势孤援寡不能自定亦未有可刺也序乃云作诗以刺之其亦误矣○何楷曰彼美孟姜明言齐女事与左传合而朱子以为淫奔之诗则昭十六年郑六卿饯韩宣子子旗赋有女同车宣子称善岂有淫奔之诗而可登之燕飨者哉○愚按昭公失国罪在祭仲春秋书郑忽出奔衞郑世子忽复归于郑皆无贬辞夫国人正以忽无罪见逐而突因宋人之援然称兵夺嫡苟忽有齐助何至于此故闵惜而追叹之非真刺也犹叔于田二章盛称叔段才艺之美非真美也【章梦易曰此诗只如后人美女篇耳有女同车乃二女同车非已与之同车也将翺将翔下车而游遨也彼美孟姜又于同车中指其尤美者都是体态闲雅德音则善其音吐犹子建赋所云吹气如兰也咏美人而深致其慕悦之意诗赋如此者多矣目以淫奔不亦枉乎】
　　陈启源曰按左传忽两为君始以桓十一年五月立是年九月奔衞继以桓十六年六月归十七年冬遇弑孔氏以有女同车褰裳二篇为作于前立时山有扶苏萚兮狡童扬之水四篇为作于后立时今合之郑事殆不谬忽之立而即出奔也因宋人之执祭仲也衅起于外也使结齐昏有大援或当世有贤方伯起而正之则突不能恃宋以窃国矣故有女之刺辞昏褰裳之思见正皆汲汲于外援也忽之归而见弑也因恶髙渠弥而不能去也祸生于内也使忽能甄别贤奸断制威福权臣不得擅命与忠臣良士共图国政则逆节无自萌矣故山有扶苏诸篇刺其逺君子近小人主弱臣专孤立无辅之事所忧在内也然则前立二诗其作于忽之既奔后立四诗其作于忽之未弑乎既奔故多惋惜之情未弑故多忧危之语诗人忠爱之思千载如见
　　有女同车二章章六句
　　山有扶苏【小木】隰有荷华【读如敷】不见子都乃见狂且【音疽】○山有乔松隰有游龙【游龙详集传今水葓草也其枝干樛曲着土处便有根如龙故名】不见子充乃见狡童
　　序山有扶苏刺忽也所美非美然【所美之人实非美所谓贤者佞智者愚也】范氏曰山不但有小木而又有大材隰不惟有荷华而又有红草然则一国之大贤才无不有人君所美宜得其美者也今昭公之朝止见狂狡焉其暗于知人可知矣○严缉扶苏无名之小木也游龙放纵之凡草也荷华与扶苏不类乔松与游龙不类见君子小人本不难辨忽暗于知人故所美之人非真美也子都子充皆假言贤者若专主美貌与狂且狡童意不协○陈启源曰扶苏乔松皆木也宜于山荷华游龙皆草也宜于隰反兴昭公用人髙下大小失宜山隰之不如也传义本明简康成不用其説分首章之兴为用臣失所次章之兴为养臣失所凿而迂矣后儒争出新説以胜之总不如传义之当子都子充指君子狂且狡童指小人则郑説为是毛以狂狡目昭公失之矣郑氏解兴意太穿凿葢泥序而失之朱子谓扶苏以下四诗皆男女戏谑之辞又排序而失之山有扶苏二章章四句
　　萚【音托○疏落叶谓之萚】兮萚兮风其吹女【音汝】叔兮伯兮倡予和【去声读户圭反音回】女○萚兮萚兮风其漂女叔兮伯兮倡予要【平声】女【吕记要谓要结也葢君不能倡故其下自相倡和也】
　　序萚兮刺忽也君弱臣强不倡而和也【言君臣不相倡和】何楷曰萚兮萚兮风其吹女言忽之必为突所逐犹萚之必为风所吹也叔兮伯兮呼诸大夫而告之言叔伯其亟图之汝倡我则我和汝矣谓患无其倡不患无和之者也当时卒无倡之者由忽无忠臣良士也【本严缉】○陈启源曰叔兮伯兮倡予和汝毛以为君谓臣之辞言倡者当是予和者则是女也郑以为羣臣相谓之辞言女倡矣则我将和之也毛义合序郑之君臣不相倡和应举倡和之常理以正之也○张氏曰忽葢不足道而人之情犹不欲遽絶之者以其立之正故尔
　　萚兮二章章四句
　　彼狡童兮不与我言【笺不与贤者谋国】兮维子之故使我不能餐兮○彼狡童兮不与我食【传不与贤者共食禄】兮维子之故使我不能息【息安息也】兮
　　序狡童刺忽也不能与贤人图事权臣擅命也【笺权臣谓祭仲】吕记贤者于忽恳恳如此而忽不之察焉上下可谓不交矣夫疏其可亲亲其可疏斯其所以亡也○辩説昭公尝君郑国矣不幸失国岂可遽以狡童目之且昭公为人柔懦疎濶不可谓狡即位之时年已壮大不可谓童以是名之殊不相似况序于山有扶苏所谓狡童者方指昭公之所美此篇又移以指公之身焉则其説尤舛矣○愚按程子谓春秋止书郑忽不以忽为君也不以忽为君故诗人目为狡童此説殊非夫春秋书郑世子忽则国固忽之国也立不一时而为突所逐归国二年旋为髙渠弥所弑中间不书郑伯非故畧之也生不同盟死不赴告孰从而书之春秋此类多矣杜预讥忽守介节而失大援父没而不能自君郑人亦不君之此葢为篡国者左袒也伊川奈何亦踵其失乎朱子之辨正矣但解此诗为淫女所作则其失殆又甚焉以愚臆之此诗乃昭公见弑后国人哀之而假狡童以为刺也狂且狡童葢当时有此方言动相指斥不必未成人者始可加之也史记箕子过殷墟作麦秀之歌【尚书大传以为微子作】曰彼狡童兮不与我好兮狡童可目纣则此不嫌于拟忽矣朱子又谓忽无大罪国人不应数刺之然昭公之复国也祭仲擅权而不能制髙渠弥发难而不能察突居郑别都而不能讨外无强援内无良辅以至于亡则固多可刺之道矣圣人録此等诗以示戒万世岂私一郑忽乎哉
　　严缉忽麻于用人非狂则狡此诗狡童正指忽所用之人耳为告忽言之故斥狡童为彼而称忽为子彼者薄之子者亲之也如此解则抑扬分明旧説狡童与子俱指忽言非也【此説极有理东发亦取之】
　　狡童二章章四句
　　子惠思我褰裳涉溱子不我思岂无他人【苏传言我恐他人之先子也激之】狂童之狂也且【音疽】○子惠思我褰裳涉洧【音委读于已反音以】子不我思岂无他士狂童之狂也且
　　序褰裳思见正也狂童恣行国人思大国之正已也【疏狂童谓突也春秋桓十五年忽复归于郑突居郑之栎邑其年冬公防宋公衞侯陈侯于袲伐郑十六年四月公防宋公衞侯陈侯蔡侯伐郑左传云谋纳厉公也则是诸侯皆助突为篡故国人思大国之正已也○愚按郑忽諡昭而突諡厉则国人之不与突亦可见矣】
　　欧阳义言大国惠然念我欲讨正我郑国之乱则褰裳溱洧非道逺而难至也如不我思则诸侯众矣岂不更望之他人乎所以然者狂童之狂已甚而不可缓尔○按左传郑六卿饯韩宣子子太叔赋褰裳宣子曰起在此敢勤子至于他人乎意正与序合可证古説相承如此朱子作淫奔解语似近而意则离严缉郑人始作萚兮望大夫相与维持之既无其人则又作褰裳褰裳及有女同车皆欲求援大国葢惓惓于忽也王道既微小国无所控愬往往思方伯之拯已焉霸图之所以兴也
　　褰裳二章章五句
　　子之丰【音风○传丰丰满也】兮俟我乎巷【读胡贡反音閧】兮悔予不送兮○子之昌【齐还笺昌佼好貌】兮俟我乎堂【疏士昏礼主人揖賔入于庙主人升堂西面賔升堂北面奠雁再拜稽首降出妇从降自西阶是则士礼受女于庙堂庶人虽无庙亦当受女于寝室】兮悔予不将【程子曰将迎也男俟我于堂非不有礼女不将迎也】兮○衣【去声】锦褧衣裳锦褧裳【笺褧襌也中衣裳用锦而上加襌縠焉为其文太着庶人妻嫁服也士妻防衣纁□疏妇人之服衣裳连俱用锦皆有褧防又作缁□縁也博雅云蔽膝】叔兮伯兮驾予与行【音杭】○裳锦褧裳衣锦褧衣叔兮伯兮驾予与归
　　序丰刺乱也昏姻之道缺阳倡而隂不和男行而女不随
　　疏男亲迎而女不随后乃追悔此陈其辞也○坊记云壻亲迎见于舅姑【女之父母】舅姑承女以授壻恐事之违也以此坊民妇犹有不至者殆即此类
　　丰四章二章章三句二章章四句
　　东门之墠【音善】茹【音如】藘【音闾○传茅搜也即今茜草陆玑疏一名地血】在阪【音反○阪是髙阜】其室则迩其人甚逺○东门之栗【笺栗人啗食而甘故女以自喻】有践【伐柯传践行列貌】家室岂不尔思子不我即【苏传栗女贽也东门之栗固有取之为贽以践室家之约者我岂不欲往汝家以行此礼哉无如子之不我就何尔上章思之而未得见此章思之切而冀其亟来也】
　　序东门之墠刺乱也男女有不待礼而相奔者也集传用序説杨旭曰此思贤之诗序云刺乱谓因乱而贤人隠也男女云云恐是汉人妄益
　　东门之墠二章章四句
　　风雨凄凄鸡鸣喈喈【读如鸡】既见君子云胡不夷○风雨潇潇鸡鸣胶胶既见君子云胡不瘳○风雨如晦鸡鸣不已既见君子云胡不喜
　　序风雨思君子也乱世则思君子不改其度焉
　　范氏曰如晦又甚于潇潇而鸡鸣终不失其期所以为不改其度
　　严缉世乱俗败士之怵于利害随势变迁失其常度者多矣故诗人思见君子焉陆机连珠云贞乎期者时累不能淫是以迅风陵雨不谬晨禽之察正用序意○陈启源曰世之乱也日甚一日君子行已之道止得其常而已以世乱而稍贬非君子也以世乱而加峻是有心矫俗亦非君子也故序云不改其度焉按辨説谓诗辞轻佻狎昵不类思君子改为淫女于风雨之时见所期之人而心悦非也此诗音节风雅中多有之何独于郑风而目为轻佻狎昵耶
　　风雨三章章四句
　　青青子衿【疏尔雅衣背谓之襟孙炎曰襟交领也衿与襟音义同】悠悠我心纵我不往子宁不嗣音【传嗣习也古者教以诗乐诵之歌之之舞之疏云学乐学诗皆是声音之事故责其不来习音笺嗣续也责其不传声问我集传从郑】○青青子佩【玉佩以青色为组绶疏玉藻士佩瓀玫而緼组绶毛引作青组绶者毛读礼记作青其本与郑异也】悠悠我思【叶音西】纵我不往子宁不来【读如厘】○佻兮达【音獭传佻达往来相见貌程子曰佻轻跃也达放恣也集传从程】兮在城阙【城楼也疏释宫云观谓之阙此言城之上别有髙阙非宫阙也】兮一日不见如三月兮【传言礼乐不可一日而废】
　　序子衿刺学校废也乱世则学校不修焉【疏废言废学问】笺士子俱在学校之中已留彼去故随而思之程子曰学校不修学者废业贤者念之而悲伤故曰悠悠我心悠悠我思至于一日不见如三月之久也士之于学不可一日忘废一日忘之则其志荒矣放僻邪侈之心胜之矣范氏曰郑无忠臣良士大乱五世学废之由也此诗之义最为明白朱子例作淫奔殆不可解
　　子衿三章章四句
　　扬之水不流束楚终鲜【上声】兄弟维予与女【音汝】无信人之言人实迋【音诳按廷本音旺训往也借同诳】女○扬之水不流束薪终鲜兄弟维予二人【笺二人谓我身与忽曹氏曰左庄十四年忽与子仪子亹皆死原繁谓厉公曰庄公之子犹有八人不得为鲜但相残者多相助者少耳】无信人之言人实不信序扬之水闵无臣也君子闵忽之无忠臣良士终以死亡而作是诗也
　　笺为此诗者忽之同姓臣也朱子曰兄弟既不相容所与亲者二人而已然亦不能自保于防间此忽之所以亡也【见吕记葢朱子初説】○郝敬曰国风扬之水有三皆微弱之比一王风比平王不能令诸侯也一唐风比昭侯不能制曲沃也此篇比昭公不能制突也昭公之于突与昭侯之于曲沃其事同故其比同突与子仪子亹皆忽之弟同气相残迄无宁嵗诗所以谓之终鲜兄弟伤忽之无助也○何楷曰郑突夺嫡非正然其出奔也诸侯尚有防师而谋纳之者忽以世子当立乃自其失位以至复国迄于被弑外不闻隣国之援内未有臣民之戴意其人必多猜喜忌于物无亲者读此诗可想其概朱传改为淫者相防之词而于兄弟难通则曰兄弟婚姻之称礼所谓不得嗣为兄弟是也或又云兄弟如所谓宴尔新昏如兄如弟者葢亲之之辞然章首扬之水二句当作何解扬之水二章章六句
　　出其东门有女如云虽则如云匪我思存缟【疏缟细缯也薄缯不染故色白】衣綦【音其】巾【疏顾命四人綦弁注青黒白綦此诗毛传及説文云綦苍艾色苍即青也艾谓青而微白如艾草顾命以为弁此以为巾故青色小别耳巾佩巾即纷帨】聊乐我员【音云】○出其闉【音因】阇【音都○陈氏曰门之外有副城回曲以障城者谓之闉阇训城台似即今之门楼】有女如荼【笺荼茅秀物之轻者飞行无常按如荼与如云同意皆言女之美耳不必如毛云丧服既云闵乱何暇称扬美丽当如笺説云言其从风无定荼言其飞行无常可耳】虽则如荼匪我思且【音疽】缟衣茹芦【郑云茅搜染巾是以茜草染绛色为巾】聊可与娱
　　序出其东门闵乱也公子五争兵革不息男女相弃民人思保其室家焉【疏桓十一年祭仲立突而忽奔衞一争也十五年突使雍纠杀祭仲仲觉杀纠突出奔蔡忽复归干郑二争也十七年髙渠弑忽立公子亹三争也十八年齐人杀子亹祭仲逆公子仪于陈而立之四争也庄十四年傅瑕杀子仪而纳突五争也事见左传】
　　曽氏曰氓以华落色衰而相背弃谷风以淫于新昏而弃旧室出其东门则不然夫妇之情未尝衰薄特以兵革不息室家不保所以为闵乱
　　聊乐我员聊可与娱兵戈散乱之后以得免孤旷为幸也序云思保室家与经末二语本合郑乃云时亦弃之心不忍絶则非聊乐聊娱之义矣朱传以为恶淫奔者而作亦可从
　　出其东门二章章六句
　　野有蔓草零露漙【音团】兮有美一人清扬婉兮邂【音械】逅【音候○严缉以绸缪诗见此邂逅证此诗云邂逅正言昏姻不是淫奔】相遇适我愿【上声】兮○野有蔓草零露瀼瀼有美一人婉如清扬邂逅相遇与子偕臧
　　序野有蔓草思遇时也君之泽不下流民穷于兵革男女失时思不期而防焉
　　严缉思遇时者厌乱而思治也不期而防非诗意○吕记君之泽不下流葢讲师见零露之语从而附益之
　　诗人借男女邂逅以比君子遇主故子太叔赋此诗赵孟曰吾子之惠也【言太叔喜于相遇故已受其惠】又子齹赋此诗韩宣子曰善哉吾有望矣【言君子相遇己所望也】如但作男女相遇于野田草露之间则其词媟矣何以观志野有蔓草二章章六句
　　溱与洧方涣涣兮士与女方秉蕳【音间○陈藏器本草蕳草生泽畔妇人和油泽头一名泽兰盛之荆川记云都梁山下有水清浅生兰草因名都梁香乐府迷迭艾蒳都梁香即此也李时珍云今名省头章○采兰毛无明文集传以为上已袚除葢本韩诗之説】兮女曰观乎士曰既且【音疽】且往观乎洧之外【邓元锡曰专言洧者水经谓洧水过新郑县南溱水西北来注之是溱已为洧所有故不必言溱也】洵訏【音吁○大也】且乐【音洛】维士与女伊其相谑赠之以勺药【释文韩诗云勺药离草也言相离别赠此草也陈启源曰勺药毛云香草陆玑以为非今之芍药惟埤雅直以今芍药当之吕记又加辨证谓陆玑泥香草之言徒求香于柯叶置其花不论朱传严缉皆言花但芍药孟夏方开恐上已时未得以其花相赠朱传云三月开花岂闽中地暖故独早欤】○溱与洧浏【音留】其清矣士与女殷其盈矣女曰观乎士曰既且且往观乎洧之外洵訏且乐维士与女伊其将【郑云将大也集传云当作相】谑赠之以勺药
　　序溱洧刺乱也兵革不息男女相弃淫风大行莫之能救焉
　　诗人暴其事以刺如衞之桑中云尔非奔者自叙之辞
</div>
    <div class="pagination">
<a href="诗经通义_page4.html">上一页</a><a href="诗经通义.html">1</a><a href="诗经通义_page2.html">2</a><a href="诗经通义_page3.html">3</a><a href="诗经通义_page4.html">4</a><span class="current-page">5</span><a href="诗经通义_page6.html">6</a><a href="诗经通义_page7.html">7</a><a href="诗经通义_page8.html">8</a><a href="诗经通义_page9.html">9</a><a href="诗经通义_page10.html">10</a><span>...</span><a href="诗经通义_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
