<!DOCTYPE html>
<html>
<head>
    <meta charset="UTF-8">
    <title>诗传大全 - 第 8 页/共 35 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>诗传大全 - 第 8 页/共 35 页</h1>
    <div class="content">　　桃之夭夭【于骄反】灼灼其华【芳无呼瓜二反】之子于归宜其室家【古胡古牙二反】
　　兴也桃木名华红实可食夭夭少【去声】好之貌灼灼华之盛也【华谷严氏曰灼灼鲜明貌】木少则华盛【华谷严氏曰夭夭以桃言指桃木也灼灼以华言指桃华也】之子是子也此指嫁者而言也【孔氏曰之子桃夭谓嫁者之子汉广则贞洁之子东山言其妻白华斥幽王各随其事而名之】妇人谓嫁曰归【公羊传注曰妇人生以父母为家嫁以夫为家故谓嫁曰归】周礼仲春令【去声】防男女【媒氏注曰隂阳交以成昏礼顺天时也】然则桃之有华正昏姻之时也宜者和顺之意室谓夫妇所居家谓一门之内○文王之化自家而国男女以正婚姻以时故诗人因所见以起兴而叹其女子之贤知其必有以宜其室家也【庆源辅氏曰妇人之贤莫大于宜家使一家之人相与和顺而无一毫乖戾之心始可谓之宜矣】
　　○桃之夭夭有蕡【浮云反】其实之子于归宜其家室兴也蕡实之盛也家室犹室家也
　　桃之夭夭其叶蓁蓁【侧巾反】之子于归宜其家人兴也蓁蓁叶之盛也家人一家之人也【朱子曰室家家室家人变文以叶韵耳○东莱吕氏曰灼灼其华因时物以发兴也既咏其华又咏其实又咏其叶非冇他义盖反覆歌咏之耳】
　　桃夭三章章四句【止斋陈氏曰既曰宜其室家又曰宜其家人则可见男女以正之义也如父母国人皆贱之则非所谓宜矣血气之使尤甚于少年故少艾之女不闲于妇道轻鋭之士不坚于臣节○丰城朱氏曰宜者和顺之意和则不乖顺则无逆此非勉强所能也必孝不衰于舅姑敬不违于夫子慈不遗于卑幼义不咈于夫之兄弟而后可以谓之宜也然由后妃敎化行而倡于上之子则效而应于下故于归之际见者知其必有以宜室宜家焉此亦可以观感应之机矣】
　　肃肃兔罝【子斜反又子余反与夫叶】椓之丁丁【陟耕反】赳赳武夫公侯干城
　　兴也肃肃整饬貌罝罟也丁丁椓杙【音弋】声也【孔氏曰杙谓橛也此丁丁连椓之故知椓杙声○华谷严氏曰椓伐杙橛之声○东阳许氏曰系橛于地中张罝其上也】赳赳武貌干盾【唇上声】也干城皆所以扞外而卫内者○化行俗美贤才众多虽罝兔之野人而其才之可用犹如此故诗人因其所事以起兴而美之而文王徳化之盛因可见矣【朱子曰闻橛杙之声而视其人甚勇可为干城者也田野之人皆有可用之才足以见贤才众多矣此诗极其尊称不过曰公侯而已亦文王未尝称王之一騐也凡雅颂称王者皆追王后所作耳○问免罝诗作赋防得否曰亦可但其辞上下相应恐当为兴然亦是兴之赋也○安成刘氏曰此赋其事以起兴也】
　　○肃肃兔罝施于中逵赳赳武夫公侯好仇【叶渠之反】兴也逵九达之道【孔氏曰释宫云九达谓之逵○郛璞曰四道交出复有旁通者○安成刘氏曰中逵谓九达之道中也】仇与逑同匡衡引闗雎亦作仇字公侯善匹犹曰圣人之耦则非特干城而已叹美之无已也下章放此
　　○肃肃兔罝施于中林赳赳武夫公侯腹心
　　兴也中林林中腹心同心同徳之谓则又非特好仇而已也【东莱吕氏曰曰千城曰好仇曰腹心其词浸重亦叹美无已之意也】
　　兔罝三章章四句【庆源辅氏曰文王之时固多贤者此特言武夫者见其无所不备也且文王于武事尚矣观此及棫朴所谓六师及之者亦可见当时俗尚之万一夫三分天下有其二虽是徳化之盛而天下归之然遏宻侵阮伐崇戡黎之后其于武事大畧可观矣○丰城朱氏曰兔罝肃肃言其敬赳赳言其勇曰干城以其才之着于外者言也曰好仇曰腹心则以其徳之蕴于中者言也以武夫之贱而才可以为干城徳可以为好仇为腹心是何人才之盛哉葢幸而遇圣人之世又幸而生圣人之国则其涵濡圣人之化固宜其成就之若此也棫朴之咏文王曰岂弟君子遐不作人旱麓之咏文王曰周王夀考遐不作人是人才之作兴固本之文王之徳尤本之文王之夀也有文王之徳故其造就之也速有文王之夀故其涵飬之也湥虽以罝兔之野人而其才徳之美若此则其在官使者从可知矣】
　　采采芣【音浮】苢【音以】薄言采【叶此礼反】之采采芣苢薄言有【叶羽已反】之
　　赋也芣苢车前也大叶长穗好生道旁【释文曰韩诗云宜曰军前瞿曰芣苢○草木疏曰又名当道】采始求之也有既得之也○化行俗美家室和平妇人无事相与采此芣苢而赋其事以相乐也采之未详何用或曰其子治产难【毛氏曰宜懐任焉○本草曰强隂益精令人有子○庆源辅氏曰陆玑以为治难产而先生独取之者葢以今医治难产者用其子故也毛氏以为宜懐任者亦只是陆玑之意非谓其能治人之无子也】
　　○采采芣苢薄言掇【都夺反】之采采芣苢薄言捋【力活反】之赋也掇拾也捋取其子也
　　○采采芣苢薄言袺【音结】之采采芣苢薄言襭【户结反】之赋也袺以衣贮之而执其衽也襭以衣贮之而扱【音揷】其衽于带间也【安成刘氏曰衽者衣之襟也带者腰之带也自采之至襭之有无多寡之序如此】
　　芣苢三章章四句【庆源辅氏曰薄犹少畧也虽薄言采之而采之之多以至于袺与襭焉其形于歌咏意简而辞复如此则又可见其和平之意矣曰采曰有则始求而既得之辞曰掇曰捋则正采而拾取其子之辞曰袺曰襭则既采而擕以归之辞○孔氏曰首章采之据初往至则掇之捋之既又袺之襭之六者本各见其一因相首尾以承其次耳】
　　南有乔木不可休息【吴氏曰韩诗作思】汉有游女不可求思汉之广【叶古旷反】矣不可泳【叶于诳反】思江之永【叶弋亮反】矣不可方【叶甫妄反】思
　　兴而比也上竦无枝曰乔【尔雅曰小枝上缭曰乔注细枝皆翘缭向上】思语辞也【孔氏曰毛传先言思辞然后始言汉上游女疑息字作思诗之大体韵在辞上疑休求为韵二字俱作思○安成刘氏曰集传既载吴氏之説而于此复先释思字其下方释汉水不从经文之次正用毛传之意也】篇内同汉水出兴元府嶓冢山至汉阳军大别山入江江汉之俗其女好游汉魏以后犹然如大堤之曲可见也【安成刘氏曰李太白诗注曰大堤汉水之堤大堤曲宋隋王诞为襄州时作乐府遗声都邑三十四曲有大堤曲古词云朝发襄阳城暮至大堤宿大堤诸女儿花艶惊郎目】泳潜行也江水出永康军岷山【永康军即今成都府灌县四川】东流与汉水合东北入海永长也【东阳许氏曰汉言广谓横渡也江曰永谓沿沂也】方桴【音孚】也【释文曰桴泭同竝同音木曰篺竹曰筏小筏曰泭篺音牌筏音伐】○文王之化自近而逺先及于江汉之间而有以变其淫乱之俗【问文王时纣在河北故化只行于江汉朱子曰然北方亦有猃狁○新安胡氏曰此文王修身齐家之道美化之行见诸南国者如此】故其出游之女人望见之而知其端庄静一非复【去声】前日之可求矣因以乔木起兴江汉为比而反复【入声】咏叹之也【庆源辅氏曰女者未嫁之称未嫁而出游亦非礼也故先生引大堤之曲以见江汉之俗其女好游甚当诗人必以游女为言者出游之女犹如此况于闺阃之内乎自丰镐而南即今兴元府京西河北等路皆江汉之所经由也此章是其始见之时知其容貌之端庄性情之静一非复如前日之可求也○孔氏曰木所以芘防本有可休之道今以上竦之故不可休止以兴女有可求之时今以贞洁之故不可求游女尚不可求则在室无敢犯礼可知又言水本有泳方之道今汉之广江之长则不可济也○华谷严氏曰乔竦之本不可休兴高洁之女不可求汉广不可泳江永不可方以比见其贞洁之意使人暴慢之意不作○朱子曰主意只説汉冇游女不可求思两句余六句是反覆比兴説如弈弈寝庙至遇犬获之上下六句亦只兴出他人有心予忖度之两句○安成刘氏曰上四句以乔木不可休对游女不可求而言故属兴下四句但言汉广不可泳江永不可方以比贞女不复可求之意而不説其所比之事故属比此其兴比体制之殊备见于一章之内后凡言兴与比者其文意亦皆仿此章云】
　　○翘翘【祈遥反】错薪言刈其楚之子于归言秣其马【叶满补反】汉之广矣不可泳思江之永矣不可方思
　　兴而比也翘翘秀起之貌错杂也楚木名荆属之子指游女也秣饲【音嗣】也○以错薪起兴而欲秣其马则悦之至以江汉为比而叹其终不可求则敬之湥【庐陵欧阳氏曰既愿秣其马此悦慕之辞犹古人言虽为执鞭犹忻慕焉者也又陈其情虽可悦而不可求则见文王之化被人湥也○庆源辅氏曰悦之至敬之湥则可见其性情之正也悦之不敬则便放佚矣】
　　○翘翘错薪言刈其蒌【音闾】之子于归言秣其驹汉之广矣不可泳思江之永矣不可方思
　　兴而比也蒌蒌蒿也叶似艾靑白色长数寸生水泽中【陆氏曰蒌蒿正月根芽生旁茎正白食之香而脆美叶可蒸为茹】驹马之小者汉广三章章八句【朱子曰汉广汝坟诸诗皆是説妇人岂是文王之化只化及妇人不化及男子只看他意恁地拘不得又曰汉广游女求而不可得行露之男不能侵淩贞女岂当时妇人蒙化而男子则非亦是偶然有此様诗説得一边耳○庆源辅氏曰三章之末皆终之以不可求之意所谓言之详辞之复所以见其敬慕有不能自已之意也○建安何氏曰刘氏云文王教化其民桃夭歌其男女以正汉广歌其美化行乎江汉之域汝坟歌其妇人能勉其君子以正苟非防微之道习以性成风以成俗其能然乎○丰城朱氏曰汉之广者不可泳江之永者不可方以比女徳之端庄静一者不可求也言今日之不可求则知前日之可求矣前日之可求衰世之俗也今日之不可求圣人之化也夫观圣人之化不于其他而必于江汉之游女何也曰天下之治正家为先録一汉广以见天下之家正也天下之家正而天下治矣非被圣人之化而能若是哉】
　　遵彼汝坟伐其条枚【叶莫悲反】未见君子惄【乃歴反】如调【张留反】饥
　　赋也遵循也汝水出汝州天息迳蔡颍州入淮【汝州今南阳府汝州蔡州今汝宁府竝河南颍州今鳯阳府颍州直】坟大防也【孔氏曰坟谓崖岸状如坟墓名大防也】枝曰条榦曰枚【程子曰君子从役于外妇人为樵薪之事○华谷严氏曰亲伐薪则庻人之妻】惄饥意也调一作輖重【去声】也【庐陵罗氏曰惄木训思但饥之思食意又惄然故传言饥意而非饥状释文曰调又作輖广韵注曰輖重载也】○汝旁之国亦先被文王之化者故妇人喜其君子行役而归因记其未归之时思望之情如此而追赋之也
　　○遵彼汝坟伐其条肄【以自反】既见君子不我遐弃赋也斩而复生曰肄遐逺也○伐其枚而又伐其肄则逾年矣至是乃见其君子之归而喜其不逺弃我也
　　○鲂【符方反】鱼赪【敕贞反】尾王室如燬【音毁下同】虽则如燬父母孔迩
　　比也鲂鱼名身广而薄少力细鳞【陆氏曰鲂一名魾江东呼为鳊音邉○山隂陆氏曰鲂青鳊细鳞缩头訚腹其广方其厚褊故曰鲂亦曰鳊鲂方也鳊褊也】頳赤也鱼劳则尾赤鲂尾本白而今赤则劳甚矣【蓝田吕氏曰鲤尾赤鲂尾白今亦赤则劳甚矣】王室指纣所都也燬焚也父母指文王也孔甚迩近也○是时文王三分天下有其二而率商之叛国以事纣故汝坟之人犹以文王之命供纣之役【朱子曰传云文王率商叛国以事纣葢天下归文王者六州唯靑兖冀属纣耳○南轩张氏曰玩此诗则民心虽怨乎纣而尚以周之故未至于泮散也是文王以盛徳为商之方伯与商室系民心而维宗社者也其徳可不为至乎】其家人见其勤苦而劳【去声下如字】之曰汝之劳既如此而王室之政方酷烈而未已虽其酷烈而未已然文王之徳如父母然望之甚近亦可以忘其劳矣此序所谓妇人能闵其君子犹勉之以正者盖曰虽其别离之久思念之湥而其所以相告语者犹有尊君亲上之意而无情爱狎昵之私则其徳泽之湥风化之美皆可见矣【安成刘氏曰妇人之伐枚伐肄则别其夫之久矣惄如调饥则念其夫之湥矣然其久别于行役之劳宜有怨上之意相见于湥思之余宜有情昵之思今乃有亲上之语以相慰则可见文王徳泽之湥而其无情昵之私言则又可见文王风化之美也】一説父母甚近不可以懈于王事而贻其忧亦通【列女传曰妻恐其懈于王事言国家多难惟勉强之无遗父母忧葢生于乱世迫于暴虐故也○须溪刘氏曰父母行役者之父母也】
　　汝坟三章章四句【临川王氏曰前二章笃于夫妇之仁后一章笃于君臣之义止齐陈氏曰汝坟是已被先王之化者江汉是闻文王之化而未被其泽者却有意思○庆源辅氏曰未见君子惄如调饥思望之情也既见君子不我遐弃喜幸之意也虽则如燬父母孔迩慰勉之辞也未见而思既见而喜发乎情也终勉之以正止乎礼义也此可见其情性之正矣且以纣之无道天下离心而汝坟之民尚以文王之命服纣之役则文王之徳孚于人心者可见矣不惟此也至于妇人亦知以文王为父母而勉其君子以尊君亲上之意则文王之化为不可及矣○丰城朱氏曰周南十一篇而南国之诗仅居其二何也曰汉广汝坟之间是非一国也而其被圣人之化则一而已矣不録则无以见其风俗之羙尽録则又有不胜其可録者焉故録一汉广以见其徳之端庄其性之静一者非特一女而已也録一汝坟以见其意之忠厚其志之专慤者义非特一行役之妇人而已也是时王化自北而南故观于桃夭而见化之行于国中者如此观于汉广汝坟而见化之行于南国者又如此诗亦何以多为哉】
　　麟之趾振振【音真】公子【叶奬里反】于【音吁下同】嗟麟兮
　　兴也麟麕【俱伦反】身牛尾马蹄毛虫之长【上声】也【陆氏曰麟色黄圆蹄王者至仁乃出】趾足也麟之足不践生草不履生虫振振仁厚貌于嗟叹辞○文王后妃徳修于身而子孙宗族皆化于善故诗人以麟之趾兴公之子言麟性仁厚故其趾亦仁厚文王后妃仁厚故其子亦仁厚然言之不足故又嗟叹之言是乃麟也何必麕身牛尾而马蹄然后为王者之瑞哉【问传以麟兴文王后妃以趾兴其子然则下文于嗟麟兮为指谁耶朱子曰正指公子而言耳○庆源辅氏曰振振毛传以为信厚然诗内初无信意故先生以为仁厚麟趾不践生草不履生虫有仁厚意也文王身修家齐后妃又有贤徳而子孙宗族皆化而为善则文王虽不王而不害其为有王者之道也有王者之道则有王者之瑞故以麟之趾为兴】
　　○麟之定【都佞反】振振公姓于嗟麟兮
　　兴也定额也麟之额未闻或曰有额而不以抵也公姓公孙也姓之为言生也
　　○麟之角【叶卢谷反】振振公族于嗟麟兮
　　兴也麟一角角端有肉【汉终军传曰麟角戴肉设武备而不为害所以为仁】公族公同高祖祖庙未毁有服之亲【郑氏曰祖庙高祖为君者之庙有缌麻之亲○安成刘氏曰公冋高祖与文王同高祖也葢亚圉之孙文王之三从兄弟至武王时然后亚圉服尽也】
　　麟之趾三章章三句
　　序以为闗雎之应得之【华谷严氏曰应效应也公子生长富贵宜其骄淫轻佻也今乃仁厚岂非闗雎风化之效欤公子犹仁厚则他人可知○南轩张氏曰麟出于上古之时葢极治之日也以纣之在上而周之公子振振仁厚不减于极治之日故诗人歌之以为是乃麟也周公取之以为闗雎之应○董氏曰麒麟在郊薮礼运以为四灵孔丛子曰唐虞之时麒麟游于田葢古人言治之极必假此为应○朱子曰兴是以一筒物事贴一个物事説如麟之趾下文便説振振公子一个对一个説葢公本是一个好厎人子也好孙也好譬如麟也好定也好角也好○庆源辅氏曰一章言公子二章言公姓三章言公族自近而远自狭而广也○叠山谢氏曰麟之趾之定之角美其仁颂咏其一身之间皆仁也一章白趾二章曰定三章曰角自下而至于上也○庐陵彭氏曰黄氏云麟之趾不踶定不抵角不触犹公子宜贵不期骄富不期侈也而乃至于仁厚又曰或云闗雎之应虽无麟而若麟之时春秋之作虽有麟而非麟之时】
　　周南之国十一篇三十四章百五十九句按此篇首五诗皆言后妃之徳闗雎举其全体而言也葛覃卷耳言其志行【去声】之在己樛木螽斯美其徳惠之及人皆指其一事而言也【朱子曰闗雎如易之乾坤意思恁地无方际只反覆形容后妃之徳而不指説道甚麽是徳只恁浑沦説如下靣诸篇却多就一事説】其词虽主于后妃然其实则皆所以着明文王身修家齐之效也至于桃夭兔罝芣苢则家齐而国治之效汉广汝坟则以南国之诗附焉而见天下已有可平之渐矣若麟之趾则又王者之瑞有非人力所致而自至者故复以是终焉而序者以为闗雎之应也夫其所以至此后妃之徳固不为无所助矣然妻道无成则亦岂得而专之哉今言诗者或乃专美后妃而不本于文王其亦误矣【庆源辅氏曰张子谓今之言诗者字为之训句为之释未有全得一篇之意者而先生为诗非止全得一篇之意者至于此论则又全得周公集此二南之防句句有事实意味可玩无一毫穿凿牵合之私熟读之自见与大学中庸二觧同功是岂拘于序説者所能及哉○安成刘氏曰已上十一篇诗原其所以作皆本于文王之身葢闗雎至螽斯五篇则刑于寡妻之效也桃夭以下六篇所谓至于兄弟御于家邦者也后妃之徳固在其中矣然而妻者隂道也隂道无成有终则后妃岂得专成功之名哉此所以一国之事系一人之本而谓之风也】
　　召南一之二
　　召地名召公奭之采【音菜】邑也【释文云召康公也而燕世家云与周同姓又皇甫谧云文王庶子胜殷后封于北燕留周佐政食邑于召辅成王康王卒諡曰康长子继燕支子继召左传富辰言文之昭十六国无燕未详孰是】旧説扶风雍【去声】县南有召亭即其地今雍县析为岐山天兴二县未知召亭的在何县余已见周南篇【史记正义召亭在岐山县西南】
　　维鹊有巢维鸠居【叶妇御反】之之子于归百两【如字又音亮】御【五嫁反叶鱼据反】之
　　兴也鹊鸠皆鸟名鹊善为巢其巢最为完固【郑氏曰冬至架之春乃成】鸠性拙不能为巢或有居鹊之成巢者【庐陵欧阳氏曰鸠拙鸟也不能作巢多在屋九间或于树上架构树枝初不成巢便以生子往往坠雏鹊作巢甚坚既生雏飞去容有鸠来处彼之巢】之子指夫人也两一车也一车两轮故谓之两御迎也诸侯之子嫁于诸侯送御皆百两也○南国诸侯被文王之化能正心脩身以齐其家其女子亦被后妃之化而有专静纯一之徳故嫁于诸侯而其家人美之曰维鹊有巢则鸠来居之是以之子于归而百两迎之也此诗之意犹周南之有闗雎也【山杨氏曰鹊巢言夫人之徳犹闗雎之言后妃也葢自天子至于诸侯大夫刑于家邦无二道也○问闗雎言窈窕淑女则是明言后妃之徳鹊巢三章皆不言夫人之徳如何朱子曰鸠之性静专无比可借以见夫人之徳也○南轩张氏曰惟其能专静而端然享之是乃夫人之徳有所作为则非妇道矣○庆源辅氏曰专静纯一妇人之庸徳也后妃惟有幽闲贞静之徳故既得之也则琴瑟钟鼓以乐之夫人唯有专静纯一之徳故其来归也则百两之车以迎之此诗之意如周南之有闗雎者説得最好便见周公当时集此二南诗意葢欲人知夫治国平天下之道自修身齐家始也】
　　○维鹊有巢维鸠方之之子于归百两将之
　　兴也方有之也将送也
　　○维鹊有巢维鸠盈之之子于归百两成之
　　兴也盈满也谓众媵【音孕】侄【音迭又音秩】娣之多【释文曰国君夫人有左右媵兄弟女曰侄娣女弟也○公羊传诸侯娶一国则二国往媵之以侄娣从诸侯一聘九女】成成其礼也
　　鹊巢三章章四句
　　于以采蘩于沼子沚于以用之公侯之事【叶土止反】
　　赋也于于也蘩白蒿也【本草曰蓬蒿也似青蒿而叶麤上有白毛从初生至枯白于众蒿颇似细艾三月采尔雅所谓皤蒿也秋香美可生食又可蒸为葅】沼池也沚渚也【孔氏曰蒿非水菜谓于沼沚之旁采之尔雅小洲曰渚小渚曰沚沼池之曲者】○事祭事也【长乐刘氏曰尊祭事故直谓之事春秋有事于太庙是也】○南国被文王之化诸侯夫人能尽诚敬以奉祭祀而其家人叙其事而美之也【问采苹蘩采枲耳后妃夫人恐未必亲为之朱子曰诗人且是如此説】或曰蘩所以生蚕葢古者后夫人有亲蚕之礼此诗亦犹周南之有葛覃也【问采蘩只作祭祀説自是晓然若作蚕事虽与葛覃冋类而恐实非也葛覃是女功采蘩是妇职以为同类亦无不可何必以为蚕事而后同耶朱子曰此説亦姑存之而已又问何故存两説曰如今不见得果是如何且与两存从来説蘩所以生蚕可以供蚕事何必抵死説道只为奉祭祀不为蚕事】
　　○于以采蘩于涧之中于以用之公侯之宫
　　赋也山夹水曰涧宫庙也或曰即记所谓公桑蚕室也【礼记祭义曰天子诸侯必有公桑蚕室筑宫仞有三尺十三宫夫人世妇之吉者使入蚕于蚕室桑于公桑】
　　被【皮寄反】之僮僮【音同】夙夜在公被之祁祁薄言还归赋也被首饰也编【偏上声又如字】髪为之【孔氏曰少牢云主妇被裼此周礼所谓次也次第髪长短为之所谓髲髢也又曰剔刑人贱者髪以被妇人之紒音讣为饰因名髲鬄被裼髲鬄竝音被弟○华谷严氏曰王后六服縁衣为进朝于王之服首则服次诸侯夫人于其国衣服与王后同夫人祭祀不应服次曹氏谓此在商时与周礼异】僮僮竦敬也【长乐刘氏曰歩虽移而被不动之貌】夙早也公公所也【朱子曰谓宗庙之中非私室也○叠山谢氏曰齐庐之类】祁祁舒遟貌去事有仪也祭义曰及祭之后陶陶【音遥】遂遂如将复【音阜】入然【郑氏曰祭毕思念既湥如覩亲将复入也陶陶遂遂相随行之貌】不欲遽去爱敬之无已也或曰公即所谓公桑也【庆源辅氏曰此章又极言以形容其诚敬之有终始也熟玩之如画出个贤妇人来其意态精神皆可见采蘩以供祭是未祭以前事也被之僮僮夙夜在公是正当祭时事也被之祁祁薄言还归是既祭毕时事也夫鋭始而怠终者常人之情也事有始终敬无间断此夫人之所以为贤也】
　　采蘩三章章四句【止齐陈氏曰采蘩其家人之六二乎无攸遂在中馈言妇人无遂事惟饮食荐享而已采蘩于沼涧而用之于祭祀其未事则夙夜以致吾力其既事则舒遟以言归而已○庐陵彭氏曰吕氏云一章二章言其事也三章言其容也】
　　喓喓【于遥反】草虫趯趯【托歴反】阜螽未见君子忧心忡忡【敕中反】亦既见止亦既觏止我心则降【户江反叶乎攻反】
　　赋也喓喓声也草虫蝗属竒音靑色趯趯跃貌阜螽蠜【音樊】也【孔氏曰释虫云草虫负蠜也郭璞云常羊也又陆玑云大小长短如蝗也○华谷严氏曰负螽也蠜也即螽斯也○山隂陆氏曰草虫鸣阜螽跃而从之故负螽曰蠜草虫谓之负蠜】忡忡犹冲冲也【叠山谢氏曰心不宁也】止语辞觏遇降下也【叠山谢氏曰犹今人云放下心也】○南国被文王之化诸侯大夫行役在外其妻独居感时物之变而思其君子如此【三山李氏曰出车亦是行役之诗故五章述其妻忧思亦如此】亦若周南之卷耳也
　　○陟彼南山言采其蕨未见君子忧心惙惙【张劣反】亦既见止亦既觏止我心则説【音悦】
　　赋也登山葢托以望君子蕨鼈也初生无叶时可食【释文曰周秦曰蕨齐鲁曰鼈初生似鼈脚故名】亦感时物之变也【黄氏曰随其所感动其所思时物之变屡至大夫之役未还忧念之情其可已乎】惙忧貌【庆源辅氏曰草虫之鸣阜螽之跃蕨薇之生皆时物之变也南国诸侯大夫行役于外而其妻在家感时物之变如此而思念其君子且曰使我得见君子则其心乃自降下矣此可见其情性之正是皆文王风化之所及也】
　　○陟彼南山言采其薇未见君子我心伤悲亦既见止亦既觏止我心则夷
　　赋也薇似蕨而差【汪氏音初迈反较也】大有芒而味苦山间人食之谓之迷蕨【庆源辅氏曰蕨薇皆是山之所有登山采薇亦皆托言也凡诗中所言采掇之事多是托言】胡氏曰疑即庄子所谓迷阳者【致堂胡氏曰荆椘之间有草丛生脩条四时发頴春夏之交花亦繁丽条之腴者大如巨擘剥而食之甘美野人呼为迷阳疑庄子所谓迷阳迷阳无伤吾行即此蕨也○山隂陆氏曰薇亦山菜茎叶皆似小豆蔓生其味亦似小豆今官园种之以供宗庙祭祀○容斋项氏曰薇今之野豌豆蜀人谓之巢菜豌音剜】夷平也草虫三章章七句【叠山谢氏曰惙惙忧之湥不止于忡忡矣伤则侧然而痛悲则无声之哀不止于惙惙矣此未见之忧一节紧一节也降则心稍放下悦则喜动于中夷则心气和平此既见之喜一莭湥一莭也此诗每有三节虫鸣螽跃采蕨采薇之时是一般意思忡忡惙惙伤悲之时是一般意思则降则悦则夷之时是一般意思○丰城朱氏曰卷耳后妃之思其君子也草虫大夫妻之思其君子也曰汝坟曰殷其雷又行役者之妻之思其君子也尊卑之分虽殊而室家之情则一然以行役之久虽有别离之思而无怨恨之情所以为风之正也】
　　于以采苹南涧之濵于以采藻于彼行潦【音老】
　　赋也苹水上浮萍也江东人谓之防【华谷严氏曰本草水萍有三种大者曰苹叶圆阔寸许季春始生可糁蒸为茹中者曰荇菜小者水上浮萍毛氏以苹为大萍是也郭璞以苹为水上浮萍是以小萍为大萍误矣苹可茹而萍不可茹岂有不可茹之草而乃用以供祭祀乎】濵厓也藻聚藻也生水厎茎如钗股叶如蓬蒿【陆氏曰藻生水厎有二种一叶似鸡苏茎大如筯长四五尺一茎如钗股叶似蓬蒿谓之聚藻二者皆可食熟煮挼去腥气米面糁蒸为茹佳美饥荒可充食】行潦流潦也○南国被文王之化大夫妻能奉祭祀而其家人叙其事以美之也【王氏曰采蘩必于南涧采藻必于行潦言其所荐有常物所采有常处也○庆源辅氏曰此诗与采蘩正相类但采蘩是美诸侯夫人此诗是美大夫妻以言奠于宗室而知之也】
　　○于以盛【音成】之维筐及筥【居吕反】于以湘之维锜【宜绮反】及釡【符甫反】
　　赋也方曰筐圆曰筥【曹氏曰皆竹器】湘烹也葢粗熟而淹以为葅也【庆源辅氏曰知粗熟而淹以为葅者祭祀之礼主妇主荐豆而实以葅醢故也】锜釡属有足曰锜无足曰釡【释文曰锜三足釡也】○此足以见其循序有常严敬整饬之意【临川王氏曰所用有常器也○长乐刘氏曰诚敬之至事事必躬也○庆源辅氏曰所用有常器每事必躬亲先后冇次序皆严敬者之所为也严敬则自然整饬如此○安成刘氏曰必采而后盛以筐筥必盛而后烹以锜釡则非循序有常者不能也曰采曰盛曰湘无一不亲曰筐曰筥曰锜曰釡无一不具则非严敬整饬者不能也】
　　○于以奠之宗室牖下【叶后五反】谁其尸之有齐【侧皆反】季女赋也奠置也宗室大宗之庙也大夫士祭于宗室【安成刘氏曰诸侯之庶子为别子别子之嫡子为大宗即大夫之始祖也故祭于其庙】牖下室西南隅所谓奥也【朱子曰古人庙堂南向室在其北东戸西牖皆南向室西南隅为奥尊者居之故神主在焉所谓牖下者也凡庙皆南向而主皆东向○庐陵李氏曰堂屋五架中脊之架曰栋次栋之架曰楣后楣之下以南为堂以北为室与房大夫房东室西相连为之室又户东而牖西户不当中而近东则西南隅最为湥隠故谓之奥而祭祀及尊者常处焉牖穿壁为交牕以取明也】尸主也齐敬季少也祭祀之礼主妇主荐豆实以葅醢【仪礼少牢曰馈食主妇荐韭菹醠醢奠于筵前葵菹蠃醢陪设于东○建安熊氏曰菹菜茹醢肉汁周礼有七菹七醢或曰醢肉酱也又曰无骨为醢】少而能敬尤见其质之美而化之所从来者逺矣【华谷严氏曰自后妃及夫人及大夫妻皆文王齐家之化也】采苹三章章四句【东莱吕氏曰采之盛之湘之奠之所为者非一端所歴者非一所矣烦而不厌久而不懈循其序而有常积其诚而益厚然后祭祀成焉季女之少若未足以胜此而实尸此者以其冇齐敬之心也○庆源辅氏曰首章言未祭之前采苹藻之事次章言既得苹藻而治以为菹之事三章言祭时献豆菹之事如东莱所言亦説得好但此诗意尤在有齐季女一句上惟敬故无间断少而能敬非质之美而教之豫者不能非文王之化所从来者逺曷能如此哉采蘩见其始终之敬采苹见其少而能敬左传曰苟有明信涧溪沼沚之毛苹蘩蕰藻之菜筐筥锜釡之器潢污行潦之水可祭于鬼神可羞于王公风有采蘩采苹雅有行苇泂酌昭忠信也】
　　蔽芾【非贵反】甘棠勿翦勿伐召伯所茇【蒲曷反】
　　赋也蔽芾盛貌甘棠杜棃也白者为棠赤者为杜【陆氏曰棠今棠棃也○山隂陆氏曰其子有赤白美恶白色为甘棠赤色涩而酢俗语涩如杜是也】翦翦其枝叶也伐伐其条榦也伯方伯也【庐陵罗氏曰伯长也为诸侯之长也】茇草舍也【庐陵罗氏曰止于其下以自蔽犹草舍耳非谓作舍也】○召伯循行南国以布文王之政或舍甘棠之下【长乐王氏曰召伯观风省俗或茇甘棠之下以受民讼○元城刘氏曰憩息甘棠之下耳説者乃谓召公不重烦劳百姓止舍棠下是为墨子之道也】其后人思其徳故爱其树而不忍伤也【元城刘氏曰覩其物思其人思其人则爱其树得人心之至也】
　　○蔽芾甘棠勿翦勿败【叶蒲寐反】召伯所憩【起例反】
　　赋也败【庐陵罗氏曰必迈反凡物自毁则如字毁之必迈反】折憩息也勿败则非特勿伐而已爱之愈久而愈湥也下章放此【庆源辅氏曰始则不忍翦伐之既则不忍败折之既则又不忍抑屈之爱之愈久而愈湥也思其人而爱其树则其爱之之意广矣又至于愈久而愈深则其爱之之意逺矣召公之徳其浃洽于人心者如此而文王之化从可知矣】
　　○蔽芾甘棠勿翦勿拜【叶变制反】召伯所説【始鋭反】
　　赋也拜屈【董氏曰如人之拜小低屈也】説舍也勿拜则非特勿败而已
　　甘棠三章章三句【史记燕世家曰召公甚得兆民和廵行乡邑有棠树决政事其下人思召公懐棠树不敢伐歌咏之○孔氏曰括地志云召伯庙在洛州寿安县西北人懐其徳因立庙○三山李氏曰乐记论武乐曰五成而分周公左召公右则召公为伯在武王时而此诗称治者亦后人追称之耳○考索曰周南天子所都周公不得专有其美召公专主诸侯则南国之敎得以称召伯也在易二与四同功而异位二多誉逺也四多惧近也周公近召公逺有诗无诗此其异欤○庆源辅氏曰苏氏谓周公在内近于文王虽有徳而不见故其诗不作召公在外逺于文王功业明着则诗作于下此理之最明者此其説似可采而诗传不取者葢二南皆周公所集其实皆所以明文王之徳化也】
　　厌【于叶反】浥【于及反】行露岂不夙夜【叶羊茹反】谓行多露
　　赋也厌浥湿意行道夙早也○南国之人遵召伯之教服文王之化有以革其前日淫乱之俗故女子有能以礼自守而不为强暴所汚者自述已志作此诗以絶其人言道间之露方湿我岂不欲早夜而行乎畏多露之沾濡而不敢尔盖以女子早夜独行或有强暴侵陵之患故托以行多露而畏其沾濡也
　　○谁谓雀无角【中卢谷反】何以穿我屋谁谓女【音汝】无家【叶音谷】何以速我狱虽速我狱室家不足
　　兴也家谓以媒聘求为室家之礼也速召致也○贞女之自守如此然犹或见讼而召致于狱因自诉而言人皆谓雀有角故能穿我屋以兴人皆谓汝于我尝有求为室家之礼故能致我于狱然不知汝虽能致我于狱而求为室家之礼初未尝备如雀虽能穿屋而实未尝有角也【华谷严氏曰男侵陵女女不从遂诬女以有室家之约而召伯聼其讼此诗述女子自诉之辞如此葢雀之穿屋实以咮不以角也男子之速我狱乃是侵陵实无室家之礼也味音昼】
　　○谁谓防无牙【叶五红反】何以穿我墉谁谓女无家【叶各空反】何以速我讼【叶祥容反】虽速我讼亦不女从
　　兴也牙牡齿也【山杨氏曰防无牡齿○山隂陆氏曰防冇齿而无牙】墉墙也○言汝虽能致我于讼然其求为室家之礼有所不足则我亦终不汝从矣【朱子曰使贞女之志得以自伸者召伯聼讼之明○庆源辅氏曰前章室家不足责之以礼也此章亦不女从断之以义也贞女之志守礼执义如此则被化而成徳者湥矣牡齿谓齿之大者】
　　行露三章一章三句二章章六句【朱子曰召南非一国其被化必有浅湥此诗之作其被化之未纯者欤故未免有强暴侵陵之患必待聼之明而后察若周南则固无是诗然驺虞纯被之后召南亦不宜有是诗矣○安成刘氏曰此诗贞女乃讼之初六强暴之男则讼之九四也初六隂湥不永于讼而九四以刚不中正应之贞女自守非所以召讼而男子以强暴陵之然曰室家不足则初六之辩明矣曰亦不女从则九四不克讼矣所以能然者以有召伯为九五之大人也然以此诗之贞女犹周南汉广之贞女也而彼之出游人自不犯此虽早夜自守而犹有强暴之讼是又被化有逺近作诗有先后未可遽分优劣也○丰城朱氏曰行露之女子贞信而男强暴岂文王召伯之教化能行之女而不能行之男耶盖当是时南国之人染商之恶湥被周之政浅则或变或不变固不可以一律齐也汉广之游女叹其终不可求此被化而先变者也行露之贞女见讼而致于狱此被化而未纯者也文王之化譬之太阳虽无私而其照隂崖也独后阳春虽无私而其至隂谷独遟其势则然也】
　　羔羊之皮【叶蒲何反】素丝五紽【徒何反】退食自公委【于危反】蛇【音移叶唐何反】委蛇
　　赋也小曰羔大曰羊皮所以为裘大夫燕居之服素白也紽未详葢以丝饰裘之名也【钱氏曰两皮之缝不易合故织白丝为紃施之缝中连属两皮因以为饰紃音驯○曹氏曰裘必合众皮而成故以缝杀不一】退食退朝而食于家也自公从公门而出也委蛇自得之貌○南国化文王之政在位皆节俭正直故诗人美其衣服有常而从容自得如此也【朱子曰衣裳有常制进止有常所其节俭正直亦可见矣○庆源辅氏曰羊裘素饰可见其节俭退公委蛇可见其正直○叠山谢氏曰召南大夫有洁白之操称洁白之服中心无愧怍故外貌有威仪徳行可法故容止可观进退可度委蛇委蛇此泰然自得之貌也使胸中微有愧怍其走趋非躁则急不迟则速安能委委蛇蛇哉○南轩张氏曰重言委蛇舒泰而有余裕也独赋其退食之际葢于此时而然则其在公之正直可知矣不然有愧于中则其退也亦且促迫悤遽之不暇宁有委蛇气象哉】
　　○羔羊之革【叶讫力反】素丝五緎【音域】委蛇委蛇自公退食赋也革犹皮也【孔氏曰皮去毛曰革对文则异防文则通】緎裘之缝界也【新安胡氏曰紽緎总窃意名义微异缝之突兀谓之紽有界限谓之緎合二为一谓之总】
　　○羔羊之缝【符龙反】素丝五总【子公反】委蛇委蛇退食自公赋也缝缝皮合【音閤】之以为裘也总亦未详
　　羔羊三章章四句【安成刘氏曰此诗之言贤才犹周南之有兔罝也葢文王作人之效如春风和气所在生辉故人才之所成就验诸在野则赳赳之武夫公侯腹心观诸在朝则委蛇之大夫节俭正直此文王之化不可以浅湥逺近论者也】
　　殷【音隠】其靁在南山之阳何斯违斯莫敢或遑振振【音真】君子归哉归哉
　　兴也殷靁声也山南曰阳何斯斯此人也违斯斯此所也遑暇也振振信厚也○南国被文王之化妇人以其君子从役在外而思念之故作此诗言殷殷然靁声则在南山之阳矣何此君子独去此而不敢少暇乎【张子曰如鹳鸣妇叹之义将风雨则思念行者○庐陵彭氏曰或云行者遇雨则思居者之安居者遇雨则思行者之劳也】于是又美其徳且冀其早毕事而还归也【须溪刘氏曰再言归哉者不敢必其即归也○庆源辅氏曰此诗明白只涵泳便自见念其劳美其徳冀其早毕事以还归无棘欲无怨辞可谓得其情性之止矣妇人而能如此文王之化湥矣○丰城朱氏曰何斯违斯念其久也莫敢或遑闵其劳也振振君子美其徳也归哉归哉望其至也往役者君子事上之义思念者妇人爱夫之情二者固竝行而不相悖也】
　　○殷其靁在南山之侧【叶庄力反】何斯违斯莫敢遑息振振君子归哉归哉
　　兴也【黄氏曰南山之阳之侧之下但便韵叶声耳不必求异义也】
　　○殷其靁在南山之下【叶后五反】何斯违斯莫或遑处【尺煑反】振振君子归哉归哉
　　兴也【叠山谢氏曰始不敢暇中不敢止终不暇居处一节一节此诗人法度也】
　　殷其靁三章章六句【问此诗比君子于役之类莫是寛缓和平故入正风朱子曰固然但正变风亦是后人如此分别当时亦只是大约取之圣人之言在春秋易书无一字虚至于诗则发乎情不同○安成刘氏曰此诗之念行役犹周南之有汝坟也然视汝坟独无尊君亲上之意者葢彼诗作于既见君子之时故得慰其劳而勉以正此诗作于君子未归之日故但念其行役之劳然而无怨咎之辞则其妇人之贤文王之化亦皆可见矣○丰城朱氏曰二南言振振者凡三螽斯之振振以众盛言也麟趾之振振以仁厚言也殷其靁之振振以信厚言也自子孙之众多而言故取其盛自圣化之渐濡而言故取其仁自室家之别离而言故取其信言固各有所指也】
　　摽【婢小反】有梅其实七兮求我庶士迨其吉兮
　　赋也摽落也梅木名华白实似杏而酢庶众迨及也吉吉日也○南国被文王之化女子知以贞信自守惧其嫁不及时而有强暴之辱也故言梅落而在树者少以见时过而太晚矣【安成刘氏曰周礼仲春令防男女梅落之时则四月矣故曰时过而太晚】求我之众士其必有及此吉日而来者乎【庆源辅氏曰先生之説当矣此乃女子自言其心事之实而已无隐情无慝志非文王之化其能臻此哉】
　　○摽有梅其实三【叶疏簪反】兮求我庶士迨其今兮
　　赋也梅在树者三则落者又多矣今今日也葢不待吉矣【临川王氏曰不暇吉日之择迨今可以成昏矣】
　　○摽有梅顷【音倾】筐塈【许器反】之求我庶士迨其谓之赋也塈取也顷筐取之则落之尽矣谓之则但相告语而约可定矣【庐陵欧阳氏曰谓相语也遣媒妁相语以求之也○黄氏曰迨其谓之以为男女固欲及时而亦必以正必待父母之命媒妁之言也○庆源辅氏曰其辞虽若汲汲然必待夫士之求也惧时之过者情也待士之求者礼也发乎情止乎礼义葢不独变风为然矣】
　　摽有梅三章章四句【或问若以此诗为女子自作恐不足以为风之正经朱子曰以为女子自作亦不害葢里巷之诗但如此己为不失正矣○问此诗何以入正风曰当文王与纣之世方变恶入善未可全责备问此诗固出于正只是如此急迫何耶曰此亦是人之情尝见晋宋间有怨父母之诗读诗者于此亦欲达男女之情向见东莱丽泽诗有唐人女言兄嫂不以嫁之诗亦是鄙俚可恶后来思之亦自是人之情处为父母者能于是而察之则必使之及时矣此所谓诗可以观女子之情欲昏姻之及时视桃夭则少贬矣行露死麕于汉广亦然○东莱吕氏曰是诗也其词汲汲如将失之岂习乱而喜始治者耶○安成刘氏曰此诗惧婚姻之过时固不若桃夭之乐得及时矣然召南之有此诗则犹周南之有桃夭也】
　　嘒【呼恵反】彼小星三五在东肃肃宵征夙夜在公寔命不同
　　兴也嘒微貎三五言其稀葢初昏或将旦时也肃肃齐【音咨又音齐】遫【音速】貌【郑氏曰齐谦慤貌遫犹蹙蹙也】宵夜征行也寔与实同命谓天所赋之分也○南国夫人承后妃之化能不妒忌以惠其下故其众妾美之如此葢众妾进御于君不敢当夕见星而往见星而还【安成刘氏曰见星而往还者或在昏时或在旦时也】故因所见以起兴其于义无所取特取在东在公两字之相应耳遂言其所以如此者由其所赋之分不同于贵者是以防以得御于君为夫人之惠而不敢致怨于往来之勤也
　　○嘒彼小心维参【所森反】与昴【叶力求反】肃肃宵征抱衾与裯【直留反】寔命不犹
　　兴也参昴西方二宿之名【孔氏曰参白虎宿三星直下有三星鋭曰参昴六星】衾被也裯襌【音丹】被也兴亦取与昴与裯二字相应犹亦同也【程子曰贱妾得御于君是其僭恣可行而分限得逾之时也乃能谨于抱衾与裯而知命之不犹则教化至矣】
　　小星二章章五句
</div>
    <div class="pagination">
<a href="诗传大全_page7.html">上一页</a><span>...</span><a href="诗传大全_page3.html">3</a><a href="诗传大全_page4.html">4</a><a href="诗传大全_page5.html">5</a><a href="诗传大全_page6.html">6</a><a href="诗传大全_page7.html">7</a><span class="current-page">8</span><a href="诗传大全_page9.html">9</a><a href="诗传大全_page10.html">10</a><a href="诗传大全_page11.html">11</a><a href="诗传大全_page12.html">12</a><a href="诗传大全_page13.html">13</a><span>...</span><a href="诗传大全_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
