<!DOCTYPE html>
<html>
<head>
    <meta charset="UTF-8">
    <title>重订诗经疑问 - 第 28 页/共 37 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>重订诗经疑问 - 第 28 页/共 37 页</h1>
    <div class="content">


　　重订诗经疑问卷八
<经部,诗类,重订诗经疑问>
　　钦定四库全书
　　重订诗经疑问卷九
　　明　姚舜牧　撰
　　大雅
　　厥初生民时维姜嫄生民如何克禋克祀以弗无子履帝武敏歆攸介攸止载震载夙载生载育时维后稷诞弥厥月先生如达不坼不副无菑无害以赫厥灵上帝不宁不康禋祀居然生子
　　诞寘之隘巷牛羊腓字之诞寘之平林防伐平林诞寘之寒氷鸟覆翼之鸟乃去矣后稷呱矣实覃实訏厥声载路
　　诞实匍匐克岐克嶷以就口食蓺之荏菽荏菽斾斾禾役穟穟麻麦幪幪瓞唪唪
　　诞后稷之穑有相之道茀厥丰草种之黄茂实方实苞实种实褎实发实秀实坚实好实頴实栗即有邰家室诞降嘉种维秬维秠维穈维芑恒之秬秠是获是畆恒之穈芑是任是负以归肇祀
　　诞我祀如何或舂或揄或簸或蹂释之叟叟烝之浮浮载谋载惟取萧祭脂取羝以軷载燔载烈以兴嗣岁卬盛于豆于豆于登其香始升上帝居歆胡臭亶时后稷肇祀庶无罪悔以迄于今
　　诗序尊祖也文武之功起于后稷而后稷生于姜嫄故首章指説时维姜嫄时维后稷下章歴叙其生之灵异克相稼穑之功肇祀以迄于今颂所谓思文后稷克配彼天者是也
　　厥初生民虽原周人之初然唯有稼穑乃有生人生后稷所以生此民也
　　姜嫄为高辛世妃所以禋祀以弗无子但上帝敏歆而介止又其生特异而赫灵所以怪异而弃之非无人道之感世所谓巨迹之説也辩在后
　　巨迹之説自昔传之然愚以为此传之讹也请先释履帝武敏歆攸介攸止字义然后为解古者祀帝于郊禖是郊禖即帝所陟降处谓之帝武履帝武者履此陟降之地也敏速也歆居歆也介介助也止依止也姜嫄履上帝陟降之武上帝即速于居歆焉于是即介助之即依止之由是而徃载震而有任载夙而不迟载生产而长育故云载震载夙载生载育时维后稷云尔后儒袭前讹不察训履帝武为履巨人之迹训敏为拇训歆为动附防曰歆歆然如有人道之感拇则足大指耳若何歆歆然如有人道之感哉且此履帝武为履巨人之迹则攸介攸止又在何方此敏歆为拇指歆动如人道之感则下云载震者又是何物此皆所谓不通之论也此所谓不经之谈也可着之经以诏后世哉敢申臆见正千古之大谬要识首章是总叙一篇之辞下数章乃详言其事逹小羊也出何典孟子不曰若火之始然泉之始逹乎首生胥苦于不逹维姜嫄之产后稷若或通之是所谓先生如逹也何比之生小羊哉即有出典语涉俚防愚不敢谓为是也
　　凡产子未有不坼副者未有无菑害者而况先生乎先生若是厥灵赫赫可异矣故弃之不必于此外又神其説也
　　上帝不宁三句説得活注亦体认得活葢以赫厥灵虽灵而实异异故反疑上帝或不我宁或不康我禋祀而居然生是子也故寘之隘巷平林寒氷云若谓已宁已康则不应骇异而委弃之矣
　　腓足腹也腓字者不践踏而反加防庇也
　　后稷之生以赫厥灵竒矣三弃之而三不死更竒克岐克嶷拟其貌状端伟不凡也
　　以就口食时便知蓺荏菽禾麦真天授之人也有相之道句极重天之所以生万民者非此稼穑乎乃天能生地能成而不能使其民之生且成弃若何以相天之时若何以因地之利一一左右而曲成之使稼穑之利昭然大播于天下则有相之道也易曰后以财成天地之道辅相天地之宜以左右民方苞种褎发秀坚好頴栗数字注极明然要识其所以有相处
　　即有邰家室是尧举为农师而封之邑也重封邑以报有功不重主姜嫄之祀
　　诞降嘉种节是尧举弃为农师而播其敎于天下也维秬维秠维穈维芑是约举是获是畆是任是负是互文以归肇祀则言其任负以归肇明禋之祀也有稼穑始有祭祀故特言之非为稷始受国为祭主曰肇祀也要识得
　　诞我祀如何以下五句正言其如何以为祀载谋载惟而下四句见祀之时更须着如此如此也然苟非黍稷则无以荐明徳之馨此稼穑之用于祀礼为极大也兴来岁只説今岁如是祭以尽报成之礼又兴嗣岁亦如是其稼穑以举祀耳非兴来岁以继徃岁之説也
　　卬古仰字言仰盛于豆也于豆于登非止黍稷而要以黍稷为主
　　上章泛言祀此言上帝居歆见祀礼之大至于祀上帝亦维此黍稷此有相之功所为至大也
　　曷云庶无罪悔郊社之礼所以祀上帝也礼不行于郊社神必罪我而降之殃即反之此心亦不能无悔恨者自后稷敎稼穑以肇明禋之祀世世遵守之庶可无罪悔以迄于今耳此是总结其有相之功之大且逺也
　　以迄于今见生生至于今也正照前厥初生民句
　　敦彼行苇牛羊勿践履方苞方体维叶泥泥戚戚兄弟莫逺具尔或肆之筵或授之几
　　肆筵设席授几有缉御或献或酢洗爵奠斚醓醢以荐或燔或灸嘉殽脾臄或歌或咢
　　敦弓既坚四鍭既钧舎矢既均序賔以贤敦弓既句既挟四鍭四鍭如树序賔以不侮
　　曽孙维主酒醴维醹酌以大斗以祈黄耉黄耉台背以引以翼寿考维祺以介景福
　　诗序忠厚也二字足蔽此诗矣
　　戚戚二字説得最亲切兄弟至戚也克念天显念鞠子哀皆从恻怛中流出何等戚戚觉得此一叚戚戚之情自然亲爱不容已所以舜于傲象欲常常而见之不忍其相逺也诗称戚戚兄弟莫逺具尔而敎以或肆之筵或授之几亲亲之情蔼然于吟咏之间真足令人心兴起
　　兄弟相逺则日踈相近则日亲苟无逺行他故而自逺且踈真无戚戚之心者
　　莫逺具尔是戒其无相逺而相迩也故承説肆筵授几以亲迩之注防得忒自然了
　　肆筵是槩设授几是优尊老此为情之周到处肆筵而复设之席安其坐也授几而更有缉御足其使令也设席亦是槩设的有缉御是加优于尊老者缉御即礼记更仆之谓
　　细玩肆筵设席节供御何等委悉礼仪何等周旋品荐何等丰腆乐意何等舂容诗称行苇忠厚信不诬也
　　舍矢既均未必均也观投壶礼云云自见
　　凡射以多中为隽故于舎矢既均处见之所以序贤也以不侮为徳故于四鍭如树处见之所以序不侮也
　　四鍭如树便见其人内正外直比礼谐乐是谓之不侮非多中而无胜人之容曰不侮也
　　兄弟何以称賔曰以曽孙为主则众兄弟皆賔矣是礼文之通称也故下章着曽孙维主句
　　曽孙维主节何独加厚于老者曰此礼之所以为曲到也燕而射虽尚徳然必强有力者能之序賔以贤以不侮亦必有祈爵之礼此尊老者不过端视之耳自非曽孙酌之以大斗而致祈不虚此席乎况燕毛所以序齿也则尊老之礼又宜加重焉前章云或授之几授几有缉御即是此意此礼之所以为曲到也黄耉台背以下方是颂祷之词
　　老人筋力衰惫全望引导辅翼可益延年以介景福笺训引翼曰引在前翼在旁疑即祝哽祝噎左右扶持之谓或谓以善道相引翼以享其祺福若书所谓攸好徳考终命者道理觉大然恐燕私祷祝之词似不如此
　　此与棠棣伐木頍弁篇相似与角弓篇正相反当叅防
　　抑賔筵篇分射与燕为二此篇合射与燕为一而柄谓祭毕而燕父兄耆老之诗葢泥四章有曽孙维主之一语也又泥既醉之答此篇也而愚以为不然既祭矣我孔熯矣父兄耆老助祭于其间求无跛倚之形亦已足矣而既毕之燕可复令观射于其间乎即少壮者此日既承祭祀之大礼矣不应复举射礼以祈爵也况祭毕之燕无暇细详而但燕毛以序齿能肆筵设席授几缉御若是其从容乎此燕此射决当是平日燕私之燕故若此其欵曲周致耳其称曽孙云者葢谓当此燕防即曽孙亦不得以挟其贵至此以共飨云耳而必谓此篇为祭毕之燕泥既醉是荅此篇之诗愚不敢信以为然也
　　既醉以酒既饱以徳君子万年介尔景福
　　既醉以酒尔殽既将君子万年介尔昭明
　　昭明有融高朗令终令终有俶公尸嘉告
　　其告维何笾豆静嘉朋友攸摄摄以威仪
　　威仪孔时君子有孝子孝子不匮永锡尔类
　　其类维何室家之壸君子万年永锡祚
　　其维何天被尔禄君子万年景命有仆
　　其仆维何厘尔女士厘尔女士从以孙子
　　诗序太平也太平无事而后君臣可燕饮以相乐盖成王祭毕而燕羣臣此羣臣上答之诗也
　　王人之燕将徳意而不在酒故蒙其燕者不独称醉酒而称饱徳
　　昭明训光大明徳也明徳具吾心昭于上下四方是人君之所以昭临天下者此徳不具将何以承天命受景福乎故首章祝介尔景福此章祝介尔昭明昭明有融高朗令终一气説下所谓有融者非于昭明外更有分毫加増也只此防昭明不蔽于一念之私不累于一毫之欲表里洞彻常湛常清而融融如氷壶如秋月如太虚之无防翳耳若是则此心超然于万物之上与天地同其贞观与日月同其乆照而可以永终不穷故曰昭明有融高朗令终
　　昭明有融才是高朗少防翳便屈于物欲卑汚甚矣高朗云乎哉
　　令终承高朗来高高朗朗可以常照天下故称令终卑汚的如何能乆照得
　　高朗固是令终然欲善其终必谨其始成王幼冲嗣服而可无深念乎故复着令终有俶句仲虺言谨厥终惟其始伊尹言慎终于始皆此意
　　公尸嘉告云者借其辞可以逹已祈祝之意也其告维何是诗人语笾豆静嘉三句是公尸之辞而实出父兄之口即父兄之辞也
　　笾豆静嘉是嘉其礼物朋友有摄摄以威仪是嘉其礼仪一串下归重下二句葢朋友之乐为摄全由贵徳尊士来
　　朋友有摄摄以威仪是嘏辞威仪孔时以下则承嘏辞之意而衍之以致其祝也
　　君子有孝子笺训成王有孝子之行极是盖因容貌之形见以知其孝行之深厚即孝行之深厚可卜其嗣服之无穷也故承孝子不匮永锡尔类二句祭义云孝有三小孝用力中孝用劳大孝不匮王者躬大孝何所不至何匮之有
　　子云有教无类易云方以类聚此类字当作肖类之类看若曰尔孝子既如是其不匮我将永锡尔以克肖者永永承尔之宗祀也故下文云云
　　永锡尔类下三节是逓逓相承语玩注甚不安于心敢先举所可疑者于左始陈臆见以质高明
　　一曰室家之壸句不宜轻一曰祚不宜分而为二一曰天被尔禄不宜加先当使三字一曰景命有仆不宜认是天命之所附属一曰女士不宜认女之有士行者一曰从以孙子不宜认随又生贤子孙盖永锡尔类即谓锡之以贤子孙也而室家其所自生故其类维何下説室家之壸句见此中一团精瑞之所钟他日受福祚之佳永永其肇锡焉故承説君子万年永锡祚然所谓祚未明也天所福禄之贤子孙谓之祚故承説其维何天被尔禄而天被尔禄全于臣仆之归附见之故承説君子万年景命有仆然所谓有仆未明也天下之士女无不归徃之谓也故承説其仆维何厘尔女士乃士女之生无非从以左右其孙子使世为天下君故又申言之以明景命有仆之意而总之则所谓永锡尔类也不是之察而轻室家一句祚其安所出乎分祚为二福禄其谁所承乎天被句加先当使三字后又将何所加乎景命句云天命之所附属有字其不必解乎厘以句谓女有士行生淑媛使为妃则上章室家之壸非女士乎从以句谓随又生贤子孙则永锡祚者又何物乎读之前后龃龉不能为解故敢申臆见以质之如此高明幸虚心一裁订焉
　　室家之壸最钟灵毓秀观螽斯麟趾之振振可见有仆有字宜重防有仆然后成其为君书曰民非后罔戴后非民罔与守万邦故曰景命有仆有仆正是天被尔禄之所在正月篇屡顾尔仆亦指臣説不就附属説
　　周书云绥厥士女甫田云以糓我士女士女女士总国家之臣妾也故下云从以孙子从以者从而左右之也正应上有仆字诗意若曰天锡女以祚必予女以臣仆左右其祚也不曰士女曰女士者叶下文孙子韵耳即孙子二字亦倒用朱子知逆解孙子曰贤子孙何独顺解女士曰女有士行耶
　　曰威仪孔时君子有孝子正言其徳之昭明而承祚之锡开万年之统是所谓高朗令终者然昭明有融实自今日始故曰令终有俶
　　鳬鹥在泾公尸来燕来宁尔酒既清尔殽既馨公尸燕饮福禄来成
　　鳬鹥在沙公尸来燕来宜尔酒既多尔殽既嘉公尸燕饮福禄来为
　　鳬鹥在渚公尸来燕来处尔酒既湑尔殽伊脯公尸燕饮福禄来下
　　鳬鹥在潨公尸来燕来宗既燕于宗福禄攸降公尸燕饮福禄来崇
　　鳬鹥在亹公尸来止熏熏防酒欣欣燔炙芬芬公尸燕饮无有后艰
　　诗序守成也太平天子能持盈守成神祗祖考安乐之于绎以賔尸可见焉
　　此篇叙既祭而绎以賔尸见情意之周到宜享其福禄也故重言以申美之
　　为尸时不宁而今则宁矣宜言其时措之宜也处言其居处之安也宗言为人所宗而尊熏熏言无不自得而乐总是公尸之自适处
　　成是安享其成之成为是无为而为之为下是自上而下之下崇是其崇如天之崇总皆易之之辞而皆言今日之所享无有后艰则自今以后又将承享其福禄而无虞者此颂祝之至辞也
　　既燕于宗是昨日之燕所谓乐具入奏以绥后禄者故下承攸降而曰来崇焉葢言所降之福禄日积而高大也
　　假乐君子显显令徳宜民宜人受禄于天保右命之自天申之
　　干禄百福子孙千亿穆穆皇皇宜君宜王不愆不忘率由旧章
　　威仪抑抑徳音秩秩无怨无恶率由羣匹受福无疆四方之纲
　　之纲之纪燕及朋友百辟卿士媚于天子不解于位民之攸塈
　　凡受禄而膺天命者必本于令徳而令徳之显显只在宜其民与人未有不得人心而可以格天之心受保右申重之命者故诗人特次第言之
　　干禄节承申命説凡所称福禄者不止是及其身及其子孙而皆有令徳皆承上天之命此方是申重之无已
　　读诗人之词若祝愿其子孙受福于无艾咏诗人之意实祝愿其君之身保盛美于无穷美矣而实祝颂矣而实规此是诗之有关于君徳处
　　穆穆皇皇而下虽是颂美之词然实欲其王之穆穆君之皇皇欲其不愆忘以由旧章也欲其威仪之抑抑徳音之秩秩欲其无怨恶以率由羣匹受福无疆而为四方之纲也又欲其为纲为纪以燕及朋友为百辟卿士之所媚而深望其不解于位为民之攸塈也词在君之子孙而意在君之身词若自然能之者而意实欲其君勉焉以从事此诗人惓惓祝愿之深意
　　穆穆皇皇皆敬徳之着于容貌者据诗词虽有天子穆穆诸侯皇皇之分然要之凡为君王者皆须有穆穆皇皇之心有穆穆皇皇之度况此处专重王者混説为佳
　　不愆不忘二句不作自然説言不敢过差不敢遗忘维先王成宪之是守若前有大路率循以由之而不敢一毫之逾越也此之谓穆穆皇皇而可以宜其民人者此句是此章之吃语
　　率由旧章何以必先之不愆不忘葢先王之旧章动以法度绳其下最人所难效而易愆最人所敬惮而易忘者若是而何率循之为维是动惩愆过心警遗忘而时加念及焉然后知旧章之为美尊信而率由之故诗人于率由旧章上先之以不愆不忘云威仪节承上穆穆皇皇来为君王者常存敬恪之心而威仪自然其抑抑徳音自然其秩秩且无私怨无私恶而惟羣匹之是师亦若前有大路而率由之不敢悖然则徳宜其民人而受福无疆足为四方之纲矣此无怨无恶二句又此章之吃语而诗人所深致祝者
　　羣匹是众贤即易之所谓夷主也人君能遵由众贤之所行方可以凝命而获福易曰遇其夷主吉行也正此意
　　率由羣匹何以必先之无怨无恶葢凡称贤者必以礼义闲其身而以典章规其上与谀佞之柔和取悦者不同上之人虽加敬而未必无怨心焉而况柔佞者日夕浸淫于其侧未必无恶心焉故必为人君者真知羣匹之所为有益于身心有禆于治理而如前所谓怨恶者一不萌于其心方能亲信而率由之也故诗人吃在无怨无恶而朱子于怨恶上又加一私字极透快可玩
　　之纲节又顶上説来曰之纲真是一个纲曰之纪真是一个纪所谓勉勉我王纲纪四方者是其所整饬维持真足为朝廷之法守而在朝诸臣不过仰受其成焉耳所以説燕及朋友如是而百辟卿士其孰不心悦而亲媚之据其亲媚之情但维曰不解于位民之攸塈而已不解于位无他只是常存穆穆皇皇之心不愆不忘而率由旧章常秉抑抑秩秩之度无怨无恶而率由羣匹此是令徳永宜于民人而所以承保右申重之命者端不出乎此也故诗人于其末也又吃言之
　　既曰率由旧章矣何以又曰率由羣匹羣匹者动守成法以旧章导其君者也故必率由羣匹乃谓之率由旧章然又何以曰不解于位人君之所以率由者此心也此心少解动弃仁贤而藐成法矣故必不解于位然后能率由羣匹率由先王之旧章此诗三章一鞭加一鞭而总归令徳以受申重之命葢不止是公尸答燕之诗实万世君人之鉴也
　　笃公刘匪居匪康乃埸乃疆乃积乃仓乃裹糇粮于槖于囊思辑用光弓矢斯张干戈戚扬爰方啓行
　　笃公刘于胥斯原既庶既繁既顺乃宣而无永叹陟则在巘复降在原何以舟之维玉及瑶鞞琫容刀
　　笃公刘逝彼百泉瞻彼漙原乃陟南冈乃觏于京京师之野于时处处于时庐旅于时言言于时语语
</div>
    <div class="pagination">
<a href="重订诗经疑问_page27.html">上一页</a><span>...</span><a href="重订诗经疑问_page23.html">23</a><a href="重订诗经疑问_page24.html">24</a><a href="重订诗经疑问_page25.html">25</a><a href="重订诗经疑问_page26.html">26</a><a href="重订诗经疑问_page27.html">27</a><span class="current-page">28</span><a href="重订诗经疑问_page29.html">29</a><a href="重订诗经疑问_page30.html">30</a><a href="重订诗经疑问_page31.html">31</a><a href="重订诗经疑问_page32.html">32</a><a href="重订诗经疑问_page33.html">33</a><span>...</span><a href="重订诗经疑问_page29.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
