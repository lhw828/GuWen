<!DOCTYPE html>
<html>
<head>
    <meta charset="UTF-8">
    <title>诗本义 - 第 4 页/共 8 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>诗本义 - 第 4 页/共 8 页</h1>
    <div class="content">　　裳裳者华
　　论曰裳裳者华刺幽王者三事尔由小人在位而谗谄进故弃贤者之絶功臣之世也其卒章又戒王毋近小人而当亲君子义止如是而已矣然毛郑之失者以裳华喻君以之子为明王由是诗之义不可得而见毛又以左之为朝祀之事右之为丧戎之事郑以君子为先人攷诗及序皆了无此义失之尤逺
　　本义曰裳裳者华其叶湑兮者言其叶华并茂喻贤材美众盛也我见是人而倾心用之则君臣有荣誉也又曰裳裳者华芸其黄矣言其华色光耀喻有功之臣功烈显赫也我见是人作事皆可法故得庆于后而世禄不絶也章法也陈二章刺王不能也又曰裳裳者华或黄或白刺王朝君子小人杂处也而谗谄得进因戒王以驭臣之道当如驭马使驽良并驾而进退迟速如一者在调和其辔缓急以节之尔谓善驭臣下者君子小人各适其用而节制在己也其卒章则又言左右常当亲近君子而愼其所习左右有小人则似小人有君子则似君子也
　　鸳鸯
　　论曰鸳鸯序云思古明王交于万物有道自奉养有节今考诗下二章言乘马在廏犹近于自奉养之事然马无事则委之以莝有事则予之以谷此前世中材常主之所能为而不足当诗人思古而咏叹然义犹有説而通若其上二章之义了不涉及序意且鸳鸯非是鴈之其肉不登爼非常人所捕食之物今飞而遭毕罗乃是物之失所者而谓匹鸟止则耦飞则双此为交万物之实匹鸟之双自是物之本性了不干人事幽王之世鸳鸯飞止亦宜自双耦何必果明王之时也其二章云鸳鸯在梁戢其左翼郑谓明王之时人不惊骇而自若无恐惧然则人不惊骇与遭毕罗二章义正相反而郑皆为明主之时理岂得通又诗二章其下文皆云君子万年是其在梁与毕罗诗人本不取其惊不惊也故此篇本义未可知也宜阙其所未详
　　车牵
　　论曰郑氏以车牵之诗周大夫恶襃姒之乱国欲求贤女以辅佐幽王然解诗三章燕喜燕誉饮食歌舞皆以为幽王既得贤女之后改为善行大夫以此相庆自相燕乐故虽无贤友防酒嘉殽亦且亟相饮食歌舞言其喜甚也据诗序言襃姒之恶败乱其国大夫不能救止顾无如之何因思得贤女以配君子为辅佐庶几可救王尔思得者是未见之辞也所思贤女尚未有其人而诸大夫舍其所忧之急者遂言已得贤女之后庆喜燕乐之事使略及之犹在人情或有今诗连章复句述其燕喜燕誉至其三章更不及他事惟説饮酒歌舞然则郑氏之説岂诗人之本意哉且诗人本以幽王无道思得贤女以救其恶郑笺平林云王若有美茂之德则贤女来配若王自有美茂之德则诗人复何所刺乎亦非诗人本意也至于虽无防酒式饮庶几以为庶几王之变改是式饮庶几分为二事又云我与女用是歌舞相乐喜之甚也然则上言方庶几幸王变改下言则已喜甚又以虽无德三言断为一句皆文义乖离害诗本义不可不论正也
　　本义曰间闗车之牵兮思娈季女逝兮匪饥匪渴德音来括者所谓思得贤女之辞也匪饥匪渴云者言我所思者非饥思食非渴思饮乃思贤女以德音来与我王配合也虽无好友式燕且喜者谓彼所思之女虽无众妾与相好友祗得一人亦足以承王之燕喜也妇人以相好为友见闗雎之文又曰依彼平林有集维鷮辰彼硕女令德来教式燕且誉好尔无射云者此恶襃姒嫉妒之辞也谓彼平林之广能容飞鸟则鸣鷮皆来依其防蔽硕女贤淑能容其下则众妾之有令德者皆来化其善行也若得此贤女与王燕乐而享荣誉则我好爱之无厌射也又曰虽无防酒式饮庶防虽无嘉殽式食庶几虽无德与女式歌且舞云者思贤女而不可得之辞也以谓酒殽虽不美善庶几可饮食则饮食之矣贤女虽无德及汝可配王则当共歌舞而乐之尔陟冈析薪言得之易也鲜我觏尔我心写兮者叹贤女难得使我倾心求之而未见也高山仰止景行行止者勉其不已之辞也以谓贤女虽难得求之不已将有得也故其下则云四牡騑騑六辔如琴者谓调和车马徃迎之如首章车牵也使我见王得此贤女为新昏则慰我心矣







　　诗本义卷八
　　钦定四库全书
　　诗本义卷九　　　　　　宋　欧阳修　撰青蝇
　　论曰青蝇之污黑白不独郑氏之说前世儒者亦多见于文字然蝇之为物古今理无不同不知昔人何为有此说也今之青蝇所污甚微以黑防白犹或有之然其防细不能变物之色诗人恶谗言变乱善恶其为害大必不引以为喻至于变黑为白则未尝有之乃知毛义不如郑说也齐诗曰匪鸡则鸣苍蝇之声盖古人取其飞声之众可以乱听犹今谓聚蚊成雷也
　　本义曰青蝇之为物甚防至其积聚而多也营营然徃来飞声可以乱人之听故诗人引以喻谗言渐渍之多能致惑尔其曰止于樊者欲其逺之当限之于藩篱之外郑说是也棘榛皆所以为藩也
　　賔之初筵
　　论曰卫武公之作是诗也本以幽王荒废饮酒无度天下化之君臣沈湎所以刺也如郑氏之说则王之饮酒賔主肃然礼修乐备物有其容揖让周旋皆中其节先与羣臣射而择士然后祭祀其先至于受神之福酌尸登馂礼无违者及乎射祭讫事之后燕其族人旅酬之际始与其坐賔顿出小人之态号呼倾侧以至失礼败俗是其一日之内朝为得礼之贤君暮为淫液之昬主此岂近于人情哉盖诗人之作常陈古以刺今今诗五章其前二章陈古如彼其后三章刺时如此而郑氏不分别之此其所以为大失也郑氏长于礼学其以礼家之说曲为附防诗人之意本未必然义或可通亦不为害也学者当自择之
　　本义曰賔之初筵刺幽王君臣沈湎于酒其前二章略陈昔之人君与其臣下饮酒必賔主秩秩然肃恭至于笾豆殽防皆有次序而酒防乐和又不徒燕饮而已也或行射礼以揖让周旋因其胜不以相爵或因祭其先祖神享而降福子孙受赐乃相湛乐盖明非以淫泆为乐也其下二章遂刺王之君臣上下饮酒既失威仪又号呶杂乱笾豆亦无次序至于起舞倾侧其冠弁又立监史以督罚不饮者皆使之醉而时人反以不醉为耻勿无皆禁止之辞也其卒章曰式勿从谓无俾太怠者戒醉者无从其所谓以自纵而至于太慢惰也匪言勿言匪由勿语由醉之言俾出童羖云者又戒人以醉言不可听至于谓羖羊童首是以无为有则醉言无度可知也三爵不识矧敢多又云者又敎饮者以醉辞也言我三爵已昬然无所识知矣其又敢多饮乎
　　采菽
　　论曰诗云君子来朝言观其旂郑谓诸侯来朝王使人迎之因观其衣服车乘之威仪所以为敬且省祸福据序但言幽王侮慢诸侯不能锡命以礼君子思古以刺今尔如郑所说省祸福诗及序文皆无之据诗但述诸侯来朝车服之盛可观尔其曰君子所届者乃言君子所至车旂如此之盛尔亦不谓其法制之极也天子所予者谓此诸侯旂鸾骖驷与其所服赤芾邪幅皆是天子所赐尔以刺幽王不能赐诸侯也诸侯爵秩车服有等差当赐则赐矣不待其幅束无纾缓之心然后赐也其曰彼交匪纾者直自言邪幅尔郑谓君子所届为法制之极天子所子为非有解怠纾缓之心天子以是故赐予之者皆衍说也泛泛杨舟绋纚维之者郑谓绋纚维舟犹诸侯御民以礼法者非也据诗意绋纚维舟如天子以爵命维制诸侯尔故其下文云乐只君子天子葵之毛谓明王能维持诸侯是矣
　　角弓
　　论曰角弓据序但言幽王不亲九族而好防佞骨肉相怨而作是诗尔如毛郑之说老马反为驹谓王侮慢老人遇之如防穉虽非诗本义而理尚可通其如食冝饇如酌孔取谓王如食老人宜使之饱如饮老人宜度其所胜多少则非诗之意也诗述九族怨王不亲尔不论老者饮食多少也言如者有所比之辞也至于敎猱涂附谓人心皆有仁义敎之则进雨雪见晛喻小人虽多王若欲兴善政则小人诛灭如蛮如髦又谓小人之行如荒徼而王不能变化考序及诗了无此义与上章意不相属由毛郑失其本防也弓之为物其体往来张之则内向而来弛之则外反而去诗人引此以喻九族之亲王若亲之以恩则内附若不以仁恩结之则亦离叛而去矣其义如此而已毛谓不善绁檠巧用则反者衍说也绁檠制弓使不反之器也盖造弓未成时所用已成之弓则体有徃来其张之则来弛之则去古今通然是诗人所取之义也
　　本义曰角弓之诗自四章以上毛郑之说皆是其一章言虽骨肉之亲若遇之失其道则亦怨叛而乖离如角弓翩然而外反矣二章言王与骨肉如此则下民亦将效上之所为也三章四章遂言效上之事云兄弟不令而交相贼害则民亦效之各相怨于一方贪争不已至于亡身也五章六章则刺王所以不亲九族者由好防佞而被离间也因述防佞之人变易是非善恶乃以老马为驹不顾人在其后而辨其非也谓其肆为防佞傍若无人也其所以如此取王之宠如贪饮食之人务自饱足而已又言防佞之人已自如此而王又好防以来之如猱喜升木又敎之涂喜着又附之其曰君子有徽猷小人与属者徽美也猷道也君子有所美之道则小人争趋而为之矣其七章八章又述骨肉相怨之言云王踈九族而好防佞如此亡无日矣如雨雪见日而将消也莫肯下遗式居娄骄者谓王不以恩意下及九族而自为骄傲也如蛮如髦言骨肉相视如化外无礼义仁恩也
　　菀柳
　　论曰郑笺上帝云者愬之也以谓诗人呼上帝而告之曰幽王暴虐甚使我中心悼病然则上帝与甚蹈当分为两句岂成文理考于诗意亦岂得通俾予靖之后予极焉训靖为谋又以谓假使我朝王王留我谋政事王信谗不察功考绩后反诛放我如郑此说则诗人方呼天言王不可朝其下文遽言王使我谋之初无假使朝王之语郑何从而得之可知其臆说也君子不逆诈而诗人假使朝王王必留我谋而又后必诛我于义皆必不然也彼人之心以为斥幽王言王心无常不知所届考诗初无此意又与下文不属盖亦其失也
　　本义曰不尚尚也蹈动也谓警动也靖安也诗人言彼菀然茂盛之柳尚可以依而休息而幽王暴虐不可亲今天警动我使我无自昵近之又使我安之以待其极其二章之义皆同惟言后予迈焉谓待其可往朝则往焉其卒章言彼鸟之飞犹能戾天而人心何之不可我则独安然当此虐王之时将罹其凶祸而不去盖诸侯怨叛之辞也録之以见幽王之恶人心离叛如此而王不悔改也
　　白华
　　论曰白华据序意言幽王黜申后而立襃姒致下国化之亦多弃妻而立妾周人推本其事由襃姒淫惑幽王窃居后位故使下国之人效之立妾为妻正妻被弃而王不能治也然则周人作诗本为下国之人以妾为妻尔毛郑二家所解终篇不及下国之人妻妾事此其所以失也且序言刺幽后而郑以诗所谓之子为斥幽王硕人为斥幽后今考诗八章五章常言之子则是刺幽王者多矣何得序独言刺幽后也硕人者大人尔毛既以为斥襃姒遂解为妖大之人此又其穿凿也今考诗意言之子者弃妻斥其夫也所谓硕人者乃刺幽后尔又序言以妾为妻以孽代宗虽为两事而其实一也盖妾子为孽妻子为宗既升妾为妻则自然其孽子为适矣今考诗但述妻妾之事而无及适庶之语乃作序者因言及之尔
　　本义曰白华以为菅白茅以为束言二物各有所施可以并用如妻妾各有职可以并居而之子乃独逺弃我而不见容彼英英然白云者于彼菅也茅也皆覆露之而无所择而君子之于妻妾亦当均其恩爱无异而之子乃独弃我盖由天道艰难而使之子心不善也歩犹行道也滮池北流浸彼稻田者自髙而及下也言化自上行而及下也此刺王及后也硕人者大人也王后是矣樵彼桑薪卬烘于煁者物失其所也桑薪宜爨烹饪而为燎烛弃妻自伤失职者由幽后化之然也鼔钟于宫声闻于外者言王后为恶于内而声达于外使人效之而之子懆懆然弃逐我使我迈迈而去也迈往也有鹙在梁有鹤在林言二物皆非其所处如妾不冝居正位而妻不宜被逺弃也亦由襃姒夺据后位而下效之也鸳鸯戢翼雌雄相好之鸟也言之子二三其德曾此鸟之不如也有扁斯石履之卑兮言至贱之物当常在人下而为人助也扁石乘石也人履以升车者也弃妻指此石常在人下而助人升者如妾止当在下而佐人尔今之子逺我而进彼使我病也
　　渐渐之石
　　论曰序言戎狄叛之荆舒不至乃命将率东征盖序诗者言幽王暴虐致天下离心因言戎狄已叛而荆舒又不至尔然考诗之文惟言东征则是此诗但述征荆舒也郑氏泥于序文遂以渐渐之石比戎狄不可伐山川悠逺为荆舒之所处且戎狄无不可伐之理如文王征犬戎宣王伐玁狁但幽王自不伐尔就使戎狄为不可伐幽王置而专讨荆舒则是幽王知所伐矣复何刺哉何国无山川岂独荆舒有之此又不通之论也维其劳矣者诗人述东征者自诉之辞也郑以为荆舒之国劳劳广阔何其舎简易而就迂回也不皇者诗人之常语郑于此独以皇为正至不皇出矣为不能正荆舒令出使聘问于王此尤臆说也豕渉波月离毕但将雨之兆尔毛说是也郑曲为比兴又汗漫而不切盖其衍说也本义曰渐渐髙石与悠悠然长逺之山川皆东征之人叙其所歴险阻之劳尔不皇朝矣者谓久处于外不得朝见天子也其二章云不皇出矣者谓深入险阻之地将不得出也豕渉波而月离毕将雨之验也谓征役者在险阻之中惟雨是忧不皇及他也履险遇雨征行所尤苦故以为言












　　诗本义卷九
　　钦定四库全书
　　诗本义卷十　　　　　　宋　欧阳修　撰文王
　　论曰呜呼语有之曰众口铄金积毁销骨岂虚言也哉文王之甚盛徳所以贤于汤武者事殷之大节尔而后世诬其与纣并立而称王原其始盖出于疑似之言而众说咻然附益之遂为世惑可不愼哉泰誓曰惟十有三年师渡孟津武成曰诞膺天命惟九年大统未集此所谓疑似之言也而毛郑于诗谓文王天命之以为王又谓文王听虞芮之讼而天下归者四十余国说者因以为受命之年乃改元而称王由是以来司马迁史记及诸防纬符命怪妄之说不胜其多本欲誉文王而尊之其实积毁之言也然而学者可以断然而不惑者以孔子之言为信也孔子曰三分天下有其二以服事殷此一言者杨子所谓众辞淆乱质诸圣者也至于虞芮质成毛郑之说虽疑过实然考传及笺初无改元称王之事未害文王之为文王也惟雅之序言文王受命毛以为受天命而王天下郑又谓天命之以为王云者惑后学之尤甚者也诗人之意以谓周自上世以来积功累仁至于文王攻伐诸国威德并着周国自此盛大至武王因之遂伐纣灭商而有天下然以盛徳为天所相而兴周者自文王始也其义如此而已故序但言受命作周不言受命称王也且诗人述作周之业归功于其父而言国之兴也有命自天此古今之常理初无怪妄之说也书曰天之厯数在尔躬又曰天旣讫殷命又曰勦絶天命之类其言甚多盖古人于兴亡之际必推天以为言者尊天命也如毛郑之注文王则是天谆谆命西伯称玉尔此所以失诗本义而使诸家得肆其怪妄也说者但言殷未灭时文王自称王于一国之中理已为不可况毛郑于此诗言商之子孙众多有国者皆在文王九服之中又言殷之诸侯来助文王祭者皆自服殷之服此二者皆是殷已灭之事若如毛郑之说是文王已灭殷而尽有天下矣此又厚诬文王之甚者也诗曰于缉熙敬止诗屡言缉熙毛郑尝以为光明不知其何据也尔雅云缉熙光也尔雅非圣人之书考其文理乃是秦汉之间学诗者纂集说诗博士解诂之言尔凡引尔雅者本谓旁取他书以正说诗之失若尔雅止是纂集说诗博士之言则何烦复引也颂敬之云学有缉熙于光明毛郑说以为学有光明于光明谓贤中之贤此穿凿之尤甚者许愼说文熙燥也孔安国传尚书熙广也他书或训为安或训为和随文义各自不同而此熙训广近是矣缉绩也绩者接续而成功也缉熙云者接续而增广之也骏命不易当音难易之易
　　本义曰文王在上于昭于天者据武王以为言也言武王虽灭殷而有天下然由文王在上其德昭著于天也周虽旧其命维新者据后稷公刘以来为言也言周自上世以来为周久矣至文王始受天之眷命而兴盛也有周不显乎自文王而显大矣其显不是帝命乎是帝命也文王陟降在帝左右者谓其俯仰之间常如在帝左右言为天所亲辅也亹亹文王令闻不已陈锡哉周侯文王孙子文王孙子本支百世者言勉勉勤修文王之业使文王之善闻流于后世者不止能如此乃是周之君而可以为文王之子孙也子孙能勉勉不坠文王之令闻则本与支皆可传于百世也子武王孙成王也凡周之士不显亦世世之不显厥犹翼翼思皇多士生此王国王国克生维周之桢济济多士文王以宁者言周之兴也不独其君因其世徳其众士佐文王成功业者亦世有显名而谋事忠敬惟此多士生于周国为干事之臣文王用之以宁周邦也穆穆文王于缉熙敬止假哉天命有商孙子商之孙子其丽不亿上帝旣命侯于周服者以戒成王也言美哉文王之徳于此乎当续而广之敬愼不坠大哉天命商之子孙数甚众多而上帝乃命之为周诸侯昔也天命为商之蕃屏而今也乃命为周诸侯由商王失徳而天夺之周有世徳而天子之天所予夺惟徳所在而无常主故又曰侯服于周天命靡常也殷士肤敏祼将于京厥作祼将常服黼冔者诗人旣先引商王子孙以戒成王又引商之众士以戒周之羣臣以谓殷之众士乃服其服而来助周祭犹服殷服者见其亡国之故臣也故引以戒周臣使亦无失其世徳以配天命而求福禄旣又丁寜之曰当知殷之未失众心之时故能配上帝宜鉴殷之亡知天命之不易无使天命至尔躬而止当明善闻常虞度殷之兴亡皆自天也其卒章又言天无声臭其命难知但效法文王所为则可以使万信天之辅有徳也
　　棫朴
　　论曰棫朴五章毛于其四章所解絶简莫见其得失其首章棫朴之义颇详而二家之说相违然毛得而郑失也诗人本以文王能官贤才任国大事故美之如郑说则豫斫棫朴将祭而积薪乃贱有司之末事民庶人人能之诗人必不以此为能官人也郑所以然者牵于二章奉璋之说也奉璋助祭与积薪事不同然能奉璋助祭亦止能官人之一事尔不必连首章言之且官人之职多矣岂专于祭祀乎自倬彼云汉而下二章如郑说更无官人之意但泛述法度为政等事汗漫而无指归此皆其失也
　　本义曰诗人言芃芃然棫朴茂盛采之以备薪槱以喻文王养育贤才美茂官之以充列位而王威仪济济然左右之臣趋而事之以见君臣之盛也其二章言在宗庙则奉璋助祭皆髦俊之士其三章言舟之行水由众人以楫櫂之如王之治国必众贤居官以共济其曰周王于迈六师及之者又言王有所征伐则六师皆从以见王所官人入宗庙居军旅皆可用言文武之材各任其事也其四章言云汉在上为天之文章犹贤才在朝为国之光采其曰周王寿考遐不作人者作动也言文王能官羣材各任其职王但享寿考邈然在上无所动作于人而国自治也盖言官人之成效也其卒章又言金玉之质美矣必待追琢而成文章以喻臣下虽有贤才必待奬用而成徳业又言王当勉勉用人而但提其纲纪尔
　　思齐
　　论曰序言思齐文王所以圣也郑云非但天性徳有所由成盖言文王所以圣者由其母大任之贤也然则思齐之义主述大任之德能致文王之圣尔今诗四章郑笺自惠于宗公而下三章皆了不及大任雝雝在宫肃肃在庙又以为文王在辟雍羣臣助王养老在宗庙羣臣助祭等事考序及诗皆非诗人本意其为衍说失诗之防逺矣惠于宗公郑以为顺于大臣据诗上文云大姒嗣徽音则百斯男是方述大姒之德遽云顺于大臣便为文王之事其下文又别述神无怨恫上下文义何由联属毛以无射为无厌郑读射为射御之射谓不显亦临无射亦保皆观礼于辟雍之人以不显为有贤才之质而不明者无射为无射才者且夫观礼本欲化人虽狂愚之人皆得观岂限贤才之质自古王者在辟雍未闻必须能射者方得观礼就如郑说不明无射之人皆来观礼亦前世之常事不足彰文王之圣不闻亦式以为有仁义之行而不闻逹者不谏亦入以为有孝弟之行而不能谏诤者皆得助祭于庙且诗但云不显亦临无射亦保郑何据而知是在辟雍之人不闻亦式不谏亦入何据而知是在宗庙之人不闻何据知为仁义不谏何据知为孝弟学者穿凿之弊至于如此毛以思齐为思庄以文理推之当读如见贤思齐之齐也本义曰文王所以圣者世有贤妃之助也自大姜大任以至大姒相继有贤德也其可思而齐者大任也可思而爱者周姜也大任文王之母也大姜大国之妇也京大室国也言大姒每思慕任姜而继其美声有不妒忌之贤而子孙众多又能辅佐君子顺事先公而神无怨怒宗公先公也言周世有贤妇人文王幼育于贤母长得贤妃之助以成其德其徳广被由内及外由近及逺自亲者始故曰刑于寡妻至于兄弟以御于家邦雝雝在宫肃肃在庙者言文王平居在宫中则雝雝然而和有事在宗庙则肃肃然而敬不显亦临无射亦保言不以人所不见而怠常端庄若有所临又无厌倦而能守其常也保守也肆戎疾不殄烈假不瑕戎众也烈光也假大也言文王之应于事虽众多敏疾而不絶其施于事者光大而无瑕也不闻亦式不谏亦入者式法也言事有虽未尝闻举必中法也又不待敎谏而能入于善也毛谓性与天合者是也诗人旣述文王修身之善能和敬于人神而出处有常度又述其遇事之聦明所为皆中理然后本其所以圣者由生于贤母防被养育而至成人也故曰肆成人有德小子有造言文王有成人之徳自其为防小之子而养育成其性也旣又推广而言曰不独文王古之人自其防小敎育无厌倦则皆有名誉为俊髦之士矣
　　皇矣
　　论曰据序但言文王修徳最盛而考诗则上述大伯玉季又多言文王征伐之事盖诗人言周世德所积至文王又着功业而德最盛也诗谓二国者毛以为夏殷者非也且诗述文王何因逺及夏世而终篇无殷事则毛说非矣郑谓二国为纣及崇侯者崇侯是其一也纣亦非也诗谓四国者毛以为四方郑以为密阮徂共者郑亦非也郑所谓国者皆不见于前书莫可知其是否惟据诗称密人则密可知为国也又曰以伐崇墉则崇可知为国也其曰以按徂旅侵自阮疆二者亦似国名而知非者以上下文考之义不能通故也且郑以密阮徂共为四国以充上维彼四国之文而数外又有串夷及崇诗人不应前以四国为目而后列六国上章先阮而后徂下章先徂而后阮共则不复再见密但言不恭而不言侵伐崇不在四国之数反着其伐功最详其先后无次详略失宜诗人之作不应如此絶无伦理此所以难通也阮徂共旣不可为国则四国当从毛说为四方诗云四国顺之又云四国是皇又云正是四国诗人之语此类甚多然毛云侵阮遂往侵共以徂为往是矣而犹以阮共为国者亦非也今以文考义止于侵密伐崇二事尔且诗云密人不恭敢距大邦侵阮徂共若如郑说以上下文考之乃是密人有不恭距命之罪不被讨而徂阮共三国以无罪见侵理必不然毛传亦同但以徂为往小异尔大义皆失之也或曰密人距周之侵三国尔是亦不然且诗人本欲称述文王之功业若周侵三国而密人距之则密亦有罪矣就如郑说阮则侵而服徂则仅能止其旅共则不见胜败密则未尝加讨是文王有所举邻国不顺而不能讨所侵之国又无必胜之功然则何以为功业何以示威徳诗人亦何足称述哉所以知其不然也而为毛郑之学者又谓周侵三国召兵于密而不从者尤疎也阮共当是密国地之别名如周有岐邠丰召也串夷依毛传则义通如以为昆夷则上下文义絶不相属故当从毛也诗旣止述侵密伐崇则上文二国当是密及崇也度明长君顺比七者皆古今常言毛郑曲为训义虽未害文理然于义为衍去之可也
　　本义曰皇矣之首章言大哉天乃赫然下视四方求民之所归定见此密崇二国失政而暴乱乃于彼四方诸国谋度孰可定民者而天意迟久之愼其所择旣憎二国之自大乃眷然顾周与之使宅西土其政不获谓失为政之道也耆迟久也其二章乃本周作宇之始岐周之民乐就有徳皆共刋除树木而营理邑居帝亦迁就以成周家之徳累世积习常久而增大遂以配天而受命天立厥配者谓立其徳可配天者以为君也受命旣固者谓世积徳久也其三章言帝视岐周之山柞棫松柏皆拔起茂盛谓其土地肥美可以建国乃使之作周邦以配天而推其始自大伯王季言此王季能友其兄大伯使让已以传圣子而余庆流光后世子孙受天之禄无丧失遂至奄有天下其四章又言王季之徳昭明克可以君长大邦而文王顺承比合其世徳而无改遂受天福及于子孙悔改也其五章言天谓文王无信从诸侯之跋扈贪羡者宜先据可胜以临之无信而从之也岸髙也当先据髙以制下谓诸侯有暴乱者先修威徳以待之故密人不恭则赫然奋怒整其师旅以侵之兵入其国自阮至共而止其不伐灭其国者但其威不灭人之国以为德所以厚周之福而示天下其六章又言周师先据胜地然后侵之而密人不敢有其冈陵水泉密人旣服外患己除乃度善原于岐渭之间以定周国其七章言天谓文王我怀尔明徳深厚不外为声形又不大为变革使人不识不知如天于万物使人不见其所为防德而不自知故诸侯不识文王之德者反助纣无道与周为仇敌者崇侯是也当率尔兄弟之国以往伐之其八章又言周师攻具之盛而崇城髙大难攻而周师执生献馘祷兵而伐之遂以灭崇而威德加于四方无敢侮戾者言天下之心遂归周也一侵一伐未必能使天下皆归诗人上述伐崇皆先言帝谓者古人举事必称天于兴师讨伐尤托天命如天讨有罪肃将天威恭行天罚之类是也侵密而外患息乃定邑居伐崇而威德着则四方皆服诗人虽推大祖宗之功务极其美然功业大小次第先后亦自有伦也
　　生民
　　论曰妄儒不知所守而无所择惟所传则信而从焉而曲学之士好竒得怪事则喜附而为说前世以此为六经患者非一也后稷之生说者不胜其怪矣不可以遍攻攻其一二之尤者则众说可从而息也毛谓姜嫄者帝喾髙辛之配也髙辛为天子以鸟至之日亲祠于郊禖以求子姜嫄从帝喾而见于天将事齐敏天歆飨而降福乃生后稷姜嫄以后稷生异于人欲以显其灵乃寘于隘巷而牛羊辟之又寘于平林而林间人收取之又寘于冰上而有鸟以翼覆借之于是姜嫄知有天异乃往取而育之郑谓姜嫄非帝喾之配乃髙辛氏后世子孙之妃尔髙辛后世不为帝矣得用天子之礼祠髙禖者为二王后故也又谓当祠髙禖时有上帝大足迹姜嫄履其指拇歆然感而有身遂生后稷以无人道而生子惧人不信乃寘之隘巷等处以显其异凡怪妄之说使诸家合辞并力以相固结若折以至理犹可攻而破之况二家自相乖戾如此也今各以其所自为说者反攻之则亦可以屈矣毛郑之前世已传姜嫄之事也今见于史记者是矣初无髙禖祈子与欲显灵异之事也直言姜嫄出履大人之迹生子惧而弃之及见牛羊不践等事始知为异儿遂育之尔就其妄说犹若有次第至二家解诗乃各增损其事以迁就已说毛能不信履迹之怪善矣然直谓姜嫄从髙辛祠于郊禖而生子则是以人道而生矣且有所祷而夫妇生子乃古今人之常事有何为异欲显其灵而以天子之子弃之牛羊之径及林间冰上乎此不近人情者也毛传啇颂亦言髙辛次妃简狄以鸟至之日祀髙禖而生契与姜嫄生后稷事正同其先生契也未尝以为异其后生后稷岂特骇而异之乎此又理之不通矣五帝君臣世次至周以后已失其传盖其相去千五六百嵗嵗久不能无讹缪而无所考正矣今史记本纪出于大戴礼世本诸书其言尧及契稷皆为帝喾之子先儒以年世长短考之理不能通固难取信而郑又自惑于防纬专用命厯序言帝喾传十世因以尧契皆不为喾子而犹以后稷爲喾后世子孙谓尧不徒非喾子亦非髙辛氏之族故以后稷于尧世为二王之后其言无所稽据而皆由其臆出夫天命有徳以王天下此圣贤之通论也天生圣贤异于众人理亦有之然所谓天命有徳者非天谆谆有言语文告之命也惟人有徳则辅之以兴尔所谓天生圣贤者其人必因父母而生非天自生之也诗曰维岳降神生甫及申申甫皆父母所生也郑则不然直谓后稷天自生之尔夏有天下四百余嵗而为商商有天下六百嵗而为周如郑之说是天不因人道自与姜嫄歆然接感而生后稷其传子孙一千歳后为周而王天下且天旣自感姜嫄以生后稷不王其身而王其一千嵗后之子孙天意果如是乎无人道而生子与天自感于人而生之在于人理皆必无之事可谓诬天也盖毛于史记不取履迹之怪而取其讹缪之世次郑则不取其世次而取其怪说三家或异或同诸儒附之驳杂纷乱附毛说者谓后稷是帝喾遗腹子附郑説者谓是苍帝灵威仰之子其乖妄至于如此夫以不近人情无稽臆出异同纷乱之说逺解数千嵗前神怪人理必无之事后世其可必信乎然则生民之诗孔子之所録也必有其义盖君子之学也不穷逺以为能阙所不知愼其传以惑世也阙焉而有待可矣毛郑之说余能破之不疑生民之义余所不知也故阙其所未详
　　鳬鹥
　　论曰鳬鹥序言太平之君子能持盈守成神祗祖考安乐之者但言人神和乐而已其曰鳬鹥在泾在沙谓公尸和乐如水鸟在水中及水旁得其所尔在沙在渚在潨在亹皆水旁尔郑氏曲为分别以譬在宗庙等处者皆臆说也于诗大义未为甚害然学者戒于穿凿而汨乱经义也
　　假乐
　　论曰假乐序所以但言嘉成王而不列所嘉之事者以诗文意显更无他事可陈大意止于臣民嘉美成王之徳尔而郑氏乃以宜人为能官人成王徳美甚众不应独言其官人若专为官人而作则序当见诗人之意况考文求义理不然也其二章言子孙千亿宜君宜王则不愆不忘当为戒其后世无忘成王之法尔而郑以为成王循用周公之礼法者亦非也燕及朋友非谓燕饮之燕也语曰子之燕居则燕私之燕也三者皆为小失然旣汨诗义则不可以不明燕及朋友与以燕翼子义同
　　本义曰诗人言大哉可乐者彼成王君子有显显之德以宜其人民而受天之禄为天所保右而命之以为王也其二章言成王福禄及其子孙之众世世宜为君王又戒其子孙常循用成王之典法无使过差忽忘也其三章言成王外有威仪内有令德其临下无有怨恶于人率用羣臣以共治之王享其福禄緫其纲纪而已其卒章言在燕私则朋友在公朝则卿士皆当共爱于王而不解于位民乃得安息也








　　诗本义卷十
　　钦定四库全书
　　诗本义卷十一　　　　　宋　欧阳修　撰卷阿
　　论曰卷阿言召康公戒成王求贤用吉士毛郑二家所解得诗义者多矣而其所失者三诗曰有冯有翼有孝有徳以引以翼毛以为道可冯依以为辅翼得之矣而郑谓冯为冯几有孝为成王有徳为羣臣言王之祭祀择贤者以为尸豫撰几择佐食尸之入也使祝賛道扶翼之据诗十章其九章皆言用贤不应忽于此章三句特言祭祀用尸之事于其本章岂弟君子四方为则义已不伦而以上下章文义考之絶不相属且诗本无祭祀之事此郑之失一也诗曰鳯凰于飞翽翽其羽亦集爰止者谓吉士来居王朝如凤凰来集鳯凰世所稀见之鸟故诗人引以喻贤臣难得王能致之其义止于如此尔而郑以亦集爰止为众鸟也谓众鸟慕鳯凰而来喻贤者所在羣士慕而往仕且诗人但言亦集爰止安知亦为众鸟如下章亦傅于天岂可鳯自来集而众鸟上传于天此理不通灼然可见且诗人言亦者多矣皆是连上为文未尝以亦别为他物也郑又言因时鳯凰至故以为喻考于诗书成王时未尝有鳯至此其失者二也诗曰鳯凰鸣矣于彼髙冈梧桐生矣于彼朝阳菶菶萋萋雝雝喈喈者言鳯鸣髙冈而集于梧桐之上梧桐则菶菶萋萋然茂盛鳯凰则雝雝喈喈而和鸣以喻成王能致贤士集于朝君臣相得而乐也故其下文遂言君子车多而马闲谓其得优游之乐也而毛谓梧桐太平而后生朝阳且梧桐世所常有之木无时不生诗人言生朝阳者取其向阳而茂盛尔安有太平然后生朝阳之理此妄说也郑又谓梧桐生犹明君出生于朝阳犹君徳之温仁者亦衍说也此其失者三也
　　荡
　　论曰诗人言上帝者多矣皆谓天帝也而毛郑惟于板及此诗以上帝为君王意谓斥厉王者皆非也荡自二章以下每言文王曰咨咨女殷商者自是诗人之深意而郑谓厉王弭谤穆公不敢斥言王恶故上陈文王咨嗟殷纣以切刺之者亦非也厉王之诗多矣今不暇逺引如荡之前板也所谓靡圣管管天之方虐之斥王之言多矣荡之后抑也所谓其在于今兴迷乱于政顚覆厥徳荒湛于酒之斥王之言多矣岂凡伯卫武公敢斥而独召穆公之不敢也盖郑见诗为厉王作终篇不刺王而但述殷商不得诗人之意所以云然也郑又谓天降滔徳是厉王施倨慢之化者亦非也且诗终篇述殷纣不宜中取一句独斥厉王此理难通矣至于流言以对笺云王若问之则以对侯作侯祝谓王与羣臣乖争而祝诅郑意皆谓厉王者皆非也荡荡广大也谓荡然无限畔也序言天下荡荡无纲纪文章者谓天下广大无纲纪条理以治之也文章条理也郑不达此意以荡荡为法度废坏遂失诗义矣凡人善恶有大小故作诗之意从而有深浅时君之过恶小则劝戒之而已宣王之有规诲成王之有戒之是也其过恶已大然尚可力救之庶几能改则指其事而责诮之凡言刺者皆是也其过恶已甚顾力不可为则伤嗟而已盖刺者欲其君闻而知过伤者顾其君不可与言矣直自伤其国之将亡尔然则刺者其意浅故其言切而伤者其意深故其言缓而逺作诗之人不一其用心未必皆同然考诗之意如此者多盖人之常情也荡之序云召穆公伤周室大坏也是穆公见厉王无道知其必亡而自伤周室尔所以言不及厉王而逺思文王之兴也能事事以殷为鉴因叹人事常有初而无终以谓初以文王兴终以厉王坏也诗人所陈殷商之事自其初用小人至于大命倾亡其训义则毛郑得之矣所失者诗之大义也
　　本义曰召穆公见厉王无道而伤周室将由王而隳坏乃仰天而诉曰荡荡上帝乎此厉王者下民之君也天之祸福于人其应甚疾而尊严之威可畏乃命此多邪辟之王以君天下遂言天之生民其命难信谓天果爱斯民乎则宜常命贤王奈何有初而无终谓初则命文王终则命厉王也其二章以下乃条陈王者之过恶言此等事皆殷纣所行文王咨嗟以戒于初而厉王践而行之于终也其曰枝叶未有害本实先拨者谓纣时宗庙社稷犹在天下诸侯未尽叛但王自为恶盈满而祸败尔盖穆公作诗时周室尚存然知其必亡者以王为无道根本先坏尔王者国之本也又曰殷鉴不逺在夏后氏之世者言非独文王之鉴殷殷之初兴亦鉴夏之亡矣谓今旣然则后之兴者当又鉴厉王也此言伤之尤深者
　　抑
　　论曰序言卫武公刺厉王亦以自警也考诗之意武公为厉王卿士见王为无道乃作诗刺王不自脩饰而陷于过恶其诗泛论人之善恶无常在人自脩则为哲人不自脩则为愚人尔其意虽以刺王不自脩而陷于不善然其言大抵泛论哲人愚人因以自警也盖诗终篇泛论之语多指切厉王之语少而毛郑多以泛论之语为刺王如靡哲不愚谓王政暴虐贤者佯愚之是矣皆非诗义也郑于荡谓召穆公畏王监谤不敢斥言王而逺引殷商于抑则以小子皆为斥王何前后之不也召穆卫武厉王时人不宜相异如此畏监谤而不敢斥理实不通然臣斥其君为小子义亦难安也今徧考诗书称小子者多矣皆王自称为谦损自卑之言也未见臣呼其君为小子者也书曰小子封小子胡君命其臣可也周公呼成王为孺子者成王防周公属亲而尊其语或然其曰公将不利于孺子者主言成王之防疑周公害之犹言欺儿尔理亦通也卫武于厉王非如周公之尊亲而厉为暴虐之长王斥以小子而乳臭待之理必不然况考诗义亦非也诗云相在尔室尚不愧于屋漏者不欺暗之谓也神之格思不可度思者言幽则有神亦不欺暗之谓郑引礼祭于奥旣毕改设馔于西北隅神之来止不可度知况可于祭末而有厌倦乎此衍说也考诗上下文直谓脩愼容德为人仪法尔了不渉祭祀之事也诗又曰彼童而角实虹小子盖言事有是非相乱者尔郑谓童羊譬王后与政事又言天子未除防称小子以上下文考之殊无伦次亦其衍说二者尤汨乱诗义者也至于分断章句皆失其本旣害诗义不可以不正也诗句无长短之限短或一二言长至八九言取其意足而已罔敷求先王克共明刑当以九言为一句也
　　本义曰武公刺王不脩愼其容德而陷于不善其首章曰抑抑威仪维徳之隅云者泛言人当外谨其容止则举动不陷于过恶是其威仪为徳之亷隅也人亦有言靡哲不愚云者谓哲人不自脩愼则习陷为昬愚矣如书云惟圣罔念作狂也庶人之愚亦职维疾云者谓众人性本善而初不明不能勉自开发而终为昬愚者譬人之疾是其不幸尔哲人之愚亦维斯戾云者言哲人性明而本善惟不自脩慎而习陷于过恶终为愚人者自戾其性尔此虽泛论人之善恶在乎自脩慎与不脩慎以讥王而勉之亦以自警其怠忽也其二章曰无竞维人四方其训之云者竞彊也亦泛言莫彊于人乃以一身所为而训道四方谓以天下为己任可谓自彊者也有觉德行四国顺之云者觉警动也言德行脩着可以动人则四国服从矣谓一日克己而天下归仁也二者为君天下者言也訏谟定命逺犹辰告敬愼威仪维民之则云者言君天下者欲使四方四国训道而服从其君臣相与谟谋以出命令逺虑深图而以时相告戒者其要在一言而已敬愼威仪以为民法尔谓修身而天下服也一章二章皆泛论下章乃专以刺王其三章曰其在于今兴迷乱于政顚覆厥德荒湛于酒云者指时事以刺王也女虽湛乐从弗念厥绍罔敷求先王克共明刑肆皇天弗尚如彼泉流无沦胥以亡云者言王荒于湛乐不思继绍文武之业又不求先王所作之典刑不知为恶者有戮乃躬自陷于罪咎而皇天不祐则大戮当至如泉水之流泛滥无不被而君臣皆将灭亡也其四章曰夙兴夜寐洒埽廷内维民之章脩尔车马弓矢戎兵用戒戎作用逷蛮方云者刺王有廷内知日夕洒埽以示人严洁而不知脩饬其身以自洁其容徳又刺王知脩戎备以防兵乱御夷狄而不知脩身以逺祸败逷与惕同谓警惕之也其五章曰质尔人民谨尔侯度用戒不虞云者敎王此所以防祸乱也质定也安定人民谨守为君之法度此乃以防非意之事也愼尔出话敬尔威仪无不柔嘉云者亦敎王自脩也谓愼出话敬威仪不犹愈于洒埽廷内与脩戎备乎谓王知严洁其廷之勤而不知脩饬其身之要知防兵戎于外知备夷狄于逺而不知敬愼近在其身而可以逺祸也其六章曰白圭之玷尚可磨也斯言之玷不可为也云者又戒王之愼出话也无易由言无曰苟矣莫扪朕舌言不可逝矣云者谓言不可苟虽莫有持我舌者而言不可以妄出也其七章曰无言不雠无德不报恵于朋友庶民小子子孙绳绳万民靡不承云者又戒王愼言与徳谓善恶各有其报当施徳于朋友庶民小人皆使懐惠则王子孙之众世世为万民承顺谓施德自其身者子孙犹将报也视尔友君子辑柔尔顔不遐有愆云者又戒王起居左右当友君子和柔其顔以接之以习为善道则庶几逺罪也不遐遐也诗人语常如此其八章曰相在尔室尚不愧于屋漏无曰不显莫予云觏云者不欺暗也神之格思不可度思矧可射思云者谓君子非徒不以不我见而自欺又有神鉴于幽而不可测宜常畏惧而不可怠忽也此又戒王不惟自脩于显又当不懈于幽隐也射厌也厌怠也其九章曰辟尔为德俾臧俾嘉淑愼尔止不愆于仪不僭不贼鲜不为则云者谓臣民法王之为徳当使称善而美之则冝愼其举止不愆于仪而不至于僭差而贼害则民罕有不效以为法者谓人心乐善惟上所为是效其下章乃刺王之不然其十章曰投我以桃报之以李言有徳而应以类也谓上若脩徳以示下则下当为善以应之也彼童而角实虹小子云者言失所望也谓下当效上之为善而上反为恶使民无所效譬犹当童而反角使小人惑乱而不知所从也荏染柔木言缗之丝温温恭人维德之基云者泛言人必先观其质性之如何也谓木必柔忍然后可以缗丝人必温恭然后可以脩德其十一章曰其维哲人告之话言顺德之行其维愚人覆谓我僭民各有心云者又泛言哲人可敎愚人不可敎如此其下章乃以刺王其十二章曰于乎小子未知臧否匪手携之言示之事匪面命之言提其耳云者刺王之不可敎告而武公自悔也小子者武公自谓也未知臧否者不度可否也言我小子不度可否而欲敎告王以善道非徒引其手而指以所从乃取己验之事以示之欲其信非徒对面语之乃提其耳而告之欲其听而王终不信听也借曰未知亦旣抱子民之靡盈谁夙知而莫成云者武公己自悔而又自解也抱持也谓扶持也假使我未知可否而遽敎告王然我为卿士当扶持王虽遽敎之不为过也惟人不自满者何人蚤有知而不成其德言自是王心自满敎不可入尔其十三章曰昊天孔昭我生靡乐云者武公自伤丁此时也视尔梦梦我心惨惨诲尔谆谆听我藐藐匪用为敎覆用为虐云者君暗于上臣忧于下臣言甚至而君听甚忽不以为德而反以为罪也借曰未知亦聿旣耄云者言使我不知如此之难而敎告王然我亦老矣今而不言恐后遂死而不得言也其十四章曰于乎小子告尔旧止听用我谋庶无大悔云者不忍弃王而不告也言我小子所告尔者非我妄言皆据旧事之已然者庶几听我犹可不至于大悔也天方艰难曰丧厥国取譬不远昊天不忒回遹其德俾民大棘云者急辞也言天方将丧我国不暇远引前世兴亡之验天之于人福善祸淫不差忒言王为恶必及祸也而王方为邪辟使民困急言天爱民必降祸罚于王也
　　桑柔
　　论曰桑柔之序但云芮伯刺厉王而不言所刺之事盖厉幽暴虐之王其政昬乱人民劳苦上下愁怨王之过恶甚多故序不能以徧举也其于兵役亦是暴政之一事宜或有之然考厉王事迹据国语史记及诗大小雅皆无用兵征伐之事在此桑柔语文亦无王所征伐之国凡郑氏所谓军旅久出征伐士卒劳苦等事皆非诗义也军旅久出士卒劳苦是大举兵也在于朝廷乃一大事宜有所伐主名与其胜败事迹不应诗无明文序又不言旁稽史传皆无其事不知郑氏何据而为说也诗曰菀彼桑柔其下侯旬捋采其刘瘼此下民据诗但以桑无叶不能荫覆人喻王无德不能庇民尔郑以诗言捋采其刘乃云羣臣恣放损王之德者亦非诗人本意也又曰谁能执热逝不以濯者厌乱之辞也郑以为治国之道当用贤者不惟取喻疎逺又与下文意不联属亦非诗义也其余小失甚多至其本义理自可见故不复具列也毛于刺厉之诗常以昊天上帝为斥王至此一篇郑独以昊天为上天郑旣不从可知毛说非矣本义曰桑柔捋采病此下民者以桑无叶不能防人喻王无德不能庇民也他木皆有枝叶而诗人独以桑为喻者惟桑以叶用于人常见捋采为空枝而人不得防其下故以为喻也四牡骙骙臣吏奔走于道路也旟旐有翩庶民召集于兵役也此臣民劳苦之辞也暴虐之政臣民劳苦不息则祸乱日生而不可平夷无国不至于泯灭民人虽众皆为烬矣黎众也此泛言暴政之为害有国必灭有民必尽旣则叹嗟哀王为国所行之道方频急如此也靡所止疑云徂何往者谓欲止则不知所安欲行则不知所往此臣民劳苦怨诉之辞也君子实维秉心无竞谁生厉阶至今为梗者民归其咎于上之辞也言诸君子本无彊争之心而何人生此祸乱之阶为今人之病意若祸有根原其来也逺而今人适遭之尔其实刺祸由王致也我生不辰逢天僤怒谓不幸生此虐王之时天方降怒于王而臣民遭此乱亡之祸也自西徂东靡所定处者不知逃乱之所也多我觏痻孔我圉者谓民疲病矣又急迫之以御捍寇盗为谋为毖乱况斯削者刺王谋事不愼乱日滋而国日削也告尔忧恤诲尔序爵谁能执热逝不以濯其何能淑载胥及溺者言王之臣遭王虐政如蹈水火也序爵者谓外则守土公侯伯子男内则在位公卿大夫士也告诲之者谓芮伯也告王以可忧之事诲王以方今外内守土在位之臣皆有去王之心谓遭王暴虐思得贤君以纾患如执热者孰不思往就水涤濯其烦也旣以火喻矣则又曰今羣臣逃祸不暇何能自守善道譬如遇水患者不思逃避以苟免则相与就溺矣是谓厌乱之辞也如彼遡风亦孔之僾者芮伯旣以祸乱日滋而国家日削羣臣各懐去就之心以告诲王可忧可恤而王不能听如彼向风而叹未必闻也盖呼声者顺风则闻速而逺逆风则难故以为喻也民有肃心荓云不逮好是稼穑力民代食者言民本无怠惰之心而不逮于事者言王尽民之力于稼穑而重敛之为羣臣禄食也稼穑维寳代食维好者言稼穑可寳当以禄养贤才而刺王不然也天降丧乱灭我立王降此蟊贼稼穑卒痒哀恫中国具赘卒荒靡有旅力以念穹苍者言天降丧乱将灭亡我王室而歳又蝗螟为灾稼穑尽病哀痛羣臣具列于位如赘疣而使中国卒至荒乱无有同力以念天灾而救患者也其余郑氏得其义虽小有不合不害大义者皆可通也故不烦复解
　　瞻卬
　　论曰诗云瞻卬昊天则不我惠孔塡不宁降此大厉者述民呼天而仰诉之辞也言天不惠养我使久不安而降此大恶谓命此幽王为君故使邦靡有定而士民病也其下遂陈幽王之事也又曰藐藐昊天无不克巩无忝皇祖式救尔后者此称天以戒王之辞也言藐藐昊天无不能巩固周室无自为败乱则上不忝先祖下全尔子孙也而毛郑以昊天皆为斥王者非也又云防箴之者亦非也据诗述幽王有人之土田夺人之民人无罪而说有罪等事直陈其过恶而斥言之者多矣何假防箴也哲夫成城哲妇倾城但谓士多才智者为谋虑则能兴人之国妇有才智者干外事则倾败人国尔此义不待训解而可知而郑谓丈夫阳也妇人隂也及阳动隂静等语皆其衍说汨乱本义者也匪敎匪诲时维妇寺者谓妇人与寺人皆王所亲近者其日相亲近则不待敎诲而习成其性尔言妇寺者举而言尔而毛训寺为近郑谓近爱妇人寺无训近之义且诗所刺妇人本不谓疎逺者不暇更言近也妇无公事休其蚕织者谓妇人不当与外事苟无公事则但当乐其蚕织尔休之义当如心逸日休之休而毛郑以为休息也谓妇止不蚕而干公事考诗之文义不如此也公事者王后以下所治宫中之内政及共祭祀之事也










</div>
    <div class="pagination">
<a href="诗本义_page3.html">上一页</a><a href="诗本义.html">1</a><a href="诗本义_page2.html">2</a><a href="诗本义_page3.html">3</a><span class="current-page">4</span><a href="诗本义_page5.html">5</a><a href="诗本义_page6.html">6</a><a href="诗本义_page7.html">7</a><a href="诗本义_page8.html">8</a><a href="诗本义_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
