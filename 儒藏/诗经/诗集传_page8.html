<!DOCTYPE html>
<html>
<head>
    <meta charset="UTF-8">
    <title>诗集传 - 第 8 页/共 31 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>诗集传 - 第 8 页/共 31 页</h1>
    <div class="content">　　有女同车刺忽也
　　有女同车顔如舜华将翺将翔佩玉琼琚彼美孟姜洵美且都
　　太子忽甞有功于齐齐侯请妻之齐女贤而不取卒以无大国之援至于见逐故国人称同车之礼齐女之美以刺之礼亲迎则同车舜木槿也都闲也
　　有女同行顔如舜英将翺将翔佩玉将将彼美孟姜徳音不忘
　　行道也
　　有女同车二章章六句
　　山有扶苏刺忽也
　　毛诗之叙以为所美非美故其言扶苏荷华也曰此髙下大小各得其宜云尔然而扶苏非大木也郑氏知其不可故易之曰此小人在上而君子在下之谓也然而乔松非恶木而游龙非美草则又曰此大臣无恩而小臣放恣之谓也夫使说者劳而不得皆叙惑之也
　　山有扶苏隰有荷华不见子都乃见狂且
　　扶苏扶胥小木也荷华扶蕖也其华菡蓞子都世之美好者也狂狂狷也夫苟髙而为扶苏之槁不若下而为荷华之盛也忽之为人自洁而好名非有为国之虑也庄公多内宠而忽辞昏于齐失大国之援终以见逐譬如扶苏之生于山其居非不髙矣而枝叶不足以自芘不如荷华之生于隰得其泽以滋大故君子以为洁而害于国乃所谓狂耳
　　山有乔松隰有游龙不见子充乃见狡童
　　上竦无枝曰乔游放纵也龙红草也充美也狡壮狡也忽之为人可谓狡童矣未可谓成人也
　　山有扶苏二章章四句
　　萚兮刺忽也
　　毛诗之叙以为君弱臣强不倡而和故曰君倡而臣和犹风起而萚应也夫萚兮萚兮风其吹女此忧惧之辞而非倡和之意也
　　萚兮萚兮风其吹女叔兮伯兮倡予和女
　　萚落也木槁则其萚惧风风至而陨矣譬如人君不能自立于国其附之者亦不可以乆也故惧而相告曰叔兮伯兮子苟倡也予将和女盖有异志矣
　　萚兮萚兮风其漂女叔兮伯兮倡予要女
　　要成也
　　萚兮二章章四句
　　狡童刺忽也
　　彼狡童兮不与我言兮维子之故使我不能餐兮贤者欲与之图事而忽不与故忧之不遑食也
　　彼狡童兮不与我食兮维子之故使我不能息兮食禄也
　　狡童二章章四句
　　褰裳思见正也
　　子惠思我褰裳涉溱子不我思岂无他人狂童之狂也且子惠思我褰裳涉洧子不我思岂无他士狂童之狂也且
　　郑世子忽立未逾年厉公逐之而自立四年祭仲逐厉公而召忽二年髙渠弥杀之而立子亹一年齐人杀子亹及髙渠弥祭仲又立子仪厉公之出奔复入居郑栎子仪十四年厉公入郑凡郑乱二十余年四公子争立至厉公复入而后郑少安故郑人思大国之正已曰子苟惠而思正吾乱褰裳而可以涉溱洧矣郑无难入者子苟不我思岂无他人乎吾恐他人之先子也狂童之狂也甚矣不可缓也溱洧郑之二水狂童忽也郑之乱忽实启之
　　褰裳二章章五句
　　丰刺乱也
　　子之丰兮俟我乎巷兮悔予不送兮
　　丰丰也巷门外道也君子亲迎而妇人有以异志不从者既而所与为异不终故追念其君子云尔
　　子之昌兮俟我乎堂兮悔予不将兮
　　昌盛也将送也
　　衣锦褧衣裳锦褧裳叔兮伯兮驾予与行
　　锦衣庶人嫁者之服也伯叔君子之字也或曰锦之为贵而褧之为尚将济其欲者必由礼而后可也
　　裳锦褧裳衣锦褧衣叔兮伯兮驾予与归
　　丰四章二章章三句二章章四句
　　东门之墠刺乱也
　　东门之墠茹藘在阪其室则迩其人甚逺
　　除地曰墠茹藘茅搜也除地以为墠则茹藘在阪不在墠矣女子洁已以居于室其室虽近而其人不可犯以非义如墠之逺茹藘也
　　东门之栗有践家室岂不尔思子不我即
　　栗女挚也徒取栗以为礼而可以行室家之道矣非不尔思也子不由礼故不可得也东门郑之为乱者之所在也故墠栗皆曰东门又曰出其东门有女如云
　　东门之墠二章章四句
　　风雨思君子也
　　风雨凄凄鸡鸣喈喈既见君子云胡不夷
　　风且雨凄凄然鸡犹守时而鸣喈喈然譬如君子虽居乱世而不改其度也夷说也
　　风雨潇潇鸡鸣胶胶既见君子云胡不瘳
　　瘳愈也
　　风雨如晦鸡鸣不已既见君子云胡不喜
　　风雨三章章四句
　　子衿刺学校废也
　　青青子衿悠悠我心纵我不往子宁不嗣音
　　靑衿学子之所服也礼父母在则衣纯以青嗣续也学校不修则有去者有留者而莫之禁故留者念其去者而责之曰我虽不往见子子曷为不传声问我乎
　　靑靑子佩悠悠我思纵我不往子宁不来
　　青佩之组绶也
　　挑兮达兮在城阙兮一日不见如三月兮
　　挑达往来相见貌去学而游于城阙往来无所为耳而不来见我使我思之一日而若三月也
　　子衿三章章四句
　　之水闵无臣也
　　毛诗之叙曰忽之诗也
　　之水不流束楚终鲜兄弟维予与女无信人之言人实迋女
　　水以求其能流虽束薪而有不能载矣譬如失众之君虽其私昵为之尽力以求与之而众不与终不可得也是以称其私相告教之言以讥之终鲜兄弟维予与女失众之辞也无信人之言人实迋女失众而多疑之辞也夫苟以人言为举不可信则人将谁复亲之者此所谓小人之爱人知爱之而不知所以爱之也
　　之水不流束薪终鲜兄弟维予二人无信人之言人实不信
　　之水二章章六句
　　出其东门闵乱也
　　出其东门有女如云虽则如云匪我思存缟衣綦巾聊乐我员
　　郑国男女相弃有出其东门而见妇人如云之众而无所从者曰此非我所思安得缟衣綦巾聊以乐我哉缟衣白衣男子之服也綦巾苍巾女子之服也思室家之乐而不可得鳏寡相见之辞也
　　出其闉阇有女如荼虽则如荼匪我思且缟衣茹藘聊可与娯
　　闉曲城也阇城台也荼茅秀也茹藘所以染也
　　出其东门二章章六句
　　野有蔓草思遇时也
　　野有蔓草零露漙兮有美一人清婉兮邂逅相遇适我愿兮
　　郑人困于乱政感蔓草之得露零以生而自伤不及也故思得君子以被其膏泽思之而不可得故深思之曰苟有是人也必婉然清美人也郑无是人矣然犹庶几邂逅而见之以适其愿邂逅不期而遇也故郑伯享赵文子于垂陇子太叔赋野有蔓草文子曰吾子之惠也意取此矣或曰有美一人妇人之谓也然则彼姝者子何以畀之亦妇人也哉毛氏由此故叙以男女失时思不期而防信如此说则赵文子将不受虽与伯有同讥可也
　　野有蔓草零露瀼瀼有美一人婉如清邂逅相遇与子偕臧
　　野有蔓草二章章六句
　　溱洧刺乱也
　　溱与洧方涣涣兮士与女方秉蕳兮女曰观乎士曰既且且往观乎洧之外询訏且乐维士与女伊其相谑赠之以勺药
　　涣涣冰释而水盛也蕳兰也訏大也芍药香草也
　　溱与洧浏其清矣士与女殷其盈矣女曰观乎士曰既且且往观乎洧之外询訏且乐维士与女伊其将谑赠之以勺药
　　浏深也
　　溱洧二章章十句













　　诗集传卷四
<经部,诗类,诗集传>
　　钦定四库全书
　　诗集传卷五　　　　　　　宋　苏辙　撰
　　齐　　　　　　　　　国风
　　齐古爽鸠氏之虚武王以封太公望国于营丘而为诸侯伯其地东至海西至河南至穆陵北至无棣在禹贡青州岱山之隂潍淄之野太公姜姓本四岳之后既封于齐通工商之业便鱼盐之利民多归之故齐为大国其后五世至哀公而变风作
</div>
    <div class="pagination">
<a href="诗集传_page7.html">上一页</a><span>...</span><a href="诗集传_page3.html">3</a><a href="诗集传_page4.html">4</a><a href="诗集传_page5.html">5</a><a href="诗集传_page6.html">6</a><a href="诗集传_page7.html">7</a><span class="current-page">8</span><a href="诗集传_page9.html">9</a><a href="诗集传_page10.html">10</a><a href="诗集传_page11.html">11</a><a href="诗集传_page12.html">12</a><a href="诗集传_page13.html">13</a><span>...</span><a href="诗集传_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
