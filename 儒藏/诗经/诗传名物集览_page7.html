<!DOCTYPE html>
<html>
 <head>
  <meta charset="utf-8"/>
  <title>
   诗传名物集览 - 第 7 页/共 9 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   诗传名物集览 - 第 7 页/共 9 页
  </h1>
  <div class="content">
   朱先种后熟曰重后种先熟曰穋説文种先种后熟也稑疾熟也稑或从翏禾边作重是重穋之字禾边作穜是穜艺之字今人乱之已久周礼内宰上春诏王后帅六宫之人生穜稑之种献之于王郑司农云先种后熟谓之穜后种先熟谓之稑谓诗云黍稷穜稑是也贾公彦云先郑直云先种后种不见谷名后郑意黍稷皆有穜稑又云舍人以嵗时县穜稑之种以共王后之春献种司稼辨穜稑之种
　　其始播百谷
　　説文谷续也百谷总名郑笺祈来年百谷于公社月令天子祈来年于大宗大割牲社于公社及门闾腊先祖五祀礼三农生九谷又食用六谷管子大庭氏曰神农播谷因以苗为教先王禁山泽之作者将民于生谷也又田中有木者谓之谷贼易日月丽乎天百谷草木丽乎土星经曰八谷星在五车北主星明则俱熟周书凡禾麦居东方黍居南方稻居中央粟居西方菽居北方物理论粱者黍稷之总名稻者漑种之总名菽者众豆之总名三谷各二十种为六十种蔬果之实助谷各二十种为百谷故诗曰播厥百谷者众谷之大名也周礼太宰九谷注先郑云黍稷秫稻麻大小豆大小麦后郑谓无秫大麦有粱苽膳夫王食用六谷注云稌黍稷梁麦疾医以五谷养其病注云麻黍稷麦豆职方氏州荆州其谷宜稻豫州其谷宜五种注云黍稷菽麦稻青州其谷宜稻麦兖州其谷宜四种注云黍稷稻麦雍州其谷宜黍稷幽州其谷宜三种注云黍稷稻冀州其谷宜黍稷并州其谷宜五种庄子吾欲取天地之精以佐五谷淮南子神农氏之治天下也甘雨以时五谷蕃殖月令五时食谷春麦夏菽季夏稷秋麻冬黍孟秋农乃登谷内则牛宜稌羊宜黍豕宜稷犬宜粱鴈宜麦鱼宜汉食货志五种注麻金黍火稷土麦水豆木大戴礼云食气者神明而寿食谷者智而巧范子计然曰五谷者万民之命五土之宜各有高下高而阳者多豆平而阴者多五谷五木者五谷之先也捍其木盛者来年多种之万不失一也禾生于枣或杨大麦生于杏小麦生于桃稻生于柳或杨黍生于榆大豆生于槐小豆生于李麻生于杨或荆谷粱一谷不升谓之歉二谷不升谓之饥三谷不升谓之馑四谷不升谓之康五谷不升谓之大侵礼斗威仪曰嵗凶谷不登君膳不祭肺马不食谷淮南子汾水蒙浊而宜麻济水通和而宜麦河水中浊而宜菽雒水轻利而宜禾渭水多力而宜黍江水肥仁而宜稻汉食货志种谷必襍五种以备灾害董仲舒曰春秋他谷不书至于麦禾不成则书之以此见圣人于五谷最重麦禾谷谱云南人専呼稻为谷北人亦以麦黍之类为谷各从其所产耳曹氏曰言天地之精上为日月其下为五谷葢五谷民之所天天地之精华在焉昔者神农氏作天之嘉谷尧时得三十五穗夏异本同秀殷又同本异秀故伊尹称南海之秬而管仲告其君以北里之禾为重信乎古帝王受命之符不可轻也
　　献羔祭韭
　　朱韭菜名孔疏以时韭初出故荐之月令仲春天子乃鲜羔开氷先荐寝庙注鲜当为献説文一种而久者故谓之韭象形在一之上一地也礼庻人春荐韭以卵祭宗庙韭曰丰本以其不须嵗种周礼醢人其实韭葅国策魏武侯谓徐无鬼曰先生居山林食芋果厌葱韭以宾寡人久矣齐民要术韭高三寸便剪剪如葱法一嵗之中不过五剪凡剪不用日中故谚曰触露不掐葵日中不剪韭是也埤雅韭性内生根喜上跳故种与葵同法而畦欲极深论衡曰地性生草山性生木故地种葵韭山种枣栗名曰美园茂林也韭者久也故祭宗庙用韭防之美在白韭之美在黄黄未出土者皆贵其本之丰也内则曰脍春用葱秋用芥豚春用韭秋用蓼葱芥阴物也韭蓼阳物也雅翼首春色黄未出土时最美故云春初早韭冬末晚菘夏小正曰正月囿有韭易稽览图政道得则阴物变为阳郑注若葱变为韭本草韭荤菜属辛温归心安五脏除胃中热茎名韭白根名韭黄花名韭菁俗名钟乳草言温补也北户録一种水韭生池塘中有二三尺者五六月可食不荤而脆雅翼物久必变故老韭为苋又苏颂曰郑言久道得利阴物变为阳故葱变为韭可验葱冷韭温也汉书龚遂令民各种葱五十本韭薤一畦又郭林宗待客夜冒雨剪韭作炊饼今洛人皆效之晋书庾公就陶侃食韭每留白陶问何为云欲种陶叹曰吾子非惟风流兼有为政之实世説谁谓庾郎贫案头尝有二十七种鲑菜葢言三韭也韭割之即生与他草异
　　果臝之实
　　朱果臝栝楼也尔雅果臝之实栝楼孔疏栝楼如叶形两两相值蔓生青黑色六月华七月实如瓣本草经栝楼根一名地楼一名果臝一名天一名泽姑实名黄主胷痹图经根亦名白药皮黄肉白三四月内生苗引藤蔓叶如甜叶作义有细毛七月开花似葫芦花浅黄色实在花下大如拳生青至九月熟赤黄色有正圆者有鋭而长者内有扁子大如丝子殻褐色子緑多脂秋后掘者有粉可入药中庸夫政也者蒲卢也注亦或谓之果臝埤雅细腰曰蒲一曰蒲卢细腰土蜂谓之蒲卢义取诸此今蒲其根着在土而浮蔓常縁于木故亦或谓之果臝也传曰在地为蓏在木为果诗曰不流束蒲蒲性轻善浮也
　　有敦苦
　　朱传苦伊川经説云有敦圆成之状苦之苦者释名云一名锦荔枝本草俗名癞葡萄蔓延草木茎长七八尺有毛而涩叶似野葡萄花黄实大如鸡子有皱纹似荔枝食物志苦一名菩荙一名君子菜味甚苦然襍他物煑之他物不苦自苦而不以苦人有君子之徳又诸蓏性寒者多沈滞苦瓜性属火以寒为体以热为用其皮与子皆益人所在多有而南交及海外诸番国特珍之葢其土产多甜物故喜食苦又其地火方炎上炎上作苦故人多以苦味解暑内则调味夏多苦周礼注夏多苦者南方火味夏多苦也李时珍云气味苦寒无毒原出南番今闽广及中土皆种之苗引蔓并如葡萄而小七八月开小黄花五瓣如椀形结瓜长四五寸青色皮上痱如癞熟则黄色自裂内有红瓤味甘可食南人以充蔬苦涩有青气星槎胜览云苏门荅刺国一等瓜皮若荔枝甚臭剖之如囊中酥甜可食疑即此种
　　食野之苹
　　朱传苹藾萧也青色白茎如筋毛苹蓱也郑笺苹藾萧尔雅苹籁萧郭云今藾蒿也初生亦可食陆疏叶青白色茎似筋而轻肥始生香可生食又可蒸食雅翼郑以萍生于水宜非鹿所食故易之曰藾萧然古人以水草之交为麋则麋鹿亦食水草广要曰毛以苹为萍陆氏罗氏遂以为水上小浮萍且云鹿食且饮也郑笺易之曰籁萧孔疏朱俱因之蒌蒿别是一种郑渔仲亦误又援神契并头莲曰华苹王者德至地则华苹感此又别是一物矣卢氏襍説云唐文宗言苹非籁萧郑渔仲以苹为蒌蒿岂附会文宗耶王元美以蒌蒿为籁则更牵强王遵岩讥陆佃取安石之説不从郑笺而从尔雅不知尔雅有萍又有苹郑郭皆本尔雅遵岩未之全考耳
　　食野之蒿
　　朱蒿菣也即青蒿也尔雅蒿菣郭璞曰今人呼青蒿香中炙啖者为菣又蔚牡菣注无子者陆疏蒿青蒿也荆豫之间汝南汝阴皆曰菣尔雅又云蘩之丑秋为蒿郭云春时各有种名至秋老成通呼为蒿有蓬蒿召南彼茁者蓬是也有青蒿小雅食野之蒿是也又白蒿有水陆二种尔雅蘩皤蒿即今陆生之艾蒿蘩由胡即今水生之蒌蒿又香蒿或作芗蒿一名萧又藾蒿一名苹萝蒿一曰角蒿莪萝一名防蒿抱根丛生黄花蒿与青蒿相似色带緑辛臭不可食俗以罨酱黄酒麴又牛尾蒿色青不白细叶直上状似牛尾又马矢蒿叶大如荒蔚花红色白八九月实成俗谓之虎麻或譌为马先晏子云蒿草之高者也故俗以根赤叶香者为晏子蒿埤雅云説文耄从蒿省葢五十象艾六十象蓍七十象蒿艾治也蒿乱也庄子曰是其于辩也将妄凿垣墙而殖蓬蒿也管子曰今麟鳯不至嘉禾不生而蓬蒿藜莠茂鸱枭数至葢言秽乱也尔雅翼庄子称今之君子蒿目而忧世之患蒿细弱而阴润最易栖尘故以为比言昩眼尘中而忧世也明堂月令违天时则藜莠蓬蒿并兴然则蒿者葢非农祥也博物志周时盛德蒿大以为宫柱名曰蒿宫笔谈青蒿一类自有青黄两种陜西绥银之间蒿丛时有一两株迥然青色土人谓之香蒿茎叶与常蒿悉同但比常蒿色青翠一如松桧之色至深秋余蒿并黄此蒿犹青气稍芬香恐古人所用以此为胜通雅蒿之丑甚繁鹿食者为青蒿叶背面皆青所谓犱蒿所谓菣即今草蒿也按菣器厌切郭注云无子者据图经云叶背青防似茵陈根白硬结实大如麻子食物本草云牡蒿三四月生苗叶扁有秃岐秋开细黄花结实大如车前子则菣固有子矣又菣説文重文作□亦误
　　食野之芩
　　朱芩草名茎如钗股叶如竹蔓生陆疏生泽中下地咸处为草真实牛马亦喜食之尔雅翼鹿鸣所食三物一曰革今藾萧始生香可食二曰蒿三曰芩皆香草葢草木之臭味相同有同类食之之义广要曰芩尔雅及诸书皆不载惟博雅云黄文内虚芩也此即本草黄芩一名经芩陶隐居云圆者名子芩破者名宿芩图经云茎如箸叶从地四面作丛生似与陆疏不同种説文菳黄菳也芩草也引诗食野之芩并巨今切而分为二按菳芩实一字兼野芩黄芩二义菳当为芩
　　卉木萋萋
　　朱卉草也尔雅卉百草草谓之荣荣而实谓之秀秀而不实者谓之英荄根也服防通俗云草盛曰菶木茂曰葆説文卉音诲一作芔草木之通称又草之总名上林赋芔然兴道而迁义犹歘然也旧説今人多以三十之卉代之按书禹贡卉服诗百卉嘉卉通作卉不自今人始矣花木考草木之向阳生者性暖而解毒背阴生者性寒而解热在北者移之南不茂在南者移之北而必变橘柚凋于北徙石榴郁于东移葶苈死于盛夏欵冬华于严冬鸠食桑葚而醉猫食薄荷而晕芎防久服而暴亡黄颡襍荆芥而致死物不能违性人岂能违物哉卉谱蛇床似蘼芜荠尼似人参百部似门冬茇葜似萆薢房葵似狼毒杜蘅似细辛以其相乱也楚词云薋菉葹以盈室比防佞满朝也薋蒺藜也菉菉蓐也葹卷葹也是之谓三恶草
　　南山有台
　　朱台夫须即莎草也尔雅台夫须陆疏旧説夫须莎草也可为蓑笠或云台草有皮坚细滑致可为簦笠纂文台一名山莎本草香附子即莎草根生田野二月八月采图经香附子交州者大如枣近道者如杏仁苗茎叶都似三棱根若附子周匝多毛今近道生者苗叶如薤而瘦根如筋头大通志台即云台菜旧説以为莎草尔雅翼台莎草可为衣以御雨今人谓之蓑衣都人士曰台笠缁撮毛氏云台所以御暑笠所以御雨郑云以台皮为笠夫台但可为衣不可为笠古称台笠蓑笠自谓台与笠耳不必合为一物也齐语今农时雨既至脱衣就功首戴茅蒲身衣袯襫韦昭曰茅蒲簦笠也茅或作萌竹萌之皮所以为笠不必台矣又曰袯襫蓑薛衣也葢以莎草为之今人作笠亦多用笋皮箬叶山海经曰三危之山有兽其豪如被蓑郭氏亦云蓑被雨草衣则蓑但可为衣不可为笠明矣台一名夫须葢匹夫所须也一名水香棱罗源曰莎叶茎似三棱根周匝多毛一名雀头香香附子也上林赋薛莎青苹师古曰即今青莎徐广曰防莎可染紫六韬蓑薛谓莎草雨衣晏殊曰莎耐水旱乐蔓延虽拔心陨叶弗之絶也埤雅莎草疏而无温故从沙与内司服所谓沙同意诗曰台笠缁撮又曰南山有台台菜草也其生也在物下其成也在物先有基之象故曰邦家之基药谱莎叶如老韭叶而硬光泽有剑脊棱五六月中抽一茎三棱中空茎端出数叶开青花成穗如黍中有细子其根有须须下结子一二枚转相延生即香附子按本草有薃侯莎一条又别立台夫须一条分明二种旧説多谓台即莎草本草又以莎即香附与尔雅异义矣
　　北山有莱
　　朱莱草名叶香可食者也尔雅厘蔓华郭注一名蒙华説文莱即厘也陆疏莱草名其叶可食今兖州人烝以为茹谓之莱烝一説即红心灰藋菜沛人以鸡苏为莱三仓以茱萸为莱皆名同物异者蔬谱莱一名胭脂菜一名鹤顶草生不择地即灰藋之红心者茎叶稍大嫩时可食昔人所谓藜藿膏粱即此孔疏周礼上地田百亩莱五十亩莱为草之总名非别有草名之为莱也又莱草似蓬一名落帚大可为杖范石湖云莱厘吴音并用草木疏莱藜也韵书莱厘藜三字音义通山海经泰山有草名藜如荻可为葅又藜茎老可杖原宪杖藜出应门杜诗清风独杖藜又蒺藜茨也与此名同实别







　　诗名物集览卷九
&lt;经部,诗类,诗传名物集览&gt;
　　钦定四库全书
　　诗名物集览卷十　　　庻吉士陈大章撰草
　　菁菁者莪
　　朱莪萝蒿也尔雅莪萝陆疏莪蒿也生泽田渐洳之处叶似邪蒿而细科生三月中茎可生食又可烝香美味颇似蒌蒿广志莪蒿防蒿本草唐注叶似白蒿花如瞿麦红赤可爱子似王不留行黑色作角七八月采蜀本图经叶似蛇床青蒿等子角似蔓青实黑秋熟所在皆有之陈藏器云防蒿生高冈宿根先于百草衍义角蒿茎叶如青蒿开淡红紫花花大约径三四分花罢结子长二寸许防弯埤雅莪又曰角蒿蒿之言高也菁菁者莪在彼中阿喻人君长育人材犹大陵长育防草也小雅蓼蓼者莪匪莪伊蒿喻父母生我以为美材可頼以终身今乃不得其养以死也释虫曰防罗也释草又曰莪萝也葢蛾所以生蚕莪亦所以覆而出之此义亦谓之罗欤字説莪以科生而俄诗曰匪莪伊蒿匪莪伊蔚莪俄而蒿直蔚麄而莪细育材之诗正言莪者以此通雅莪即防蒿嫩时可啖以结角故曰角蒿
　　薄言采芑
　　朱芑苦菜也青白色摘其叶有白汁出脆可生食亦可烝为茹即今苦荬菜宜马食军行采之人马皆可食也陆疏芑菜似苦菜青州人谓之芑西河雁门芑尤美本草野苦荬五六囘拗后味甘滑于家苦荬广要朱云苦菜陆云似苦菜则又一种矣顔氏家训江南别有苦菜叶似酸浆其花或紫或白子大如珠熟时或赤或黑此菜可以释劳郭景纯注尔雅云此乃蘵黄蒢也今河北谓之龙葵梁世讲礼者以此当苦菜无宿根至春子方生既云可以释劳宜乎人马皆可食又云至春方生似合军行之时或青州雁门以为芑江南无其名耶又山海经东始之山有木状如杨赤理汁如血不实名曰芑可以服马郭注以汁涂马则马调良
　　食我藿
　　朱传藿犹苖也尔雅蔨鹿藿其实莥注鹿豆根黄而香蔓延生説文尗之少也公食礼铏芼牛藿注云藿豆叶也诗缉豆叶用以作羮或曰藿者苖之总名然苗虽言草之始生而藿则有所指如豆叶曰藿鹿藿九草之一非凡始生者皆称藿也又音髓草木华敷貌藿霍通淮南招隐青松襍树兮薠草靃靡又汉鲍宣酒浆霍肉又药名藿香説文又以蔍为鹿藿一曰蒯属徐锴曰説文误合而论之蔍乃苞声苺子皆名藨葛一名鹿藿白葛亦名白藿则知藿为苗之总名也藿读壑
　　无啄我粟
　　尔雅赤苗芑白苖注赤粱粟也芑白粱粟也又曰粢稷也注今江东呼粟为粢孙炎曰稷粟也説文粟禾子嘉谷实也粟之为言续也江东人呼为粢礼记献粟者执右契又求仁者之粟以祀之周礼仓人掌粟入之藏注九谷俱藏以粟为主左郑饥未及麦子展命饩国人粟户八钟又晋饥秦输粟于晋自雍及绛相继命曰泛舟之役周书神农之时天雨粟神农耕而种之隰朋曰粟内甲以处中有卷城外有兵刄未敢自恃自命曰粟周礼旅师掌聚野之锄粟屋粟闲粟而恤民之艰厄春颁而秋敛之春秋説题辞粟助阳扶性一变而以阳生为苗二变而秀为禾三变而粲然为之粟四变入臼米出甲五变而烝饭可食阳以一立为法故粟积一大分穗长一尺西者金所立米者阳精故西字合米而为粟杨泉物理论凡种有强弱土有刚柔土宜强高茎而疎粟长穗而大粒吕氏春秋饭之美者不周之粟又曰山阳之穄穄粟也古今注曰穄也后汉书曰乌九国其地宜穄罗氏曰古不以粟为谷之名但米之有稃殻者皆称粟今人以谷之最细而圆者为粟则粱是其类广记有赤粟白茎粟黑粟张公班粟又有龙爪粟俗呼鸭爪稗一名防子音衫味涩甘无毒补中厚胃仁山金氏云吕氏书説有殻曰粟无殻曰米按粟即所谓谷也古人米与谷兼积米切用而易腐谷气全而可久缓急兼储后世军储独以米故久即不可食本草粟米味咸主养肾气去脾胃中热益气陈者味苦主胃热消渴利小便唐本注粟类多种而并细于诸粱北土常食与粱有别贾谊新书邹穆公令食凫雁必以秕无敢以粟于是求易于民二担粟一担秕吏请以粟食之公曰粟米人上食也奈何以养鸟且汝知小计而不知大害商君书金一两生境内粟一十二担死境外粟一十二担生境内金一两死于境外国好生粟于境内金粟两生仓府两实国强王子年拾遗记东极之东有琼脂粟白如玉柔滑如膏有龙枝粟枝屈曲似游龙有鳯冠粟如鳯之冠有云渠粟丛生叶似芙蕖又圆峤山有不周粟穟高五丈其粒皎然如玉也谷谱粟米之连殻者本五谷之一粱属也今以脱殻者为粟米一曰小米粟古文作防象穗在禾上之形葢粱之细者青粱谷穗有毛粒青米亦防青而细于黄白粱殻粒似青稞而少麄夏月食之极清凉作饧清白胜余米早则有赶麦黄八月黄老军头之类晚则有雁头青寒露粟铁鞭头之类齐民要术云粟成熟有早晚苗秆有高下收获有多寡性质有强弱滋味有美恶顺天时量地力则用力少而成功多也李时珍云古者以粟为黍稷稻粱之总称后人乃专以粱之细者名粟故唐孟诜言人不识粟要之粘者为秫不粘者为粟因呼粱为籼粟以别秫而配籼此北人之所谓小米也
　　言采其蓫
　　朱传蓫牛蘈恶菜也今人谓之羊蹄菜笺牛蘈也仲春时生可采郭云今江东呼草为牛蘈者高尺余许方茎叶长而鋭有穗穗间有华华紫缥色可淋以为饮疏缥青白色淋以水沃也陆疏今人谓之羊蹄似芦菔而茎赤煑为茹滑美多啖令人下气幽州人谓之蓫郑渔仲云藬即羊蹄菜张揖云荲羊蹄本草羊蹄一名东方宿一名连虫陆一名鬼目一名蓄陶隐居云今人呼秃菜即蓄音之讹诗云言采其蓄是地图经生下湿地春生苗高三四尺叶狭长颇似莴苣而色深茎节间紫赤花青白成穗子三棱若茺蔚夏中即枯根似牛蒡而坚实诗言采其蓫或作蓄又一种极相类而叶黄味酢名酸摸尔雅所谓蕦薞芜郭璞所云似羊蹄一名是也衍义蓫叶如菜中菠防但无岐而色差青白叶厚花与子亦相似本草纲目蓫音逐荡言能去水气治十种水病説文草枝枝相对叶叶相当长笺引释氏沙罗以为端正树虽从草实树也备考云史记饮莨药为毒草皆傅会不经语名物疏笺云蓫牛蘈尔雅云藬牛蘈则蓫即是藬孔疏云释草无文非也孙炎注尔雅云车前草一名牛蘈考车前本草五名不云牛蘈孙説误图经云蔏俗名蔁柳根咸阳山谷处处有之苗高三四尺叶青如牛舌而长茎青赤至柔脆夏秋间红紫花根如芦菔而长如人形者用之有神尔雅谓之蓫广雅谓之马尾易谓之苋陆皆即此蔏也有赤白二种易曰苋陆夬夬苋与陆皆阴类也或曰此即蔁□今俗名蔁柳根又名夜呼莫知其义荆楚嵗时记三月三日杜鹃初鸣田家候之此鸟鸣尽夜口赤上天乞恩至蔁□子熟乃止然则蔁□子未熟以前为杜鹃夜鸣之候故曰夜呼又郑樵通志指蓫为尔雅之菲及蒉误
　　言采其葍
　　朱传葍防恶菜也笺葍亦仲春时生可采尔雅葍防郭云大叶白华根如指正白可啖又云葍藑茅疏葍与藑茅一草也华白者即名葍华赤者别名藑茅亦犹陵苕华黄白异名也广雅乌麮葍也陆疏河内谓之蓘幽州谓之葍燕一名藚其根正白宜着热灰中温噉之饥嵗可烝茹以御饥汉祭甘泉或用之或云花叶有两种一种叶细而花赤有臭气一种叶大而花白复香风土记葍蔓生被树而升紫黄色大如牛角二三同蔕长七八尺甛味如蜜按郭邢以花白者曰葍赤者曰藑茅博雅以为麮葍戴侗以葍之蔓即木通据尔雅曰葍富又曰葍藑茅无恶草蔏□之説则毛郑之言恐未可信而陆疏风土记为差近矣合溪云其蔓即木通此正名通草而俗所谓妆花之通草则通脱木也未知然否
　　田卒汚莱
　　朱传汚停水也莱草秽也孔疏汚停水之名礼记曰汚其宫而潴焉是也莱孔疏田废生草谓之莱莱音赉泰韵周礼上地田百畆莱五十畆中地田百畆莱百畆楚茨云田莱多荒是也遂人注云莱休不耕者又除草亦曰莱地官山虞大田猎则莱山田之野注莱除草莱葢犹载柞之为去木也吴棫曰莱夫须也不知夫须乃南山有台之台与莱迥别
　　匪莪伊蔚
　　朱传蔚牡菣也三月始生七月始华如胡麻华而紫赤八月为角似小豆角鋭而长尔雅蔚牡菣某氏曰江河间曰菣邢氏曰蔚即蒿之雄无子者陆疏牡蒿也一名马薪蒿本草马先蒿陶隐居云一名烂石草唐本注云叶如茺蔚红白色实八月九月熟俗谓之虎麻茺蔚苖短小子夏中熟而初生二种极相似陆佃云蔚大于蒿罗氏曰蔚无子者今青蒿叶端皆作子如米大蔚独无耳诗缉云尔雅蘩之丑秋为蒿蔚即蒿之大者莪茎可生食烝食香美至秋则变为蒿蔚矣蔚古人皆以为无子故曰牡菣而本草注云八九月有实图经云入药当用有子者为正未知何以矛盾通雅蔚为牡蒿即齐头蒿也甚臭曰马矢蒿讹为马先又讹为马薪
　　是剥是菹
　　朱传菹酢菜也毛传剥瓜为菹也疏以米粒和醯渍菜也郑笺剥削淹渍以为菹贵四时之异物礼祭义水草之菹陆产之醢周礼醢人掌四豆之实王举共醢以七菹实之注韭菁茆葵芹菭笋菁蔓菁茆凫葵箈箭萌笋竹萌也礼记恒豆之菹水草之和气孔疏周礼人祭祀供果蓏是祭必有菹醢人豆实无瓜菹者文不具采蘩传公侯夫人执蘩菜以助祭王后则荇菜菹通作葅又泽生草曰菹淮南子惩沸羮者次冷虀冷斋夜话菹为百嵗羮言虽至贫亦能具百嵗可长享也又淹韭曰虀淹薤曰□薤亦韭类齐民要术仲冬菜经霜如芜青葵等襍干之并为咸菹得其和者作金钗色南人作咸菹以糯米丝捣为末研胡麻和酿之菹既甜脆汁亦酸美
　　茑与女萝
　　朱传茑寄生也叶似当卢子如覆盆子赤黑甜美尔雅寓木宛童郭云寄生树一名茑陆疏本草桑上寄生其实明目轻身通神一名寄屑一名寓木一名宛童一名茑生农川谷桑树上三月三日采茎叶阴干凡桑槲榉柳杨枫等树皆有之此物自造化之气而生别是一物也陶隐居云桑上者名桑上寄生诗云施于松上方家亦用杨枫上者各随其树名之生树枝间寄根在皮节之内叶圆青赤厚泽易折旁自生枝节冬夏生四月花白五月实赤大如小豆苏恭云此多生槲榉柳水杨枫等树上子黄大如小枣实九月始熟陶説非也图经云寄生云是乌鸟食物子落枝节间感气而生叶似橘而厚软茎似槐枝而肥脆三四月开花黄白色六七月结实黄色如小豆
　　女萝朱传丝也蔓连草上黄赤如金释文在草曰丝在木曰女萝毛传女萝丝松萝也陆疏今合药丝子是也非松萝松萝自蔓松上生枝正青与丝殊异本草松萝一名女萝生熊耳山川谷松树上五月采药性论松萝能治寒热吐客痰名物钞菟丝名女萝尔雅所云是也松萝亦名女萝博雅及本草所云是也古诗云与君为新婚丝附女萝李善云二者异草毛公误合为一此诗女萝施松自是松萝耳与丝了无渉释文云在草曰丝在木曰女萝亦非葢丝蔓延于木也旧説上有丝下必有伏菟之根无此菟在下则丝不得生乎上然其实不属也淮南子曰下有伏苓上有丝诗曰茑与女萝施于松柏言茑之为物寄生而女萝浮蔓尚得施于松柏可以人而不如乎且姓同本而生族同支而出尤与寄生浮蔓者异矣故以此较正又曰丝无根而生蛇无足而行鱼无耳而听蝉无口而鸣皆自然者也尔雅翼女萝丝实二物也皆附木上茑寄生也叶似当卢子如覆盆子赤黑甜美广雅云女萝松萝也菟丘菟丝也本是两物今女萝正青而长无襍蔓故山鬼云被薜荔兮带女萝萝青而长如带也何与丝事然两者皆附木或有时相蔓亦未可知古乐府云南山幕幕丝花北陵青青女萝树由来花树同一根今日枝条分两处唐乐府亦云丝故无情随风任颠倒谁使女萝枝而来强萦抱两草犹一心人心不如草则古今多知为二物矣博物志魏文帝记诸物似乱者女萝寄生丝丝寄生木土根不着地正此义也广要尔雅埤雅及郭郑诸家俱以为一物异名陆氏云女萝非松萝本草分丝入草部松萝入木部与陆氏合然又云松萝一名女萝何耶
　　言采其芹
　　朱传芹水草可食郑笺芹菜也可以为菹采其水中者尚洁清也尔雅芹楚葵注今水中芹菜本草水芹味甘平养精益气一名水英陶隐居云二三月作英时可作葅及熟瀹食之又有渣芹可生噉别本注云芹有两种青芹取根白色赤芹取茎叶并堪作葅图经云生水中叶似芎防花白色而无实根亦白色孟诜云水芹置酒浆中香美高田者名白芹周礼醢人加豆之实芹菹醢吕氏春秋菜之美者云梦之芹晋书立春日以芹芽芦菔为菜盘相馈埤雅云芹洁白而有节其气甚芬芳而味则不如莼之美故列子以为客有献芹者乡豪取而尝之蜇于口惨于腹也又野人食芹而美献之君蔬谱一种黄花者毛芹也有毒杀人三八月食芹已蛟龙病旧説陆地亦生芹名旱芹色味并同又一种马芹尔雅茭牛蕲郭注似芹明与芹不同类罗愿合芹蕲为一非也况芹各方皆生谓以蕲得名尤谬又芹一作防晋石崇传每冬得韭防薤防即芹也亦作菦陆德明曰古作蕲旧注不知芹有祈勤二音芹菦并音勤防音其泛云水草分芹防为二物误
　　终朝采緑
　　朱传緑王刍也淇澳毛传緑王刍孔疏菉蓐也郭云蓐也今呼鸱脚莎本草唐注荩草叶似竹而细薄茎亦圆小生平泽溪涧之侧荆襄人煑以染黄色极鲜好洗疮有效雅翼本草名荩草俗亦呼淡竹叶所谓终朝采緑者上林赋称香草云掩以緑蕙被以江蓠张揖亦以緑为王刍则菉草香也而离骚云薋菉葹以盈室以三者皆恶草诗缉王刍易得之草即菉蓐也陆疏其茎叶似竹青緑色高数尺今淇澳旁生如草涩砺可以洗笏及盘枕利于刀错俗呼为木贼彼土人谓为緑竹据此菉蓐与緑竹别诗緑譌作菉诸家误以菉竹为草名説文长笺云当即竹也草中之王故曰王刍按菉非竹唐本草明言似竹而细笺未深考耳通雅曰似竹之草非一緑亦一种即説文之防汉书盭绶晋灼注盭草出琅琊似艾可染也防乃緑字音转今北人呼緑为防古者贡草入染人故谓之王刍又曰荩草菉蓐草即萹竹也按説文防草可以染留黄言间色也古乐府中妇被留黄即此一作流黄
　　终朝采蓝
　　朱传蓝染草也尔雅葴马蓝郭云今大叶冬蓝也疏今为淀者是夏小正五月启灌蓝蓼启者别也陶而疏之也灌者丛生者也记时也礼记仲夏令民毋刈蓝以染注蓝色青青者赤之毋刈之伤时气也此月蓝始可别荀子青出于蓝而青于蓝氷水为之而寒于水汉记曰欲以素丝之质附近朱蓝又蓼中之虫岂知蓝之甘乎精防论曰赤欲如白里朱不欲如赫青欲如苍璧之色不欲如蓝郑樵曰蓝有三种蓼蓝染緑大蓝如芥染碧槐蓝如槐染青三者皆可为淀苏恭云蓝实有三种一种围径三寸许厚三四分出岭南名木蓝子菘蓝堪切为淀本草经所用乃是蓼蓝实其苖似蓼而味不辛者菘蓝惟堪染青蓼蓝不堪为淀惟作碧色图经蓝实人家蔬圃中作畦种莳三四月生苖高三二尺叶似水蓼花红白色实亦若蓼子而大黑色五六月采实即蓼蓝也菘蓝即尔雅所谓马蓝又福州有一种马蓝四时俱有江宁有吴蓝二三月生如蒿叶青花白四民月令榆荚落时可种蓝五月可刈蓝六月可种冬蓝汉官仪葼蓝供染緑纹绶葼小蓝也齐民要术种蓝一同葵法蓝三叶浇之薅治令净五月中新雨后即拔栽之故夏小正曰五月蓄兰灌沐蓝蓼灌浇灌也沐□沐也緑可以染黄蓝可以染青皆妇人致饰之物也卉谱蓝有数种大蓝叶如莴苣而肥厚防白似擘蓝色小蓝茎赤叶緑而小槐蓝叶如槐叶皆可作靛至秋煑熟染衣正用小蓝又一种擘蓝一名芥蓝叶色如蓝芥属也南方谓之芥蓝叶可擘食故北方谓之擘蓝叶大如菘可作菹又可作靛染帛胜福青李氏本草云蓝有五种各有主治惟蓝实专取之蓼蓝其叶如蓼五六月开浅红花子亦如蓼嵗可三刈菘蓝叶如白菘马蓝叶如苦荬即郭氏所谓大叶冬蓝者俗谓之板蓝二蓝花子并如蓼吴蓝长如蒿花白木蓝长茎如决明高者三四尺分枝布叶如槐淡红花结角寸许累累如小豆角诸蓝不同以之作淀一也别有甘蓝河东陇西种食之甚香苏恭之所云木蓝乃马蓝也苏颂之所谓马蓝乃菘蓝也防宗奭又以蓼蓝实为大叶蓝之实并误通雅红蓝即红花北方有马支山多红蓝北人采其花为胭脂故单于号其妻为阏氏音马支博物志张骞得种于西域一曰黄蓝
　　苕之华
　　朱传苕陵苕也本草云即今之紫葳蔓生附于乔木之上其华黄赤色一名凌霄尔雅苕陵苕黄华蔈白华茇郭璞曰一名陵时郑笺云陵苕之华紫赤而蘩陆玑亦言其华紫色而此云黄白者葢就紫色中有黄紫白紫耳及其将落则全变为黄故诗曰芸其黄矣陆玑云一名防尾生下湿水中七八月中华紫似今紫草可染皁煑以沐髪即黑叶青如蓝而多华广志苕草青色黄紫华十一月稻下种之蔓延盛茂可以美田叶可食本草紫葳一名陵苕一名茇华生西海川谷及山阳图经云凌霄花也多生山中人家园圃亦或种莳初作藤蔓生依大木嵗久延引至巅而有华其华黄赤夏中乃盛雅翼此华亦弥络石壁盛夏视之如锦綉不可仰望露滴目中有失明者卉谱凌霄野生者蔓才数尺得木而上即高数丈蔓间须如蝎虎足附树上甚坚牢久者藤大如杯春初生枝一枝数叶尖长有齿深青色开花一枝十余朶大如牵牛花头开五瓣赭黄色有数防夏中乃盈深秋更赤八月结荚如豆荚长三寸许秋深采之名物疏陵苕即凌霄也陆疏以为防尾尔雅云葝防尾注云可以染皁本草经云防尾草有白华者赤华者一名葝一名陵翘生平泽中四月采叶七月采华陶隐居云田野甚多人采作滋染皁图经云苖如蒿夏生茎端作四五穗穗若车前与陆説生下湿七月华可染皁者相似则陆误以陵苕为防尾矣又或以紫葳为瞿麦根瞿麦即尔雅所为大菊蘧麦亦非也陵苕断即女葳陆疏全谬不可从
　　何草不黄
　　説文草百芔也从二艸又云草斗栎实也一曰象斗子徐曰今俗以此为艸木之艸别作皁字为黑色之皁按栎实可以染帛为黑色故曰草通用为草栈字也尔雅卉草疏别二名也又云蕍芛葟华荣疏别艸木荣华之异名也又云荄根擭槖含木谓之华艸谓之荣注荣而实谓之秀秀而不实谓之英方言苏芥艸也江淮楚南之间曰苏自闗而西或曰艸或曰芥芔莽艸也东越州之间曰艸南楚曰莽易天地变化草木蕃又天造草昩禹贡兖州厥草惟繇徐州草木渐包州厥草惟夭洪范庻草蕃庑大戴礼云孟春氷泮百草权舆周官薙氏掌杀草春始生而萌之夏至日而夷之冬至日而耜之若欲其化也则以水火变之礼记孟春草木萌动季春生气方盛勾者毕出萌者尽达孟夏靡草死季夏大雨时行烧薙行水利以杀草季秋草木黄落又腐草化为萤祭统尝之日草艾则墨未发秋政则民弗敢草也注因其枯槁之时艾以给防艾草谓之草犹采桑谓之桑不曰艾草而曰草艾者草自可艾也艾音刈与刈同墨则五刑之轻者言草艾行墨刑也展禽曰春风鼓百草敷蔚吾不知其茂也秋霜降百草零落吾不知其枯也左传僖三十三年陨霜杀草记异也又蔓草犹不可除又一薰一莸十年尚犹有臭注薰香草莸臭草言不可同器也淮南子醴泉生皇华皇华生庻草师旷占云嵗欲丰甘草先生荠也嵗欲苦苦草先生蒺藜也嵗欲疫病草先生艾也博物志天老曰太阳之草名黄精饵之可以得长生太阴之草名钩吻食之入口立死人能信钩吻之杀人不信黄精之益寿不亦惑乎字通按艸草二字经史互见义通汉书晁错传屮茅臣无识知董仲舒传朱屮生古草艸屮合为一又栎实之草从皁草木之草通作草旧説繁碎不可从
　　緜緜瓞
　　朱传大曰瓜小曰瓞瓜之近本初生者常小其蔓不絶至末而后大也尔雅瓞瓝其绍瓞舍人曰瓞名瓝小瓜也绍继谓瓞子汉中小瓜曰瓞孙炎曰瓞小瓜子如瓝其本子小绍先嵗之瓜曰瓞説文曰防也与瓝同邢昺曰瓜本有二种大者瓜小者瓞而瓜蔓近本之瓜必小于先嵗之大瓜以其小如瓝故谓之瓞瓞是瓝之别名又地芝瓜也其子谓之□诗传小瓜连大瓜在枝间以喻子孙承嗣也
　　菫荼如饴
　　朱传菫乌头也尔雅芨菫草郭云即乌头也江东呼为菫音靳晋语骊姬置鸩于酒置菫于肉贾逵曰菫乌头也国策人之饥所以不食乌喙者以其虽偷充腹而与死同患也广雅附子一嵗为萴子二嵗为乌喙三嵗为附子四嵗为乌头五嵗为天防本草乌头与附子同根形似乌鸟之头蜀人谓乌头苖为菫草冬采为附子春采为乌头味辛甘温大热有大毒一名奚毒一名即子一名乌喙陶隐居云春时茎初生有脑形似乌鸟之头故谓之乌头有两岐共蔕状如牛角名乌喙喙即乌之口也吴氏本草乌头一名莨一名千秋一名毒公一名果负一名耿子禹锡等云正月始生叶厚茎方中空叶四面相当与蒿相似图经乌头乌喙天雄附子萴子都是一种苖高三四尺茎四棱叶如艾花紫碧色作穗实小黑如桑椹本只种附子熟后有四物长三二寸为天雄附子旁尖牙角为萴子絶小者亦名萴子元种者为乌头其余大小皆为附子毛传菫菜也诗缉郭氏谓菫即乌头则与鸩毒同类非荼菜可食之类矣荼虽苦得霜甜脆故可言如饴乌头毒物不可食何由知其如饴乎毛氏以菫为菜不言毒物内则菫荁枌榆注云荁似菫而叶大公食礼铏芼皆滑注云滑菫荁之属説文菫根如荠叶如细柳烝食之甘尔雅齧苦菫郭云今菫葵也叶似柳子如米汋食之滑者又一种紫菫名赤芹亦名楚葵寳藏论云赤芹生水滨叶形似赤芍药上有黄斑汁可制汞伏硃砂号起贫草真君本草云赤芹茎叶似荞麦根味苦酸江淮人采苗充蔬食本草菫汁味甘唐本注此菜野生非人所种俗谓之菫菜叶似蕺花紫色名物疏尔雅齧苦菫本草在菜部毛公所云菫菜指此若乌头则但可谓之草不可谓之菜也陆氏释文又引广雅云菫藋也今三辅之言犹然此尔雅所谓拜蔏藋非此菫也按菫荼恶菜诗言如饴以见周原风土之善耳必谓菫为毒草与荼不类矣诗缉辨之甚当旧本有菫菫二字菫注草名即乌头菫注草根如荠烝食之味甘菫具吝切菫居隐切亦似傅会不可从
　　丰水有芑
　　朱传芑草名按诗有三芑一谷一菜一草也毛氏以采芑为菜丰芑为草糜芑为谷王氏合三者皆以为谷非是或曰丰芑之芑亦指菜言非别有草名芑也他若地黄之有芑名山海经之有芑木与诗三芑异物同名
　　实颖实栗
　　朱传颖实繁硕而垂末也栗不秕也説文颖禾末也孔疏禹贡三百里纳秸注秸颖也则颖是禾穗之挺书序唐叔得禾异亩同颖史平原君传毛遂曰脱颖而出注锥芑也礼少仪刀郤刃授颖又士才能拔类者亦曰颖皆与此同义也栗是谷穗成就之颖其实栗栗然桓六年左传云奉酒醴以告曰嘉栗防酒服防云谷之初熟为栗小尔雅禾穗谓之颖截颖谓之铚
　　维秬维秠
　　朱传秬黑黍也释草秬黑黍李巡曰黑黍一名秬黍雅翼古者荐笾有白黑形盐白为熬秬黑黍即秬也左传黑牡秬黍以享司寒葢用以藏氷也又以为酒谓之秬鬯召穆公平淮宣王策命之词厘尔圭瓒秬鬯一卣书洛诰秬鬯二卣又文侯之命秬鬯一卣瑞应图后稷播植天降秬秠孔丛子魏王问子顺曰昔上天神异后稷为之下嘉谷周遂以之兴
　　秠朱传黑黍一稃二米者也释草秠一稃二米李巡曰黑黍之中一稃有二米者别名为秠孔疏郭璞曰汉和帝时任城生黑黍或三四实实二米得黍三斛八斗则秬是黑黍之大名秠是黑黍之中有二米者郑鬯人注云秬如黑黍一秠二米答张逸云秠即皮其稃亦皮也本草图经秬黍之中一稃二米者得天地中和之气乃生米粒皆匀无大小得此然后可定钟律今上党或值丰嵗往往得之但稀濶不能充贡雅翼郑氏释鬯人以秠之壮襍于秬郭氏解释草以秬之色襍于秠郭又引汉任城生黑黍诗歌后稷降播乃民事之常如必待任城所生而后降则没世不可待矣按今百谷一稃二米者惟麦为然説文解秠亦云一稃二米而解来字云周所受瑞麦来麰一来二缝然则秠正来麰尔但生民臣工所称不同来麰又为厘麰古者来厘秠三字相通
　　维穈维芑
　　朱传麇赤粱粟也释草虋赤苖郭云今之赤粱粟芑朱传白粱粟也释草芑白苖郭云今之白粱粟与虋皆好谷六书故俗作郑刚中曰岐山之阳种尤盛米类稷可麫可饼西人饱麫非犹饥也
　　不可救药
　　説文治病草凡金石草木之剂皆曰药炎帝外纪民有疾病未知药石神农氏始味草木之滋察寒暑平热之性君臣佐使之义作方书以疗民疾礼月令孟夏聚蓄百药周礼疾医以五药养其病注草木虫石谷也痬医凡药以酸养骨以辛养筋以咸养脉以苦养气以甘养肉以滑养窍本草经上药养命以应天中药养性以应人下药治病以应地药有阴阳配合子母兄弟根茎华实草石骨肉三皇纪神农尝百草一日遭七十二毒始有医药图经药分三品以三百六十五种应周天之数自汉以后代有增益史记古之圣人不居朝廷必居医卜之间本草序天造地化而草木生刚交于柔而成根苖柔交于刚而成枝榦叶蕚属阳华实属阴得气之粹者为良得气之戾者为毒有五行焉曰金木水火土有五气焉曰香臭臊腥膻有五色焉曰青赤黄白黑有五味焉酸苦甘辛咸有五性焉曰寒热温凉平有五用焉曰升降浮沈中
　　其蓛维何
　　朱传蓛菜殽也对肉殽故云菜殽谓菹也周礼聚敛蔬材注百草可食者通作蔬释器菜谓之蔌不熟曰馑孔疏蔌者菜茹之总名月令仲秋之月命有司趣民种菜六书故今俗谓蔬蔬蔌一声也
　　维笋及蒲
　　朱传笋竹萌也尔雅笋竹萌説文竹胎也天官醢人箈菹雁醢笋菹鱼醢邢疏竹初萌生谓之笋凡草木初生谓之萌又尔雅云防萌郭注萌笋属也郑注箭竹笋也通志凡笋惟箭笋为美故会稽竹笋有闻焉陆疏笋皆四月生惟巴竹笋八月九月生始出地长数寸鬻以苦酒豉汁浸之可以就酒及食吕览味之美者越骆之菌注越骆山名菌竹笋也笋亦曰菌箭□笴禹贡之篠尔雅礼器之竹箭也本草笋木性甲乙气笋谱竹初种根食土而下求乎母也及擢笋冒土而上爱乎子也笋青緑色萌篛防笜篁皆笋别名杭州笋大如桶堕地即碎南岳笋黑而肥多汁天目庐山多黄竹拳笋瓯越防笋七八月生云南防笋七月生至十月稍苦巴州笋九月生雪竹笋五月生方竹笋八月生浙闽以南四时皆有之又酸笋出越南桃竹笋出川广四寸一节可为蓆李英公本草竹笋性甘无毒主消渴利水道益气可久食道书笋者日华之胎也一名大明服日月之精华欲得常食苏子瞻曰竹之始生一寸之萌耳埤雅其萌曰笋竹笌也从勹从日解之曰旬内为笋旬外为竹今俗呼竹为妬母草言笋旬有六日而齐母其自死笋为仙人杖唐人食笋诗稚子脱锦绷骈头玉香滑注稚子竹笋也以竹称孙故有龙孙稚子诸号赞宁襍志云竹根有防大如猫名竹豚色类竹亦名稚子俗谓竹溜子玉篇云防也色深褐与竹色别新知録谓泰顺县竹豚生林中食笋根形似猪掘食味美三説各异好竒者遂引此为唐人稚子之证谬矣
　　蒲朱传蒲蒻也郑笺深蒲也毛传蒲蒻也周礼醢人深蒲醓醢郑司农云深蒲蒲蒻入水深郑元云深蒲蒲始生水中子孔疏醢人加豆之实有深蒲笋菹蒲初生水中入地蒻大如匕柄正白生噉之甘脆
　　如彼栖苴
　　朱传栖苴水中浮草栖于木上者言枯槁无润泽也毛传水中浮草郑笺树上栖苴孔疏苴是草木之枯槁者故在树未落及已落为水漂皆称苴也尔雅蓾蔖郭注作履苴蔖与苴通草疏云即蒯类可作履底又包苴货囊也贾谊策冠虽敝不以苴履杨赐上封事曰谗夫昌则苞苴通又礼丧服小记苴杖注苴者黯也恶貌也皆宿草枯槁之义
　　彼疏斯粺
　　朱传疏粝也粺则精矣孔疏以疏对粺则麄于粺也麄于粺者惟粝米耳言小人与君子如疏如粺其分审矣易以贤者食麄昏防之党食精也或曰疏粺皆粝属粺次于疏与凿精米别疏与粺皆喻小人左传粢食不音毁或作糳字林以为精米则与糳皆米之精者糳当倍精于也由九章算法推之米粗甚曰粝疏即粝也粺次之精者分三等上曰粢宗庙所用也次曰糳又次曰按九章算术云粟率五十粝米三十粺二十七糳二十四御二十一言米渐细故类益少四种之米皆以三约之故得此数也朱子曰九章粟米之法粝十粺九糳八侍御七粝米一斛治而成粺则九斗矣张宴曰一斛粟舂七斗米为粝与算説小别説文粟重一担为一斛六斗有斗之大半舂为米一斛曰粝粝一斛舂九斗曰糳稻重一担为粟二十斗为米十斗曰为米六斗有斗之大半曰粲据此则粺精于疏而粲视粺为尤精矣汉志小説谓之稗説汉艺文志小説出于稗官注王者欲知闾巷风俗之事故立是官师古曰小官也又张苍定律令有罪者妇人坐使择米正白为白粲供祭祀之用杜诗精糳储白粲即此
　　贻我来牟
　　朱来小麦牟大麦也説文秋种夏熟相继续之谷也来麰象芒朿之形天所来也韩诗作贻我嘉郑笺武王渡孟津白鱼跃入于舟出涘以□后五日火流为鸟五玉以谷俱来书説云乌以谷俱来纪后稷之德也雅翼古称下田宜稻麦今小麦例须下田大麦则不然诗所谓青青之麦生于陵陂者谓大麦也麰者周所受瑞麦来麰也一作牟又作即今大麦刘向传作贻我厘麰以为厘麰麦也然则来牟一物惟广雅以麰为大麦来为小麦赵岐孟子注麰麦大麦也本草小麦味甘主除热止燥渴养肝气以作麴作麫温大麦味咸主消渴除热益气调中为五谷长注大麦今裸麦一名麰麦形似小麦皮厚故谓大麦欧阳本义云牟者百谷中一谷耳自汉以前已有此名故孟子亦言麰麦然言麰又言麦明非一物葢麰类也后世以麦不宜有二名因以为大麦理尚可通毛郑乃据河内女子伪秦誓以谷俱来之説指以为麦而茍欲迁就来牟之説其可信哉尔雅所载诸谷之名甚多独无来牟之説旁考六经牟无训义多是人名地名然则阙其不知可也通雅来牟为厘麰説文一来二缝秠一稃二米则秠即来麰也刘向封事作厘麰者古来厘秠三字相通方言江淮谓之□北燕谓之豾闗西谓之貍彼虽説兽而以一名通三音则此物亦然
　　予又集于蓼
　　朱传蓼辛苦之物也尔雅蔷虞蓼疏即蓼之生水泽者颂云以薅荼蓼毛传蓼水草是也礼记脍秋用蓼濡豚包苦濡鸡醢酱濡鱼卵酱濡鼈醢酱实蓼鹑羮鸡羮鴽酿之蓼皆实蓼于腹中后世饮食不用惟造酒者取其汁其辢者毒取溪鱼即荼毒也蜀本图经蓼有紫赤青马水香木等七种紫赤二蓼叶小狭而厚青香二蓼叶相似而俱薄马水二蓼叶大上有黑防木蓼一名天蓼蔓生叶似柘叶诸蓼花皆红白子皆赤黑木蓼花黄白子皮青滑又有木天蓼生天目四明山树似栀子冬日不凋又有藤天蓼着树生叶如梨光而薄子与木天蓼同又三茅君有白蓼医方又毛蓼生山麓叶上有毛冬根不死埤雅蓼生水泽者茎赤味辛一名蔷成王初惑管蔡而疑周公四国之乱几毁王室则尝集于蓼矣悟而毖后患故曰予又集于蓼言辛苦也离骚曰蓼虫不能从乎葵藿则葵藿甘而蓼苦故也吴越春秋越王念复吴怨卧则切之以蓼冬则抱氷夏则附火言其刻志如此战国防蓼虫在蓼则生在芥则死非蓼仁而芥贼也卉谱一名水荭花其类甚多有青蓼香蓼花皆红白子大如胡麻赤黑而尖扁惟木蓼花黄白子皮生青熟黑人所堪食者三种一青蓼叶圆者胜一紫蓼相似而色紫一香蓼相似而香并不甚辛可食一云青者蓼紫者荼
　　以薅荼蓼
　　朱传薅去也荼陆草蓼水草一物而有水陆之异也今南方人犹谓蓼为辢荼或用以毒溪取鱼是所谓荼毒也释草云蒤委叶疏薅拔去田草也王肃説诗荼陆秽草然则蒤者原田芜秽之草非卫风之苦菜也埤雅荼陆草也蓼水草也以薅荼蓼则高下无所不治且因暑雨化之则草不复生而地益美葢非特去草之害亦以醲其田畴故荼蓼朽止黍稷于是茂止也月令季夏烧薙行水利以杀草如以热汤可以粪田畴可以美土疆正此谓矣
　　薄采其茆
　　朱传茆凫葵也叶大如手赤圆而滑江南人谓之莼菜者也説文茆凫葵诗言采其茆力久切周礼醢人朝事之豆茆菹麋臡注茆凫葵释文茆音卯北人音柳郑大夫又读为芽干寳云今之蹗草郑小同云江东人名莼菜生陂泽陆疏茆与荇菜相似叶大如手赤圆有肥者着手中滑不得停茎大如匕柄叶可生食又可煑滑美或谓之水葵诸陂泽水中皆有何承天云此菜出东海堪为菹酱不可用蜀本图经莼生水中叶似凫葵浮水上采茎堪噉花黄白子紫色三月至八月茎细如钗股黄赤色短长随水深浅名为丝莼又曰穉莼又名雉尾莼九十月渐粗硬十一月萌在泥中名块莼体苦涩惟取汁味唐本草注莼菜三四月后通名莼丝霜降以后名块莼块莼为羮犹胜襍菜块莼一名莼顔之推云蔡朗父名纯改莼为露葵后人遂有误以露葵为莼者吴地志云灵岩池有莼吴中以为佳品即莼也莼入秋为油莼故张翰思之草木疏又名水炙一云今之浮菜酉阳襍俎莼菜之根絶美江东人谓之莼龟鸡跖集莼四月始茎而未叶名为雉尾莼本草有凫葵洪景以入有名无用品解者不同未详其正卉谱莼一名茆一名锦带一名水葵一名马蹄草生湖泽中以水浅深为候水深则茎肥而叶少水浅则茎瘦而叶多其叶如荇菜而差圆形似马蹄夏月开黄花结实青紫大如棠棃中有细子张尔公云荇一名凫葵陆玑言茆与荇似不言即荇也干寳言茆一名水炙不言即莼也凫葵即荇菜莼别一物图经言莼叶似凫葵顔氏言荇菜黄叶似莼雅翼言莼小于荇其説甚明周礼茆菹注亦云凫葵也正韵引郑小同云茆即莼菜毛传朱传博雅皆然至今因之遂误为一物矣按古卯作戼酉作丣许慎用诗叶音读若柳亦至今因之误为一字矣通雅云本草女菀一名茆音柳女菀名茆不审何据或者方俗之称犹茆之为莼菜凫葵未可尽信也
　　稙穉菽麦
　　朱传先种曰稙后种曰穉韩诗説稙长稼也穉幼穉也説文稙早种也穉幼禾正义重穋稙穉生熟早晚之共称耳非谷名当谓先种先熟后种后熟但毛传畧不言其熟凡物幼小皆曰穉鄘风众穉且狂管子重令篇菽粟不足禾生不禁而工以雕文刻镂相穉也谓之逆注穉骄也
  </div>
  <div class="pagination">
   <a href="诗传名物集览_page6.html">
    上一页
   </a>
   <a href="诗传名物集览.html">
    1
   </a>
   <a href="诗传名物集览_page2.html">
    2
   </a>
   <a href="诗传名物集览_page3.html">
    3
   </a>
   <a href="诗传名物集览_page4.html">
    4
   </a>
   <a href="诗传名物集览_page5.html">
    5
   </a>
   <a href="诗传名物集览_page6.html">
    6
   </a>
   <span class="current-page">
    7
   </span>
   <a href="诗传名物集览_page8.html">
    8
   </a>
   <a href="诗传名物集览_page9.html">
    9
   </a>
   <a href="诗传名物集览_page8.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
