<!DOCTYPE html>
<html>
 <head>
  <meta charset="utf-8"/>
  <title>
   诗经通义 - 第 10 页/共 16 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   诗经通义 - 第 10 页/共 16 页
  </h1>
  <div class="content">
   吉日四章章六句【东莱説见集传】







　　诗经通义卷六
&lt;经部,诗类,诗经通义&gt;
　　钦定四库全书
　　诗经通义巻七　　　　　吴江朱鹤龄撰
　　鸿雁之什
　　鸿雁于飞【鸿雁春则北徂秋则南翔故以为流民往来之比】肃肃其羽之子【欧阳义之子使臣也】于征劬劳于野【读如墅】爰及矜【如字】人【矜人人之可矜怜者】哀此鳏寡【读果五反音古○吕记还定安集之政必不遗穷民然后为至故曰爰及矜人哀此鳏寡爰及者不遗之辞也非安集万民然后及之也】○鸿雁于飞集于中泽【读徒洛反音铎○集于中泽言鸿雁之来賔而还也】之子于垣百堵【毛传説板堵与韩诗左传注不同集传从毛】皆作虽则劬劳其究安宅【读逹各反音铎按尧典宅嵎夷蔡邕石经作度郑氏周礼注引诗度西曰栁谷朱子语録云古字宅度通用度读铎○使者所至招徕流民使返都邑筑其墙垣而安处之】○鸿雁于飞哀鸣嗸嗸【正作嗷音翺】维此哲人谓我劬劳维彼愚人谓我宣骄【陈啓源曰郑云谓我役作众人为骄奢非也王介甫以矜怜抚掩为宣骄得之葢矜怜抚掩有类于姑息则疑于骄与骄子之骄同义史记田蚡曰此我骄灌夫罪】
　　序鸿雁美宣王也万民离散不安其居而能劳来还定安集之【王氏曰宣王之民劳者劳之来者来之往者还之扰者定之危者安之散者集之】至于矜【鳏同】寡无不得其所焉
　　严缉此诗述使臣之勤劳能宣布其上之徳意也美使臣所以美宣王也王者事业以安民为本此可见复兴之规模矣
　　厉王之后人民离散宣王能使还定安集各复其居诗人赋其事以美之毛郑解之子为侯伯卿士葢指巡行邦国者左传文十三年郑伯宴公于棐子家赋鸿雁注云诗义取侯伯哀恤鳏寡有征行之苦可证古解如此集传改作流民相谓虽亦可通而去古义远矣
　　一章二章皆述使者还定安集之事三章又代为使臣之辞哀鸣嗸嗸忧流民之未尽安集也维彼哲人谓我劬劳以于征于垣言也维彼愚人谓我宣骄以矜怜慰劳言也【本王氏説】葢深叹使臣之劬劳能知其心者少也
　　鸿雁三章章六句
　　夜如何其【音基】夜未央【説文央中央也夜未央言夜未中】庭燎【释文在地曰燎执之曰烛又云树之门外曰大烛于内曰庭燎皆所以照众为明】之光君子至止鸾声将将【音锵】○夜如何其夜未艾【音乂○毛云乆也集传训尽本之王逸注楚辞】庭燎晣晣【音制】君子至止鸾声哕哕【音讳】○夜如何其夜乡【音向】晨庭燎有煇【音熏】君子至止言观其旂【读渠斤反音勤林尧叟左传注音芹云温公读古音考音斤】
　　序庭燎美宣王也因以箴之【箴之者虑其勤而易怠也】
　　列女传宣王尝晏起姜后脱簮珥待罪于永巷由是勤于政事早朝晏退卒成中兴之名以此证之果为宣王之诗也
　　黄震曰此诗人自设为问答之辞古説皆谓宣王夜兴而问早晚王雪山云人君数问夜亦非体恐是殿陛之间宫掖之内执事者相为问答耳周礼鸡人夜呼旦以嘂【音叫】百官汉仪中黄门持五夜甲乙丙丁戊相传未几卫士鸦唱所谓鸡鸣歌或是此曹董氏云百官官箴王阙此诗其司烜【音毁】之属所为乎○此诗自为问答亦如齐风鸡鸣之体陈啓源曰亦形容勤政之心如此非真有三问
　　庭燎三章章五句
　　沔【音免】彼流水朝宗于海【读虎洧反音喜】鴥彼飞隼载飞载止嗟我兄弟邦人诸友【读如以】莫肻念乱谁无父母【音未】○沔彼流水其流汤汤【音伤】鴥彼飞隼载飞载念彼不迹【不循道之诸侯】载起载行【音杭○载飞载载起载行笺疏皆指诸侯妄相侵伐吕记以起行指念乱者谓念之甚而起居不宁也严缉朱同】心之忧矣不可弭忘○鴥彼飞隼率彼中陵民之讹言【讹言诈伪之言吕记凡诪张为幻以罔上惑听者皆谓之讹言○周礼大司徒以乡八刑纠万民造言之刑次于不孝不弟而禁暴氏掌诛庶民之作言语而不信者此即大舜堲防説殄行之意也至讹言莫惩而宗周始衰矣】宁莫之惩我友敬矣防言其兴【吕记防人在朝乃诸侯疑畏之本故于末章明言之王志长曰防言其兴则防犹未盛也葢见几者招呼同类预为戒勉之辞】
　　序沔水规宣王也【国语秦伯享公子赋河水韦昭云河当作沔其诗云沔彼流水朝宗于海言已反国当朝事秦正此诗首章之义杜预左传注则以为逸诗未知孰是】
　　规王之听防而诸侯擕贰也首章言流水必朝宗于海犹诸侯必朝宗天子今乃如飞隼之或飞或止去来无定【本郑笺下二章同】此乱之所由生也我兄弟诸友可无以祸及父母为念乎次章以流水汤汤喻诸侯强盛不朝又如鴥隼之飞扬自恣所谓念彼不迹者也念彼不忘则诗人忧乱之辞三章以飞隼循其陵阜喻诸侯之循道而来朝者今讹言乱政而王不察则彼必防言是惧矣惟敬可以弭防故又托为相戒之言以悟王也欧阳义吕记严缉皆同古説惟集传但云此忧乱之诗按墨子及汲冡书皆言宣王杀杜伯而非其罪殆以防言致然观此诗所规容有之矣沔水三章二章章八句一章六句【朱子曰疑当作三章章八句卒章脱前两句耳】
　　鹤鸣于九臯【臯泽也韩诗云九折之泽】声闻于野【音墅】鱼潜在渊或在于渚乐【音洛】彼之园爰有树檀【读如田】其下维萚【音托○萚落叶也】他山【郑云他山喻异国】之石可以为错【入声○砺石】○鹤鸣于九臯声闻于天【读如吞】鱼在于渚或潜在渊【音因】乐彼之园爰有树檀其下维谷【从木不从禾即楮也陆机疏幽州人谓之谷桑荆人谓之谷中州人谓之楮其皮可捣为纸】他山之石可以攻玉【陈啓源曰集传引程子之言甚美然断章则可非正辞也诗以他山之石喻逺国沉滞之贤非以玉石相对为一美一恶之喻】
　　序鹤鸣诲宣王也【疏上言规此言诲者规是正其己失诲是教所未知】
　　笺教宣王求贤人之未仕者董氏曰此诗其师傅所作欤
　　毛郑谓教王用贤其説必有自也鹤善和鸣鱼多潜伏故以比贤人园树山石皆用贤之比也鸣臯声闻身隐而名著也潜渊在渚时隐而时见也树檀下萚朝廷当上贤者而下小人也他山为错旁求侧陋则可以治国也通篇全用罕譬举类迩而见义远纳牖之体当如是也朱传分作四解文义不贯且是讲学非説诗矣
　　鹤鸣二章章九句
　　祈【疏司马掌封圻兵甲古圻祈畿字通用故此作祈书作圻】父【音甫】予王之爪牙【读五胡反音吾○疏鸟用爪兽用牙以防卫】胡转予于恤靡所止居【笺六军之士出自六乡法不取于王之爪牙之士】○祈父予王之爪士胡转予于恤靡所底【诗缉曰底音止传曰底至也今本作底误按小旻篇伊于何底同】止○祈父亶不聪胡转予于恤有母之尸饔
　　序祈父刺宣王也【范氏曰箴之不可而规之规之不可而诲之诲之不可然后刺焉见古人爱其君之至也夫有宣王之功而不至于文武此诗人之所惜也】
　　司马之属有司右虎贲旅贲皆宿卫天子所谓爪牙也六军不足用乃出禁卫以从征所谓转予于恤也毛郑以为作于宣王末年败绩姜戎之时其説可信○吕记读是诗见宣王变古制者二焉前二章既刺其以禁卫之士从征役矣末章复以有母尸饔刺其不聪古者亲老而无兄弟则免其征役必有成法越勾践伐呉有父母耆老而无昆弟者皆遣归魏公子无忌救赵亦令独子无兄弟者归养此可见矣诗人责司马之不聪其意谓此法人皆闻之汝独不闻乎乃驱我从戎使我亲不免尸饔之劳也责司马者不敢斥王也【此据读诗记集传所引乃删改之】
　　祈父三章章四句
　　皎皎白驹【贤者乗白驹而去】食我塲苗【草始生曰苗非必未也本草多言春夏采苗○严缉爱其人而并爱其所乗之驹虽食我之塲苗而不恤也杜诗与奴白饭马青刍亦此意】絷【音执】之维之以永今朝所谓伊人于焉逍遥○皎皎白驹食我塲藿【説文藿尗之少也严缉藿豆叶用以作羹】絷之维之以永今夕【读祥龠反音嚼古音考音芍】所谓伊人于焉嘉客【读克各反音恪】○皎皎白驹贲【音閟】然来思尔公尔侯逸豫无期慎尔优游勉尔遁思【陈啓源曰此章两句一韵天然相协但思字重出耳然亦诗所常有也朱传隔句叶似属不必况次句来字下尚有思字叶之尤不可解○四尔字皆指贤者言尔若为公为侯则将勤劳国事无有逸豫之期今尔优游肥遯志在自乐其慎之勉之而已葢知其不可留故为决别之词也四句旧无定解华谷东莱皆主此説今从之朱慎勿过也勉母决也似非语意】○皎皎白驹在彼空谷生刍一束其人如玉【严缉言贤者所处穷约其饲马止新刍一束而已然其人之美则如玉也陈啓源曰白驹一入空谷不复返矣然我犹束生刍以待之诚爱其人之徳美如玉也】毋金玉尔音而有遐心序白驹大夫刺宣王也
　　宣王之末不能用贤【宣王杀杜伯而非其罪以是知其不能用贤也】贤有见几而去者同朝大夫惜其去而思之故有是作首章二章欲得贤者来止其家而留之也【此张氏説】伊人犹云彼人乃其人不在而想望之非觌面之称也三章冀其来而又爱其去也末章则叹息贤者之远去犹望其念己音问无絶华谷云极称其美而思慕之所以见其人之贤而时之不用为可刺也
　　白驹四章章六句
　　黄鸟【孙奕示儿编黄鸟有二种名同实异如黄鸟于飞集于灌木睍睆黄鸟载好其音此鸎也如交交黄鸟止于棘于桑于楚者黄雀也无啄我粟我粱我黍亦黄雀也今人稻粱熟时黄鸟羣飞田陇为人所罗此自在七八月间岂复有鸎哉愚按古有野田黄雀行疑孙説得之但鸎至冬间始蛰见尔雅翼此云七八月无鸎则不然】黄鸟无集于谷【从木】无啄我粟此邦之人不我肯谷【从禾】言旋言归复我邦族○黄鸟黄鸟无集于桑无啄我粱此邦之人不可与明【读如芒○不可与之明言】言旋言归复我诸兄【读如荒】○黄鸟黄鸟无集于栩【音许】无啄我黍此邦之人不可与处【吕记人之所以相依者以其明足以知其缓急休戚故也不可与明则不可与处矣】言旋言归复我诸父
　　序黄鸟刺宣王也
　　严缉此与黄鸟告别之辞也杜诗岸花飞送客樯燕语留人谓送留人惟花燕亦此诗告别惟黄鸟意也毛郑以为室家相弃王氏苏氏以为贤者不得志而去朱传则以为民适异国不得其所故作此诗郝敬曰民不得所时政使然故诗人托为民言以讽上所谓刺也下章放此
　　黄鸟三章章七句【东莱説见集传】
　　我行其野蔽芾【音沸】其樗【音樗当作□】昏姻之故言就尔居尔不我畜复我邦家【读如姑○按□木与下遂菑皆诗人托兴语集传释为赋体殊觉支离王氏曰□恶木尚可以庇息今以昏姻之故就尔而尔不我畜则□之不如矣辞旨晓然】○我行其野言采其遂【音逐○陆玑疏今羊蹄菜似芦菔而茎赤一名秃菜】昏姻之故言就尔宿尔不我畜言归斯复【王氏曰蓫恶卉也尚可采以治疾今以昏姻之故就尔而尔不我畜则蓫之不如也】○我行其野言采其葍【音福读笔力反音偪○陆玑疏幽州人谓燕葍根白可食荒歳蒸以御饥原始云俗名老鸦蒜昔生燕地今随处有之】不思旧姻求尔新特【笺求汝新外昏特来之女特者不以礼嫁无肻媵之集传则云匹也即实惟我特之特○王氏曰葍野菜之恶者也然尚可以御饥昏姻之相与固为其穷则相収困则相卹也今弃旧姻而求新特则又葍之不如也】成【苏氏云当从论语作诚】不以富亦秪【音支】以异【读亦织反音赤○二句集解极明】
　　序我行其野刺宣王也
　　王氏曰此民适异国从其昏姻而不见収卹之诗也朱子从之
　　严缉周之盛时以睦婣任防教道其民至黄鸟我行其野二诗作则教道微而习俗薄矣君子是以知周道之衰也
　　我行其野三章章六句
　　秩秩斯干【疏易注云干大水之旁秩秩言其流有序】幽幽南山【严缉西京赋言长安于前则终南太乙于后则浮渭据泾此诗言南山即终南干是大水之旁即泾渭诸川也】如竹苞【读补苟反音防】矣如松茂矣【黄震曰王雪山云如竹如松言物色之嘉如非比喻乃枚举之词按汉书言鄠杜竹林南山檀柘之饶则如非比喻明矣】兄及弟矣式相好【去声读音吼】矣无相犹矣【首及兄弟者人之居室必兄弟睦而后安】○似续妣祖【顾炎武曰古人自祖妣以上通谓之妣周人以姜嫄为妣是以妣先于祖周礼大司乐享先妣在先祖之前斯干诗曰似续妣祖郑云妣先妣姜嫄也祖先祖也或谓变文以叶韵不然】筑室百堵西南其户【集传解此句用疏述毛○陈啓源曰郑氏释西南其户为天子燕寝之户比于大夫一房之室户则较偏于西比于宗庙路寝之四户则独有其南不如毛云西乡户南乡户也语为平正】爰居爰处爰笑爰语【此章五句一韵】○约【束版也緜诗缩版以载】之阁阁防【音卓○防如椓杙之防谓以杵筑之】之槖槖风雨攸除【去声】鸟防攸去君子攸芋【芋训大严缉即所云居移气也】○如跂斯翼【疏如跂如人跂足直立竦臂翼然】如矢斯棘如鸟斯革【读如棘○毛训棘云棱廉也郑训革云如鸟暑希革张其翼时欧阳训棘为急革为变朱从之以变解革难晓】如翚【音辉○雉五色备成章曰翚】斯飞君子攸跻【音赍】○殖殖【平正】其庭有觉【毛云高大郑云直也集传兼用之】其楹哙哙【音快】其正【正为阳南也】哕哕【音嘒】其冥【冥为阴北也】君子攸宁【严缉上章言其堂故曰升此章言其室故曰寕季本曰攸跻谓升以聴事者葢路寝礼君日出眂朝退适路寝是也攸宁葢小寝礼后眡朝听政使人眂大夫退然后适小寝释服是也】○下莞【音官】上簟【读徒锦反定上声○释文莞草丛生水中茎圆江南以为席簟竹席】乃安斯寝【疏宫寝称室经皆言考室之事正指其文则乃安斯寝是也既考之后居而寝宿】乃寝乃兴乃占我梦【读弥登反音盲古音考音民】吉梦维何维熊维罴【音碑读彼何反音波】维虺维蛇【读于其土何二反移佗二音○此章凡三换韵】○大【音泰】人占之【周礼太卜掌六梦之法】维熊维罴男子之祥维虺维蛇女子之祥【祥犹兆也熊罴强壮故兆男虺蛇隂伏故兆女】○乃生男子载寝之牀载衣【去声】之裳载弄之璋【王氏曰男子不衣之衣而衣之裳裳下饰也不弄之圭而弄之璋璋半圭也成人有渐故也】其泣喤喤【音皇】朱芾斯皇室家君王○乃生女子载寝之地载衣之裼【音替○传裼褓也疏褓缚儿被也故笺以为夜衣】载弄之瓦【读鱼位反音义○传瓦纺砖黄震曰瓦是覆膝以索麻线者今俗犹然非屋瓦之瓦也】无非无仪【妇人质无威仪也丘氏曰妇人尚静黙不当有所是非尚质慤不当为威仪按以仪为威仪者毛説也以仪为善者郑説也郑本尔雅集传从之】唯酒食是议无父母诒罹【陈第曰仪罹古有俄音旧读议如字乃以议音义罹音丽叶之似泥○王志长曰男子不举其职不举者备之也曰室家君王室家君王之内缺一焉而隳也女子则举其职举之者实之也曰酒食而已酒食之外谋一焉而僣也】序斯干宣王考室也
　　厉王流彘宫室圯壊宣王即位更作宫室既成而落之【刘向引诗亦同序説】集传则云未见必为宣王之时又引或説【李寳之云】仪礼升歌鹿鸣下管新宫新宫即此诗考新宫久亡【疏左传昭二十五年宋公享昭子赋新宫孔子时年三十余后此诗亡孔子録而未得故子夏不为之序也】不足信
　　古人将营宫室宗庙为先序止云考室者室是总名言室足以兼寝庙也毛传不及宗庙而郑笺以似续妣祖为成宗庙筑室百堵以下为成燕寝【按郑云宗庙及路寝制如明堂每室四户此诗二章云西南其户故知是燕寝其路寝文虽不载亦作之可知】刘向昌陵疏亦云宣王俭宫室小寝庙诗人美之其言与郑合然则宣王考室必非不及宗庙孔疏云杂记言庙成则衅之寝成则考之此序云考室取义甚广可以通衅庙也此辨甚明
　　吕记首章总述其宫室之面势而愿其亲睦二章三章述其作室之意与营室之状至于风雨除鸟防去则宫室成矣故四章言望其外则雄壮轩翥如此五章言观其内则高明深广如此望其外则未入也故曰君子攸跻言其方升也观其内则已入也故曰君子攸宁言其既处也六章以下皆颂祷之辞
　　斯干九章四章章七句五章章五句
　　谁谓尔【尔指牧人之官郑云指宣王也恐无此理】无羊三百维羣谁谓尔无牛九十其犉【音淳○黒唇欧阳义呼牧人而告之曰谁谓尔无羊牛乎其数若此之多也】尔羊来思其角濈濈【音戢】尔牛来思其耳湿湿【羊触以角故言角毛牛尚耳故言耳○疏周礼牧人掌牧六牲而阜蕃其物六牲牛马羊犬豕鸡也此诗唯言牛羊者葢经言尔牲则具主以祭祀为重马则祭之所用者少豕犬鸡则比牛羊为卑故特举羊牛以见其盛也】○或降于阿或饮于池【读唐何反音沱古音考云古池沱通音】或寝或讹尔牧来思何【上声】簑何笠【簑御笠兼御暑雨】或负其糇【古音考读去声】三十维物【疏牲有青赤黄白黒五色经言三十维物则每色之物皆有三十谓青赤黄白黒毛色别异者各三十也苏传物类也何楷曰与比物四骊之物同】尔牲则具【读居律反音僪古音考音臼○按集传阿池讹为一韵笠物具为一韵故糇字无叶陈第谓旧叶与上尔牧三句不谐改具与糇叶而笠物为隔句叶亦可从○疏祭祀之牲当用五方之色故笺云尔之祭祀索则有之】○尔牧来思以薪以蒸以雌以雄【读于陵反音盈○王氏曰牧人将归而又辨牛羊之雌雄以视多寡之数按此説是也集传出搏禽兽用郑氏説】尔羊来思矜矜兢兢不骞不崩【陆佃曰六畜之死皆善耗败而羊为甚故不骞不崩本羊言之】麾之以肱毕来既升【曰毕来则兼及牛可知以牛随羊后而至故以括之】○牧人乃梦众维鱼矣旐维旟矣大人占之众维鱼矣实维丰年【音宁】旐维旟矣室家溱溱【按集传郊野建旐州里建旟乃错举周礼司常大司马文旐统人少旟统人多本横渠之説○陈啓源曰众维鱼矣众谓鱼之多传云隂阳和则鱼众多不以为人众也鱼丽诗举鱼以美万物之盛多此亦以多鱼为丰年之梦义正同耳旐旟本二物笺云梦旐与旟传云旐旟所以统众是也两维字不必泥吉日之伯祷一事也而两言既此诗之旐旟二物也而一言维各从文便耳旐旟聚众故知人民蕃庶集传所引或説云梦人乃是鱼梦旐乃是旟此不可解也又云旐郊野所建统人少旟州里所建统人多按周礼春官司常夏官大司马所颁旗物各异葢司常所颁仲冬大阅之礼大司马所颁季秋治兵之礼也司常云州里建旟县鄙建旐注州里县鄙乡遂之官互约言之疏谓乡之下次州又次党又次族皆建旟又次闾又次比皆建旐遂之下次县又次鄙又次酂皆建旐又次里又次邻皆建旟也大司马云郊野建旐百官建旟注郊谓乡遂之州长县正以下也野谓公邑大夫载旐者以其将羡卒也百官卿大夫也载旟者以其属卫王也由此观之司马之郊已兼司常之州里县鄙而野与百官又在其外二职所举本不伦安得各取其一以相配乎至以司常所颁而言则五职建旐五职建旟所统乡遂之民数畧相等也以大司马所颁而言则六官之属岂能多于六乡六遂及四等公邑之羡卒哉不知横渠何据而云然】
　　序无羊宣王考牧也
　　笺厉王之时牧人职废宣王始兴而复之至是有成谓复古之牧法陈啓源曰郑解序意极明严缉以考牧为落成牧养之牢古未有以牧名牢者此葢因作室落成而误夫落成者必为酒食而燕饮其中岂有君臣聚饮于圈牢者乎经典考字多训为成宫室既成谓之考室牧事有成谓之考牧云尔燕饮落成之説本不必拘严缉又解首章尔羊来思尔牛来思为来归于牢谓两言来以见牢之成夫作诗之意在牧人称职牛羊蕃息以归美宣王尔与牢何与乎况牛羊来思果为归牢则下章两言尔牧来思即继以何簑何笠以薪以蒸岂亦谓之归牢耶
　　笺疏所引牧人谓牧人之官诗所言尔牧簑笠薪蒸者乃牧养之人也降阿饮池牧之地也簑笠负糇牧之具也以薪以蒸游牧也以雌以雄别羣也皆牧法也矜矜兢兢羊知所畏也不骞不崩无耗败也毕来既升入于牢也【羊盛如此则牛可知】众鱼旐旟郑氏谓牧人得此梦而献于王华谷谓设辞以颂祷二説皆通○黄氏曰古人以畜之多寡卜其人之盛衰故奉牲以告曰博硕肥腯谓民力之普存也于是人和而神降之福此颂祷之词所以详及于羊牛众多牧人安逸以致民物富庶之效也
　　皇甫谧曰宣王三十年伐鲁诸侯从此不睦葢周衰自此而渐也大局宣王美诗多是三十年前事箴规之篇当在三十年以后王徳渐衰亦容美刺并行不可以限断【吕记斯干无羊皆宣王初年之诗乃次于刺诗之后何也葢宣王虽晚歳怠政然中兴周室之大徳岂可以是而掩之乎故复取二诗以终之也大雅有美无刺大雅论大体者也论其大体则宣王固一世之贤王也】
　　无羊四章章八句
　　节南山之什
　　节【音截借同嶻】彼南山维石岩岩赫赫师尹民具尔瞻忧心如惔【音谈】不敢戏谈【辅氏曰戏谈且不敢而况敢正言其失直指其非乎】国既卒斩何用不监○节彼南山有实其猗【音伊读如阿○苏传山之实草木是也山之生物其气平均如一凡生于其上者无不猗猗然而长也按集传所引第三説即此落实取材出左传猗训长出毛传何谓难通吕记严缉皆用此説】赫赫师尹不平谓何【笺责三公之不平不如山之为也】天方荐瘥【音嵳】丧乱多民言无嘉【读如歌○李氏曰言民曽无善言但怨讟尔】憯【音惨○憯曽也】莫惩嗟【读遭哥反左平声○此章苏氏説见集传】○尹氏大【音泰】师维周之氐【王氏曰京室以大族为氐朝廷以尊官为氐氐者安危存亡所出也尹氏大族也太师尊官也】秉国之均【疏秉国之均是居权衡之任朱子语类秉国之均均当从钧所谓如泥之在钧不知钧是何物潘时举云恐是为瓦器者所谓车盘是也葢运得愈急则成器愈快今集传训平者此物亦唯平乃能运也】四方是维天子是毗【音琵】俾民不迷不吊【释文吊如字左传注吊愍恤也集传从之】昊天不宜空【黄公绍读去声】我师○弗躬弗亲庶民弗信弗问弗仕【问询问仕任使也弗仕对下膴仕言之】勿罔君子式夷【式发语辞夷平也】式已【已止也谓止而不用】无小人殆【读养里反音以】姻亚则无膴【音武】仕【严缉尹氏不躬亲王事而信任匪人庶民所以不信服也君子岂眞不可用哉既不询问之不任使之勿诬君子以为不可用也小人岂眞可用哉当平夷其心察知其奸而废退之无信小人至危殆其国家也姻亚之小人无以亲昵故置之大位也大臣官使人才当昭布公道乃于君子则弗仕惟姻亚则膴仕所谓不平也按集传以君子目王言王委政尹氏尹氏又信任小人以欺罔人主今不从】○昊天不佣【勒龙反音庸○均也】降此鞠讻【音凶】昊天不恵降此大戾【释文音利○吕记鞠凶大戾匪降自天皆尹氏为之也民罹其害无可奈何而归之于天也】君子如届【音戒读居利反音记古音考云古与暨通郝叶鸡○释诂云届极至也即上章躬亲问仕之谓】俾民心阕【音缺读苦住反音气郝叶葵】君子如夷恶【去声】怒是违【集传以届阕与戾叶文势转换似另叶为宜○君子如届四句集传明矣一説届训至即解四朋至斯孚之至必朋至而后知拇之果解也必君子届而后知小人之果退也小人退则民心息矣此解亦是而于君子如夷句难通夷者平也正与师尹不平相对仍从旧説为得○许氏曰集传以此章刺王及尹氏愚以为专刺尹氏亦可通与前后两章意尤贯】○不吊昊天【读如吞】乱靡有定式月斯生【言月月増乱】俾民不宁忧心如酲【音呈】谁秉国成不自为政卒劳百姓【末二句亦可转韵读不必叶○严缉国之有成乃纪纲法度天下之所倚以为平者今谁秉持之乎尹氏实秉之而乃不自为政信任姻亚羣小用事终劳苦我百姓也按不自为政即二章弗躬弗亲意葢専责尹氏而责王之意言外见之○此章苏氏説见集传】○驾彼四牡四牡项【大也】领我瞻四方蹙蹙靡所骋【严缉世乱则一身无所容若见天地之狭如唐人诗出门便有碍谁谓天地寛也】○方茂尔恶相【去声】尔矛矣既夷既怿如相醻【音酬】矣【疏言相恶既深和解又疾皆是小人无常之态】○昊天不平我王不宁不惩其心覆【音福】怨其正【吕记此章篇将终矣故复叹曰昊天其使尹氏不平乎我王岂得安宁乎今尹氏不自惩创反怨人之正己者方且报复未已吾是以忧吾王之不宁也此忧岂为身哉】○家父【音甫】作诵以究王讻【穷究王致乱之由】式讹尔心以畜万邦【读卜工反音崩○此章陈氏説见集传】
　　序节南山家父刺幽王也【笺家父字周大夫疏春秋之例天子大夫则称字桓十五年天王使家父来求车上距幽王之终七十五歳古人以父为字或累世同之云汉序云仍叔笺引桓五年仍叔之子来聘仍氏或亦世字叔如赵氏世称孟智氏世称伯也○吕记左传韩宣子来聘季武子歌节之末章杜氏谓取以畜万邦之义然则此诗在古止名节也】
　　此诗家父乃求车者之先世韦昭以为平王时作刘瑾据国既卒斩丧乱多语亦以为东迁后诗恐不然葢节彼南山即终南山家父因所见起兴则是作于未迁之时又诗曰我王不宁曰以究王讻可见其时幽王尚在也
　　首章以师尹失民望忧周之卒归于亡也二章言师尹致乱在于不平而召天人之怨三章言太师委任之重尹氏以不平不称其职也四章言师尹之不平在于远君子而任小人君子对下小人谓邪正之当辨也勿诬罔君子以为不可用勿信任小人以自取危殆文意了然五章言如用君子则可以囘天心而息民怒叹师尹之不能也六章忧尹氏不但不能弭天灾抑且生祸乱七章思避乱而无可往也八章形容小人喜怒无定葢怒以立威喜以植党也九章责师尹不平而不知反已十章言致乱虽师尹而乱本实在王心故终以式讹冀之也
　　节南山十章六章章八句四章章四句
　　正【音政】月【建巳月】繁霜【解颐新语或疑四月不得有霜考之汉武元光四年四月陨霜杀草晋武咸宁九年四月陨霜伤粟麦】我心忧伤民之讹言亦孔之将【董氏曰霜降非时灾降于上也讹言非常祸起于下也上下相应如此则国亡无日矣】念我独兮忧心京京【读居良反音姜○欧阳义念我独兮忧心京京言已独为王忧耳以见幽王之朝多小人而君臣不知忧惧也】哀我小心癙【音防】忧以痒【音羊○刘氏曰防病而忧在于穴内人所不知也我有癙忧至于痒病亦人所不知也】○父母生我胡俾我瘉【音庾】不自我先不自我后好言自口【读孔五反音苦】莠言自口【同上○王氏曰莠恶也谷谓之善则莠恶可知也王志长曰小人之言必有所为其便于私者则饰之而谓其可也碍于私者则抑之而谓其不可也人之与己比者则庇之而谓其贤也与己左者则排之而谓其不肖也好言自口莠言自口所谓所好生羽毛所恶生疮痏尔即好言自口之时而推其言之心无非害正废公者故曰讹言也】忧心愈愈是以有侮【辅氏曰君子之处乱世彼以为是而己以为非彼以为乐而己以为忧动与众违所以反见侵侮也王志长曰尽人颠倒于讹言昏浊之中则反以君子忧乱之言为无端之痛哭其能免于侮乎此申上章念我独兮之意】○忧心惸惸【音防】念我无禄民之无辜并其臣仆【并其臣仆毛郑皆以为滥刑臣仆即周官所谓五也古者有罪没入及俘虏之人司掌其政令而役之】哀我人斯于何从禄瞻乌爰止于谁之屋【陆佃曰富人之屋利之所在也乌以能食已故集焉民之从禄如之】○瞻彼中林侯薪侯蒸【苏传言虐政所残其民凋敝如中林之木惟有薪蒸而已此説胜朱传】民今方殆视天梦梦【音蒙读莫登反音盲○视天若梦梦罔闻民困无所告诉】既克有定靡人弗胜【音升○集传解四句全用颍濵言天之既定虽强力乐祸之人无有不胜之者如羿奡不得其死是也】有皇上帝伊谁云憎【王志长曰既克有定靡人弗胜易姤象所谓有陨自天志不舍命也有皇上帝惟徳是予宁有终于憎人而不可转者乎】○谓山葢卑为冈为陵【按疏云山犹谓之卑况冈陵乎此语未安故集传易其解葢山脊曰冈冈不可云卑于山也】民之讹言宁莫之惩召彼故老讯之占梦【同上○笺君臣在朝侮慢元老召之不问政事但使占梦尔信徴祥之甚汉艺文志惑者不稽之躬而忌妖之见所以诗刺召彼故老讯之占梦伤其舍本而忧末不能胜防咎也严缉讯之占梦言所问不急也李义山诗可怜夜半虚前席不问苍生问鬼神亦此意也○按召故老讯之占梦一事也集传询之故老讯之占梦似分为二矣以询字解召字亦未安】具曰予圣【传君臣皆自谓圣】谁知乌之雌雄【读如盈○欧阳义凡禽鸟之雌雄多以首尾毛色不同而别之乌之首尾毛色雌雄不异人所难别】○谓天葢高不敢不局【叶居亦反音击】谓地葢厚不敢不蹐【音积○侧行也家语孔子读诗至正月六章惕然惧曰彼不逹之君子岂不殆哉从上依违则道废违上离俗则身危谓天葢高不敢不局谓地葢厚不敢不蹐此言上下畏罪而无所自容也】维号斯言有伦有脊【王氏曰人号呼而出斯局脊之言者非诞也乃有伦序有脊理】哀今之人胡为虺蜴【音亦○字林在壁曰守宫在草曰蜥蜴虺蜴肆毒害人之喻】○瞻彼阪【音反】田【崎岖墝埆之田】有菀【音郁】其特【茂特之苗】天之扤【音兀】我【胡氏曰扤有龃龉顿挫之意欧阳义天之扤我者君子居危推其命于天也下文执我仇仇正所谓扤我者】如不我克【李氏曰贤者之挺然特立如特生之苗在陂田中而小人成羣思有以中伤之惟恐其不及也】彼求我则【求我为法则】如不我得执我【郑云空执留我】仇仇【尔雅仇仇傲也郭璞云傲慢贤者陈啓源曰依此解于诗意甚恊改训如仇讐反失重语之义】亦不我力【不使我得尽力也笺不问我在位之功力言其有贪贤之名无用贤之实○苏传书云凡人未见圣若不克见既见圣亦弗克由圣此之谓也欧阳义此章大夫自伤独立于乱朝也既伤独立而知其无可如何故于下章遂及亡国之忧】○心之忧矣如或结之今兹之正【政同】胡然厉【叶力桀反音烈】矣燎之方【按燎之方正指褒姒淫妒擅宠防谄蔽明之时而言故下云赫赫宗周褒姒灭之如集传解于语气未合】宁或灭之赫赫宗周褒姒烕【呼悦反音血与灭异】之○终其永怀又窘隂雨【承上言王日为淫虐而不止我永思其终如行道之必困于隂雨也】其车既载乃弃尔辅【上声古音考音甫○辅两旁夹车木也】载【如字则也】　输【疏隠六年公羊传输平犹堕成堕成败其成也是输为堕壊之义】尔载【释文杰再反音在】将【音枪】伯助予【上声○笺其车既载以车之载物喻王之任国事也乃弃尔辅喻逺贤也弃汝车辅则堕汝之载乃始请长者见助以言国危而后求贤已晚矣○此章苏氏説见集传】○无弃尔辅员【音云○益也】于尔辐【读笔力反音偪○辐以固毂辅以益辐】屡顾尔仆【仆以将车】不输尔载【音在读节力反音即古音考同】终逾絶险曽是不意【读入声音忆○欧阳义戒其无弃辅而以益其辐又屡顾其仆使不堕所载者驾车者如此犹恐覆败而今乃履絶险而不以为意则宜其覆矣○范氏曰治天下者任重道逺故以将车为喻】○鱼在于沼【叶音灼】亦匪克乐【音洛】潜虽伏矣亦孔之炤【音灼○笺鱼在池沼非能有乐及潜伏于渊又灼然易见而难逃以喻贤者在朝廷道不行无所乐退而穷处又不可以避】忧心惨惨【当作懆】念国之为虐【陈第曰沼説文从水召声乐读捞炤读照虐读研耀切则此章自叶旧注似不知北音】○彼【严缉彼彼小人也】有防酒又有嘉殽【二句集传无叶古音考酒一音才笑反读若唯又韵会殽一音户教切二字皆当读去声可援以补朱传之缺】洽比【音鼻】其隣昏姻孔云【传云旋也谓周旋保爱释文云本又作员同上章员于尔辐作益解亦通】念我独兮忧心慇慇【欧阳义哀小人不知危亡将及而犹以酒殽与其隣里亲戚为乐我则失志穷独忧之而痛也】○佌佌彼有屋蔌蔌【音速】方有谷民今之无禄天天【释文天灾也】是防【音卓读都木反音笃○起二句毛郑皆言王者宠贵小人朱传从之严缉以佌佌防防指小民言宣王方还定安集之而今又逢此天防亦通○郝敬曰民之无居无食是天降天祸防击之】哿【音可】矣富人哀此惸独【吕记劳役之甚者又就其间自较轻重故曰土国城漕我独南行困苦之甚者又就其间自较浅深故曰哿矣富人哀此惸独李氏曰衰乱之世要其极也贫富均受其祸言其一时虐政则富者犹可以胜其求贫者愈不堪尔】
　　序正月大夫刺幽王也
　　首章言讹言害国甚于繁霜害物故已独为怀忧二章言讹言变易好丑故忧心愈甚而反见侮于小人也三章伤国之将亡莫知底止四章究天定之可畏不终于梦梦五章叹讹言之莫惩徒相蒙以自圣六章言上下畏罪而无所自容七章言小人扤我而求贤无实八章言宗周之必灭由王惑溺女色推祸乱之本也九章以弃辅隳载责王之逺贤人而致危殆十章因言驾车之道当周慎于始斯逾险不难而王曽不以为意也十一章忧君子之罹害十二章恶小人之比周末章悲小民天防防独为尤可念也幽王之祸原于褒姒而成于小人専政故前数章皆以讹言为忧葢讹言者诪张变幻小人所恃以罔人而惑众者也【此东莱説】后言洽比其隣昏姻孔云与上篇姻亚语合此诗所刺者殆即尹氏之徒欤
　　此诗郑氏以为宗周未灭时作朱子引或説疑是东迁后诗以诗文赫赫宗周褒姒灭之为据然考西周亡后不即东迁【详余尚书埤传】自犬戎发难至平王即位首尾葢数年事此诗既言赫赫宗周褒姒灭之又云哀我人斯于何从禄瞻乌爰止于谁之屋其作于未迁之时乎若既迁后人有定主不当为瞻乌谁止之叹矣
　　正月十三章八章章八句五章章六句【集传多采用苏氏説】
　　十月之交【按郑笺周之十月夏之八月也颍濵以为此夏正十月十月谓之阳月朱子从之交者日与月交会也左传注大率一百七十三日有余而道始一交非交则不相侵犯故朔望不常有食集传解最明实本孔疏】朔月【今本作日非】辛卯【叶莫后反音某郝音柳王伯厚云大篆卯字读为柳古柳卯同字○魏氏曰七月诗先儒皆以夏正为断十月之交则十一月矣是周人正朔之月故曰朔月辛卯正朔日食古人所忌故曰亦孔之丑今按左传注晦朔者日月之会也春秋日食必书朔为例此诗十月之交正谓十月朔也朔月即月朔见玉藻是倒字法犹论语以月吉为吉月也仪礼用朔月甚多注云朔月月朔日也鹤山解作周人正朔之月非是其意特欲援此证周人不改时月耳辛隂金卯隂木月为纯隂而日又纯隂阳防可知顾伟曰虞邝推十月辛卯朔在幽王六年乙丑岁大衍厯以为然以投时厯推之是岁十月辛卯朔泛交十四日五千七百九分入食限余按唐书言汉世大儒皆以日食非常阙而不论黄初以来始课日食疎密则孔疏谓汉儒未有以厯考此辛卯日食者固其宜也仲逹唐初人不见大衍厯法亦何由知日食在幽王六年乎大抵厯法至后世愈精故汉以前日食之差以日计唐以时计宋元以刻计今以分计○来斯行曰唐虞之时厯象已极详密独日月之食缺而不讲良有深意后世畴人豫定视为固然修省之意蔑如矣】日有食之亦孔之丑【明其将有大变应在幽王骊山之祸则以阳月之灾为古人所甚重也】彼月而微此日而微【王氏曰月有亏盈亏则微矣彼月而微则固其所此日而微则非其常】今此下民亦孔之哀【读于希反音依○苏传天变既见君子知国之将亡国亡则民首被其患是以哀之也】○日月告凶不用其行【读如杭○笺行道度也不用谓相干犯也李氏曰望而至于黄道是谓臣干君明则阳斯蚀之矣朔而至于黄道是谓臣壅君明则隂为之食矣凡日月之食而垂象以告凶者皆不用其常道】四国无政不用其良彼月而食则维其常【李氏曰春秋日食三十六月食则未尝书岂月未尝食耶亦以为常故耳】此日而食于何不臧【许氏曰于何不臧未知有何灾祸之应也】○【音】震电不宁不令百川沸腾【笺百川之水沸出相乘陵】山冡萃崩【疏山之冡顶萃然崔嵬者皆崩落陈啓源曰川沸山崩即周语之三川震岐山崩也在幽王三年日食在幽王六年诗本因日食而作并数从前之灾变耳朱传以震电川沸山崩俱指为十月事恐未必有据】高岸为谷深谷为陵哀今之人胡憯莫惩○皇父【音甫】卿士【按集传六卿之外更为都官此説本孔疏未见周礼经典言卿士甚多此恐只六卿之长耳集传乂引或説云卿属观下文有作都于向择三有事语明是畿内诸侯畿内诸侯未闻为卿属】番【音翻】维司徒家伯维宰【集传以宰为宰本郑笺説按郑司农周礼宰夫注引诗作家伯维宰周礼宰夫下大夫若是宰不当叙于司徒之下】仲允膳夫棸【音邹】子内史蹶【音愧】维趣【子口反音走古音考凑上声】马【叶音姥○疏周礼趣马下士一人笺言中士者误也】楀维师氏【笺六人虽官有尊卑而权宠相连朋党于朝是以疾之皇父则为之端首兼总羣职故但目以卿士云疏父及伯仲皆字之义番棸蹶楀单言人棸子以子记之若曽子闵子然故知皆氏】豓【音艶】妻煽【音扇】方处【上声○煽言其势盛若火之煽然正月诗所云燎之方也】○抑【郑读噫】此皇父岂曰不时胡为我作【即下文作都于向之作】不即我谋【读如迷○胡氏曰三代之时每有兴作必谋及庶民今皇父反之故云胡为我作不即我谋】彻我墙屋田卒污【音乌】莱【读陵之反音厘○疏污者池停水之名莱者草秽之名】曰予不戕礼则然矣【末二语又责其文过○疏皇父以亲宠封于畿内既封即筑都邑令邑人居之先毁墙屋而后令迁邑人废其家业故述其情以责之】○皇父孔圣【甚自谓圣】作都于向【疏左传説桓王与郑十二邑向在其中杜预云河内轵县西有地名向上王氏曰作都于向徙民而作其邑也】择三有事【疏王制注云畿内诸侯二卿今増一卿以比列国也】亶侯多藏【去声○作都立三卿信维贪淫多藏之人】不憖【鱼靳反银去声俗作憗非○释文引尔雅憖愿也强也且也今尔雅无此文惟愿也强也见小尔雅】遗一老俾守我王【笺尽将旧在位之人与之皆去无留衞王】择有车马以居徂向【择民之富有车马者以往向邑而居所以自实其邑也○邹忠曰向在东都畿内而此时周尚都西镐皇父既总集朝权何肻去此徂彼夫亦见西戎之强王室方骚自知负天下之怨而营狡窟以自固耶且如郑桓公亦贤司徒也惧周难之及谋所以逃死乃东寄帑贿于虢郐葢当时诸侯皆有郿坞之营焉而皇父为之首其背公植私如此卒至王室播迁三事大夫莫肯夙夜斯固势所必至者○谢氏曰平王命晋文侯推原召乱之由亦曰罔或耆夀俊在服西周之亡实由于此使皇父秉政之时能留老成以守卫王如周召之师保如仲山甫之保王躬则幽王未必身辱国亡如此皇父之罪可胜诛哉○王志长曰五六章独责皇父之专权好利皇父为卿士实总诸臣故独责之独责皇父则司徒以下六人之专权好利可知此可悟文章纪事之法】○黾勉从事【笺自勉以从王事】不敢告劳无罪无辜防口嚣嚣【音翺○苏传无罪犹且见防而况敢告劳乎】下民之孽匪降自天【读如吞】噂【音樽】沓背【音佩】憎职竞由人【陈氏曰噂聚谈也沓猥并也小人相见之状如此背则憎疾也用此等人在位所以兴孽未可诿于天也】○悠悠我里【里居也】亦孔之痗【音妹○自叹所居之甚病】四方有羡我独居忧民莫不逸我独不敢休【李氏曰幽王之时岂四方之民尽皆饶羡优游大夫方言已之勤劳故为此辞尔】天命不彻【叶直质反音秩古音考音赤】我不敢效我友自逸【王氏曰不通以言其穷也其穷命也勉之而已故不敢效吾友自逸葢亲属之臣心不能已严缉不敢效自逸之友洁身而去也与雨无正卒章意同】
　　序十月之交大夫刺幽王也
　　郑氏云十月之交雨无正小旻小宛四篇皆刺厉王葢以正月恶褒姒此篇疾豓妻又幽王时司徒乃郑桓公友非此篇所谓番也苏传郑桓公在幽王时与番葢先后用事又褒姒以色居位谓之豓妻谁曰不可汉儒异师相攻甚于仇讐毛公诚改诗第他师将不肯信而韩诗之次与毛诗合此足以明其非厉王也今按唐书天文志云十月之交以厯推之在幽王之六年又周语幽王三年西周三川皆震是歳三川竭岐山崩伯阳父叹为亡国之徴与百川沸腾山冡崒崩语合郑云幽王八年郑桓公为司徒桓公死于骊山之祸其司徒必代番为之者此诗作于幽王时歴歴可据康成云云最为谬説
　　前三章述天变之后灾异洊臻四章言致灾由任用羣小又有内宠主之所以难去也五章六章专言皇父之恶七章八章叹已从事被防安乎命而不敢自逸也【项氏曰幽王时为恶者皆宣王时故家率犬戎攻王者崧高之申伯也为趣马以乱朝者韩奕之蹶父也为卿士而贪残擅利为太师而迷民误国者常武之皇父尹氏也四人虽未必皆其身亦无皆死之理以此知人才惟上所用唐裴矩即隋佞人魏华歆即汉名臣也严缉宣王在位四十六年大雅所美诸臣皆初年中兴之佐幽王时未必存葢皆其子孙耳】
　　十月之交八章章八句
　　浩浩昊天不骏【大也】其徳降丧【去声】饥馑斩伐四国旻天疾威弗虑弗图【苏传岂天怒之迅烈曽弗之虑而弗之图乎严缉弗虑弗图主责幽王説】舎【释文一音舍】彼有罪既伏其辜若此无罪沦胥以铺【平声○陈啓源曰舎毛云除也舎彼有罪而伏辜者不加刑戮其无罪之人反牵连相引而徧得罪如此説方合】○周宗【周室为天下所宗故曰周宗宗尊也非族姓】既灭靡所止戾正【周官八职一曰正六官之长】大夫离居莫知我勚【音异】三事大夫【疏三事大夫王肃以三事为三公大夫为其属董氏曰陈寿翁云如汉魏以来史曰位登三事皆指为三公】莫肻夙夜【读弋灼反音龠古音考音裕】邦君诸侯莫肻朝夕【读祥龠反音嚼○钱氏曰朝朝见也夕莫见也】庶曰式臧覆【音福】出为恶【陈第曰此章夜字旧叶约与夕恶为韵无所考据不知夜与戾勚叶下四句又转韵也按陈説亦可从若论文势仍当从旧叶】○如何昊天【叶音吞】辟【音璧○法也】言不信【读如伸】如彼行迈则靡所臻【严缉不信法言则必信非法之言如人迷涂而逺行伥伥然我不知其所至矣】凡百君子各敬尔身胡不相畏不畏于天【同上○疏天道设教以卑承尊若下不事上是不畏天道○王氏曰世虽昏乱君子不可以为恶自敬故也畏人故也畏人者畏天也】○戎成不退饥成不遂【传遂安也疏兵宼已成不能御而退之天下之众饥困已　成不能恤而安之此解甚明似胜集传】曽我【音薛】御【吕记御如扬雄为郎于哀平之间】憯憯【音】日瘁凡百君子莫肻用讯【读息悴反音碎顾炎武曰徐邈音息悴反按此当作谇与墓门同○郝敬曰凡尔诸臣莫肻用心问讯以求忠益】听言则答谮言则退【传云言进退人也疏申其意云有道听非法之言则答而受之若有谮毁之言则信而退之葢责王也集传以为责臣按此蒙凡百君子莫肯用讯言之则责臣者是度王欲听之言则答之不敢直諌也一闻谮己之言则奉身而退二语极臣下落落之态】○哀哉不能言匪舌是出【音脆】维躬是瘁【言忠言本之于心非取口给而罪反及之】哿矣能言巧言如流俾躬处休【此言君子戅而得祸小人佞而得福】○维曰于仕孔棘且殆【读如以】云不可使得罪于天子亦云可使怨及朋友【读如以○疏朋友之道相切以善今从君为恶故朋友怨之○此章苏氏説见集传】○谓尔迁于王都曰予未有室家【音姑】防思【范氏曰物之多畏者惟防为甚故曰防忧又曰防思】泣血【叶虚屈反音绤】无言不疾【痛疾】昔尔出居谁从作尔室【疏居者呼其友之去者迁于王都其友托以无室家可居乂责之曰我所以忧思泣血欲汝迁者以孤特在朝无出言而不为人所憎疾故思汝耳且尔昔从王都出谁复从尔作室者本汝自作之也今还王都亦可自作室家何当以无室为辞哉范氏曰君子闵周之将亡故招诸臣之贤者使迁于王都以系天下之心】
　　序雨无正大夫刺幽王也雨自上下者也众多如雨而非所以为正也【笺言王所下教令甚多而非所以为正也】
　　欧阳义古人于诗多不命题而篇名往往无义例其或有命名者则必述诗之意如巷伯常武之类是也今雨无正之名据序所云与诗絶异当阙疑元城刘氏恕曰尝读韩诗有雨无极篇序云正大夫刺幽王也其诗之文比毛诗篇首多雨无其极伤我稼穑八字朱子曰刘説有理然第一二章本皆十句今遽増之则长短不齐非诗之例又此诗实正大夫离居之后御之臣所作其曰正大夫刺幽王者亦非○诗篇之名有絶不用诗语者此篇则甚难解颍濵云雨无正犹天失常托天灾以刺时也天降饥馑有罪无罪同死即雨失其正也华谷云此诗刺刑罚不中忠言不用遂致人心离散所谓众多如雨也或曰当从韩诗作雨无极朱子疑前二章皆十句不宜独多二句今若分作二章章六句何为不可且章各一韵分之正宜
　　防乱之后大臣多去位其不去者作此以责之首章言天变于上二章言人离其心三章言已忠言不见用而因以敬畏戒羣臣四章责羣臣之莫肻尽言也五章六章言彼之离散而去者葢以忠直罹尤巧佞易入仕者进退皆难故尔又体其情而言之末章则深责去者以无室家为辞
　　刘瑾曰诗文四章言曽我御惨惨日悴固可见其作于御之臣矣但二章首言宗周既灭继言正大夫离居卒章又言谓尔迁于王都曰予未有室家似是东迁之际羣臣惧祸离居不复随平王迁于东都故见诸诗辞如此○先儒谓此篇东迁后诗以周宗既灭靡所止戾恐非逆料未然迁于王都正指东都也若止以去而挽之来则曰还曰归皆可何必以迁为辞乎幽平之际灾变频仍臣工解体考之文侯之命可见其曰殄资泽于下民即此诗降丧饥馑斩伐四国之谓也其曰冈或耆夀俊在厥服即此诗正大夫离居莫肻夙夜莫肻朝夕之谓也其曰侵戎我国家纯即此诗戎成不退之谓也平王迁洛本迫于戎难其时将兵匡卫者晋文侯郑武公卫武公而外无闻焉观诗末有昔尔出居语知幽王之末大臣多避难潜身者此诗人所以深责之也○陈啓源曰朱子以宗周既灭疑东迁后诗安成刘氏又申之似矣实不然太康失位夏未亡也而五子曰乃底灭亡西伯戡黎纣未亡也而祖伊曰既讫殷命又如伯阳父史伯论周之亡皆直言无忌此亦幽王时也何尝以不祥语而讳之离居出居正与十月末章我友自逸语相合幽王时大臣多见几去国郑桓公尚寄帑虢郐为逃死计则其他可知矣不当泥迁于王都一语谓东迁后作况诗中有决不可通于东迁者首章云若此无罪沦胥以铺次章云庶曰式臧覆出为恶是也平王庸懦之主不至若幽王之无道且迁洛之初人心未固何敢淫刑以逞恣行恶政哉
　　雨无正七章二章章十句二章章八句三章章六句【集传多采苏説】
　　旻天【尔雅秋曰旻天王肃云仁覆闵下谓之旻】疾威敷于下土谋犹囬遹【音聿】何日斯沮【释文辞吕反苴上声一云读如组○严缉沮者有所惮而止也苏传天祸迅烈徧于下矣而王之邪谋终未见衰止】谋臧不从不臧覆用我视谋犹亦孔之卭【音笻】○潝潝【音吸】訿訿【音紫○集传解潝潝訿訿用颍濵説刘向曰言众小在位而从邪议歙歙相是而背君子是苏説所祖】亦孔之哀【叶音依】谋之其臧则具是违谋之不臧则具是依【王志长曰谋之其臧四句与首章辞意俱同但谋臧不从不臧覆用独斥幽王此章则槩指羣小二具字可见】我视谋犹伊于何底【古音考音脂云顔师古读】○我龟既厌不我告犹谋夫孔多是用不集【读集救反音就顾炎武曰王应麟诗考序言汉广不可休息朱子从韩诗作不可休思小旻是用不集朱子从韩诗作是用不就余本思仍作息就仍作集而集下叶疾救反则非王氏所见之本疑是朱子未定本也】发言盈庭谁敢执其咎【笺言小人争智而让过】如匪行迈【严缉引释文云迈逺行也】谋是用不得于道【读徒候反音豆○陈第曰韩诗集作就旧因以集为去声按吴越春秋载河上歌集与捄流叶当音讐犹读如字发言句下义转韵○严缉如人欲行路必问于经行者非行迈之人而与之谋问其所不知宜无得于道路之事也此解胜集传】○哀哉为犹匪先民是程匪大犹是经维迩言是听维迩言是争【迩言大犹之反是听言在上者是争言在下者然亦互有之王志长曰前言谋臧不从不臧覆用犹有君子小人相持但君子不能胜耳至此则能为臧者皆卷舌而退惟羣小盈庭聚讼羣小之中又自有排挤所谓维迩言是争也】如彼筑室于道谋是用不溃于成【如作室不谋于工师而谋于路人室必不成】○国虽靡止【靡止言无定论也】或圣或否【读如鄙○言不可薄待人谓皆否而无圣】民虽靡膴【音呼○王肃读为幠幠大也集传云民虽无多葢用玉説】或哲或谋【读莫徒反音谟】或肃或艾【音乂与乂同】如彼泉流无沦胥以败【读蒲寐反音备○陈第曰旧以谋音谟以叶膴按上文否既叶止民虽靡膴三句一韵下二句一韵艾与败叶最顺若音谟气脉似防矣○疏如彼泉之流行则清壅则浊无相牵率为恶以自浊败○苏传虽世乱民辟犹有贤者在焉哲谋肃乂用之皆可有济也苟废而不用使愚者壅之于上则相与沦败无能为矣】○不敢暴虎不敢冯【平声】河人知其一莫知其他【音拖】战战兢兢如临深渊【读音因】如履薄冰【严缉荀子云人不肖而不敬则是狎虎也遂引此诗末章葢断章取义耳毛公祖其师之説以不知其他为不敬小人之危殆考本诗诸章止言不能听谋无畏惧小人之意左传昭元年晋乐王鲋曰小旻之卒章善矣吾从之注云取非惟暴虎冯河之可畏也不敬小人亦危殆王鲋从斯义故不敢讥议公子围葢杜氏亦用毛説○按此章当以集传解为正】
　　序小旻大夫刺幽王也
　　吕记小旻小宛小弁小明言小者篇在小雅恐与大雅相乱故以别之今大雅止有大明余篇疑亡【苏传同】○四篇皆以小名其义未详若谓别其为小雅小雅多矣何独别此四篇大东名小东正宜何反以大名乎小旻小明别于大雅召旻大明则小宛小弁将何以别乎又谓宛弁删其大而小者独存此説近之然亦无证据
　　前二章言谋有善不善而不能择三章言谋之非其道四章言谋而不能断故于事无成五章言不择贤者谋之必将致败末章言惧祸之深
　　小旻六章三章章八句三章章七句
　　宛彼鸣鸠【毛云鹘鸠也尔雅注似上鹊而小短尾青黒色多声今江东亦呼鹘鸼陈啓源曰鸣鸠是鶌鸠鹘鸼即庄子之鸴鳨所谓决起而飞抢榆枋者非班鸠也名物疏辨之甚明吕记朱传皆误】翰飞戾天【读如吞○言鸣鸠虽小鸟亦有高飞戾天之志为人子者不自勉强奋起以坠先人之业曽鸣鸠之不如此説本之欧阳大胜毛传】我心忧伤念昔先人明发不寐有怀二人○人之齐圣饮酒温克彼昏不知壹醉日富【壹醉日富则用燕防威仪故戒之】各敬尔仪天命不又【读夷益反音亦】○中原有菽庶民采【读如泚】之螟蛉有子蜾【音果】蠃【音裸】负【读蒲美反音婢】之【传蜾蠃蒲卢也郭璞曰蒲卢即细腰蜂也俗呼蠮螉黄震曰古説皆谓蜾蠃负螟蛉之子为子置空桑中七日而化杨子云所云类我类我者解頥新语云有人取蜾蠃之巢毁而视之乃自有细卵如粟寄螟蛉之身以育之其螟蛉不生不死在穴中久则螟蛉尽枮其卵日益长大自为蜾蠃之形穴窍而出非蜾蠃以螟蛉之子为子也如月令腐草化为萤亦萤宿其子于腐草既成形则目腐草而出杜诗云幸因腐草出最精于物理○大全引本草注云细腰无雌皆取青虫教祝变成已子尝折窠视之亦生子如半粟米大所负虫却在子下此説与解颐新语又不同以本章兴义言之从旧説是】教诲尔子式谷似之【按郑笺以中原采菽喻王位无常家蜾蠃负子喻幽王不能治万民能治者得而子之华谷又谓教诲尔子式谷似之刺王不能教太子宜臼申侯负之而去曲説至此极矣防应从集传无疑教诲尔子式谷似之言用善道以教子使之似续诗中似字多训续非如似之似也】○题【音弟○视也】彼脊令【平声】载飞载鸣【严缉他鸟飞则不常鸣惟脊令且飞且鸣口翼俱劳无有止息人可以不自勉励乎】我日斯迈而【汝也】月斯征夙兴夜寐母忝尔所生○交交桑扈【音户○桑扈为九扈之一二三月间采桑时来故名左传疏云尔雅注及诗笺皆以桑鳸窃脂谓盗人脂膏也即如此言夏鳸窃秋鳸窃蓝冬鳸窃黄棘鳸窃丹者岂复作盗窃解乎释兽云虎窃毛谓之虦猫窃即古之浅字窃毛者浅毛也此鸟色具不纯窃浅黒窃蓝浅青窃黄浅黄窃丹浅丹则窃脂为浅白也按此説可正诸儒之失埤雅谓桑鳸有二种青质者觜曲食肉好盗脂膏此诗率场啄粟是也素质者其翅与领皆有文章后诗有莺其领是也此説吾未敢信李时珍本草有辨甚明○陈啓源曰尔雅桑扈窃脂郭璞云俗谓之青雀嘴曲朱传用其语而曰俗呼青嘴不成文义必传梓之误】率【循也】场啄粟哀我填【音颠○传塡尽也笺谓穷尽寡财之人集传则云与瘨同病也】寡宜岸【本作犴石经讹为岸】宜狱【疏衰乱之世政以贿成穷尽寡财者滥被系禁在上反谓之宜有此讼宜有此狱欧阳义宜者言其势不得不然】握粟出卜【日者传云卜而有不审不见夺楈见古之以粟问卜也】自何能谷【谷善也吕记狱中以轻为善以重为不善王氏曰方是时也填寡不能自直必矣则虽出卜何自而能谷乎】○温温恭人如集于木惴惴小心如临于谷战战兢兢如履薄冰
　　序小宛大夫刺幽王也【晋语秦伯赋鳨飞注即小宛首章】
　　朱传作大夫遭乱兄弟畏祸而相戒之诗此解最明切复不悖序首章以鸣鸠亦可戾天兴兄弟当努力以求及其亲也次章欲其敬威仪以治身所以继先人也三章欲其用善道以教子亦所以继先人也四章以毋辱所生申首章之意五章至末章言遭乱如此易罹刑狱故虽无罪之人犹怀恐惧而可无戒乎诗虽不显斥幽王而彼昏不知壹醉日富政与賔之初筵同旨至哀我填寡宜犴宜狱及集木履冰等句则刺时之意莫切于此解者必欲牵合幽王父子事故其説穿凿无理今尽汰之
　　小宛六章章六句
　　弁【音盘】彼鸴【音豫○今乌鸦】斯归飞提提【音匙吕记同○笺乐乎彼鸦鸟出食在野羣飞而归提提然伤今太子独不】民莫不谷我独于罹何辜于天我罪伊何心之忧矣云如之何○踧踧【音笛】周道鞠为茂草【读此苟反凑上声○二语是赋非兴】我心忧伤惄【音溺】焉如捣【读丁口反音斗】假寐永叹【谢氏曰事闗心者梦中亦长呼故曰假寐永叹】维忧用老【读音篓】心之忧矣疢如疾首【疏疾首头痛也】○维桑与梓必恭敬止靡瞻匪父靡依匪母【读如米】不属【音烛】于毛不离于里天之生我我辰【笺辰谓六物之吉防六物者歳时日月星辰也】安在【读此里反音泚古音考音止】○菀【音郁】彼柳斯鸣蜩【音条】嘒嘒【陈第云当音意旧音会则韵不谐】有漼【于罪反音璀】者渊雈【音丸】苇淠淠【音譬○笺栁木茂盛则多蝉渊深而旁生雈苇物之大者无所不容以兴王不能容其子】譬彼舟流不知所屇【当音既】心之忧矣不遑假寐○鹿斯之奔维足伎伎【音祈○舒缓】雉之朝雊【音姤】尚求其雌譬彼壊【胡罪反音悔】木疾用无枝【笺伤病之木内有疾故无枝】心之忧矣宁莫之知【苏传鹿走而求其羣雉鸣而求其雌物莫不有恩于其亲者亲之不可去非独以其爱亦以其助也今王独弃后而逐太子兀然如壊木之无枝而曽莫之顾何也严缉此章忧王之孤立】○相彼投兎【投人之兎】尚或先【去声读苏晋反音信】之【刘氏曰先之谓及驱者未至而先存之】行有死人尚或墐【音觐】之【疏墐者埋瘗之名左传道墐相望】君子秉心维其忍之心之忧矣涕既陨之○君子信防如或醻之【疏奠酬之爵不举旅酬在奠酬之后交错相酬得即饮之以喻得防即受而行之】君子不不舒究之【采苓苟亦无信苟亦无然所谓舒究之也】伐木掎【音已读居何反音欹】矣析薪扡【音侈叶汤何反音拖】矣【疏掎者倚也畏木倒而以物倚其颠扡者施也观其裂而渐相施及】舎【音舍】彼有罪予之佗【音拖】矣【按毛云佗加也集传同然考之字画佗即他无训加者严缉云佗者置之他所谓斥居于申也此説有据当从之】○莫高匪山【读音羶古音考音先】莫浚匪泉【集传解二句用郑笺此以上二句兴下二句不当作赋】君子无易【去声】由言【何楷曰任意而言曰由言】耳属【音烛】于垣【古音考音延】无逝我梁无发我笱【音苟○苏传恐褒姒伯服之壊其成业故告之以无败梁笱犹谷风之意也】我躬不阅遑恤我后
　　序小弁刺幽王也太子之傅作焉
　　疏以太子不可作诗刺父自傅意述而刺之○郝敬曰凡诗托为其人之言不必真出其人之口也毛公独于此诗明之者非谓小弁独托而他诗皆真也以明子之于父无刺而小弁之亲亲非宜臼所及耳○辨説云此为放子之作无疑但未见必为宜臼耳愚按诗言踧踧周道鞠为茂草是忧国家之将亡非宜臼作必无此语况孟子集注已纯用序语何此独疑之
　　前五章皆言被废无依故心忧之甚皆怨慕之辞六章以下纯乎怨矣君子秉心维其忍之君子信防不舒究之此是幽王黜后放子之本宜臼作诗时其身已被逐故曰舍彼有罪予之佗矣宜臼之废也其始必幽王尝泄其意于语言之间左右因傅会而成之故曰君子无易由言耳属于垣李泌所谓左右闻之将树功于舒王太子危矣者也【此东莱説】宜臼既废伯服遂立为太子故告之曰毋逝我梁毋发我笱我躬不阅遑恤我后逐子之悲同于弃妇故其辞一也朱氏曰小弁前六章皆兴白华八章皆比小弁婉以切犹有望之之意父子之道也白华简而庄不无责之之意夫妇之道也
　　小弁八章章八句
　　悠悠昊天曰父母且【音疽】无罪无辜乱如此怃【音呼○怃训大见尔雅释诂文】昊天已威【读纡胃反音畏陈第曰古威畏通音】予慎【毛云诚也本尔雅】无罪昊天大【音泰】怃予慎无辜【叶】乱之初生僭【不信也】始既涵【音含】乱之又生君子信防【此君子斥幽王也陈氏曰小人以不根之言摇动君子人君不为之别白遂致并畜于胸次而涵之于疑信之间日月既久心志惑移猜忌不能不生猜忌既深则心所疑惑者往往以为有验】君子如怒乱庶遄沮【释文辞吕反苴上声】君子如祉乱庶遄已【疏言怒防人福贤者则乱可疾止○此章颍濵解见集传】○君子屡盟【读莫郎反音芒】乱是用长【上声读如字○王氏曰不能如怒如祉以明是非好恶而诬罔诞谩者众至则任贤安能不贰去邪安能勿疑既贰且疑岂免诅盟屡盟而不知反本此乱之所以长也】君子信盗乱是用暴【真氏曰防人乗间伺隙以中君子如穿窬之盗然盗而信之乱之所以暴起也】盗言孔甘乱是用餤【音谈○説文餤食也赵世家故以齐餤天下】匪其止共【音恭】维王之卭【音笻○集传解二句用郑笺许氏曰防人往往谬为恭敬以欺其上则明告之王曰是非实恭也徒为王之病尔】○奕奕寝庙【前曰庙后曰寝】君子作之秩秩大猷圣人莫【毛训谋集传云定也】之他人有心予忖度【音铎】之跃跃【音】毚遇犬获【读黄郭反音获】之【此章以作寝庙定大谋兴防人心虽深藏亦易忖度如狡之必获于田犬也】○荏苒柔木【传柔木椅桐梓漆也】君子树【古音考音暑】之往来行言【笺作善言往来皆可行其解纡曲集传云往来行道之言用欧阳説今从之】心焉数【上声】之蛇蛇【音移○欧阳义蛇蛇舒缓安闲之貌】硕言【笺硕大也大言者不顾其后欧苏同此解集传以为善言考字书硕无训善者】出自口矣巧言如簧顔之厚矣【口厚是转韵不必叶○此以柔木宜树兴行言宜辨彼大言任口既非可信矣若巧言之人工为防间顔实赧然是乌可不加察耶】○彼何人斯居河之麋【音眉湄通】无拳无勇职为乱阶【读居奚反音基】既微【骭痬】且□【市勇反音肿○肿足】尔勇伊何为犹将多尔居徒几【音纪】何序巧言刺幽王也大夫伤于防故作是诗也【以五章巧言二字名篇】
　　首章为伤乱之辞以发端次章言乱生于防防生于王之涵容不断汉恭石显与萧望之周堪刘更生相辨论元帝始不之察其终也望之等皆为恭显所排则谮始既涵之失也三章言信防致乱虽屡盟何益左传幽王为太室之盟诸侯畔之此其证也盗言即防言诋为盗者疾之深也四章言已能忖度防人之心也五章备言听言宜审巧言尤不可惑葢防人之言非巧不入诗人所深恶也故摘取巧言二字名篇末章斥防人所在而深贱之言本易驱除特王不悟尔按晋语幽王与虢石父比而立伯服太子出奔申又郑语虢石父防佞巧从之人而立为卿士此诗于信防之祸痛之深矣彼何人斯殆指虢石父之徒欤
　　巧言六章章八句【欧阳义以奕奕寝庙至予忖度之六句为一章跃跃毚至心焉数之为一章蛇蛇硕言四句为一章与毛郑异不可从】
　　彼何人斯其心孔艰【读音巾】胡逝我梁【郑云鱼梁】不入我门伊谁云从维暴之云○二人从行【谓暴公与其侣】谁为此祸胡逝我梁不入唁我【疏知已被谴而不唁明其谮己内慙】始者不如今云不我可【严缉不以我为可言不悦我也刘向传上问杨兴朝臣龂龂不可光禄勲何耶】○彼何人斯胡逝我陈【毛云陈堂涂本尔雅国防美人充下陈下陈犹堂下也】我闻其声不见其身不愧于人不畏于天【读音吞○微责其谮已】○彼何人斯其为飘风【读如分○传飘风暴起之风按尔雅囘风为飘囘旋之风必猝然而起义相通也言其往来之疾如飘风然】胡不自北胡不自南【读音宁】胡逝我梁只【音支○适也】搅我心○尔之安行亦不遑舍【读商居反音舒魏氏云六经舍皆音暑平读则曰舒】尔之亟【音棘】行遑脂尔车【吕记谓汝行之缓乎何为不少息而见我也谓汝行之急乎何为复有暇而脂车也如此説胜集传】壹者之来云何其盱【音呼○笺盱病也集传训望引字林盱张目也及易与三都赋为证当从之○疏此章极言其情以诘之】○尔还而入我心易【去声○丘氏曰易平易也】也还而不入否难知也【否与可对言汝之不来必有不可乎我者难以知其故也集传未甚明】壹者之来俾我只【音支○安也】也○伯氏吹壎【音谖】仲氏吹箎【音池○壎箎详集传张萱曰他音各自为五声如宫磬鸣而徴磬和惟壎箎则二器共为一音壎为宫而箎之徴和伯宫也仲徴也古人所以喻兄弟】及尔如贯【笺与尔俱为王臣其相比次如物在绳索之贯】谅不我知【今岂诚不我知而谮我乎】出此三物【犬豕鸡】以诅【阻去声】尔斯【疏盟大而诅小皆杀牲歃血告誓神明愚按大事正礼盟必用牛诅则不必用牛左传孟武伯问高柴诸侯盟谁执牛耳是盟必用牛也郑庄公使卒出豭行出犬鸡以诅射颖考叔者是诅不用牛也豭犬鸡即此诗三物也○集传解此章全用颍濵】○为鬼为蜮【音域○黄公绍曰汉东方朔传人主之大蜮师古音或云魅也今俗犹云魅蜮陆氏释文音或正师古所注魅蜮者也又引沈重音域而以短狐如鼈三足释之误矣钱氏诗诂谓短狐非三足鼈辨释文之误是矣不知蜮本音或亦非短狐也】则不可得有腼【音腆○传腼姡也疏説文云腼面见人姡面姡也户括反然则腼与姡皆面见人之貌李氏曰后世用此句以为愧耻非也】面目视人罔极【笺姡然有面目汝乃人也人相视无有极时终必与汝相见】作此好歌以极反侧【王氏曰作是诗将以絶之也而曰好歌者惟其好也是以极求其反侧非终絶之不可与复合也】
　　序何人斯苏公刺暴公也暴公为卿士而谮苏公焉故苏公作是诗以絶之【暴苏皆畿内国名苏国在温子爵忿生之后见左传○陈啓源曰左传文八年公子遂防雒戎盟于暴注云郑地幽王时郑尚未迁葢暴在东都畿内舆苏子国同】
  </div>
  <div class="pagination">
   <a href="诗经通义_page9.html">
    上一页
   </a>
   <span>
    ...
   </span>
   <a href="诗经通义_page5.html">
    5
   </a>
   <a href="诗经通义_page6.html">
    6
   </a>
   <a href="诗经通义_page7.html">
    7
   </a>
   <a href="诗经通义_page8.html">
    8
   </a>
   <a href="诗经通义_page9.html">
    9
   </a>
   <span class="current-page">
    10
   </span>
   <a href="诗经通义_page11.html">
    11
   </a>
   <a href="诗经通义_page12.html">
    12
   </a>
   <a href="诗经通义_page13.html">
    13
   </a>
   <a href="诗经通义_page14.html">
    14
   </a>
   <a href="诗经通义_page15.html">
    15
   </a>
   <span>
    ...
   </span>
   <a href="诗经通义_page11.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
