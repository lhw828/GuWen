<!DOCTYPE html>
<html>
<head>
    <meta charset="UTF-8">
    <title>诗传大全 - 第 14 页/共 35 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>诗传大全 - 第 14 页/共 35 页</h1>
    <div class="content">　　萚【他落反】兮萚兮风其吹女【音汝】叔兮伯兮倡【昌亮反】予和【胡卧反叶户圭反】女
　　兴也萚木槁而将落者也女指萚而言也叔伯男子之字也予女子自予也女叔伯也○此淫女之词言萚兮萚兮则风将吹女矣叔兮伯兮则盍倡予而予将和女矣
　　○萚兮萚兮风其漂【匹遥反】女叔兮伯兮倡予要【于遥反】女兴也漂飘同要成也【庆源辅氏曰尔能倡予则予将成汝之志视前章所谓和女者其情益急矣】
　　萚兮二章章四句
　　彼狡童兮不与我言兮维子之故使我不能餐【七丹反叶七宣反】兮
　　赋也此亦淫女见絶而戏其人之词言悦己者众子虽见絶未至于使我不能餐也
　　○彼狡童兮不与我食兮维子之故使我不能息兮赋也息安也
　　狡童二章章四句
　　子惠思我褰裳涉溱【侧巾反】子不我思岂无他人狂童之狂也且【子余反】
　　赋也惠爱也溱郑水名狂童犹狂且狡童也且语辞也○淫女语其所私者曰子惠然而思我则将褰裳而涉溱以从子子不我思则岂无他人之可从而必于子哉狂童之狂也且亦谑之之辞
　　○子惠思我褰裳涉洧【叶于己反】子不我思岂无他士【鉏里反】狂童之狂也且
　　赋也洧亦郑水名【前汉地理志曰洧水出颍州阳城山东南至长平入颍】士未娶者之称
　　褰裳二章章五句【庆源辅氏曰妇人从一而终者也狡童褰裳之诗则其纵欲而贼理也甚矣】
　　子之丰【芳容反叶芳用反】兮俟我乎巷【叶胡贡反】兮悔予不送兮赋也丰丰满也巷门外也○妇人所期之男子已俟乎巷而妇人以有异志不从旣则悔之而作是诗也
　　○子之昌兮俟我乎堂兮悔予不将兮
　　赋也昌盛壮貌将亦送也
　　○衣【于旣反】锦褧【苦迥反】衣裳锦褧裳叔兮伯兮驾予与行【叶户郎反】
　　赋也褧襌【音丹】也【郑氏曰葢以襌縠爲之中衣裳用锦而上加襌縠焉恶其文之着也】叔伯或人之字也○妇人旣悔其始之不送而失此人也则曰我之服饰旣盛备矣岂无驾车以迎我而偕行者乎
　　○裳锦褧裳衣锦褧衣叔兮伯兮驾予与归
　　赋也妇人谓嫁曰归
　　丰四章二章章三句二章章四句
　　东门之墠【音善叶上演反】茹【音如】藘【力于反】在阪【音反叶孚脔反】其室则迩其人甚逺
　　赋也东门城东门也墠除地町町【音挺】者【孔氏曰除地去草故云町町】茹藘茅搜也一名茜【仓甸反】可以染绛【本草曰一名地血叶似枣叶头尖下阔茎叶俱涩四五叶对生节闲蔓延草木上根紫赤色】陂【音坡】者曰阪【孔氏曰陂陀不平而可种者曰阪】门之旁有墠墠之外有阪阪之上有草识【音志】其所与淫者之居也室迩人逺者思之而未得见之词也
　　○东门之栗有践家室岂不尔思子不我即
　　赋也践行列貌门之旁有栗栗之下有成行列之家室亦识其处也即就也【庆源辅氏曰思之切而冀其亟来就已之辞】东门之墠二章章四句
　　风雨凄凄【子西反】鸡鸣喈喈【音皆叶居奚反】旣见君子云胡不夷赋也凄凄寒凉之气喈喈鸡鸣之声风雨晦冥葢淫奔之时君子指所期之男子也夷平也○淫奔之女言当此之时见其所期之人而心悦也
　　○风雨潇潇鸡鸣胶胶【叶音骄】旣见君子云胡不瘳【叶怜萧反】赋也潇潇风雨之声胶胶犹喈喈也【华谷严氏曰羣鸡之声】瘳病愈也言积思之病至此而愈也
　　○风雨如晦【叶呼洧反】鸡鸣不已旣见君子云胡不喜赋也晦昏已止也【东阳许氏曰喈喈胶胶不已皆鸡声纷襍之意○庆源辅氏曰喜甚于瘳瘳甚于夷云胡不喜言如之何而不喜也葢喜剧之辞】
　　风雨三章章四句
　　青青子衿【音金】悠悠我心纵我不往子宁不嗣音
　　赋也青青纯【音凖】缘【去声】之色具父母衣纯以青【孔氏曰物色虽一青而重言青青者古人之复言也如都人士狐裘黄黄谓狐色黄耳深衣云具父母衣纯以青孤子衣纯以素】子男子也衿领也悠悠思之长也我女子自我也嗣音继续其声问也此亦淫奔之诗
　　○青青子佩【叶蒲眉反】悠悠我思【叶新赍反】纵我不往子宁不来【叶陵之反】
　　赋也青青组绶【礼记玉藻注曰所以贯佩玉相承受者组绶一物也】之色佩佩玉也【孔氏曰礼不佩青玉而云青青子佩者佩玉以组绶带之】
　　○挑【他刀反】兮达【他末反叶池悦反】兮在城阙兮一日不见如三月兮
　　赋也挑轻儇【烜平声】跳跃之貌达放恣也【庆源辅氏曰此淫女望其所与私者旣无音问又不见其来而极其怨之辞也】
　　子衿三章章四句
　　扬之水不流束楚终鲜【息浅反】兄弟维予与女【女汝同】无信人之言人实迋【居望反】女
　　兴也兄弟婚姻之称【尔雅曰妇之党爲婚兄弟壻之党爲姻兄弟注云古人皆谓婚姻爲兄弟】礼所谓不得嗣爲兄弟是也【礼记曽子问篇陈栎解曰夫妇有兄弟之义夫唱妇随犹兄先弟从所谓宴尔新婚如兄如弟是也陈澔觧曰兄弟者亦亲之之辞也】予女男女自相谓也人他人也迋与诳同○淫者相谓言扬之水则不流束楚矣终鲜兄弟则维予与女矣岂可以他人离间之言而疑之哉彼人之言特诳女耳
　　○扬之水不流束薪终鲜兄弟维予二人无信人之言人实不信【叶斯人反】
　　兴也
　　扬之水二章章六句
　　出其东门有女如云虽则如云匪我思存缟【古老反】衣綦【巨基反】巾聊乐【音洛】我员【于云反】
　　赋也如云美且众也缟白色綦苍艾色【孔氏曰战国防云强弩之余不能穿鲁缟则缟是薄缯不染故色白也綦青色之小别艾谓青而微白爲艾草之色】缟衣綦巾女服之贫陋者此人自目其室家也【华谷严氏曰犹云荆钗布裙也】员与云同语辞也○人见淫奔之女而作此诗以爲此女虽美且众而非我思之所存也如己之室家虽贫且陋而聊可以自乐也是时淫风大行而其间乃有如此之人亦可谓能自好而不爲习俗所移矣羞恶之心人皆有之岂不信哉【庆源辅氏曰出其东门有女如云目之所覩若可美也虽则如云匪我思存反之于心而知其非所当慕乐也缟衣綦巾聊乐我员则安分自乐而不徇俗以忘己也大序所谓发乎情止乎礼义先王之泽于此可以观矣】
　　○出其闉【音因】阇【音都】有女如荼【音徒】虽则如荼匪我思且【子余反】缟衣茹藘聊可与娱
　　赋也闉曲城也【永嘉陈氏曰门之外有副城回曲以障门者谓之闉】阇城台也【孔氏曰阇是城上之台谓当门台也】荼茅华轻白可爱者也【孔氏曰释草有荼苦菜又有蒤委叶邶风荼苦即苦菜也周颂荼蓼即委叶也此言如荼乃是茅草秀出之穗非彼二种荼也】且语助辞茹藘可以染绛故以名衣服之色娱乐也出其东门二章章六句【朱子曰此诗却是个识道理人做郑诗虽淫乱然此诗却如此好女曰鸡鸣一诗亦好○庆源辅氏曰郑诗唯女曰鸡鸣与此诗爲得夫妇之道夫子录之正以见人性之本善而先王之泽犹未冺也○南丰曽氏曰氓以华落色衰而相弃背谷风以淫于新昬而弃室唯出其东门则不然】
　　野有蔓草零露漙【徒端反叶上兖反】兮有美一人清扬婉兮邂逅相遇适我愿【叶五逺反】兮
　　赋而兴也蔓延也漙露多貌清扬眉目之间婉然美也邂逅不期而会也○男女相遇于野田草露之间故赋其所在以起兴言野有蔓草则零露漙矣有美一人则清扬婉矣邂逅相遇则得以适我愿矣
　　○野有蔓草零露瀼瀼有美一人婉如清扬邂逅相遇与子偕臧
　　赋而兴也瀼瀼亦露多貌臧美也与子偕臧言各得其所欲也
　　野有蔓草二章章六句
　　溱与洧方涣涣【叶于元反】兮士与女方秉蕳【古顔反叶古贤反】兮女曰观乎士曰旣且【子余反】且往观乎洧之外洵讦【况于反】且乐【音洛】维士与女伊其相谑赠之以勺药
　　赋而兴也涣涣春水盛貌葢氷觧而水散之时也【诗考曰三月桃花水下之时】蕳兰也其茎叶似泽兰广而长节节中赤高四五尺【朱子曰兰与泽兰相似生水防紫茎赤节緑叶光润尖长有岐隂小紫】且语辞洵信訏大也勺药亦香草也三月开花芳色可爱【本草注曰芍药有二种有草芍药木芍药】○郑国之俗三月上已之辰采兰水上以祓除不祥故其女问于士曰盍往观乎士曰吾旣往矣女复要之曰且往观乎葢洧水之外其地信寛大而可乐也于是士女相与戏谑且以勺药相赠而结恩情之厚也此诗淫奔者自叙之词
　　○溱与洧浏【音畱】其清矣士与女殷其盈矣女曰观乎士曰旣且且往观乎洧之外洵訏且乐维士与女伊其将谑赠之以勺药
　　赋而兴也浏深貌殷众也将当作相声之误也溱洧二章章十二句【庆源辅氏曰郑国之土地寛平人物繁丽情意骀荡风俗淫泆读是诗者可以尽得之诗可以观讵不信然】
　　郑国二十一篇五十三章二百八十三句郑卫之乐皆爲淫声然以诗考之卫诗三十有九而淫奔之诗才四之一郑诗二十有一而淫奔之诗已不翅七之五卫犹爲男悦女之词而郑皆爲女惑男之语卫人犹多刺讥惩创之意而郑人几于荡然无复羞愧悔悟之萌是则郑声之淫有甚于卫矣故夫子论爲邦独以郑声爲戒而不及卫葢举重而言固自有次第也诗可以观岂不信哉【华阳范氏曰乐之淫者郑卫如有王者必放郑声然则乱关雎者莫如郑卫故郑诗终于乱之极焉○诗考曰公羊疏许氏云郑诗二十一篇说妇人者十九○安成刘氏曰郑诗之有缁衣羔裘女曰鸡鸣出其东门数篇乃砾中之玉也他如大叔于田及清人诗虽无足尚犹幸非爲淫奔而作若叔于田则亦未免有男女相悦之疑是其二十二篇之中晓然不爲淫奔而作者五六篇而已故曰淫奔之诗不翅七之五然自昔説诗者唯以东门之墠与溱洧爲淫诗今朱子乃例以淫奔斥之者葢即其辞而得其情正以发明放郑声之防不然则卫齐陈诗诸篇非无淫声夫子何独以郑声爲当放哉】






　　诗传大全卷四
<经部,诗类,诗传大全>
　　钦定四库全书
　　诗传大全卷五　　　　　明　胡广等　撰齐一之八
　　齐国名本少昊时爽鸠氏所居之地【孔氏曰爽鸠氏司寇也爽鸠鹰也鸷故爲司寇主盗贼少昊以鸟名官其人之名氏则未闻也】在禹贡爲青州之域周武王以封太公望东至于海西至于河南至于穆陵北至于无棣太公姜姓本四岳之后【孔氏曰齐世家云吕尚者其先爲四岳封于吕姓姜氏从其封姓故曰吕尚西伯猎遇与语大悦曰自吾先君太公曰当有圣人适周周国以兴吾太公望子久矣故号之曰太公望载归立爲太师文王崩武王平商封于营丘】既封于齐通工商之业便鱼盐之利民多归之故爲大国【勿轩熊氏曰齐乃东方形胜要害之地世号爲东西秦秦得百二齐亦得十二葢可见矣大抵齐地富强近利故孔子谓齐变而后至鲁也】今青齐淄【庄持反】潍德棣等州是其地也【青州即今青州府齐州今爲济南府淄州今爲淄川县潍州今爲潍县棣州今爲乐安州与德州并山东】
　　鸡既鸣矣朝【音潮】既盈矣匪鸡则鸣苍蝇之声
　　赋也言古之贤妃御于君所至于将旦之时必告君曰鸡既鸣矣防朝之臣既已盈矣欲令君早起而视朝也然其实非鸡之鸣也乃苍蝇之声也葢贤妃当夙兴之时心常恐晚故闻其似者而以爲眞非其心存警畏而不留于逸欲何以能此【三山李氏曰心苟在焉则闻苍蝇之声以爲鸡鸣心不在焉虽雷霆在侧而耳不闻焉】故诗人叙其事而美之也
　　○东方明【叶谟郎反】矣朝既昌矣匪东方则明【同上】月出之光赋也东方明则日将出矣昌盛也此再告也【庆源辅氏曰一章疑于耳也二章疑于目也古之贤妃进御于君当其夙兴之时心常恐晚故于耳目闻见之际疑其似者而以爲眞玩绎其辞则其战兢警惕眞有临深履薄之意至诚所感则其爲君焉有留于宴昵之私者哉○安成刘氏曰此章以月光爲东方明乃目见其似而以爲眞也如前章则是耳闻其似者而以爲眞也】
　　○虫飞薨薨甘与子同梦【叶莫縢反】防且归矣无庶予子憎赋也虫飞夜将旦而百虫作也甘乐防朝也○此三告也言当此时我岂不乐与子同寝而梦哉然羣臣之会于朝者俟君不出将散而归矣无乃以我之故而并以子爲憎乎【临川王氏曰甘与子同梦情也会且归矣无庶予子憎义也】鸡鸣三章章四句【三山李氏曰自古人君修身谨行而无流连荒亡之祸者非特有忠臣义士亦由贤妃贞女夙夜警戒以成其德周宣之姜后齐桓之衞姬楚庄之樊妃是也不独人君爲然吴许升爲博徒妻吕荣躬勤家业以养其姑数劝升修学升每爲不义辄流涕进规升感激自励乃寻师逺学遂成名贤女之助如此○安成刘氏曰夫爲妻纲古之人身修而家齐者上也思齐所谓刑于寡妻是也夫道不足幸有贤妃助之成德者次也此诗所述是也彼有相与昬淫耽乐卒以覆亡如瞻卬所刺幽王褒姒者无足道矣○丰城朱氏曰男女之际人欲之所存焉节欲而循乎天理者贤君之所以治也纵欲而灭夫天理者昬君之所以乱也此诗述贤妃警畏之心如此葢天理之所以常存而人心之所以不死也其爲君子之助不亦多乎】
　　子之还【音旋】兮遭我乎峱【乃刀反】之间【叶居贤反】兮竝驱从两肩兮揖我谓我儇【许全反】兮
　　赋也还便捷之貌峱山名也从逐也兽三嵗曰肩【释文曰亦作豜○孔氏曰献肩于公则肩是大兽故言三嵗】儇利也○猎者交错于道路且以便捷轻利相称誉如此【郑氏曰俱出猎而相遭也谓我儇誉之也誉之者以报前言还也】而不自知其非也则其俗之不美可见而其来亦必有所自矣【安成刘氏曰集传但言必有所自葢不质其爲襄公所致也】
　　○子之茂【叶莫口反】兮遭我乎峱之道【叶徒厚反】兮竝驱从两牡兮揖我谓我好【叶许厚反】兮
　　赋也茂美也
　　○子之昌兮遭我乎峱之阳兮竝驱从两狼兮揖我谓我臧兮
　　赋也昌盛也山南曰阳狼似犬鋭头白颊髙前广后【尔雅曰狼牡名獾牝名狼獾音欢】臧善也
　　还三章章四句【叠山谢氏曰千万人之习俗原于一人之好尚千百年之敝化生于一时之放心齐俗好田如此爲人上者可不谨哉○华阳范氏曰表记云上之好恶不可不谨也是民之表也国君禽荒而国人以习于田猎爲贤开于驰逐爲好安于所习而不自知其非道民之道可不愼哉】
　　俟我于着【直据反叶直居反】乎而充耳以素【叶孙租反】乎而尚之以琼华【叶芳无反】乎而
　　赋也俟待也我嫁者自谓也着门屏之间也【孔氏曰门屏之间谓之宁门内屏外人君视朝所宁立处也着与宁音义同】充耳以纩【音旷】悬瑱【音殿】所谓紞【音胆】也【孔氏曰悬瑱当耳故谓之塞耳紞悬瑱之绳用杂防线织之】尚加也琼华美石似玉者即所以爲瑱也【朱子曰古者五等之爵朝防祭祀皆以充耳不知此诗是説何人所説尚之以青黄素琼瑶英大抵只是押韵不知古人充耳以瑱或用玉或用象看来是以线穿垂在当耳处】○东莱吕氏曰昬礼壻徃妇家亲迎【去声】既奠雁御【音讶】轮而先归俟于门外妇至则揖以入时齐俗不亲迎故女至壻门始见其俟已也
　　○俟我于庭乎而充耳以青乎而尚之以琼莹【音荣】乎而赋也庭在大门之内寝门之外【庐陵李氏曰堂下至门谓之庭】琼莹亦美石似玉者○吕氏曰此昏礼所谓壻道妇及寝门揖入之时也
　　○俟我于堂乎而充耳以黄乎而尚之以琼英【叶于良反】乎而
　　赋也琼英亦美石似玉者【孔氏曰木谓之华草谓之荣荣而不实者谓之英然则琼英琼华琼莹皆玉石光色○叠山谢氏曰其充耳则以素以青以黄其加饰则琼华琼莹琼英修容盛饰非不美也惜乎不知礼耳】○吕氏曰升阶而后至堂此昏礼所谓升自西阶之时也【东莱吕氏曰既不亲迎故但行妇至壻家之礼壻道妇入故于着于庭于堂每节皆俟之也】
　　着三章章三句
　　东方之日兮彼姝【赤朱反】者子在我室兮在我室兮履我即兮
　　兴也履蹑即就也言此女蹑我之迹而相就也【庐陵欧阳氏曰相邀以奔之词也】
　　○东方之月兮彼姝者子在我闼【叶它悦反】兮在我闼兮履我发【叶方月反】兮
　　兴也闼门内也发行去也言蹑我而行去也
　　东方之日二章章五句【庆源辅氏曰东方之日东方之月恐是因其时以起兴言彼淫奔之女旦则蹑我之迹而来莫则蹑我之迹而去也】
　　东方未明【叶谟郎反】顚倒【都老反】衣裳顚之倒【叶都妙反】之自公召之
　　赋也自从也羣臣之朝【音潮】别【必列反】色始入○此诗人刺其君兴居无节号令不时言东方未明而顚倒其衣裳则既早矣而又已有从君所而来召之者焉葢犹以爲晚也或曰所以然者以有自公所而召之者故也
　　○东方未晞顚倒裳衣倒之顚【叶典因反】之自公令【力证反叶力呈反】之
　　赋也晞明之始升也【孔氏曰晞是日之光气湛露云匪阳不晞谓见日之光气而物干故以睎爲干蒹葭云白露未睎言露在朝旦未见日气故以爲干义此无取于干故言明之始谓将旦时日之光气始升也】令号令也
　　○折【音哲】柳樊圃【叶博故反】狂夫瞿瞿【俱具反】不能辰夜【叶羊茹反】不夙则莫【音慕】
　　比也柳杨之下垂者柔脆之木也樊藩也圃菜园也【孔氏曰郭璞云藩篱也种菜之地谓之圃其外藩篱谓之园故曰圃菜园也】瞿瞿惊顾之貌夙早也○折柳樊圃虽不足恃然狂夫见之犹惊顾而不敢越以比辰夜之限甚明人所易知今乃不能知而不失之早则失之莫也【程子曰柳柔脆易折之物折之爲藩篱非坚固也狂夫亦知其有限昼夜之限非不明也乃不能知而不早则晏言无节之甚】
　　东方未明三章章四句
　　南山崔崔【子虽反】雄狐绥绥鲁道有荡齐子由归既曰归止曷又怀【叶胡威反】止
　　比也南山齐南山也崔崔髙大貌狐邪媚之兽【孔氏曰对文则飞曰雌雄走曰牝牡散则可以相通左传云获其雄狐亦谓牡爲雄】绥绥求匹之貌鲁道适鲁之道也荡平易也齐子襄公之妹鲁桓公夫人文姜襄公通焉者也【孔氏曰襄公名诸儿僖公子○安成刘氏曰桓公名轨一名允惠公庶子】由从也妇人谓嫁曰归怀思也止语辞○言南山有狐以比襄公居髙位而行邪行【郑氏曰雄狐行求匹耦于南山之上形貌绥绥然喻襄公居人君之尊而爲淫泆之行可耻恶如狐】且文姜既从此道归于鲁矣襄公何爲而复思之乎
　　○葛屦五两【如字又音亮】冠緌【如谁反】双【叶所终反】止鲁道有荡齐子庸止既曰庸止曷又从止
　　比也两二屦也緌冠上饰也屦必两緌必双物各有耦不可乱也【蓝田吕氏曰屦与屦爲耦虽五两各相耦冠緌之双亦自爲耦襄公文姜非其耦也○庐陵罗氏曰复下曰舄襌下曰屦下谓底礼书二组属于笄顺头而下结之谓之缨缨之垂者谓之緌】庸用也用此道以嫁于鲁也从相从也【蓝田吕氏曰此上二章罪襄公言其理如是而襄公违之以淫泆者何也】
　　○艺麻如之何衡【音横】从【子容反】其亩【莫后反】取【七喻反】妻如之何必告【工毒反】父母【莫后反】既曰告【同上】止曷又鞠【居六反】止兴也艺树鞠穷也○欲树麻者必先纵横耕治其田亩【毛氏曰衡猎之从猎之种之然后得麻○孔氏曰猎是行步践履之名○释文曰衡亦作横韩诗云东西耕曰横从韩诗作由云南北耕曰由】欲娶妻者必先告其父母今鲁桓公既告父母而娶矣又曷爲使之得穷其欲而至此哉【东莱吕氏曰纳之不正则容有不敢制者今鲁侯既以正礼纳文姜当早裁制之曷爲又使穷其奸而至于极也】
</div>
    <div class="pagination">
<a href="诗传大全_page13.html">上一页</a><span>...</span><a href="诗传大全_page9.html">9</a><a href="诗传大全_page10.html">10</a><a href="诗传大全_page11.html">11</a><a href="诗传大全_page12.html">12</a><a href="诗传大全_page13.html">13</a><span class="current-page">14</span><a href="诗传大全_page15.html">15</a><a href="诗传大全_page16.html">16</a><a href="诗传大全_page17.html">17</a><a href="诗传大全_page18.html">18</a><a href="诗传大全_page19.html">19</a><span>...</span><a href="诗传大全_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
