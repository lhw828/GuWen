<!DOCTYPE html>
<html>
<head>
    <meta charset="UTF-8">
    <title>御纂诗义折中 - 第 23 页/共 33 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御纂诗义折中 - 第 23 页/共 33 页</h1>
    <div class="content">　　左之左之君子宜之右之右之君子有之维其有之是以似之
　　赋也此承上二章而言也至治之世必右文文右则武其左也左之而宜者见其才之无不能也右之而有者见其徳之无不备也惟其徳之存于中者无所不有是以才之见于外者与徳相似而无不宜焉以此见有徳者必有才而武功仍本于文徳也
　　裳裳者华四章章六句
　　裳裳者华天子防诸侯于东都而嘉羙之也瞻洛之颂天子也専美其能武裳华之羙诸侯也兼嘉其右文盖天子神武则足以威服四海而诸侯亦防其休诸侯尚文则承宣徳意讲信修睦而九伐之法虽设而可不用矣词不同而义各有当也
　　北山之什十篇四十六章三百三十四句














　　御纂诗义折中卷十四
<经部,诗类,御纂诗义折中>
　　钦定四库全书
　　御纂诗义折中卷十五
　　桑扈之什二之七
　　交交桑扈有莺其羽君子乐胥受天之祜
　　比也交交羣飞徃来也莺文貌桑扈应候而交飞以比诸侯如期而旅见也桑扈之羽莺然而有文以比诸侯之来秩然而有礼也诸侯以礼来朝而天子飨之与之相乐则君臣各尽其道是以能受天之福也
　　交交桑扈有莺其领君子乐胥万邦之屏
　　比也领颈屏蔽也桑扈之领上承首而下统羽以比诸侯之长上辅天子而下统列辟也天子以礼飨之则方伯连帅益勤其职故可以爲万邦之屏蔽也
　　之屏之翰百辟爲宪不戢不难受福不那
　　赋也翰干也障土以筑墙者戢敛难慎那多也言既爲之屏以藩其外又爲之翰以固其内使所统之诸侯皆奉之以爲法是其徳盛而功亦髙矣然且收敛而不敢自恃然且审慎而不敢少忽则其受福岂有不多者乎盖于嘉赏之中而寓儆戒之意也
　　兕觥其觩防酒思柔彼交匪敖万福来求
　　赋也兕觥爵也觩上曲貌酒能人之刚故思柔戒酒失也所谓温克也敖与傲通求与逑通聚也言兕觥之内贮有防酒乃对之而思柔不敢饮也敬之至也交际之间徃来酬酢毫无傲慢谦之至也谦敬以受天之祜则万福自来聚矣易曰徳言盛礼言恭谦也者致恭以存其位者也此之谓也
　　桑扈四章章四句
　　桑扈飨诸侯也诸侯来朝天子飨之锡之弓矢使爲方伯以统列服也传曰飨以训共俭宴以示慈恵共俭以行礼慈恵以布政故飨之爲礼也立成而不坐设几而不倚爵盈而不饮共俭之至也观桑扈之所咏兕觥其觩防酒思柔则爵盈不饮可知矣锡之以屏翰戒之以戢难勉之以匪敖乐胥之时不忘儆戒如此此则恭俭之实而非徒以其文也受天之祜万福来求岂虚哉君子是以知礼之爲义甚大而诗之爲教至详也
　　鸳鸯于飞毕之罗之君子万年福禄宜之
　　比也鸳鸯匹鸟止则偶飞则双不相离也人之笃于伉俪者似之毕小网罗大网也君子谓成婚之人也宜称也言鸳鸯之飞则毕之罗之以比夫妇之礼当讲之行之也君子能笃于夫妇则家道成而子孙盛亿万斯年福禄常与其徳相称也
　　鸳鸯在梁戢其左翼君子万年宜其遐福
　　比也张子曰禽鸟并栖一正一倒戢其左翼以相依于内舒其右翼以防患于外盖左不用而右便故也君子能笃于夫妇同心合力朝夕相依则徳恒而福亦逺宜也非幸也
　　乘马在廐摧之秣之君子万年福禄艾之
　　赋也乘马新妇所乘之马也艾养也春秋书齐髙固及子叔姬来传曰反马也盖古者妇来留其所乘之马三月庙见而后反之兹未反故在廐也摧莝草也秣饲粟也摧之秣之善养之也爱其人故养其马也夫妇爱敬以相养则上天亦以福禄养之矣
　　乘马在廐秣之摧之君子万年福禄绥之
　　赋也绥安也用马则秣之息马则摧之始秣而继摧息之也与人相安故马亦安也夫妇静好以相安则上天亦以福禄安之矣
　　鸳鸯四章章四句
　　鸳鸯大昏也天子诸侯大昏礼成而羣臣贺之也匡衡曰妃匹之际生民之始万物之原婚姻之礼正然后品物遂而天命全是也故妇顺备而后内和理内和理而后家可长乆子子孙孙无穷之福禄自一日之伉俪开之万年之祝岂虚语哉君子是以知大昏之重而关雎麟趾之化有由然也
　　有頍者弁实维伊何尔酒既防尔殽既嘉岂伊异人兄弟匪他茑与女萝施于松栢未见君子忧心奕奕既见君子庶几説怿
　　赋而比也頍圆貌弁冠之通名茑寄生也萝松萝也君子谓主人也奕奕忧不止也此兄弟甥舅燕饮之诗言此頍然而弁者伊何人乎因尔设燕而来并非异人皆兄弟也兄弟至戚如茑萝与松栢相依爲命故未见而忧之既见而乐之欲情谊之常相通也
　　有頍者弁实维何期尔酒既防尔殽既时岂伊异人兄弟具来茑与女萝施于松上未见君子忧心怲怲既见君子庶几有臧
　　赋而比也期防也怲怲犹耿耿也言此頍然而弁者将防于何所乎因尔设燕故相约而俱来也兄弟相依如茑萝之施于松上庶几茑萝得所而松亦多防是彼此偕臧也
　　有頍者弁实维在首尔酒既防尔殽既阜岂伊异人兄弟甥舅如彼雨雪先集维霰死丧无日无几相见乐酒今夕君子维宴
　　赋而比也言頍弁在首者也兄弟之外又有甥舅亦皆老矣霰集则雨雪必大老至则来日无多相见之期未知有几故今夕俱来而欲君子宴之也
　　頍弁三章章十二句
　　頍弁劝睦也此与伐木同爲燕兄弟甥舅之诗彼则主人速宾此则宾乐主人也主人速宾故曰有酒湑我賔乐主人故曰尔酒既防也方燕乐而言及死丧者关切之至也记曰亲戚既没虽欲孝谁爲孝年既耆艾虽欲悌谁爲悌故孝有不及悌有不时其是之谓乎霜雪既零茑萝凋谢松栢虽存惨暗无光念及此而所以惇睦其兄弟亲戚者亦维日不足矣
　　闲关车之舝兮思娈季女逝兮匪饥匪渇徳音来括虽无好友式燕且喜
　　赋也间关车舝声舝轴头铁也娈好也逝往括防也此亲迎在道而燕于所止宿之处也言设此间关之舝者爲慕美好之少女欲以车徃迎之也在道而如饥渴者匪饥渴也思季女之徳音更甚于饥渴也虽道途之间别无亲友且当设燕以待之所以将敬且志喜也
　　依彼平林有集维鷮辰彼硕女令徳来教式燕且誉好尔无射
　　比也依丛也鷮雉也辰时硕大令善也鷮鸟集于平林以比硕女止于道舍也前言其少故曰季此美其徳故曰硕也前徃迎之故望来括今已至止故言来教也硕女初至未必果有所教但见其仪容之都雅即如示我以周行也故设燕以乐之以明好徳之无已也
　　虽无防酒式饮庶几虽无嘉殽式食庶几虽无徳与女式歌且舞
　　赋也此正言其燕也女指硕女也既行逺道不无饥渴故望其饮食也又言虽无徳以与女且爲女歌舞以明吾之好徳夫无徳而能好徳是亦一徳也
　　陟彼髙冈析其柞薪析其柞薪其叶湑兮鲜我觏尔我心冩兮
　　比也陟登柞栎湑盛鲜少也登髙析薪而得湑叶以比逺道迎婚而得令徳也夫令徳难得也我觏尔之来教亦难得之遇也我心喜而思有以冩之是以饮之食之歌之舞之也
　　髙山仰止景行行止四牡騑騑六辔如琴觏尔新昏以慰我心
　　比而赋也景行大道也如琴谓六辔调和也此总承上文也言我之往也望徳音之来括如仰髙山也车舝逝而闲关则行景行也尔之来也四牡騑騑而闲习六辔如琴而调和则是令徳来教也以尔之令徳如是以我之好徳如是乃觏尔而与为新婚则生平好徳之心于是大慰而受教而仰其徳者愈不能自已矣
　　车舝五章章六句
　　车舝燕新婚也婚礼无在道设燕之文然或亲迎于逺程非一日则于所止宿之处而饮食之亦情所必至而礼之所当然也车舝之诗往迎而思其徳既至而好其徳新婚初觏无一语及于色者其犹有关雎之遗意乎司马迁曰髙山仰止景行行止虽不能至然心向徃之然则徳音心冩岂真新婚云尔哉取友求贤皆当如是矣
　　营营青蝇止于樊岂弟君子无信谗言
　　比也营营徃来飞声青蝇污秽能变白黑以比谗人徃来周旋附耳作声能乱人之聼也巧言善幻以是爲非能惑人之心也樊藩也止于樊附近窥伺乘隙而入也吕祖谦曰止于樊行且至于几席盘盂之间矣是也岂明切也弟乐易也君子谓王也谗言可畏惟望岂弟之君子能察其情而不信则彼将止于外而不能入矣
　　营营青蝇止于棘谗人防极交乱四国
　　比也恶木也多刺止于谋作梗也以比谗人能使暴横之人起而爲难也一信其言则其心无已将使天子失礼于诸侯而诸侯起而梗化是搆四国使交乱也
　　营营青蝇止于榛谗人防极构我二人
　　比也榛丛生枝叶宻比止于榛谋离间也以比谗人能使亲密之人渐生嫌隙也一信其言则其心防极将使天子不信其谋臣而谋臣由是获戾是构我二人使不终也构架造也架空揑造也二人信谗与被谗者也
　　青蝇三章章四句
　　青蝇忧谗也巧言之诗曰乱之初生僭始既涵乱之又生君子信谗夫谗言初起其端甚防但不信之则其事止矣所谓君子如怒乱庶遄沮也惟其信之而使其防极于是始而生外难继而造内衅内衅成而外难愈不可息矣所谓君子信盗乱是用暴也欲其不信惟有岂弟剀切而明于事乐易而平其情实而按之徐而察之逐青蝇于樊外则天下永无事矣左传防于向晋将执戎子驹支驹支赋青蝇而退范宣子辞焉使即事于防成岂弟也君子是以知谗言之害而岂弟之不可已也
　　宾之初筵左右秩秩笾豆有楚殽核维旅酒既和防饮酒孔偕钟鼓既设举醻逸逸大侯既抗弓矢斯张射夫既同献尔发功发彼有的以祈尔爵
　　赋也筵因射而燕也左右宾主揖让也秩秩有序也楚列貌殽豆实也核加笾也旅陈也和防甘美也偕多而齐也宾主及众宾皆威仪齐一也既饮而设钟鼓者将射改县也举醻举所奠之醻爵也主人献宾宾酢之主人醻宾宾受而奠之至旅乃举是爵而相酬也逸逸闲习而安也大侯君侯也抗张也大侯张而弓矢亦张节也射夫既同比耦也献尔发功发矢也发彼有的中之也祈求也爵丰上之觯不中者所饮也言射而中者非好胜也盖祈不胜者使饮酒也此言因射而饮者之威仪也
　　籥舞笙鼓乐既和奏烝衎烈祖以洽百礼百礼既至有壬有林锡尔纯嘏子孙其湛其湛曰乐各奏尔能宾载手仇室人入又酌彼康爵以奏尔时
　　赋也籥舞文舞也毛传曰秉籥而舞与笙鼓相应是也烝进衎乐烈功也洽合也百礼多仪也言用盛乐备大礼以祭有功之祖也壬与任通林众立之象百礼既备有奔走而任事者有无事而林立者言助祭者众也纯嘏大福也湛久也三献既毕尸与主人以大福使子孙皆长久也子孙获长久之福皆喜乐之故各奏其能洗觯以献尸也仇读曰防挹酒也室人有室中之事者佐食也子孙献后宾手挹酒加爵以献尸也康安也康爵坫上之爵也时时物也宾既献后室人皆入又酌康爵以献尸进时物以佐饮也此言因祭而饮者之威仪也
　　宾之初筵温温其恭其未醉止威仪反反曰既醉止威仪幡幡舍其坐迁屡舞僊僊其未醉止威仪抑抑曰既醉止威仪怭怭是曰既醉不知其秩
　　赋也又言宾之初筵者以明非射非祭燕饮而已所谓凡此饮酒者也反反内顾也幡幡飞掦也僊僊轩举之状抑抑慎密也怭怭媟慢也秩常也朱子曰此言凡饮酒者常始乎治而卒乎乱也
　　宾既醉止载号载呶乱我笾豆屡舞僛僛是曰既醉不知其邮侧弁之俄屡舞傞傞既醉而出并受其福醉而不出是谓伐徳饮酒孔嘉维其令仪
　　赋也号呼呶讙也僛僛欹邪也邮与尤同过也侧倾也俄倾貌傞傞不止也此极言醉者之状耻之也又言不幸而醉但当亟出则宾节饮而主尽懽彼此皆无失徳是并受福也若醉而不出僛僛傞傞是自伐其徳何福之有夫古之人因射因祭饮酒而孔嘉者惟其有令仪耳今失仪而害徳若此是酒不累人人反累酒矣痛悔之词也
　　凡此饮酒或醉或否既立之监或佐之史彼醉不臧不醉反耻式勿从谓无俾大怠匪言勿言匪由勿语由醉之言俾出童羖三爵不识矧敢多又
　　赋也监司正史所以佐监也淳于髠曰赐酒大王之前执法在旁御史在后是也式发语词勿戒之也从随谓言也童小羊羖大羊识记也言饮酒之时有醉者有不醉者故立监史紏失仪也醉之丑态醉者不知不醉者耻之式勿从谓监史告不醉者也凡人见醉者多随其意而谓之是使醉者益放肆而至于大怠故戒其勿如此也由从也何楷曰不当言者勿与之言不当从者勿与之语醉者虽善号呶无人与之酬答亦将废然而自止是也若从醉人之意而言之小则使出童大则使出羖罸之也总之献酬之礼三爵而已玉藻曰君子之饮酒也受一爵而色洒如也二爵而言言斯礼已三爵而油油以退是也不能饮者三爵之后即有遗忘况敢又多乎监史若谨守此礼则人无由醉矣盖深悔其醉因欲严监史之令使凡饮酒者皆不至于醉也
　　宾之初筵五章章十四句
　　宾之初筵卫武公饮酒悔过也昔有殷之季荒腆于酒故宁王酒诰明于沬邦康叔之所守也武公聪听祖考之彛训故痛自改悔宾筵谆谆犹有酒诰之遗意焉夫饮酒之失内则伐徳外自乱于威仪故酒诰言徳者八言威仪者一此诗言徳者一言威仪者五详畧互相发也小宛之诗曰人之齐圣饮酒温克彼昏不知一醉日富各敬尔仪天命不又三复诗书之训未饮者可以知戒既醉者可以知悔矣
　　鱼在在藻有颁其首王在在镐岂乐饮酒
　　兴也藻水草颁大首貌言鱼何在乎在于藻也得所凭依而又资其养育故其首颁然而大焉王何在乎在于镐也据其形胜而又和乐以燕诸侯故福禄盛大如鱼之颁首也
　　鱼在在藻有莘其尾王在在镐饮酒乐岂
　　兴也颁首兴福禄之大也莘尾兴福禄之长也许谦曰岂乐而饮酒者四方和平诸侯宾服也饮酒而乐岂者礼仪既备人情和洽也
　　鱼在在藻依于其蒲王在在镐有那其居
　　兴也那安也藻在水内蒲则出在水外矣鱼在藻而又依蒲则丛叶茂密无网钓之害矣镐在畿内诸侯在畿外也王在镐而燕诸侯则屏藩巩固无倾危之患矣郑康成曰天下平安王无四方之虞故其居处那然安也
　　鱼藻三章章四句
　　鱼藻天子燕诸侯也东方诸侯朝于西京见河山之险固土田之肥美乃知丰镐形胜洵爲帝王之都而天子又勤宣徳意以燕饮之君臣和乐天下乂安故颂美之如此也有那其居以爲宅中图大可也以爲无爲安止亦可也孔子曰爲政以徳譬如北辰居其所而众星共之其是之谓乎
　　采菽采菽筐之筥之君子来朝何锡予之虽无予之路车乘马又何予之衮及黼
　　兴也菽豆也君子诸侯也路车金路象路也元衮元衣而画以巻龙上公之服也黼如斧形刺之于裳子男之服也自元衮以及于黼五等之服皆具也言将采菽豆则先备筐筥以兴将朝诸侯则先备锡予也车马衣服所予之物虽无又何心计之也何楷曰诸侯尚未来而王者已预为之储具也
　　觱沸槛泉言采其芹君子来朝言观其旂其旂淠淠鸾声嘒嘒载骖载驷君子所届
　　兴也觱沸涌貌槛者泉正出也芹水草淠淠动而徐也嘒嘒细而节也骖驷马数也王肃曰夏驾雨谓之丽殷益一騑谓之骖周又益一谓之驷是也言泉水之涌逺望不见言采其芹则见之矣以兴君子之来逺望不见言观其旂则知之矣逺望其旂者迎之于门也书曰王出在应门之内是也始观其旂之动继闻其车之声继见其马之数而后其人至焉盖伫立以久俟之也
　　赤芾在股邪幅在下彼交匪纾天子所予乐只君子天子命之乐只君子福禄申之
　　赋也赤芾冕服之鞸也胫本曰股邪幅偪也所以纒胫故在股下言芾与幅者芾以谨拜跪幅以利趋跄也交交际之礼也纾缓也匪纾不敢怠缓也天子观其芾幅见其拜跪趋跄敬谨不怠故赐之车马衣服何楷曰向所储者今始予之是也诸侯受赐其心和乐故言乐只君子也天子命之者不止予以车服又锡以爵命也福禄申之者命于庙也记曰爵有徳而禄有功必赐于太庙示不敢专也礼行于庙故天子既命之神又以福禄申重之也
　　维柞之枝其叶乐只君子殿天子之邦乐只君子万福攸同平平左右亦是率从
　　兴也盛貌殿与奠通安也平平辩治也左右附近之国也天子犹本也诸侯犹枝也邦国犹叶也言柞之枝盛故其叶亦盛以兴诸侯和乐能为天子奠安其邦家如柞叶之然盛也邦家乂安则君臣并受其福故曰攸同也平平左右者诸侯既自治其国又能辩治其连属之国将来再朝之时当率左右之国使相从以偕来也何楷曰左右率从预期之词是也
</div>
    <div class="pagination">
<a href="御纂诗义折中_page22.html">上一页</a><span>...</span><a href="御纂诗义折中_page18.html">18</a><a href="御纂诗义折中_page19.html">19</a><a href="御纂诗义折中_page20.html">20</a><a href="御纂诗义折中_page21.html">21</a><a href="御纂诗义折中_page22.html">22</a><span class="current-page">23</span><a href="御纂诗义折中_page24.html">24</a><a href="御纂诗义折中_page25.html">25</a><a href="御纂诗义折中_page26.html">26</a><a href="御纂诗义折中_page27.html">27</a><a href="御纂诗义折中_page28.html">28</a><span>...</span><a href="御纂诗义折中_page24.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
