<!DOCTYPE html>
<html>
 <head>
  <meta charset="utf-8"/>
  <title>
   毛诗注疏 - 第 4 页/共 29 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   毛诗注疏 - 第 4 页/共 29 页
  </h1>
  <div class="content">
   云何吁矣○尔雅注作云何盱矣
　　樛木序笺后妃能和谐众妾○蜀木石经后妃上多以色曰妬以行曰忌八字
　　南有樛木笺木枝以下垂之故○蜀本石经无故字又笺喻后妃能以恩意下逮众妾○意字上各本俱脱一恩字今从蜀本石经增
　　福履绥之笺妃妾以礼义相与和合○和字下监本脱合字今从蜀本石经增
　　螽斯序言若螽斯不妬忌则子孙众多也○欧阳修曰序文颠倒宜作言不妬忌则子孙众多若螽斯也许谦曰但以言若螽斯句断属上文以不妬忌归之后妃而属之下文意亦可通【臣照】按欧阳氏许氏之説皆比旧説谓螽斯不妬忌者胜而许氏説尤长螽斯之果否不妬忌固非人之所知而以不妬忌作推原其本之辞更为明显也
　　螽斯羽螽斯蚣蝑也○【臣祖庚】按尔雅云蛗螽蠜蜇螽蚣蝑诗缉云螽斯即蛗螽蝗子也非蜇螽也毛误以为蚣蝑孔氏因之遂合蛗螽螽斯为一物
　　桃夭序笺疏宗子虽七十无无主妇○各本俱脱一无字今据礼记曽子问增正
　　兔罝章肃肃兔罝笺鄙贱之事○蜀本石经鄙贱上有行字
　　公侯干城笺有武力可任为将帅之徳○蜀本石经无力字
　　芣苢序和平则妇人乐有君子矣○蜀本石经作天下和平
　　薄言采之笺薄言我薄也○蜀本石经薄言下多一言字
　　汉广章不可休息疏疑经休息之字作休思也○【臣会汾】按韩诗外即作休思朱子亦从之葢休求为韵通首皆以思为语辞也
　　不可求思笺人无欲求犯礼者○蜀本石经无礼字江之永矣○韩诗永作漾薛注曰长也説文作羕义并同
　　不可方思笺必有潜行乘泭之道○蜀本石经必有作本有
　　又笺故不可也○蜀本石经作故不可渡也
　　翘翘错薪翘翘薪貌○蜀本石经作薪长大之貌也言刈其椘笺椘杂薪之中尤翘翘者○蜀本石经椘字下有在字翘翘上有高字
　　麟趾序笺有似麟应之时无以过也○蜀本石经作虽有麟应之时而无以过也
　　振振公姓公姓公同姓○【臣光型】按玉藻云子姓之冠也丧大记云子姓立于西方子姓子孙也葢子不可以父之字为姓孙则以王父之字为姓姓之所别自孙始故子姓即子孙朱以为公孙得之







　　毛诗注疏卷一考证
&lt;经部,诗类,毛诗注疏&gt;
　　钦定四库全书卷
　　毛诗注疏卷二
　　汉郑氏笺　唐陆德明音义　孔頴逹疏
　　国风
　　召南
　　序鹊巢夫人之德也国君积行累功以致爵位夫人起家而居有之德如鸤鸠乃可以配焉笺起家而居有之谓嫁于诸侯也夫人有均壹之德如鸤鸠然而后可配国君音义【鹊七略反字林作防行下孟反下注同鸤音司尔雅云鸤鸠鴶鶵也郭璞云今布谷也江东呼檴谷草木疏云一名击谷案鸤鸠有均一之徳飤其子旦从上而下暮从下而上平均如一雄云戴胜也】疏【正义曰作鹊巢诗者言夫人之德也言国君积修其行累其功德以致此诸侯之爵位今夫人起自父母之家而来居处共有之由其德如鸤鸠乃可以配国君焉是夫人之徳也经三章皆言起家而来居之文王之迎大姒未为诸侯而言国君者召南诸侯之风故以夫人国君言之文王继世为诸侯而云积行累功以致爵位者言爵位致之为难夫人起家而居有之所以显夫人之德非谓文王之身始有爵位也】
　　维鹊有巢维鸠居之传兴也鸠鸤鸠秸鞠也鸤鸠不自为巢居鹊之成巢笺云鹊之作巢冬至架之至春乃成犹国君积行累功故以兴焉兴者鸤鸠因鹊成巢而居有之而有均壹之徳犹国君夫人来嫁居君子之室其德亦然也室燕寝也之子于归百两御之传百两百乗也诸侯之子嫁于诸侯送御皆百乗笺云之子是子也御迎也是如鸤鸠之子其徃嫁也家人送之良人迎之车皆百乗象有百官之盛音义【秸古八反又音吉尔雅作鴶鞠音菊尔雅作鵴架音嫁俗本或作加功御五嫁反本亦作讶又作迓同王肃作鱼据反云侍也乗绳证反下同送御五嫁反一本作迎】疏【正义曰言维鹊自冬歴春功着乃有此巢窠鸤鸠徃居之以兴国君积行累功勤劳乃有此爵位维夫人徃处之今鸤鸠居鹊之巢有均一之徳以兴夫人亦有均一之徳故可以配国君又本其所起之事是子有鸤鸠之德其徃嫁之时则夫家以百两之车徃迎之言夫人有徳礼迎具备传正义曰序云徳如鸤鸠也释鸟云鸤鸠秸鞠郭氏曰今布谷也江东呼获谷埤仓云鴶鵴方言云戴胜谢氏云布谷类也诸说皆未详布谷者近得之笺正义曰推度灾曰鹊以复至之月始作室家鸤鸠因成事天性如此也复于消息十一月卦故知冬至加功也月令十二月鹊始巢则季冬犹未成也故云至春乃成也此与月令不同者大率记国中之侯不能不有早晚诗纬主以释此故依而说焉此以巢比爵位则鸤鸠居巢犹夫人居爵位然有爵者必居其室不谓以室比巢燕寝夫人所居故云室者燕寝下传言旋归谓反燕寝亦是也传正义曰书序云武王戎车三百两皆以一乗为一两谓之两者风俗通以为车有两轮马有四匹故车称两马称匹言诸侯之女嫁于诸侯送迎皆百乗者探觧下章将之明此诸侯之礼嫁女于诸侯故迎之百乗诸侯之女故送亦百乗若大夫之女虽为夫人其送不得百乗各由其家之所有为礼也此夫人斥大姒也大明云纉女维莘莘国长女实是诸侯之子故得百乗将之笺正义曰家人送之良人迎之者申说传送迎百乗之事家人谓父母家人也左传曰凡公女嫁于敌国姊妹则上卿送之公子则下卿送之于大国虽公子亦上卿送之言大姒自莘适周必上卿送之良人谓夫也昏礼曰祍良席在东注云妇人称夫曰良人孟子曰吾将瞷良人所之小戎曰厌厌良人皆妇人之称夫也绸缪传曰良人美室者以其文对粲者粲是三女故良人为美室也百乗象百官者昏礼人伦之本以象国君有百官之盛诸侯礼亡官属不可尽知唯王制云三卿五大夫二十七士是举全数故云百官也士昏礼从车二乗其天子与大夫送迎则无文以言夫人之嫁自乗家车故郑箴膏肓引士昏礼曰主人爵弁纁裳从车二乗妇车亦如之有裧则士妻始嫁乗夫家之车也又引此诗乃云此国君之礼夫人自乗其家之车也然宣五年齐髙固及子叔姬来反马何彼襛矣美王姬之车故郑箴膏肓又云礼虽散亡以诗义论之天子以至大夫皆有留车反马之礼故泉水云还车言迈笺云还车者嫁时乗来今思乗以归是其义也知夫人自乗家车也言迓之者夫自以其车迎之送之则其家以车送之故知壻车在百两迎之中妇车在百两将之中明矣】
　　维鹊有巢维鸠方之传方有之也之子于归百两将之传将送也音义【方有之也一本无之字将如字沈七羊反】
　　维鹊有巢维鸠盈之传盈满也笺云满者言众媵侄娣之多之子于归百两成之传能成百两之礼也笺云是子有鸤鸠之徳宜配国君故以百两之礼送迎成之音义【媵音孕又绳证反国君夫人有左右媵侄待结反字林丈一反兄女曰侄谓吾姑者吾谓之侄娣徒帝反女弟也】疏【笺正义曰公羊传曰诸侯一娶九女二国徃媵之以侄娣从凡有八人是其多也又曰侄者何兄之子娣者何女弟也传正义曰传言夫人有鸤鸠之徳故能成此百两迎之礼笺以迓为迎夫人将之谓送夫人成之谓成夫人故易以百两之礼送迎成之】
　　鹊巢三章章四句
　　序采蘩夫人不失职也夫人可以奉祭祀则不失职矣笺奉祭祀者采蘩之事也不失职者夙夜在公也音义【蘩音烦本亦作繁孙炎云白蒿】
　　于以采蘩于沼于沚传蘩皤蒿也于于沼池沚渚也公侯夫人执蘩菜以助祭神飨徳与信不求备焉沼沚谿涧之草犹可以荐王后则荇菜也笺云于以犹言徃以也执蘩菜者以豆荐蘩葅于以用之公侯之事传之事祭事也笺云言夫人于君祭祀而荐此豆也音义【沼之绍反沚音止皤薄波反白也蒿好羔反谿苦兮反杜预云涧也】疏【正义曰言夫人徃何处采此蘩菜乎于沼池于沚渚之傍采之也既采之为葅夫人徃何处用之乎于公侯之宫祭事夫人当荐之也此章言其采取故卒章论其祭事传正义曰蘩皤蒿释草文孙炎曰白蒿也然则非水菜此言沼沚者谓于其傍采之也下于涧之中亦谓于曲内非水中也言执蘩菜以助祭者以采之本为祭用既言公侯夫人执蘩葅嫌王后尊不可亲事故因明王后则亲执荇菜也言不求备者据诗举荇菜非其备者其实祭则备物故关雎传云备庶物以事宗庙是也左传曰茍有明徳涧谿沼沚之毛可荐于鬼神彼言毛此传言草皆菜也笺正义曰经有三于传训为于不辨上下笺明下二于为于上于为徃故叠经以训之言徃足矣兼言徃以者嫌于以共训为往故明之又言以豆荐蘩葅者醢人云四豆之实皆有菹菹在豆故知以豆荐蘩葅也特牲云主妇设两敦黍稷于爼南西上及两铏芼设于豆南南陈即主妇亦设羹矣知蘩不为羹者祭统云夫人荐豆九嫔职云赞后荐彻豆笾即王后夫人以豆为重故关雎笺云后妃供荇菜之葅亦不为羹采苹知为羹者以教成之祭牲用鱼芼之以苹藻故知为羹且使季女设之不以荐事为重与此异也传正义曰序云可以奉祭祀故知祭事祭必于宗庙故下云宫互见其义也】
　　于以采蘩于涧之中传山夹水曰涧于以用之公侯之宫传宫庙也音义【涧古晏反夹古洽反一音古协反】
　　被之僮僮夙夜在公传被首饰也僮僮竦敬也夙早也笺云公事也早夜在事谓视濯溉饎爨之事礼记主妇髲髢被之祁祁薄言还归传祁祁舒迟也去事有仪也笺云言我也祭事毕夫人释祭服而去髲髢其威仪祁祁然而安舒无罢倦之失我还归者自庙反其燕寝音义【被皮寄反注及下同僮音同濯直角反溉古爱反饎昌志反酒食也爨七乱反髲皮寄反郑音髪髢徒帝反刘昌宗吐歴反沈汤帝反郑注少牢礼云古者或剔贱音刑人之髪以被妇人之紒因以名焉春秋以为吕姜髢是也紒音计祁巨私反罢音皮本或作疲】疏【正义曰言夫人首服被鬄之饰僮僮然甚竦敬乎何时为此竦敬谓先祭之时早夜在事当视濯溉饎爨之时甚竦敬矣至于祭毕释祭服又首服被鬄之饰祁祁然有威仪何时为此威仪乎谓祭事既毕夫人云薄欲还归反其燕寝之时明有威仪矣传正义曰被者首服之名在首故曰首饰笺引少牢之文云主妇髲鬄与此被一也案少牢作被裼注云被裼读为髲鬄古者或剔贱者刑者之髪以被妇人之紒为饰因名髲鬄焉此周礼所谓次也又追师掌为副编次注云次次第髪长短为之所谓髲髢即与次一也知者特牲云主妇纚笄少牢云被裼纚笄笄上有次而已故知是周礼之次也此言被与髲鬄之文同故知被是少牢之髲鬄同物而异名耳少牢注读被裼为髲鬄者以剔是翦髪之名直云被裼于用髪之理未见故读为髲鬄鬄剔髪以被首也少牢既正其读故此及追师引经之言髲鬄也定本作髲髢与俗本不同少牢云主妇衣侈袂注云衣绡衣而侈其袂耳侈者盖半士妻之袂以益之衣三尺三寸袪尺八寸此夫人首服与之同其衣即异何者夫人于其国与王后同展衣以见君禒衣御序于君此虽非正祭亦为祭事宜与见君相似故丝衣士视壶濯犹爵弁则此夫人视濯溉盖展衣否则禒衣也知非祭服者郊特牲曰王皮弁以听祭报又曰祭之日王被衮以象天王非正祭不服衮夫人非正祭不服狄衣明矣且狄首服副非被所当配耳故下笺云夫人祭毕释祭服而去是也少牢注侈绡衣之袂追师注引少牢衣侈袂以为侈禒衣之袂不同者郑以特牲礼士妻绡衣大夫妻言侈袂对士而言故侈绡衣之袂以无明文故追师之注更别立说见士祭端其妻绡衣大夫祭朝服其妻亦宜与士异故为侈禒衣之袂也知非助祭自祭为异者以助祭中上服卿妻鞠衣大夫妻展衣不得侈禒衣之袂此主妇髲鬄在少牢之经笺云礼记曰者误也知僮僮不为被服者以下祁祁据夫人之安舒故此为竦惧而恭敬也笺正义曰早谓祭日之晨夜谓祭祀之先夕之期也先夙后夜便文耳夜在事谓先夕视濯溉早在事谓朝视饎爨在事者存在于此视濯溉饎爨之事所谓不失其职也郑何知非当祭之日自早至夜而以为视濯者以被之祁祁薄言还归据祭毕即此被之僮僮为祭前矣若为自夙至夜则文兼祭末下不宜复言祭末之事故郑引髲鬄与被为一非祭时所服觧在公为祖濯非正祭之时也经言夙夜在公知是视濯溉饎爨者诸侯之祭礼亡正以言夙夜是祭前之事案特牲夕陈鼎于门外宗人升自西阶视壶濯及笾豆即此所云夜也又云夙兴主妇亲视饎爨于西堂下即此所云夙也以其夙夜之事同故约之以为濯溉饎爨之事也特牲言濯不言溉注云濯溉也即濯溉一也郑并言耳特牲宗人视濯非主妇此引之者诸侯与士不必尽同以凡夙夜文王夫人故约彼夙夜所为之事以明之不约少牢者以少牢先夕无事所以下人君祭之日朝乃饔人溉鼎廪人溉甑无主妇所视无饎爨之文故郑不约之士妻得与夫人同者士卑不嫌也此诸侯礼故夫人视濯天子则大宗伯视涤濯王后不视矣传正义曰言去事有仪者谓祭毕去其事之时有威仪故笺云祭毕释祭服而去是去事也髲鬄其威仪祁祁然而安舒是有仪也定本云祭事毕夫人释祭服而髲鬄无去字知祭毕释祭服者以其文言被与上同若祭服即副矣故知祭毕皆释祭服矣笺正义曰自庙反其燕寝言此者以庙寝同宫嫌不得言归故明之燕寝夫人常居之防】
　　采蘩三章章四句
　　序草虫大夫妻能以礼自防也音义【虫直忠反本或作虫非也虫音许鬼反草虫常羊也草木疏云一名负蠜大小长短如蝗而青也】疏【正义曰作草虫诗者言大夫妻能以礼自防也经言在室则夫唱乃随既嫁则忧不当其礼皆是以礼自防之事】
　　喓喓草虫趯趯阜螽传兴也喓喓声也草虫常羊也趯趯跃也阜螽蠜也卿大夫之妻待礼而行随从君子笺云草虫鸣阜螽跃而从之异种同类犹男女嘉时以礼相求呼未见君子忧心忡忡传忡忡犹冲冲也妇人虽适人有归宗之义笺云未见君子者谓在涂时也在涂而忧忧不当君子无以宁父母故心冲冲然是其不自絶于其族之情亦既见止亦既觏止我心则降传止辞也觏遇降下也笺云既见谓已同牢而食也既觏谓已昏也始者忧于不当今君子待已以礼庶自此可以宁父母故心下也易曰男女觏精万物化生音义【喓于遥反趯托歴反阜音妇螽音终李廵云蝗子也草木疏云今人谓蝗子为螽跃音药蠜音烦种章勇反忡敕中反当丁浪反下同觏古豆反降戸江反】疏【正义曰言喓喓然鸣而相呼者草虫也趯趯然跃而从之者阜螽也以兴以礼求女者大夫随从君子者其妻也此阜螽乃待草虫鸣而后从之而与相随也以兴大夫之妻必待大夫呼已而后从之与俱去也既已随从君子行嫁在涂未见君子之时父母忧已恐其见弃已亦恐不当君子无以宁父母之意故忧心冲冲然亦既见君子与之同牢而食亦既遇君子与之卧息于寝知其待已以礼庶可以安父母故我心之忧即降下也传正义曰释虫云草虫负蠜郭璞曰常羊也陆玑云小大长短如蝗也竒音青色好在茅草中释虫又云阜螽蠜李廵曰蝗子也陆玑云今人谓蝗子为螽子兖州人谓之螣许慎云蝗螽也蔡邕云螽蝗也明一物定本云阜螽蠜依尔雅云则俗本云蠜螽者衍字也笺正义曰言异种同类者以尔雅别文而释故知异种今闻声而相从故知同类也以其种类大同故闻其声跳跃而相从犹男女嘉时以礼相求呼也嘉时者谓嘉善之时郑为仲春之月也以此善时相求呼不为草虫而记时也出车笺云草虫鸣晚秋之时传正义曰妇人虽适人若不当夫氏为夫所出还来归宗有此之义故己所以忧归宗谓被出也笺正义曰知未见君子谓在涂时者以上文说待礼而行随从君子则已去父母之家矣下文亦既见止谓同牢而食则已至夫家矣此未见之文居其中故知在涂时也此章首已论行嫁之事故下采蕨采薇皆为在涂所见文在未见之前尚为在涂则未见之言在涂明矣案昏义云壻亲受之于父母则在家已见矣今在涂言未见者谓未见君子接待之礼而心忧非谓未见其面目而已知忧不当君子者以未见而心忧既见即心下故知忧不当君子也又知忧无以宁父母者此大夫之妻能以礼自防者也必不茍求亲爱斯千云无父母贻罹明父母以见弃为忧己縁父母之心忧不当君子无以宁父母也又申说传归宗之义忧不当夫意虑反宗族是其不自絶于族亲之情也知既见谓同牢而食者以文在既觏之上案昏礼妇至主人揖妇以入席于奥即陈同牢之馔三饭卒食乃云御衽于奥媵衽良席在东皆有枕北趾主人入亲脱妇缨烛出注云昏礼毕将卧息是先同牢后与夫相遇也遇与夫为礼即见非直空见也故知据同牢而食亦与夫为礼也言既觏谓已昏者谓已经一昏得君子遇接之礼也所以既见既觏并言乃云我心即降者以同牢初见君子待已顔色之和已虽少慰君子之心尚未可知至于既遇情亲知君子之于已厚庶防从此以徃稍得夫意其可以宁父母故心下二者相因故并言之谓之遇者男女精气相觏遇故引易以明之所引者下系文也彼注云觏合也男女以隂阳合其精气以觏为合此云遇者言精气亦是相遇也】
　　陟彼南山言采其蕨传南山周南山也蕨鼈也笺云言我也我釆者在涂而见采鼈菜者得其所欲得犹已今之行者欲得礼以自喻也未见君子忧心惙惙传惙惙忧也亦既见止亦既觏止我心则说传说服也音义【蕨居月反草木疏云周秦曰蕨齐鲁曰虌鼈卑灭反本又作鳖俗云其初生似鼈脚故名焉惙张劣反说音悦注同】疏【正义曰毛以为言有人升彼南山之上云我欲采其龞菜然此采鼈者欲得此鼈以兴已在涂路之上欲归于夫家然我今归嫁亦欲得夫待已以礼也已嫁之欲礼似采菜之人欲得鼈郑唯以在涂之时因见采鼈为异耳毛以秋冬为正昏不得有在涂因见之义故也传正义曰序云大夫妻能以礼自防在羔羊之致前则朝廷之妻大夫不越境迎女妇人自所见明在周地故云周南山知非召地者周总百里虽召地亦属周不分别采地之周召也蕨鼈释草文舍人曰蕨一名鼈郭璞云初生无叶可食笺正义曰此妇人归嫁必不自采鼈故以在涂见之因兴知者以大夫之妻待礼而嫁明及仲春采蕨之时故也】
　　陟彼南山言采其薇传薇菜也未见君子我心伤悲传嫁女之家不息火三日思相离也笺云维父母思已故已亦伤悲亦既见止亦既觏止我心则夷传夷平也音义【薇音微草也亦可食离力智反】疏【传正义曰陆玑云薇山菜也茎叶皆似小豆蔓生其味亦如小豆藿可作羹亦可生食今官园种之以供宗庙祭祀定本云薇草也不息火三日者觧所以伤悲之意由父母思已故己悲耳曽子问曰嫁女之家三夜不息烛思相离注云亲骨肉是为思与女相离也】
　　草虫三章章七句
　　序采苹大夫妻能循法度也能循法度则可以承先祖共祭祀矣笺女子十年不出姆教婉娩听从执麻枲治丝茧织纴组训学女事以共衣服观于祭祀纳酒浆笾豆葅醢礼相助奠十有五而笄二十而嫁此言能循法度者今既嫁为大夫妻能循其为女之时所学所观之事以爲法度音义【苹符申反大萍也韩诗云沉者曰苹浮者曰藻共音恭本或作供注同姆莫豆反字林亡甫反云女师也郑云妇人五十无子出不复嫁以妇道教人若今时乳母也婉怨逺反娩音晚枲丝似反茧古显反本亦作蠒纴女金反何如鸩反缯帛之属组音祖线也紃音旬绦也浆子详反醢音海相息亮反笄吉兮反】疏【正义曰作采苹诗者言大夫妻能循法度也谓为女之时所学所观之法度今既嫁为大夫妻能循之以为法度也言既能循法度即可以承事夫之先祖供奉夫家祭祀矣此谓已嫁为大夫妻能循其为女时事也经所陈在父母之家作教成之祭经序转互相明也笺正义曰从二十而嫁以上皆内则文也言女子十年不出者对男子十年出就外傅也内则注云婉谓言语也娩之言媚也媚谓容貌也则婉谓妇言娩谓妇容听从者听受顺从于人所谓妇德也执麻枲者执治缉绩之事枲麻也释草云枲麻孙炎曰麻一名枲是也治丝茧者茧则缫之丝则络之织纴组训者纴也组也紃也三者皆织之服防注左传曰织纴治缯帛者则纴谓缯帛也内则注云紃绦也组亦绦之类大同小异耳学女事者谓治葛缝线之事皆学之所以供衣服是为妇功也此已上谓女所学四德之事又观于父母之家祭祀之事纳酒浆笾豆葅醢之礼酒浆及笾豆皆连上纳文谓当荐献之节纳以进尸虞夏传曰纳以教成郑云谓廌献时引此纳酒浆以下证之郑知纳谓荐献者内则云纳酒浆与纳以教成文同葅醢以荐酒浆以献纳者进名故知荐献之时也献无浆而言之者所以协句也笾豆葅醢葅醢在笾豆盛脯羞皆荐所用也笾不言所盛文不备耳少牢特牲皆先荐后献故郑亦云荐献时此先酒后葅醢者便文言之礼相助奠者言非直观荐献又观祭祀之相佐助奠设器物也观之皆为妇当知之此上谓所观之事也十五许嫁故笄未许嫁二十而笄二十而嫁归于夫家也郑引此者序言能循法度明先有法度今更循之故引此是先有法度之事乃言所循之时故叠序云能循法度者谓今嫁为大夫妻能循其为女之时所学所观之事以为法度也此女之四徳十年以后傅姆当教至于先嫁三月又重教之此引内则论十年之后下笺引昏义论三月之前皆是为女之时法度二注乃具也郑知经非正祭者以昏义教成之祭言芼之以苹藻此亦言苹藻故知为教成祭也定本云姆教婉娩勘礼本亦然今俗云傅姆教之误也又十有五而笄上无女子二字有者亦非】
　　于以采苹南涧之濵于以采藻于彼行潦传苹大蓱也濵厓也藻聚藻也行潦流潦也笺云古者妇人先嫁三月祖庙未毁教于公宫祖庙既毁教于宗室教以妇徳妇言妇容妇功教成之祭牲用鱼芼之以苹藻所以成妇顺也此祭女所出祖也法度莫大于四教是又祭以成之故举以言焉苹之言賔也藻之言澡也妇人之行尚柔顺自洁清故取名以为戒音义【濵音賔藻音早水菜也潦音老蓱本又作萍薄经反一本作苹音平厓五佳反先苏徧反芼莫报反沈音毛澡音早行下孟反清如字又音浄】于以盛之维筐及筥于以湘之维锜及釜传方曰筐圆曰筥湘亨也锜釜属有足曰锜无足曰釜笺云亨苹藻者于鱼湆之中是铏羹之芼音义【盛音成筐音匡筥居吕反湘息良反锜其绮反三足釜也玉篇宜绮反釜符甫反亨本又作烹同普庚反煮也湆去急反汁也铏音形郑云三足两耳有葢和羹之器羹音庚刘昌宗音仪礼音衡】
　　于以奠之宗室牖下传奠置也宗室大宗之庙也大夫士祭于宗庙奠于牖下笺云牖下戸牖间之前祭不于室中者凡昏事于女礼设几筵于戸外此其义也与宗子主此祭维君使有司为之谁其尸之有齐季女传尸主齐敬季少也苹藻薄物也涧潦至质也筐筥锜釜陋器也少女微主也古之将嫁女者必先礼之于宗室牲用鱼芼之以苹藻笺云主设羮者季女则非礼女也女将行父礼之而俟迎者盖母荐之无祭事也祭礼主妇设羮教成之祭更使季女者成其妇礼也季女不主鱼鱼爼实男子设之其粢盛盖以黍稷音义【牖音酉下如字协韵则音户后皆放此与音余齐本亦作斋同侧皆反少诗照反下同迎宜敬反俎侧所反粢音资】疏【正义曰三章势连湏通觧之也大夫之妻将行嫁欲为教成之祭言徃何防采此苹菜于彼南涧之厓采之徃何防采此藻菜于彼流潦之中采之南涧言濵行潦言彼互言也既得此菜徃何器盛之维筐及筥盛之既盛此菜而还徃何器亨煮之维锜及釜之中煮之也既煮之为羹徃何防置设之于宗子之室戸外牖下设之当设置之时使谁主之有齐荘之徳少女主设之傅正义曰释草云萍蓱其大者苹舍人曰萍一名蓱郭璞曰今水上浮萍也江东谓之薸音瓢左传曰苹蘩蕴藻之菜蕴聚也故言藻聚藻陆玑云藻水草也生水底有二种其一种叶如鸡苏茎大如箸长四五尺其一种茎大如钗股叶如蓬蒿谓之聚藻然则藻聚生故谓之聚藻也行者道也说文云潦雨水也然则行潦道路之上流行之水笺正义曰成妇顺以上皆昏义文引之者以此经陈教成之祭以昏义亦为教成之祭故引之欲明教之早晚及其防所故先言先嫁三月祖庙未毁教于公宫祖庙既毁教于宗室既言其防又说所教之事故言教以妇德妇言妇容妇功既教之三月成则设祭故言教成之祭牲用鱼芼之以苹藻为此祭所以成妇顺也事次皆为教成之祭故具引之必先嫁三月更教之以四徳以法度之大就尊者之宫教之三月一时天气变女徳大成也教之在宫祭乃在庙也知此祭祭女所出祖者以其言祖庙既毁明未毁祭其庙也与天子诸侯同髙祖祭髙祖庙同曽祖祭曽祖庙故昏义注云祖庙女所出之祖也宗室宗子之家也然则大宗之家百世皆徃宗子尊不过卿大夫立三庙二庙而已虽同曽髙无庙可祭则五属之外同告于坛故昏义注云若其祖庙已毁则为坛而告焉是也以鱼为牲者郑云鱼为俎实苹藻为羹菜祭无牲牢告事耳非正祭也又觧此大夫妻能循法度独言教成之祭者以法度莫大于四教四徳既就是又祭以成之法度之大者故诗人举以言焉又觧祭不以余菜独以苹藻者苹之言賔賔服也欲使妇人柔顺服从藻之言澡澡浴也欲使妇人自洁清故云妇人之行尚柔顺自洁清故取名以为戒左传曰女贽不过榛栗枣修以告防言以告防取早起战栗修治法度防敬之义也则此亦取名为戒明矣昏义注云鱼苹藻皆水物隂类者义得两通传正义曰方曰筐圆曰筥有足曰锜无足曰釜此皆尔雅无文传以当时验之以锜与釜连丈故知釜属说文曰江淮之间谓釜曰锜定本有足曰锜下更无传俗本锜下又云无足曰釜笺正义曰少牢礼用羊豕也经云上利执羊俎下利执豕俎下乃云上佐食羞两铏取一羊铏于房中下佐食又取一豕铏于房中皆芼注云芼菜也羊用苦豕用薇皆有滑牲体在俎下乃设羊铏豕铏云皆芼煮于所亨之湆始盛之铏器也故特牲注云铏肉味之有菜和者今教成祭牲用鱼芼之以苹藻则鱼体亦在俎苹藻亨于鱼湆之中矣故郑云鱼为俎实苹藻为羹菜以准少牢之礼故知在铏中为铏羹之芼知非大羹盛在镫者以大羹不和贵其质也此有菜和不得为大羹矣鲁颂曰毛炰胾羹传曰羹大羹铏羹也以经单言羹故得兼二也特牲礼云设大羹湆于醢北注云大羹湆煮肉汁则湆汁也传正义曰传以昏义云教于宗室是大宗之家此言牖下又非于坛故知是大宗之庙宗子有庙则亦为大夫士矣言大夫士祭于宗室谓祖庙已毁或非君同姓故祭大宗之家也知非宗子之女自祭家庙者经言于以奠之宗室牖下若宗子之女自祭家庙何湏言于宗室乎定本集注皆云大夫士祭于宗庙不作室字笺正义曰笺知牖下戸牖间之前者以其正祭在奥西南隅不直继牖言之今此云牖下故为戸牖间之前戸西牖东去牖近故云牖下又觧正祭在室此所以不于室中者以其凡昏事皆为与女行礼设几筵于戸外取外成之义今教成之祭于戸外设奠此外成之义与是语助也昏礼云纳采主人筵于戸西西上右几问名纳吉纳徴请期皆如初昏礼又云主人筵于戸西西上右凡是其礼皆戸外设几筵也知宗子主此祭者以其就宗子家明告神宗子所主引昏义兼言天子诸侯故又觧其言唯君使有司为之知者以教成之祭告事而已无牲牢君尊明使有司为之传正义曰季者少也以将嫁故以少言之未必伯仲防小也襄二十八年左传济泽之阿行潦之苹藻寘诸宗室季兰尸之敬也隠三年左传曰茍冇明信涧谿沼沚之毛苹蘩蕴藻之菜筐筥锜釜之器横污行潦之水可荐于鬼神可羞于王公风有采蘩采苹雅有行苇泂酌昭忠信也二者皆取此篇之义以为说故传歴言之又言古之将嫁女者必先礼之于宗室者毛意以礼女与教成之祭为一事也言古之将嫁女者必先礼之于大宗之室以迎者其牲用鱼芼之以苹藻即所设教成之祭也以此篇说教成之祭事终故于此总之毛意以教成之祭与礼女为一者盖见昏礼记将嫁女之日父醴女而俟迎者更不见有教成之祭故谓与礼女为一也父醴女以醴酒礼之今毛传作礼仪之礼者司仪注云上于下曰礼故聘礼用醴酒礼賔作礼仪之礼定本礼作醴笺正义曰自无祭事以上难毛之辞也言父礼女无祭事不得有羹今经陈采苹藻为羹使季女尸之主设羹者季女则非礼女也案昏礼女将行嫁父醴女而俟迎者其时盖母荐之更无祭事不得有羹矣今经陈季女设羹正得为教成之祭不得为礼女传以教成之祭与礼女为一是毛氏之误故非之也盖母荐之者以士昏礼云飨妇姑荐郑注云舅献爵姑荐脯醢舅飨妇既姑荐明父礼女母荐之可知故昏礼记父醴女注云父醴之于房中南面盖母荐焉重昏礼是也以无正文故云盖知醴之于房中者以母在房外故知父礼之在房中也正祭之礼主妇设羹此教成之祭更使季女设羹者以三月已来教之以法度今为此祭所以教成其妇礼故使季女自设其羹也祭礼主妇设羹谓特牲云主妇人及两铏铏笔设于豆南是也少牢无主妇设羹之事此宗子或为大夫其妻不必设羹要非此祭不得使季女设羹因特牲有主妇设羹之义故据以言之此觧不言鱼者季女不主鱼鱼俎实男子设之故经不言焉知俎实男子设之者以特牲少牢俎皆男子主之故也又鱼菜不可空祭必有其馔而食事不见故因约之其粢盛盖以黍稷耳知者以特牲少牢止用黍稷此不得过也或不用稷故兼言之王肃以为此篇所陈皆是大夫妻助夫氏之祭采苹藻以为葅设之于奥奥即牖下又觧毛传礼之宗室谓教之以礼于宗室本之季女取微主也其毛传所云牲用鱼芼之以苹藻亦谓教成之祭非经文之苹藻也自云述毛非传也何则传称古之将嫁女者必先礼之于宗室既言礼之即云牲用鱼笔之以苹藻是鱼与苹藻为礼之物若礼之为以礼教之则牲用鱼笔之以苹藻何所施乎明毛以礼女与教成之祭为一鱼为所用之牲矣而云以礼教之非传意也又土传云宗室大宗之庙大夫士祭于宗室若非教成之祭则大夫之妻助祭夫氏何故云大宗之庙大夫岂皆为宗子也且大夫之妻助大夫之祭则无士矣传何为兼言大夫士祭于宗室乎又经典未有以奥为牖下者矣据传礼之宗室与大夫士祭于宗室文同笔之以苹藻与经采苹采藻文协皆是毛实以此篇所陈为教成之祭矣孙毓以王为长谬矣】
　　采苹三章章四句
　　序甘棠美召伯也召伯之教明于南国笺召伯姬姓名奭食采于召作上公为二伯后封于燕此美其为伯之功故言伯云音义【甘棠草木疏云今棠梨召时照反奭音释召康公名也燕世家云与周同姓孔安国及郑皆云尔皇甫谧云文王之庶子案左传富辰言文之昭十六国无燕也未知士安之言何所凭据燕乌贤反国名在周礼幽州之域今涿郡蓟县是也】疏【正义曰谓武王之时召公为西伯行政于南土决讼于甘棠之下其教着明于南国爱结于民心故作是诗以羙之经三章皆言国人爱召伯而敬其树是为羙之也诸风雅正经皆不言羙此云羙召伯者二南文王之风唯不得言美文王耳召伯臣子故可言美也芣苢言后妃之美谓说后妃之美行非羙后妃也皇矣言羙周不斥文王也至于变诗美刺各于其时故善者言羙恶者言刺豳亦变风故有羙周公笺正义曰燕世家云召公奭与周同姓是姬姓名奭也皇甫谧以为文王庶子未知何所据也言作上公为二伯故云召伯典命职云上公九命为伯然则二伯即上公故言作上公为二伯也食采文王时为伯武王时故乐记曰武王伐纣五成而分陜周公左召公右是也食采为伯异时连言者以经召与伯并言故连觧之言后封于燕者世家云武王灭纣封召公于北燕是也必歴言其官者觧经唯言召伯之意不举余官独称召伯者美其为伯之功故言伯云故郑志张逸以行露笺云当文王与纣之时谓此甘棠之诗亦文王时事故问之云诗传及乐记武王即位乃分周公左召公右为二伯文王之时不审召公何得为伯荅曰甘棠之诗召伯自明谁云文王与纣之时乎是郑以此篇所陈廵民决讼皆是武王伐纣之后为伯时事郑知然者以经云召伯即此诗召公为伯时作也序言召伯文与经同明所羙亦是为伯时也若文王时与周公共行王化有美即归之于王行露直言召伯听讼不言美也诗人何得感文王之化而曲美召公哉武王之时召公为王官之伯故得羙之不得系之于王因诗系召公故録之在召南论卷则总归文王指篇即専美召伯也为伯分陜当云西国言南者以篇在召南为正耳】
　　蔽芾甘棠勿翦勿伐召伯所茇传蔽芾小貌甘棠杜也翦去伐击也茇草舍也笺云召伯听男女之讼不重烦劳百姓止舍小棠之下而听断焉国人被其徳说其化思其人敬其树音义【蔽必袂反徐方四反又方计反沈又音必芾非贵反徐方盖反翦子践反韩诗作刬初简反茇蒲曷反徐又扶盖反说文作废去吕反断丁乱反被皮寄反说音悦】疏【正义曰国人见召伯止舍棠下决男女之讼今虽身去尚敬其树言蔽芾然之小甘棠勿得翦去勿得击伐由此树召伯所尝舎于其下故也传正义曰此比于大木为小故其下可息我行其野云蔽芾其樗笺云樗之蔽芾始生谓樗叶之始生形亦小也释木云杜甘棠郭璞曰今之杜梨又曰杜赤棠白者棠舍人曰杜赤色名赤棠白者亦名棠然则其白者为棠其赤者为杜杕杜传曰杜赤棠是也苃草舎者周礼仲夏教茇舍注云舍草止也军有草止之法然则茇者草也草中止舎故云茇舍载驰传曰草行曰跋以其对渉是水行故以跋为草行且跋字从足与此异也笺正义曰定本集注于注内并无笺云知聴男女讼者以此舍于棠下明有决断若余国政不必于棠下断之故大车刺周大夫言古者大夫出听男女之讼明王朝之官有出聴男女狱讼之理也且下行露亦召伯听男女之讼以此类之亦男女之讼可知武王时犹未刑措宁能无男女之讼】
　　蔽芾甘棠勿翦勿败召伯所憩传憩息也音义【败必迈反又如字憩本又作揭起例反徐许罽反】
　　蔽芾甘棠勿翦勿拜召伯所说传说舍也笺云拜之言拔也音义【说本或作税又作脱同始锐反舍也拔蒲八反】
　　甘棠三章章三句
　　序行露召伯听讼也衰乱之俗微贞信之教兴彊暴之男不能侵陵贞女也笺衰乱之俗微贞信之教兴者此殷之末世周之盛德当文王与纣之时疏【正义曰作行露诗者言召伯听断男女室家之讼也由文王之时被化日久衰乱之俗已微贞信之教乃兴是故彊防之男不能侵陵贞女也男虽侵陵贞女不从是以贞女被讼而召伯听断之郑志张逸问行露召伯听讼察民之意化耳何讼乎答曰实讼之辞也民被化久矣故能有讼问者见贞信之教兴怪不当有讼故云察民之意而化之何使至于讼乎答曰此篇实是讼之辞也由时民被化日久贞女不从男女故相与讼如是民被化日久所以得有彊暴者纣俗难革故也言彊暴者谓彊行无礼而陵暴于人经三章下二章陈男女对讼之辞首言所以有讼由女不从男亦是听讼之事也笺正义曰殷之末世故有衰乱之俗周之盛德故有贞信之教指其人当文王与纣之时也易曰易之兴也当殷之末世周之盛德邪当文王与纣之事此其文也】
　　厌浥行露岂不夙夜谓行多露传兴也厌浥湿意也行道也岂不言有是也笺云夙早也厌浥然湿道中始有露谓二月中嫁取时也言我岂不知当早夜成昏礼与谓道中之露大多故不行耳今彊曓之男以此多露之时礼不足而强来不度时之可否故云然周礼仲春之月令会男女之无夫家者行事必以昏昕音义【厌于叶反徐于十反又于立反沈又于占反浥本又作挹同于及反又于胁反与音余大音泰旧吐贺反强其丈反下强委同沈其常反度待洛反否方九反令力政反后不音者放此昕许巾反五礼用昕亲迎用昏】疏【正义曰毛以为厌浥然而湿道中有露之时行人岂不欲早夜而行也有是可以早夜而行之道所以不行者以为道中之露多惧早夜之濡已故不行耳以兴强曓之男今来求已我岂不欲与汝为室家乎有是欲与汝为室家之道所以不为者室家之礼不足惧违礼之污身故不为耳以行人之惧露喻贞女之畏礼郑以为昏用仲春之月多露之时而来谓三月四月之中既失时而礼不足故贞女不从传正义曰传觧诗人之言岂不欲夙夜即是有夙夜之意故云岂不言有是也笺正义曰知始有露谓二月中者以二月八月春秋分隂阳中也礼九月霜始降八月仍有露也则二月始有露矣诗云蒹葭苍苍白露为霜是草既成露为霜则二月草始生霜为露可知野有蔓草笺云仲春草始生霜为露是也此述女之辞言汝以二月道中始有露之时以礼而来我岂不知早夜而与汝成昏礼与今我谓道中之露太多故不行从汝耳言多露者谓三月四月也汝彊暴之男不以礼来虽二月来亦不可矣女因过时假多露以拒耳知礼不足而强来者下云室家不足明礼亦不足以女不从故以强来也引周礼者地官媒氏职云仲春之月令会男女又曰司男女之无夫家者而防之彼无夫家与令会男女文不相连此并引之者周礼云令会男女谓初昏者也司男女之无夫家者而防之谓矜寡者也以二者不同故别其文其实初昏及矜寡皆是男女之无夫家者此及野有蔓草笺云周礼者引其事不全用其文故并无夫家者引之是男无家女无夫男女相对男称夫女称家以男女所以成家周礼云夫家之众寡是也此引周礼者觧女令男以始有露之时来之意由此始有露防无夫家者故也行事必以昏昕仪礼文也彼注云用昕女也用昏壻也匏有苦叶笺云纳采至请期用昕明其女也亲迎用昏明是壻也经言夙即昕也夜即昏也经所以夙夜兼言者此彊暴之男及多露之时礼不足而强来则是先未行礼今以俱来虽则一时当使女致其礼以昕壻亲迎以昏今行多露失时也礼不足而来彊暴故贞女拒之云汝若仲春以礼而来我岂不旦受尔礼夕受尔迎何故不度时之可否今始来乎既不受其礼亦不受其迎故夙夜兼言之】
　　谁谓雀无角何以穿我屋谁谓女无家何以速我狱传不思物变而推其类雀之穿屋似有角者速召狱埆也笺云女女彊暴之男变异也人皆谓雀之穿屋似有角彊暴之男召我而狱似有室家之道于我也物有似而不同雀之穿屋不以角乃以咮今彊暴之男召我而狱不以室家之道于我乃以侵陵物与事有似而非者士师所当审也虽速我狱室家不足传昏礼防帛不过五两笺云币可备也室家不足谓媒妁之言不和六礼之来强委之音义【穿本亦作防音川女音汝下皆同狱音玉埆音角又戸角反卢植云相质觳争讼者也崔云埆者埆正之义一云狱名咮本亦作噣郭张救反何都豆反鸟口也防侧基反依字糸旁才后人遂以才为屯因作纯字两音谅媒音梅谋也妁时酌反又音酌广雅云妁酌也】疏【正义曰此彊暴之男侵陵贞女女不肻从为男所讼故贞女与对此陈其辞也言人谁谓雀无角乎以其雀若无角何以得穿我屋乎以雀之穿屋似有角故谓雀之有角以言人谁谓汝于我无室家乎以其汝若于我无室家何以故召我而狱也见召我而狱似有室家之道于我故谓之有室家之道然事有相似而不同雀之穿屋不以角乃以咮召我而狱不以室家之道于我乃以侵陵穿屋之物速狱之事二者皆有似而实非士师今日当审察之何者此彊暴之男虽召我来至与我埆实其情而室家之道不足已终不从之传正义曰不思物有变彊暴之人见屋之穿而推其类谓雀有角所以谓雀有角者见雀之穿屋似有角故也下传曰视墙之穿而推其类可谓鼠有牙明此亦见穿屋室而推其类可谓雀有角此是不思物变之人狱埆者郑异义駮云狱者埆也囚证于角核之防周礼谓之圜土然则狱者核实道理之名臯陶造狱谓此也既囚证未定狱事未决系之于圜土因谓圜土亦为狱此章言狱下章言讼司防职云两造禁民讼两剂禁民狱对文则狱讼异也故彼注云讼谓以财货相告者狱谓相告以罪名是其对例也散则通也此诗亦无财罪之异重章变其文耳故序云听讼以总之笺正义曰物谓雀穿屋事谓速我讼二者皆有似也穿屋似用角速狱似有室家也而非者穿乃用咮狱乃侵陵士师当审察之此召伯谓之士师者以其听讼故以狱官言之士师注云士察也主审察狱讼之事者其职曰察狱讼之辞以诏司冦郑以士师有察狱之事因言士师所当察非召伯即为士师也大车云古者大夫出听男女之讼则王朝之官皆得出外听讼不必要为士师矣且士师司防之属佐成司防者也宁召伯公卿所当为乎传正义曰防帛不过五两此媒氏文也引之者觧经言不足之意以礼言防帛不过五两多不过之则少有所降耳明虽少而不为不足不足者谓事不和同彊暴之谓故笺申传意乗其文而为之説云币可备也室家不足谓媒妁之言不和六礼之来强委之是非谓币不足也媒氏注云纯实缁字也古缁以才为声纳币用缁妇人隂也凡于娶礼必用其类五两十端也必言两者欲得其配合之名十者象五行十日相成也士大夫乃以纁束帛天子加以谷圭诸侯加以大璋杂记曰纳币一束束五两两五寻注云十个为束贵成数也礼尚俭两两合其卷是谓五两八尺曰寻一两五寻则每卷二丈合为四十尺今谓之匹犹匹耦之云与则防帛亦缁也传取媒氏以故合其子定本作防字此五两庶人礼也故士昏礼用纁束帛注云用纁者象隂阳备也然则庶人卑故直取隂类而已大夫用币无文凖士昏而言玉人曰谷圭天子以聘女大璋诸侯以聘女是天子诸侯加圭璋之文也笺正义曰知不为币不足者以男速女而狱币若不备不得讼也以讼拒之明女不肻受男子强委其礼然后讼之言女受已之礼而不从已故知币可备而云不足明男女贤与不肖各有其耦女所不从男子强来故云媒妁之言不和六礼之来强委之是其室家不足也野有死麕笺云不由媒妁知此有媒妁者以此相讼明其使媒但不和而致讼耳野有死麕以乱世民贫思麕肉为礼明无媒可知笺云劫胁以成昏与此不同也言媒妁者说文云媒谋也谋合二姓妁酌也斟酌二姓六礼之来强委之者谓以鴈币女虽不受强防委置之故左传昭元年云徐吾犯之妹美公孙楚聘之矣公孙黒又使强委禽焉是也此贞女不从明亦以六礼强委之也六礼者纳采至亲迎女既不受可强委之纳采之鴈则女不告名无所卜无问名纳吉之礼纳征之币可强委不和不得请期期不从不得亲迎言六礼之来强委者以方为昏必行六礼故以六礼言之其实时所委者无六礼也不过鴈以纳采币以纳徴耳女为父母所嫁媒妁和否不由于已而经皆陈女与男讼之辞者以文王之教女皆贞信非礼不动故能拒彊暴之男与之争讼诗人假其事而为之辞耳】谁谓鼠无牙何以穿我墉谁谓女无家何以速我讼传墉墙也视墙之穿推其类可谓鼠有牙虽速我讼亦不女从传不从终不弃礼而随此彊暴之男音义【墉音容讼如字徐取韵音才容反】疏【传正义曰释宫云墙谓之墉李廵曰谓垣墙也郊特牲曰君南向于北墉下注云社内北墙是也亦为城王制注云小城曰墉皇矣云以伐崇墉义得两通也】
　　行露三章一章三句二章章六句
　　序羔羊鹊巢之功致也召南之国化文王之政在位皆节俭正直徳如羔羊也笺鹊巢之君积行累功以致此羔羊之化在位卿大夫竞相切化皆如此羔羊之人音义【行下孟反】疏【正义曰作羔羊诗者言鹊巢之功所致也召南之国化文王之政故在位之卿大夫皆居身节俭为行正直徳如羔羊然大夫有徳由君之功是鹊巢之功所致也定本致上无所字言南者总谓六州也以篇在召南故连言召耳云德如羔羊者麟趾序云如麟趾之时驺虞序云仁如驺虞皆如其经则此徳如羔羊亦如经中之羔羊也经陈大夫为裘用羔羊之皮此云徳如羔羊者诗人因事记意见在位者裘得其制德称其服故説羔羊之裘以明在位之德叙达其意故云如羔羊焉不然则衣服多矣何以独言羔羊裘宗伯注云羔取其羣而不失其类士相见注云羔取其羣而不党公羊传何休云羔取其贽之不鸣杀之不号乳必跪而受之死义生礼者此羔羊之德也然则今大夫亦能羣不失类行不阿党死义生礼故皆节俭正直是德如羔羊也毛以俭素由于心服制形于外章首二句言裘得其制是节俭也无私存于情得失表于行下二句言行可踪迹是正直也郑以退食为节俭自公为正直羔裘言徳能称之委蛇者自得之貌皆亦节俭正直之事也经先言羔羊以服乃行事故先说其皮序后言羔羊举其成功乃可以化物各自为文势之便也笺正义曰以篇首有鹊巢以比国君故云鹊巢之君也上言积行累功以致爵位则化及南国亦积行累功而致之故言积行累功以释鹊巢之功所致之意言由国君积行累功以化天下故天下化之皆如羔羊以致此羔羊之化也知在位是卿大夫者以经陈羔裘卿大夫之服故传曰大夫羔裘以居是也言竞相切化谓竞相切磋以善化皆如羔羊之人谓人德如羔羊也】
　　羔羊之皮素丝五紽传小曰羔大曰羊素白也紽数也古者素丝以英裘不失其制大夫羔裘以居退食自公委蛇委蛇传公公门也委蛇行可从迹也笺云退食谓减膳也自从也从于公谓正直顺于事也委蛇委曲自得之貌节俭而顺心志定故可自得也音义【紽本又作他同徒何反数所具反后不音者同英沈音映又如字委于危反蛇音移读此句当云委蛇委蛇沈读作委委虵虵韩诗作逶迤云公正貌行下孟反崔如字从足容反字亦作踪迹又作迹】疏【正义曰毛以为召南大夫皆正直节俭言用羔羊之皮以为裘缝杀得制素丝以为英饰其紽数有五既外服羔羊之裘内有羔羊之徳故退朝而食从公门入私门布徳施行皆委蛇然动而有法可使人踪迹而效之言其行服相称内外得宜此章言羔羊之皮卒章言羔羊之缝互见其用皮为裘缝杀得制也郑唯下二句为异言大夫减退膳食顺从于事心志自得委蛇然传正义曰小羔大羊对文为异此说大夫之裘宜直言羔而已兼言羊者以羔亦是羊故连言以协句传以羔羊并言故以小大释之此言紽数下言总数谓紽总之数有五非训紽总为数也二章传云緎缝者释训云緎羔羊之缝也孙炎曰緎之为界緎然则缝合羔羊皮为裘缝即皮之界緎因名裘缝为緎五緎既为缝则五紽五总亦为缝也视之见其五故皆云五焉传于首章先言紽数者以经云五紽先觧五之意故紽数有五也首章既觧其数故二章觧其体言緎缝也且因尔雅之文尔雅独觧緎者盖举中言之二章既觧其体恐人以为紽自数也緎自缝也故于卒章又言总数有五以明緎数亦五緎言缝则紽总亦缝可知传互言也古者素丝所以得英裘者织素丝为组紃以英饰裘之缝中清人传曰矛有英饰閟宫传云朱英为饰则此英亦为饰可知素丝为饰维组紃耳若为线则所以缝裘非饰也故干旄曰素丝组之传曰总以素丝而成组也紃亦组之类则素丝可以为组紃矣既云素丝即云五紽五緎是裘缝明矣又明素丝为组紃而施于缝中故下杂记注云紃施诸缝若今之绦是有组紃而施于缝中之验传知素丝不为线而得为饰者若线则凡衣皆用非可美故素丝以英裘非线也言大夫羔裘以居者由大夫服之以居故诗人见而称之也谓居于朝廷非居于家也论语曰貉之厚以居注云在家所以接賔客则在家不服羔裘矣论语注又云缁衣羔裘诸侯视朝之服卿大夫朝服亦羔裘唯豹袪与君异耳明此为朝服之裘非居家也传以言退者自朝之辞故知公谓公门少仪云朝廷曰退是也行可踪迹者谓出言立行有始有终可踪迹仿效也笺正义曰减膳食者大夫常膳日特豚朔月少牢今为节俭减之也王肃云自减膳食圣人有逼下之讥孙毓云自非天灾无减膳之制所以得减膳食者以序云节俭明其减于常礼经言退食是减膳可知礼者若人之奢制其中法若车服之文物祭祀之牺牲不可逼下是故此论羔裘美其得制至于奉养已食容得减退故赵盾食鱼飱公孙脱粟之饭前史以为美谈经云自公郑训自为从公为事故云从于公谓正直顺于事也委曲自得者心志既定举无不中神气自若事事皆然故云委蛇委曲自得之貌也定本退谓减膳更无食字】
　　羔羊之革素丝五緎传革犹皮也緎缝也委蛇委蛇自公退食笺云自公退食犹退食自公音义【緎徐音域又于域及孙炎云緎缝之界域緎缝尔雅云緎羔裘之缝也音符用反一本作緎犹缝也则当音符龙反】疏【传正义曰对文则皮革异故掌皮云秋敛皮冬敛革异时敛之明其别也许氏说文曰兽皮治去其毛曰革革更也对文言之异散文则皮革通司裘曰大裘饰皮车谓革辂也去毛得称皮明是有毛得称革故攻皮之工有函鲍韗韦裘是皮革通言也此以为裘明非去毛故云革犹皮也依月令孟冬始裘天子祭天则大裘而冕故司服云王祀昊天上帝则服大裘而冕祀五帝亦如之郑注大裘黒羔裘是也其五冕之裘亦同黒羔裘知者司裘职云掌为大裘以供王祀天之服更不别言衮冕已下之裘明六冕与爵弁同用黑羔裘若天子视朝及诸侯朝天子皆以白裘知者以玉藻云君衣狐白裘锦衣以裼之又秦诗曰君子至止锦衣狐裘以裘象衣色皮弁服白布衣故也其卿大夫在朝及聘问亦衣狐白裘知者玉藻云士不衣狐白故也其裼盖用素衣知者以郑注玉藻云非诸侯则不用素锦为禓故也士则麝裘青豻褎以狐白之外惟麛裘素也其诸侯视朝及卿大夫等同用黒羔裘以玉藻云羔裘缁衣以禓之又郑注论语云缁衣羔裘诸侯视朝之服是也若诸侯视朝君臣用麑裘知者郑注论语云素衣麑裘诸侯视朝之服其臣则青豻褎绞衣为裼若兵事既用韎韦衣则用黄衣狐裘及貍裘象衣色故也又襄四年传云臧之狐裘败我于狐骀又定九年传云晳帻而衣貍制是也若天子以下田猎则羔裘缁衣以裼之知者司服云凡田冠弁服注云冠弁委貌则诸侯朝服故也其天子诸侯燕居同服端则亦同服羔裘矣凡裘人君则用全其臣则褎饰为异故唐诗云羔裘豹袪郑云卿大夫之服是也若崔灵恩等以天子诸侯朝祭之服先着明衣又加中衣又加裘裘外又加裼衣裼之上乃加朝祭之服其二制等则以玊藻云君衣狐白裘锦衣以禓之又云以帛里布非礼也郑注云冕服中衣用素朝服中衣用布若皮弁服之下即以锦衣为裼便是以帛里布故知中衣在禓衣之上明矣又以司服职云王祀昊天上帝则服大裘而冕以下冕不复云裘司裘职云掌为大裘以供王祀天之服亦不别言衮冕以下之裘明六冕与爵弁同用大裘之羔裘矣案玉藻云君子狐青裘豹褎绡衣以裼之注云君子大夫士狐青裘盖衣之裘然衮冕与衣知不用狐青裘者以司裘职云季秋献功裘以待颁赐注云功裘人功微麤谓狐青麛裘之属郑以功裘以待颁赐大夫士明非冕服之裘矣】
　　羔羊之缝素丝五总传缝言缝杀之大小得其制总数也委蛇委蛇退食自公音义【缝符龙反注同注缝杀之字又音符用反总子公反杀所界反徐所例反】
　　羔羊三章章四句
　　序殷其靁劝以义也召南之大夫逺行从政不遑宁处其室家能闵其勤劳劝以义也笺召南大夫召伯之属逺行谓使出邦畿音义【殷音隐下同靁亦作雷力回反劝以义也本或无以字下句始有遑本或作徨音黄暇也使所吏反】疏【正义曰作殷其靁诗者言大夫之妻劝夫以为臣之义召南之大夫逺行从政施王命于天下不得遑暇而安处其室家见其如此能闵念其夫之勤劳而劝以为臣之义言虽劳而未可得归是劝以义之事也定本能闵其勤无劳字召南之大夫逺行从政经三章章首二句是也不遑宁处其室家闵其勤劳次二句是也诗本美其劝以义即具陈所劝之由故先言从政勤劳室家之事为劝以义而施经序皆得其次笺正义曰此觧行役大夫即是王朝之臣而谓之召南者以其是召伯之属故言召南之大夫也文王未称王召伯为诸侯之臣其下不得有大夫此言召南大夫则是文王都丰召伯受采之后也言召伯之属者召伯为王者之卿士周礼六卿其下皆有大夫各属其卿故云之属左传曰伯舆之大夫瑕禽亦此之类也知非六州诸侯之大夫者以序云逺行从政逺行出境之辞经云殷其靁靁以喻号令则此逺出封畿行号令者也若六州大夫不得有出境行令之事知非聘问者聘问结好非殷靁之取喻有时而归非室家所当闵念言逺行从政无期以反室家闵之明是召伯之属从行化于南国也时未为伯笺因行露之序从后言之耳】
　　殷其靁在南山之阳传殷靁声也山南曰阳靁出地奋震惊百里山出云雨以润天下笺云靁以喻号令于南山之阳又喻其在外也召南大夫以王命施号令于四方犹靁殷殷然发声于山之阳何斯违斯莫敢或遑传何此君子也斯此违去遑暇也笺云何乎此君子适居此复去此转行逺从事于王所命之方无敢或闲暇时闵其勤劳振振君子归哉归哉传振振信厚也笺云大夫信厚之君子为君使功未成归哉归哉劝以为臣之义未得归也音义【复符福反闲音闲振音真为于伪反或如字使所吏反或如字】疏【正义曰言殷殷然靁声在南山之阳以喻君子行号令在彼逺方之国既言君子行王政于逺方故因而闵之云何乎我此君子既行王命于彼逺方谓适居此一处今复乃去此更转逺于余方而无敢或闲暇之时何为勤劳如此既闵念之又因劝之言振振然信厚之君子今为君出使功未成可得归哉劝以为臣之义未得归也传正义曰此靁比号令则雨靁之声故云山出云雨以润天下云汉传曰隆隆而雷非雨靁也笺云雨靁之声尚殷殷然是也雷出地奋豫卦象辞也彼注云奋动也靁动于地上而万物豫也震惊百里震卦彖辞也注云震为靁靁动物之气也靁之发声犹人君出政教以动国中之人故谓之震惊之言警戒也靁发声百里古者诸侯之象诸侯之出教令警戒其国疆之内是其义也此二卦皆有靁事义相接故并引之以证靁喻号令之义也靁之发声止闻百里文王之化非唯一国直取喻号令耳山出云雨者公羊传曰触石而出肤寸而合不崇朝而雨天下者其惟泰山乎是山出云雨之事传言何此君子觧何字何为我此君子乃然此非经中之斯故传先言何此君子乃训斯为此笺何乎此君子亦谓传中何此君子亦非经中之斯言适居此经中何斯之此言我君子行于逺方适居此处今乃复去此转向余国去此者经中违斯之此也集注有笺云定本于此无笺云误也】
　　殷其靁在南山之侧传亦在其隂与左右也何斯违斯莫敢遑息传息止也振振君子归哉归哉疏【传正义曰上阳直云山南此云侧不复为山南三方皆是隂谓山北左谓东右谓西也】
　　殷其靁在南山之下传或在其下笺云下谓山足何斯违斯莫或遑处传处居也振振君子归哉归哉音义【处尺煮反】
　　殷其靁三章章六句
　　序摽有梅男女及时也召南之国被文王之化男女得以及时也音义【摽婢小反徐符表反梅木名也韩诗作楳说文楳亦梅字男女及时也本或作得以及时者从下而误被皮寄反】疏【正义曰作摽有梅诗者言男女及时也召南之国被文王之化故男女皆得以及时谓纣时俗衰政乱男女丧其配耦嫁娶多不以时今被文王之化故男女皆得以及时俗本男女下有得以二字者误也毛以卒章云三十之男二十之女为蕃育法二章为男二十八九女年十八九首章谓男年二十六七女年十六七以梅落喻男女年衰则未落宜据男年二十五女年十五矣则毛以上二章陈年盛正昏之时卒章蕃育法虽在期尽亦是及时东门之杨传云不逮秋冬则毛意以秋冬皆得成昏孙卿曰霜降逆女冰泮杀止霜降九月也冰泮正月也孙卿毛氏之师明毛亦然以九月至正月皆可为昏也又家语曰霜降而妇功成而嫁娶者行焉氷泮农业起昏礼杀于此又云冬合男女春班爵位邶诗曰士如归妻迨氷未泮是其事也其周礼言仲春夏小正言二月者皆为期尽蕃育之法礼记云二十曰弱冠又曰冠成人之道成人乃可为人父矣丧服传曰十九至十六为长殇礼子不殇父明男二十为初娶之端又礼记曰女子十五许嫁而笄以十五为成人许嫁不为殇明女十五为初昏之端矣王肃述毛曰前贤有言丈夫二十不敢不有室女子十五不敢不事人谯周亦云是故男自二十以及三十女自十五以至二十皆得以嫁娶先是则速后是则晚矣凡人嫁娶或以贤淑或以方类岂但年数而已此皆取说于毛氏矣然则男自二十以至二十九女自十五以至十九皆为盛年其昏自季秋至于孟春惟其所用不限其月若男三十女二十为期尽蕃育虽仲春犹可行即此卒章是也乂男女之昏为贤淑与方类但男年二十以后女年十五以后随任所当嘉好则成不必要以十五六女配二十一二男也虽二十之女配二十之男三十之男配十五之女亦可也传言三十之男二十之女据其并期尽者依周礼文为正郑据周礼仲春为昏是其正此序云男女得以及时言及者汲汲之辞故三章皆为蕃育之法非仲春也上二章陈及夏行嫁卒章言夏晚大衰不复得嫁待明年仲春亦是及时也以梅实喻时之盛衰不以喻年若梅实未落十分皆在喻时未有衰即仲春之月是也此经所不陈既以仲春之月为正去之弥逺则时益衰近则衰少衰少则似梅落少衰多则似梅落多时不可为昏则似梅落尽首章其实七兮谓在树者七梅落仍少以喻衰犹少谓孟夏也以去春近仍为善时故下句言迨其吉兮欲及其善时也二章言其实三兮谓在者唯三梅落益多谓仲夏也过此则不复可嫁故云迨其今兮今急辞恐其过此故急也又卒章顷筐塈之谓梅十分皆落梅实既尽喻去春尤逺善亦尽矣谓季夏也不可复昏待至明年仲春故下句云迨其谓之笺云女年二十而无嫁端则有勤望之忧明年仲春不待以礼会之时礼虽不备相奔不禁由季夏时尽故至明年也季春亦非正时笺不以首章当之者以四月五月与春接连犹可以嫁三月则可以嫁明矣六月则为晚此篇三章宜一章兴一月故以首章为初夏二章为向晚此得以及时宜举末以言之故不以为季春也所以于五月得为昏至六月则不可者以四月五月去春未一时故可以嫁故季夏去春逺矣故不得为昏知待至明年春者周礼媒氏仲春之月奔者不禁故知明年得行也郑以仲春为昏月故行露野有蔓草皆引周礼仲春之月令防男女之无夫家者又夏小正二月绥多士女士云有女懐春故以仲春为昏月也此首章笺云女年二十则依周礼书传谷梁礼记皆言男三十而娶女二十而嫁故不从毛传且女子十五正言许嫁不言即嫁也越语曰女子十七不嫁丈夫二十不娶父母有罪越王谓欲报呉之故特下此令又若女年皆十五而嫁越王欲速为昏何由乃下十七之期乎又诸经传所以皆云三十二十都不言正嫁娶之年而皆为期尽也孙卿家语未可据信故据周礼三十之男二十之女昏用仲春也案异义人君年防而娶今大戴礼说男子三十而娶女子二十而嫁天子已下及庶人同礼又左传说人君十五生子礼三十而娶庶人礼也谨案舜生三十不娶谓之鳏礼文王世子曰文王十五生武王武王有兄伯邑考故知人君早昏所以重继嗣郑不駮明知天子诸侯十二而冠冠而生子大夫以下明从庶人法也行露之篇女以多露拒男此四月五月而云犹可嫁者郑志答张逸云行露以正言也摽有梅以蕃育人民然则行露为不从男故以礼正拒之此为有故不及正时许之所以蕃育人民故也绸缪首章三星在天笺云三月之末四月之中二章三星在隅笺云四月之末五月之中卒章三星在戸笺云五月之末六月之中与此三章喻时大同彼云不得其时此云及时者此文王之化有故不得以仲春者许之所以蕃育人民彼正时不行故为违礼事同意异故美刺有殊】
　　摽有梅其实七兮传兴也摽落也盛极则隋落者梅也尚在树者七笺云兴者梅实尚余七未落喻始衰也谓女二十春盛而不嫁至夏则哀求我庶士迨其吉兮传吉善也笺云我我当嫁者庶众迨及也求女之当嫁者之众士宜及其善时善时谓年二十虽夏未大衰音义【隋迨果反又徒火反迨音待韩诗云愿也】疏【正义曰毛以为隋落者是有梅此梅虽落其实十分之中尚在树者七其三始落是梅始衰兴女年十六七亦女年始衰求女之当嫁者之众士宜及其此善时以为昏比十五为衰对十八九故为善此同兴男女年举女年则男年可知矣郑以梅落兴时衰为异言隋落者是有梅此梅虽落其实十分之中尚七未落已三分落矣而在者众以兴渐衰者善时此时虽衰其十分之中尚七分未衰唯三分衰耳而善者犹多谓孟夏之月初承春后仍为善时求我当嫁者之众士宜及孟夏善时以承昏事笺正义曰笺知不以梅记时者以序云男女得以及时而经有三章宜一章喻一月若为记时则梅已有落不久则尽其实七兮与顷筐塈之正同一月非本歴陈及时之意故为喻也我我当嫁者言此以女被文王之化贞信之教兴必不自呼其夫令及时之取已郑恐有女自我之嫌故辨之言我者诗人我此女之当嫁者亦非女自我】
　　摽有梅其实三兮传在者三也笺云此夏鄊晚梅之隋落差多在者余三耳求我庶士迨其今兮传今急辞也音义【鄊本亦作向又作向同许亮反差初卖反】
　　摽有梅顷筐塈之传塈取也笺云顷筐取之谓夏已晚顷筐取之于地求我庶士迨其谓之传不待备礼也三十之男二十之女礼未备则不待礼会而行之者所以蕃育人民也笺云谓勤也女年二十而无嫁端则有勤望之忧不待礼会而行之者谓明年仲春不待以礼会之也时礼虽不备相奔不禁音义【顷音倾塈许器反蕃音烦禁居鸩反一音金】疏【正义曰毛以为隋落者是有梅此梅落尽故以顷筐取之以兴女年二十顔色甚衰而用蕃育之礼以取之求我当嫁者之众士宜及其此时而谓之以成昏谓者以言谓女而取之不待备礼郑以隋落者是梅此梅落尽故顷筐取之于地以兴渐衰者善时此善时已尽故待至明年仲春以时已过不可复昏故也求我当嫁者之众士宜及明年仲春女勤望之时谓女年二十而不嫁至明年仲春则有勤望之忧宜及此时取之传正义曰传先言不待备礼者觧谓之之意所以得谓之而成昏者由不待备礼故也又觧不待备礼之意言三十之男二十之女礼虽未备年期既满则不待礼会而行之所以蕃育人民也谓多得成昏令其有子所以蕃息生肓人民使之众多笺正义曰传意三十之男二十之女其年仲春即不待礼防而行之故郑易之言不待礼防而行之谓明年仲春始不待礼防之也又称不待礼者礼虽不备相奔不禁即周礼仲春之月令防男女于是时也相奔者不禁是也】
　　摽有梅三章章四句
　　序小星恵及下也夫人无妬忌之行恵及贱妾进御于君知其命有贵贱能尽其心矣笺以色曰妬以行曰忌命谓礼命贵贱音义【行下孟反注同尽津忍反后放此】疏【正义曰作小星诗者言夫人以恩恵及其下贱妾也由夫人无妬忌之行能以恩恵接及其妾令得进御于君故贱妾亦自知其礼命与夫人贵贱不同能尽其心以事夫人焉言夫人恵及贱妾使进御于君经二章上二句是也众妾自知卑贱故抱衾而徃御不当夕下三句是也既荷恩恵故能尽心述夫人恵下之美于经无所当也此贱妾对夫人而言则总指众妾媵与侄娣皆为贱妾也曲礼下云公侯有妾谓在九女之外若内司服女御注以衣服进者彼暂时之事不得次序进御明不在此贱妾之中笺正义曰命谓贵贱者夫人礼命贵与君同故称曰小君众妾则贱故丧服注云贵者视卿贱者视大夫也妾之贵者夫人侄娣也即丧服所谓贵臣贱妾也左氏皆言以夫人之侄娣为继室明其贵也何休云夫人无子立右媵之子右媵无子立左媵之子以二媵为贵与礼不合故韩弈笺独言娣举其贵者是侄娣贵于媵之义】
　　嘒彼小星三五在东传嘒微貌小星众无名者三心五噣四时更见笺云众无名之星随心噣在天犹诸妾随夫人以次序进御于君也心在东方三月时也噣在东方正月时也如是终歳列宿更见肃肃宵征夙夜在公寔命不同传肃肃疾貌宵夜征行寔是也命不得同于列位也笺云夙早也谓诸妾肃肃然夜行或早或夜在于君所以次序进御者是其礼命之数不同也凡妾御于君不敢当夕音义【嘒呼恵反噣张救反又都豆反尔雅云噣谓之栁更音庚下同见贤遍反下同宿音秀寔时职反韩诗作实云有也】疏【正义曰言嘒然微者彼小星此星虽微亦随三星之心五星之噣以次列在天见于东方以兴礼命卑者是彼贱妾虽卑亦随夫人以次序进御于君所由夫人不妬忌恵及故也众妾自知己贱不敢同于夫人故肃肃然夜行或早或夜在于君所夜来早徃或夜徃早来不敢当夕是礼命之数不得同于夫人故也传正义曰此言小星故为微貌云汉传曰嘒星貌者以宣王仰视不止小星故直言星貌兼大星皆在也嘒之为貌不甚大明比于日月为小故大星小星皆得为小貌知三为心者下章云维参与不五星则五非下章之也五既非昴则三亦非参列宿之大房心参伐三既非参而心亦三星故知三谓心也绸缪传曰三星参也者以其刺昏姻不得其时举正时以刺之冬日之昏在天在户唯参为然故知非心也二星在皆为心心实三星而传不明说盖从此为心以其心称三为正故此称三以对参也笺则三皆为心以其心实三星而列宿之尊故元命苞曰心为天王公羊又云心为大辰故言三星此及绸缪苕之华皆云心也知五是噣者元命苞云栁五星释天云咮谓之栁天文志曰栁谓鸟喙则喙者栁星也以其为鸟星之口故谓之喙心东方之宿栁南方之宿着明者故以比夫人也言四时更见者见连言在东恐其俱时在东故云四时之中更迭见之笺正义曰经言在东笺云在天者在东据初见之方此不取所见之方为义直取星之在天似妇人之进于夫故变言在天绸缪言三星在天传曰见于东方者彼取记湏所在之方为义故变言在东经取其韵注说其义故皆反其经也又心在东方三月时喙在东方正月时是不同时见也二者同在春见但异月耳云四时者如是终歳列宿更见因明二十八宿更迭而见不止于心喙也传正义曰虽同事于君夫人贵而妾贱礼命之数不得同于行列等位笺正义曰书传曰古者后夫人将侍君前息烛后举烛至于房中释朝服袭燕服然后入御于君鸡鸣太师奏鸡鸣于阶下然后夫人鸣佩玉于房中告去由此言之夫人徃来舒迟而有仪诸妾则肃肃然夜而疾行是其异也言或早或夜在于君所者谓诸妾夜晚始徃及早来也亦异于夫人也或以为早谓夜初妾有贵贱徃有早晚知不然者以其诗言夙夜者皆记昏为夜晨初为早未有以初昏为夙者又序云知其命有贵贱与此寔命不同一也明此亦不同于夫人非妾中自不同也言凡妾御于君不当夕者觧所以夜晚乃徃之意由妾御于君不当夕故也内则云妻不在妾御莫敢当夕注云避女君之御日与此不同者彼妻不在妾不徃御此自徃御之时不敢当夕而徃文取于彼义随所证亦断章之义也】
　　嘒彼小星维参与昴传参伐也昴畱也笺云此言众无名之星亦随伐畱在天肃肃宵征抱衾与裯寔命不犹传衾被也裯襌被也犹若也笺云裯牀帐也诸妾夜行抱衾与牀帐待进御之次序不若亦言尊卑异也音义【参所林反星名也一名伐昴音卯徐又音茅一名畱二星皆西方宿也畱如字又音栁下同衾起金反裯直留反徐云郑音直俱反帐张仗反】疏【传正义曰天文志云参白虎宿三星直下有三星锐曰伐其外四星左右肩股也则参实三星故绸缪传曰三星参也以伐与参连体参为列宿统名之若同一宿然但伐亦为大星与参互见皆得相统故周礼熊旂六旒以象伐注云伐属白虎宿与参连体而六星言六旒以象伐明伐得统参也是以演孔图云参以斩伐公羊传曰伐为大辰皆互举相见之文也故言参伐也见同体之义元命苞云昴六星昴之为言畱言物成就系畱是也彼畱为一则参伐明亦为一也葛生曰锦衾烂兮是衾为卧物故知为被也今名曰被古者曰衾论语谓之寝衣也以衾既是被禂亦宜为卧物故为襌被也笺正义曰郑以衾既为被不宜复云襌被也汉世名帐为禂盖因于古故以为帐郑志张逸问此笺不知何以易传又诸妾抱帐进御于君有常寝何其碎答曰今人名帐为禂虽古无名被为裯诸妾何必人抱一帐施者因之如今汉抱帐也是郑之改传之意云施者因之内则注云诸侯取九女侄娣两两而御则三日也次两媵则四日也次夫人专夜则五日也是五日之中一夜夫人四夜媵妾夫人御后之夜则次御者抱衾而徃其后三夜御者因之不复抱也四夜既满其来者又抱之而还以后夜夫人所专不湏帐也所施帐者为二人共侍于君有须在帐者妾徃必二人俱徃不然不湏帐故天子九嫔以下九人一夜明九人更迭而徃来矣其御望前先卑望后先尊宜二媵下侄娣毕次二媵次夫人下侄娣次夫人望后乃反之则望前最贱妾抱帐徃贵者抱之还望后贵者抱之徃贱者抱之还帐为诸妾而有异于夫人也】
　　小星二章章五句
　　序江有汜美媵也勤而无怨嫡能悔过也文王之时江沱之间有嫡不以其媵备数媵遇劳而无怨嫡亦自悔也笺勤者以已宜媵而不得心望之音义【汜音祀江水名媵音孕又防证反古者诸侯娶夫人则同姓二国媵之嫡都狄反正夫人也下同沱徒何反江水之别也篇内同】疏【正义曰作江有汜诗者言美媵也美其勤而不怨谓宜为媵而不得行心虽勤劳而不怨于嫡故嫡亦能自悔过谓悔其不与俱行也当文王之时江沱之间有嫡不以其媵备妾御之数媵遇忧思之劳而无所怨而嫡有所思亦能自悔过也此本为美媵之不怨因言嫡之能自悔故美媵而后兼嫡也嫡谓妻也媵谓妾也谓之媵者以其从嫡以送为名也故士昏礼注云媵送也吉者女嫁必侄娣从谓之媵也士昏礼云虽无娣媵先言侄若无侄娣犹先媵是士有侄娣但不必备耳丧大记大夫抚侄娣是大夫有侄娣矣公羊传曰诸侯一取九女二国媵之所从皆名媵独言二国者异国主为媵故特名之其实虽大夫侄娣亦为媵也此言嫡媵不指其诸侯大夫及士庶虽文得兼施若夫人宜与小星同言夫人此直云有嫡似大夫以下但无文以明之媵之行否所由嫡者嫡尊专妬抑之而不得行后思之而悔也勤劳一也勤者心企望之望之而不得所以成劳故云遇劳也不以其媵备数经三章次二句是也嫡亦自悔皆卒句是也首章一句为下而设遇劳不怨经无所当称美媵之本心耳】
　　江有汜传兴也决复入为汜笺云兴者喻江水大汜水小然得并流似嫡媵宜俱行之子归不我以不我以其后也悔传嫡能自悔也笺云之子是子也是子谓嫡也妇人谓嫁曰归以犹与也音义【决古穴反又音穴复扶富反并白猛反又歩顶反】疏【正义曰江水大似嫡汜水小似媵言江之有汜得并流以兴嫡之有媵宜俱行言是子嫡妻徃归之时不共我以俱行由不以我俱去故其后也悔传正义曰决复入为汜释水文也此毛觧汜之状其兴与郑同知毛不以兴夫人初过而后悔者以后悔之文下章自见故不觧】
　　江有渚传渚小洲也水枝成渚笺云江水流而渚畱是嫡与已异心使已独畱不行之子归不我与不我与其后也处传处止也笺云嫡悔过自止音义【渚诸吕反韩诗云一溢一否曰渚渚小洲也本或无此注枝如字何音其宜反又音只】
　　江有沱传沱江之别者笺云岷山道江东别为沱之子归不我过不我过其啸也歌笺云啸蹙口而出声嫡有所思而为之既觉自悔而歌歌者言其悔过以自觧说也音义【岷本又作防武巾反山名在蜀道徒报反本亦作导下篇注同过音戈下文同啸萧叫反沈箫妙反蹙子六反本亦作蹴觧革买反又闲买反说始拙反又音悦】
　　江有汜三章章五句
　　序野有死麕恶无礼也天下大乱彊暴相陵遂成淫风被文王之化虽当乱世犹恶无礼也笺无礼者为不由媒妁鴈币不至劫胁以成昏谓纣之世音义【麕又作麏俱伦反麏兽名也草木疏云麏麞也青州人谓之麏恶乌路反下同被皮寄反劫居业反胁许业反】疏【正义曰作野有死麕诗者言恶无礼谓当纣之世天下大乱彊暴相陵遂成淫风之俗被文王之化虽当乱世其贞女犹恶其无礼经三章皆恶无礼之辞也笺正义曰经言吉士诱之女思媒氏导之故知不由媒妁也思其麕肉为礼故知鴈币不至也欲令舒而脱脱兮故知劫胁以成昏也笺反经为说而先媒后币与经倒者便文见昏礼先媒经主恶无礼故先思所持之物也或有俗本以天下大乱以下同为郑注者误定本集注皆不然】
　　野有死麕白茅包之传郊外曰野包裹也凶荒则杀礼犹有以将之野有死麕羣田之获而分其肉白茅取洁清也笺云乱世之民贫而彊暴之男多行无礼故贞女之情欲令人以白茅裹束野中田者所分麕肉为礼而来有女怀春吉士诱之传懐思也春不暇待秋也诱道也笺云有贞女思仲春以礼与男会吉士使媒人道成之疾时无礼而言然音义【包逋茆反裹音果杀所戒反徐所例反清如字沈音浄令力呈反诱音酉】疏【正义曰毛以为皆恶无礼之辞也言凶荒则杀礼犹湏礼以将之故贞女欲男于野田中有死麕之肉以白茅裹之为礼而来也既欲其礼又欲其及时故有贞女思仲春以礼与男防不欲过时也又欲令此吉士先使媒人道成之不欲无媒妁而自行也郑唯懐春为异言思仲春正昏之时以礼与男防也余与毛同言春据成昏之时吉士诱之乃于纳采之先在春前矣但以昏时为重故先言懐春也此诗所陈皆是女之所欲计有女懐春之文应最在上但昏礼主于交接春是合昏之时故以女懐配春为句见春是所思之主其实裹束麕肉亦是女之所思故笺云贞女之情欲令以白茅裹束死麕肉为礼而来是也传正义曰凶荒则杀礼觧以死麕之意昏礼五礼用鴈唯纳徴用币无麕鹿之肉言死麕者凶荒则杀礼谓减杀其礼不如丰年也礼虽杀犹湏有物以将行之故欲得用麕肉也此由世乱民贫故思以麕肉为鴈币也故有狐序曰古者凶荒则杀礼多昏司徒以荒政十有二聚万民十日多昏郑司农云多昏不备礼而昏娶者多是也传又觧野中所以有死麕者由羣聚于田猎之中获而分得其肉缋人注云齐人谓麕为獐则麕是獐也必以白茅包之者由取其洁清也易曰借用白茅旡咎传曰尔贡包茅不入王祭不供无以缩酒以供祭祀明其洁清传以秋冬为正昏此云春者此女年二十期已尽不暇待秋也此思春思仲春欲其以礼来若仲春则不待礼防而行之无为思麕肉矣此女恶其无礼恐其过晚故举春而言其实徃歳之秋冬亦可以为昏矣释诂云诱进也曲礼注进客谓导之明进导一也故以诱为导也笺正义曰笺以仲春为昏时故知贞女思仲春之月以礼与男防也言吉士诱之者女欲令吉士使媒人导达成昏礼也疾时无媒故言然也言懐春自思及时与男防也言诱之自吉士遣媒也非谓仲春之月始思遣媒何者女十五许嫁已遣媒以纳采二十仲春始亲迎故知非仲春月始思媒也吉士者善士也述女称男之意故以善士言之士如归妻求我庶士皆非女所称故不言吉卷阿云用吉士谓朝廷之士有善徳故称吉士也】
　　林有朴樕野有死鹿白茅纯束传朴樕小木也野有死鹿广物也纯束犹包之也笺云朴樕之中及野有死鹿皆可以白茅裹束以为礼广可用之物非独麕也纯读如屯有女如玉传德如玉也笺云如玉者取其坚而洁白音义【朴蒲木反又音仆樕音速朴樕小树也纯徒本反沈云郑徒尊反屯旧徒本反沈徒尊反云屯聚也】疏【正义曰言凶荒杀礼非直麕肉可用贞女又欲男子于林中有朴樕小木之防及野之中有羣田所分死鹿之肉以白茅纯束而裹之以为礼而来也由有贞女坚而洁白徳如玉然故恶此无礼欲有以将之传正义曰释木云朴樕心某氏曰朴樕斛樕也有心能湿江河间以作柱孙炎曰朴樕一名心是朴樕为木名也言小木者以林有此木故言小木也林有朴樕谓林中有朴樕之木也故笺云朴樕之中及野有死鹿不言林者则林与朴樕为一也知不别者以朴木名若一木不得有死鹿若木众即是林矣不得林与朴樕并言也且下云有死鹿言有足得蒙林林下之有不为鹿施明是林中有朴樕之防也朴樕与林不别正月笺云林中大木之防此小本得为林者谓林中有此小木非小木独为林也此宜云林中小木之防笺正义曰纯读为屯者以纯非束之义故读为屯取肉而里束之故传云纯束犹包之取其坚而洁白者此皆比白玉故言坚而洁白弁师云五采玉则非一色独以白玉比之者比其坚而洁白不可污以无礼小戎笺云玉有五德不云坚而洁白者以男子百行不可止贞洁故也】
　　舒而脱脱兮传舒徐也脱脱舒迟也笺云贞女欲吉士以礼来脱脱然舒也又疾时无礼彊暴之男相劫胁无感我帨兮传感动也帨佩巾也笺云奔走失节动其佩饰无使尨也吠传尨狗也非礼相陵则狗吠音义【脱勅外反注同感如字又胡坎反帨始锐反沈始悦反尨美邦反吠符废反】疏【正义曰此贞女思以礼来恶其劫胁言吉士当以礼而来其威仪舒迟而脱脱兮无动我之佩巾兮又无令狗也吠但以礼来我则从之疾时劫胁成昏不得安舒奔走失节动其佩巾其使尨也吠已所以恶之是谓恶无礼也传正义曰脱脱舒迟之貌不言貌者略之采蘩传曰僮僮竦敬祁祁舒迟亦略而不言貌定本脱脱舒貌有貌字与俗本异内则云子事父母妇事舅姑皆云左佩纷帨注云帨拭物之巾又曰女子设帨于门右然则帨者是巾为拭物名之曰帨纷其自佩之故曰佩巾尨狗释畜文李巡曰尨一名狗非礼相陵主不迎客则有狗吠此女愿其礼来不用惊狗故郑志答张逸云正行昏礼不得有狗吠是也】
　　野有死麕三章二章章四句一章章三句
　　序何彼襛矣美王姬也虽则王姬亦下嫁于诸侯车服不系其夫下王后一等犹执妇道以成肃雝之徳也笺下王后一等谓车乗厌翟勒面缋总服则褕翟音义【襛如容反韩诗作茙茙音戎说文云衣厚貌姬音基王姬武王女姬周姓也杜预云王姬以上为尊车音居他皆放此释名云古者曰车声如车所以居人也今曰车音尺奢反云舍也韦昭曰古皆音尺奢反后汉以来始有居音系本或作继下遐嫁反注同厌于叶反翟庭歴反厌翟王后五路之第二者也翟雉也次其羽相廹故曰厌也缋戸妹反画文也总作孔反褕音遥翟或作狄王后六服之第二也】疏【正义曰作何彼襛矣诗者羙王姬也以其虽则王姬天子之女亦下嫁于诸侯其所乗之车所衣之服皆不系其夫为尊卑下王后一等而已其尊如是犹能执持妇道以成肃敬雝和之徳不以已尊而慢人此王姬之美即经云曷不肃雝王姬之车是也定本虽王姬无则字此诗主羙肃雝之徳因言顔色之美以善道相求之事叙者本其作意略不言耳王姬者王女而姬姓春秋筑王姬之馆于外杜预云不称字以王为尊是也言虽则王姬亦下嫁于诸侯者以诸侯之女嫁于诸侯是其常令虽则王姬之尊亦下嫁于诸侯亦谓诸侯王也然土无二王王姬必当嫁于诸侯言虽则者欲美其能执妇道故言虽则为屈尊之辞言下嫁于诸侯虽嫁于王者之后亦是也礼记注云周女因鲁嫁卒服之如内女天子为之无服嫁于王者之后乃服之则王姬嫁于王者之后似非下嫁言王姬必下嫁者必二王之后通天三统自行正朔有与天子敌义其实列土诸侯不得纯敌天子亦为下嫁也因姑姊妹女子有恩二王后有敌义故服之非实敌也若二王之后嫁女于诸侯爵虽尊非下嫁也故鲁之孝惠娶于啇及宋人来媵皆无异于诸侯也然得行礼乐唯祭为然也此王姬体王之尊故下王后一等不系夫之尊卑唯二王后之夫人得与王后同亦降一等不系于夫也此时齐侯子未为诸侯若为诸侯其夫人车服自当下王后一等要本王姬车服不为系于夫也天子尊无二上故其女可下王后一等若诸侯之女下嫁则各从夫之爵不得下其母一等也何休云天子嫁女于诸侯备侄娣如诸侯礼义不可以天子之尊絶人继嗣之路皇甫谧云武王五男二女元女妻胡公王姬宜为媵今何得适齐侯之子何休事无所出未可据信也或以尊故命同族为媵笺正义曰王后五路重翟为上厌翟次之六服袆衣为上褕翟次之今言下王后一等故知车乗厌翟服则褕翟也巾车职云王后之五路重翟锡面朱总厌翟勒面缋总安车雕面鹥总皆有容盖注云重翟重翟雉之羽也厌翟次其羽使相廹也勒面谓以如王龙勒之韦为当面饰也雕者画之不龙其韦安车生乗车凡妇人车皆坐乗郑司农云锡马面锡也鹥总者青黒色以缯为之总着马勒直两耳与两镳容谓幨车山东谓之裳帏或曰潼容谓朱总缋总其施之如鹥总车衡輨亦宜有焉缋画文也盖如今小车盖也皆有容有盖则重翟厌翟谓蔽也重翟后从王祭祀所乗厌翟后从王賔飨诸侯所乗安车无蔽后朝见于王所乗谓去饰也诗国风硕人曰翟蔽以朝谓诸侯夫人始来乗翟蔽之车以朝见于君以盛之也此翟蔽盖厌翟也然则王后始来乗重翟矣巾车又云翟车贝面组总有握辇车组絻有翣羽盖注云翟车以出桑辇车宫中所乗此王后五等车所用也其诸侯之夫人始嫁及当乗之车则无文说者各为其见崔灵恩以为二王之后夫人各乗本国先王之上车鲁之夫人乗重翟知者以鲁夫人服袆衣与王后同故知车亦同也其同姓异姓侯伯夫人皆乗厌翟子男夫人乗翟车所用助祭飨賔朝见各依差次其初嫁之时侯伯以下夫人所乗车皆上摄一等知者以士妻乗墨车上摄大夫之车故也崔又一觧云诸侯夫人初嫁不得上摄以上逼王后故也卿大夫之妻得上摄一等案郑注巾车引诗翟茀以朝谓厌翟也卫是侯爵故厌翟崔氏后觧与郑注同既不上摄郑注巾车云乗翟茀之车以盛之者以乗祭祀之车故言盛也二刘以五等诸侯夫人初嫁皆乗厌翟与郑不合其三公之妻与子男同其孤妻夏篆卿妻夏缦大夫墨车士乗栈车初嫁皆上摄一等其始嫁之衣皆以祭服加以纁袇约士昏礼女次纯衣纁袇故也其诸侯夫人用自祭之服卿大夫之妻用助祭之服此序以经有王姬之车故因言车服谓嫁时之车服耳若其在国则系于其夫各从其爵也】
　　何彼襛矣唐棣之华传兴也襛犹戎戎也唐棣栘也笺云何彼乎戎戎者乃栘之华兴者喻王姬顔色之美盛曷不肃雝王姬之车传肃敬雝和笺云曷何之徃也何不敬和乎王姬徃乗车也言其嫁时始乗车则已敬和音义【棣徒帝反字林大内反华如字栘音移一音是兮反郭璞云今白栘也似白杨江东呼夫栘车协韵尺奢反又音居或云古读华为敷与居为韵俊放此】疏【正义曰何乎彼戎戎者乃唐棣之华以兴王姬之顔色亦如此华然王姬非直顔色之美又能执持妇道何事不敬和乎王姬徃乗车时则已敬和矣以其尊而适卑恐有傲慢今初乗车时已能敬和则毎事皆敬和矣传正义曰襛犹戎戎也戎戎者华形貌故重言之犹柏舟以泛为泛泛之义言戎戎者毛以华状物色言之不必有文唐棣栘释木文舍人曰唐棣一名栘郭璞曰今白栘也似白杨江东呼夫栘笺正义曰诗美王姬肃雝非云何事不敬和乎言事事皆敬和王姬始乗车则已敬和后至齐侯之家自然敬和故乐记云肃肃敬也雝雝和也夫敬与和何事不行也】
　　何彼襛矣华如桃李平王之孙齐侯之子传平正也武王女文王孙适齐侯之子笺云华如桃李者兴王姬与齐侯之子顔色俱盛平王者徳能正天下之王疏【正义曰言何乎彼戎戎者其华之色如桃李华也以兴王姬顔色之盛与齐侯之子谁能有此顔色者是平王之孙与齐侯之子耳上章言唐棣之华此章不言木名直言华如桃李则唐棣之华如桃李之华也以王姬顔色如齐侯之子顔色故举二木也笺云华如桃李者兴王姬与齐侯之子顔色俱盛是以华比华然后为兴传正义曰平正也者此文王也文者諡之正名也称之则随徳不一故以德能正天下则称平王郑志张逸问笺云徳能正天下之玉然则不必要文王也答曰徳能平正天下则称为平故以号文王焉又大诰注受命曰宁王承平曰平王故君奭云割申劝宁王之徳是文王也又洛诰云伻来毖殷乃命宁即云予以秬鬯二卣曰明禋文王骍牛一武王骍牛一则乃命宁兼文武矣故注云周公谓文王为宁王成王亦谓武王为宁王此一召二人兼之武王亦受命故亦称宁王理亦得称平王但无文耳】
　　其钓维何维丝伊缗齐侯之子平王之孙传伊维缗纶也笺云钓者以此有求于彼何以为之乎以丝之为纶则是善钓也以言王姬与齐侯之子以善道相求音义【钓音吊缗亡贫反纶音伦防也】疏【正义曰其钓鱼之法维何以为乎维以丝为防则是善钓以兴其娶妻之法亦何以为之乎维以礼为之则是善娶钓者以此有求于彼执丝论以求鱼娶者以已有求于人用善道而相呼谁能以善道相求呼者乃齐侯之子求平王之孙上章主美王姬适齐侯之子故先言平王之孙此章主说齐侯之子以善道求王姬故先言齐侯之子传正义曰缗纶释言文孙炎曰皆防名也故采緑笺云纶钓缴抑又云言缗之丝传曰缗被者以荏染柔木宜被之以故云缗被谓被丝为也纶礼记云王言如丝其出如论谓啬夫所佩与此别】
　　何彼襛矣三章章四句
　　序驺虞鹊巢之应也鹊巢之化行人伦既正朝廷既治天下纯被文王之化则庶类蕃殖搜田以时仁如驺虞则王道成也笺应者应徳自逺而至音义【驺侧畱反驺虞义兽也白虎黒文不食生物有至信之德则至周书王防草木疏并同又云尾长于身不履生草尚书大传云尾倍于身应应对之应注皆同朝直遥反治直吏反被皮寄反蕃音烦多也搜所畱反春猎为搜田猎也杜预云搜索择取不孕者也谷梁传云四时之田春曰田夏曰苗秋曰搜冬曰狩】疏【正义曰以驺虞防末者见鹊巢之应也言鹊巢之化行则人伦夫妇既已得正朝廷既治天下纯被文王之化则庶类皆蕃息而殖长故国君搜田以时其仁恩之心不忍尽杀如驺虞然则王道成矣鹊巢之化谓国君之化行于天下也人伦既正谓夫人均一不失其职是也朝廷既治谓以礼自防听讼决事是也天下纯被文王之化谓羔羊以下也此防驺虞于末以为鹊巢之应以故歴序鹊巢以下然后言驺虞当篇之义由文王之化被于天下也故得庶类蕃殖即豝豵是也国君搜田以时即章首一句是也仁如驺虞下二句是也言王道成者以此篇防末故总之言天下纯被文王之化庶类又蒙其泽仁心能如驺虞则王化之道成矣所谓周南召南王化之基也笺正义曰叙觧德为应之意故笺觧应者应国君之德若自逺而至然非实至也】
　　彼茁者葭传茁出也葭芦也笺云记芦始出者着春田之早晚壹发五豝传豕牝曰豝虞人翼五豝以待公之发笺云君射一发而翼五豝者战禽兽之命必战之者仁心之至于嗟乎驺虞传驺虞义兽也白虎黒文不食生物有至信之徳则应之笺云于嗟者美之也音义【茁侧劣侧刷二反葭音加芦音卢草也着张虑反后不音者放此如字徐音废豝百加反牝频忍反徐扶死反射食亦反】疏【正义曰言彼茁茁然出而始生者葭草也国君于此草生之时出田猎壹矢而射五豝兽五豝唯壹者不忍尽杀仁心如是故于嗟乎叹之叹国君仁心如驺虞驺虞义兽不食生物有仁心国君亦有仁心故比之传正义曰谓草生茁茁然出故云茁茁也非训为出葭芦释草文李巡曰苇初生豕牝曰豝释兽文又觧君射一而翼五豝者由虞人翼驱五豝以待公之矢故也多士云敢翼殷命注云翼驱也则此翼亦为驱也知有驱之者吉日云漆沮之从天子之所传曰驱禽而至天子之所又曰悉率左右以燕天子传曰驱禽之左右以安待天子之射又易曰王用三驱失前禽也故知田猎有使人驱禽之义知虞人驱之者以田猎则虞人之事故山虞云若大田猎则莱山田之野泽虞云若大田猎则莱泽野天子田猎使虞人则诸侯亦然故驷铁笺云奉是时牡者谓虞人田仆云设驱逆之车则仆人设车虞人乗之以驱禽也言驱逆则驱之逆之皆为驱也笺正义曰解云君止一必翼五豝者战禽兽之命必云战之者不忍尽杀令五豝止一中则杀一而已亦不尽杀之犹如战然故云战禽兽之命也而必云战之者仁心之至不忍尽杀故也传正义曰白虎西方毛虫故云义兽郑志张逸问传曰白虎黒文又礼记曰乐官备何谓答曰白虎黒文周史王防云备者取其一五豝言多贤也射义注及答志皆喻得贤多引诗断章也言不食生物者觧其仁心故序云仁如驺虞云有至信之徳则应之者驺虞之为瑞应至信之德也陆玑云驺虞白虎黒文尾长于躯不食生物不履生草应信而至者也】
　　彼茁者蓬传蓬草名也壹五豵传一歳曰豵笺云豕生三曰豵于嗟乎驺虞音义【蓬蒲东反豵子公反徐又在容反字又作豵同】疏【传正义曰传以七月云言私其豵献豜于公大司马云大兽公之小兽私之豵言私明其小故彼亦云一歳曰豵献豜于公明其大故彼与还传皆云三嵗曰豜伐檀传曰三歳曰特盖异兽别名故三歳者有二名也大司马职注云一歳为豵二歳为豝三歳为特四歳为肩五歳为慎其说与毛或异或同不知所据笺正义曰笺以豵者豕生之数非大小之名故释兽云豕生三豵二师一特郭璞曰猪生子常多故别其少者郑志张逸问豕生三曰豵不知母豕也豚也答曰豚也过三以徃犹谓之豵以自三以上更无名也故知过三亦为豵一觧虽生数之名大小皆得名之言私其豵谓小时此国君搜田所射未必小也释兽麕鹿皆云絶有力者□则有悬特谓豕生一名献豜从两肩为麕麕鹿也絶有力者非三嵗矣肩□字虽异音实同也】
　　驺虞二章章三句
　　召南之国十四篇四十章百七十七句
  </div>
  <div class="pagination">
   <a href="毛诗注疏_page3.html">
    上一页
   </a>
   <a href="毛诗注疏.html">
    1
   </a>
   <a href="毛诗注疏_page2.html">
    2
   </a>
   <a href="毛诗注疏_page3.html">
    3
   </a>
   <span class="current-page">
    4
   </span>
   <a href="毛诗注疏_page5.html">
    5
   </a>
   <a href="毛诗注疏_page6.html">
    6
   </a>
   <a href="毛诗注疏_page7.html">
    7
   </a>
   <a href="毛诗注疏_page8.html">
    8
   </a>
   <a href="毛诗注疏_page9.html">
    9
   </a>
   <span>
    ...
   </span>
   <a href="毛诗注疏_page5.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
