<!DOCTYPE html>
<html>
<head>
    <meta charset="UTF-8">
    <title>诗传通释 - 第 31 页/共 41 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>诗传通释 - 第 31 页/共 41 页</h1>
    <div class="content">　　亹亹【音尾】文王令闻【音问】不已陈锡哉周侯文王孙子【叶奠】
　　【里反】文王孙子本支百世凡周之士不显亦世
　　赋也亹亹强勉之貌【辅氏曰亹亹虽训强勉然亦有继续不已之意与四章缉熈二字相似】令闻善誉也陈犹敷也哉语辞侯维也本宗子也支庶子也【孔氏曰适譬本榦庶譬其枝也】　文王非有所勉也纯亦不已而人见其若有所勉耳其徳不已故今既没而其令闻犹不已也【李迂仲曰惟文王亹亹故其令闻亦不已葢有实者必有名也苟为无本安能不已乎严氏曰文王之诚不已而令闻亦不已此诚之着也】令闻不已是以上帝敷锡于周维文王孙子则使之本宗百世为天子支庶百世为诸侯而又及其臣子使凡周之士【孔氏曰士者下至诸侯及王朝公卿大夫总称】亦世世修徳与周匹休焉【辅氏曰臣之传世既显则周之传世亦显矣上天以文王王之故敷锡周家之子孙而又及其臣子则君臣同体亦可见矣或祸或福岂得而偏逃哉李迂仲曰非特文王之子孙也凡周之士亦皆世世而显天之所以敷锡文王可谓至矣不显亦世犹曰岂不显乎其亦世也葢言其传世永久而以不显二字叹之以足其辞也严氏曰使周之臣子皆光明俊伟其徳甚显亦世世相传与周匹休焉黄实夫曰文王徳泽广及其臣士非惟周召尚父泰颠散宜生之徒与周相为无穷而其余者亦皆世守爵禄世竭忠诚以辅周家之子孙彭氏曰亹亹者不已之体也令闻则不已之形见也陈锡于周子孙百世仕者世禄不已之效騐也严氏曰次章述文王徳泽之逺也】
　　世之不显厥犹翼翼思皇多士生此王国【叶于逼反】王国
　　克生维周之桢【音贞】济济【子礼反】多士文王以宁
　　赋也犹谋翼翼勉敬也【辅氏曰勉则无怠敬则无他谋犹如此则其忠诚可知矣】思语辞皇美桢榦也【榦者版筑之桢榦今人筑墙必立二木于中为骨谓之夜义木横曰桢直曰榦】济济多貌　此承上章而言其传世岂不显乎而其谋猷【愚按两其字皆指周士】皆能勉敬如此也美哉此众多之贤士而生于此文王之国也文王之国能生此众多之士则足以为国之榦而文王亦赖以为安矣【辅氏曰多士之生于周国乃所以为周国之桢榦也二程子论治天下之道未始不以求贤才为先务者以此然则天之所以使周士传世之显者非所以为周之士乃所以为周之国也自文王之时言之则文王之身固以多士宁矣自成王之时言之则文王之神亦以多士宁也严氏曰墙恃榦而立国恃人而立此章述周士之盛刘执中曰多士本由文王教化陶范而后生也而文王之国又待多士以为安焉犹人勤于菑田反以自养乐于植材反以自庇】葢言文王得人之盛而宜其传世之显也【愚按言贤材之益于国者如此宜其子孙传世之显也】
　　穆穆文王于缉【士入反】熈敬止假【古雅反】哉天命有商孙
　　子商之孙子其丽不亿上帝既命侯于周服【叶蒲北反】赋也穆穆深逺之意缉续熈明亦不已之意【绢如缉麻之缉连缉不已之意】止语辞假大丽数也不亿不止于亿也侯维也　言穆穆然文王之徳不已其敬如此【严氏曰文王徳容穆穆然可见故穆穆足以形容之所难言者心之敬也故缉熙不足以发而又以于发之缉熙敬止者中庸之至诚无息也】是以大命集焉以有商孙子观之则可见矣葢商之孙子其数不止于亿然以上帝之命集于文王而今皆维服于周矣【孔氏曰此作在成王之时从后见其归周推本而美之耳严氏曰服事也用也故为臣而见用谓之服言服行其职也此章述文王以敬徳为受命代商之由也辅氏曰先生谓四章始言文王之所以圣与夫上昭于天不已其令闻者止在于敬之缉续熙明不已而已可谓深得周公之心及文王之徳也程先生曰毋不敬可以对越上帝观文王之诗则可见矣】侯服于周天命靡常殷士肤敏祼【古乱反】将于京【叶居良反】
　　厥作祼将常服黼【音甫】冔【况甫反】王之荩【才刃反】臣无念尔祖赋也诸侯之大夫入天子之国曰某士则殷士者商孙子之臣属也【董鼎曰叶氏云春秋传晋士起是也】肤美敏疾也祼灌鬯也将行也酌而送之也【孔氏曰小宰云凡祭祀赞祼将之事以将为送言灌时送爵行之也于礼王正祼后亚祼而殷士助祭行灌鬯耳严氏曰洛诰王入大室祼谓以圭瓉酌于爵以献尸尸受酒不饮灌于地故谓灌祼灌古字通用宗庙有祼天地大神不灌】京周之京师也黼黼裳也冔殷冠也【董氏曰黼綉于裳虽章数不同皆以黼为裳也孔氏曰祭服不止于黼举一章以表之耳严氏曰黼裳商周所同黼裳而冔冠则商之制也毛氏曰夏后氏曰收周曰冕】葢先代之后统承先王脩其礼物作賔于王家【蔡九峯曰脩其先王兴礼文物不使废壊以备一王之法也賔以客礼遇之也熊去非曰此见周家忠厚之至一代之兴虽改正朔易服色以示作新之政然考之诗书则一代之礼乐固未尝废也常服黼冔犹用商之衣冠也王访于箕子称十有三祀奔走臣我监称五祀犹用商之纪年也一则曰商王士二则曰殷多士何尝敢有一毫鄙夷之心其视后世亡人之国则絶人之祀衣冠礼乐能存先代之旧亦鲜矣此皆出于疑虑之过而不知以公天下为心者周家忠厚之泽所以为不可及也夫】时王不敢变焉而亦所以为戒也王指成王也荩进也言其忠爱之笃进进无已也无念犹言岂得无念也尔祖文王也　言商之子孙而侯服于周以天命之不可常也【王介甫曰天甞命商使有九有之师矣今服于周所谓靡常也】故殷之士助祭于周京而服商之服也于是呼王之荩臣而告之曰得无念尔祖文王之徳乎荩以戒王而不敢斥言犹所谓敢告仆夫云尔【严氏曰不以文王为念则将坠厥绪周之孙子臣士又将服周之服而助祭于他人之庙矣此章述殷士祼将之事以为戒也襄公四年左传注曰告仆夫不敢斥尊也愚按呼荩臣告仆夫其皆因卑达尊之义乎】刘向曰孔子论诗至于殷士肤敏祼将于京喟然叹曰大哉天命善不可不传于后嗣是以富贵无常葢伤微子之事周而痛殷之亡也【辅氏曰殷士虽肤敏而祼将于周京天命所在不敢违也此盛徳之事汉唐以下皆不及矣夫以殷士服殷之服而助祭于周焉最可念也最可警也故于此呼王之荩臣而告之使念文王之徳焉刘向所述孔子之言使人读之忧思惨怛有不能堪者葢孔子乃殷后而向亦宗室也真氏曰以商之孙子而为周之诸侯以商之美士而奔走周庙之祭天命何常之有哉成汤惟其仁也故天命归于商纣惟其不仁故天命转而归周也】
　　无念尔祖聿【于笔反】脩厥徳永言配命自求多福【叶笔力反】
　　殷之未丧【息浪反】师克配上帝宜鉴于殷骏【音峻】命不易【以豉反】
　　赋也聿发语辞永长配合也命天理也师众也上帝天之主宰也骏大也不易言其难也【言难保也】　言欲念尔祖在于自修其徳而又常自省察使其所行无不合于天理则盛大之福自我致之有不外求而得矣【李迂仲曰成王欲念尔祖则在乎聿修厥徳而已能修徳则可以长合天理而福禄自来矣孟子曰祸福无不自己求之者商自求祸周自求福耳天何容心于其间哉王介甫曰以徳求福则非有待于外也严氏曰自求多福谓求诸已而不求诸天也】又言殷未失天下之时其徳足以配乎上帝矣【吕东莱曰王者代天理物操兴礼命讨之柄以临天下故曰配命又曰配上帝】今其子孙乃如此宜以为鉴而自省焉则知天命之难保矣大学传曰得众则得国失众则失国此之谓也【严氏曰徳者民之所归得民斯得天不修厥徳则失其民而天命去之故宜以殷为鉴也此章戒成王念祖而鉴殷也汉书翼奉曰成王有上贤之才因文武之业然周公犹作诗书深成成王恐　失天下书则曰王毋若殷王纣诗则曰宜鉴于殷骏命不易】命之不易无遏尔躬【叶姑反】宣昭义问有虞殷自天【叶铁】
　　【因反】上天之载无声无臭【叶初尤取】仪刑文王万邦作孚【叶房尤反】赋也遏絶宣布昭明义善也问闻通有又通虞度载事仪象刑法孚信也　言天命之不易保故告之使无若付之自絶于天【欧阳子曰知天命之不易无使天命至尔躬而止　武王数纣云自絶于天　林节之问无遏尔躬曰无自遏絶于尔躬如家自毁国有伐】而布明其善誉于天下【辅氏曰宣昭义问乃是接首章于昭于天与令闻不已之意不曰令闻而曰义问者所以戒成王也所为合义则誉闻自令也】又度殷之所以废兴者而折之于天然上天之事无声无臭不可得而度也惟取法于文王则万邦作而信之矣【胡庭芳曰天无声臭之可寻文王陟降在帝左右文王即天矣但以尔祖文王为法则万邦自孚信之天命庶乎其可保不至尔躬而遏絶也味此辞防凛乎其严哉吕与叔曰凡欲配天命者当法天然天无声臭可求苟仪刑文王则天徳全矣此万邦所以作孚　记缁衣注曰仪法文王之徳而行之则天下无不信者也严氏曰七章申六章鉴殷法祖之意也】子思子曰维天之命于穆不已葢曰天之所以为天也于乎不显文王之徳之纯葢曰文王之所以为文也纯亦不已夫知天之所以为天又知文王之所以为文则夫与天同徳者可得而言矣是诗首言文王在上于昭于天文王陟降在帝左右而终之以此其防深矣【辅氏曰文王之诗七章以一章言之首尾只是言文王与天为一以一篇言之首尾亦是言文王与天为一但首章则専説文王末章则欲成王之法文王耳胡庭芳曰此篇首言文王陟降在帝左右终言天无声臭仪刑文王天其文王乎文王其天乎愚按天髙在上而文王之神亦在上帝为天之主宰而文王之神则升降乎帝之左右是天帝所在即文王所在也何以知文王之能然哉以其与天同徳而已天之徳于穆不已所以为天文王之徳纯亦不已所以为文于穆不已者天之诚也纯亦不已者文王之诚也是文王之徳即天之徳仪刑文王即仪刑于天也天与文王一而已矣】
　　文王七章章八句
　　东莱吕氏曰吕氏春秋引此诗以为周公所作味其词意信非周公不能所作也　今按此诗章言文王有显徳而上帝有成命也二章言命集于文王则不唯尊荣其身又使其子孙百世为天子诸侯也三章言命周之福不唯及其子孙而又及其羣臣之后嗣也四章言天命既絶于商则不唯诛罚其身又使其子孙亦来臣服于周也五章言絶商之祸不唯及其子孙而又及其羣臣之后嗣也六章言周之子孙臣庶当以文王为法而以商为监也七章又言当以商为监而以文王为法也其于天人之际兴亡之理丁宁反覆至深切矣故立之乐官而因以为天子诸侯朝防之乐葢将以戒乎后世之君臣而又以昭先王之徳于天下也国语以为两君相见之乐特举其一端而言耳【辅氏曰天人之际指文王与天而言也反覆丁宁言七章相粘缀而説不一而足也周公作此本以戒成王立之乐官而因以为天子诸侯朝防之乐则又将以戒乎后世之君臣也愚按一章以文王之徳与上帝之命对言也二章言天之命周与四章言天之絶商为对三章言命周之羣臣后嗣与五章言絶商之羣臣后嗣为对六章先言法文王后言监商七章先言监商后言法文王亦对举而互言之周公既以文王之徳播之声诗以戒成王矣而复叶之音律以为朝防通用之乐则又以告成王者告诸天下后世焉其意逺矣哉】然此诗之首章言文王之昭于天而不言其所以昭次章言其令闻不已而不言其所以闻至于四章然后所以昭明而不已者乃可得而见焉【愚按四章所谓熙者光明也即所以昭明于天之本也所谓缉者继续也即所以不已其闻之本也文王之生也继续光明而不已其敬故其没也昭明于天而不已其闻焉】然亦多咏叹之言而语其所以为徳之实则不越乎敬之一字而已然则后章所谓修厥徳而仪刑之者岂可以他求哉亦勉于此而已矣【辅氏曰敬之一字圣学之所以为始终者又可见于此二程先生挈出此一字以诏后学其有功于圣学多矣学者舍是实无以为进徳之阶也愚按敬者千圣传心之法即所谓钦也虞书五篇言钦者十有三言敬者七唐虞君臣相传相戒固惟在于此也故仲虺告汤亦曰钦崇天道尚父告武王亦曰敬胜怠者吉是创业垂统者固在于此敬而持盈守成者尤在于此敬也然则成王所以念祖修徳仪刑文王之事者诚不可以他求亦唯法文王之敬徳而已又若召诰召公告王亦曰曷其奈何弗敬又曰王敬作所又曰不可不敬徳又曰王其疾敬徳又两曰惟不敬厥徳乃早坠厥命又曰肆惟王其疾敬徳其语意尤为谆复剀切也成王之为令主也宜哉】
　　序受命作周也
　　受命受天命也作周造周室也【严氏曰受命作周者推本之辞也作造也造周之王业犹康诰言肇造区夏也】文王之徳上当天心下为天下所归往三分天下而有其二则已受命作周矣武王继之遂有天下亦卒文王之功而已然汉儒惑于防纬始有朱雀丹书之説又谓文王因此遂称王而改元【孔氏曰中候云赤雀衔丹书入丰止于昌户元命苞云鳯凰衔丹书西伯得书于是称王改正朔诛崇侯虎胡庭芳曰文王以大圣之徳宜王不王説诗者乃因小序有受命之词又见大明云有命既集有命自天文王有声言文王受命有此武功于是直谓文王受命改元称王则不胜其诬也殊不知二诗所言天命文王文王受命特不过作配作邑伐崇之事初未尝出乎侯伯职分之外也严氏曰天命归于文王文王退然不敢当故泰誓牧誓犹皆不言受命至大诰武成乃曰我又考文王诞膺天命葢武王既得天下之后推本言之中庸曰武王末受命武王末年方受命文王何尝受命乎史迁因诗书有文王受命之语因谓文王受命称王而防虞芮之讼汉儒又杂以防纬之説则亦诬矣】殊不知所谓天之所以为天者理而已矣理之所在众人之心而已矣众人之心是非向背若出于一而无一毫私意杂于其间则是理之自然而天之所以为天者不外是矣今天下之心既以文王为归矣则天命将安往哉【文王受命只是天下归之】书所谓天视自我民视天聴自我民聴所谓天聪明自我民聪明天明畏自我民明威皆谓此尔岂必赤雀丹书而称王改元哉称王改元之説欧阳公苏氏游氏辨之已详【欧阳子曰孔子云三分天下有其二以服事殷使西伯不称臣而称王安能服事殷乎夷齐义士也闻西伯之贤共往归之使西伯称王是僣叛之国二子不以为非依之久而不去至武王伐纣始以为非不非其父而非其子此岂近于人情耶泰誓称十有一年説者因为文王受命九年及武王居丧三年并数之尔故以西伯聴虞芮之讼谓之受命以为元年古者人君即位称元年西伯即位久矣中间不宜改元而又改元至武王即位宜改元而反不改元乃上冒先君之元年并其居丧称十一年及其灭商而得天下其事大于聴讼逺矣而又不改元由是言之谓文王受命改元武王冒文王之元年者皆妄也游氏曰君臣之分犹天尊地卑纣未可去而文王称王是二天子也服事殷之道固如是耶书所谓九年大统未集者后世以虞芮质成为文王受命之始故也观武王于泰誓三篇称文王为文考至武成而柴望然后称文考为文王则可知矣赵氏曰按眉山二苏氏説与欧阳氏殊不同朱子所引未知何也当考　问先儒以为文王称王曰自大史公以来皆如此説子但欧公力以为非东坡亦有一説但书説惟九年大统未集予小子其承厥志却是有这一个痕瑕或推泰誓诸篇皆只称文考武成方称王只是当初三分天下有其二以服事殷也只是羁縻那事体自是不同了】去此而论则此序本亦得诗之大防而于其曲折之意有所未尽已论于本篇矣
　　明明在下赫赫在上【叶辰羊反】天难忱【市林反】斯不易【以防反】维王天位殷适【音的】使不挟【子爕反】四方
　　赋也明明徳之明也赫赫命之显也忱信也不易难也天位天子之位也殷适殷之适嗣也挟有也　此亦周公戒成王之诗将陈文武受命故先言在下者有明明之徳则在上者有赫赫之命达于上下去就无常【严氏曰明明在下君之善恶不可掩也赫赫在上天之予夺为甚严也在下而明明则达乎上在上而赫赫则达乎下天人相与之际甚可畏也程子曰人与天合明明在下乃其赫赫在上者也】此天之所以难忱而为君之所以不易也纣居天位为殷嗣乃使之不得挟四方而有之葢以此尔【王介甫曰今纣所居之尊则天位也所传之正则殷适也使不挟四方其不可保恃如此吕东莱曰天位殷适使不挟四方则下章所陈眷顾周家有加无已者非天私我有周也我者培之倾者覆之因其材而笃焉耳严氏曰首章专述天命丧殷之事】挚【音至】仲氏任【音壬】自彼殷商来嫁于周曰嫔【毗申反】于京
　　【叶居良反】乃及王季维徳之行【叶户郎反】大【音泰】任有身【叶户羊反】生此文王
　　赋也挚国名仲中【丁仲反】女也任挚国姓也殷商商之诸侯也嫔妇也京周京也曰嫔于京叠言以释上句之意犹曰厘降二女于妫【规】汭嫔于虞也【蔡九峯曰厘理降下也言尧治装下嫁二女于嬀汭使为舜妇于虞氏之家也】王季文王父也身懐孕也　将言文王之圣而追本其所从来者如此葢曰自其父母而已然矣【曹氏曰挚仲氏任繋于姓而言之以为王季之配也今曰大任系其子而言之以为文王之母也　列女传曰大任端一诚庄惟徳之行及其娠文王目不视恶色耳不聴淫声口不出敖言生文王而明圣大任教之以一而识百卒为周宗君子谓大任为能胎教辅氏曰维徳之行所谓以成徳为行也只此一句足以尽王季大任之事可谓辞约而义博也严氏曰次章述大任生文王也刘执中曰干健而不息坤顺以相承物理自然也王季有大任以配其徳故克生文王焉陈夀翁曰圣贤之生不偶然也有配偶之贤而后有嗣续之贤故诗推本圣贤之生往往自其所从来如生民言稷而及姜嫄此言文王而及大任下章言武王而及大姒皆是也其意深矣】
　　维此文王小心翼翼昭事上帝聿懐多福【叶笔力反】厥徳
　　不回以受方国【叶越逼反】
　　赋也小心翼翼恭慎之貌即前篇之所谓敬也文王之徳于此为盛昭明懐来回邪也方国四方来附之国也【辅氏曰前篇释厥犹翼翼为勉敬此篇説小心翼翼为恭慎其义虽一而有在臣在君之不同此须是以心体之则自见其有广狭也昭事上帝言文王之敬洞洞属属终日对越上帝也如此则盛大之福自然来集而文王之敬直上直下更无回曲之时所以又能受四方来附之国也一有回曲则此心便息此理便絶天人上下皆不相管摄矣严氏曰三章言文王之徳天人所与也小心恭敬明事上帝至诚之运与天周旋也遂能懐来多福葢其徳不邪故能受此四方侯国之归有一毫觊幸之心则邪矣】天监在下有命既集【叶昨合反】文王初载天作之合在洽
　　之阳在渭之涘【音士叶羽已反】文王嘉止大邦有子【叶奬礼反】赋也监视集就载年合配也洽水名本在今同州郃【音洽】阳夏阳县今流已絶故去水而加邑渭水亦迳此入河也嘉婚礼也大邦莘国也子大姒也　将言武王伐商之事故此又推其本而言天之监照实在于下其命既集于周矣故于文王之初年而黙定其配所以洽阳渭涘【王氏曰莘国所在也】当文王将婚之期而大邦有子也葢曰非人之所能为矣【严氏曰四章述天生大姒以配文王也愚按二章言王季大任之徳以及文王故言自其父母而已然此言天命既集天作之合故以为非人之所能为然则六章之所以笃生武王者又岂人之所能为哉】
　　大邦有子伣【牵遍反】天之妹文定厥祥亲迎【鱼敬反】于渭
　　造舟为梁不显其光
　　赋也伣磬也韩诗作磬説文云伣譬也孔氏曰如今俗语譬喻物曰磬作然也文礼祥吉也言卜得吉而以币帛之礼定其祥也【王氏曰譬天之妹言其徳可以继天也上天之载无声无臭仪刑文王万邦作孚然则非徳可以继天孰能为之既大姒能为之配故备其礼以定其祥程子曰先儒以亲迎于渭谓天子类亲迎文王亲迎时乃为公子未为君也况周国自在渭旁不是出疆】造作梁桥也作船于水比之而加版于其上以通行者即今之浮桥也传曰天子造舟诸侯维舟大夫方舟士特舟【尔雅注曰造舟比船为桥维舟维连四船方舟并两船特舟单船】张子曰造舟为梁文王所制而周世遂以为天子之礼也【严氏曰五章述文王亲迎之事也】
　　有命自天命此文王于周于京【叶居良友】缵【子管反】女维莘
　　【所中反】长【丁丈反】子维行【叶户郎反】笃生武王保右【音祐】命尔爕伐大商
　　赋也纉继也莘国名长子长女大姒也行嫁笃厚也言既生文王而又生武王也【王介甫曰生文王又生武王是之谓笃中庸曰天之生物必因其材而笃焉饶氏曰文王生于祖甲之三十一年武王后文王二十年生是商道始防之际二人已生矣】右助爕和也【胡庭芳曰陈氏云爕有和顺之意】　言天既命文王于周之京矣而克纉大任之女事者维此莘国以其长女来嫁于我也【丘氏曰将言笃生武王之事故又本而发之】天又笃厚之使生武王保之助之命之而使之顺天命以伐商也【辅氏曰天监在下有命既集言其始也有命自天命此文王言其终也笃生谓天地储蓄其精气之厚也天之生圣人者其用力多矣既以笃生之故保护之右助之所谓哉者培之所以命之爕伐大商也征伐本非和者之事而曰爕伐者所谓刚中而应行险而顺者也大其商所以大文武之事也王介甫曰言大商则乃所以大文武之徳以为商大矣非徳大则不能爕伐也严氏曰因天人之所欲是之谓爕伐此章述大姒生武王也刘辰翁曰爕伐者当伐则伐也古人厚故称大商】
　　殷商之旅其防如林矢于牧野维予侯兴【叶音歆】上帝
　　临女【音汝】无贰尔心
　　赋也如林言众也书曰受率其旅若林矢陈也牧野在朝歌南七十里侯维贰疑也尔武王也　此章言武王伐纣之时纣众防集如林以拒武王而皆陈于牧野则维我之师为有兴起之势耳然众犹恐武王以众寡之不敌而有所疑也故勉之曰上帝临女毋贰尔心葢知天命之必然而赞其决也然武王非有所疑也设言以见众心之同非武王之得已耳【吕东莱曰纣以如林之众来战武王苟较强弱而计众寡其心必疑矣然当是时武王方一心以奉天讨若上帝实临之较计之私岂得而容哉此葢设为勉之之词以形容武王奉天讨之心也辅氏曰上帝临女无贰尔心女与尔虽皆指武王其实则是设言以见众心之同非武王之得已也然辞意严恪洋洋乎如在其上如在其左右学者当常常涵泳此二句以存心飬性而事天也愚按武王誓师曰受有臣亿万惟亿万心予有臣三千惟一心商罪贯盈天命诛之又曰朕梦协朕卜袭于休祥戎商必克又曰虽有周亲不如仁人观是语也则武王固知上帝之监临矣固知众寡之不足疑矣严氏曰七章述武王伐商也】牧野洋洋檀车煌煌驷騵【音元】彭彭【叶铺郎反】维师尚父时
　　维应扬凉【音亮】彼武王肆伐大商防朝清明【叶谟郎反】
　　赋也洋洋广大之貌檀坚木宜为车者也煌煌鲜明貌駵马白腹曰騵【孔氏曰檀弓亦言戎事乗騵因武王所乗遂为一代常法】彭彭强盛貌师尚父大公望为大师而号尚父也鹰扬如鹰之飞扬而将击言其猛也凉汉书作亮佐助也【王莽传注曰亮助也】肆縦兵也防朝防战之旦也　此章言武王师众之盛将帅之贤【郑氏曰战地寛广兵车鲜明马又强盛尚父佐文王为之上将】伐商以除秽浊不崇朝而天下清明【孔氏曰王肃云不崇朝而杀纣天下乃大清明无复浊乱彭氏曰当癸亥之夕俟天休命之前犹有如阴曀之中及甲子昧爽一战之后民情大悦向者昏乱秽浊之气一洗而出之岂不快哉愚按天下本清而纣汨浊之故伯夷太公避之以待其清及去纣则源清而流悉清矣故武王泰誓以永清四海为己任诗人歌之亦以防朝清明叹其扶乱反正之神速葢知其心唯在于清四海而已】所以终首章之意也【严氏曰八章终上章伐纣之事也陈夀翁曰篇首之明明以徳之明言之也篇末之清明以治象之明言之也此名篇所以言明也然不崇朝而天下清明非徳之明者能之乎愚按此章可以见天位殷适而不挟四方焉可以见天之难信而为君之不易焉又可以见有明明之徳则有赫赫之命焉首章开其端此章终其意唯以纣与武王观之则成王之所当监者大岂逺哉】
　　大明八章四章章六句四章章八句
　　名义见小旻篇【李迂仲曰大雅之诗则谓之大明小雅之诗则谓之小明】一章言天命无常惟徳是与二章言王季大任之徳以及文王三章言文王之徳四章五章六章言文王大姒之徳以及武王七章言武王伐纣八章言武王克商以终首章之意【严氏曰首章泛言天人之理见殷亡之由为美文王张本次章乃述大任生文王其后乃又述文王生武王及伐殷之事以成首章之意其言皆有次序也辅氏曰君有明徳则天有明命有王季文王则有大任大姒有王季大任则有文王有文王大姒则有武王有武王之君则有太公之臣读大明之诗则当知天人夫妇父子君臣之际安危治乱废兴存亡之机如影响形声之相似皆非苟然也】其章以六句八句相间又国语以此及下篇皆为两君相见之乐説见上篇【愚按事见外传鲁语叔孙穆子之言也】序文王有明徳故天复命武王也
　　此诗言王季大任文王大姒武王皆有明徳而天命之非必如序説也
　　緜緜瓞【田节反】民之初生自土沮【七余反】漆【音七】古公亶【都但反】父【音甫】陶【音桃】复【音福】陶宂【叶户橘反】未有家室
　　比也緜緜不絶貌大曰小曰瓞之近本初生者常小其蔓不絶至末而后大也民周人也自从土地也沮漆二水名在豳地古公号也亶父名也或曰字也后乃追称大王焉【赵氏曰古公犹言先公也葢未追王前之本号古公当殷末时犹尚质故亶父以名言】陶窰灶也【孔氏曰陶瓦器灶也葢以陶去其土而为之故谓之陶】复重窰也宂土室也家门内之通名也豳地近西戎而苦寒故其俗如此　此亦周公戒成王之诗追述大王始迁岐周以开王业【愚按八章以上所言是也】而文王因之以受天命也【愚按八章以下所言是也】此其首章言之先小后大以比周人始生于漆沮之上【曹氏曰公刘以前微弱甚矣仅能不絶其绪故以緜緜况之王介甫曰周国尝防亡矣其后土漆沮而国复兴故以为民之初生也孔氏曰周语云我先王不窋用失其官而自窜于戎狄之间公刘之篇説公刘适邠其言甚详葢不窋已尝失官逃窜至公刘往居焉愚按周人之生盛于岐周丰镐之时而始于公刘居邠之日公刘以前固生于后稷而不窋奔窜周民几无生矣故厥初生民时维姜嫄此一初也民之初生自土沮漆又一初也】而古公之时居于窰灶土室之中其国甚小至文王而后大也【严氏曰首章述大王初居邠之事也】
　　古公亶父来朝走马【叶满补反】率西水浒【呼五反】至于岐下
　　【叶后五反】爰及姜女聿来胥宇
　　赋也朝早也走马避狄难也【吕东莱曰来朝走马形容其初迁之时畧地相宅精神风采也】浒水厓也漆沮之侧也岐下岐山之下也姜女大王妃也胥相【去声】宇宅也孟子曰大王居邠狄人侵之事之以皮币珠玉犬马而不得免乃属其耆老而告之曰狄人之所欲者吾土地也吾闻之也君子不以其所养人者害人二三子何患乎无君我将去之去邠逾梁山邑于岐山之下居焉邠人曰仁人也不可失也从之者如归市【皮谓虎豹麋鹿之皮也币帛也属防集也土地本生物以养人今争地而杀人是以其所以养人者害人也邑作邑归市人众而争先也张南轩曰大王于狄人事以皮币大马珠玉本期以保民也而狄人侵陵不已是欲吾土地也曰君子不以其所养人者害人其言何其忠厚而不迫邪人王之迁本以全民不敢必民之归而强民以徙特曰二三子何患乎无君此天地之心真保民之王也民心自不庸释乎大王非特斯言有以感动之葢民之戴其仁有素矣曰如归市以见其诚心乐趋无一毫强勉之意也张子曰书称大王肇基王迹葢见得民心之始也方其去邠民皆防持而随之固未尝率之也王迹之始莫大于此葢民归之则天命之矣】
　　周原膴膴【音武】堇【音谨】荼如饴【音移】爰始爰谋【叶谟悲反】爰契【苦计】
　　【反】我龟曰止曰时筑室于兹【叶津之反】
　　赋也周地名在岐山之南广平曰原膴膴肥美貌堇乌头也荼苦菜蓼属也饴饧【夕清反】也【本草曰乌头与附子同根形似乌鸟之头蜀人谓乌头苗为堇草孔氏曰干糖也】契所以然火而灼者也仪礼所谓楚焞【音寸又音暾】是也【孔氏曰春官菙氏掌共燋契以待卜事注云士丧礼曰楚焞置于燋在龟东楚焞即契也楚荆也卜者以楚焞之木烧之于燋炬之火既然执之以灼龟菙垂上声燋音爵】或曰以刀刻龟甲欲钻之处也【前汉书注曰契刻也诗曰爰契我龟言刻开之灼而卜之挈音契】　言周原土地之美虽物之苦者亦甘于是大王始与豳人之从已者谋居之又契龟而卜之【严氏曰爰始谋及乃心也爰谋谋及卿士庶人也契龟谋及卜筮也林氏曰大王迁岐卫文迁楚丘未尝不卜然君臣既有定议乃卜洪范所以先乃心卿士庶人而后卜筮也杜氏曰言先人事后卜筮】既得吉兆乃告其民曰可以止于是而筑室矣或曰时谓土功之时也【王介甫曰曰止则命其臣民止于兹也曰时则命其臣民以土功之时也既命以土功之时遂筑室也严氏曰三章述大王定宅于歧也】
　　乃慰乃止乃左乃右【叶羽已反】乃疆乃理乃宣乃畆【叶满彼反】
　　自西徂东周爰执事【叶上止反】
　　赋也慰安止居也左右东西列之也【孔氏曰据公宫在中民居左右故王肃云乃左右开地置邑以居其民】疆谓画其大界理谓别其条理也也宣布散而居也或曰导其沟洫也畆治其田畴也自西徂东自西水浒而徂东也周徧也言靡事不为也【辅氏曰第一二句则民居各有定而得以营立矣三四句则民田各有分而得以耕治矣五六句总言其从西水浒而徂东凡经始之事所当为者无不尽也孔氏曰言筑室耕田无不劝乐也严氏曰四章述定民居治田畆也】
　　乃召司空乃召司徒俾立室家【叶古胡反】其绳则直缩【色六】
　　【反】版以载【叶节力反】作庙翼翼
　　赋也司空掌营国邑司徒掌徒役之事【孔氏曰司空之属有匠人掌营国广狭之度庙社朝市之位司徒之属有小司徒凡用众庶则掌其政教曹氏曰量地以制邑度地以居民司空之职故先召之致众庶令徒役司徒之职故次召之】绳所以为直凡营度位处皆先以绳正之既正则东板而筑也【孔氏曰位处者即匠人所谓左祖右社面朝后市之类是也　人君国都如井田様画为九区而朝背市左祖右社中间一区则君之宫室宫室前一区为外朝凡朝防藏库之属皆在焉后一区为市市四面有门左右各三区皆民所居而外朝一区左则宗庙右则社稷焉此国君都邑规模之大防也】缩束也载上下相承也言以索束版投土筑讫则升下而上以相承载也【刘执中曰筑宗广之垣墉墙壁也】君子将营宫室宗庙为先廐库为次居室为后翼翼严正也【曹氏曰此章俾立室家则定其规模而已若其营作则先于庙故其序如此严氏曰五章述将营宫室先作宗庙也刘执中曰二章言迁三章四章言先营民之居处授民之耕种此章始营公室焉】
　　捄【音俱】之陾陾【耳升反】度【待洛反】之薨薨筑之登登削屡冯
　　冯【扶氷反】百堵【丁古反】皆兴鼛【音臯】鼓弗胜【音升】
　　赋也捄盛土于器也陾陾众也度投土于版也薨薨众声也登登相应声削屡墙成而削治重复也冯冯墙坚声【苏氏曰既成而削之其声冯冯然坚也刘执中曰谓墙成脱版削其坚凸以就平直凸音迭】五版为堵兴起也此言治宫室也鼛鼓长一丈二尺以鼓役事弗胜者言其乐事劝功鼔不能止也【考索曰古人云以鼛鼓鼓役事春秋传云鲁人之臯葢臯者缓也役事以弗亟为义故以臯鼔节之古者上之使下以仁常欲缓而不迫故名鼔以臯下之事上以义常欲敏而有功以鼓节之而弗止故曰鼛鼔弗胜严氏曰六章述作宫室也愚按古人以墙为壁故于作室多言版筑之事】
　　乃立臯门臯门有伉【苦浪反叶苦郎反】乃立应门应门将将
　　【七羊反】乃立冡土戎丑攸行【叶户郎反】
　　赋也传曰王之郭门曰臯门伉髙貌王之正门曰应门将将严正也大王之时未有制度特作二门其名如此及周有天下遂尊以为天子之门而诸侯不得立焉【书言天子有应门春秋书鲁有雉门礼记云鲁有库门家语云卫有库门皆无云诸侯有臯应者则臯应为天子之门明矣胡庭芳曰毛氏因戴记明堂位言鲁以库门为天子臯门雉门为天子应门遂谓天子郭门为臯正门为应而诸侯门当名库雉朱子取毛説证之书春秋礼记家语而断之曰大王初作臯应二门后尊为天子之制诸侯不得立焉当矣　考索曰天子五门臯者逺也明最在外故曰臯库门则有藏于此故也雉门者取其文明也应门者则居此以应治也路门则取其大也此五门各有其义然书又在毕门南门则路门之别名也周礼又有中门则雉门之别名也尔雅有正门则应门之别名也若诸侯三门郑氏以为库雉路也】冡土大【音泰】社也亦大王所立而后以为天子之制也【大王立歧周之社武王既有殷国遂通立周之社于天下以为大社犹汉初今民立汉社稷也王介甫曰宗庙宫室内事也自内及外故于卒言立冡土也】戎丑大众也起大事动大众必有事乎社而后出谓之宜【辅氏曰戎丑攸行便带了下章伐昆戎之意二门既立而大社遂立大社既立而大众攸行周家之势至是葢勃勃然有不可得而御者矣昆夷其得而不服哉百堵皆兴鼛鼓弗胜则人心之乐事劝功可知矣乃立冢土戎丑攸行则征伐之事葢有不容已者矣孔氏曰宜祭社之名也严氏曰七章言作门社也愚按上四章之序营立宗庙居室社稷皆在居民之后先王重民之意如此葢国以民为本也】
　　肆不殄【田曲反】厥愠【纡问反】亦不陨【韵敏反】厥问柞【子洛反】棫
　　【音域】抜【蒲贝反】矣行道兑【吐外反】矣混【音昆】夷駾【徒对反】矣维其喙【吁贵反】矣
　　赋也肆故今也犹言遂也承上起下之辞殄絶愠怒陨坠也问闻通谓声誉也柞乐也枝长叶盛丛生有刺棫白桵【緌】也小木亦丛生有刺【尔雅注曰实如耳珰紫赤可啖】抜挺抜而上不拳曲防密也兑通也始通道于柞棫之间也駾突喙息也【吕与叔曰喙张喙而息也奔趋者其状如此】　言大王虽不能殄絶混夷之愠怒亦不陨坠已之声闻盖虽圣贤不能必人之不怒已但不废其自修之实耳【辅氏曰肆不殄厥愠不责夫人之厉已也亦不殒厥问唯尽夫自治之道而已若专于治人而不反之身与虽务反身而不免责于人者皆非圣人事也自修之实而但言其声问者有其实则有其名也其与后世所谓以虚声恐喝之者不同矣】然大王始至此歧下之时林木深阻人物鲜少至于其后生齿渐繁归附日众则木抜道通昆夷畏之而奔突窜伏维其喙息而已【辅氏曰四个矣字可见不期然而然之意】言徳盛而混夷自服也盖已为文王之时矣【吕东莱曰此章或以为专指大王或以为专指文王义皆未安孟子曰文王事昆夷文王犹事昆夷则大王安得有昆夷駾矣维其喙矣之事乎皇矣曰帝省其山柞棫斯抜松栢斯兑帝作邦作对自大伯王季然则柞棫柭行道兑安可指为文王之时乎葢总叙周家王业积施屈伸之理始于大王而终于文王耳严氏曰八章言大王文王调服昆夷也陈氏谓孟子借此章首二句以説文王郑氏踵之遂误専以为文王之诗焉愚按下章之首即言虞芮质成之事则此章之末固通文王而言矣盖其始也昆夷不服而大王不坠其闻及其终也文王徳盛而昆夷自服一章之间神祖圣孙实相首尾集传既曰大王始至又曰至于其后又曰已为文王之时则其歴年亦久矣若以皇矣三章及天作之颂证之则此章通言大王王季文王之事明矣】
　　虞芮【如鋭反】质厥成文王蹶【居卫反】厥生【叶桑经反】予曰有防
　　附【叶上声】予曰有先【息荐反】后【胡豆反叶下五反】予曰有奔奏【与走通叶宗五反】予曰有御侮
　　赋也虞芮二国名质正成平也【严氏曰曲直得其平则无争也】传曰虞芮之君相与争田久而不平乃相与朝周入其境则耕者让畔行者让路【熊刚大曰畔谓田之疆界让畔则两界之地耕垦皆不及让路如少避长贱避贵之类】入其邑男女异路【孔氏曰邑谓城中如王制云道路男子由右女人由左注云以为地道尊右故也】斑白不提挈【孔氏曰年老其髪白黑杂提挈有少者代之也】入其朝士让为大夫大夫让为卿【熊刚大曰古者任官必推其人才可以为卿则为卿才止于大夫者不敢居卿之位可以为大夫则为大夫才止于士者不敢居大位之位无躁竞之风有逊让之实】三国之君感而相谓曰我等小人不可以履君子之境乃相让以其所争田为闲田而退天下闻之而归者四十余国【熊刚大曰被文王之化自然兴起而归附之三分天下有其二而説者以虞芮质成之年为文王受命之年亦以此欤胡庭芳曰来归者四十余国要亦道化之所渐被非谓有其疆土版图也】苏氏曰虞在陜之平陆芮在同之冯翊平陆有闲原焉则虞芮之所让也【曹氏曰虞芮皆在歧周之东】蹶生未详其义或曰蹶动而疾也生犹起也【蹶动也生是兴起之意当是一日之间虞芮质成而来归者四十余国其势张盛忽然见之如跳起】予诗人自予也率下亲上曰疏附相道前后曰先后喻徳宣誉曰奔走【孔氏曰喻天下以王徳宣扬王　之声举使天下皆奔走而归趋之】武臣折冲曰御侮【孔氏曰武力之臣能折止敌人之冲突者】　言昆夷既服而虞芮来质其讼之成于是诸侯归周者众【张子曰虞芮质厥成讼狱者不之纣而之文王又曰文王之于天下惟知正己而物正也河内诸侯归之犹不知怪今河外诸侯亦来狱讼故以此为累而身甚危也易云其文王与纣之事邪是故其辞危此其时也家语子曰文王之道其不可加焉不令而从不教而聴至矣哉】而文王由此动其兴起之势是虽其徳之盛然亦由有此四臣之助而然故各以予曰起之其辞繁而不杀者所以深叹其得人之盛也【辅氏曰质虞芮之讼初非期于兴起也而其兴起之势蹶然而动焉此圣人之事也然亦岂一己所能独致哉故周公以为四臣之助为多其辞谆复深叹其得人之盛其意深矣其所以戒成王亦切矣所谓四臣者谓有此四等之臣耳因非止为四人而已也】
　　緜九章章六句
　　一章言在豳二章言至岐三章言定宅四章言授田居民五章言作宗庙六章言治宫室七章言作门社八章言至文王而服混夷【孟子曰肆不殄厥愠亦不陨厥问文王也集注曰本言大王事昆夷虽不能殄絶其愠怒亦不自坠其声问之美孟子以为文王之事可以当之】九章遂言文王受命之事【愚按所谓受命者葢诸侯归文王则文王于天命似有不得而辞者矣然亦推原之词耳非谓其有改元称王之事也】余説见上篇【辅氏曰以上三篇皆周公作以戒成王之诗文王则专美文王之徳大明则追述王季大任文王大姒以及武王之徳緜则又追述大王大姜文王之徳而其意则荩歴述其先王积累徳业之盛以见成王之任大责重不可不谨戒而保守之耳】序文王之兴本由大王也【彭氏曰周之得天自文王之得民始民心之归周自大王之得民始故序言文王之事本由大王而一诗之意大要主民而言也曹氏曰书所谓大王肇基王迹是也陈夀翁曰王迹肇基于大王而王业渐大于文王此追王所以自大王始而此诗推本文王之受命亦自大王之迁岐始也然言文王受命唯至于虞芮质成者盖人心所归即天命所在也】
　　芃芃【薄红反】棫【雨逼反】朴【音卜】薪之槱【音酉】之济济【子礼反】辟【音壁】王左右趣【叶此苟反】之
　　兴也芃芃木盛貌朴丛生也言根枝迫迮【音窄】相附着【直畧反】也槱积也【严氏曰积以侍其干而用之】济济容貌之美也辟君也君王谓文王也　此亦以咏歌文王之徳言芃芃棫朴则薪之槱之矣济济辟王则左右趣之矣葢徳盛而人心归附趣向之也
　　济济辟王左右奉璋奉璋峩峩【五歌反】髦士攸宜【叶牛何反】赋也半圭曰璋祭祀之礼王祼以圭瓉诸臣助之亚祼以璋瓉【孔氏曰玉人云大璋中璋边璋皆是璋瓉也郊特牲曰灌以圭璋故知璋为璋瓉祭统云君执圭瓉祼尸大宗伯执璋瓉亚祼小宰云凡祭祀賛祼将之事是助行祼事非独一人】左右奉之其判在内亦有趣向之意峩峩盛壮也【钱氏曰衣冠伟壮之貌】髦俊也【辅氏曰此章则因首章所言而赋以足成其意后髦之士至诚一意于奉璋助祭之时峩峩然无不得其所宜此则尤可见其趣向之意先生谓左右之奉璋瓉其判在内亦有趣向之意则此章虽是赋体而亦兼兴意也】
　　渒【匹世反】彼泾【音经】舟烝徒楫【音接叶籍入反】之周王于迈六师
　　及之
　　兴也渒舟行貌泾水名【王介甫曰泾在周地兴所见也】烝众楫櫂于往迈行也六师六军也【严氏曰文王未有六军以大雅皆述王者之事故言六军】言渒彼泾舟则舟中之人无不楫之周王于迈则
　　六师之众追而及之盖众归其徳不令而从也【陈氏曰汲汲然而及之不待戒命而至辅氏曰此章又见不徒奉璋助祭之士归向之如此至于文王一有所往则六军之众亦必追而及之则人心之归向又可见矣于迈谓有所征往也如伐崇与密须及戡黎之事皆是也助祭内事也于迈外事也或外或内而人心之归向无异焉则文王之振作纲纪之道至矣故下两章遂言之】
　　倬【陟角反】彼云汉为章于天【叶铁因反】周王夀考遐不作人兴也倬大也云汉天河也在箕斗二星之间其长竟天【尔雅往曰箕龙尾斗南斗天汉之津梁也】章文章也文王九十七而终故言夀考遐与何同【遐古注并诸家皆作逺字甚无道理礼记注训胡字甚好刘良翁曰遐不何不也】作人谓变化鼔舞之也【鼔之舞之之谓作如击鼓然自然使人跳舞踊跃曹氏曰作者鼓舞振动之意商之末世士气卑弱甚矣非鼓舞振动之乌能自奋而有成哉此章只是説云汉为章于天周王夀考岂不能作人也上二句皆是引起下面説畧有些意思傍着不】
　　【须深求只如此读过便得辅氏曰此章方言人心之所以归向于文王者又王能有以振作之故也作人非一日偶然之可为也必积累渐渍之久乃底于成故曰周王夀考遐不作人先生尝语学者曰此等语言自有个血脉流通但涵咏久之自然见得条畅浃洽不必多引外来道理言语却壅滞了诗人活底意思也周王既是夀考岂不作成人才此事已自分明更着个倬彼云汉为章于天唤起来便愈见活泼泼地此六义所谓兴也兴乃兴起之义凡言兴者皆当以此例观之易以言不尽意而立象以尽意葢亦如此严氏曰云叹倬然明大为文章于天矣文王自少至老所以兴起人者多矣人心之善作之则兴凡自暴自弃习俗益流于下者由上之人无以兴起之耳故孟子曰待文王而后兴者凡民也葢人同此心心同此理非外立一道以强其所无特作而兴之使之自不能已不知所以然而然如乐则生矣生则乌可已不知手之舞之足之蹈之也陈少南曰圣人久于其道而天下化成也】
　　追【对廻反】琢【陟角反】其章金玉其相勉勉我王纲纪四方兴也追雕也金曰雕玉曰琢【孔氏曰此经上下相成所追琢者即金玉也】相质也勉勉犹言不已也凡网罟张之为纲理之为纪【孔氏曰纲者纲之太绳举纲为张纲之目故张之为纲纪者别理丝缕故理之为纪刘辰翁曰纲纪即是作人之意】　追之琢之则所以美其文者至矣金之玉之则所以美其质者至矣勉勉我王则所以纲纪乎四方者至矣【遐不作人只是説他鼓舞作兴底事功夫细密处又在此一章如曰勉勉我王纲纪四方四方都在他线索内牵着都动文蔚曰勉勉却是纯亦不已否曰然如追琢其章金玉其相是那工夫到后文章真个是盛美资质真个是坚实吴伯丰问传曰追琢其章所以美其文金玉其相所以美其质然不知所美之人为谁先生曰追琢金玉以兴我王之勉勉尔夫文王能自追琢而至于有其文章能自金玉而至于成其美质则其所以自勉自治者极其深厚矣故诗人赞咏之曰勉勉我王所以纲纪四方者至矣纲谓张设之纪谓经理之也严氏曰文王作成人才而提纲领以振起之外则追琢之使有成器之文内则金玉之使有可贵之质作人之功如此文王则勉勉不已以维持四方而纲纪之也】棫朴五章章四句
　　此诗前三章言文王之徳为人所归后二章言文王之徳有以振作纲纪天下之人而人归之【辅氏曰四章言振作五章言纲纪振作谓变化鼓舞之不容怠废也纲纪谓统括维繋之不容涣散也此天下之人奉璋之士六军之众四方之民所以无不归附趣向之也愚按一章二章则言左右近臣归向文王三章则言六军之众归向文王也四章言文王振作天下之人也五章言文王纲纪天下之人也然归向之者不离于前后左右则其振作纲纪于人者无不至也振作纲纪之者至于久逺则其归向之者益以众也】自此以下至于假乐皆不知何人所作疑多出于周公也
　　序文王能官人也
　　序误
　　瞻彼旱麓【音鹿】榛楛【音户】济济【子礼反】岂弟君干禄岂弟兴也旱山名【严氏曰不知山所在阙之可也】麓山足也榛以栗而小楛似荆而赤济济众多也岂弟乐易也君子指文王也　此亦以咏歌文王之徳言旱山之麓则榛楛济济然矣岂弟君子则其干禄也岂弟矣干禄岂弟言其干禄之有道犹曰其争也君子云尔【彭氏曰吕氏云旱麓之木所以济济者非有艺植灌溉之勤特不使戕之者至焉耳君子福禄之盛者非致力于其间也特以岂弟保其所有而已此所谓干禄岂弟也六章始末皆言岂弟干禄不中变而之他也陈氏曰君子求福也亦乐易而已其诸异乎人之求欤严氏曰岂弟者徳盛仁熟和顺充积之谓也干禄非文王之心诗人言干禄者谓在我有以致之犹曰自求多福非有心求之也首章言文王受禄以徳也辅氏曰乐易则无汲汲劳苦之意葢优游寛裕以自尽其在我之理而已是非有意于干禄也自诗人咏歌之则以为得所以干禄之道云耳】
　　瑟【所乙反】彼玉瓒【才旱反】黄流在中岂弟君子福禄攸降
　　【叶乎攻反】
　　兴也瑟缜密貌玉瓒圭瓉也以圭为柄黄金为勺青金为外而朱其中也【孔氏曰圭以玉为之指其体谓之玉瓉据成器谓之圭瓉瓉盛鬯酒以黄金为勺有鼻口酒从中流出玉人云祼圭尺有二寸有瓉以祀宗庙典瑞注引汉礼瓉槃大五升口径八寸下有槃口径一尺则瓉如勺为槃以承之也】黄流郁鬯也酿秬黍为酒筑郁金煮而和之使芬芳条鬯以瓉酌而祼之也【孔氏曰秬黑黍一秠二米者也让秬为酒以郁金和之草名郁金则黄如金色酒在器流动故曰黄流周礼郁人掌和郁鬯注郁草名十叶为贯百二十贯为筑以煮之鐎中秬鬯是不和郁者　本草注曰郁金草其花十二叶为百草之英三月有花状如红蓝煮之用为鬯合而酿酒以降神也】攸所降下也　言瑟然之玉瓉则必有黄流在其中岂弟之君子则必有福禄下其躬明宝器不荐于防味而黄流不注于瓦缶则知盛徳必享于禄夀而福泽不降于淫人矣【严氏曰言各以类应也次章言盛徳必得其福辅氏曰此又承上章言岂弟君子则福禄自然降下其躬葢亦不待乎求之之意】
　　鸢【弋専反】飞戾天【叶铁因反】鱼跃于渊【叶一均反】岂弟君子遐不
　　作人
　　兴也鸢鸱类戾至也李氏曰抱朴子曰鸢之在下无力及至乎上耸身直翅而已盖鸢之飞全不用力亦如鱼跃怡然自得而不知其所以然也遐何通　言鸢之飞则戾于天矣鱼之跃则出于渊矣岂弟君子遐不作人乎言其必作人也【张子曰鸢飞鱼跃物乐其生岂弟君子遐不作人乎严氏曰三章言作人之妙也鸢飞鱼跃言天壤之内莫不自得其性而不知所以然也岂弟文王何不作人乎言必有以兴起之而使之不自已也谢上蔡曰鸢飞戾天鱼跃于渊犹韩愈谓鱼川泳而鸟云飞上下各得其所也诗人言如此气象周家作人似之辅氏曰棫朴之诗言文王徳盛而人心自然归向之草麓之诗言文王之徳盛而上天自然福禄之如此则棫朴之诗言作人可也而旱麓亦言作人之事者何哉愚读洪范五皇极章有曰皇建其有极敛时五福用敷锡厥庶民葢言人君能建其极则为五福之所聚而又有使民观感而化焉则是又能布此福而与其民也大抵其一章首尾皆以成就天下人才为説由是推之则旱麓之诗亦以作人为言者亦宜矣葢圣人之得名位者岂以其身自敛其福禄哉必使天下之人各羞其行而邦其昌然后为福也】
　　清酒既载【叶节力反】骍【息营反】牡既备【叶蒲北反】以享以祀【叶逸织反】
　　以介景福【叶笔力反】
　　赋也载在尊也备全具也承上章言有岂弟之徳则祭必受福也【李迂仲曰君子之受福岂以骍牡之故而得之哉古人奉牲以告所谓馨香无谗慝也故有岂弟之徳则受福严氏曰四章述祭则受福也】
　　瑟彼柞棫民所燎【力召反】矣岂弟君子神所劳【力报反】矣兴也瑟茂密貌【愚按上章玉瓉故言缜密此章柞棫故言茂密】燎爨也或曰熂【音系】燎除其旁草使木茂也【程子曰今人种榆亦焚之使茂严氏曰笺以为柞棫所以茂者乃人熂燎除其旁草治之使无害不若若以为民取以供燎不费词也】劳慰抚也【孔氏曰上言祭以受福此言得福之事君子所以得福者正以为神所劳来辅氏曰此章又承上章而言岂弟君子必为神所慰抚则祭必受福亦其宜也严氏曰五章言受福之本也】
　　莫莫葛藟【力执反】施【以豉反】于条枚【莫回反】岂弟君子求福
　　不回
　　兴也莫莫盛貌回邪也【郑氏曰言乐易君子其求福脩徳以俟之不为回邪之行以要之严氏曰六章言求福之心也文王乐易求福不回表记言得之自是不得自是以聴天命遂引此章盖有一毫觊幸之心则邪矣】
　　旱麓六章章四句【陈夀翁曰诗有玉瓉福禄享祀神劳等语疑此祭而祝嘏之诗也】序受祖也周之先祖世修后稷公刘之业大王王季申以百福干禄焉
　　序大误其曰百福干禄者尤不成文理
　　思齐【侧皆反】大【音泰】任文王之母【莫后反】思媚【美记反】周姜京室之妇【房九反】大【同上】姒嗣徽音则百斯男【叶尼心反】
　　赋也思语辞齐庄媚爱也周姜大王之妃大姜也京周也大姒文王之妃也【孔氏曰大姜大任大姒皆称大明皆尊而称之唯武王之妃邑姜不称大葢避大姜故也】徽美也百男举成数而言其多也【按春秋传云管蔡郕霍鲁卫毛聃郜雍曹滕毕原丰邭文之昭也并伯邑考武王十八人然此特其见于书传者耳亦可见其多矣】　此诗亦歌文王之徳而推本言之曰此庄敬之大任乃文王之母实能媚于周姜而称其为周室之妇【王介甫曰齐者母道也媚者妇道也为人母尽母道为人妇尽妇道者大任也】至于大姒又能继其美徳之音而子孙众多上有圣母所以成之者逺内有贤妃所以助之者深也【李迂仲曰观列女传载胎教则文王由大任而成徳可知矣刘辰翁曰母妻如此所以有文王也美之至也辅氏曰棫檏诗言文王徳盛而人归之旱麓言文王徳盛而天福之思齐又推本而言文王之所以徳盛者由圣母贤妃成之之逺助之之深而然也陈少南曰此诗言文王之圣本于大任大姒或曰使文王以顽为父以嚚为母将不得其圣乎曰瞽叟顽嚚舜之所以始而终之者孝也舜终不倦而瞽叟豫此舜之所以圣也舜文王一也文王处其易舜处其难文王处君臣之难舜处其易】
　　惠于宗公神罔时怨神罔时恫【音通】刑于寡妻至于兄
　　弟以御【牙嫁反】于家邦【叶卜工反】
</div>
    <div class="pagination">
<a href="诗传通释_page30.html">上一页</a><span>...</span><a href="诗传通释_page26.html">26</a><a href="诗传通释_page27.html">27</a><a href="诗传通释_page28.html">28</a><a href="诗传通释_page29.html">29</a><a href="诗传通释_page30.html">30</a><span class="current-page">31</span><a href="诗传通释_page32.html">32</a><a href="诗传通释_page33.html">33</a><a href="诗传通释_page34.html">34</a><a href="诗传通释_page35.html">35</a><a href="诗传通释_page36.html">36</a><span>...</span><a href="诗传通释_page32.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
