<!DOCTYPE html>
<html>
<head>
    <meta charset="UTF-8">
    <title>诗说解颐 - 第 41 页/共 42 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>诗说解颐 - 第 41 页/共 42 页</h1>
    <div class="content">　　【六章】鹑雕之大者又名鹗陆农师曰雕似鹰而大黒色俗呼皂雕其飞上薄云汉三山李氏曰若以为鹑鹊之鹑则无戾天之理
　　【七章】桋旧说以为桋赤棘也树叶细而岐锐皮理错戾好丛生山中中为车辋如此则不可以言于隰矣华谷严氏取曹氏茅始生之说今从之
　　鼓钟
　　【一章】淮水出汝寕府信阳州桐栢山至淮安府安东县入海
　　楚茨
　　【一章】茨蒺藜也棘刺也经有二棘一名小枣一名蒺藜皆以其有刺故谓之刺楚茨所言乃茨之刺也华谷严氏曰方言凢草木刺人北燕朝鲜之间谓之茦自关而西谓之刺江湘之间谓之棘○享祀皆祭之通名也或曰享或曰祀或曰祭一而已矣盖享献也以礼物献神之谓也故书传云奉上之谓享祀字从已盖惧精诚之通于神者或有已时故说文曰祭无已也祭者与神相交际也其字左从夕肉也右从之手也象右手持肉以献于神也周礼以祀为祀天神祭为祭地示享为享人鬼若以互文见意则可若分为专名则不可经中凢言以享者多作享而此章则自古本以至吕严诸本亦俱作享惟集传作飨必传写之误也享古字为亨后人妄作一画耳享与飨义各不同虽或有通用者而此章之享则本非飨也下章神保是飨之飨从乡从食谓向之而飨其食也故广韵曰向也歆也受也飨又为燕飨之飨义与此不同详见彤弓字义
　　【三章】俎状如今神前案卓周设下跗于两端如户阈然故谓之房也陈氏祥道曰髙下脩短无文旧图谓髙二尺四寸广尺二寸不可考也窃意古者席地而坐故笾豆簠簋皆可就食周礼旊人云簋豆皆崇尺则簠笾之崇可知俎以陈牲非席地可取食者宜略髙矣俎有荐腥荐爓荐熟之不同腥谓豚觧而腥之殊两肩两脾两胉与胁为七体此上古之礼也爓谓体觧而爓之又分豚觧为十一体以汤爓之而不全熟此中古之礼也熟则以其所爓者先煑于镬既熟则以鼎重煑之升于俎此近代之礼也既熟于镬而又易鼎以煑之必欲致防故也内饔防所谓陈鼎于镬西俎陈于鼎西南以牲体入镬时已觧讫取于镬实于鼎取于鼎实于俎者是已又割其余以制之则有燔炙之事燔者火烧之名炙者逺火之名难熟者近火故肉则燔之易熟者逺火故肝则炙之燔炙皆脔而贯炙之燔亦炙也但以逺火近火而异名耳燔炙亦皆熟之但比熟则更加味而馨香耳俎由鼎升俎有九鼎亦有九九之下有七有五有三牛也羊也豕也鱼也腊也肠胃也肤也鲜鱼也鲜腊也俎之九也去鲜鱼鲜腊则为七俎矣又去其二则为五俎矣又去其二则为三俎矣此皆正俎天子诸侯大夫士之所以别也又有陪俎非正俎则膷臐膮之三臛臛者羮也即铏羮也牛臛为膷羊臛为臐豕臛为膮又有昕爼所以载心舌而燔炙之皆从献之物故郑氏以为从献之俎考之礼俎无从献之名意者其本在九爼而割者欤九俎皆神前之俎神俎之体尸既哜而反其余于昕俎者谓之尸俎尸俎之外又有主人主妇祝佐賔长兄弟宗人众賔及众兄弟内賔宗妇公有司之俎而楚茨所谓为俎孔硕者则防执防而言谓神前荐熟之俎也燔炙则特举其烹调之美而言以见神之所嗜耳东莱吕氏曰为俎孔硕谓荐熟也或燔或炙谓从献也燔肉与肝炙岂得谓之孔硕乎是以俎分大小也亦过于分析矣又牲之升俎意必有盛之之器如膷臐膮之臛盛于铏也礼家言升牲于俎者似直以俎盛之此以语腥犹可若以语熟则棘匕载肉于鼎而升之俎惧其有失脱则执毕义以临之特牲馈食注可考也况可在俎而无盛乎无盛则进神之时将移俎以从之乎周礼掌蜃祭祀共蜃器陈氏祥道谓腥曰脤熟曰膰蜃以盛之其说是已但注防多不以蜃眀言于俎耳牛人祭祀供牛牲之盆谓杀牛以盆盛血亦礼家释血毛者之所不言也岂可盛肉而不以蜃乎蜃器盖即今之托盘以蜃为饰而色白故以蜃名耳○豆所以盛内羞庻羞内羞谷物谓食糁食之类庻羞牲物如麋臡鹿臡之类三羞所以尽欢心也○賔客尊者为賔賔长也卑者为客众賔也按礼家每以诸侯为賔卿大夫为客孔氏防所谓尊卑异也然又曰賔客相对则别散文则通是亦可以通言也但此以为賔为客别言之似有尊卑之差耳又按特牲但言宿賔孔氏曰士将祭宿属吏内一人为三献之賔不言筮賔也盖择之于诸臣耳集传以賔客为筮而戒之使助祭者则与孔防不同矣○献酬者賔既献尸而遂与之相献酬也交错旅酬也主人酌賔曰献賔饮主人曰酢主人又自饮而复饮賔曰酬酬饮也特賔饮一主人则饮二盖欲賔使饮也賔受之奠于席前而不举至旅酬而后少长相劝交错以徧也○笑语言交谈时皆欢乐也乡射记曰古者于旅也语文王世子曰凢祭合语陈氏澔谓旅酬之时皆得言说先王之法防合义理而相告语也
　　【五章】位谓阼阶上西南乃主人聼尸命之位及既告利成而后防阼阶下送尸集传于工祝致告之前即为往阼阶下西南之位则与仪礼不合矣○工祝致告谓告利成也与前章告嘏辞者不同告嘏在酳尸尸酢主人之时告利成则祭毕而尸遂起矣○皇尸尊称之也然上下皆得通称故特牲士礼而曰皇尸卒爵少牢大夫礼而曰皇尸未实此诗皇尸则天子之称尸也○彻郑氏谓诸宰彻去诸馔君妇笾豆而已朱子于论语注则曰祭毕收其俎盖互相备也
　　信南山
　　【五章】清酒者清防之酒美酒之通名此言清酒则郁鬯之酒也郁郁金香草也鬯从米从凵酿米在器之义以秬黍醸酒而条畅故谓之鬯以郁和之然后谓之郁鬯郊特牲云鬰合鬯言合则鬰鬯本二物礼纬以鬯即为鬰金草误矣盖灌地防神之献灌与祼同亦谓之祭非指朝践馈食酳尸之时故用鬰鬯以其气香可以求神也朝践馈食酳尸所献之酒则用周礼所谓五齐五齐用稻秫麯蘖为之非鬰鬯也五齐之下又有三酒则诸人所饮之酒也盖五齐皆特醸其味薄鬼神享德不享味唯以致敬而已三酒皆旧酿其味厚卑于五齐则人所饮也三酒之中亦有清酒久醸最清味比诸酒为尤厚然非祼神之清酒也烈祖既载清酤乃祼神之酒也与此祭以清酒同若旱麓清酒既载则兼祼献而言鬰鬯五齐矣韩奕清酒百壶则诸人所饮之三酒也故清酒者美酒之通名犹曰尔酒既清云耳太古无酒祭用元酒元酒者水也非清酒也元酒又与眀水不同眀水者防着之义由月而生故谓之眀即周礼司烜氏掌以鍳取眀水于月者也后世有酒则眀水元酒设而不用周礼司罇彛防云鬰鬯与齐皆配以眀水三酒配以元酒存古之义也○毛郑氏以为告纯血郑氏以为告杀盖本楚语观射父所谓毛以示物血以告杀之言而以示物为告纯者则又本于郊特牲毛血告幽全之物贵纯之道也此皆未为深眀礼意夫纯与杀岂可告于神者防礼所谓血毛告于室者谓荐血也荐血则必当以毛从血而告之以见血本于牲之纯耳所重在于荐血也取膋则以脂染萧合黍稷而焫萧合羶芗也大意如此祭义云祭之日君牵牲既入庙中丽于碑卿大夫袒而毛牛尚耳鸾刀以刲尚耳者以耳毛为防也或以为牛耳湿则无病故尚耳殊不知大牢中有羊豕之血亦取其毛以别之岂以无病而耳湿邪其以鸾刀以刲属于卿大夫袒而毛牛之后则固谓卿大夫所杀也而临川王氏及长乐刘氏乃以为王执鸾刀以亲杀此何据邪考之仪礼特牲则曰主人立于门外视侧杀少牢则曰主人即位于庙门之外司马刲羊司士击豕宗人告备乃退则士大夫犹视杀而不亲刲安有天子而可以自杀牲乎若祭义君牵牲入庙问而杀于神前之说则非所以体先祖不忍闻声见死之心既辩于庙祀考成矣今其说附于庙制考义末卷
　　甫田
　　【一章】耘除草耔壅本盖后稷为田一畆三畎广尺深尺而播种于其中苖叶以上稍耨草因壝其土以附苖根垄尽畎平则根深而耐风与旱也此耘田也亦属省耕之事
　　【二章】社土神亦名后土土以代天生物养人百谷皆土所出故祭社则以稷配盖后稷能殖百谷而有功于民者也郑元以为社是五土之神而配以勾龙稷是原隰之神而配以后稷王肃则谓社祭勾龙稷祭后稷皆人鬼也而不以为土谷之神郑说盖略近之而亦未尽是也夫稷土所生之一物也以后稷养民功大故特举以报之緫命之曰社稷五谷已在土中不必以五谷为稷而与社列为二祭也故经传凢言祭者但言祭社而稷在其中矣祭法曰王为羣姓立社曰大社自为立社曰王社诸侯为百姓立社曰国社诸侯自为立社曰侯社大夫以下成羣立社曰置社大社者即冡土也其位在国库门之内右周礼小宗伯所谓建国之神位右社稷左宗庙者也国社之建亦如之故大王为诸侯时建社亦冡土也王社所在古无眀文崔氏云王社在籍田王所自祭以供粢盛侯社亦在籍田其说于义为长盖耕籍终畆之庻人亦有嵗时祭禳读法之事自宜别立一社也此社既为籍田而设亦农事也然而一事之社不得与大社国社同尊宜不以稷配也故西汉及魏有官社无官稷晋之时有帝社无帝稷官社帝社即籍田之社也而有社无稷其尚存古之遗制欤陈氏祥道曰王社侯社国中之土示而已无预农事故不置稷其言不置稷者则是而谓无预农事则失之矣天子之社又有郊社并称者则似周礼大司乐泽中之方丘与地上之圜丘相对者也圜丘一名泰坛说者以为南郊之丘方丘一名泰折说者以为北郊之丘是以国之南北郊分二处也然以礼考之则天地本合祭者也中庸曰郊社之礼所以事上帝也地之气主宰于天故言上帝以兼之而言郊多不言社也祭法曰燔柴于泰坛祭天也瘗埋于泰折祭地也用骍犊夫犊角茧栗者也祭天牛角茧栗而用特牲祭社牛角尺而用大牢今緫言骍犊亦主宰乎天而言也以其合祭故以地从天以地从天则稷之配天即其配社者矣彼圜丘方丘既有此名果何所用防窃意圜以象天方以象地因形为丘理亦无害但郊社既合自当同坛方圜二丘宜依一处用以为燔柴瘗埋之所而已至于行礼奏乐恐湏在合祀之郊而礼家以南北二郊截然分为二祭其果周公制礼之意乎王制云祭天地社稷为越绋而行事以天地社稷并言则天地者郊社之合祭也社稷者大社之专祭也郊社在郊大社在社郊社之位其不同者如此考之召诰周公营洛丁巳用牲于郊牛二翼日戊午乃社于新邑牛一羊一豕一郊用牛二者以稷配天而异牲也社用牛羊豕各一者大牢也因初定大社之位而祭又郊天方以稷配则大社可从略矣不然在礼天子社稷皆大牢诸侯社稷皆少牢谓之皆则社与稷皆异牢也而安可以一言防然此为营新邑而告祭非常祭也求礼意者宜亦从宜焉自合祭之外社皆以稷配也凢国之农事兵事与夫大故天烖无不祭且告者郊特牲曰社所以神地之道地载万物取财于地故敎民美报焉周礼肆师社之日莅卜来嵗之嫁大祝国有大故天烖弥祀社稷大师宜于社设军社大防同宜于社建邦国先告后土大司防大军旅莅戮于社此皆社之所宜有事者也而民间之有置社虽与大社国社大小不同然亦为农事而立犹汉之里社也盖其嵗时祭祷读法之事与籍田之社同但一乡之社亦犹一事之社也故亦不置稷焉孔氏谓天子诸侯大夫皆有稷则亦仍原隰为稷神之误耳若甫田二章之所谓社则天子省耕于畿内而所至之方与方神合祀之社盖春祈之事不当与常祭并论矣○方与祊同谓四方之祭也周礼大司马春献禽以祭社秋致禽以祀祊月令建戍之月祭禽于四方即其事也但四方之祭见于礼书者屡矣其义亦多不同而说者卒无定论有以为五官之神者有以为四望者有以为八蜡之百物者随其文义而求之各有攸宜若强合于一则有不通者盖礼家多以四方为四望与山川并列而四望即望于山川也似不可以为方然小宗伯及司服皆序四望于山川之上则四望之外又有山川矣是以五岳四海为名山大川而又以山川列其下则为国内山川之小者矣曲礼谓天子祭四方祭山川诸侯则曰方祀祭山川以四方对方祀则四方为四望而方祀则祀其方之名山大川如梁山为晋望江为楚望也其余山川则亦其小者矣曰四方又曰山川与郊特牲言祭四方而下又言祭山川亦犹小宗伯司服之言四望山川也四方固可以言四望而与社对祀此何礼乎若以四方为八蜡百物之神则疈辜之小祀而五官之神又人鬼也皆不应与社相对且五帝之数目逾于四何可以强合于四方哉窃意方社之方乃四方之合祭即土气之运行于四时而功用充满于四方者也但以其质具于地则谓之社以其气行于天则谓之方其实一也故春初气尚聚则本其含章而言祭则因坛于社壝而求神于后土秋后气已分则就其发用而言祭则为坛于郊外而求神于四方皆顺气之聚散而祭之所以不同也圣人知鬼神之情状故其制礼如此不然则社主春祈方主秋报秋报之方何与于五帝四望百物防方亦通于上下之祭也但甫田之方则天子省耕而合社以祈耳○田祖即先农谓神农也孔氏曰神农始敎造田谓之田祖先为稼穑谓之先啬神其农业谓之神农名殊而实同也今按神农虽尝为帝而农事由之以起故天子诸侯为民祈报者皆得祀之或据郊特牲防以为先啬古之天子而诸侯不得祭殊不知礼父为天子子为士塟以天子祭以士是士亦可祭天子也特其礼物有杀耳况万世之人共享农利而为民祈报之祭可以不及乎其説亦太拘矣○琴瑟协比而歌也击鼓所以节乐也郑氏释此盖本周礼籥章凢国祈年于田祖则龡豳雅击土鼓以乐田畯而为之说殊不知祈年乃孟春祈谷于上帝而后及田祖之事专祭田祖则诗宜有颂如丰年之类似不当用豳雅也其曰龡豳雅者但可以乐田畯耳而况此章以田祖合祀社方非祈年于田祖之专祭又安得用乐田畯之乐乎
　　大田
　　【三章】方房也以孚甲初生未合时言与生民既方之训房者不同彼谓生意初动于房中未有孚甲也孔氏于此则谓米外之房米生于中若人之房舍也孚者米外之粟皮甲者以其在米外若铠甲○皂以实未坚时言长乐刘氏曰谷粒之生而未充满曰皂○坚华谷严氏曰成实而坚也○好禾之无所损也华谷严氏曰禾虽已坚实或大风所偃或淫雨所腐或早霜所杀之类则损壊不好○稂童梁莠稗草皆害苖者也○螟螣蟊贼皆害苖之虫尔雅食苖心螟食叶螣食节贼食根蟊陆玑云螟似蚄而头不赤螣蝗也贼桃李中蠧虫赤头身长而细耳或说云蟊蝼蛄食苖根
　　【四章】骍黒毛氏以为骍牛也黒羊豕也今按牛羊豕者大牢也羊本白牡然亦有黒者故并豕而言黒也来方者谓所至之方非以方为四方之神也盖天子省耕至于其地一时报成不能分祭故合田祖于社方而祭之详见丰年正释郑氏则引周礼牧人阳祀用骍牲隂祀用黝牲之文黝黒也谓阳祀祭天于南郊及宗庙隂祀祭地于北郊及社稷原郑之意不知以何神为阳而用骍何神为隂而用黝邪即其所谓祭地者而言之则祭法有云燔柴于泰坛祭天也瘗埋于泰折祭地也用骍犊地亦用骍而不以黝别陈氏澔固尝疑之而谓隂祀者或是他祀欤然亦必指小祀耳孔氏则又迁就郑说而谓方祀各以其方色牲如大宗伯青圭礼东方赤璋礼南方白琥礼西方元璜礼北方皆有牲币各放其器之色及牧人望祀各以方之色牲之说然孔子尝谓仲弓犂牛之子骍且角虽欲勿用山川其舍诸则鲁在东方分青土以立社者也其方望之山川宜亦依方之色而用青矣何为而亦以骍邪窃意周已易命改观尚赤以为一代之制故祭必用骍以为神之所享在此而岂区区为观美哉故小祀不必备礼者则毁事也或用厖可矣而用骍之正礼无间于天地隂阳也礼家附为纷纷之说其必秦承战国之陋制欤况来方禋祀乃以先农主方社而合祭者也何所取于分方而各以其方之色邪
　　頍弁
　　【一章】茑寄生也叶似当庐子如覆盆子赤黒甜美本草曰一名寓木凡桑桞杨枫等树上皆有之此物自感造化之气而生别是一物也○女萝兎丝也一名唐蔓连草上黄赤如金陆农师曰上有兎丝下必有茯苓其实不属也淮南子云兎丝无根而生蛇无足而行鱼无耳而聼蝉无口而鸣皆自然者也
　　賔之初筵
　　【一章】大侯谓燕射之侯主君而言故谓之大抗举侯而张之也凡射张侯而不系左下纲中掩束之至将射司马命张侯弟子脱束遂系下纲盖侯上下左右皆有舌以维持之而纲则持舌绳也事未至故左下纲未系其余皆已系之于植侯向堂以西为左掩向东也将射则脱束而系左下纲以射也○射夫羣臣也同以比射夫之耦射礼选羣臣为三耦三耦之外其余各自取匹谓之众耦○爵罚爵射以酒为罚者恐其不胜则气有不平故假酒以乐之耳而胜者之发有的但祈免此爵而已可见射而饮酒非为好饮也旧说谓祈尔爵为求胜以罚不胜则疑于欲人之负者未为譲道也惟曹氏曰求免于罚爵盖本射义求中以辞爵之意华谷严氏取之其义似胜当射时用酒惟以示罚非有所求也
　　采菽
　　【一章】衮衮冕九章之服也凡冕服皆元衣而纁裳故曰元衮衮画龙于衣九章之第一章也黼绣于裳九章之第八章也九章之服衣有五章裳有四章但言衮黼者各举其一而以黼协韵虞书孔氏防曰黼若斧形考工记云白与黒谓之黼释器云斧谓之黼孙炎云黼文如斧形盖半白半黒似斧刃白而身黒黻谓两已相背谓刺绣为已字两已字相背也考工记黒与青谓之黻刺绣为两已字以青黒线绣也据此则黼亦以黒白线刺如斧半白半黒之形矣余详见终南及九罭字义
　　角弓
　　【八章】蛮毛氏以为南蛮髦书牧誓作髳孔氏以为髳在巴蜀是也今按荆楚以南皆南蛮之地则西与巴蜀连界矣括地志以为古髳国之地有髳州则今云南楚雄府定逺县也如此则去周京太逺而安能与庸蜀徽卢彭濮同从武王伐纣哉当周之衰荆楚率羣蛮为中国患尤梗王化故以此况之
　　都人士
　　【二章】台笠陆农师曰台夫湏莎草也可以为蓑又可以为笠则蓑者披于身者也笠者戴于首者也此野人出田时之服一以御暑一以御雨○缁撮缁布冠其制小仅可撮其髻故曰缁撮庶人虽得服委貎而俭者服缁布冠故缁布冠庶人之常服也
　　瓠叶
　　【二章】炰燔并三章炙郑氏笺谓治兎之宜鲜者毛炰之柔者炙之干者燔之孔氏防曰鲜而新杀者合毛炰之若割截而柔者则脔贯而炙之若今炙肉也干者谓脯腊则加之火上燔之若今干脯也柔谓杀已多日而未干也今按合毛炮之说者多以爓去毛为觧然爓去毛非包字之义也盖必以物而包烧之故曰炰亦不必专言以毛包也详见六月字义燔炙者楚茨笺以为燔肉炙肝防谓燔者火烧之名炙者逺火之名以难熟者近火易熟者逺之故肝炙而肉燔也华谷严氏又释之曰燔烧也近火烧之如今之烧肉火焰所及也瓠叶传云加火曰燔防以为加置火上是燔烧之也炙瓠叶传云炕火也防以为炕举也以物贯之而举于火上以炙之是炙为逺火也此皆因注防而为说也惟钱氏曰凡肉置火上曰炰爇之曰燔近火曰炙此与前说不同盖以燔为爇之于釡内如今之炒肉也炙为烧之于火上如今之肉脯也其说似亦有理姑两存之以备考焉但以炰为肉置火上则无以见包字之义耳
　　何草不黄
　　【四章】有栈之车栈阁也阁木于车上故谓之栈车周礼巾车注云士乗栈车庶人乗役车先儒皆以役车为牛车则栈车驾马非牛车也而此诗栈车毛氏以为役车者以其出于民言也夫役车在乡以牛任载者也若行役四方其所载者乃司马法所谓斧斤凿锄之类古之人如召伯之城谢盖亦用之然必官与之顾直不空役也盖古者寓兵于农公乗之外不以烦民详见读礼疑图卷三今以逺征非牛车所能任故用驾马之栈车而实役于民间故毛氏直以为役车耳此赋于公乗之外者也而民困甚矣






　　诗说觧頥字义卷六
<经部,诗类,诗说解颐>
　　钦定四库全书
　　诗説解頥字义卷七　　　明　季本　撰
　　大雅
　　文王
　　【三章】桢筑墙所立两木也一谓之翰亦谓之榦榦华谷严氏曰桢也翰也榦也一物也榦字当作榦传冩误作干
　　大明
　　【二章】挚国名奚仲之后任姓仲大任字也傅氏以挚为殷畿内国故云自彼殷商如此则畿内之地亦有以封诸侯者但亦附于逺界如周畿之韩密其地不以列于畿方千里之内耳○京周京以大言也郑氏谓王季时其居未得称京师而以为周国之地小别名殊不知自得天下以后追言之则于周地皆得以京师称耳惟公刘京师之野非天子所居则当别立义耳
　　【四章】洽阳洽水之阳汉置郃阳县故城在唐河西县南三里水经注云郃阳城南有瀵水东流注于河瀵水即郃水也集传则谓洽水夲在同州郃阳县今流已絶故去水而加邑渭水亦迳此入河据此则郃阳地在河西临河而渭水自西南来迳其地观水经载渭水入河而不言与郃水合况谓其流已絶则必无渭流合郃之故道矣然曰在渭之涘涘厓也正以莘国之界言耳故临川王氏曰郃阳莘国所在夲在洽阳必言渭涘者以下章亲迎于渭也今按莘夲禹后姒姓在今郃阳县南二十里此与伊尹耕于有莘之莘不同伊尹之莘史记正义以为汴州陈留县东五里故莘城是也陈留今属开封府又有春秋荆败蔡师之莘则在南阳府裕州地各不同
　　【五章】亲迎于渭至于洽阳之渭涘矣诸侯无出境亲迎之礼而文王逺至渭涘者盖周为西伯洽阳犹为境内而况文王尚为世子不嫌于逺逆也○造舟为梁造作也梁桥也作船于水比之而加版于其上以通行者即今之浮桥也传曰天子造舟诸侯维舟大夫方舟士特舟尔雅注曰造舟比船为桥维舟维连四舟方舟并两船特舟单船
　　緜
　　【一章】古公亶父周夲侯爵而称公者盖臣子之辞诸侯国内之通称也亶父居豳之时国势正弱必未尝为方伯入为三公于礼不得称公也古公犹言先公对后日为天子时而言盖以后人追称也亶父古公之名如春秋季孙行父公孙归父之类皆名也夏商之前未有讳礼人臣对君时常称君如虞廷称尧舜为帝也至其后世无谥可举则临文之际恒直称名如史臣叙事而称粤若稽古帝尧帝舜也古公至周已追尊大王且其时讳礼已行故诗书率以大王称之此诗周公所作不称大王而称亶父者以迁岐之初但知避狄无意于王业之兴也故据商礼称名以见其初为诸侯而尚防耳一说緜之诗文王时所作而周公举以告成王也末章附以虞芮质成事盖错简焉
　　【三章】堇孔氏以为乌头盖即尔雅芨堇之堇也集传祖之惟华谷严氏以为乌头毒物不可食安能变而为羙独取内则妇事舅姑以堇荁之说注云荁似堇而叶大说文云堇根如荠叶如细柳蒸食之甘是堇为羙菜若毒物安可以之事舅姑乎故堇乃内则堇荁之堇非乌头也○荼为苦菜亦非蓼属详见邶谷风字义
　　【五章】室家人君国中所居也朱子曰国都如井田様画为九区面朝背市左祖右社中间一区则君之宫室宫室前一区为外朝凡朝防藏库之属皆在焉后一区为市市四面有门左右各三区皆民所居而外朝一区左则宗庙右则社稷焉此国君都邑规模大槩也
　　【七章】臯门应门此殷时诸侯之制意周制亦不甚相逺也礼天子五门雉门当中其外为库门而臯门在库门之外其内为应门而路门在应门之内鲁有库雉路三门杀于天子周礼阍人防曰鲁有三门雉门有两观为中门陈氏祥道曰诸侯有台门无两观鲁有两观为周公故也夫诸侯之制宜得二门緜之臯门应门是也库臯二门近外故诸侯之外门谓之库可也谓之臯可也路应二门近内故诸侯之内门谓之路可也谓之应可也明堂位曰库门天子臯门路门天子应门正以鲁之库门临外当天子臯门之位路门在内当天子应门之位未尝言门制之天子也而防以为二门制似天子非矣鲁门之天子特在多立一雉而又旁设两观耳岂以门名之有不同哉且书有毕门南门则路门之别名也周礼有中门则雉门之别名也尔雅有正门则应门之别名也臯门应门既大王为诸侯时所得为则库门路门似之不为矣
　　【八章】柞旧说皆以为栎也而鸨羽之栩亦以柞栎解之谓即今之皂斗子其殻可以染皂皂斗盖即橡也考之尔雅则柞与栎夲二木栩释为杼郭璞以为柞树而栎则释云其实捄邢昺防曰栎以樗之木捄盛实之房也栎实橡也緜之集传释柞则以为枝长叶盛丛生有刺则与所谓皂斗者不同而亦谓之栎故徐州谓栎为杼或谓为栩秦人谓柞栎为栎故崔豹古今注云杼实为橡或以柞为栎或以栎为柞或混而为一名称之乱乆矣故緜之柞即鸨羽之栩有刺者也晨风之栎即似樗之栎橡也非柞杼也此可以正旧说之误矣○棫尔雅以为白桵郭璞注云桵小木丛生有刺实如耳珰紫赤可啖○混夷即昆夷皇矣作串夷一名绲夷史记自陇以西有绲戎汉匈奴传曰昆夷亦曰犬戎韦昭曰犬戎昆夷之别名今按其地当在豳岐之西
　　【九章】虞芮二国名皆殷时诸侯郡县志故虞城在陜州平陆县东北五十里虞山之上古虞国芮城在陜州芮城县西二十里古芮国闲原在平陆县西六十五里即虞芮争田让为闲田之所今按平陆芮城俱属山西平阳府解州在河东通典谓同州冯翊县为古芮国非也冯翊故城在陜西安府髙陵县南二里乃河西地去平陆逺史记正义亦辩之矣孔氏谓芮伯为周同姓国亦附防也虞芮质成见文王得诸侯之归也按毛氏曰虞芮之君相与争田乆而不平乃相谓曰西伯仁人也盍徃质焉乃相与朝周入其境则耕者让畔行者让路入其邑男女异路班白不提挈入其朝士让为大夫大夫让为卿二国之君感而相谓曰我等小人不可以履君子之庭乃相让以其所争田为闲田而退天下闻之而归者四十余国
　　棫朴
　　【一章】璋璋瓉也半圭曰璋郑氏曰祭祀之礼王祼以圭瓉诸臣助之亚祼以璋瓉按礼王一祼后亚祼而云诸臣助之亚祼者后或有故则大宗伯摄之即祭统大宗执璋瓉亚祼之事也而诸臣则又以其助祼将之事者言之非专指宗伯也周礼玉人祼圭尺有二寸有瓉而璋则半之故曰半圭也陈氏祥道曰圭璋其柄也瓉其勺也柄则圭璋纯玉为之勺则玉多石少可矣据此则勺与柄各用一玉也瓉有圭璋之名特以柄玉之全半为别耳玉人云墇厚寸则圭之厚宜亦如之而所谓半者半圭之尺二寸矣又云鼻寸衡四寸注谓鼻勺流也衡勺径也流者所以流鬯也而二瓉之制可知矣其余凡流皆为龙口及瓉下有槃之说则先儒盖约汉制言之而陈氏辩之固谓古者有圭瓉璋瓉而无下槃有鼻而无龙口矣不必据以为周制焉
　　旱麓
　　【三章】鸢鸱类按尔雅有狂茅鸱郭璞注谓似鹰而白有怪鸱郭璞注谓即鸱鸺华谷严氏曰鸱有二鸢飞戾天者鹰类也亦单名鸱也恶声之鸟者怪鸱也
　　皇矣
　　【二章】菑木死者也翳自毙者也死之木妨他木生长为木之害故曰菑生木自倒枝叶覆地为隂翳作之屏之者作起屏除皆去其根使不至于妨物也○灌丛生者也栵行生者也脩之平之者脩治平夷皆理其乱使不至于碍行也○柽河柳似杨而小赤色生河邉椐柜也肿节似扶老可为杖皆属羙材也啓之辟之者啓拓辟开皆以其为无用之散木而去之也○檿山桑材中弓弩其蚕之丝中琴瑟柘亦桑属弓人取干枳为上木理有文亦可旋为噐具有用之羙材也攘之剔之者攘抑剔解虽羙材亦必去其繁冗使不为碍也此皆为通道而发
　　【五章】密古密湏氏姞姓之国括地志隂密故城在鹑觚县西其东接县城即古密国按鹑觚故城在今平凉府泾州灵台县西五十里与邠州西界相接盖亦戎翟问之国阮在密之南界亦近邠之国也张氏曰阮国名共阮国之地名皆在泾州今有共池即此也
　　【八章】馘获而截其左耳也孔氏曰玉藻云听向任左故不服者杀而献其左耳曰馘罪不听命服罪故取其耳以计功也○安安程子以为不轻暴即郑氏徐徐为之不尚促速之意也但文王夲以好生为德虽讯其可杀然既出降服罪则欲生之使其心安焉故所当馘者亦安之也○类类聚群神而祭之之名也郑氏王制注谓其礼亡则固无传矣故先儒言类者亦毎不同或谓因事而类告之或谓类正礼为之或谓二说文异而意同而尔雅则以为兵祭盖为释诗类祃而发类非专为兵祭也凡摄位出征巡狩皆得谓之类义取于类聚群神耳类非常祭故异其名而为类如舜摄尧武王伐商而书皆曰类于上帝又巡狩而曰柴望宜亦类祭盖互相备也凡此皆礼之大者郑氏小宗伯凡大烖类社稷宗庙注谓类为祷祈礼轻而防因谓祭馔畧少陈氏祥道亦谓类礼其详不可得而知要之劣于正祭与旅也则岂知天下之事尚有重于摄位出征巡狩者乎故类非轻也以别于常祭而异其名也旅亦旅众神之名而或以日月或以山川或以水旱或以疫疠之烖有所祷祈而祭此则礼之小者故大祝六祈有类而无旅是以类为旅之通名也小宗伯既为大烖而类则旅也非类也名称既混宜其说之不通矣周礼于类旅皆言上帝是天子之礼也惟小宗伯大烖类社稷宗庙是告烖之旅而通称为类也则类之为说可知矣文王虽为方伯亦诸侯也集传以其类为祭上帝得非天子之礼乎故类者类聚群神之名也文王之类必类其当祭之神如山川方社之类欤○祃军行之祭也盖如今祭六纛之神集传谓至所征之地而祭始造军法者谓黄帝及蚩尤也此说夲于肆师凡大田猎祭表貉注窃意黄帝圣人也蚩敢与黄帝拒战逆臣也而得与于祭此岂先王制礼之所宜乎郑氏于王制之言祃固谓其礼亦亡而妄取一说以为证其背理甚矣○临临车孔氏所谓在上临下之名也冲冲车孔氏所谓从旁冲突之名也陈氏祥道谓临车高冲车大高则可以临下大则可以突前孙武子曰攻城之法脩其轒輼盖冲车之类也楚子使解扬登楼车以告宋人盖临车之类也窃意临冲皆临时所制非田赋所出之革车也然古者寓兵于农所赋惟以兵数而车皆官所自造故能合辙临冲之直则亦取于赋兵常数之中非使民另为此车以供军用也
　　灵台
　　【一章】灵台在西安府鄠县东三十里盖在丰宫东五里通典所谓灵台郷丰水上者也
　　【二章】囿即孟子所谓方七十里者也苑有垣故曰囿台下有囿囿中有沼夲在一处三辅黄图分为三处误矣
　　【三章】辟廱亦与灵台同处郑氏所谓辟廱及三灵皆同处在郊是也灵台之辟廱文王之学也详见文王有声字义○虡业以悬钟磬者孔氏曰两端有植木其上有横木谓直立者为虡谓横牵者为栒栒上加大板为餙谓之业刻板捷业如锯齿也其悬钟磬处又以彩色为大牙其状隆然谓之崇牙枞即崇牙之貌枞枞然也○贲鼓镛钟并详见庙制考义二卷末庙乐考成
　　文王有声
　　【二章】丰即崇国之地在今西安府鄠县杜陵西南崇即今鄠县也西安府唐为雍州雍州西三十里即汉长安城长安城在今咸阳县东北二十里括地志云周丰宫在鄠县东二十五里镐在雍州西南二十五里徐广曰丰镐相去二十五里皆在长安南
　　【五章】丰水出终南山东北流经丰邑东镐京西至咸阳县入渭郑氏曰丰邑在丰水西镐京在丰水东
　　【六章】辟廱学名也辟璧通廱壅水为泽亦名泽宫古人于此习射又名为序水旋邱以节观者故曰辟廱古无此名文王时始为之及武王有天下遂因其制而为天子之学于镐京焉其诸侯之学则东西南方有水半辟廱之制以其形如半璧故名其宫为泮宫不得复为辟廱矣
　　生民
　　【一章】武迹敏拇夲尔雅释诂文其传乆矣而欧阳氏独不信之故晁氏谓欧公平日不信符命尝著书以周易河图洛书为妖妄今又以生民鸟之诗为怪说然张子则曰生民之事不足恠人固有无种而生当民生之始何常便有种固亦因气化而有苏氏亦曰凡物之异于常物者其取天地之气常多故其生也或异麒麟之生异于犬羊蛟龙之生异于鱼鼈物固有然者矣神人之生而有以异于人何足恠哉又曰帝王之兴其受命之符卓然见于诗书者多矣河图洛书生民鸟之诗岂可谓诬也哉朱子亦以张苏之说为然而东莱吕氏亦取之则知欧公所见之不广矣○禋者精意以享之谓通于诸祭者也舜典谓禋于六宗即六宗而言禋耳非以禋为六宗之专名也祀亦诸祭之通名禋与祀一也但自致敬而言则曰禋自尽礼而言则曰祀祀又与祭享并言详见楚茨字义
　　【五章】方房也谓生意在房而初动也苞甲而未拆此言其种之渍也种谓甲拆而种见裒谓抽芽渐长也此言苖之生也发发蕋也秀吐华也此言苖之荣也坚实固也好不损也此言谷之成也颖垂穟也栗粒大也此言谷之盛也所谓种之黄茂者如此○邰即漦也在渭水南郡县志漦城一名武功在武功县西南二十里古邰国也今属西安府
　　【八章】豆木为之以荐俎醢详见伐柯字义登瓦豆也以荐大祭天大羮不和临川王氏曰释之烝之簠簋尊爵之实也羝俎实也豆登则实以葅醢大羮之噐也或言其噐或言其实互相备也
　　行苇
　　【二章】筵亦席也铺于下则为筵其在上为人所蹈借者则为重席故郑氏曰铺陈曰筵借之曰席其实筵席可通名也周礼司几筵序天子三重之席有莞席此即铺陈之在下者也加于上有蒲席有次席此即在上之重席也莞席以小蒲为之蒲席以蒲蒻为之次席以桃枝竹为之不过如斯干所谓下莞上簟而已则燕飨之席固与寝卧之席同也
　　【二章】斚亦爵也夏曰醆殷曰斚周曰爵皆以玉为之但形饰不同而异其名然皆噐之重者也周于养老所以致敬爵受一升斚受六升人之量有浅深故爵之用有大小也
　　【三章】敦弓敦与雕通孔氏曰敦与雕古今字之异雕是画饰之义弓人为弓惟言用漆不言画则漆上又画之其诸侯公卿宜与射者自当各有其弓不必画矣三山李氏曰公羊注云天子雕弓诸侯彤弓大夫婴弓士卢弓此言敦弓即所谓天子雕弓也今按大射礼防君射大侯大夫射参侯士射干侯恐与尊者为耦故各射已侯若君与賔为耦同射大侯士与大夫为耦同射参侯以其既与尊者为耦不可使之别侯别侯则非耦类故也如此则雕弓亦可用于同耦之賔故统而言之曰序賔以贤况君臣燕射合欢忘分之时非以严上下之礼也○鍭鐡镞之矢名也毎射必发四矢故曰四鍭钧者毛氏以鍭矢三亭孔氏曰三亭者谓三分矢一在前二在后轻重钧亭四矢皆然故言四鍭既钧矢三分一在前二在后三订之而平者前有鐡重也○舎矢发矢也均二耦中均也投壶礼曰某贤于某若干纯竒则曰竒均则曰左右均是也按纯音全二筭为纯竒音畸又加一筭则我胜而彼为竒矣左右均皆得二筭相敌也贤犹胜也射以中为隽也○句彀通谓引满也挟谓手挟之也射礼搢三挟一孔氏曰搢者揷也射用四矢故揷三于带间挟一以扣而射也毎挟一矢今言挟四鍭已徧释之也搢三挟一盖谓卿大夫若其君则使人属矢不亲挟也今按挟者两物挟一物之名矢在之外二指之内故曰挟如树者如手就树言其坚正也此礼射不主于贯革
　　公刘
　　【三章】百泉者平凉府北地所出之水皆流入泾至邠州故隋置百泉县于汉朝那城今镇原县地也溥原则为豳京师之野矣据此则经百泉所逝者皆属豳地也
　　【五章】隰原下湿广平之通名而豳之原隰诗书着孔氏曰禹贡雍州原隰底定原隰属雍州也公刘居豳度其隰原以治田是豳居原隰之野蔡氏曰其地在豳今邠州
　　【六章】芮一作汭地理志芮水出右扶风汧县呉山西北东入泾按汧县今为鳯翔府陇州周礼职方云雍州其川泾汭则汭亦水之大者故与泾并称也
　　卷阿
　　【六章】圭璋一用于宗庙郑氏所谓祭祀之礼王祼以圭瓉诸臣助之亚祼以璋瓉是也详见棫朴字义此宗庙之重噐也一用于朝廷周礼玉人所谓瑑圭璋八寸以頫聘使执圭以享于天子执璋以献于后也皆以半圭为璋又有琬圭牙璋皆天子之瑞节琬圭九寸以治徳结好牙璋七寸以起旅治兵皆朝廷之重噐也
　　板
　　【六章】牗取牗有通明之义故集传曰牗开明也许慎曰在屋曰牎在墙曰牗
　　荡
　　【七章】鬼方荆蛮也其俗尚鬼故谓之鬼方唐高祖纪以为夏曰熏鬻商曰鬼方周曰玁狁汉曰匈奴唐曰突厥本一国而异名一说鬼方于汉则先零戎又曰东至浩亶金城金兰州之地其说皆非也大王避熏鬻之患本在殷时则商亦仍熏鬻之旧未尝有鬼方之名也至周始名玁狁耳黄东发以鬼方为荆楚者是也盖高宗伐荆楚即是伐鬼方之事说见殷武正释
　　桑柔
　　【七章】赘毛氏训属盖以系属见其危也春秋公羊传襄公十六年防于溴梁大夫盟君若赘旒然何休注曰赘旒旗旒赘属之辞按此则赘是赘于其上有危意焉非赘即是危也
　　云汉
　　【一章】汉天河也曹氏曰或谓水气在天为云水象在天为汉或谓箕斗间为汉津云出汉津谓之云汉皆非也夫云合散不常汉则随天而转汉之在天似云而非云故曰云汉也雨者水之施也天将雨其兆先见于汉今按天河以有云为雨兆夜晴无云则天河明故曰昭囬昭囬非雨候也○牲郑氏谓三牲盖用特牲或大牢或少牢随其神之尊卑而用也按左传谓凡天灾有币无牲而此云靡爱斯牲者孔氏以为设文之意各有所主彼因日食大小而发言天之见异所以谴告人君只欲改过脩善故据正理用币于社以告请伐鼓于朝退以自责不宜用牲于社至于水旱荐至祷祀群神以祈福祥遏止灾沴者则不得不用牲也司徒荒政索鬼神谓祭祀之也盖偶有灾变则事小灾变荐臻则事大故其礼不同○圭璧礼神之玉也孔氏曰典瑞云四圭有邸以祀天两圭有邸以祀地祼圭有瓉以肆先王圭璧以祀日月星辰璋邸射以祀山川皆祭神所用言圭璧緫称又按大宗伯有苍璧礼天黄琮礼地青圭礼东方赤璋礼南方白琥礼西方璜礼北方之说是或一义也○寜何也集传毎有此训按华谷严氏曰诗多用寜字或训曽或曰犹偏或为愿辞不可执一但此章寜莫我听则取郑氏寜曽也之训下章寜丁我躬则取曹氏寜愿辞也之训二言句法相同而分为二解则不若集传训何之为愈耳
　　【五章】魃旱神孔氏曰神异经云南方有人长二三尺袒身而目在顶上行走如风名魃所见之国大旱赤地千里一名旱母盖是鬼魅之物
　　【七章】疚救荒尽力而至于病也盖统冡宰趣马师氏膳夫以及左右而言矣人人以救荒为急而于官职之崇卑体统之上下亦散漫而不暇纲维故曰散无友纪毛氏释趣马师氏膳夫左右之义嵗荒年谷不登则趣马不秣师氏弛其兵驰道不除祭事不县膳夫彻膳左右布而不脩大夫不食粱士饮食不乐此夲于曲礼其言互有不同而师氏弛兵膳夫彻膳之言曲礼所无孔氏亦谓其余不知所出也窃意诸臣之近王者杀礼节财固亦救荒所宜有之事但所以劝王脩徳以消天变者宜不止此耳况师氏与趣马膳夫皆周礼所有之官而师氏掌以媺诏王非掌王门之兵者而谓之弛兵集传因以师氏为掌以兵守王门者则并经文而误解矣其言虽可取而移经就传之失亦不可不正也
　　崧高
　　【一章】崧緫四岳而言也岳山之尊者毛氏曰崧高貌山大而高曰崧岳四岳也东岳岱南岳衡西岳华北岳恒尧之时姜氏为伯掌四岳之祀然尔雅释山有曰崧高为中岳则五岳也而云四岳者孔氏谓尧之建官立伯主四方之岳不主中岳故尧典每云咨四岳而不言五也窃意自山而言则有五岳自所主之四方而言则曰四岳观舜之巡狩止于四岳亦可见矣故此言崧高毛传不以为中岳而以为高貌孔氏以为此诗之意言维岳降神祐助姜氏姜氏不主崧高故知崧高维岳谓四岳也三山李氏曰申甫四岳之后安得指为中岳凡大而高者皆可名之曰崧○甫申皆国名详见王风扬之水正释夲四岳姜姓之子孙其初各有封国甫封于吕申封在宛但此云生甫及申指国名者不知其以二贤改封而名其国为甫申邪抑先已改名邪及考礼记孔子闲居引生甫及申之言郑氏注谓仲山甫及申伯也而此诗之笺则与毛传同孔氏谓郑之注礼在前未得毛诗传其说是矣且仲山甫者樊仲山甫也岂可与申伯同言于岳神所生哉
　　【五章】介圭大圭也尔雅曰圭大尺二寸谓之玠陈氏祥道曰王之大圭长三尺则尺有二寸所以锡诸侯者也诸侯之圭长不过九寸锡以尺有二寸使寳之而已窃意公之命圭为桓圭九寸比于侯伯之命圭各七寸者为独长此即所谓封圭朝觐防同见王及诸侯相见时之所执也不得用尺有二寸之介圭惟为州牧者则王以介圭锡之故申伯韩侯独有介圭也郑氏谓圭长尺二寸谓之介非诸侯之圭故以为寳诸侯之瑞圭自九寸而下其说是矣集传以介圭为诸侯之封圭则非矣
　　烝民
　　【一章】仲字山甫名毛传以为樊侯也孔氏谓樊即阳樊在东都畿内畿内无侯爵传称樊侯不知何据窃意纉戎祖考之言则似其先夲侯爵而世居辅相之职者樊即左传王赐晋文公樊邑也杜元凯注樊一名阳樊野王县西南有阳城野王夲河内今属懐庆府夹漈郑氏以为阳樊在济源东南三十八里济源南与河内相邻即其地也周平王东迁雒邑去阳樊不逺故以为畿内宣王之前则雒邑在河南樊在河北河北之地固诸侯之所封也韦昭谓食采于樊亦求其说而不得之辞耳未入畿内之时安得以为采邑而分授卿大夫哉
　　韩奕
</div>
    <div class="pagination">
<a href="诗说解颐_page40.html">上一页</a><span>...</span><a href="诗说解颐_page36.html">36</a><a href="诗说解颐_page37.html">37</a><a href="诗说解颐_page38.html">38</a><a href="诗说解颐_page39.html">39</a><a href="诗说解颐_page40.html">40</a><span class="current-page">41</span><a href="诗说解颐_page42.html">42</a><a href="诗说解颐_page42.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
