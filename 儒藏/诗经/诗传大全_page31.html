<!DOCTYPE html>
<html>
 <head>
  <meta charset="utf-8"/>
  <title>
   诗传大全 - 第 31 页/共 35 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   诗传大全 - 第 31 页/共 35 页
  </h1>
  <div class="content">
   ○无易【以豉反】由言无曰苟矣【此二句不用韵】莫扪【音门】朕舌言不可逝【叶音折与舌叶】矣无言不讐【叶市又反】无徳不报【叶蒲救反】惠于朋友【叶羽已反】庶民小子【叶奨里反】子孙绳绳万民靡不承
　　赋也易轻扪持逝去讐答承奉也○言不可轻易其言盖无人为我执持其舌者故言语由已易致差失常当执持不可放去也【庆源辅氏曰此章又承上章慎言之意而戒其言不可轻出而章末又言谨言之效以歆动之无易由言者戒其不可轻易也无曰苟矣者戒其不可苟发也至扵莫扪朕舌言不可逝矣其言愈切而其戒愈至也常咏此二句则知所以谨扵言语矣○华谷严氏曰由言者由己言之也】且天下之理无有言而不讐无有徳而不报者若尔能惠于朋友【孔氏曰朋友谓卿大夫等】庶民小子则子孙绳绳【华谷严氏曰绳绳如绳之牵连不絶也】而万民靡不承矣皆谨言之效也
　　○视尔友君子辑【音集】柔尔顔【叶鱼坚反】不遐有愆相【息亮反】在尔室尚不愧于屋漏无曰不显莫予云觏神之格【叶刚鹤反】思不可度【待洛反】思矧可射【音亦叶弋灼反】思
　　赋也辑和也遐何通愆过也尚庶防也屋漏室西北隅也【庐陵李氏曰曽子问谓之当室之白孙炎云当室之白日光所漏入也】觏见也格至度测矧况也射斁通厌也○言视尔友于君子之时和柔尔之顔色其戒惧之意常若自省曰岂不至扵有过乎盖常人之情其脩扵显者无不如此然视尔独居扵室之时亦当庶防不愧于屋漏然后可尔无曰此非明显之处而莫予见也当知鬼神之妙无物不体其至扵是有不可得而测者不显亦临犹惧有失况可厌射而不敬乎【庆源辅氏曰辑柔尔顔言其顔色之温柔也不遐有愆言其心思之警惧也有是心则有是顔此亦内外之符也常能如是则岂至扵有过失乎然人心撡则存舍则亾天理存亾只是敬肆之间湏当扵暗室屋漏之中不睹不闻之际常若十手所指十目所视兢兢业业之心不可有一息之间断方可若曰此非显明之处人莫予见也此心一萌则便间断矣所以如此者盖鬼神体物而不遗洋洋乎如在其上如在其左右其至也尚不可测度况可厌射之乎唯不敢有所厌斁则此心始无间断也○朱子曰相在尔室以下只是做存养工夫】此言不但脩之扵外又当戒谨恐惧乎其所不睹不闻也【庐陵彭氏曰视尔友君子以下以诚而交扵人脩之扵显也相在尔室以下以诚而对乎天慎之扵静也○东莱吕氏曰此章教以内外交脩也○叠山谢氏曰荘子云为不善扵显明之中者人得而非之为不善扵幽暗之中者鬼神得而责之君子无人非无鬼责亦此意也】子思子曰君子不动而敬不言而信【朱子曰君子之戒谨恐惧无时不然不待言动而后敬信也○北溪陈氏曰屋漏人迹不到之地湏是戒惧方无愧怍君子不待扵动而应事接物方始敬未接物之前已无非敬矣不待发言而后信实未发言之前本来真实无非信矣】又曰夫微之显诚之不可揜如此【北溪陈氏曰此理虽隐微而甚显以隂阳之往来屈伸皆是真实而无妄所以发见之不可揜如此】此正心诚意之极功而武公及之则亦圣贤之徒矣【安成刘氏曰不遐有愆者是省察之功所以遏人欲扵将萌即中庸之内省不疚而慎独之事也能慎独则意无不诚矣不愧屋漏者是存养之功所以存天理之本然即中庸之不睹不闻而戒惧之事也能戒惧则心无不正矣所谓正心诚意之极功者也盖由武公本亦圣贤之徒宜其所言合乎圣贤之道也】
　　○辟尔为徳俾臧俾嘉【叶居何反】淑慎尔止不愆于仪【叶牛何反】不僭不贼鲜【息浅反】不为则投我以桃报之以李彼童而角实虹【户工反】小子【叶奨里反】
　　赋也辟君也指武公也【安成刘氏曰此章之中首言辟者武公自君道言之也继言尔者自君臣亲宻言之也末言小子则公之谦词也】止容止也僭差贼害则法也无角曰童虹【讧同】溃乱也【华谷严氏曰虹谓幻惑也如蝃蝀不正之气暂见于天须臾散灭】○既戒以脩徳之事【东莱吕氏曰戒以君尔为徳俾臧俾嘉欲其尽君徳之善也淑慎尔止不愆于仪此诗以威仪为主故屡言之】而又言为徳而人法之犹投桃报李之必然也【庆源辅氏曰不僣则又言水无差谬不贼则又言永无亏损如是则鲜有不为人所法则者此必然之效也】彼谓不必脩徳而可以服人者是牛羊之童者而求其角也亦徒溃乱汝而已岂可得哉【黄氏曰武公极言君臣相应之机必即物理之易见者言之○丰城朱氏曰言尔为人君之徳当使无一事之不善无一事之不嘉容止之不可以不慎威仪之不可以不谨不僣则扵事无所差不贼则扵理无所害夫如是鲜不为民之则矣投桃报李言理之必有者以勉之也彼童而角言理之必无者以戒之也夫昧之以理之所无者将以溃乱汝也而岂可以莫之察乎】
　　○荏【而甚反】染【而渐反】柔木言缗之丝【叶新夷反】温温恭人维徳之基其维哲人告之话言顺徳之行【与言叶】其维愚人覆谓我僭【叶七寻反】民各有心
　　兴也荏染柔貌柔木柔忍【音刃】之木也缗纶也被之纶以为弓也【张子曰柔和之木乃弓之材温恭之人乃徳之质○庆源辅氏曰武公三以温柔为言无不柔嘉也辑柔尔顔也至此又明言温柔为进徳之基盖人才温柔则便是消磨了那客气消磨得客气则其徳方可进故明道谓义理与客气常相胜只看消长分数为君子小人之别消尽者为大贤而横渠亦言学者先湏去其客气惟温柔则可以进学○西山真氏曰温者和易之意筑室者以基为固脩身者以敬为本故此温温恭谨之人有立徳之基也首章验其徳之隅此章立其徳之基熟味其辞武公作圣之功扵是焉在】话言古之善言也覆犹反也僭不信也民各有心言人心不同愚智相越之逺也【东莱吕氏曰言人之质有美有恶故有可告语者有不可告语者】
　　○于【音乌】乎【音呼】小子【叶奨礼反】未知臧否【音鄙】匪手防之言示之事【叶上止反】匪面命之言提其耳借曰未知亦既抱子【同上】民之靡盈谁夙知而莫【音慕】成
　　赋也非徒手擕之也而又示之以事非徒面命之也而又提其耳所以喻之者详且切矣【华谷严氏曰曲礼云长者与之提携则两手奉长者之手负劔辟咡诏之注云倾头与语又云口耳之间曰咡是携手提耳皆长者教诲小子之常】假令言汝未有知识则汝既长大而抱子宜有知矣【庆源辅氏曰武公老矣而使人谓其小子可谓不自盈满矣只此便见其温柔之意言示之事谕之明也言提其耳告之切也告之者既明且切则宜有警矣而犹不知觉何哉借曰未有知识则亦既抱子矣况耄期之年乎则是宜有警也】人若不自盈满能受教戒则岂有既早知而反晚成者乎
　　○昊天孔昭【叶音灼】我生靡乐【音洛】视尔梦梦【莫公反】我心惨惨【当作懆七到反叶七各反】诲尔谆谆【之纯反】听我藐藐【美角反】匪用为教【叶入声】覆用为虐借曰未知亦聿既耄【叶音莫】
　　赋也梦梦不明乱意也惨惨忧貌谆谆详熟也藐藐忽略貌耄老也八十九十曰耄左史所谓年九十有五时也
　　○于乎小子【见章】上告尔旧止听用我谋庶无大悔【叶虎委反】天方艰难曰丧【息浪反】厥国【叶于逼反】取譬不逺昊天不忒【他得反】回遹【于橘反】其徳俾民大棘
　　赋也旧旧章也或曰久也止语词庶幸悔恨忒差遹僻棘急也○言天运方此艰难将防厥国矣我之取譬夫岂逺哉观天道祸福之不差忒则知之矣今汝乃回遹其徳而使民至扵困急则防厥国也必矣抑十二章三章章八句九章章十句
　　楚语左史倚相曰昔卫武公年数九十五矣犹箴儆扵国曰自卿以下至于师长士【西山真氏曰卿者执政之官师长官师之长士谓上中下士】苟在朝者无谓我老耄而舍我必恭恪扵朝夕以交戒我在舆有旅贲之规【周礼旅贲氏掌执戈盾夹车而趋车止则持轮】位宁有官师之典【国语注中庭之左右谓之位门屏之间谓之宁】倚几有诵训之谏【西山真氏曰诵训主诵书之官】居寝有【音薛】御之箴【西山真氏曰御谓近习也】临事有瞽史之道【西山真氏曰瞽史知天道者】宴居有师工之诵【西山真氏曰师工乐官】史不失书蒙不失诵以训御之扵是作懿戒以自儆及其没也谓之睿圣武公【西山真氏曰自卿以下无一人不使任箴规之职自在舆以下无一处不欲闻箴规之言犹且作抑诗使人诵之不离其侧如是而意不诚心不正者未之有也】韦昭曰懿读为抑即此篇也【朱子曰左史所云箴諌之词或即谓此诗耳】董氏曰侯包【庐陵罗氏曰包撰韩诗翼要十卷】言武公行年九十有五犹使人日诵是诗而不离【去声】扵其侧然则序说为刺厉王者误矣【庆源辅氏曰卫武公可谓老而好学不厌者也其所以至扵睿圣者盖本扵此一诗之中曲折次第唯笃志力行者当自知之未死之前誓当以此自警也○新安陈氏曰抑诗国语之说既明賔之初筵韩诗作饮酒悔过皆为有据矣但不知二雅王者事也何武公二诗独得入二雅乎○安成刘氏曰周之诸矦唯卫武公扵国风二雅皆有诗淇澳则见公之可美賔筵及此则见公之所脩固可以为圣贤之徒矣风有淇澳无可疑也賔筵一诗所以得入二雅者岂公作此二诗在扵为王朝卿士之日而二诗之体制音节又有合扵大小雅乎然而二诗但得列扵变雅则与先王雅乐亦自无相乱矣】
　　菀【音欝】彼桑柔【与刘忧叶篇内多放此】其下矦旬捋【力活反】采其刘瘼【音莫】此下民不殄心忧仓【初亮反】兄【与怳同】填【旧说古尘字】兮倬彼昊天【叶鐡因反】宁不我矜
　　比也菀茂旬徧刘残殄絶也仓兄与怆【音创】怳【音况】同悲闵之意也填未详旧说与陈尘同盖言久也或疑与瘨【音颠】字同为病之义但召旻篇内二字竝出又恐未然今姑阙之【新安胡氏曰填满也积也仓兄填兮言悲闵积满扵中之意】倬明貌○旧说此为芮伯刺厉王而作春秋传亦曰芮良夫之诗则其说是也【孔氏曰芮伯周同姓国杜预云芮国在冯翊临晋县则在西都之畿内也左氏引大风有隧以为芮良夫之诗】以桑为比者桑之为物其叶最盛然及其采之也一朝而尽无黄落之渐故取以比周之盛时如叶之茂其隂无所不徧至扵厉王肆行暴虐以败其成业王室忽焉凋弊如桑之既采民失其防而受其病故君子忧之不絶扵心悲悯之甚而至扵病遂号天而诉之也【安成刘氏曰呼天者亦无所归咎之意也后章言天之意皆然】
　　○四牡骙骙旟旐有翩【叶批賔反】乱生不夷靡国不泯【叶弥邻反】民靡有黎具祸以烬【叶咨辛反】于【音乌】乎【音呼】有哀【叶音依】国步斯频
　　赋也夷平泯灭黎黒也谓黒首也【临川王氏曰周曰黎民秦曰黔首黎则黔首之谓也民靡有黎则是黔首靡有孑遗也】具俱也烬灰烬也歩犹运也频急蹙也○厉王之乱天下征役不息故其民见其车马旌旗而厌苦之【庆源辅氏曰王者岂能无所征役但出扵不得已则民将恱而从之以忘其劳今也使人见其车马旌旗而厌苦若是则民不可得而用矣乱生不夷乱日生而无平定之期也无国不灭无民不烬则甚言之耳君子之哀则哀其国家运祚之急蹙也○丰城朱氏曰车马之盛旌旗之美一也而在正雅则为美在变雅则为怨者亦犹闻钟鼓管籥之音其欣欣喜色而相告者以其君能与民同乐也其疾首蹙额而相告者以其君不能与民同乐也身之所遇有劳逸之殊而心之所感有悲喜之异然则为人君者其可不以絜矩为心而与民同好恶也哉】自此至第四章皆征役者之怨辞也【安成刘氏曰皆芮伯述怨者之词也】
　　○国步蔑资天不我将【叶子两反】靡所止疑【鱼乞反叶如字】云徂何往君子实维秉心无竞【叶其两反】谁生厉阶【叶居奚反】至今为梗【古杏反叶古党反】
　　赋也蔑灭资咨将养也疑读如仪礼疑立之疑定也【仪礼士昏礼注曰疑立正立自定之貌】徂亦往也竞争厉怨梗病也【钱氏曰梗水上浮木壅水者断梗也】○言国将危亡天不我养居无所定徂无所往【三山李氏曰无所逃扵天地之间矣】然非君子之有争心也谁实为此祸阶使至今为病乎盖曰祸有根原其所从来也逺矣【庆源辅氏曰居无所定则无以自安也徂无所往则无以避患也凡为君子则其心自无所争耳然不知谁实为此厉阶而使至今为病乎此则指厉王言之也其辞婉矣】
　　○忧心慇慇念我土宇我生不辰逢天僤【都但反】怒【叶暖五反】自西徂东【叶音丁】靡所定处多我觏痻【武巾反】孔棘我圉赋也土乡宇居辰时僤厚觏见痻病棘急圉邉也或曰御也【郑氏曰御宼之事也】多矣我之见病也急矣我之在邉也【郑氏曰此士卒厌苦自伤之言○东莱吕氏曰一章至四章皆极言其乱也○庆源辅氏曰土宇谓乡里与室家也周在西故曰自西徂东前三章虽皆是征役者怨词然二章则言乱生不已而要其祸乱之终三章则言行止无定而原其祸乱之始四章则言多矣我之见病也急矣我之在邉也情益切而辞益哀矣】
　　○为谋为毖【叶音必】乱况斯削告尔忧恤诲尔序爵谁能执热逝不以濯其何能淑载胥及溺【叶奴学反】
　　赋也毖慎况滋也序爵辨别贤否之道也【三山李氏曰爵自有序上贤则加以上爵中贤则次之下贤则又次之苔小加大淫破义则失其序矣○曹氏曰外之公矦伯子男内之公卿大夫士皆爵也】执热手持热物也【朱子曰逝语词也】○苏氏曰王岂不谋且慎哉然而不得其道适所以长乱而自削耳故告之以其所当忧而诲之以序爵且曰谁能执热而不濯者贤者之能已乱犹濯之能解热耳不然则其何能善哉相与入扵陷溺而已【郑氏曰我语汝以天下之忧教汝以次序贤能之爵其为之当如手执热物之用濯谓治国之道当用贤者】
　　○如彼遡风【叶孚音反】亦孔之僾【音爱】民有肃心荓【普耕反】云不逮好【呼报反】是稼穑力民代食稼穑维寳代食维好赋也遡乡【音向】僾唈【乌合反○孔氏曰呜唈短气也】肃进荓使也○苏氏曰君子视厉王之乱闷然如遡风之人唈而不能息【孔氏曰风唈人气故不能喘息】虽有欲进之心皆使之曰世乱矣非吾所能及也扵是退而稼穑尽其筋力与民同事以代禄食而已当是时也仕进之忧甚扵稼穑之劳故曰稼穑维寳代食维好言虽劳而无患也
　　○天降丧【息浪反】乱灭我立王降此蟊贼稼穑卒痒【音羊】哀恫【音通】中国具赘【之芮反】卒荒靡有旅力以念穹苍
　　赋也恫痛具俱也赘属【音烛】也言危也春秋传曰君若缀旒然与此赘同【春秋公羊传襄公十六年会于溴梁大夫盟君若赘旒然注旒旗旒赘系属之辞溴音扄入声】卒尽荒虚也旅与膂同穹苍天也穹言其形苍言其色○言天降丧乱固已灭我所立之王矣又降此蟊贼则我之稼穑又病而不得以代食矣哀此中国皆危尽荒是以危困之极无力以念天祸也【丰城朱氏曰上章言稼穑以代禄食则朝廷虽不可以留田野犹可得而处也今日降此蟊贼稼穑卒痒则中国之皆危无可安之所矣中国之尽荒无可食之资矣所以危困之极无力以念天祸也】此诗之作不知的在何时其言灭我立王则疑在共和之后也【庐陵罗氏曰厉王三十七年国人畔袭王出奔彘召公周公二相行政号曰共和○三山李氏曰太子静匿召穆公家国人围之召公乃以其子代太子太子卒得脱穆公乃与周公行政谓之共和共和十四年厉王死扵彘乃立太子静是为宣王○安成刘氏曰此诗果作扵共和之时则厉王尚在故诗人得以追叙其事而刺之也】
　　○维此惠君民人所瞻【叶侧姜反】秉心宣犹考慎其相【息亮反叶平声】维彼不顺自独俾臧自有肺肠俾民卒狂
　　赋也惠顺也顺扵义理也宣徧犹谋相辅狂惑也○言彼顺理之君所以为民所尊仰者以其能秉持其心周徧谋度考择其辅相必众以为贤而后用之彼不顺理之君则自以为善而不考众谋自有私见而不通众志所以使民惑至扵狂乱也【丰城朱氏曰秉心宣犹言其存心之公也考慎其相言其用人之当也彼顺理之君其扵择相也必众以为可而后用之众以为否而后退之惟从乎众论之公而不间以一己之私此所以为民所瞻也彼不顺理之君则是其所是而不复察众谋之臧否好其所好而不复审众志之从违其使民惑而至扵狂乱也厥有由矣】
　　○瞻彼中林甡甡【所巾反】其鹿朋友已谮【子念反叶子林反】不胥以谷人亦有言进退维谷
　　兴也甡甡众多竝行之貌谮不信也胥相谷善谷穷也言朋友相谮不能相善曽鹿之不如也【曹氏曰不如鹿性善群得食则相呼而共之虑患则环居以御之也】○言上无明君下有恶俗是以进退皆穷也【东莱吕氏曰此言君暗扵上俗毁扵下自伤处斯世之难也○庆源辅氏曰朋友既相谮毁则不复相与以善也上无明君则人伦攸斁故朋友道絶此所以进退皆穷也】
　　○维此圣人瞻言百里维彼愚人覆狂以喜匪言不能胡斯畏忌【叶巨已反】
　　赋也圣人炳于几先所视而言者无逺而不察愚人不知祸之将至而反狂以喜今用事者盖如此我非不能言也如此畏忌何哉言王暴虐人不敢谏也【庆源辅氏曰圣人明睿所照物无遁情故其所视所言无逺不察愚人则安危利灾行倒曵不惟不觉而更狂以喜我非愚也扵此岂不能一言哉但无如此畏忌何耳○华谷严氏曰厉王得卫巫使监谤者以告则杀之国人莫敢言道路以目王喜告召公曰吾能弭谤矣召公曰是障之也防民之口甚扵防川川壅而溃伤人必多民亦如之是故为川者决之使导为民者宣之使言故天子听政使公卿至扵列士献诗瞽献典史献书师箴瞍赋蒙诵百工谏庶人传语近臣尽规亲戚补察瞽史教诲耆艾脩之而后王斟酌焉是以事行而不悖王不听扵是国人莫敢出言】
　　○维此良人弗求弗廸【叶徒沃反】维彼忍心是顾是复【房六反】民之贪乱宁为荼毒
　　赋也廸进也忍残忍也顾念复重也荼苦菜也味苦气辛能杀物故谓之荼毒也○言不求善人而进用之其所顾念重复而不已者乃忍心不仁之人【丰城朱氏曰良人者国之寳也则弃之而如遗忍心者国之贼也则念之而不已】民不堪命所以肆行贪乱而安为荼毒也【东莱吕氏曰言王弃君子而厚小人民不堪命而王不知也○庆源辅氏曰上章之圣人愚人乃泛言之以刺厉王耳此章之良人忍心则指当时士大夫言也】
　　○大风有隧【音遂】有空大谷维此良人作为式谷维彼不顺征以中垢【古口反叶居六反】
　　兴也隧道式用谷善也征以中垢未详其义或曰征行也中隐暗也垢污秽也○大风之行有隧葢多出扵空谷之中以兴下文君子小人所行亦各有道耳【庆源辅氏曰此章以风之行有道以兴君子小人之所行亦各有道也作起也良人则起而为者皆用善道不顺则违道悖理之人也其所行者唯以隐暗汚秽而已大抵君子之所为必光明小人之所为必隐暗君子之所行必髙洁小人之所行必污秽光明髙洁即所谓善道也】
　　○大风有隧贪人败类听言则对诵言如醉匪用其良覆俾我悖【叶蒲寐反】
　　兴也败类犹言圮【音痞】族也【九峯蔡氏曰圮败族类也言与众不和伤人害物也】王使贪人为政我以其或能听我之言而对之然亦知其不能听也故诵言而中心如醉由王不用善人而反使我至此悖眊【音冒】也【庆源辅氏曰上章以上两句兴下四句此章则以上一句兴下一句耳大风则有隧矣贪人则败类矣听言则对四句集传以为一串说都载在下句我字上】厉王说【音恱】荣夷公芮良夫曰王室其将卑乎夫荣公好【去声】专利而不备大难【去声】夫利百物之所生也天地之所载也而或专之其害多矣此诗所谓贪人其荣公也与芮伯之忧非一日矣【丰城朱氏曰厉王之恶极矣而一言以蔽之曰贪日暴而已惟贪也故所用皆聚敛之臣惟暴也故所用皆暴虐之臣此诗所谓维彼忍心是顾是复则其用暴虐之证也所谓贪人败类职盗为寇则其用聚敛之证也荡诗言曽是彊御即忍心之谓曽是掊克即贪人之谓贪人用则必至扵竭人之财暴人用则必至扵竭人之力民财竭而愁怨之声作民力竭而谤讟之患起而后国随以亡则君子之忧捋何时而息哉】
　　○嗟尔朋友予岂不知而作如彼飞虫时亦弋获【叶胡郭反】既之隂【于鸩反】女【音汝】反予来赫【叶黒各反】
　　赋也如彼飞虫时亦弋获言己之言或亦有中犹曰千虑而一得也之往隂覆也赫威怒之貌我以言告女是往隂覆扵女女反来加赫然之怒扵己也张子曰既往宻告扵女反谓我来恐动也亦通【安成刘氏曰释文阴或音如字赫云亦作吓音暇荘子云以梁国吓我是也张子之说盖用释文二字之意】
　　○民之罔极职凉善背【叶必墨反】为民不利如云不克民之回遹职竞用力
　　赋也职专也凉义未详传曰凉薄也郑读作谅信也疑郑说为得之善背工为反覆也克胜也回遹邪僻也○言民之所以贪乱而不知所止者专由此人名为直谅而实善背又为民所不利之事如恐不胜而力为之也又言民之所以邪僻者亦由此辈专竞用力而然也反覆其言所以深恶之也
　　○民之未戾职盗为寇凉曰不可覆背善詈【力智反】虽曰匪予既作尔歌【叶韵未详】
　　赋也戾定也民之所以未定者由有盗臣为之寇也盖其为信也亦以小人为不可矣及其反背也则又工为恶言以詈君子是其色厉内荏【音稔】真可谓穿窬之盗矣然其人又自文【音问】饰以为此非我言也则我已作尔歌矣言得其情且事已着明不可揜覆也桑柔十六章八章章八句八章章六句【新安王氏曰风雅未有如此诗十六章者其言反覆不已而有伦次大意在扵刺王用小人一章言其无以庇民二章言其征役不息三四章皆言其乱离五章告以救乱六章言仕扵朝则有祸六章言退处田野亦不能安存八章刺其独用小人九章并刺在位之不善十章十一章以圣愚善恶相对言之所以刺愚人不能逺虑忍人不可信用也十二章言民之不善十三章言王之不善皆由在位之不贤也十四章至十六章则皆规讽其僚友之词也】
　　倬彼云汉昭回于天【叶铁因反】王曰于【音乌】乎【音呼】何辜今之人天降防【息浪反】乱饥馑荐【在甸反】臻靡神不举靡爱斯牲【叶桑经反】圭璧既卒宁莫我听【吐丁反】
　　赋也云汉天河也昭光回转也言其光随天而转也【曹氏曰汉在天似云非云故曰云汉也汉者水之精而雨皆水之施也天将雨其兆先见扵汉故闵雨则望云汉而占之也天汉起扵东方经尾箕之间是为汉津委蛇向西南行至七星南而没此其回旋之度也】荐荐通重也臻至也靡神不举所谓国有凶荒则索鬼神而祭之也【孔氏曰求废祀而脩之也】圭璧礼神之玉也【孔氏曰春官大宗伯以苍璧礼天黄琮礼地以青圭礼东方赤璋礼南方白琥礼西方璜礼北方典瑞云四圭有邸以祀天两圭有邸以祀地祼圭有瓒以祀先王圭璧以祀日月星辰璋邸射以祀山川皆祭神所用言圭璧总称】卒尽【庐陵罗氏曰牲用不可尽故言无爱圭璧少而易竭故言既尽】宁犹何也○旧说以为宣王承厉王之烈【暴虐也】内有拨乱之志【拨治也】遇烖而惧侧身脩行欲销去【上声】之天下喜扵王化复【扶又反】行百姓见忧【孔氏曰侧者反侧也忧不自安故处身反侧也王之忧旱正为百姓是天下百姓见被忧矜○朱子曰百姓见忧见忧恤扵王也】故仍叔作此诗以美之【孔氏曰仍氏叔字春秋桓公五年天王使仍叔之子来聘上距宣王之崩七十余年至其初则百余也春秋之世晋知氏世称伯赵氏世称孟仍氏或亦世称】言云汉者夜晴则天河明故述王仰诉扵天之词如此也【曹氏曰云汉昭回则其非雨之候可知矣○临川王氏曰瞻卬昊天不见雨候扵是伤叹人之无辜而遇此防乱饥馑也○叠山谢氏曰桑柔以稼穑卒痒为天降防乱云汉以饥馑荐臻为天降防乱王以民为天民以食为天民无食皆可言天降防乱也古人之重民食如此○丰城朱氏曰王曰于乎何辜今之人此哀矜恻怛不能自己之诚而能消烖弭祸之本也靡神不举言扵神无不求也靡爱斯牲言扵牲无所爱也圭璧既卒言羣祀徧举而扵玉无所吝也而何为其莫我听乎】
　　○旱既大【音泰】甚蕴隆虫虫不殄禋祀自郊徂宫上下奠瘗靡神不宗后稷不克上帝不临【叶力中反】耗斁【丁故反】下土宁丁我躬
　　赋也蕴蓄隆盛也虫虫热气也【曹氏曰蕴者阳气之蓄积也隆者阳气之骄亢也虫虫者欝积骄亢之气熏炙而病人者也○濮氏曰虫与爞同旱热熏人】殄絶也郊祀天地也宫宗庙也上祭天下祭地奠其礼瘗其物【临川王氏曰天神地只人鬼内外上下无不禋祀矣○孔氏曰奠谓置之扵地瘗谓埋之扵地礼与物皆谓礼神之物酒食牲玉之属也天言奠其礼地言瘗其物互以相通○濮氏曰祭毕凡币帛祀册之属燎而瘗之】宗尊也【刘氏曰前曰靡神不举则秩而祭之后曰靡神不宗则尊而事之】克胜也言后稷欲救此旱灾而不能胜也临享也稷以亲言帝以尊言也【曹氏曰宫之神莫亲于后稷固肯临我而其力不足以胜旱灾郊之神莫尊扵上帝其力能胜旱灾而不肯临我○庆源辅氏曰先郊后宫先尊而后亲也上下先天而后地也靡神不宗徧举所祭之鬼神也前言举举其礼此言宗极其尊后稷不克上帝不临先亲而后尊也不言地及他鬼神者举尊亲以该之也】斁败丁当也何以当我之身而有是灾也或曰与其耗斁下土宁使灾害当我身也亦通
　　○旱既大甚则不可推【吐雷反】兢兢业业如霆如雷周余黎民靡有孑遗【叶夷回反下同】昊天上帝则不我遗胡不相畏先祖于摧【在雷反】
　　赋也推去也兢兢恐也业业危也如霆如雷言畏之甚也孑无右臂貌遗余也言大乱之后周之余民无复有半身之遗者【孟子曰说诗者不以文害辞不以辞害志以意逆志是为得之如以辞而已矣云汉之诗曰周余黎民靡有了遗信斯言也是周无遗民也朱子曰若但以其辞而已则如云汉所言是周之民真无遣种矣惟以意逆志则知作诗者之志在扵忧旱而非真无遗民也】而上天又降旱灾使我亦不见遗摧灭也言先祖之祀将自此而灭也【丰城朱氏曰靡有孑遗则其民之不可保也则不我遗则其身之不可保也先祖于摧则其宗社之不可保也】
　　○旱既大甚则不可沮【在吕反】赫赫炎炎云我无所大命近止靡瞻靡顾【叶果五反】羣公先正则不我助【叶牀所反】父母先祖胡宁忍予【叶演女反】
　　赋也沮止也赫赫旱气也炎炎热气也无所无所容也大命近止死将至也瞻仰顾望也羣公先正月令所谓雩祀百辟卿士之有益扵民者以祈谷实者也【孔氏曰正者长也先世为官之长月令注云百辟卿士古之上公以下勾龙后稷之类也】扵羣公先正但言其不见助至父母先祖则以恩望之矣所谓垂涕泣而道之也【庆源辅氏曰上章兢兢业业如霆如雷者言我心极扵危惧而天怒未之息也此章赫赫炎炎云我无所者言天旱方甚未已而我身无所容也大命近止即上章所谓则不我遗也靡瞻靡顾言天不覆佑而无所瞻仰顾望也羣公先正则不我助父母先祖胡宁忍予所以望之者各有轻重之不同也○安成刘氏曰忍之一辞可见望之以恩之意】
　　○旱既大甚涤涤【徒歴反】山川【叶枢沦反】旱魃【蒲末反】为虐如惔【音谈】如焚【叶符匀反】我心惮暑忧心如熏羣公先正则不我闻【叶微匀反】昊天上帝宁俾我遯【叶徒匀反】
　　赋也涤涤言山无木川无水如涤而除之也魃旱神也【孔氏曰神异经云南方有人长二三尺袒身而目在顶上走行如风名魃所见之国大旱一名旱母盖是鬼魅之物】惔燎之也惮劳也畏也熏灼遯逃也言天又不肯使我得逃遯而去也
　　○旱既大甚黾勉畏去胡宁瘨【都田反】我以旱防【七感反】不知其故祈年孔夙方社不莫【音慕】昊天上帝则不我虞【叶元具反】敬恭明神宜无悔怒
　　赋也黾勉畏去出无所之也瘨病防曽也祈年孟春祈谷于上帝孟冬祈来年扵天宗是也方祭四方也社祭土神也【曹氏曰月令祈谷注云谓以上辛郊祀天也天宗注云谓日月星辰也夫自去嵗之孟冬已祈今嵗之丰稔可谓夙矣○叠山谢氏曰古之圣王无一日不为民虑稼之方纳预祈来年扵天宗农之始耕先祈谷扵上帝春祈社稷已愿百谷之坚实秋报社稷又愿嗣嵗之丰登所谓孔夙不莫也】虞度悔恨也言天曽不度我之心如我之敬事明神宜可以无恨怒也【庆源辅氏曰言欲去则出无所之故复黾勉而不敢去也苏氏以畏为不敢甚当胡宁瘨我以旱憯不知其故祈年则孔夙方社则不莫皆自反之辞也我虽自反如此而天则不我虞度也然我之敬恭明神不敢少怠则明神宜亦无所恨怒也】
　　○旱既大甚散无友纪鞫【居六反】哉庶正疚哉宰【叶奨里反】趣【七口反】马师氏膳夫左右【叶羽已反】靡人不周无不能止瞻卬【音仰】昊天云如何里
　　赋也友纪犹言纲纪也【孔氏曰散无友纪者由困扵饥不能如常相纪故谓之散】或曰友疑作有鞫穷也庶正众官之长也疚病也冡宰又众长之长也趣马掌马之官师氏掌以兵守王门者膳夫掌食之官也嵗凶年谷不登【孔氏曰四时一终曰嵗取嵗星行一次也年取谷一熟也嵗凶谓此嵗凶也年谷不登谓此年之谷不成熟也】则趣马不秣【孔氏曰不以粟秣养其马】师氏弛其兵【孔氏曰弛废其兵不用】驰道不除【去声○朱子曰秦汉谓天子所行之道为驰道○孔氏曰所驱驰之大道不使人除治之】祭事不县【音悬○孔氏曰祭祀不悬其乐】膳夫彻膳【孔氏曰减彻王之膳食】左右布而不脩【孔氏曰左右之官布列扵位不令有所脩造】大夫不食粱士饮酒不乐【孔氏曰凡此皆当先有成文故毛传引以明凶年之礼○郑氏曰以上皆自为贬损忧民也】周救也无不能止言诸臣无有一人不周救百姓者无有自言不能而遂止不为也里忧也【东莱吕氏曰释文云里本作防尔雅作俚释诂云悝忧也】与汉书无俚之俚同赖之意也【庆源辅氏曰瞻卬昊天云如何里盖又呼天而防之言其为我之忧何也此亦人穷则反本之意○安成刘氏曰孟子稽大不理扵口集注训頼亦引季布传无俚之俚为证然则里理俚盖通用】
　　○瞻卬昊天有嘒【呼惠反】其星大夫君子昭假【音格】无赢【音盈】大命近止无弃尔成何求为【于伪反】我以戾庶正【叶诸盈反】瞻卬昊天曷惠其宁
　　赋也嘒明貌昭明假至也○久旱而仰天以望雨则有嘒然之明星未有雨徴也然羣臣竭其精诚而助王以昭假于天者已无余矣虽今死亡将近而不可以弃其前功当益求所以昭假者而脩之固非求为我之一身而已乃所以定众正也【眉山苏氏曰未有民不宁而庶官定者也】扵是语终又仰天而诉之曰果何时而惠我以安宁乎张子曰不敢斥言雨者畏惧之甚且不敢必云尔【丰城朱氏曰姑言有嘒其星叹其雨之不可必终言曷惠其宁幸其雨之或可必上言大命近止靡瞻靡顾求其助扵神此言大命近止无弃尔成尽其责扵己惟其责之在己者不可以不尽故当益求所以昭假者而脩之凡若此者非以为一人也固以定众志也余读是诗见宣王有事天之敬有事神之诚有恤民之仁】
　　云汉八章章十句【段氏曰李氏云宣王之旱告扵上天又告扵父母先祖又告扵百官以见情之切念之深矣○三山李氏曰春秋传宋大水公子御说对鲁数语耳而臧孙逹曰是宜为君有恤民之心宣王之忧民如此而不中兴乎○东莱吕氏曰宣王小雅始扵六月言其功也大雅姑扵云汉言其心也无是心安有是功哉】
　　崧【息中反】髙维岳骏【音峻】极于天【叶鐡因反】维岳降神生甫及申维申及甫维周之翰【叶胡于反】四国于蕃【叶分邅反】四方于宣赋也山大而髙曰崧岳山之尊者东岱南霍西华【胡化反】北恒是也【尔雅注曰岱宗大山也霍即天柱山潜水所出华华隂山恒常山也】骏大也甫甫侯也即穆王时作吕刑者【孔氏曰孔安国云吕侯后为甫侯故诗及礼记作甫尚书与外传作吕○三山休氏曰吕与甫犹荆与楚商与殷】或曰此是宣王时人而作吕刑者之子孙也【东莱吕氏曰甫申意者皆宣王时贤诸矦同有功扵王室者甫虽不见扵经以文意考之盖当如此郑氏乃逺取甫矦殆非也】申申伯也皆姜姓之国也【三山李氏曰申矦爵以其为方伯故谓之申伯○朱子曰南阳有申城申伯国也甫矦未知其国所在】翰榦蕃蔽也○宣王之舅申伯出封于谢而尹吉甫作诗以送之言岳山髙大而降其神灵和气以生甫侯申伯实能为周之桢榦屏蔽而宣其徳泽扵天下也【孔氏曰此诗送申伯而及甫侯者美其上世俱出四岳故连言之】盖申伯之先神农之后为唐虞四岳总领方岳诸矦而奉岳神之祭能脩其职岳神享之故此诗推本申伯之所以生以为岳降神而为之也【黄氏曰惟岳降神乃诗人形容之辞以见上天兴周之意不必泥其有无也○庆源辅氏曰申伯甫侯皆四岳之子孙也而为周室之世臣今申伯又以元舅之尊而出封于谢功业之盛富贵之极是岂无自而然哉故吉甫作诗以送之而推本其所以生者以为岳降神而然也其防深矣】
　　○亹亹申伯王缵【祖管反】之事于邑于谢南国是式【叶失吏反】王命召伯【叶逋莫反】定申伯之宅【叶逹各反】登是南邦【叶卜工反】世执其功
　　赋也亹亹强【上声】勉之貌【朱子曰与亹亹文王者异矣】缵继也使之继其先世之事也【庆源辅氏曰申伯之亹亹乃大禹孜孜之心也唯其有是心故王使之继其先世之事】邑国都之处也谢在今邓州南阳县周之南土也【南阳县今属南阳府河南○曹氏曰汉地理志南阳宛县有申伯国棘阳县东北百里有谢城其地盖相近申伯先封于申宣王使绍封于谢也】式使诸矦以为法也【孔氏曰申伯之贤当使南国法之】召伯召穆公虎也登成也世执其功言使申伯后世常守其功也【庐陵彭氏曰申伯之先已为诸矦故王使继其事而邑于谢式于南邦此加地进律之赏也故曰登是南邦世执其功子子孙孙与国咸休也】或曰大封之礼召公之世职也【孔氏曰王肃云召公司空主缮治营筑城郭召伯所主其事也○华谷严氏曰次章述封谢也○安成刘氏曰如或说则此章前四句述王褒封申伯之事后四句述王命穆公为申伯定邑居常守康公之职也】
　　○王命申伯式是南邦【叶卜功反】因是谢人以作尔庸王命召伯彻申伯土田【叶地因反】王命傅御迁其私人
　　赋也庸城也言因谢邑之人而为国也【释文曰庸亦作墉】郑氏曰庸功也为国以起其功也彻定其经界正其赋税也【钱氏曰厉王后彻法渐壊故使召伯正之○叠山谢氏曰由汉以来功臣赐田地者多矣未闻天子命元勲重徳董其事者定申伯宅彻申伯土田皆曰王命召伯盖申伯必有非常之功为天下所敬仰者惜乎经史所不载也】傅御申伯家臣之长也私人家人迁使就国也【庆源辅氏曰庸恐只是言城定居宅作城郭彻土田王皆使召伯先营之居宅定然后筑城郭城郭立然后彻土田观下章有俶其城则城亦召伯为之也王命傅御迁其私人者申伯为卿大夫时盖必有家臣今出封于谢不敢自与之徃之故王命其家臣之长使迁之○丰城朱氏曰彻土田王者之大法故以命之大臣迁私人王者之私恩故以命之傅御则王之所以待申伯者厚矣】汉明帝送侯印与东平王苍诸子而以手诏赐其国中傅葢古制如此【汉东平玉苍来朝归帝乃遣使手诏赐东平国中传曰今送列侯印十二枚诸王子年五嵗以上能趍拜者皆令带之】
　　○申伯之功召伯是营有俶【尺叔反】其城寝庙既成既成藐藐王锡申伯【叶逋各反】四牡蹻蹻【渠畧反】钩膺濯濯
　　赋也俶始作也藐藐深貌蹻蹻壮貌濯濯光明貌【庆源辅氏曰申伯之功召伯是营言凡申伯之功皆召伯所营也有俶其城者言城则始作若寝庙则先居宅而成之矣召公既迄事而告王故王锡申伯以车马而使之就国也】
　　○王遣申伯路车乘【绳证反】马【叶满补反】我图尔居莫如南土锡尔介圭以作尔寳【叶音补】往近【郑音记按説文从辵从丌今从斤误】王舅南土是保【叶音补】
　　赋也介圭诸矦之封圭也【东莱吕氏曰韩奕云以其介圭入觐于王则是诸矦之瑞圭介之为言大也非周官之介圭也○郑氏曰圭长尺二寸谓之介非诸矦之圭故以为寳】近辞也【朱子曰读如彼己之子之已○安成刘氏曰王篇注□行也○华谷严氏曰五章述遣之也○庆源辅氏曰此章言王遣申伯之有礼也路车乘马所以终上章之意我图尔居莫如南土非苟封之谢也锡尔介圭以作尔寳非苟与之圭也往近王舅南土是保欲其保障此南土也】
　　○申伯信迈王饯【浅贱反】于郿【芒悲反】申伯还南谢于诚归王命召伯彻申伯土疆以峙【直里反】其粻【音张】式遄【市専反】其行【叶户郎反】
　　赋也郿在今鳯翔府郿县【今陜西】在镐京之西岐周之东而申在镐京之东南时王在岐周故饯于郿也【孔氏曰自镐适申则涂不经郿时宣王盖省视岐周故饯之扵郿既饯还经扵镐而后适申也】言信迈诚归以见王之数【音朔】留疑扵行之不果故也【孔氏曰谢于诚归古人语多倒】峙积粻粮遄速也召伯之营谢也则已敛其税赋积其糇粮使庐市有止宿之委【去声】积【音恣】故能使申伯无留行也【东莱吕氏曰是诗载封申伯如迁其私人以峙其粻莫不曲尽宣王之待元舅其恩意周浃综理微宻如此○华谷严氏曰六章述申伯往谢也○庆源辅氏曰此章言王饯申伯之诚意也王先使召伯为之定居宅作城郭以成其国彻土田迁私人以分其业终又敛赋税积糇粮而后申伯之行无道路留滞之虞扵是以礼饯之则王之待申伯者可谓至矣】
　　○申伯畨畨【音波叶分邅反】既入于谢徒御啴啴【吐丹反】周邦咸喜戎有良翰【叶胡干反】不显申伯王之元舅文武是宪【叶虚言反】赋也畨畨武勇貌啴啴众盛也戎女也申伯既入于谢周人皆以为喜而相谓曰汝今有良翰矣元长宪法也言文武之士皆以申伯为法也或曰申伯能以文王武王为法也【庆源辅氏曰不显申伯言申伯之甚显也亲则为王之元舅贤则为文武之士之法则始言畨畨但见其武故终则并文言之○南丰曽氏曰此章所谓文武后章所谓柔惠且直辞异而实同皆美其全徳耳○华谷严氏曰七章述申伯至谢此方送行而豫道其事也】
　　○申伯之徳柔惠且直揉【汝又反】此万邦闻【音问】于四国【叶于逼反】吉甫作诵其诗孔硕其风肆好以赠申伯
　　赋也揉治也吉甫尹吉甫周之卿士【孔氏曰吉甫之先尝为尹官因氏焉】诵工师所诵之词也【孔氏曰诗者工师乐人诵之以为乐曲】硕大风声肆遂也【叠山谢氏曰此雅也正言其事形容宣王眷遇申伯之意有风人之体故曰风○庆源辅氏曰柔惠柔徳之善也直刚徳之善也其徳刚柔相济文武兼资故能治万邦而名闻着于四方之矦国此尹吉甫之诗所以不容不作也】
　　崧髙八章章八句【华谷严氏曰此诗多申复之辞既曰王命召伯定申伯之宅又曰申伯之功召伯是营既曰南国是式又曰式是南邦既曰于邑于谢又曰因是谢人既曰王命召伯彻申伯土田又曰王命召伯彻申伯土疆既曰谢于诚归又曰既入于谢既曰登是南邦又曰南土是保既曰四牡蹻蹻钩膺濯濯又曰路车乘马每事申言之寓丁宁郑重之意自是一体难以一一穿凿分别也○问崧髙烝民二诗皆是遣大臣出为诸矦筑城朱子曰此也晓不得封诸矦固是大事看黍苖诗当初召伯带领许多车徒人马去也自劳攘○新安胡氏曰崧髙与黍苖相表里黍苖不过述召伯营谢之功崧髙则尹吉甫送申伯虽美申伯多述王命故雅有大小不同也】
　　天生烝民有物有则民之秉彝【音夷】好【呼报反】是懿徳天监有周昭假【音格】于下【叶后五反】保兹天子生仲山甫
　　赋也烝众则法秉执彝常懿美监视昭明假至保佑也仲山甫樊侯之字也【孔氏曰周语称樊仲山甫谏宣王是山甫为樊国之君也樊邑在东都畿内】○宣王命樊侯仲山甫筑城于齐而尹吉甫作诗以送之言天生众民有是物必有是则葢自百骸九窍【苦吊反】五脏而逹之君臣父子夫妇长防朋友无非物也而莫不有法焉如视之明听之聪貌之恭言之顺君臣有义父子有亲之类是也是乃民所执之常性故其情无不好此美徳者【朱子曰天之生此物必有个当然之则故民执之以为常道所以无不好此懿徳者物物有则止扵仁君之则也止扵敬臣之则也视逺惟明目之则也听徳惟聪耳之则也从作乂言之则也恭作肃貌之则也四肢百骸万物万事莫不各有当然之则○西山真氏曰盈天地之间莫非物也人亦物也事亦物也有此物则具此理是所谓则也则者凖则之谓一定而不可易也彝而言秉者浑然一理具扵吾心不可移夺若秉执然为其有此故扵美徳无不知好之者仁义忠孝所谓美徳也人无贤愚莫不好之也】而况天之监视有周能以昭明之徳感格于下故保祐之而为之生此贤佐曰仲山甫焉【庆源辅氏曰天祐人君莫先扵生贤佐莫切于生贤子孙】则所以钟其秀气而全其美徳者又非特如凡民而已也【华谷严氏曰民皆秉此常性故皆好此懿徳扵均禀同赋之中而有贤者独钟气之粹焉是以关扵国家盛衰之数而非偶然也○丰城朱氏曰天监有周谓上天之明命有以视扵下也昭假于下谓宣王之明徳有以格于天也惟天子有昭明之徳格于天而天有保佑之命故贤佐钟粹美之徳其天性之本善者虽贤愚之所同而气禀之独厚者乃贤哲之所以异扵人也】昔孔子读诗至此而赞之曰为此诗者其知道乎故有物必有则民之秉彝也故好是懿徳而孟子引之以证性善之说其防深矣读者其致思焉【觉轩蔡氏曰天命所赋谓之则人性所禀谓之彝存扵心而有所得者谓之徳其实一而已矣孔子又加一必字扵有则之上加一故字扵好字之上其防愈明矣孟子举此诗盖谓秉彝好徳心之所好处即是性之发动处就性初发动处指出以示人方见得此性之本善○山杨氏曰孟子所引诗扵其本文加四字而已而诗语自分明今之说诗者殊不知此○庆源辅氏曰首四句尹吉甫亦是平说将下来而包涵至大义味渊永使孔子读之而赞其知道而孟子又引以为性善之证其防深矣所谓有徳者之言也宣王之臣有尹吉甫之学问文章以宣扬道逹上下之情有仲山甫之才徳功业以辅賛弥缝宣劳内外则其致中兴也宜哉○定宇陈氏曰天之生人气以成形理亦赋焉气之成形者物也理之成形者则也自性之确然有定者言之谓之则自性之秩然有常者言之谓之彝自其行道而得此性理扵心者言之谓之徳好以情言也惟其有此徳是以秉此彝惟其性秉此彝是以情好此徳情之所发好善如此则性之本善可知矣此言赋受性情至精至微之理三百篇第一义也】
　　○仲山甫之徳柔嘉维则令仪令色小心翼翼古训是式威仪是力天子是若明命使赋【叶韵若赋未详】
　　赋也嘉美令善也仪威仪也色顔色也翼翼恭敬貌古训先王之遗典也式法力勉若顺赋布也○东莱吕氏曰柔嘉维则不过其则也过其则斯为弱不得谓之柔嘉矣令仪令色小心翼翼言其表里柔嘉也古训是式威仪是力言其学问进脩也天子是若明命使赋言其发而措之事业也此章葢备举仲山甫之徳【庆源辅氏曰令仪令色柔嘉之发于外也小心翼翼柔嘉之存于内也古训是式学问之不忘也威仪是力进脩之不怠也其措之事业则上以承顺乎天子下以布宣乎王命是皆柔嘉之徳致然也○问五章云柔亦不茹刚亦不吐言仲山甫之徳刚柔不偏也而二章首举仲山甫之徳独以柔嘉维则蔽之崧髙称申伯畨畨终论其徳亦曰柔惠且直然则入徳之方其可知矣朱子曰如此则乾卦不用得了人之资禀自有柔徳胜者自有刚徳胜者如范文正富郑公軰是以刚徳胜如范忠宣范淳夫赵清献苏子容辈是以柔徳胜只是他却柔得好如山甫令仪令色小心翼翼却是柔但其中自有骨子不是一向柔去防文字要得言外之意若以柔嘉维则为入徳之方则不可人之进徳须要刚健不息】
　　○王命仲山甫式是百辟【音壁无韵未详】缵戎祖考王躬是保出纳王命王之喉舌赋政于外四方爰发【叶方月反】
　　赋也式法戎女也王躬是保所谓保其身体者也然则仲山甫葢以宰兼大保而大保抑其世官也与【朱子曰其言式是百辟则是为宰相可知其曰保兹天子王躬是保则是为大保可知此正召康公之旧职】出承而布之也纳行而复之也【薪安胡氏曰如书出纳朕命葢谨审上之命令命之善者宣出之不善者缴纳之如后世封还词头之类】喉舌所以出言也发发而应之也○东莱吕氏曰仲山甫之职外则緫领诸侯【黄氏曰天子之职论一相宰相之职统百官故一时诸侯得山甫以为之式】内则辅养君徳入则典司政本出则经营四方【庆源辅八曰式是百辟与崧髙言式是南邦同谓为诸侯之所法也此言冡宰之事缵戎祖考王躬是保此言太保之职出纳王命王之喉舌所谓典司政本也赋政于外四方爰发此言经营四方也至于今兹筑城于齐则亦经营之一事也○庐陵彭氏曰缵祖考保王躬葢欲其以孝于父祖者而忠于君出纳王命赋政于外葢使之以忠于君者而及于民○新安胡氏曰出纳则居中以通逹上下之情赋政则出外以经营四方之治】此章葢备举仲山甫之职
　　○肃肃王命仲山甫将之邦国若否【音鄙】仲山甫明【叶谟郎反】之既明且哲以保其身夙夜匪解【佳卖反】以事一人赋也肃肃严也将奉行也若顺也顺否犹臧否【音鄙】也【郑氏曰犹善恶也】明谓明于理哲谓察于事保身葢顺理以守身非趋利避害而偷以全躯之谓也【朱子曰只是上文肃肃王命仲山甫将之邦国若否仲山甫明之便是明哲所谓明哲者只是晓天下事理顺理而行自然灾害不及其身可以保其禄位今人以邪心读诗谓明哲知几知防先去占取便宜如扬子云谓明哲煌煌旁烛无疆逊于不虞以保天命便是占便宜底说话所以他一生被这几句误然明哲保身亦只是常法若到那舍生取义处又不如此论又曰无一理不明即是明哲若只见得一偏便有蔽便不能见得理尽便不可谓之明哲学至明哲只是依本分行去无一事不当理即是保身之道今人皆将私防了必至于孔光之徳而后已○双峰饶氏曰明者大无不照之谓哲者防无不察之谓也保身者其中庸不骄不倍足兴足容之谓乎】解怠也一人天子也【庆源辅氏曰肃肃尊严之意王命之尊严如此山甫则奉而行之邦国则有顺有否山甫则能明而辨之此则承上章赋政于外四方爰发而言之也大凡狥外者多忘乎内而山甫又能以明哲而保其身守己者或简于人山甫又能夙夜匪解以事一人此其为全徳也欤】
　　○人亦有言柔则茹【忍与反】之刚则吐之维仲山甫柔亦不茹刚亦不吐不侮矜【古顽反】寡【果五反】不畏彊御
　　赋也人亦有言世俗之言也茹纳也【曹氏曰茹者吞防之名若茹草茹毛然】○不茹柔故不侮矜寡不吐刚故不畏彊御【孔氏曰茹柔吐刚喻见寡弱者则侵侮之彊盛者则畏避之唯山甫则不然也不侮不畏即是不茹不吐既言其喻又言其实以充之】以此观之则仲山甫之柔嘉非软羙之谓而其保身未尝枉道以徇人可知矣【上蔡谢氏曰柔不茹刚不吐此彊之寛仁之勇柔嘉维则者也○庆源辅氏曰二章既称仲山甫之徳柔嘉故此章又以其刚亦不吐不畏彊御者言之柔而不过乎则则时当刚而刚矣先生谓柔嘉非软美保身不枉道者并上章以保其身而言之也○安成刘氏曰周子以柔善为慈祥柔恶为懦弱刚恶为彊梁刚善为严毅山甫不茹不侮则有柔善而无刚恶也不吐不畏则有刚善而无柔恶也有柔善而复有刚善故其柔嘉不为软美无刚恶又无柔恶故其保身不至枉道葢其刚柔合徳而发皆中节也○丰城朱氏曰常人之情因物有迁而惟君子之守则不以物情之异而或变】
　　○人亦有言徳輶【羊久反】如毛民鲜【息浅反】克举之我仪图【叶丁五反】之维仲山甫举之爱莫助【叶牀五反】之衮职有阙维仲山甫补之
　　赋也輶轻【刘氏曰驷驖曰輶车者亦取其驰逐之轻故輶有轻之义】仪度【徒洛反】图谋也衮职王职也天子龙衮不敢斥言王阙故曰衮职有阙也○言人皆言徳甚轻而易【以豉反】举然人莫能举也【庆源辅氏曰徳者人之固有自一身而言之随用而足故举之甚易不啻如一毛之轻只为气质物欲为之遮蔽故懵然不知非知至意诚者莫能举也】我于是谋度其能举之者【郑氏曰我吉甫自我也】则惟仲山甫而已是以心诚爱之而恨其不能有以助之葢爱之者秉彝好徳之性也而不能助者能举与否在彼而已固无待于人之助而亦非人之所能助也【黄氏曰助者生于有所不足今山甫能举众人不能举之徳则无所不足何助之有故虽爱之而莫能助之也】至于王职有阙失亦维仲山甫独能补之葢惟大人然后能格君心之非未有不能自举其徳而能补君之阙者也【华谷严氏曰此推尊其徳足以格君也○庆源辅氏曰举在我之徳补在君之徳此亦非彊立者不能山甫之徳至是又不可独以柔称矣○丰城朱氏曰举己之徳者所以立本补君之阙者所以致用即上章所谓能保身而后能事君也】
　　○仲山甫出祖四牡业业征夫防防【在接反】每怀靡及【叶极业反】四牡彭彭【叶铺郎反】八鸾锵锵【七羊反】王命仲山甫城彼东方
　　赋也祖行祭也【曹氏曰顔师古云祖者送行之祭因享饮焉昔黄帝之子累祖好远逰而死于道故后人祭之以为行神其祭设軷于门外是出门而后祖祭故云出祖也】业业健貎防防疾貎【曹氏曰车徒之行如是其速而山甫每以不及事为怀葢言其忠也○庆源辅氏曰每怀靡反应四章之夙夜匪解也】东方齐也传曰古者诸侯之居逼隘则王者迁其邑而定其居葢去薄姑而迁于临菑也孔氏白史记齐献公元年徙薄姑都治临菑【庐陵欧阳氏曰齐世家太公封营丘至五世胡公徙都薄姑子献公徙治临菑】计献公当夷王之时与此传不合岂徙于夷王之时至是而始备其城郭之守欤
　　○四牡骙骙【求反】八鸾喈喈【音皆叶居奚反】仲山甫徂齐式遄其归吉甫作诵穆如清风【叶孚愔反】仲山甫永怀以慰其心赋也式遄其归不欲其久于外也穆深长也清风清微之风化养万物者也以其逺行而有所怀思故以此诗慰其心焉曾氏曰赋政于外虽仲山甫之职然保王躬补王阙尤其所急城彼东方其心永怀葢有所不安者尹吉甫深知之作诵而告以遄归所以安其心也【庆源辅氏曰人不足适政不足问惟大人为能格君心之非山甫内外之事无不综理而其轻重缓急之序则于心自有定见吉甫知之故告以遄归焉所以安其心也穆如清风者言如清防之风化养万物感而入之意味深长也】
　　烝民八章章八句【朱子曰防烝民诗左传国语周人说底话多好处也是文武周公立学校教养得许多人如烝民诗大故细腻○定宇陈氏曰首章推原天生众人禀气受性之所同而仲山甫则钟气之秀而全性之徳者篇内诸章多与开端之语相应柔嘉维则之则即有物有则之则仪色之令威仪之力皆所以全物中之则柔不茹刚不吐则刚柔不过其则也民之禀气受性虽同而气未必皆秀性未必皆全故徳虽易举而不能举也山甫钟其秀气而全其美徳是以独能举此徳而异于凡民耳】
　　奕奕梁山维禹甸之有倬其道【下与考叶】韩侯受命王亲命之缵戎祖考【上与道叶】无废朕命夙夜匪解【音懈叶讫力反】防共尔位朕命不易榦【古旦反】不庭方以佐戎辟【音壁】
　　赋也奕奕大也梁山韩之镇也今在同州韩城县【今陕西西安府】甸治也【湏溪刘氏曰将言韩侯而先言禹甸赋之纡余深逺如此】倬明貎韩国名侯爵武王之后也受命葢即位除丧以士服入见天子而聴命也缵继戎汝也言王锡命之使继世而为诸侯也防敬易改【黄氏曰君之视臣任之不専信之不笃则彼亦将无以自安也】榦正也【郑氏曰作桢榦而正之也】不庭方不来庭之国辟君也【郑氏曰戎辟汝君王自谓】此又戒之以脩其职业之词也○韩侯初立来朝始受王命而归诗人作此以送之【朱子曰将言韩侯故先序其国曰梁山之下有倬然之道此韩侯之所从朝周以受命者也缵戎祖考以下述王亲命之词也○庆源辅氏曰夙夜匪懈勤也防其尔位敬也为诸侯而能勤与敬若此则能无废朕命矣榦不庭方以佐戎辟言我既信任于汝如此之笃则韩侯自可力脩其职业有不来庭之诸侯则助王以榦正之也以末章观之则其所正者亦追貊之国耳○丰城朱氏曰朕命不易示之以信也榦不庭方以佐戎辟又欲其有以敌王之忾也】序亦以为尹吉甫作今未有防下篇云召穆公凡伯者放此
　　○四牡奕奕孔脩且张韩侯入觐以其介圭入觐于王王锡韩侯淑旂绥章簟笰错衡【叶戸郎反】衮赤舄钩膺镂【音漏】锡【音羊】鞹【苦郭反】鞃【苦反】浅幭【莫歴反】鞗【音条】革金厄【叶于栗反】赋也脩长张大也介圭封圭执之为贽以合瑞于王也【孔氏曰崧髙以介圭为所执之瑞此介圭亦为瑞也○曹氏曰周官典瑞五等诸侯各执其圭璧以朝觐宗遇防同于王既觐则王班而复之乃以车马旂服赐之如下所云也】淑善也交龙曰旂绥【音緌】章染鸟羽或旄牛尾为之注于旂竿之首为表章者也【孔氏曰夏采注云徐州贡夏翟之羽有虞以为绥后世或无染鸟羽或旄牛尾为之缀于幢上然则绥者即交龙旂竿所建与旂共一竿为贵贱之表章故云绥章】镂刻金也马眉上餙曰钖今当卢也【孔氏曰以镂金加于马面之锡当卢者当马之额卢在眉眼之上】鞹去【上声】毛之革也鞃式中也谓两较【音角】之间横木可凭者以鞹持之使牢固也【孔氏曰以去毛之皮施于轼之中央持车使牢固也】浅虎毛也【毛氏曰虎皮浅毛也】幭覆式也字一作幦又作幎以有毛之皮覆式上也【孔氏曰幭幦幎字异而义同玉藻云有羔幦鹿幦春官巾车犬豻皆以有毛之皮为幦幦是葢覆之名覆在式上也】鞗革辔首也【曹氏曰以鞗皮为辔其有余而者谓之革也】金厄以金为环纒搤辔首也【释文曰搤厄同○新安王氏曰此章乃言所锡之多以见恩宠之厚也】
　　○韩侯出祖出宿于屠显父【音甫】饯之清酒百壶其殽维何炰【曰交反】鼈鲜鱼其蔌【音速】维何维笋【恤尹反】及蒲其赠维何乘【绳证反】马路车笾豆有且【子余反】侯氏燕胥
　　赋也既觐而反国必祖者尊其所徃去则如始行焉【孔氏曰始行为祖祭者为尊其所徃也反则自归其国非复所尊而亦祖祭故云尊其所徃如始行焉祖于国外毕乃出宿】屠地名或曰即杜也【在陕西西安府鄠县○杜诗注曰汉志注云古杜伯国汉宣帝葬其地因曰杜陵在长安南五十里】显父周之卿士也【叠山谢氏曰申伯之行王亲饯之韩侯之行王使显父饯之礼亦有等差也】蔌菜殽也【朱子曰对肉殽故曰菜殽谓葅也】笋竹萌也蒲蒲蒻【音弱】也【孔氏曰醢人加豆之实有深蒲笋菹蒲始生水中取其中心入地蒻大如匕柄正白生噉之甘脆○庆源辅氏曰酒之多及众也殽之薄示俭也赠之厚示恩也】且多貎侯氏觐礼诸侯来朝者之称【东莱吕氏曰觐礼来朝之诸侯皆曰侯氏此则指韩侯也】胥相也或曰语辞【新安王氏曰此章言已觐而返之也】
　　○韩侯取【七注反】妻汾【符云反】王之甥蹶【俱卫反】父【音甫】之子【叶奬里反】韩侯迎【鱼觐反】止于蹶之里百两【音亮又如字】彭彭【叶铺郎反】八鸾锵锵不显其光诸娣【大计反】从之祁祁【巨移反】如云韩侯顾之烂其盈门【叶眉贫反】
　　赋也此言韩侯既觐而还遂以亲迎也汾王厉王也厉王流于彘在汾水之上故时人以目王焉犹言莒郊公黎比【音毗】公也【华谷严氏曰解頥新语云晋侯居翼谓之翼侯晋人纳诸鄂谓之鄂侯郑叔叚居京谓之京城太叔及出奔谓之共叔其皆汾王之类乎】蹶父周之卿士姞【音极】姓也诸娣诸侯一娶九女二国媵【音孕】之皆有娣侄【音迭又音秩】也【庐陵罗氏曰妻之女弟曰娣公羊传云媵者何诸侯娶一国则二国往媵之以侄娣从侄者何兄之子娣者何弟也○安成刘氏曰嫡妻有娣有侄同姓二国之媵亦有娣有侄则九女也】祁祁徐靓【音浄】也【安成刘氏曰徐言其行动靓言其容餙】如云众多也【庆源辅氏曰此章言韩侯觐礼既毕而遂就王国亲迎以归也韩侯取妻汾王之甥蹶父之子由是推之则蹶父者厉王之壻又周之贤卿士也此言韩姞家世之贵盛也韩侯迎止于蹶之里蹶父时为卿士其里必在京师也此言亲迎之得礼也百两彭彭八鸾锵锵不显其光言韩侯车马舆卫之光显也诸娣从之祁祁如云韩侯顾之烂其盈门言韩姞娣侄之盛仪容之羙亦有以当韩侯之心也】
　　○蹶父孔武靡国不到为【于伪反】韩姞【其一反】相【息亮反】攸莫如韩乐【音洛叶刀告反】孔乐韩土川泽訏訏【况甫反】鲂鱮甫甫麀鹿噳噳【愚浦反】有熊有罴有猫【苖茅二音】有虎庆既令居【叶斤御斤于二反】韩姞燕誉【叶羊茹羊诸二反】
  </div>
  <div class="pagination">
   <a href="诗传大全_page30.html">
    上一页
   </a>
   <span>
    ...
   </span>
   <a href="诗传大全_page26.html">
    26
   </a>
   <a href="诗传大全_page27.html">
    27
   </a>
   <a href="诗传大全_page28.html">
    28
   </a>
   <a href="诗传大全_page29.html">
    29
   </a>
   <a href="诗传大全_page30.html">
    30
   </a>
   <span class="current-page">
    31
   </span>
   <a href="诗传大全_page32.html">
    32
   </a>
   <a href="诗传大全_page33.html">
    33
   </a>
   <a href="诗传大全_page34.html">
    34
   </a>
   <a href="诗传大全_page35.html">
    35
   </a>
   <a href="诗传大全_page32.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
