<!DOCTYPE html>
<html>
<head>
    <meta charset="UTF-8">
    <title>读诗略记 - 第 19 页/共 26 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>读诗略记 - 第 19 页/共 26 页</h1>
    <div class="content">　　之子于狩言韔其弓之子于钓言纶之绳
　　其钓维何维鲂及鱮维鲂及鱮薄言观者
　　大意以遭逢不幸时事倥偬不如归休于家钓弋可以自娱也
　　黍苗
　　芃芃黍苗阴雨膏之悠悠南行召伯劳之
　　序曰刺幽王也昔申伯以元舅之尊抱文武之畧作镇南邦藩翰四国宣王之委任者至重故召伯之经营也至周将使子孙世世守之以卫王室幽王乃以一嬖妾之故遂贰于申甚非当日委任中伯之意矣宣王之灵必有大不安者故诗人述营谢之事以讽王末言王心载宁以感悟之也如曰美召伯则不宜舍平淮而美其营谢严华谷以烈烈征师即为平淮之事则又不宜舍其平四方定王国之功而美其平原隰清流泉仅仅与营谢等也
　　撤禁旅以营侯国茍将之不得其人则怨易生而功不固故以阴雨之膏比召伯之劳也
　　我任我辇我车我牛我行既集盖云归哉
　　我徒我御我师我旅我行既集盖云归处
　　君行师从卿行旅从郑氏以为诸侯之制若天子之卿则亦以师从
　　肃肃谢功召伯营之烈烈征师召伯成之
　　烈烈谓勇于趋事也成谓激劝之使成其功也郑语史伯谓桓公曰谢郏之间其冢君骄侈是谢虽入于申其君犹在故用师以备不虞非特营缮之事也
　　原隰既平泉流既清召伯有成王心则宁
　　召伯之成此功非徒终王之事已也在王亲亲贤贤之心于是而安焉则今日之申国神灵实式凭之矣乃以婚姻之故而成仇讐卒之召伯所经营者反若树强敌焉宣王申伯一时名良之绩不再传而化为弑逆谁实致之诗人所以深念夫谢功也
　　隰桑
　　隰桑有阿其叶有难既见君子其乐如何
　　序曰刺幽王也小人在位君子在野故思一见之其乐如何明是未见而悬拟之词冯文所云不在原而在隰喻其野处有覆养之徳
　　隰桑有阿其叶有沃既见君子云何不乐
　　隰桑有阿其叶有幽既见君子徳音孔胶
　　幽者叶盛而阴浓也君子无言非徳闻之者自然相契而不解故曰徳音孔胶
　　心乎爱矣遐不谓矣中心藏之何日忘之
　　我心诚爱君子胡不一见而告之乃使我中心藏之将何日而忘之耶言思慕之极无繇而致其区区也白华
　　白华菅兮白茅束兮之子之逺俾我独兮
　　序曰周人刺幽王废申后也今本缺王废申三字晦翁依汉书注补之是矣此犹小弁之诗出于他人所为而托于申后之口也凡诗中如此者甚多何独于小弁白华而疑之
　　白华茅类其茎柔韧沤之为菅以白华自比以白茅比妾也欧阳永叔曰言二物各有所施可以并用如嫡妾各有其职可以并居
　　英英白云露彼菅茅天步艰难之子不犹
　　孔仲达曰露云气微不映日月非无云也浓则雾合清旦为昏是亦露之云矣菅茅皆被其润以比嫡妾当均被其宠艰难阨穷也犹同也言我时运适遭其穷故之子之遇我不得同于他人也向所云并后匹嫡之嫌今并不可得矣
　　滮池北流浸彼稻田啸歌伤懐念彼硕人
　　水经注曰鄗水西北注与滮池合九域志曰京兆府氷池名滮池亦名圣女泉
　　樵彼桑薪卭烘于煁维彼硕人实劳我心
　　以桑薪之可用比己之不宜见弃也煁毛传曰烓灶説文云行灶也非无釡之灶
　　鼓钟于宫声闻于外念子懆懆视我迈迈
　　鼓钟之闻于外比己之诚意宜足以动王也迈迈犹云迈往不屑也
　　有鹙在梁有鹤在林维彼硕人实劳我心
　　鸳鸯在梁戢其左翼之子无良二三其徳
　　有扁斯石履之卑兮之子之逺俾我疷兮
　　毛传云扁乘石貌王乘车履石疏云周礼仆云王行则洗乘石此言王之乘石自有常度扁者不足以乘以比王之妃耦自有常匹贱者不足以配也緜蛮
　　緜蛮黄鸟止于丘阿道之云逺我劳如何饮之食之教之诲之命彼后车谓之载之
　　序曰微臣刺乱也周室之乱政教不修膏泽不下一旦卒起徒役虽贫困老弱之人亦所不免其统率之长权不足以抚绥义不可以违忤惟以力之所能行其小惠而已
　　黄鸟比行役之人止者困于行也我劳谓念此役人而心劳也饮食之恤其私情也教诲之勉以公义也后车重车也重车以载器物而人之不能行者亦使载之以苏其困也
　　緜蛮黄鸟止于丘隅岂敢惮行畏不能趋饮之食之教之诲之命彼后车谓之载之
　　緜蛮黄鸟止于丘侧岂敢惮行畏不能极饮之食之教之诲之命彼后车谓之载之
　　瓠叶
　　幡幡瓠叶采之亨之君子有酒酌言尝之
　　序曰大夫刺幽王也幽王弃礼而不能行虽有牲牢饔饩只为湛乐之资而已賔贤之典未尝一举故望其举之虽微薄之物犹愈于己耳
　　有兔斯首炮之燔之君子有酒酌言献之
　　有兔斯首燔之炙之君子有酒酌言酢之
　　郑笺曰凡治兎之宜鲜者毛炮之柔者炙之干者燔之按一兎而有此三种诗人预拟之词言随其治之无不可耳
　　有斯首燔之炮之君子有酒酌言醻之
　　渐渐之石
　　渐渐之石维其髙矣山川悠逺维其劳矣武人东征不遑朝矣
　　序曰下国刺幽王也戎狄叛之荆舒不至乃命将率东征按周时夷狄即王制五方大抵依恃险阻以为巢窟春秋所书防潜盟唐者东方之戎也所书入邢伐卫者东方之狄也荆舒亦在周之东故曰东征衍序之説当不谬矣乃云久病于外诗中殊无此意是不得其所刺之故而强为之辞非序诗者之意也为将之畧在于能暇不遑朝是不能暇也又在于知险不遑出是不知险也又在于应变不遑他是不能应变也将畧之不娴一卒之力耳故命之曰武人入非其地战非其时而又用非其人必败之道此诗所为刺也下国谓所经之国也
　　渐渐之石维其卒矣山川悠逺曷其没矣武人东征不遑出矣
　　有豕白蹢烝涉波矣月离于毕俾滂沱矣武人东征不遑他矣
　　刘执中曰涉波见雨歇未久停潦尚多而月离于毕则又将雨也非以涉波为雨兆
　　苕之华
　　苕之华芸其黄矣心之忧矣维其伤矣
　　序曰大夫悯时也师旅并起因以饥馑民不聊生故闵之而作此诗
　　苕华即今凌霄花开花自夏及秋未为不久诗人只见百物凋耗苕花独盛而无济于人故益増其伤感耳
　　苕之华其叶青青知我如此不如无生
　　牂羊羵首三星在罶人可以食鲜可以饱
　　羊生江南者身首相等生山陜者首小而身大今身
　　更小于首是瘠之甚也
　　何草不黄
　　何草不黄何人不行何人不将经营四方
　　序曰下国刺幽王也战伐不息征兵于下国故下国之民愁怨而作此诗
　　何草不何人不矜哀我征夫独为匪民
　　匪兕匪虎率彼旷野哀我征夫朝夕不暇
　　有芃者狐率彼幽草有栈之车行彼周道
　　周礼巾车职云士乘栈车庶人乘役车此云有栈则其制畧似栈车而已故毛传曰栈车役车也説文竹木之车曰栈




　　读诗畧记卷四
<经部,诗类,读诗略记>
　　钦定四库全书
　　读诗畧记卷五
　　明　朱朝瑛　撰
　　大雅
　　文王之什
　　文王
　　文王在上于昭于天周虽旧邦其命维新有周不显帝命不时文王陟降在帝左右
　　序曰文王受命作周也吕氏春秋以为周公所作受命者言天命归之而文王之功德足以受之也凡周书所称文王受命亦然
　　礼祭义曰骨肉毙于下隂为野土其气扬在上为昭明焄蒿凄怆是凡人之魂气归于天者皆有昭明之象矣诗言此以明文王之德不可磨灭耳不显不时旧作岂不显岂不时亦通但世之不显一句语气终有未合杨用修陆子渊皆读作丕谓古通用盖古字省文如亨享女汝之类皆是也丕显丕时见于周书本周公语此云丕时谓大运防也在帝左右谓文王之德与天为一生而顺帝之则则死而依帝之神可知也气之昭于天者人所同德之依于帝者其所独也
　　亹亹文王令闻不已陈锡哉周侯文王孙子文王孙子本支百世凡周之士不显亦世
　　哉如周书哉生明之哉尔雅哉始也毛郑同之盖言上帝敷锡文王始造周也左传国语引之作载如孟子自葛载之载也何子曰殊本于支则名分明以支扶本则气势厚有本有支故能百世
　　世之不显厥犹翼翼思皇多士生此王国王国克生维周之桢济济多士文王以宁
　　桢即干也然亦有异费誓峙乃桢干传谓题曰桢旁曰干疏谓桢当墙两端者干在墙两旁者皆障土之具多士頼文王以成文王又頼多士以宁韩退之曰龙嘘气为云而乘云以神其变化异哉其所凭依乃其所自为也吾于文王亦云黄才伯曰无逸言自朝至于日中昃不遑暇食文王之勤劳如此立政言罔攸兼于庶言庶狱庶慎则文王又若无所事者不读无逸无以知文王之勤不读立政无以知文王之逸合而观之则文王以宁从可知已
　　穆穆文王于缉熈敬止假哉天命有商孙子商之孙子其丽不亿上帝既命侯于周服
　　欧阳永叔曰缉熈毛郑以为光明颂云学有缉熈于光明以为学有光明于光明岂成文理尚书孔传熈广也缉熈者接续而増广之也
　　侯服于周天命靡常殷士肤敏祼将于京厥作祼将常服黼冔王之荩臣无念尔祖
　　祼将言王祼而助送圭瓒也礼记注冔名出于幠幠覆也言所以自覆饰也方言曰秦晋之间炊薪不尽曰荩荩者余也荩臣谓小臣也独呼小臣者犹虞人之箴曰敢告仆夫云尔
　　无念尔祖聿脩厥德永言配命自求多福殷之未丧师克配上帝宜鉴于殷骏命不易
　　命之不易无遏尔躬宣昭义问有虞殷自天上天之载无声无臭仪刑文王万邦作孚
　　前章令闻不已与巻阿令闻令望闻皆音问故问与闻通管子飞蓬之问是也
　　大明
　　明明在下赫赫在上天难忱斯不易维王天位殷适使不挟四方
　　序曰文王有明德故天复命武王也
　　挚仲氏任自彼殷商来嫁于周曰嫔于京乃及王季维德之行大任有身生此文王
</div>
    <div class="pagination">
<a href="读诗略记_page18.html">上一页</a><span>...</span><a href="读诗略记_page14.html">14</a><a href="读诗略记_page15.html">15</a><a href="读诗略记_page16.html">16</a><a href="读诗略记_page17.html">17</a><a href="读诗略记_page18.html">18</a><span class="current-page">19</span><a href="读诗略记_page20.html">20</a><a href="读诗略记_page21.html">21</a><a href="读诗略记_page22.html">22</a><a href="读诗略记_page23.html">23</a><a href="读诗略记_page24.html">24</a><span>...</span><a href="读诗略记_page20.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
