<!DOCTYPE html>
<html>
<head>
    <meta charset="UTF-8">
    <title>诗缉 - 第 25 页/共 36 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>诗缉 - 第 25 页/共 36 页</h1>
    <div class="content">　　小明大夫悔仕于乱世也【欧阳氏曰大雅明明在下谓之大明小雅明明上天谓之小明自是名篇者偶为志别尔】
　　明明上天照临下土我征徂西至于艽野【艽音求○传曰艽野逺荒之地○疏曰艽野地名】二月初吉【朱氏曰二月建卯月也○传曰初吉朔日也○疏曰君子举事尚早故以朔为吉周礼正月之吉亦朔日也】载离寒暑【疏曰离歴也】心之忧矣其毒太苦【大音泰】念彼共人【共音恭○丘氏曰共人谓温恭之人指隐居不仕者也】涕零如雨岂不懐归畏此罪罟【音古○传曰罟网也】
　　此大夫征役至于岁莫而未得归故呼天而诉之曰明明上天照临下土愿见察也我征行徂往于西方至于艽野言其地之逺也自二月朔日始行离歴寒暑言其时之乆也心忧愁而未得归其毒大苦矣仕不得志故悔其出仕念彼温共之人隠居不仕优游自适羡之而不可得故涕零如雨之多也岂不思归乎畏王以刑罪网罟我也
　　昔我往矣日月方除【音筯○传曰除除陈生新也○疏曰上云二月初吉故言除陈生新谓二月也】曷云其还【音旋】岁聿云莫【音暮○岁莫解见唐蟋蟀】念我独兮我事孔庶【笺曰庶众也○朱氏曰身独而事众】心之忧矣惮我不暇【惮多之去声徐音但○传曰惮劳也】念彼共人睠睠懐顾【睠音眷○睠解见皇矣】岂不懐归畏此谴怒
　　昔我往时日月方除旧生新二月初也今何时可以还归乎岁已莫矣而未得归也念我身独而事众是以此心忧愁劳惮在我而不遑暇也念彼共人睠睠然囘首反顾恨不得从之俱隠也
　　昔我往矣日月方奥【音彧○传曰奥暖也○防曰暖即春温亦谓二月也】曷云其还政事愈慼【音足○笺曰愈犹益也○传曰慼促也】岁聿云莫采萧获菽【萧解见蓼萧菽解见小苑】心之忧矣自诒伊戚【笺曰诒遗也○传曰戚忧也】念彼共人兴言出宿岂不懐归畏此反覆
　　我何时可以还归乎政事益以促急未有可归之期今岁莫而采萧获菽矣岁穷则行人念归也我仕非其时自遗此忧戚念彼隠居之人欲起而出宿于外以往从之我岂不思归乎然畏此反覆而不敢去也反覆谓幽王赏罚无常也
　　嗟尔君子无恒安处【怛音衡处音杵○笺曰恒常也○恒解见天保】靖共尔位【共音恭○王氏曰靖静也】正直是与神之听之式谷以女【音汝○笺曰式用也○丘氏曰谷禄谷也○朱氏曰以犹与也】
　　君子仕于乱世凛凛畏罪故悔而思归然其势未可以去也则惟敬共以听天命而已故告其同列曰嗟尔君子岂可惮于勤劳而欲常安处乎但安靖恭敬其职惟正直之道是与则神听女之所为将用福禄与汝矣何忧于祸至哉葢以已之自处者告其同志也此欲去不得而为自寛之辞亦以见君昏政乱君子不能自保唯觊神之鉴之耳
　　嗟尔君子无恒安息靖共尔位好是正直神之听之介尔景福【笺曰介助也传曰景大也】
　　小明五章三章章十二句二章章六句
　　鼓钟刺幽王也
　　幽王为流连之乐而不知祸至之无日也
　　鼓钟将将【音锵○防曰鼓撃也○补传曰将声之扬也】淮水汤汤【音伤○朱氏曰淮水出信阳军桐柏山至楚州涟水军入海○释文曰汤汤流盛貌】忧心且伤淑人君子【笺曰淑善也】懐允不忘【笺曰允信也】
　　古者作乐必先撃钟所谓金奏也今闻幽王击钟将将然其声之扬乃在淮水汤汤然流盛之处当时祸变将作曾不觉悟顾逺离京师为从流忘反之乐诗人为之寒心忧而且伤知祸之必不免也伤其国之将亡而思先王德泽之在人故言善人君子我懐思而允信之不忘于心周家以仁厚立国故以善人君子称其先王且刺王之暴虐也○説者以史无幽王东巡之事遂谓淮水为害幽王作乐而不恤其説亦通然古事亦有不见于史而因经以见者诗即史也
　　鼓钟喈喈【音皆○传曰喈喈犹将将也】淮水湝湝【音谐○苏氏曰湝湝水流也】忧心且悲淑人君子其德不囘【朱氏曰囘邪也】
　　今王为流连之乐非德之正也
　　鼓钟伐鼛【音高○传曰鼛大鼔也○防曰鼛即臯也古今字异耳○今曰地官鼓人以鼛鼔鼔役事注云长丈二尺冬官韗人云臯鼔长寻有四尺韗况万反诸家并音运】淮有三洲【防曰水中可居曰洲○苏氏曰言水落而洲见也】忧心且妯【音抽○传曰抽动也】淑人君子其德不犹【传曰犹若也】
　　作乐当淮水之溢至淮水之降而洲见者三言其久也其流连亦甚矣忧结于心为之妯动念古之善人君子其德不若是也
　　鼓钟钦钦【防曰钦钦亦钟声也○钱氏曰声有节也】鼓瑟鼔琴【瑟琴解见关雎】笙磬同音【笙解见鹿鸣○诗记曰鹿雅云磬以石为之】以雅以南【苏氏曰雅二雅也南二南也】以籥不僭【音侵○笺曰籥舞文乐也○疏曰吹籥而舞也简兮左手执籥右手秉翟以翟或谓之羽舞也○籥解见邶简兮○朱氏曰僭乱】
　　先鼓其钟钟声钦钦然有节又鼔瑟与琴又吹其笙击其石磬琴瑟在堂笙磬在下节奏齐同言其和也以奏二雅以奏二南以奏籥舞皆不僭乱也言乐非不善而听之者自忧伤之以哀心感也○郑氏以雅为万舞周乐尚武故谓万舞为雅雅正也今考周乐无雅舞之名毛氏以南为南夷之乐四方之乐不应独举南也
　　鼔钟四章章五句
　　楚茨【音慈】刺幽王也政烦赋重田莱多荒【莱音来○疏曰周礼以田易者为莱若使时无苛政则所废年满亦当垦之今乃兴不易之田并不艺种故言多荒也○李氏曰莱者废田也地官遂人田百畆莱五十畆】饥馑降防民卒流亡【疏曰卒尽也】祭祀不飨故君子思古焉【疏曰信南山言曾孙田之序言不能修成王之业是曾孙为成王矣甫田大田皆言曾孙则所陈古皆成王也此经无曾孙之言而周之盛王致太平者莫过成王则此思古者亦思成王也】楚茨信南山甫田大田四篇唯楚茨首章二句言当时所见余皆全述古事形容其田野修治年谷丰穰祭祀礼乐之备燕饮威仪之美言之反覆而不厌者葢诗人遐想太平之盛田家之乐惆怅羡慕恨不生乎其时所以伤今而思古也【补传曰四诗非有序以之人以为正雅矣】
　　楚楚者茨【钱氏曰楚楚繁鲜貌○笺曰茨蒺藜也○解见鄘墙有茨】言抽其【抽音瘳○朱氏曰抽谓其条抽发○补传曰荆也】自昔何为我蓺黍稷我黍与与【音余○笺曰与与蕃庑貌○钱氏曰和柔貌】我稷翼翼【钱氏曰翼翼整齐貌○翼翼考见采薇】我仓既盈我庾维亿【庾音愈○传曰露积曰庾○防曰庾是未入仓周语云野有庾积○亿考见魏伐檀】以为酒食以享以祀以妥以侑【妥拖之上侑音又○传曰妥安坐也侑劝也○今曰以妥谓拜尸使安坐也○疏曰郊特牲云举斚角诏妥尸注云妥安坐也尸始入举奠斚若奠角将祭之尸则诏主人拜安尸使之坐尸即至尊之坐或时不自安则以拜安之是又迎尸使处神坐也○诗记曰少牢馈食礼尸升筵祝主人皆拜妥尸尸荅拜遂坐尸告饱祝侑曰皇尸未实侑尸又食主人不言拜侑尸又三饭注祝言而不拜主人不言而拜亲踈之宜】以介景福【笺曰介助也】
　　首章伤今思古述古者先成民而后致力于神也诗人感田野荒芜言今有楚楚然繁鲜之蒺藜与枝条抽发之荆者此自昔何为之地乎乃我蓺种黍稷之地也昔时我所种之黍与与然茂盛所种之稷翼翼然整齐及其収也我仓既盈无所藏之则露积为庾其数至亿言其多也成民如此然后致力于神以为酒食以献享以祭祀以妥尸谓迎尸于室拜而妥安之使处神坐也以侑尸谓劝皇尸之饱也凡此所以助大福也以昔日丰穰之乐如此而今为茨棘之场是可伤而思也○经有二棘吹彼棘心园有棘酸枣也解见邶凯风此诗以棘配茨及青蝇以棘为樊非彼酸枣也旧不指为何物今按释草云茦刺【茦音策】郭璞云草刺鍼也释云方言凡草木刺人北燕朝鲜之间谓之茦自关而西谓之刺江湘之间谓之棘
　　济济跄跄【济济之上跄音锵○传曰济济跄跄言有容也○防曰曲礼云大夫济济士跄跄是有容也祭祀之礼主人自慤而趋其賔客则有容仪趋音促○钱氏曰大夫士从君牵牲之容也】絜尔牛羊以徃烝尝【笺曰冬祭曰烝秋祭曰尝】或剥或亨【音烹○笺曰有解剥其皮者有煮熟之者○防曰天官内饔云凡宗庙之祭祀掌割亨之事则解割其肉是内饔也天官亨人云掌供鼎镬以给水火之齐职外内饔之防亨煑则煑熟之者是亨人也齐音剂】或肆或将【肆音四○传曰肆陈也笺曰有肆其骨体于俎者有奉持而进之者○防曰天官外饔掌外祭祀之割亨供其脯修刑膴陈其鼎俎实之牲体则肆其骨体于俎是外饔也大司徒云祀五帝奉牛牲羞其肆享先王亦如之又夏官小子职云掌祭祀羞羊肆羊殽肉豆则奉持进之是司徒小子之类也膴音呼刑铏也膴大脔所以祭也肆音剔注豚解也】祝祭于枋【音絣○曰此正祭之枋在庙内也若释祭之枋则在庙门外○笺曰孝子不知神之所在故使祝博求之平生门内之旁待賔客之处○防曰枋谓庙门也知门内者以正祭之礼不宜出庙门也而郊牲牲云直祭祝于主注云直正也谓荐熟时也祭以熟为正又曰索祭祝于枋注云庙门外曰枋彼枋对正祭是明日之名礼器云为枋于外以明日之绎故皆在门外与此不同此枋庙门之名其内得有待賔客之处者聘礼公食大夫皆行事于庙其待之迎于大门之内则天子之礼焉】祀事孔明【朱氏曰明犹着也】先祖是皇【传曰皇大也】神保是飨【传曰保安也○朱氏曰神保鬼神之嘉号楚辞云思灵保兮贤姱葢古语也姱音夸叶韵音尸○今曰楚辞言神安于贤姱谓附巫身也】孝孙有庆【长乐刘氏曰孝孙谓天子也○今曰序防云古者谓成王则孔当以孝孙为成王】报以介福【防曰介大也】万夀无疆
　　次章述古人助祭之敬谨而神福之也助祭之臣济济跄跄然有容仪以从君牵牲乃絜其所祀之牛羊以徃为冬烝秋尝之祭或解剥其皮者或亨煑之者或肆陈其骨体于俎者或奉持而进之者孝子不知神之所在故使祝求之于祊谓庙门内平生待賔客之处也祀礼于是甚明着谓致孝则存政慤则着也夫然故先祖于是美大之神保歆飨之而孝孙有庆矣神报以介大之福万夀无疆也
　　执防踖踖【防音窜踖音戚韵音迹○传曰防飨防廪防也○防曰祭祀之礼饔防以煑肉廪防以炊米少牢云饔防在门东南北上廪防在饔防之北踖踖敬谨也】为俎孔硕【丘氏曰谓载牲体于俎】或燔或炙【燔音烦炙音只○笺曰燔燔肉也炙肝炙也燔肉炙肝皆从献之俎也○防曰特牲云主人献尸賔长以肝从主妇献尸兄弟以燔从彼燔与此燔同则彼肝与此炙同故云肝炙也燔者火烧之名炙者逺火之称以难熟者近火易熟者逺之】君妇莫莫【音麦○笺曰君妇谓后也○传曰莫莫言清静而敬也○防曰九嫔赞后荐彻豆笾是后主供笾豆由后能清静笃敬故能为豆甚多若简躁不恭则不能也】为豆孔庶【传曰豆谓内羞庶羞也○防曰有彻云宰夫羞房中之羞司士羞庶羞注云房中之羞其笾则糗饵粉餈其豆则酏食糁食庶羞羊臐豕膮皆有胾醢房中之羞内羞也彼大夫賔尸尚有二羞明天子之正祭有二羞矣天子庶羞百有二十品庶众多也饵音二餈音茨酏音移臐音勲膮音哓郑注云羊曰臐豕曰膮皆美香之名】为賔为客【曹氏曰祭终有燕賔之礼不可以不豫备也】献醻交错【笺曰始主人酌賔为献賔既酢主人主人又自饮酌賔曰醻至旅而爵交错以徧】礼仪卒度【如字○笺曰卒尽也○传曰度法度也】笑语卒获【笺曰古者于旅也语○朱氏曰获得其宜也】神保是格【传曰格来也】报以介福万夀攸酢【传曰酢报也】
　　三章述祭祀俎豆之盛而神福之也执防之人踖踖然敬谨其为俎实之牲体甚大或燔其肉或炙其肝皆从献之俎也九嫔赞后荐彻豆笾是后主供笾豆莫莫然清静而敬谨故为内羞庶羞之豆甚多既以豆献尸又将与賔客相醻献皆豫备之也其礼仪尽合法度于旅也语其笑语尽得其宜也鬼神来格报以多福而又万夀以报之也○汉艺文志言秦燔灭文章顔氏注云燔烧也然则燔是近火烧之如今之烧肉火熖所及也此诗或燔无传叶传云加火曰燔防以为加置于火上是燔烧之大雅生民传云傅火曰燔防以为加火烧之文虽小异为燔烧一也此诗或炙无传叶传云炕火曰炙防以为炕举也以物贯之而举于火上以炙之是炙为逺火也【傅音附炕苦浪反○诗记曰为俎孔硕谓荐熟也或燔或炙谓从献也郑氏以为一事误矣燔肉与炙肝岂得谓之孔硕乎】
　　我孔熯矣【熯音罕又然之上○説文曰熯干貌○今曰中谷有蓷暵其干矣熯暵同○陈氏曰左传云外彊中干马劳如是人亦如之乆劳而干竭】式礼莫愆【董氏曰式用也】工祝致告【传曰善其事曰工】徂赉孝孙【笺曰徂徃也传曰赉予也】苾芬孝祀【苾音弼又蒲结反芬音纷○释文曰苾芬馨音也】神嗜饮食【嗜音视】卜尔百福【钱氏曰卜前知也○今曰天保君曰卜尔】如几如式【几音机○曹氏曰几者吉之先见也式者有常式其所当得也】既齐既稷【防曰王肃云齐整也○传曰稷疾也】既匡既勑【防曰王肃云匡诚正也○苏氏曰勑戒也】永锡尔极【陈氏曰极中也中者五福之所聚】时万时亿
　　四章述饮福之事也我祭祀甚劳筯力既竭而用礼皆无愆过异于跛倚临祭矣于是工善之祝致神意以告主人谓致嘏辞也因以所嘏之物徃予之谓饮福受胙也此由孝孙饮食苾芬馨香以之孝敬享祀故神歆飨尔之饮食予以百种之福使如几之先见使如式之有常尔之祭祀既整齐既稷疾既诚正既戒勑故锡尔以中其福至于时万时亿之多也不言锡福而曰锡极者诗人祝君以福多言致福之本人君能建其有极则五福备矣锡云者犹曰天诱其也【防曰少牢嘏辞云皇尸命工祝承致多福无疆于汝孝孙来汝孝孙使汝受禄于天宜稼于田眉夀万年勿替引之是大夫之嘏辞也天子嘏辞无以言之此永锡尔极时万时亿是其辞之略】
　　礼仪既备钟鼓既戒【笺曰戒诸在庙中者以祭礼毕钱氏曰为尸出当奏肆夏也】孝孙徂位【笺曰徂位孝孙徃位堂下西面位也】工祝致告【传曰告利成也○诗记曰少牢注云利犹养也成毕也言孝子之养礼毕○防曰特牲告利成即云尸谡祝前主人降少牢祝告利成即云祝入尸谡主人降此二者皆祝告主人以利成是致尸意也孝子之事尸有尊亲及賔客之义命当由尊者出让当从賔客来礼毕义由于尸非主人所当先发谡音缩起也】神具醉止【笺曰具皆也○防曰所祭羣庙非止一神也】皇尸载起【传曰皇大也○朱氏曰尊称之也○笺曰载则也】鼓钟送尸【防曰鸣鼓钟以送尸谓奏肆夏也○今曰大司乐尸出入奏肆夏】神保聿归诸宰君妇废彻不迟【彻音辙○笺曰废去也尸出而可彻诸牢彻去诸馔君妇笾豆而已○钱氏曰诸宰膳夫及其属也膳夫彻王之胙俎其余则其属彻之】诸父兄弟备言燕私【传曰燕而尽其私恩】五章述祭毕将燕私之事也礼仪既毕备矣钟鼓既戒为尸出当奏肆夏预设以待之也以祭礼毕主祭孝孙复徃堂下西面之位工祝致告利成致尸意言养礼毕也所祭羣庙非止一也神皆醉矣皇尸则起而归矣鬼神无形言其醉而归者诚敬之至如见之也鸣鼓钟以送尸谓奏肆夏也先已戒之至此乃奏之尸节神者也神醉而尸谡送尸而神归诸宰彻去诸馔君妇彻去笾豆皆敏疾而不迟不以礼终而惰也祭祀毕归賔客之俎同姓则留与之宴所以尊賔客亲骨肉也
　　乐具入奏【朱氏曰凡庙之制前庙以奉神后寝以藏衣冠祭于庙而燕于寝故于此将燕而祭时之乐皆入奏于寝也】以绥后禄【传曰绥安也】尔殽既将【传曰将行也】莫怨具庆既醉既饱小大稽首【稽音启○笺曰小大犹长防也○董氏曰稽首谓头拜至地也】神嗜饮食使君夀考孔惠孔时【笺曰惠顺也○时解见鱼丽】维其尽之子子孙孙勿替引之【传曰替废也引长也】
　　六章述燕私之事也祭时在庙燕当在寝故言祭时之乐皆复来入于寝而奏之且于祭既受禄矣故以燕为安受后禄也尔殽既进与燕之人无有怨者而皆欢庆既已醉饱小大长防稽首曰向者之祭神既嗜君之饮食矣是以使君夀考也又言君之祭祀甚顺于礼甚得其时无所不尽祭统所谓外则尽物内则尽志也子子孙孙当不废替而长行之刺今之废礼也
　　楚茨六章章十二句
　　信南山刺幽王也不能脩成王之业疆理天下以奉禹功故君子思古焉【防曰言成王能彊界分理天下之田畆使之勤稼以奉行大禹之功而幽王不能修之非责幽王今奉禹功也○长乐刘氏曰天下之士昔为水之所汨而禹决九川距四海濬畎浍距川暨稷奏庶艰食弼成五服至于五千是田法成于禹稷乆矣文武既有天下而周公辅弼成王广五服为九服推后稷之法以践禹功遂成畎浍于天下疆理者川自六乡而距于海路自荒服而达于畿之谓也】
　　楚茨信南山一体之诗楚茨先从伤今説起而后思古信南山便从思古説起即所以伤今矣
　　信彼南山【董氏曰终南山也】维禹甸之【甸毛音奠郑音盛○传曰甸治也○防曰南山之旁田野得成平田可种殖者本禹治之禹功实天下尽然而独言南山者作者指一处以表之其意通及天下也○李氏曰井田之法实见于周而乃以为丘甸之法已见于夏后氏之世何也防云论语説禹尽力乎沟洫与匠人井间有沟成间有洫同也益稷畎浍距川与匠人同间有浍专达于川同也是则丘甸之法禹之所为左传云少康有田一成有众一旅则是十里为成非周之赋法也老苏亦以谓井田之兴其始于唐虞之世非唐虞之世则周之世无以成唐虞启之以至夏商之世稍稍葺治至周而大备孟子云夏后氏丘十而贡殷人七十而助周人百畆而彻其实皆什一也以贡助彻皆本于什一若非丘甸之法何以能行什一之法也○今曰李氏据防辩田制始虞夏是矣防木申郑氏丘乗之意要之言禹甸治之则平水患理沟洫皆在其中矣不必破甸为乗也韩奕亦云维禹甸之不专言丘乘矣】畇畇原隰【上二字从田从匀音如云○传曰垦辟貌辟音辟】曽孙田之【传曰曾孙成王也○防曰曾者重也自曾祖以至无穷皆得称曾孙○长乐刘氏曰周之后王虽皆可称曾孙然唯成王为尤盛周家彊理之政考之周官皆至成王而详备也周人因暴君慢其经界而思其先王疆理之政舍成王其谁哉姑从毛氏以成王能修后稷之政故称曽孙】我疆我理【曹氏曰疆者正其经界○苏氏曰理者分其上宜○今考王氏以理为治其沟涂但緜诗廼疆廼理之下又言廼宣廼畆宣为宣道沟洫则理不得为治沟涂矣】南东其畆【传曰或南或东○成二年左传曰先王疆理天下物土之宜而布其利故诗曰我彊我理南东其畆今吾子疆理诸侯而曰尽东其畆而已唯吾子戎车是利无顾土宜无乃非先王之命也乎】
　　首章述成王能奉禹功也禹平治之功不独终南山以终南在镐京之南周人朝夕所见故举终南言之信乎彼南山之野本禹所甸治也禹功人所共推故言信确辞也禹功固信矣然井田之制至周始备故此原隰之间畇畇然垦辟者又曾孙成王井牧之以成田也不称成王而称曾孙者周之田制非一世所成自后稷以来世世积累至成王而后备故繋之后稷而称曾孙谓能继后稷之绪也疆之则正其经界理之则分其土宜或南其畆或东其畆顺地势及水之所趋也
　　上天同云【释天曰冬为上天○朱氏曰同云云一色也将雪之候如此】雨雪雰雰【雨音谕雰音芬○今曰雰雰雪下貌】益之以霡霂【音脉木○释天曰小雨谓之霡霂○李氏曰杜诗云润物细无声亦是小雨也】既优既渥【优音忧渥音握○苏氏曰瞻卬解曰优多也○今曰渥浃洽也】既霑既足【防曰霑润也丰足也】生我百谷
　　次章述天时之和也雪为丰年之兆冬将雪则云一色雪乃雰雰而下至春又益之以霡霂之小雨既优而多既渥而浃既霑而润既足而丰故得生我之众谷也
　　疆埸翼翼【场音亦○传曰埸畔也○钱氏曰翼翼整齐也○翼翼考见采薇】黍稷彧彧【音育○传曰彧彧茂盛貌】曾孙之穑【伐檀传曰敛之曰穑】以为酒食畀我尸賔【畀音袐○笺曰畀予也○丘氏曰与尸谓献熟食并酌齐献尸是也与賔谓助祭之賔酌齐献尸尸因酌以酢賔并祭未燕同姓于燕寝是也此祭始终用酒食之事齐音剂】夀考万年
　　三章述秋成祭飨之事也田以井制各有疆界埸畔翼翼然整齐其黍稷彧彧然茂盛农民喜恱归恩于君以为皆吾君之穑谓秋毫皆君赐也以此黍稷为酒食而祭祀畀我尸与賔则吾君得夀考万年之福此年丰民乐祝颂其君之辞
　　中田有庐【音闾○笺曰田中农人作庐以便其田事○防曰古者宅在都邑田于外野农时则出而就田湏有庐舍○诗记曰后汉注春秋井田记人受田百畆公田十畆庐舍在内贵人也公田次之重公也私田在外贱私也○丘氏曰公田百畆内除二十畆为八家治田之庐○董氏曰井九百畆其中为公田八家每庐舍二畆半】疆埸有【防曰徧检书传未见君子税民以共祭祀者故地官埸人掌国之埸圃而植之果蓏珍异之物以时敛而藏之凡祭祀賔客其其果蓏之属郊特牲云天子植华不敛藏之种是则天子之自令有司供之不税于民蓏罗之上声】是剥是菹【剥音驳菹音租○曹氏曰菹淹菜也○今曰是剥谓以刀剥削治之也是菹谓以为菹淹渍之也】献之皇祖【笺曰皇君也皇祖先祖也】曽孙夀考受天之祐【音户】
　　四章形容民和之意也农民于田中作庐以便其田事于畔上种新熟愿献于天子俾剥而削治之菹而淹渍之以祭祀而献皇祖令君得夀考之福也方其削治未定为菹故言是剥及已淹渍知是菹故言是菹天子不赋民此言民喜时物之新不忘君上思欲献之野人美芹之意民和而后神降之福也
　　祭以清酒【丘氏曰清洁之酒】从以骍牡【骍息营反○传曰周尚赤也】享于祖考【防曰享献也】执其鸾刀【传曰刀有鸾者言割中节也○防曰鸾铃也刀环有铃郊特牲云割刀之用而鸾刀之贵贵其义也声和而后防也】以启其毛【笺曰毛以告纯也○防曰郊特牲云毛血告幽全之物贵纯之道也注云幽谓血也楚语观射父曰毛以示物韦昭云物色也是毛以告纯】取其血膋【音聊○笺曰血以告杀膋以升臭○防曰韦昭云明不因故也膋者肠间脂也以脂膏合之黍稷寘之萧乃以火烧之合其馨香之气是升臭也郊特牲云取膟膋燔燎升首报阳也祭义云卿大夫鸾刀以刲取膟膋则此亦卿大夫也膟音律刲音奎】
　　五章述祭祀割牲之事也祭祀以清洁之酒加以赤色之牲乃令卿大夫执特其有铃之刀以开其牲之皮毛以告纯也又取其血以告杀取其脂膋以升臭也○清酒二出笺以旱麓清酒既载为三酒之清酒以此诗祭以清酒为非三酒之清酒此诗之清谓酒也酒谓郁鬯五齐三酒也防谓载则盛之尊中可言三酒之清酒祭神三酒乃诸臣之所酢不用之以献神故此诗清酒非三酒之清酒要之诗人言清酒皆谓清洁之酒犹凫鹥言尔酒既清烈祖既载清酤郑氏好以礼説诗率多牵强失诗人平易之防此因祭字而为异説耳○祭义云祭之日君牵牲既入庙中丽于碑卿大夫袒而毛牛尚耳注云丽犹繋也毛牛尚耳以耳毛为上也王氏及长乐刘氏以为王执
　　鸾刀以亲杀与祭义异
　　是烝是享【传曰烝进也今曰烝畀祖妣不必以为烝尝之烝】苾苾芬芬【苾音弼又蒲结反】祀事孔明先祖是皇【防曰皇美大之】报以介福【防曰介大也】万夀无疆
　　末章述祭祀受福也是进是献苾苾芬芬香气上达也祀礼于是则甚明着也先祖于是美大之报以大福而使之万夀无疆也【李氏曰数诗辞虽不同其意则一皆是言福禄之报本于祭祀又本于黍稷也张文潜云受莫大之福而其君有安宁夀考之乐此天下之至美极治之际也而其本岀于仓廪之盈原隰之治田庐之脩葢衣食不足于下则礼乐不备于上礼乐废则乱随之而起惟田事作而衣食丰衣食丰而礼乐备礼乐备而和平兴和平兴而人君有安宁夀考之盛此诗人深探其本要其终而言之序如此也此説尽之矣】
　　信南山六章章六句















　　诗缉卷二十二
<经部,诗类,诗缉>
　　钦定四库全书
　　诗缉卷二十三
　　宋　严粲　撰
　　甫田之什　　　　小雅
　　甫田刺幽王也君子伤今而思古焉【防曰思成王】
　　甫田述彻法兴甿秋报春祈及省耕仓箱之事
　　倬彼甫田【倬音卓○桑柔笺曰倬明大貌○传曰明貌甫田谓天下田也○今曰倬训明大此诗无大意故止为明○曹氏曰言其事显然也○疏曰甫大也甫者广大言之故为天下田也】岁取十千【今曰谓什一也百取十焉万取千焉】我取其陈【朱氏曰陈旧粟也】食我农人【食音嗣○今曰我农人自我也】自古有年今适南畆【防曰今成王之时其万民适南畆之内○南畆解见七月】或耘或耔【耘音云耔音子○传曰耘除草也耔雝本也○防曰前汉食货志云后稷始甽田以二耜为耦广尺深尺曰甽长终畮一畮三甽一夫三百甽而播种于甽中苗叶以上稍耨垅草因隤其土以附苗根比盛暑垅尽而根深能风与旱故薿薿而盛也附根即此雝本也甽亦作畎晦古畆字也耨鉏也隤音頽谓下之也能读曰耐】黍稷薿薿【音拟○朱氏曰薿薿茂盛貌】攸介攸止【王氏曰介助也止息也】烝我髦士【传曰烝进也髦俊也】
　　首章述什一之赋及兴甿之事也幽王政繁赋重故诗人思古者什一之法言先王之时倬然明着于彼天下之田每岁百取其十万取其千而已十者百之一千者万之一其事至显而幽王不察何也一夫受田百畆故少计之则百畆取其十万者数之盈故多计之则万畆取其千皆什一也上无过取故下有余粟农人皆取其陈旧之粟以自养见农有余粟自古以来岁事常丰也言食我农人者农人自我也农足于食故乐于耕今农民皆适南畆或耘以去草或耔以雝本其黍稷薿薿然茂盛乃介以相助之止以休息之又烝进其髦俊之士也今指成王之时则自古者前乎此矣周之彻法自公刘始世世守之也周自上世以来彻法行而民富频年屡丰至成王大平极盛之时农民乐业又进其秀民之能为士者民生斯时何其幸耶此羡慕之辞今不然而思故也【诗记曰古者士出于农而工商不与焉管仲云农之子恒为农野处而不昵其秀民之能为士者必足赖也秀民即诗所谓髦士也】○毛以为十千言多其説太泛郑以十千畆为一成万畆之税又启纷纷之辩什一天下之中正十千者谓什一之法犹孟子千取百焉万取千焉之意耳○旧说又以我取其陈食我农人为上之人取以食之此以文害辞也七月采荼新樗食我农夫岂亦上之人复为农夫采荼薪樗乎二文句法一同皆农人自我也古者藏富于民家给人足岂待上之人一一遗之食耶虽补助之法不废而不给不足者亦寡矣○或以今适南畆为成王今从笺防以为农民第三章曾孙来止方言成王省耕也其攸介攸止烝我髦士若乡大夫兴其贤者能者遂大夫帅其吏而兴甿皆有司之事也
　　以我齐明【齐音资○传曰器实曰齐在器曰盛○防曰器实曰齐指谷体也在器曰盛据已盛于器也○朱氏曰齐与粢同曲礼云稷曰明粢此言齐明便文以恊韵耳】与我牺羊【牺音僖○笺曰色纯曰牺】以社以方【传曰社后土也方迎四方气于郊也○防曰郑驳异义以为社者五土之神能生万物者以古之有大功者配之祭法云共工氏之霸九州也其子曰后土能平九州故祀以为社昭二十九年左传云共工氏有子曰句龙为后土后上上官之名也死以为社社而祭之故曰句龙为后上后转为社故世人谓社为后土后土者地之大名也僖十五年左传云履后土而戴皇天指谓地为后土也句龙职主土地故谓其官为后土中庸郊社相对郊是天则社是地言迎四方之神于郊者下曲礼云天子祭四方歳徧注云祭四方谓祭五官之神于四郊句芒在东祝融后土在南蓐収在西在北是也实五官而云四郊者火土俱在南其火土俱祀黎故郑志荅赵商云后土转为社无复代者故先师之説黎兼之亦因火土位在南又大宗伯注云五祀者五官之神在四郊四时迎五行之气于郊而祭五德之帝亦食此神焉少昊氏之子曰重为句芒食于本该为蓐収食于金脩及熈为食于水颛项氏之子曰黎为祝融后土食于火土是黎兼二祀曲礼言岁徧此祀在秋而并言四方葢常祀岁徧此秋成报功则总祭故并言四方也句音钩】我田既臧【笺曰臧善也】农夫之庆琴瑟撃鼓【笺曰周礼云凡国祈年于田祖龡豳雅击土鼓以乐田畯○防曰春官籥章文也彼注云豳雅七月也杜子春云土鼓以瓦为匡以革为两面可击也】以御田祖【御音迓○笺曰卿迎也○传曰田祖先啬也○防曰春官籥章云先啬若神农春官籥章注云田祖始耕旧者谓神农始教造田谓之田祖先为稼穑谓之先啬神其农业谓之神农名殊而实同也】以祈甘雨【防曰以长物则为甘害物则为苦○曹氏曰甘犹美也】以介我稷黍【笺曰介助也】以谷我士女【笺曰谷养也】
　　二章述秋报春祈之事也以我明洁之齐谷与我纯色之羊秋祭土神之社与迎四方气于郊由我田尽善农夫喜庆之故谓民和年丰而后致力于神也至明年春又以琴瑟及击土鼓以迎田祖神农而祭之以求长物之甘雨以介助我稷黍以谷养我士与女欲续丰年于无穷也
　　曾孙来止【笺曰曾孙成王也○解见信南山】以其妇子馌彼南畆【馌音叶】田畯至喜【畯音俊二句解见七月】攘其左右【攘音瀼○曹氏曰攘却也】尝其防否禾易长畆【易音异○传曰易治也长畆竟畆也○今曰论语云防与其易也宁戚孟子曰易其田畴皆训治也】终善且有【朱氏曰有犹多也】曾孙不怒农夫克敏【传曰敏疾也】
　　三章述成王亲省耕之事也曾孙成王来田畆之时农夫务事使其妇子馌馈于南畆之中于是田畯之官至而喜之攘却其左右之从者而亲为尝其馌之防否言其上下相亲之甚也民尽力于田故其禾易治竟畆如一预知其终善且有也成王无所谴怒而农夫自敏于田事不待督趣之也【诗记曰此章言省耕之时王者在上耕者在下田畯往来其间劝劳而抚摩之熈然其若一家也攘其左右尝其防否言其相亲无间也不曰喜而曰不怒者若不敏于农则怒矣葢其喜怒欣戚专在于农也洛人称张全义曰张公他无所好见善谷大茧则喜尔正此意也】
　　曾孙之稼【钱氏曰稼禾也谓未刈时也○今曰伐檀传云种之曰稼敛之曰穑防云若散则相通此以稼对庾先言稼后言庾是稼为在田未刈之禾庾为已刈未入仓而露积之禾也笺以稼为有藁之禾且言古之税法近者纳总总谓并禾稼纳之今不从○诗记曰王土所生莫非曾孙之稼郑氏以税言陋矣】如茨如梁【笺曰茨屋盖也○朱氏曰茨言密比也○传曰梁车梁也○防曰墨子称茅茨不剪谓以茅覆屋故笺以茨为屋葢孟子舆梁谓水上横梁得容车度则高广者也○钱氏曰桥梁也○今考经有二茨墙有茨楚楚者茨皆为蒺藜此如茨如梁及瞻彼洛矣福禄如茨为葢屋茅茨非蒺藜也】曾孙之庾【音愈○曰庾露积之禾也解见楚茨】如坻如京【坻音迟○坻解见秦蒹葭○传曰京高丘也○京解见鄘定之方中】乃求千斯仓乃求万斯箱【朱氏曰箱车箱也○解见大东】黍稷稻粱【黍稷解见王黍离稻粱解见唐鸨羽】农夫之庆【诗记曰执讯获丑战士之庆也黍稷稻粱农夫之庆也葢农夫视黍稷稻粱之丰以为天下之美尽在此矣不知其他也】报以介福万夀无疆
　　四章述丰年民乐祝君之事也时和年丰禾谷充积农民喜恱归恩于君以为皆吾君之稼吾君之庾谓秋毫皆君赐也未刈之禾曰稼其稼在田由高处视之则稼在下而见其密故如屋茅由平处视之则稼在上而见其高故如桥梁若使高处见其踈平处见其低则禾薄収矣露积之禾曰庾其庾在野随意堆积有平而高者如水中高地之坻有卓絶而高者如高丘之京始言稼则未刈也继言庾则已刈而未入仓也于是求千仓以贮之求万车箱以载之此黍稷稻粱无所不有农夫之庆也先治仓而后箱载以输之故先言仓后言箱也农夫喜庆不忘君恩祝君以福禄夀考也
　　甫田四章章十句
　　大由刺幽王也言矜寡不能自存焉【矜音鳏○防曰序不言思古以楚茨至此文指相类承上篇而略之也○补传曰大田疑为省敛而作其间虽及田祖兴雨之祝葢备陈田间之事所谓穉穧秉穗皆省敛以助不给也】
　　大田述耕种以致坚好穉穧以惠寡妇及省敛祭方之事
　　大田多稼【今曰大田犹甫田谓天下田也○曹氏曰或宜髙燥或宜下湿或利先种或利后种】既种既戒【种上声○防曰种择其种也○笺曰月令季冬命农计耦耕事脩耒耜具田器此之谓戒○朱氏曰戒饬其具也】既备乃事以我覃耜【覃音掩耜音似○传曰覃利也○耜解见七月】俶载南畆【俶音触载音再○释文曰俶始也载事也○南畆解见七月】播厥百谷既庭且硕【传曰庭直也○笺曰硕大也○曹氏曰苖生叶以上皆条直而茂大】曾孙是若【笺曰若顺也】
　　一章述耕种之事也天下之田广大其种不一高下先后各有所宜故冬既择其种又戒饬其具二者既已周备乃可以从事于耕至春则以我覃利之耜始有事于南畆而耕之既耕乃可以播种百谷种既善器又利耕者致其力种又及其时故其生者既庭直而硕大顺曾孙成王之意成王所重在穑事而农民能顺其意也○或説既备乃事者备其事也亦通但诗中既顺乃宣既登乃依皆二事也
　　既方既皁【曹之上浊○笺曰方房也谓孚甲始生而未合时也○防曰谓米外之房米生于中若人之房舍也孚者米外之粟皮甲者以在米外若铠甲○今曰生民传一稃二米孚作稃○传曰实未坚曰皁】既坚既好【今曰禾虽已坚实或大风所偃或滛雨所腐或早霜所杀之类则损壊而不好】不稂不莠【稂郎梁二音莠音酉○传曰稂童梁也莠似苗也○释文曰童梁草也説文作莭禾粟之莠生而不成者谓之童莭也○防曰仲虺之诰云若苖之有莠若粟之有秕秕似粟莠似苗也秕音匕】去其螟螣【去上声螟螣音防特○传曰食心曰螟食叶曰螣○防曰食禾心为螟言其奸难知也食禾叶者言假贷无厌故曰蟘也螣亦作蟘○陆玑曰螟以虸蚄而头不赤螣蝗也虸蚄音子方】及其蟊贼【蟊音谋○传曰食根曰蟊食节曰贼○防曰食禾根者言其税取万民财货故云蟊也或説云蝼蛅也食禾节言贪狠故曰贼也旧説螟螣蟊贼一种虫也如言宼贼奸宄内外言之耳故犍为文学云此四种虫皆蝗也蝼蛅音娄姑犍音防○陆玑曰贼似桃李中蠧蠧赤头长身而细耳】无害我田穉【音稚○説文曰穉防禾也○今曰閟宫稙穉菽麦传云后种曰穉防云后种后熟以其迟晚故幼穉也】田祖有神秉畀炎火【释文曰秉执持也畀与也】
　　二章述谷之生成无害若有神相之也既方而生孚甲矣方则未成实既皁而成实矣皁则成实而未坚既坚而成熟矣既好而无损壊矣无童粱之稂无似苗之莠去其食心之螟食叶之螣食根之蟊食节之贼无有害我田中防穉之禾者此田祖之神持此尽烧絶之故无遗种也归功于神以为若有以相之
　　有渰萋萋【渰音掩萋音妻○传曰渰云兴貌○长乐刘氏曰天将降雨则地气上腾蒸为湿润渰浸万物○朱氏曰萋萋盛貌】兴雨祁祁【音岐○传曰祁祁徐也○笺曰古者隂阳和风雨时其来祁祁然而不暴疾○王氏曰云欲盛盛则雨雨欲徐徐则入土○今曰监本作祁俗本作祈误也采蘩被之祁祁七月及出车采蘩祁祁韩奕祁祁如云鸟来假祁祁皆作祁有考见七月】雨我公田【雨音谕】遂及我私【防曰此雨本主为雨公田耳因遂及我之私田】彼有不获穉【获音镬○长乐刘氏曰穉谓穗之低小刈获之所不及者○今曰亦以穉禾其熟迟晚未可刈也】此有不敛穧【敛上声穧音剂○防曰穧禾之铺而未束者○长乐刘氏曰穧谓刈而遗忘束之所不及者】彼有遗秉【防曰秉刈禾之把也○长乐刘氏曰秉谓束而辇载之所不及者】此有滞穗【音遂○防曰滞穗滞漏之禾穗也】伊寡妇之利
　　三章述民喜雨之意及丰年惠及矜寡之事也有渰然而兴之云萋萋然盛所谓天降时雨山川出云也兴雨祁祁然安徐而不暴所谓雨不破块也农民喜雨归功于君谓此雨为雨公田因及我之私田吾民皆蒙君之福也及谷熟収刈之时彼处有不获刈之防禾此处有不収敛之铺穧彼处有遗余之秉把此处有滞漏之禾穗维寡妇取之以为利耳【长乐刘氏曰皆縁丰稔农夫之力所不能尽取而鳏寡享其遗利○朱氏曰此见其丰盛有余而不尽取又与鳏寡共之葢既足为不费之惠而亦不弃于地也不然则粒米狼戾不殆于轻视天物而慢弃之乎】
　　曾孙来止【曹氏曰甫田所言省耕时也大田所言省敛时也】以其妇子馌彼南畆田畯至喜来方禋祀【禋音因○诗记曰国语内史过云精意以享禋也】以其骍黑【传曰骍牛也黑羊豕也○笺曰阳祀用骍牲隂祀用黝牲黝音酉○防曰毛以方社连文同用太牢故以黑为羊豕通牛为三牲也地官牧人云阳祀用骍牲隂祀用黝牲阳祀南郊及宗庙隂祀北郊及社稷毛分骍黒为二牲郑以骍黑为二色故引牧人骍黝以明骍黒为别方之牲耳非谓四方之祭在阳祀隂祀之中也○诗记曰来南方则用骍牲来北方则用黒牲独举骍黒者孔氏所谓略举二方以为韵句是也】与其黍稷以享以祀以介景福
　　四章述成王省敛而祭方也曾孙成王来田畆之时民皆以其妇之与子馌馈于南畆之中田畯之官至而喜之成王所来之方致其禋祀以报农功之成以其或赤或黑之牲与其粢盛以献以祀神飨之而报以大福也
　　大田四章二章章八句二章章九句
　　瞻彼洛矣刺幽王也思古明王能爵命诸侯赏善罚恶焉
　　瞻彼洛矣【王氏曰洛水东都之所在也○诗记曰职方氏河西曰雍州其浸渭洛故毛传以洛为宗周之浸水洛水虽出于京兆上洛西山然其流尚微此诗所谓洛葢指东都也】维水泱泱【音央○传曰泱泱深广貌】君子至止【朱氏曰君子指天子也○补传曰六师万年之语可为王者之证】福禄如茨【笺曰茨屋葢也喻多○解见甫田】韎韐有奭【韎韐音昧閤奭兴之入字亦作赩○传曰韎韐茅搜染草也一曰韎韐所以代韠也○曰茅搜茜也即茹藘也解见郑东门之墠○防曰韎韐是蔽膝之衣合韦为之以茅搜草染之大夫以上祭服谓之韨士无韨名谓之韎韐玉藻云一命緼韨黝珩则士亦名韨矣彼注云子男大夫一命以子男大夫故言韨耳其实士正名韎韐士冠礼爵弁服韎韐不言韨是也奭赤色緼音温黝音酉○王氏曰周官凡有兵事韦弁服先儒以为左传所谓韎韦之跗注是也跗音夫○今曰采芑路车有奭】以作六师【曹氏曰作而行之也】
　　洛为东都周未东迁之时虽宅镐京而防诸侯则于东都以四方道里均也诗人瞻洛水之深广思昔天子至此朝防诸侯其锡予之福禄如屋葢茅茨之多若国有征伐之事又使服韎韐之饰其色奭然而赤以作六师而行之当是之时朝觐防同四海来假爵赏征伐自天子出何其盛也乃今泱泱之水犹昔也而无向来之盛事矣故伤而思之
　　瞻彼洛矣维水泱泱君子至止鞞琫有珌【鞞音丙琫必孔反亦作鞛珌音必○传曰鞞容刀鞞也琫上饰珌下饰也天子玉琫而珧珌诸侯璗琫而璆珌大夫镣琫而镠珌士珕琫而珕珌珧音遥璗唐之上浊镠音求玉也镣音辽镠音留珕音戾○防曰鞞刀鞘也説文云珧蜃甲也尔雅云黄金谓之璗其美者谓之镠即紫磨金也白金美者谓之镣珕蜃属而不及于蜃用其甲以饰物鞘音笑刀室也○公刘防曰桓二年左传云藻率鞞鞛鞶厉游缨昭其数也率音律】君子万年保其家室
　　天子至此东都有容刀以为赐予之物其容刀以鞞盛之其上有琫之饰下有珌之饰天子能宠锡诸侯宜万年保其国家也
　　瞻彼洛矣维水泱泱君子至止福禄既同【曹氏曰言受福禄者均也○今曰蓼萧采菽言万福攸同与此一也】君子万年保其家邦
</div>
    <div class="pagination">
<a href="诗缉_page24.html">上一页</a><span>...</span><a href="诗缉_page20.html">20</a><a href="诗缉_page21.html">21</a><a href="诗缉_page22.html">22</a><a href="诗缉_page23.html">23</a><a href="诗缉_page24.html">24</a><span class="current-page">25</span><a href="诗缉_page26.html">26</a><a href="诗缉_page27.html">27</a><a href="诗缉_page28.html">28</a><a href="诗缉_page29.html">29</a><a href="诗缉_page30.html">30</a><span>...</span><a href="诗缉_page26.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
