<!DOCTYPE html>
<html>
<head>
    <meta charset="UTF-8">
    <title>诗缉 - 第 23 页/共 36 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>诗缉 - 第 23 页/共 36 页</h1>
    <div class="content">　　黾勉从事【黾音泯】不敢告劳无罪无辜防口嚻嚻【音遨○笺曰嚻嚻众多貌】下民之孽【音闑○疏曰孽灾害也】匪降自天噂沓背憎【噂沓背音撙踏佩○传曰噂犹噂噂沓犹沓沓○说文曰噂聚也○陈氏曰噂聚谈也○苏氏曰沓重复也】职竞由人【传曰职主也】
　　七章言已被防也已自勉以从王事固不敢告劳以言功也无罪无辜而谗口嚻嚻然众多是将求免其过而不可得也下民之灾害非自天降噂噂聚谈沓沓重多言以相恱而背则相憎专力为此者人也
　　悠悠我里【笺曰里居也○王氏曰我所居里○今曰悠悠逺也里乡里也周礼五邻为里】亦孔之痗【音昧又音悔传曰痗病也】四方有羡【延之去○传曰羡余也○今曰此羡训余当作余箭反诸本作徐箭反则训慕误也】我独居忧民莫不逸我独不敢休天命不彻【王氏曰彻通也】我不敢效我友自逸【八字句】
　　八章言已欲去不得也仕不得志则思其乡里悠悠然道逺而未得归亦甚病矣已不得去故慕得去而在外者谓彼四方之人皆有羡余我独居此忧愁之地民莫不得优防自逸我独不敢休息天命不通无可奈何勉之而已不敢效我友自逸洁身而去也○观雨无正昔尔出居知幽王之时大夫有出外避祸者此诗末章与雨无正末章意同皆不得去羡已去者【疏曰其友与王无亲故舎王而去已则王之亲属故不敢效也】
　　十月之交八章章八句
　　雨无正【音政】大夫刺幽王也雨自上下者也众多如雨而非所以为政也【欧阳氏曰古之人于诗多不命题而篇名往往无义例其或有命名者则必述诗之意如巷伯常武之类是也今雨无正之名据序曰雨自上下者也言众多如雨而非政也今考诗七章都无此义与序絶异当阙其所疑○刘諌议曰尝读韩诗有雨无极序云雨无极正大夫刺幽王也比毛诗篇首多雨无其极伤我稼穑八字○补传曰诗之命名皆摘取诗中之语独雨无正巷伯常武酌赉般六篇特出诗人之意非有序以之虽孔子亦不能知其为何诗也韩诗篇首多二句是诗前二章皆十句加以二句己不可信据今序之文以求诗人之言亦可见非所以为政之意】
　　此诗刺刑罚不中忠言不用遂致人心离散所谓众多如雨也或以此诗名而疑序且诗名不用诗语者多矣何独此诗也
　　浩浩昊天【浩音藁又音镐昊音镐○王氏曰浩浩广大流通之意○今曰释文云浩浩大水貌】不骏其徳【骏音峻○传曰骏长也】降丧饥馑【音仅○传曰谷不熟曰饥蔬不熟曰馑】斩伐四国旻天疾威【旻音闽】弗虑弗图舎彼有罪【舎音舍】既伏其辜若此无罪沦胥以铺【平声○传曰沦率也笺曰胥相也铺徧也】
　　首章言刑罚不中也人穷则呼天曰浩浩然广大之昊天何为不骏长其徳乃降丧乱饥馑以斩伐天下也既生之乃斩伐之是其徳不长久也天既迅烈威虐王当恐惧脩省庶可以囘天意今乃不思虑不图谋彼有罪而伏辜者姑舍勿论若此无罪者而使之沦率相引而铺徧皆得罪焉何其无分别也
　　周宗既灭靡所止戾【传曰戾定也】正大夫离居【笺曰正长也○王氏曰周官八职一曰正六官之长是也】莫知我勚【音曵○传曰勚劳也】三事大夫【李氏曰徐安道以谓周官云三事暨大夫举三公及大夫也】莫肯夙夜邦君诸侯莫肯朝夕【朝如字又音潮○钱氏曰朝朝见也夕暮见也】庶曰式臧覆出为恶【传曰覆反也】次章言人心离散也周之宗族既灭将有易姓之祸天下未有安定也周时虽未灭而败壊之极知其必灭也正大夫六官之长也此作诗之大夫言其长离居去位以避其祸莫知我之从王而劳勚也又三公及其余大夫莫肯夙兴夜寐以勤王事者邦君诸侯莫肯朝暮省王者人心离散国危如此庶几曰王今改过用善乃反出而为恶威虐愈甚也
　　如何昊天辟言不信【辟音辟○传曰辟法也】如彼行迈【释文曰迈逺行也】则靡所臻【朱氏曰臻至也】凡百君子【笺曰谓众在位者】各敬尔身胡不相畏不畏于天
　　三章言已忠言不用也君子见王不悛呼天而告之曰如何乎昊天我之告王者皆法度之言王终莫肯信不信法度之言则必信非法之言如人迷途而逺行伥伥然我不知其所至矣既已忧之则又告其众在位之君子言羣臣当自敬其身勿茍合以长其恶今何为上下不相畏乎不畏人是不畏天也
　　戎成不退【传曰戎兵也】饥成不遂【传曰遂安也】曾我暬御【暬音薛○笺曰曾但也○传曰暬御侍御也○今曰曾则也但亦则之意音如字】憯憯日瘁【憯骖之上瘁音萃○传曰瘁病也】凡百君子莫肯用讯【笺曰讯告也】听言则荅谮言则退
　　四章言羣臣无忠告也兵戎之祸已成而其势不退言外患之炽也饥困之灾已成而其生不遂言内忧之迫也但我暬御小臣憯憯忧之日益瘁病而众在位之君子莫肯以祸乱将至告王者至于听人之言则应荅之谓听人言时事则己酬应之以为信然是其心非不知乱之将至也但私议于所亲厚而不以告王耳人有谮言及己则奉身而退矣
　　哀哉不能言匪舌是出【吹之去】维躬是瘁哿以能言【哿歌之上○传曰哿可也】巧言如流俾躬处休
　　五章斥巧佞也幽王恶直言而好巧言哀哉贤者之不能言谓能直言而不能巧言也惟不能巧言以阿上意故言则忤物非出于舌而但已也将躬受其病矣谓言出而祸随也可矣小人之能言者巧佞之言如水之流无所凝滞使其身处于安乐之地积顺生爱也
　　维曰于仕【传曰于往也】孔棘且殆【笺曰棘急也】云不可使得罪于天子亦云可使怨及朋友
　　六章言乱世进退皆有咎也今维曰仕往耳曾不知仕之甚急而且危也正直者谓之不可使将得罪于天子谀佞者谓之可使又见怨于责善之友从道则违时从时则违道宁得罪于天子不可得罪于公议也
　　谓尔迁于王都曰予未有室家鼠思泣血【思音伺○王氏曰鼠思幽思也○范氏曰凡物之多畏者唯鼠为甚○传曰无声曰泣血○疏曰泪出于目犹血出于体故以泪比血礼记云子臯执亲之丧泣血三年】无言不疾昔尔出居谁从作尔室七章责引去者也时有大夫去朝者其友之留者思而呼之曰尔可迁居于王都也去者不从以王都无室家为辞留者于是谓我忧思而至于泣血无一言而不见憎疾于人也且尔昔之出居于外谁为尔作室乎能作室于外而乃谓王都无室家何哉我之此言尔必憎疾葢言切中则人所恶也【补传曰详味此诗可谓众多如雨非为政之道也】
　　雨无正七章二章章十句二章章八句三章章六句


　　诗缉卷二十
　　钦定四库全书
　　诗缉卷二十一
　　宋　严粲　撰
　　小旻【音闽】大夫刺幽王也【吕氏曰小旻小宛小弁小明言小者篇在小雅恐与大雅相乱以别之今大雅止有夫明余篇疑亡○苏氏曰其在小雅者谓之小旻在大雅者谓之召旻】
　　小旻刺不能听谋将致乱也
　　旻天疾威【释天曰秋曰旻天○王肃曰仁覆悯下曰旻天】敷于下土【传曰敷布也】谋犹回遹【音聿○传曰回邪也遹僻也】何日斯沮【音咀○笺曰沮止也○今曰沮有所惮而止也】谋臧不从不臧覆用【笺曰覆反也】我视谋犹亦孔之卭【音穷○传曰卭病也】
　　首章次章言谋而不能择也旻天以仁悯为称今乃迅烈威虐敷布于下土使徧受其害言灾祸荐臻也是皆人事有以召之幽王宜恐惧而改图矣今谋犹邪僻不反其辙不知更待何时而后畏沮也谓天怒已甚王改过岂可缓乎羣臣之谋非无可从者但王于谋之善者不从谋之不善者反用我视其谋犹亦甚病矣
　　潝潝訿訿【潝音吸訿音紫○苏氏曰潝潝言相和也訿訿言相诋也○李氏曰刘向云潝潝相是而背君子】亦孔之哀谋之其臧则具是违【笺曰具俱也】谋之不臧则具是依我视谋犹伊于胡底【音防○笺曰底至也】
　　羣小相聚潝潝然相和而苟合訿訿然相诋而苟毁同乎已者以为是异乎已者以为非小人之好恶如此甚可哀矣谋之善者俱背违之谋之不善者俱依就之我视其谋犹则亦何所底至乎至于乱亡而已
　　我既厌【去声】不我告犹谋夫孔多是用不集【传曰集就也】言盈庭谁敢执其咎【李氏曰左传楚子伐郑其六卿三欲从楚三欲待晋子驷曰请从楚騑也受其咎】如匪行迈谋【释文曰迈逺行也】是用不得于道
　　三章言谋之非其人也易曰再三渎渎则不告卜筮既数亦厌之不复告其所图之吉凶言卜之不中也谋事者虽多而不能断则惑于议论之不定是以不能有就言满庭而无敢决然任其责者谓事若不成则咎有所归故皆持两端也如人欲行路必问于曾行之人非行迈之人而与之谋问其所不知宜其无得于道路之事也如沈庆之言耕当问奴织当访婢也
　　哀哉为犹匪先民是程【疏曰民者人之大名其实是圣贤也○今曰书相古先民有夏○传曰程法也】匪大犹是经【笺曰大犹大道也○传曰经常也】维迩言是听维迩言是争如彼筑室于道谋是用不溃于成【传曰溃遂也】四章言谋而不能断也哀哉今之为谋不以古人为程法不以大道为经常维浅近之言是听受是争辩言所见止于目前而无逺图也如筑室于道傍与行道之人谋之人人异见故不得遂有成也【朱氏曰古语云作舎道傍三年不成】
　　国虽靡止【苏氏曰止定也】或圣或否【音缶】民虽靡膴【音呼○疏曰膴大也无大有人言少也】或哲或谋或肃或艾【音刈○传曰艾治也○朱氏曰圣哲谋肃乂即洪范五事之徳】如彼泉流无沦胥以败【笺曰沦率也胥相也】
　　五章言贤愚将同受其祸也国虽无所止定而人有通圣者或有不然者民虽寡少亦或有明哲者或有善谋者或有恭肃者或有能理治者岂可厚诬天下为无人哉人主能择其贤者而用之则天下之人皆頼以济今乃使小人用事于上则政乱国败贤愚皆丧亡矣如众泉之流更相灌注一处决溃则众流俱竭是沦率相与以败也【苏氏曰虽世乱民僻犹有贤者在焉苟能用之愚者可赖以皆济也苟废而不用而使愚者壅之于上则相与皆败无能为矣】
　　不敢暴虎【传曰徒搏曰暴虎】不敢冯河【冯音凭○传曰冯陵也徒涉曰冯河】人知其一莫知其他战战兢兢【传曰战战恐也兢兢戒也】如临深渊如履薄氷
　　末章言惧祸也虎不可以徒搏河不可以徒涉人特知此一等事耳不知其他更有可畏之事谓国将亡而祸及已也暴虎冯河其祸立至则知畏之亡国之祸稍缓则不知畏也我则战战而恐兢兢而戒如临深渊之恐坠如履薄氷之恐防惧之甚也荀子云人不肖而不敬则是押虎也遂引此章盖断章取义耳毛祖其师之説以为不敬小人之危殆今考本诗诸章止言不能听谋无畏惧小人之意
　　小旻六章三章章八句三章章七句
　　小宛【音婉】大夫刺幽王也
　　小宛刺不能自强而昏于酒下不能抚其子上不能绍其先也
　　宛彼鸣鸠【传曰宛小貌○曰鸣鸠鹘雕也即氓诗食葚之鸠郯子所谓鹘鸠氏司事庄子所谓鸴鸠也非斑鸠也鹘音骨又如字雕音嘲亦作鸼鸴音学○释鸟曰鶌鸠鹘鸼鶌九勿反○郭璞曰似山鹊而小短尾青黒色多声今江东亦呼为鹘鸼○杜预曰春来秋去故为司事○释曰按旧说及广雅皆云斑鸠非也○山隂陆氏曰庄子所谓鸴鸠笑之者是也多声故名鸣鸠鸣鸠小物决起而飞抢榆枋时则不至控于地而已矣今飞鸣戾天勉强故也性食桑葚陆玑云一名斑鸠似鹁鸠而大项有绣文斑然与此鹘鸠全异玑之言非此鸟喜朝鸣故曰鹘嘲也此鸟朝鸣曰嘲夜鸣曰防抢音锵枋音坊木名防音夜】翰飞戾天【翰去声○苏氏曰翰羽也○传曰戾至也】我心忧伤念昔先人【陈氏曰先人据幽王以言宣王也】明不寐【疏曰明从夕至明也夜地而闇至旦而明明地开故谓之明也】有懐二人【苏氏曰二人文武也】
　　首章刺不能自强也兴也宛然而小之鸣鸠决起而飞抢榆枋不至而控于地者也然亦有羽飞至天之志事在强勉而已幽王不自奋起曾鸣鸠之不若将日就衰替坠其祖宗之业矣故我心忧伤其如此追念先人宣王能自夕至明忧勤不寐永懐文武之烈惟恐失坠遂致中兴此幽王家庭所亲见而曾不念之乃令臣下念之乎
　　人之齐圣【今曰谓整齐也○疏曰圣通也】饮酒温克【传曰克胜也】彼昬不知壹醉日富【今曰壹専也壹醉専务酣饮也○陈氏曰富益也】各敬尔仪天命不又【传曰又复也】
　　次章刺沈也人之整肃通逹者其饮酒也能以温和自克彼昬昧而不知者専务酣饮日以增益唯酒是务焉知其余也以酒丧徳君臣沈湎则天命将改矣故戒羣臣以各敬尔威仪恐天命一去不复来也○齐圣广渊底至齐信生而徇齐彼皆言圣人之事此言齐者止谓整肃也或疑饮酒小节未必系天命之去留殊不知荡心败德纵欲荒政疎君子而狎近幸玩冦雠而忘忧患皆自饮酒啓之禹恶防酒曰后世必有以酒亡国者歴观前史其事可监晋元帝以王导一言而覆杯其能植立江左宜哉
　　中原有菽【音叔○传曰中原原中也菽藿也○采菽笺曰菽大豆也采其叶以为藿○疏曰以言采之明采取其叶○采菽疏曰公食礼云铏芼牛藿羊苦豕薇皆有滑注云藿豆叶也苦苦荼也滑堇萑之属是也以鼎煑牛取其骨体置之于爼其汁则芼之以藿调以咸酸乃盛之于铏谓之铏羹萑音完○今曰笺于生民荏菽及采菽皆云大豆是郑意以菽即荏菽也】庶民采之螟蛉有子【螟蛉音铭零○传曰螟蛉桑虫也○陆氏曰桑上小青虫也其色青而细小或在草叶也】蜾蠃负之【蜾音果蠃罗之上○曰蜾蠃者细腰蜂也俗呼为蠮螉记所谓蒲卢也蠮音壹螉音翁○释虫曰蜾蠃蒲卢○郭璞曰即细腰蠭○郑注中庸曰土蠭○山隂陆氏曰即今细腰土蠭○解頥新语曰说者考之不精乃谓蜾蠃取桑虫负之七日化为其子虽扬雄亦有类我类我久则肖之之说近世诗人取蜾蠃之巢毁而视之乃自有细卵如栗寄螟蛉之身以养之其螟蛉不生不死蠢然在穴中久则螟蛉尽枯其卵日益长大乃为蜾蠃之形穴窍而出葢此物不独取螟蛉亦取小蜘蛛置穴中寄卵于蜘蛛腹胁之间其蜘蛛亦不生不死久之蜘蛛尽枯其子乃成今人养晚蚕者苍蝇亦寄卵于蚕之身久之其卵为蝇穴茧而出殆物类之相似者列子云纯雌其名大腰纯雄其名穉蠭庄子云细腰者化说文云天地之性细腰纯雄无子此皆信说诗者之言也古人名物多取形似之细腰者曰蒲卢故蠭之细腰者亦名蒲卢正如绶草绶鸟皆名以鹝青黒之菼青黒之鸠皆名以鵻也○传曰负持也】教诲尔子式谷似之【笺曰式用也谷善也】
　　三章刺黜其子也幽王黜太子宜臼宜臼奔申侯此章刺之言中原有菽庶民乃采之而去桑虫有子蜾蠃乃持之而去喻王有太子不能抚爱而申侯乃挟而去之也王若以宜臼为不肖何不教诲之用善道而使之似续于已乎【钱氏曰庶民采而去则非我所有矣蜾蠃持而去则非我所保矣今王有子乃黜弃之将有挟之而为不善者】
　　题彼脊令【题音弟○传曰题视也○曰脊令雪姑也飞则鸣解见常棣】载飞载鸣【笺曰载之言则也】我日斯迈【笺曰迈行也】而月斯征【笺曰征行也】夙兴夜寐无忝尔所生【欧阳氏曰所生谓宣王也○今曰即首章先人也】
　　四章申首章之意也他鸟飞则不常鸣唯脊令且飞且鸣口翼俱劳无有止息可以人而自暴自弃乎今日月逝矣王宜爱惜日力夙夜勉励无辱宣王也脊令飞鸣即鸣鸠戾天之意　宣王承衰乱之后而能中兴幽王继中兴之绪反致衰乱故一曰先人二曰所生以其所亲见者勉之言非上世久逺难知之事也
　　交交桑扈【胡之上浊○欧阳氏曰交交参杂相乱之谓也○曰桑扈有二种此青雀也性之窃脂者也○释鸟曰桑扈窃脂○郭璞曰俗呼青雀觜曲食肉喜盗脂膏食之因以名云○山隂陆氏曰淮南子云马不食脂桑扈不啄粟非廉也桑扈葢一名而二种若鲁有两曽参也释鸟云桑扈窃脂□鹩剖苇此桑扈之一种也桑扈窃脂扈窃丹此桑扈之一种也葢对剖苇言之则窃脂者所谓青质觜曲食肉好盗脂膏者是也对窃丹者言之则窃脂者所谓素质其翅与领皆莺然而有文章者是也所谓交交桑扈率啄粟者正以其性之窃脂者言之也故以啄粟为失其性交交桑扈有莺其羽者正以其色之窃脂者言之也故其序曰君臣上下动无礼文焉盖君臣素以为质而文之者礼也释兽云虎窃毛谓之虦猫又云魋如小熊窃毛而黄窃毛皆谓浅毛则下扈窃言浅黑秋扈窃蓝言浅青冬扈窃黄言浅黄棘扈窃丹言浅赤桑扈窃脂言浅白固其理也且尔雅主诗言之而小雅桑扈所取者有两窃脂故尔雅亦两解也□音刁鹩音僚虦潺栈二音猫苗茅二音魋音隤○补传曰或指其色或指其性实一物耳】率塲啄粟哀我塡寡【塡田之上浊○传曰塡尽也○笺曰穷尽也】宜岸宜狱【传曰岸讼也】握粟出卜【今曰史曰者传云卜而有不审不见夺糈见古以粟问卜也糈音所】自何能谷【长乐刘氏曰谷善也】
　　五章述民病也此桑扈性之窃脂者乃食肉之鸟而交交然乱杂以循塲而啄粟失其性也可哀哉我此贫穷寡独之人迫于朝夕之计宜其相与争讼而入于狱也言宜者谓势使之然虽在缧绁而非其罪也又持粟行卜问其胜负卜之曰何自而能善乎亦可怜矣
　　温温恭人【传曰温温和柔貌】如集于木惴惴小心【惴追之去】如临于谷战战兢兢如履薄氷
　　末章言惧祸也温温然恭谨之人无过可指然处今乱世如集于木而恐坠如临于谷而恐陨战战而恐兢兢而戒如履薄氷而恐防不敢不惧也
　　小宛六章章六句
　　小弁【音槃】刺幽王也大子之傅作焉【大音泰○朱氏曰幽王娶于申生大子宜臼后得襃姒而惑之信其防黜申后逐宜臼宜臼之傅知其无罪而悯之故述大子之情而为之作是诗也】周东迁之祸基于此人伦废而后夷狄乘之
　　弁彼鸒斯【鸒音豫○传曰弁乐也鸒雅鸟也○释鸟曰鸒斯鹎鶋鹎音匹又音卑○释曰小而多羣腹下白不反哺○山隂陆氏曰法言云频频之党甚于鸒斯亦贼夫粮食而已矣鸒斯贼夫粮食以众故也东都赋云鹎鶋秋栖鹘鸠春鸣今众鸟秋分多羣集非时鸟也然至春分輙两两而翔不复羣矣里俗谓之分羣○疏曰此鸟名鸒而云斯者语辞犹蓼彼萧斯菀彼栁斯以刘孝标之博学而类苑鸟部立鸒斯之目是不精也】归飞提提【音匙○传曰提提羣貌】民莫不谷【笺曰谷养也】我独于罹【音离○笺曰罹忧也】何辜于天我罪伊何心之忧矣云如之何首章负罪引慝也兴也幽王放大子宜臼将杀之其傅述大子之情而作此诗鸦鸟不能反哺犹已之不能致养是为不孝自罪之辞也鸦鸟虽不能反哺然出食在野饱则提提然羣飞而归是其父子相随为可乐也凡民莫不得以相养而我独不容于父鸦鸟之不若也我何以得罪于天乎我之罪伊何乎心之忧矣云如之何则无可奈何而顺受之○乌有三种广雅云纯黒而反哺者谓之乌小而腹下白不反哺者谓之鸦乌白项而羣飞者谓之燕乌尔雅所谓白脰乌也【脰音豆项也】
　　踧踧周道【踧音敌○传曰踧踧平易也○朱氏匪风解曰周道适周之道也】鞠为茂草【鞠音菊○传曰鞠穷也○李氏曰犹伍被谓淮南王曰臣将见宫中荆棘露沾衣也非是当时已如此特预言之耳】我心忧伤惄焉如捣【惄音溺○传曰惄思也○疏曰有如物之捣心也】假寐永叹【笺曰不脱衣冠而寐曰假寐】维忧用老心之忧矣疢如疾首【疾音趂○笺曰疢犹病也○疏曰疾首头痛也】
　　次章忧国将亡也周之道路以朝防往来如织故车马蹂践踧踧然平易今将鞠为茂草矣国亡则路少行人唯草生之言周之兴者以归往之众曰串夷载路曰岐有夷之行言周之衰者以行人之稀曰鞠为茂草也我心忧伤其如是惄焉思之如有物之捣心不脱衣冠而假寐终夜永叹身未老而以忧故老也
　　维桑与梓【音子○解见定之方中】必恭敬止靡瞻匪父靡依匪母不属于毛【属音烛○疏曰属连属也○朱氏曰毛体肤之余气末属也】不离于里【曰离丽也解见邶新台○朱氏曰衷心腹也】天之生我我辰安在【疏曰辰十二辰也】三章怨而慕也桑梓谓祖父所植以遗子孙者今人以桑梓为郷里者谓有祖父所植之木有存焉祖父植木犹不敢不敬况人无有瞻望而非父无有依恃而非母者乌有不敬恭敬如此而父母之不我爱岂我不连属于父母之毛乎谓不得皮肤之气也岂我不离丽于父母之腹乎谓不处母之胞胎也父母无不爱子之理但恐我命自薄不知天之生我我所遇值之辰安所在乎岂皆值凶时而生乎何其不祥也【疏曰此大子为父所放耳非母放之而并言母者以人皆得父母之恩故言连之其意不怨申后也○李氏曰如韩退之云我生不辰月宿南斗】
　　菀彼栁斯【菀音郁○疏曰菀茂也】鸣蜩嘒嘒【蜩音条嘒音讳○曰蜩蝉也诸蝉之总名也解见七月○传曰嘒嘒声也】有漼者渊【漼崔之上○传曰漼深也】萑苇淠淠【萑苇咅完伟淠徐音沸本字音譬○萑苇解见七月○传曰淠淠众也】譬彼舟流不知所届【笺曰届至也】心之忧矣不遑假寐
　　四章言如穷人无所归也菀然而茂者桞也其上则有蝉声嘒嘒然漼然而深者渊也其旁则有萑苇生之淠淠然众言物皆有所依也我独如不系之舟流于水中无所依泊不知所至也初犹假寐至此虽假寐犹不遑其忧深矣
　　鹿斯之奔【疏曰斯辞也】维足伎伎【音岐○传曰伎伎舒貌】雉之朝雊【沟之去○笺曰雊雉鸣也】尚求其雌譬彼壊木【壊回之上浊字与瘣同○传曰壊伤病也】疾用无枝心之忧矣宁莫之知
　　五章忧王孤立也鹿见人则奔宜速矣而伎伎然舒缓者顾其羣也雉朝作而鸣者求其雌也今王黜后而放子兀然如伤病之木内有蠧病而外无附枝也我心之忧如此而王宁不之知乎冀其感悟也
　　相彼投【相去声○笺曰相视也】尚或先之【先音线】行有死人【笺曰行道也】尚或墐之【墐音觐○疏曰墐埋藏之名】君子秉心【笺曰秉执也】维其忍之心之忧矣涕既陨之【陨音尹○传曰陨坠也】
　　六章述亲亲之怨也视之见迫逐而投人人哀其穷则及驱者未至而先存之行路之死人初非亲识乃或墐埋之使免暴露人皆有不忍之心也幽王乃独黜后放子何其忍也是以心之忧而涕陨坠也
　　君子信谗如或醻之【醻音雠○笺曰醻旅醻也○疏曰酬酢皆作酬此作醻者古字得通用酬有二等既酢而酬宾奠之不举谓之奠酬至三爵之后乃举向者所奠之爵以行之行于后交错相酬名曰旅酬此喻得防即受而行之故知是旅酬非奠酬也】君子不惠【笺曰惠爱也】不舒究之【朱氏曰舒缓也】伐木掎矣【掎音纪○今曰释文云掎从后牵也】析薪杝矣【杝音侈○钱氏曰杝以手离之○今曰杝从才者离也广韵亦作栘俗作扯其析薪之杝从木亦离之义也】舎彼有罪【舎音舍】予之佗矣【虚斋赵氏音如字今从之旧音唾○今曰韵佗亦作他他与它同无别音之佗犹孟子反顾而之他】
　　七章言防人离间父子也幽王信防言如宾主饮酒相酬得即饮之喻闻防卽行不违拒之也幽王心不惠爱太子之故不肯舒缓而究察之茍徐察之则知防人之情矣木附着于本根伐木者既以斤斧伐之又以绳索从其后牵拽之以倒其木使絶离其本根又薪本一木相聨属析薪者既斧之又以手杝而离之使一木析而为二皆喻幽王父子天性本附着聨属为一体而防人横离絶之也彼离絶人之父子者为有罪王乃舍之不问而反黜逐我令之他所○释文以掎为从后牵左传诸戎掎之【襄十四年】注云掎其足是从后牵也今伐木者斧其前乃以绳索系其末从后牵而倒之故云伐木掎矣旧説掎为掎其巅不欲妄踣之【踣音白】又说杝为顺其理义亦迂曲而先儒承袭之上下文防人离间父子之意不出
　　莫髙匪山莫浚匪泉【浚音濬○传曰浚深也】君子无易由言【易音异】耳属于垣【属音烛垣音袁】无逝我梁无我笱【梁笱解见邶谷风】我躬不阅遑恤我后
　　末章忧防人不已将为国祸也莫髙莫深言无有髙深于此者谓极髙极深也极髙者岂非山乎极深者岂非泉乎然山虽髙而人能登之泉虽深而人能入之王勿谓处髙深之地而人不得闻之也王不可轻易自由以言恐属耳垣墙者将窥伺意向而为防也我已被防见逐不可解矣但虑防人不已将败我家事故谓外人无逝我梁无我笱犹顾念家国之事而不能忘也既而自叹我身尚不容何暇惜后事乎
　　小弁八章章八句
　　巧言刺幽王也大夫伤于防故作是诗也
　　小弁巧言何人斯巷伯之诗作而内外上下皆困于防矣
　　悠悠昊天【李氏曰悠悠言天逺大之意】曰父母且【沮之平○欧阳氏曰且语助】无罪无辜乱如此怃【音呼○传曰怃大也】昊天已威【笺曰已甚也】予慎无罪昊天泰怃【笺曰泰甚也】予愼无辜
　　首章伤已被防也人穷则呼天呼父母此大夫被防乃呼天呼父母而诉之言悠悠然逺大之昊天也及我之父母也其听我之诉也我无罪辜而使我遭乱如此之大上天降此丧乱亦甚威大矣然我其实畏谨无罪无辜也
　　乱之初生僭始既涵【朱氏曰僭始不信之端也○传曰涵容也】乱之又生君子信防君子如怒乱庶遄沮【遄市专反沮音咀○传曰遄疾也沮止也】君子如祉【音耻○传曰祉福也○朱氏曰犹喜也】乱庶遄已
　　次章言乱生于防防生于优柔不断所谓懐狐疑之心者来防贼之口持不断之意者开羣枉之门也防言无实僭而不信小人为防以渐而入初为不根之言以尝试君之喜怒此不信之端所谓僭始也幽王既涵容之则防人将无所惮日月既久浸润益深祸乱愈生是君子信防之过也凡闻人之言当别白其是非所言者非王若怒而责之则小人不敢为防乱庶几速止矣所言者是王若祉而福之则君子得行其言乱庶几速已矣今忠防不分是以邪正浑淆是非易位而乱天下也【李氏曰子张问明子曰浸润之潜肤受之愬不行焉可谓明也已矣孔子此言最尽小人之情状夫以水之浸润渐于壊物皮肤之受尘渐于垢污小人之防亦其以渐人君苟不察则小人得以逞其志汉元帝优防不断是以恭显之徒周堪萧望之刘更生张猛四人重相辩论其始也元帝不之察其终也萧望之等皆为恭显所排原其所由则僭始既涵之所致也司马温公尝举君子如怒乱庶遄沮君子如祉乱庶遄己此言无所臧否为患大矣】
　　君子屡盟【笺曰屡数也】乱是用长【音掌○今曰长加益也】君子信盗乱是用暴【今曰暴骤进也】盗言孔甘乱是用餤【音谈○传曰餤进也】匪其止共【音恭】维王之卭【音穷○笺曰卭病也】
　　三章言信防致乱也周官有司盟凡邦国有疑则杀牲防血告神以相要束今幽王信防君臣相疑屡为盟誓此乱之所以加长也盗以名小人小人防言不可信而幽王信之此乱之所以骤进也小人之言先务谀说其君甘言卑辞以入之使人君如嗜甘物而不厌此乱之所以日益进也为人臣止于敬此防人非止于敬徒为王之卭病耳【李氏曰考之春秋如伯冇之乱郑伯与其臣下盟盖盟者生于君臣相疑而致也礼云与其有聚敛之臣宁有盗臣以其害人如盗贼然】
　　奕奕寝庙【奕音亦○传曰奕奕大貌○钱氏曰宫室后曰寝前曰庙】君子作之秩秩大猷【秩音帙○李氏曰秩秩序也○笺曰猷道也】圣人莫之【王氏曰莫定也】他人有心予忖度之【忖村之上度音铎○钱氏曰忖黙度也】跃跃毚免【跃音惕毚音防○疏曰跃疾也○传曰毚狡也】遇犬获之
　　四章言已知防人之情也奕奕然髙大之寝庙唯君子能作之秩秩然有序之大道唯圣人能定之此非我所能也至于忖度他人之心则我能之尔防人见防自谓深宻我不得而知不知我能忖度尔心而知之尔防人如之狡跃跃然疾跳谓人无如之何然遇犬则获之言防人虽狡险得志又更有狡险者中伤于汝自古小人更相倾防岂有善终者哉兔犬皆喻小人也忖度防人之心如下篇何人斯皆忖度之
　　辞也
　　荏染柔木【荏音稔染音冉○传曰荏染柔意也柔木梧桐梓漆也】君子树之往来行言心焉数之【焉本义音烟本注如字数上声○钱氏曰数犹记也】蛇蛇硕言【蛇音移○欧阳氏曰蛇蛇舒迟安闲之貌○笺曰硕大也】出自口矣【今曰与正月好言自口莠言自口同意】巧言如簧顔之厚矣
　　五章戒王爱防善类勿信防言也荏染然之柔木良材也君子当封殖之俾无牛羊斧斤之患往来道涂之言诬谤善人何可介意乎若数记此道涂之言则小人得驾飞语以中伤君子矣盖小人蛇蛇然舒迟安闲敢为大言而无忌惮惟其口之所出非由中之言无真实也其言之巧如笙簧之可听然皆不根之谈以诬善人而不知耻其顔厚矣人有愧于心必形于色中心逹于面目也今小人面皮厚故无愧耻之色
　　彼何人斯【笺曰何人者斥防人也贱而恶之故曰何人】居河之麋【音眉○传曰水草交谓之麋○李氏曰左氏吾赐汝孟诸之麋】无拳无勇【传曰拳力也】职为乱阶【笺曰职主也】既微且尰【慵之上浊○传曰骭为微肿足为尰骭音限脚胫也音羊疮也○笺曰居下湿之地故生微尰之疾】尔勇伊何为犹将多【笺曰犹谋也将大也】尔居徒几何末章指防人而恶之言彼何等人居河滨水草之交其居室陋既无拳力又无劲勇其人至弱而敢主为此乱之阶梯此人自谓勇而有谋既患胫疮有微之疾又患肿足有尰之疾尔假有勇伊何能为汝为谋大多矣汝所聚居之徒众亦几何人无能为也防者多摘人之短而矜已之长此人实无所长王惑而信其言耳
　　巧言六章章八句
　　何人斯苏公刺暴公也暴公为卿士而谮苏公焉故苏公作是诗以絶之【笺曰暴也苏也皆畿内国名○疏曰左传云昔周克商使诸侯抚封苏忿生以温为司冦则苏国在温春秋时苏称子此云公者盖子爵而为三公也】
　　彼何人斯其心孔艰胡逝我梁【笺曰逝之也梁鱼梁也在苏国之门外○苏氏曰梁桥也】不入我门伊谁云从维暴之云
　　暴公与其侣同见王而谮苏公苏公作诗首章未及谮事姑为优柔之辞以疑之言彼是何人乎薄之之辞也彼人之心艰险而难知何以言之我所居有鱼梁彼人逝我鱼梁而不过我是其心艰险而可疑矣既而问其所从则暴公也首章但言二人相从同见王而不见我其情可疑矣○郑氏以首章彼何人斯为指暴公之侣欧阳氏以首章彼何人斯为指暴公然下章云二人从行谁为此祸犹未有所指则首章不应便指其人也
　　二人从行谁为此祸胡逝我梁不入唁我【唁音彦】始者不如今云不我可【今曰不以我为可言不恱我也汉刘向传上问杨兴朝臣断断不可光禄勲何断牛斤反忿疾之意光禄勲谓周堪】
　　次章方言已被谮也言二人同见王而不见我我固疑其艰险今我果被谮不知此二人之中谁实谮我乎犹未敢指定一人也然我与暴公为友我已得谴暴公当吊唁我何为亦逝我鱼梁过我门而入不吊我乎暴公初焉与我厚不如今之薄也其不以我为可乎是可不能无疑于暴公矣
　　彼何人斯胡逝我陈【传曰陈堂涂也○孙炎曰堂下至门之径○解见陈防有鹊巢】我闻其声不见其身不愧于人不畏于天
　　三章四章始责暴公彼何人斯皆薄之之辞也何故近我堂涂使我得闻女之声音不得覩女之身乎是汝谮我其心有愧不欲见我也汝不愧于人不畏于天乎责之之辞也
　　彼何人斯其为飘风【飘如字从韵书本注音飘○钱氏曰飘风暴起之风也○今曰释天云廻风为飘郭璞注云旋风也毛于匪风诗引廻风为飘又云飘风非有道之风旋风廻旋无定故不自北不自南】胡不自北胡不自南胡逝我梁祗搅我心【祗搅音支狡○笺曰祗适也传曰搅乱也】
　　彼人如暴起之廻风又不自北又不自南言无准也喻谗者之反覆不测也何为逝我鱼梁不入我门适搅乱我心使我疑汝也
　　尔之安行亦不遑舎尔之亟行【亟音棘○笺曰亟疾也】遑脂尔车【解见泉水】壹者之来云何其盱【笺曰盱病也】
　　五章六章反覆委曲以情责之也汝之不来见我谓无暇耳我谓尔行之缓乎亦不见尔舎息固不可谓有暇也我谓尔行之急乎又闲暇而脂其车不可谓无暇也依违言之谓未必全无暇也汝不遑舍则多出汝脂车则又将出因其出而一来见我又何害乎今屡出而不来见我是可疑矣
　　尔还而入【还音旋】我心易也【易音异】还而不入否难知也壹者之来俾我祗也【祗音祁○笺曰祗安也】
　　尔方往见王之时固未暇见我既见王而还若入见我则我心平易无疑矣尔还而不入见我则谓不谮我为难知也见王而还之时既不见我他时一来我心亦安然竟不一来安能使我无疑乎反覆委曲以责之故旧之情也
　　伯氏吹壎【音暄】仲氏吹篪【音池○笺曰伯仲喻兄弟也○传曰土曰壎竹曰篪○疏曰春官小师职作埙古今字异耳注云埙烧土为之大如鴈卵郑司农云埙六孔释乐云大埙谓之嘂音呌孙炎云音大如呌呼也郭璞云大如鹅子锐上平底形似秤锤小者如鸡子释乐又云大篪谓之沂郭璞云篪以竹为之长尺四寸围三寸一孔上出径三分横吹之小者尺二寸即引广雅云八孔小师注郑司农云篪七孔葢不数其上出者故七也世本云暴辛公作埙苏成公作篪谯周古史考云古有埙篪尚矣周幽王时暴辛公善埙苏成公善篪世本之谬信如周言其云苏公暴公所善亦未知所出】及尔如贯【笺曰如物之在绳索之贯也○苏氏曰如贯弁贯珠皆以绳结之】谅不我知【朱氏曰谅诚也】出此三物【传曰三物豕犬鸡也民不相信则盟诅之○疏曰隠十一年左传云郑伯使卒出豭行出犬鸡以诅射颖考叔者豭即豕也司盟云盟万民之犯命者诅其不信者是不相信有盟诅之法也盟大而诅小皆杀牲挿血告誓明神后若背违令神加其祸使民畏而不敢犯襄十一年左传季武子将作三军盟诸僖闳诅诸五父之衢定六年既逐阳虎及三桓盟于周社盟国人于毫社诅诸五父之衢豭音加俗作豭行音航父音甫】以诅尔斯【诅侧助反】
</div>
    <div class="pagination">
<a href="诗缉_page22.html">上一页</a><span>...</span><a href="诗缉_page18.html">18</a><a href="诗缉_page19.html">19</a><a href="诗缉_page20.html">20</a><a href="诗缉_page21.html">21</a><a href="诗缉_page22.html">22</a><span class="current-page">23</span><a href="诗缉_page24.html">24</a><a href="诗缉_page25.html">25</a><a href="诗缉_page26.html">26</a><a href="诗缉_page27.html">27</a><a href="诗缉_page28.html">28</a><span>...</span><a href="诗缉_page24.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
