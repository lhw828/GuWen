<!DOCTYPE html>
<html>
<head>
    <meta charset="UTF-8">
    <title>田间诗学 - 第 28 页/共 40 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>田间诗学 - 第 28 页/共 40 页</h1>
    <div class="content">　　【愚按菀栁之篇明为诸侯不朝而作此诗特陈先王时待诸侯来朝之礼与菀栁并载殆一时一人之作不必言刺而刺在篇外矣】
　　采菽采菽筐之筥之君子来朝何锡予之虽无予之路车乗马又何予之衮及黼
　　【毛传兴也朱注同　毛云菽所以芼太牢而待君子也羊则苦豕则薇　郑云菽大豆也采之者采其叶以为藿　孔云王飨賔客有牛爼其汁则芼之以藿调以五味盛于铏谓之铏羹　聘礼君赐卿归饔饩米百筥筥半斛夫人使大夫归饔饩米有八筐者有六筐者筐五斛夫百筥以多为荣而所实少八筐六筐以少为贵而所实多则筐大而筥小矣　何锡予之心口相问之词　周礼车直名路五路惟玉路不以锡金路以封同姓象路以封异姓革路以封四卫木路以封藩国乗马四马也所以驾路车者　郑云衮衣而画以卷龙也凡冕服皆衣纁裳　卷与衮同是画龙而升降有别升龙为卷降龙为衮则天子之服名卷上公之服名衮也巻衮皆指龙而言公衣五章裳四章而衣以衮为首子男衣三章裳二章而裳以黼为首此言衮及黼举公及子男以该侯伯也】
　　觱沸槛泉言采其芹君子来朝言观其旂其旂淠淠鸾声嘒嘒载骖载驷君子所届
　　【觱沸状水喷出之貌　槛泉尔雅云正出谓涌出也李廸云水泉从下上出曰涌泉以兴君子自下国朝于王室也　周礼雁醢芹菹芹生水中取其香洁以荐宗庙菹亦所用待君子也旂建在车上淠淠动也　嘒説文云小声也王氏云言其声之细则无敢驰驱也　届主也见旂闻鸾渐来渐近至是而见其车上之人又见其驾车之马则君子于是至矣　郑云诸侯来朝王使人迎之因观其衣服车乗之威仪所以为敬且省祸福也愚按春秋传列国乗车皆四马而或谓之骖或谓之驷此以骖驷并言亦据来朝者之所称因而称之以见来者众耳】
　　赤芾在股邪幅在下彼交匪纾天子所予乐只君子天子命之乐只君子福禄申之
　　【朱注赋也　芾通作韨诸侯赤韨　郑云冕服谓之韨其他谓之韠　孔云士之有爵弁犹大夫以上有冕也士有韎韐犹大夫以上有芾也　韨与韠俱是蔽膝之衣韠以韦为之　易干凿度云古者田鱼而食因衣其皮先知蔽前后知蔽后后王易之以布帛而犹存其蔽前者重古道不忘本也　股说文云髀也郑云胫本曰股　邪幅如今行縢也偪束其胫自足至膝故曰在下　孔云邪纒于足谓之邪幅　内则子事父母有偪即此所以利趋跄也以上两句皆纪诸侯入朝之礼服　交上交于天子也纾缓也言诸侯相率趋朝不敢缓也　命锡命也　孔云祭统谓古者明君爵有徳而禄有功必于太庙示不敢専也赐在庙故神得福禄之愚按蔽膝之制据此而言今朝祭之服犹有其遗制但前后皆有蔽不似此独蔽前耳或以为是膝之卫所以谨拜跪者谬矣】
　　维柞之枝其叶蓬蓬乐只君子殿天子之邦乐只君子万福攸同平平左右亦是率从
　　【郑云以柞为兴者柞之叶新将生故乃落于地以喻继世以徳相承者　殿镇也孔云军行在后曰殿取其镇压之义　万福攸同所谓君臣并受其福也平平辨治也韩诗通作便便闲雅之貌言诸侯左右之臣便便习礼辨事相率以从也左传晋魏绛引此诗谓便蕃左右】
　　泛泛杨舟绋纚维之乐只君子天子葵之乐只君子福禄膍之优哉游哉亦是戾矣
　　【绋繂也今人绳索之大者亦称为繂　纚繋也　纚傍从丽有相附之意维则联络之使益固也易曰拘系之乃从维之以喻维系诸侯之心不一而足也葵揆也膍厚也　一説葵膍皆实字沽用葵性向日曹植云若葵藿之倾叶太阳虽不为回光然向之者诚也天子葵之言天子鉴其乃心王室亦如葵之向日故即以葵拟之膍説文云牛百叶也周礼醢人脾析即此言其状分析也庄子谓之膍胲以喻福禄之骈繁不可数纪也】
　　【愚按优游指来朝之诸侯既无忧谗畏讥之思亦无飞扬跋扈之态上下相信进退自安不惟天子有以维系诸侯而诸侯亦自眷恋而不去戾止者犹云得其所止也　一云戾通作丽着亦字是上下相丽不散之意】
　　采菽五章章八句【朱子谓天子所以荅鱼藻也然彼言岂乐此言来朝二诗殊不相蒙】
　　角弓　序曰父兄刺幽王也不亲九族而好谗佞骨肉相怨故作是诗焉【何氏谓刺幽王宠任昏姻而踈逺同姓之诗序所谓刺谗也愚按汉书谷永上书请抑褒阎之乱息白华之怨后宫亲属饶之以财勿与政事以逺皇父之类损妻党之权然则十月之交所言皇父卿士番棸蹶楀等大抵皆褒姒姻娅也故正月之诗曰洽比其邻昏姻孔云刘向引此诗以为幽厉之际朝廷不和转相非怨诗人疾而忧之曰民之无良相怨一方所谓相怨者殆指兄弟与昏姻而言耶】
　　骍骍角弓翩其反矣兄弟昏姻无胥逺矣
　　【毛传兴也朱注同　毛云骍骍调利也不善绁檠巧用则翩然而反　郑云喻王与九族不以恩礼御待则使之多怨　朱注弓之为物张之则内向而来弛之则外反而去　何氏谓王于兄弟无偏用偏舍之理如弓一张一弛角干有互为内外之时张时则角在内干在外弛时则干在内角在外王惟一于昏姻而不任兄弟是角恒在内干恒在外也　胥相也无胥逺矣谓王之视弟兄不必与昏姻大相悬絶也】
　　尔之逺矣民胥然矣尔之敎矣民胥效矣
　　【朱注赋也】
　　【愚按逺専指逺兄弟而言王既疎逺之天下之人皆以王之兄弟不足亲矣王逺兄弟而亲昏姻是王教天下以兄弟之不如昏姻也天下有不相效而趋附昏姻者哉以此兄弟之势日衰而昏姻之气焰益盛交相为瘉皆由此也】
　　此令兄弟绰绰有裕不令兄弟交相为瘉
　　【朱注赋也　令善也瘉病也　言王之亲踈失宜在宗族之中有令善者固寛然有容不以介意其不善者激于怨毒不能自制与昏姻交相搆衅而为王之病矣】
　　民之无良相怨一方受爵不让至于已斯亡
　　【朱注赋也】
　　【愚按此章承不令兄弟而言言其交相为瘉亦人情无足怪也　相怨一方正指无良之实谓各据所居之地位各持所见而不肯相下以至于相怨也怨不在大即一爵之酒受之不让且逞忿以亡其身况事有大于此者乎兄弟之于昏姻得意与失意相形懻忮恚恨亦情所难免也】
　　老马反为驹不顾其后如食宜饇如酌孔取
　　【朱注比也　此章言王之于昏姻宜择其可任者任之其不可任者但宠之以爵厚之以禄不宜使与政事也如优老马者惟饲之以刍秣而已今反以为驹使之任重后将有不胜其任之患也　饇饱也孔甚也此辈志在爵禄而已如食者予以尽饱饮者予以尽量其志足矣予之以政是反为之祸也　一説饇饫通说文云不脱屦升堂谓之饫　郑云孔取谓度其所胜多少凡器之孔其量大小不同谓满则止耳二句皆反言以规之讽其知止足也】
　　毋敎猱升木如涂涂附君子有徽猷小人与属
　　【朱注比也】
　　【愚按猱之好升木犹小人之好攀附要人也人见昏姻之人得势攀附者众矣而更斥逺兄弟惟昏姻是聴是益敎之也涂本善于附著者以比小人之情以小人附小人犹以涂附涂其合也易矣如涂涂字指昏姻涂附涂字指小人　徽美也猷道也言惟徽猷之君子能自爱不入其党若小人惟知目前之利争与之为属矣昏姻之人为小人攀附所以益搆鬭兄弟也　徽猷先王所谓正其五品为之孝友也君子所守惟此自与昏姻之人不合】
　　雨雪瀌瀌见晛曰消莫肯下遗式居娄骄
　　【朱注比也　晛日气也　曰者于日未出拟议之词　雨雪喻昏姻之进谗言以离间兄弟者愚按兄弟受谗者初犹庶几王心偶一憬悟如日气之乍见使雨雪顿消乎而不意王之尽信之也下自谓也言皆被其谗无或遗者谗既见信遂自居能谗以骄人屡信其谗所以屡骄之也兄弟因之以益怨也】
　　雨雪浮浮见晛曰流如蛮如髦我是用忧
　　【朱注比也　浮浮积之厚而浮于地上　流流而去之　喻王不能去谗以至宗族解体尔雅云八蛮在南髦西夷也书作髳蛮髦犹言相视如胡越耳】
　　【愚按兄弟与昏姻互相仇恨如蛮之与髦各为种类终不能合国祸之所由日深也故诗人深忧之】角弓八章章四句【朱注亦谓刺王不亲几族而好谗佞使宗族相怨之诗愚按朱子以兄弟昏姻并言言皆不可以疎逺幽王之世外戚用事何尝疎姻娅乎且为谗佞者皆褒姒之亲党也此诗指王信昏姻之谗兄弟为是】
　　菀栁　序曰刺幽王也暴虐无亲而刑罚不中诸侯不欲朝言王者之不可朝事也【采菽序有云幽王侮慢诸侯数征防之而无信义何氏谓此诗当作于举烽火悉至至而无宼之时】
　　【愚按当为太子奔申王征诸侯伐申以求太子而诸侯不应作诗以明志也】
　　有菀者栁不尚息焉上帝甚蹈无自昵焉俾予靖之后予极焉
　　【毛传兴也朱注比也　菀茂木也　言此菀然森茂之柳虽枝叶低垂行路之人不可尚就以休息乎喻王室虽卑天下未尝不欲宗周而王自获怒于上帝也　蹈如乐记发扬蹈厉之蹈谓顿足而怒厉也昵説文云日近也言天怒如此不敢亲昵于王以从王欲罹其祸也郑桓公谓王室多难吾何地可以逃死况外诸侯乎　极与剧同屈原传所谓劳苦倦极是也言我欲竭力以靖王室而王将求之已甚虽欲休息不可得己】
　　【愚按菀栁指申国方强太子可以借庇防也王欲征诸侯兵伐申以求而杀之此上帝所甚怒者敢悖天以昵于王乎申之祸未可靖也即使予从王以靖之后将复极其志于申之与国如缯与西戎之类是也祸宁有己乎】
　　有菀者栁不尚愒焉上帝甚蹈无自瘵焉俾予靖之后予迈焉
　　【愒息也瘵病也　愒憩通　迈逺征也言使我征伐有功后将益用之以勤逺也】
　　有鸟髙飞亦傅于天彼人之心于何其臻曷予靖之居以凶矜
　　【朱注兴也　傅臻皆至也彼人斥幽王也言王之心无有极也】
　　【愚按此章指褒姒而言彼人谓褒姒也以下国之贱女夺嫡为后如鸟之髙飞亦既戾于天矣而又欲杀太子以安伯服其心宁有底极乎前篇云俾予靖之谓王使之也此云曷予靖之自审其不可也曷犹何也矜毛云危也言何为从王为此而自居凶恶之名以取危亡也】
　　菀栁三章章六句【朱注亦宗序説谓王者暴虐诸侯不朝而作此诗愚按王虽不道而臣子朝贡之礼不可不修若相戒不朝是悖慢无君之甚夫子録之何也当思诸侯所以不至之情庶几有可原矣】
　　桑扈之什十篇四十三章二百八十二句
　　都人士之什二之八
　　彼都人士　序曰周人刺衣服无常也古者长民衣服不贰从容有常以齐其民则民徳归一伤今不复见古人也
　　【郑云长民谓凡在民上倡率者也变易无常谓之贰孔云正举都邑者以都邑之士切近政化有道先被其徳无道先化其淫此时奢淫巧伪都邑尤甚故举古之都邑以刺今焉】
　　【愚按幽王之时艳妻煽处外妾宠幸争以淫靡相尚冶容竒服都邑士女化之观大东之诗曰西人之子灿灿衣服舟人之子熊罴是裘则西京风俗可知故诗人伤之致思于彼都彼者彼一时也前二章言都人士庶之家后三章则指卿大夫家也言彼时无论贵贱其服饰皆有法度威仪可观伤今之不复覩也】
　　彼都人士狐裘黄黄其容不改出言有章行归于周万民所望
　　【朱注赋也下皆同毛传缺　黄黄狐裘色也以裘皮非一狐之腋故重言之　孔云狐色不等狐白非若不服　玉藻云君子狐青裘豹褎至黄狐庶人亦服之郊特牲云黄衣黄冠而祭所以息田夫也愚按归者书云归其有极是也行即指上二句而言言同归于京师之习尚不襍以五方之风气也万民谓四方之民以京师之人为之表式曰望此章黄狐之裘与下章台笠旧说皆以为野人之服而经称之为都人士盖古者取士于农甫田所谓攸介攸止之象即髦士也若农而非士则不改之容与有章之言岂所以赞野人者乎】
　　彼都人士台笠缁撮彼君子女绸直如发我不见兮我心不説
　　【台夫须也都人之士以台皮为笠缁皮为冠　孔云前章裘则冬所衣此章笠则夏所用撮发以缁布为冠从其俭也　笠以御暑雨有柄曰簦无柄曰笠季氏云台笠出田时所用缁撮居家时所用　説文云绸密也又训直绸皆指发言第见其髪绸密而条直妇之首容但如其发而止无増饰也愚按出田则为农居家则为士彼君子女指士庶人之妻谓女有君子之行者也故贵贱皆可以称　命妇首服有副编次三等副则盛饰也编则列发为之假作紒形加于首上次则次取他人之发与已发相合为紒谓之发鬄今曰如发而已明士庶之妻未有命者之服但顺其发之绸直不令散乱采緑诗云子发曲局卫风云首如飞蓬皆言其乱而不理也】
　　彼都人士充耳琇实彼君子女谓之尹吉我不见兮我心苑结
　　【充耳惟冕服有之　琇通作秀琇实者王肃云以美石为瑱塞实其耳　尹尹氏也世为周公卿郑云吉读为姞尹姞周室昏姻之旧族也　左传郑石葵曰吾闻姫姞偶其后必蕃姞吉人也后稷之元妃也韩奕篇云为韩姞相攸言其汾王之甥则姞为周室戚里而尹为世卿周室之昏姻贵此二姓也　苑犹屈也积也　苑以言其思之不已结以言其思之不解】
　　【愚按此章充耳琇实指公卿大夫君子女指其室人也言当时卿大夫唯择二姓为昏故闺门之内皆有礼法可观自艳妻以下贱夺嫡一时化其淫俗娶妻但娶容色不论族姓以致人伦道丧而故家之流风尽矣上章云不见谓不见其服饰也此云不见谓不见其仪范也】
　　彼都人士垂帯而厉彼君子女卷发如虿我不见兮言从之迈
　　【帯大帯也　毛云厉帯之垂者左传所谓鞶厉是也孔云大帯之垂者名之为绅而复名为鞶者绅是厉之名厉是垂之貌　卷通作鬈説文云发好也一曰髪曲也　毒螫之虫长尾为虿短尾为蝎虿尾长能卷曲故卷发似之当是假紒之形即首服中之编也此言命妇之饰　迈行也】
　　【愚按言从之迈者必当时贤大夫见王室将乱先几挈家出都以避居采邑者如郑桓公寄孥于虢郐是也诗人伤时亦欲从之去矣】
　　匪伊垂之帯则有余匪伊卷之发则有旟我不见兮云何盱矣
　　【郑云此言士非故垂此帯也带于礼自当有余也女非故巻此发也发于礼自当有旟也　象发于旟者谓如旌旟巻舒之状毛云扬也愚谓卷者不欲其扬也　盱张目也】
　　【愚按此因卿大夫尽室既去之后思其家士女之威仪不可复见矣云何盱者言典型已尽而一时相尚淫侈之俗皆目所不忍覩者将张目以何望乎】
　　都人士五章章六句【朱注谓离乱之后人不复见昔日都邑之盛人物仪容之美而作此诗所以叹息之也是为东迁以后之诗岂以彼都者自东都而指西都耶　厉王流彘之后都邑已非其旧不必东迁故注又以周为镐京】
　　【愚按诗词未见有乱后情景如黍离之所伤也当为幽王时嬖宠淫侈相尚都人化之如后世髙髻大袖之为服妖也诗人懐古刺今刺而不露所以为雅】
　　采緑　序曰刺怨旷也幽王之时多怨旷者也【郝氏云幽王使人不以道诗人托闺怨以刺之古者用民之力嵗不过三日新昏不从政恤其私也今使其室家暌离匹妇衔怨故圣人録是诗以明王道本乎人情耳】
　　终朝采緑不盈一匊予发曲局薄言归沐
　　【毛传兴也朱注赋也下同　自旦及食时为终朝两手曰匊　緑王刍也易得之菜终朝采之而不满手怨旷之深忧思不専于事　説文训匊为左手诗话谓屈掌曰匊则匊是一手屈其掌耳　局卷也妇人夫不在则不饰容　辅广云薄言归沐恐君子之或归也　季氏云为夫将归有期故汲汲沐以待夫此以方及五日之期为言也】
　　终朝采蓝不盈一襜五日为期六日不詹
　　【衣蔽前谓之襜　蓝染草也五日六日者五月之日六月之日也期至五月而归今六月犹不至是以忧思詹与瞻同　以豳风一之日二之日例之则三之日为正月四之日为二月五之日为三月六之日为四月也　月令仲夏之月令民毋刈蓝以染注此月蓝始可别此谓期以三月当归至四月犹未瞻见今又及采蓝之时则过五月矣　后汉刘瑜疏云天地之性隂阳正纪隔絶其道则水旱为并诗云五日为期六日不詹怨旷作歌仲尼所録】
　　之子于狩言韔其弓之子于钓言纶之绳
　　【韔弓衣也亦云弢　韔其弓者孔云弛弓纳于韔中也　理丝曰纶愚谓理丝而合之为纶愚按此下二章皆思之不至而预拟其归后之词意以逺出不归归则不令复出耳往狩则纳弓于韔絶其射猎之念不欲其习武事也若舍狩而钓则合丝为绳以资之可与偕隐矣下章言钓不及狩其意可见】
　　其钓维何维鲂及鱮维鲂及鱮薄言观者
　　【陆氏云鲂鱼之美者鱮鱼之不美并举之可以槩众鱼矣】
　　【愚按此又虚拟其夫往钓钓而多获其钓只在近地故已得以往观岂致如今之逺出不返相见未有期耶皆意想之词非有是事】
　　采緑四章章四句【朱注谓妇人思其君子之诗何氏谓六日正四月也疑与四月维夏篇同时事一为征夫之词一为思妇之语】
　　黍苗　序曰刺幽王也不能膏润天下卿士不能行召伯之职焉【朱注宣王封申伯于谢命召穆公往营城邑故将徒役南行而行者作此愚按幽王之时申后被黜申伯与王室相怨诗人追叙召伯营谢之烈见宣王尊礼元舅之隆一以感悟王心一以絶申伯召戎之念也】
　　芃芃黍苗隂雨膏之悠悠南行召伯劳之
　　【毛传兴也朱注同　芃芃长大貌　以隂雨能泽物兴召伯能抚下　韦昭云召康公之子穆公虎也劳之谓慰其劳苦恤其饥渇抚循劝勉如天泽沃然其劳也盖膏也】
　　【愚按自镐京至谢谓之南行】
　　我任我辇我车我牛我行既集盖云归哉
　　【朱注赋也下同　此下二章皆召伯之语所谓劳之也　孔云任辇车牛是转运所用　郑云营谢转餫之役有负任者有挽辇者有将车者有牵傍牛者汉书注驾人以行曰辇夏二十人而辇殷十八人周十五人凡辇一斧一斤一凿一梩一锄周辇加二板二筑我任谓役人所各任之器皆载于辇也　朱注牛所以驾大车也即转餫之车也　集就也言百物具备易以集事事既集庶可言归矣　严氏云示以归期安其心也】
　　我徒我御我师我旅我行既集盖云归处
　　【郑云召伯营谢邑以兵众行其士卒有步行者有乗车者五百人为旅五旅为师春秋传曰君行师从卿行旅从　孔云旅属于师徒行御车即指师旅之人上章任辇车牛以载工作之器言此章徒御师旅以受工役之人言】
　　肃肃谢功召伯营之烈烈征师召伯成之
　　【肃肃严正貌烈烈威武貌　言召伯善于慰劳人皆趋事赴功而谢之功以成谢即今信阳州也　功工役之事也　烈説文云火猛也烈烈状其猛于趋事】
　　【愚按烈烈谓其劳绩之昭著也师即指南行之众成之谓其以抚循为激劝所以功易成也】
　　原隰既平泉流既清召伯有成王心则宁
　　【土治曰平水治曰清　蔡汝南云清水道所以平原隰也　上章言建城郭治宫室等事至此相其原隰之宜通其水泉之利则召伯营谢之功于是乎有成矣崧髙之诗一则曰南土是保再则曰戎有良翰王心之宁可知】
　　【愚按言外谓宣王之所以笃厚于元舅者如此而后王以褒姒之蛊惑遂与为仇讐深可伤也】黍苗五章章四句【朱注谓此诗与大雅崧髙相表里】
　　【愚按崧髙之诗曰因是谢人以作尔庸则城谢既取诸谢人矣而召伯复以徒御师旅往者盖新灭之谢遽而动众兴役虑其生心故以师徒协济之亦所以弹压之也】
　　隰桑　序曰刺幽王也小人在位君子在野思见君子尽心以事之【郑史伯谓王弃髙明昭显而好谗慝暗昧恶犀角丰盈而好顽童穷固去和而取同是则幽王之世佞谀用事而谏臣被废弃在野者多矣观末章云云诗人所思之君子必直谏之士在草野不忘君者也】
　　隰桑有阿其叶有难既见君子其乐如何
　　【毛传兴也朱注同　隰説文云阪下隰也阿通作娿难通作傩即娜也阿那是枝叶条垂之状　下隰之桑枝叶摇曳喻君子在野不以穷困为意有从容自得之貌】
　　【愚按乐者两人相得之谓诗人见满朝佞谀无一可与言者思得见在野之君子深谈时事以共抒其愤懑而为乐也】
　　隰桑有阿其叶有沃既见君子云何不乐
　　【沃光泽貌言如膏之沃也喻君子处约其徳益充盛为人所利赖犹桑之能衣被斯民也　徐光啓云其乐如何者欲自言而非言语之所能形容也云何不乐者欲自止而非在我之所能遏抑也】
　　隰桑有阿其叶有幽既见君子徳音孔胶
　　【幽黒色也　幽之为言窈也叶盛而密窈然作深黒色稀疎则不能也　言从徳出曰徳音胶固也盖昔聆其徳音佩服于心固结而不能解也】
　　【愚按徳音即下章遐不谓矣孔胶即下章何日忘之】
</div>
    <div class="pagination">
<a href="田间诗学_page27.html">上一页</a><span>...</span><a href="田间诗学_page23.html">23</a><a href="田间诗学_page24.html">24</a><a href="田间诗学_page25.html">25</a><a href="田间诗学_page26.html">26</a><a href="田间诗学_page27.html">27</a><span class="current-page">28</span><a href="田间诗学_page29.html">29</a><a href="田间诗学_page30.html">30</a><a href="田间诗学_page31.html">31</a><a href="田间诗学_page32.html">32</a><a href="田间诗学_page33.html">33</a><span>...</span><a href="田间诗学_page29.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
