<!DOCTYPE html>
<html>
<head>
    <meta charset="UTF-8">
    <title>吕氏家塾读诗记 - 第 27 页/共 37 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>吕氏家塾读诗记 - 第 27 页/共 37 页</h1>
    <div class="content">　　毛氏曰号呶号呼讙呶也【孔氏曰喝叫也】僛僛舞不能自正也【说文曰醉舞貌　王氏曰僛僛倾侧之貌】　郑氏曰邮过也【朱氏曰邮与尢同】侧倾也俄倾貌　毛氏曰傞傞不止也　郑氏曰出犹去也孔甚令善也　苏氏曰此章申言其乱而终诲之也【王氏曰言人之始未甞不治终始至于乱】　欧阳氏曰刺王之君臣上下饮酒既失威仪又号呶杂乱笾豆亦无次序至于屡舞【孔氏曰已醉则不自知其过矣】　长乐刘氏曰但见侧其弁俄然而頽矣　孔氏曰数起舞傞傞然又不能止长乐刘氏曰福谓彻俎归胙也上下皆醉受福而
　　归可也　郑氏曰宾醉则出与主人俱有美誉醉至若此是损伐其徳也【孔氏曰醉前无失为有徳既醉为愆以丧之是伐其徳也】朱氏曰饮酒之所以美者以其有令仪尔今若此则无复有仪矣　东莱曰燕礼宾醉北面坐取其荐脯以降奏陔宾所执脯以赐钟人于门内霤遂出卿大夫皆出所谓既醉而出也并受其福当取刘执中郑康成两说合观之其义乃足
　　凡此饮酒或醉或否既立之监或佐之史彼醉不臧不醉反耻式勿从谓无俾大【音泰】怠匪言勿言匪由勿语【鱼据反】由醉之言俾出童羖【音古】三爵不识矧【失忍反】敢多又毛氏曰立酒之监佐酒之史【董氏曰立之监以监之佐之史以书之古之慎礼如此　朱氏曰监史司正之属燕礼乡射恐有解倦失礼者立司正以监之察仪法也】式解见式微　朱氏曰谓告也　郑氏曰由从也　毛氏曰羖羊不童也【郑氏曰羖羊之性牝牡有角也】　郑氏曰三爵者献也酬也酢也【孔氏曰礼有献酢有旅酬及无筭爵旅与无筭不止三爵而已故知三爵是献也酬也酢也】　王氏曰凡此饮酒则非特幽王之朝而已孔氏曰饮酒初时或有醉者或有不醉者复设法以逼之　郑氏曰立监使视之又助以史使督酒欲令皆醉也　王氏曰立监史本防人之失礼仪也不醉者正其礼仪则善也醉者失其礼仪则不善也今反以醉者为善耻彼不醉者而强之以酒　孔氏曰不醉者监与史反耻而罚之是使之小大尽醉举坐皆犹狂也　朱氏曰安得从而告之使勿至于大怠乎告之若曰所不当言者勿言所不常从者勿语醉而妄言则将罚汝使出童羖矣设言必无之物以恐之也【孔氏曰使汝出童首无角之羖羊胁其无有之物欲使息也　邱氏曰此为饮酒者设法也为主人者宜不从世俗所谓饮酒之法立监佐史无使过醉怠慢无礼又当立酒令云非可言之言不得言非可用之语不当语若冇用醉人之言则罚之以童羖】女饮至三爵已昏然无所识矣况敢又多饮乎又丁宁以戒之也【孔氏曰人之齐圣饮酒温克彼小人者三爵则已醉而无所识矣矧敢多于三爵而又不已宜其沈湎淫泆如是甚矣　孔氏曰礼主人献宾宾饮而又酢主人主人饮而又酌以酬宾宾则奠之而不举则宾主皆不饮三爵矣而指献酬酢为三爵者言行三爵饮之时非谓人饮三爵也长乐刘氏曰幽王饮酒必与羣众小人男女弗间而立监命史俾临视巡省在防之人防得弗醉也众醉则淫乱邪恶秽杂防渎百丑兴焉而王用以为娯不醉则为百丑无以娱于王反耻而罚之俾之必醉众皆醉矣淫乱邪恶秽杂防渎无所弗至勿从谓告之也或耻而弗为矣而俾大怠者谓湎于酒荒于色悖于礼渎于义皆大懈于厥政者常人则以为忧幽王则以为乐故立史监戒其勿言幸其昏迷而大怠用以为欢焉匪言勿言者厥有醉剧而才于淫秽巧于悖乱匪可以言者则褒而美之用以为乐慎勿言其非恐愧厥心而弗复肯为故云匪言勿言也其醉而善于悖乱违拂人伦之事谓之匪由由道也匪由之人常常延纳勿语于外留之以为吾王一笑之欢也有敢道及醉人之非者罚以童羖羖无童者俾之必出所以困其不能慎言也是以有不得已而与其燕饮者心知其非而口不敢言又耻于其心亦为淫乱故三爵之后洋洋然昏矣醉矣睡而不寤矣不识不知矣矧敢多饮而又寤哉此二句武公所以自处也幽王继宣王至治之后未易遽失其天下其不道不如是之甚申侯岂能杀之也葢由诸侯嫉怒无有救之者是足以见其详焉呜呼禽兽之所弗为而幽王为之其灭亡乃自取之也又岂申侯所能为也哉】　东莱曰淳于髠说齐威王曰赐酒大王之前执法在傍御史在后秦王赵王防渑池秦王请赵王鼓瑟奏御史前书曰某年某月日秦王与赵王防饮赵王鼓瑟蔺相如请秦王击缻顾召赵御史书之曰某年某月日秦王与赵王击缻此古人君燕饮之制犹存于战国者也或立之监即执法也乡射注所谓立司正以监察仪法者也或佐之史即御史也董氏所谓佐之史以书之者也刘执中解此章虽多牵强忿激失诗人温柔敦厚之意然论酗酒之害深切详明故并录之
　　宾之初筵五章章十四句
　　鱼藻【音早】刺幽王也言万物失其性王居镐【胡老反】京将不能以自乐【音洛】故君子思古之武王焉【郑氏曰万物失其性者王政教衰隂阳不和羣生不得其所也将不能以自乐言必自是有危亡之祸　长乐刘氏曰先王之于昆虫禽兽也纲罟有制罻罗有时田猎有候弋射有规不祍杀以戕其生不过用以存其类则其仁不曰不至矣然上有恤物之制而下无恤物之心天下至广万类维蕃虽欲恤而全之亦不可得恤而全之也是以先自于乡遂次及于八州建伯立正分师列长尊乎道徳之贤以为司徒用总厥教以乡三物为本冇礼以格其违有乐以和其戾冇政以矩其心有刑以复其本则五常者吾民之所日用也又岂有于物而不仁于昆虫而不恤哉　王氏曰忧在天下不为小已之得失故谓之君子　孔氏曰幽王之诗思古多矣皆不陈武王此独言之者居镐京武王为始刺王将丧镐京故陈武王也】
　　吕氏曰鱼藻之诗与孟子所谓惟贤者而后乐此不贤者虽有此不乐也及王制旱干水溢民无菜色然后天子食日举以乐之义同
　　鱼在在藻有颁【符云反】其首王在在镐岂【苦在反】乐饮酒朱氏曰兴也藻解见采苹　毛氏曰颁大首貌　说文曰镐武王所都在长安西上林苑中　郑氏曰岂亦乐也　欧阳氏曰鱼在在藻者言万物之得其性也王在在镐者谓武王安其乐也【毛氏曰鱼以依蒲藻为得其性　孔氏曰鱼何所在乎在于藻也藻是鱼之常处既得其性故能肥充有颁然其大首也　长乐刘氏曰夏月之时浅水生藻阳气在外鱼亦从之不潜于渊而在于藻也有颁其首者出游水面则露其首故见其颁大也】
　　鱼在在藻有莘【所申反】其尾王在在镐饮酒乐岂
　　毛氏曰莘长貌长乐刘氏曰有莘其尾者饱满无虞则戏于水面既升而露其首又降而露其尾莘然其长矣　李氏曰乐岂但倒其文以便韵耳
　　鱼在在藻依于其蒲王在在镐有那【乃多反】其居
　　郑氏曰那安貌天下平安王无四方之虞故其居处那然安也
　　鱼藻三章章四句
　　采菽刺幽王也侮慢诸侯诸侯来朝【直遥反】不能锡命以礼数【色角反】征防之而无信义君子见微而思古焉【孔氏曰周本纪曰褒姒不好笑幽王欲其笑万方故不笑幽王为燧燧大鼓有冦至则举烽火诸侯悉至而无寇褒姒乃大笑幽王欲悦之数举烽火其后不信益不至幽王之废申后去太子申侯怒乃与约西夷犬戎共攻幽王幽王举烽火征兵兵莫至遂杀幽王骊山下　长乐刘氏曰君子见其祸乱必起于是故曰见微而思古焉】采菽采菽筐【音匡】之筥【音举】之君子来朝何锡予之虽无予之路车乘【乗证反】马又何予之衮【古本反】及黼【音斧】
　　毛氏曰兴也　郑氏曰菽大豆也采之者采其叶以为藿三牲牛羊豕芼以藿王飨宾客有牛俎乃用铏羮故使采之【孔氏曰公食礼云铡芼牛藿羊苦豕薇皆有滑注云藿豆叶也苦苦荼也滑堇荁之属是也以鼎煮牛取其骨体置之于俎其汁则芼之以藿调以醎酸乃盛之于铏谓之铏羮】孔氏曰王肃云筐筥受所采之菜　毛氏曰君子谓诸侯也衮卷龙也【又曰衮衣而画以卷龙也孔氏曰玉藻注云龙卷画龙于衣卷字或作衮然则以龙首卷然谓之衮龙衮是龙之状也】　郑氏曰及与也朱氏曰黼如斧形刺之于裳也　刘氏曰菽薄物采以为藿然而不可不敬故或筐之或筥之况诸侯之君乎故当有以厚锡予之也【苏氏曰采菽犹设筐筥以待之而况诸侯乎】陈氏曰虽无予之者好之之心无已也上公九章
　　其服用衮古之诸侯岂皆上公而有是赐哉诗人取其赐予之至厚者尔　东莱曰上公之服九章者衣之色也衮者画之于衣九章之第一章也黼者绣之于裳九章之第八章也衮及黼皆谓上公之服也
　　觱【音必】沸【音弗】槛【胡览反】泉言采其芹【巨斤反】君子来朝言观其旂【巨依反】其旂渒渒【匹反】鸾声嘒嘒【呼惠反】载骖【七南反】载驷【音四】君子所届【音界】
　　朱氏曰兴也　毛氏曰觱沸泉出貌槛泉正出也【孔氏曰释水云槛泉正出正出涌出也李氏曰水泉从下上出曰涌泉】　郑氏曰芹菜也可以为葅亦用待君子也用礼芹菹雁醢　毛氏曰渒渒动也嘒嘒中节也【王氏曰嘒嘒言其声之细声之细则无敢驰驱故也】苏氏曰驾者既服而三之曰骖四之曰驷【董氏曰载骖则骖也载驷则騑也】　长乐刘氏曰届至也　朱氏曰觱沸槛泉则采其芹诸侯来朝则观其旂见其旂闻其鸾声又见其马则知君子之至于是也【欧阳氏曰诗但述诸侯来朝车服之盛可观尔其曰君子所届者乃言君子所至车旂如此之盛尔如郑所说诗及序文皆无之】
　　赤芾【音弗】在股【音古】邪【似嗟反】幅【音福】在下彼交匪纾【音舒】天子所予乐【音洛】只【音止】君子天子命之乐只君子福禄申之朱氏曰兴也　毛氏曰诸侯赤芾邪幅幅偪也所以自偪束也【孔氏曰左传曰带裳幅舄内则亦云偪则此服名偪而已】　郑氏曰芾太古蔽膝之象也【孔氏曰易干凿度注云古者田渔而食因衣其皮先知蔽前后知蔽后后王易之以布帛而犹存其蔽前者重古道不忘本】冕服谓之芾其他服谓之韠以韦为之【孔氏曰韨韠俱是蔽膝之象其制则同但尊祭服异其名耳古者衣皮此存其象故知以韦为之玉藻韠君朱大夫素士爵韦】其制上广一尺下广二尺长三尺其颈五寸肩革带愽二寸胫本曰股邪幅如今行縢也【孔氏曰邪纒于足谓之邪幅说文曰縢缄也名行縢者言行而缄束之】偪束其胫自足至膝故曰在下　朱氏曰交际也　毛氏曰纾缓也　朱氏曰言诸侯见于天子恭敬斋遫不敢纾缓也葢因其服以起兴曰赤芾在股则邪幅在下矣彼交匪纾则天子所予矣是以锡之命而申之以福禄也【郑氏曰天子赐之神则以福禄申重之所谓人谋鬼谋也　董氏曰天子之命则冇命爵有命服有命车其命之则路车乘马衮及黼是也古者发大命颁爵禄必自其先祖庙示不敢专则以徳受命其得于神也宜矣】　笋子劝学篇云君子不傲不隐不瞽谨顺其身诗曰彼交匪纾天子所予
　　维柞【子落反】之枝其叶蓬蓬【步公反】乐只君子殿【多见反】天子之邦乐只君子万福攸同平平【牌延反】左右亦是率从郑氏曰兴也　毛氏曰蓬蓬盛貌殿镇也【孔氏曰军行在后曰殿取镇重之义故曰殿镇也】平平辩治也【孔氏曰尧典云平章百姓书传作辩章则辩平义通而古今之异耳故云平平辩治　荀子儒效篇云分不乱于上能不穷于下治辩之极也诗曰平平左右亦是率从】　朱氏曰左右诸侯之臣也　长乐刘氏曰柞之所以有枝以卫其株枝之所以有叶以庇其干者皆由根本坚固气脉盛大俾之然也根本天子也枝叶诸侯也气脉者朝廷之宠命也故叶之蓬蓬者根本气脉之所及然则叶之蓬蓬反以卫其根株而为之坚固犹天子宠锡诸侯俾之茂盛反能殿天子之邦而益朝廷之固也故曰乐只君子殿天子之邦乐只君子万福攸同　王氏曰万福攸同则所谓并受其福也　朱氏曰又言其左右之臣亦従之而至此也【孔氏曰服防曰平平辩治不絶之貌则平平是貌状也】　左传魏绛曰诗曰乐只君子殿天子之邦乐只君子万福攸同便蕃左右亦是帅从【杜预注便蕃数也言逺人相帅来服从便蕃然在左右　释文曰韩诗作便便云闲雅之貌】
　　泛泛【芳剑反】杨舟绋【音弗】纚【力驰反】维之乐只君子天子葵【其维反】之乐只君子福禄膍【频尸反】之优哉游哉亦是戾矣朱氏曰兴也　毛氏曰绋繂【音律】纚緌也【孔氏曰释水云绋缡维之绋也缡緌也孙炎曰大索也李巡曰竹为索所以维持舟者　郭璞曰緌系也然则绋训为是大絙缡训为緌緌又为系正讲舟之止息以絙繋而维持之也　释文曰纚韩诗云筰也】葵揆也膍厚也戾至也　郑氏曰杨木之舟浮于水上泛泛然东西无所定舟人以绋系其緌而行之　郑氏曰天下之诸侯抚之则怀弃之则去亦如舟之无定耳　欧阳氏曰绋纚维舟如天子以爵命维持诸侯尔【毛氏曰明王能维持诸侯也】　王氏曰君子所乐乐王能以义揆之也君子事王以义而已苟王无义以揆之则诞或见信忠或见疑以是为非以非为是则君子小人而无乐矣　邱氏曰乐只君子有功徳而天子揆之又以福禄厚之也　朱氏曰于是又叹诸侯优游而至于此也【吕氏曰王以信义聮诸侯优斿而不廹】　释文曰膍韩诗作肶
　　采菽五章章八句
　　角弓父兄刺幽王也不亲九族而好【呼报反】谗佞骨肉相怨故作是诗也【孔氏曰骨肉谓族亲也以其父祖上世同禀血气而生如骨肉相附】　前汉书杜邺曰人情恩深者其养谨爱至者其求详夫戚而不见殊孰能无怨此棠棣角弓之诗所为作也
　　骍骍【息营反】角弓翩【匹然反】其反矣兄弟昬姻无胥【息徐反】逺矣
　　毛氏曰兴也骍骍调和也【董氏曰许慎作觧觧角弓言用角卬便也若□骍则训色先儒以骍取其调和则字当作觧觧与骍同音】　朱氏曰角弓以角饰弓也【孔氏曰弓人以六材为弓谓干角筋胶丝漆也又曰角之中恒当弓之隈杜子春云隈谓弓之渊角之中央与渊相当】翩反貌　郑氏曰胥相也　欧阳氏曰弓之为物其体往来张之则内向而来弛之则外反而去　李氏曰九族我亲之则附踈之则离亦如角弓翩然而反　苏氏曰是以告之使无相逺也【郑氏曰骨月之亲无相踈逺相踈逺则以亲亲之望易至成怨】
　　尔之逺矣民胥然矣尔之教矣民胥效矣
　　郑氏曰尔幽王也胥皆也　欧阳氏曰王与骨肉如此则下民亦将仿上之所为也
　　此令兄弟绰绰【处若反】有裕【羊树反】不令兄弟交相为瘉【羊主反】
　　郑氏曰令善也　毛氏曰绰绰寛也裕饶瘉病也朱氏曰言王化之不善此善兄弟则绰绰有裕而不变彼不善之兄弟则由此而交相病矣【王氏曰此令兄弟绰绰有裕者交相爱故也不令兄弟交相为瘉者交相恶也】　孔氏曰天下善人少恶人多
　　民之无良相怨一方受爵不譲至于已斯亡
　　郑氏曰良善也　朱氏曰一方彼一方也　毛氏曰爵禄也　王氏曰民丧其良心不参彼已之曲直躬自薄而厚责于人也则各相怨于一方　朱氏曰相怨者各据其一方耳若以责人之心责己爱己之心爱人使彼已之间交见而无蔽则岂有相怨者哉王氏曰受爵不让専利而有之也至于已斯亡怨之所归祸之所集故也【欧阳氏曰贪争不已至于亡身也】
　　老马反为驹【音拘】不顾其后如食【音嗣】宜饇【于据反】如酌孔取毛氏曰饇饱也　吕氏曰孔取甚取也　苏氏曰见老人则侮慢之如幼稚不自顾念后至年老人遇已亦将然【毛氏曰已老矣人亦将慢之孔氏曰此举马以喻之】　朱氏曰已多而宜饱矣其酌之所取亦已甚矣　东莱曰言民不知长少之义慢老而虐之父兄反听于子弟所谓老马反为驹也彼慢老者独能长少而不老乎所谓不顾其后也其快意不顾如食者但知称其饇饱之欲酌者但知多取曽不少加斟量也
　　毋教猱升木如涂涂附君子有徽猷小人与属【音蜀】郑氏曰毋禁辞【说文云毋止之也】　毛氏曰猱猿属【陆氏草木防曰猱猕猴也楚人谓之沐猴老者为玃长臂者为猿】涂泥也附着也徽美也郑氏曰属连属也【说文曰属连也】　长乐刘氏曰小人之为不善皆其所自能不必教之也今幽王又踈薄骨月为不善于上以倡之是教猱升木也小人乐于不善而王又益之以不善之教是以涂涂附其塈且相着不可脱矣非所以为上之道也故陈为上之道曰君子有徽猷小人与属也先王有至徳要道民用和睦正其五品为之孝友此之谓徽猷　王氏曰君子有徽猷于此则小人与属于彼矣　东莱曰亲亲长长之道乃民之良心非由外铄也宜其与属而不敢解也
　　雨【于付反】雪瀌瀌【苻骄反】见晛【乃见反】曰【音越】消莫肯下【遐嫁反】遗式居娄【力住反】骄
　　孔氏曰瀌瀌雪盛貌【王氏曰其来之众则瀌瀌】　毛氏曰晛日气也【说文曰晛日光也】　苏氏曰遗予也　释文曰娄王肃云数也　郑氏曰雨雪之盛瀌瀌然至日将出其气始见则雪消释矣　苏氏曰雨雪之瀌瀌盛也见日而消矣王族相怨毒王苟有意绥之亦释然解矣【吕氏曰见晛曰消谓君子有徽猷也雨雪之消喻小人道消也王氏曰雨雪瀌瀌见晛曰消者譬之君子自昭明徳以在民上则民之恶徳消矣】今王曽莫予之居于其上而屡骄焉而何以化彼哉【欧阳氏曰谓王不以恩意下及九族而自为骄傲也】　董氏曰瀌韩诗作麃　释文曰见韩诗作胭音于见反云胭见日出也曰韩诗作聿刘向同【刘向疎曰君子道长小人道消则政日治故为泰泰者通而治也诗云雨雪麃麃见晛聿消】　东莱曰王之不肯降心下与族人者以其居于骄慢而不可移也娄骄犹所谓屡空言其骄之非一也
　　雨雪浮浮见晛曰流如蛮如髦【音毛】我是用忧
　　毛氏曰浮浮犹瀌瀌也【王氏曰积之高则浮浮　长乐刘氏曰浮浮言积之厚而子于地上也】流者流而去也蛮南蛮也髦夷髦也【孔氏曰髦西夷之别名牧誓曰及庸蜀羗髳微卢彭仆人彼髳此髦音义同】　欧阳氏曰言骨月相残如夷狄无礼义仁恩也【王氏曰粲然有文以相接驩然有恩以相爱中国之道也中国道尽则如蛮如髦矣如蛮如髦是谓大乱故我是用忧也】　东莱曰一章戒王无信谗佞而逺九族二章言王苟逺之非徒王族之乖离也民皆将化之矣三章四章五章遂言民皆化之兄弟宗族始则相病已而相怨相争夺而不止已而暴蔑其尊老而不顾俗之薄极矣皆王化之也六章复叹世乖族薄王又从而导之犹教猱升木以涂附涂宜其易也因慨然而思上之化下速于影向导之以恶既易如此况于有善道以化之小民其有不与属者乎七章言风俗薄宗族乖离其势虽如雨雪瀌瀌之可畏王苟笃于亲则洗然如雪之见日羣慝众怨无复存矣柰何其不肯降心而式居娄骄也惟其骄所以不降惟其不降所以九族不亲惟其九族不亲所以天下化之骄者其病本也八章申言雨雪浮浮见晛曰流其易消如此柰何王方且视宗族如髦蛮而不之顾则浮浮之雪岂有消流之望乎诗人之所忧也
　　角弓八章章四句
　　菀【音郁】栁刺幽王也暴虐无亲而刑罚不中【丁仲反】诸侯皆不欲朝【直遥反】言王者之不可朝事也
　　有菀者栁不尚息焉上帝甚蹈【音悼】无自昵焉俾予靖之后予极焉
　　毛氏曰菀茂木也　郑氏曰尚庶几也　孔氏曰王肃孙皆以上帝为斥王　毛氏曰蹈动也昵近也欧阳氏曰靖安也　苏氏曰君子之愿此于王譬
　　如行道之人无不庶几息于茂栁者　孔氏曰王其心变动不恒【王氏曰但谓上帝甚蹈者不敢斥言幽王之恶】诸侯相戒无往亲近之必将得罪【王氏曰幽王暴虐其蹈人甚矣则人皆欲自远无欲自昵也】陈氏曰且俾我安之以待其改恶従善而后我至焉言朝王也
　　有菀者栁不尚愒【欺例反】焉上帝甚蹈无自瘵【倒界反】焉俾予靖之后予迈焉
　　毛氏曰愒息也【王氏曰愒小息也】瘵病也　李氏曰迈往也宣王之时诸侯之朝犹曰我友敬矣谗言其兴今幽王暴虐如此则诸侯之朝其速祸也宜矣　欧阳氏曰后予迈焉谓待其可徃朝则往焉
　　有鸟高飞亦傅【音附】于天彼人之心于何其臻曷予靖之居以凶矜
　　郑氏曰傅臻皆至也彼人斥幽王也鸟之高飞极至于天耳幽王之心于何所至乎言其转侧无常人不知其所届【王氏曰有鸟高飞亦传于天者尚有所极也彼人之心于何其臻者其难知甚矣】东莱曰前二章犹欲靖以待幽王之改然后往朝
　　此章言幽王之心不可测度不知其悛改之期也故叹曰曷为予靖以待之乎幽王方且自居以凶暴骄矜其恶日炽也于是乎絶意于王室矣居以凶矜即角弓所谓式居娄骄也傅说告高宗曰惟厥攸居政事惟醇自古圣贤之论治乱每言夫居焉
　　菀栁三章章六句
　　桑扈之什十篇四十三章三百八句












　　吕氏家塾读诗记卷二十三
　　钦定四库全书
　　吕氏家塾读诗记卷二十四
　　宋　吕祖谦　撰
　　都人士之什
　　都人士周人刺衣服无常也古者长【张丈反】民衣服不贰【音二】从【七容反】容有常以齐其民则民徳归壹伤今不复【扶又反】见古人也【郑氏曰服谓冠弁衣裳也长民谓凡在民上倡率者也变易无常谓之贰从容谓休燕也休燕犹有常则朝夕明矣　孔氏曰在上衣服有常能使民徳归一抑抑威仪维徳之隅由徳行有常故服不变　长乐刘氏曰先王之于万物育之必有其道取之必有其时用之必有其制然后品彚之微各得正其性命也故其域天下之心也必有礼以范其尊卑必有乐以固其分义必有政以一其猷为必有刑以兴其法守民之用于万物也皆有常数不敢过也不敢不及也上以是率于下下以是事于上苟不如是无以容于其身也故曰古者长民衣服不贰从容有常以齐其民则民徳归一先王之治于斯为至矣然则裘笠撮带虽则末仪有以见民徳之归一也】
　　董氏曰缁衣公孙尼子作也其书曰长民者衣服不贰从容有常以齐其民则民徳一诗序葢杂出于古之遗言也
　　彼都人士狐裘黄黄其容不改出言有章行【下孟反】归于周万民所望【音亡】
　　毛氏曰彼彼明王也　郑氏曰城郭之域曰都【孔氏曰都者聚居之处　朱氏曰都王都也】　吕氏曰都人士者即丧服传所谓都邑之士所以别野人也　朱氏曰黄黄狐裘色也【王藻曰君衣狐白裘锦衣以裼之士不衣狐白君子狐青裘豹褎绡衣以裼之狐裘黄衣以裼之注云君衣狐白毛之裘士不衣狐白辟君也君子大夫士也孔子曰黄衣狐裘　孔氏曰狐之黄者多黄狐之衣非贵服也】不改有常也章文章也　郑氏曰于于也毛氏曰周忠信也【陈氏曰周镐京也】　郑氏曰古明王时都人士冬则衣狐裘黄黄然其容貌既有常言语又有法度文章　邱氏曰不惟衣服容貌言语之有常其所行之行又归于忠信表里如一故为下民所仰望而取法也　孔氏曰都邑之士近政化有道先被其徳无道先化其淫此时奢淫巧伪都邑尤甚故举古以较今也　左传襄十四年楚子囊卒君子谓子囊忠忠民之望也诗曰行归于周万民所望忠也服防注云逸诗也【孔氏曰缁衣注云此章毛氏有之三家则亡今韩诗实无此首章时三家列于学官毛诗不得立故服以为逸也】
　　彼都人士台笠【音立】缁【侧基反】撮【七活反】彼君子女绸【直留反】直如髪我不见兮我心不说【音恱】
　　郑氏曰台夫须也【陆机草木疏云旧说夫须□草也可以为簑笠】以台皮为笠【孔氏曰笠本御暑因可以御雨郊特牲曰大罗氏天子之掌鸟兽者诸侯贡属焉草笠而至尊野服也前裘则冬所衣此笠则夏所用】　毛氏曰缁撮缁布冠也　朱氏曰其制小仅可撮其髻也【孔氏曰缁布冠制小故言摄若是帛为冠则有制度不得言撮】　吕氏曰君子女者贵人之女所以别民女也　毛氏曰绸直密直如髪也　张氏曰都人士始论长民者次论都人之士女一章言长民者故不言女二章以下统言男女也　吕氏曰礼不下于庶人则长民者所齐野人有不与也　王氏曰台笠缁撮在野与众皆作之服也绸直如髪则其徳性之善也【郑氏曰其情性密致操行正直如发之本末无隆杀也】　郑氏曰病时皆奢淫我不复见今士女之然者心思之而忧也
　　彼都人士充耳琇【音秀】实彼君子女谓之尹吉我不见兮我心苑【于粉反】结
　　毛氏曰琇美石也　孔氏曰王肃云以美石为填塞实其耳　朱氏曰尹吉未详【郑氏曰吉读为姞尹氏姞氏周室昬姻之旧姓也人见都人之家女咸谓之尹氏姞氏之女言有礼法　孔氏曰常武曰王谓尹氏春秋昭二十三年尹氏立王子朝世为公卿周之旧族也韩奕云为韩姞相攸言汾王之甥左传郑石癸曰姞吉人也后稷之元妃也是姞与周室为昬姻也既世贵旧姓昬连于王室家风不替故见都人之女有礼法者谓之尹吉也　李氏曰周之所谓尹吉如晋之所谓王谢也】　郑氏曰苑犹屈也积也孔氏曰我今不见古之士女徳服如是我心为之
　　苑结
　　彼都人士垂带而厉彼君子女卷【音权】髪如虿【勑迈反】我不见兮言从之迈
　　毛氏曰厉带之垂者【孔氏曰厉垂带之貌礼大带垂三尺　王氏曰厉大带也】郑氏曰虿螫虫也【说文曰长尾为虿短尾为蜂】尾末揵【其言反举也】然似妇人髪末曲上卷然者也【孔氏曰鬓傍短髪不可束则因曲以为饰也】迈行也　王氏曰是不可得见也得见则我从之迈也【朱氏曰思之甚也】　释文带作蔕云本亦作带
　　匪伊垂之带则有余匪伊卷之髪则有旟【音余】我不见兮云何盱【喜俱反】矣
　　郑氏曰伊辞也盱病也【朱氏曰盱望也】　苏氏曰带由其自余而垂之【董氏曰大带垂三尺则带自冇长余矣】髪由其自扬而卷之言古之为容者亦従其自然而非强之也【朱氏曰言其自然闲美不暇修饰也】　郑氏曰思之甚云何乎我今已病矣
　　都人士五章章六句
　　采绿刺怨旷也幽王之时多怨旷者也【王氏曰明盛之朝外无旷夫内无怨女今幽王之时反此故赋采绿之诗以刺焉　长乐刘氏曰周袭商制王畿之外疆天下为八州州建牧以统士卒也卒建正以统三连也连建帅以统两属也属建长以统五国国建侯以统其民而所以教之者三焉教之耕以足其衣食也教之文以兴乎道艺也教之武以防其悖乱也国有不顺则正之以属属有弗制则正之以卒卒有弗制则正之以州州有弗制然后大司马提六军起邻牧正之以九伐之法则王者之师未冇逾时而在外者故男无乆役女无怨旷也幽王失道诸侯不朝九伐之法犹存而大司马不能呼吸天下州牧卒正连帅属长不能正其所部而乡遂之兵乆戍于外过期不反与古异矣】
　　终朝采绿不盈一匊【弓六反】予髪曲局【其玉反】薄言归沐毛氏曰兴也自旦及食时为终朝　郑氏曰绿王刍也【尔雅曰菉王刍郭璞云菉蓐也今呼鸱脚□　董氏曰楚辞曰资菉施以盈室王逸云终朝采菉今攷郑氏说以为王刍则当逸时字为菉矣】　毛氏曰两手曰匊局卷也李氏曰薄辞也　郑氏曰绿易得之菜也终朝采之而不满手怨旷之深忧思不専于事　毛氏曰予髪曲局薄言归沐妇人夫不在则不容饰　朱氏曰沐葢以待君子之归也【苏氏曰予髪曲局矣庶几君子之归而沐之】
　　终朝采蓝【卢谈反】不盈一防【尺占反】五日为期六日不詹【音占】郑氏曰蓝染草也【孔氏曰蓝可以染青月令仲夏无刈蓝以染】　毛氏曰衣蔽前谓之防【孔氏曰李巡云衣蔽前衣蔽膝也】　朱氏曰詹与瞻同五日为期去时之约也六日不詹过期而不见也【长乐刘氏曰既逾于期犹未瞻见也六日不詹未乆也尚且望而忧之又况于迟乆而弗归耶】　后汉书刘虞上疏曰天地之性隂阳正纪隔絶其道则水旱焉并诗云五日为期六日不詹怨旷作歌仲尼所录
　　之子于狩【尺救反】言韔　【亮反】其弓之子于钓【音吊】言纶之绳郑氏曰之子谓其君子也于徃也　孔氏曰韔谓射讫弛弓纳于韔中也　郑氏曰纶钓缴也【孔氏曰释言云缗纶也则纶是绳名说文云绳生丝缕也则钓与弋射其绳皆生丝为之弋繋绳于矢而射谓之缴射则钓纶者谓系绳于钓竿也言纶之绳谓与之作绳此犹今人接綎谓之绳綎也】　邱氏曰言是子往猎我则为之纳弓于韔中徃钓我则为之缗绳于竿今逺行从役乆而不归思其如此而不可得也【陈氏曰此怨辞也想象其居家时所有之事而怨也　朱氏曰望之切爱之之深也】
　　其钓维何维鲂【音防】及鱮【音叙】维鲂及鱮薄言观【古玩反】者孔氏曰上章兼有狩此偏言钓者因上章钓文在下接而申之　董氏曰维鲂及鱮薄言观者言其得鱼之多使观者乐也　邱氏曰君子善钓如此今乆而不归故思而述之也　释文曰观韩诗作覩
　　采绿四章章四句
　　黍苗刺幽王也不能膏【古报反】润天下卿士不能行召【上照反】伯之职焉【郑氏曰陈宣王之徳召伯之功以刺幽王及其羣臣　孔氏曰嵩高言王命召伯定申伯之宅又曰因是人与四章肃肃谢功相当故知宣王之时】
　　芄芄【蒲束反】黍苗阴雨膏之悠悠南行召伯劳【力报反】之毛氏曰兴也芄芄长大貌悠悠行貌　苏氏曰宣王国申伯于谢使召公徃营之召公之劳行者犹阴雨之膏黍苗哀今不能而思之也【郑氏曰召伯将徒役南行众多悠悠然召伯则劳来劝说以先之】
　　我任【音壬】我辇【力展反】我车我牛我行既集葢云归哉毛氏曰任者【郑氏曰冇负任者　孔氏曰谓器物人所负持】辇者【郑氏曰冇挽辇者孔氏曰辇车人挽以行】车者【郑氏曰冇将车者　孔氏曰此转运载任则是大车以驾牛者也】牛者【郑氏曰有牵傍牛者傍薄浪反　孔氏曰罪隷云凡封国若家牛助为牵傍郑司农云凡封国若家谓建诸侯立大夫家也谓牛助国以牛助转徙也罪隷牵傍之在前曰牵在旁曰旁此营谢即封国也宜使罪隶牵傍其牛也上文既云将车者谓车中有牛而将之下文又云牵傍牛者此牛在辕之外不在辕中故别牵傍之地官牛人云凡军旅行役共其兵车之牛与其牵傍以载公任器注云牵傍在辕外挽牛不与将车同也】　郑氏曰集犹成也　邱氏曰葢不定之辞也【孔氏曰葢者为疑辞亦为发端孝经诸言葢者皆示不敢専决礼记礼器云葢道求而未之得也檀弓云葢有受我而厚之是发端也】　王氏曰召伯之遇役夫如此　邱氏曰召伯知其劳苦忧思故皆忧呼而论之曰我负任者我挽辇者我将车者我牵傍牛者俟我南行之功已集盖云归哉谓解之使説也
　　我徒我御我师我旅我行既集盖云归处
　　毛氏曰徒行者御车者【郑氏曰士卒有歩行者有御兵车者】师者旅者【郑氏曰五百人为旅五旅为师春秋传曰诸侯之制君行师从卿行旅从　孔氏曰旅属于师徒行御车乃是师旅之人别而言之厯数以类上章也】　王氏曰召伯之遇征夫如此
　　肃肃谢功召伯营之烈烈征师召伯成之
　　郑氏曰肃肃严正之貌　毛氏曰谢邑也【后汉志南阳郡宛县本申伯国棘阳县东北百里有谢城】　朱氏曰谢功谢邑之事也　郑氏曰营治也烈烈威武貌征行也　王氏曰召伯营谢功之肃成征师之威定申伯之宅平淮夷故也
　　原隰既平泉流既清召伯有成王心载宁
　　原隰解见皇皇者华　毛氏曰土治曰平水治曰清郑氏曰召伯营谢邑相其原隰之宜通其泉水之
　　利此功既成宣王之心则安也【王氏曰原隰既平则疆其土田之故也泉流既清则理其沟洫故也】　东莱曰天子子万姓者也大臣虑四方者也方伯分一面者也申伯之体势不重则无以镇定南服召穆公身为卿士岂得辞其忧责哉宣王虽深居九重宵旰之虑固未尝一日忘之也必待召公告厥成功而王心始宁焉此真知职分者也彼幽王近不能察犬戎之祸以复宗周何暇经略江淮之间乎此诗人所以思古也
　　黍苗五章章四句
　　隰桑刺幽王也小人在位君子在野思见君子尽心以事之
　　隰桑有阿其叶有难【乃多反】既见君子其乐【音洛】如何毛氏曰兴也　孔氏曰下湿曰隰桑宜在湿润之所隰之近畔宜桑以今验之实然也　毛氏曰阿然美貌难然盛貌　郑氏曰隰中之桑枝条阿阿然长美其叶又茂盛【孔氏曰阿那是枝叶条垂之状】　朱氏曰隰桑有阿则其叶有难矣既见君子则其乐如何哉
　　隰桑有阿其叶有沃【乌酷反】既见君子云何不乐
　　长乐刘氏曰沃谓长茂光润如膏之饫也【毛氏曰沃柔也】
</div>
    <div class="pagination">
<a href="吕氏家塾读诗记_page26.html">上一页</a><span>...</span><a href="吕氏家塾读诗记_page22.html">22</a><a href="吕氏家塾读诗记_page23.html">23</a><a href="吕氏家塾读诗记_page24.html">24</a><a href="吕氏家塾读诗记_page25.html">25</a><a href="吕氏家塾读诗记_page26.html">26</a><span class="current-page">27</span><a href="吕氏家塾读诗记_page28.html">28</a><a href="吕氏家塾读诗记_page29.html">29</a><a href="吕氏家塾读诗记_page30.html">30</a><a href="吕氏家塾读诗记_page31.html">31</a><a href="吕氏家塾读诗记_page32.html">32</a><span>...</span><a href="吕氏家塾读诗记_page28.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
