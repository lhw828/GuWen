<!DOCTYPE html>
<html>
<head>
    <meta charset="UTF-8">
    <title>诗集传 - 第 29 页/共 31 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>诗集传 - 第 29 页/共 31 页</h1>
    <div class="content">　　振鹭于飞于彼西雝我客戾止亦有斯容在彼无恶在此无斁庻几夙夜以永终誉
　　振振羣飞貌也雝泽也二王之后于周为客戾至也言客之至于庙者其容貌之洁如鹭之集于泽也在彼在国也在此在周也在国无恶之者在周无厌之者然犹庻几其能夙夜以永终此誉爱之至也
　　振鹭一章八句
　　丰年秋冬报也
　　报谓秋祭四方冬祭八蜡
　　丰年多黍多稌亦有髙廪万亿及秭为酒为醴烝畀祖妣以洽百礼降福孔皆
　　稌稻也数万至万曰亿数亿至亿曰秭烝进也畀予也皆徧也丰年载芟皆非宗庙之诗而曰烝畀祖妣何也以为所以能进享先祖者皆方蜡社稷之功也
　　丰年一章七句
　　有瞽始作乐而合乎祖也
　　始作乐谓周公始成大武也祖谓太祖文王也
　　有瞽有瞽在周之庭设业设虡崇牙树羽应田县鼓鞉磬柷圉既备乃奏箫管备举喤喤厥声肃雝和鸣先祖是听我客戾止永观厥成
　　瞽乐官也崇牙上饰也树羽置羽也应小鞞也田当作应鞞之属也皆在县鼓之上县鼓大鼓也周人始县鞉鞉小鼓也柷椌也圉揭也箫编小竹管为之管如篴并而吹之
　　有瞽一章十三句
　　濳季冬荐鱼春献鲔也
　　季冬鱼洁而羙春鲔新来故献于宗庙
　　猗与漆沮濳有多鱼有鳣有鲔鲦鲿鰋鲤以享以祀以介景福
　　漆沮岐周之二水也濳槮也鳣大鲤也鲔鮥也鲦白鲦也鰋鮎也
　　濳一章六句
　　雝禘太祖也
　　禘宗庙之大祭所谓禘祫者也太祖文王也或言周人以讳事神而此诗有克昌厥后则太祖非文王也然周之所谓讳者不以其名号之耳不遂废其文也讳其名而废其文者后世之礼而非周之故疑之过矣
　　有来雝雝至止肃肃相维辟公天子穆穆于荐广牡相予肆祀
　　其来也和其至也敬其助者公侯其荐者天子也故于其荐大牡也皆助陈其馔言得天下之欢心也
　　假哉皇考绥予孝子宣哲维人文武维后燕及皇天克昌厥后绥我眉夀介以繁祉既右烈考亦右文母大哉我皇考文王之安我也其臣明哲其君文武故能安人以及于天天地神人莫不蒙享其利故能昌其后嗣安之以眉夀助之以多福然此非独文王之致也文母大姒之徳亦有以右我矣大禘之礼先王之臣有与祭者故于是称宣哲维人焉
　　雝一章十六句
　　载见诸侯始见乎文武庙也
　　烈文言成王即政诸侯助祭而载见言诸侯始见乎武王庙则载见之作也成王未即政欤
　　载见辟王曰求厥章龙旂阳阳和铃央央鞗革有鸧休有烈光率见昭考以孝以享以介眉夀永言保之思皇多祜烈文辟公绥以多福俾缉熈于纯嘏
　　载始也轼前曰和旂上曰铃鸧金饰貌也诸侯始来见王求法度以好其车服从之以祭武王之庙思介之以眉夀而大其多祜而王之所以待辟公者则亦以多福绥之使和合于神之所嘏言君臣相与之厚也
　　载见一章十四句
　　有客微子来见祖庙也
　　有客有客亦白其马有萋有且敦琢其旅有客宿宿有客信信言授之絷以絷其马薄言追之左右绥之既有淫威降福孔夷
　　殷尚白亦仍也言仍殷之旧也萋萋且且敬慎貌也敦琢选择之也旅其卿大夫也一宿曰宿再宿曰信絷其马者爱之不欲其去也追送也左右绥之言所以安之无方也淫大也夷易也能威人则能福人矣爱之至故欲其能威福人也
　　有客一章十二句
　　武奏大武也
　　于皇武王无竞维烈允文文王克开厥后嗣武受之胜殷遏刘耆定尔功
　　于乎大矣武王无竞之功文王开之也文王既开其迹武王嗣而受之胜殷而止其杀人其成功也老矣武迹也遏止也刘杀也耆考也
　　武一章七句
　　闵予小子之什　　　　周颂
　　闵予小子嗣王朝于庙也
　　闵予小子遭家不造嬛嬛在疚于乎皇考永世克孝念兹皇祖陟降庭止维予小子夙夜敬止于乎皇王继序思不忘
　　成王始见于宗庙自伤嬛嬛无所依怙曰于乎我皇考武王终身能孝维念我皇祖文王以其直心渉降天人之际无有不逹今我夙夜敬止则亦不忘此而已盖周之先君能陟降在帝左右者惟文王也庭直也
　　闵予小子一章十一句
　　访落嗣王谋于庙也
　　访予落止率时昭考于乎悠哉朕未有艾将予就之继犹判涣维予小子未堪家多难绍庭上下陟降厥家休矣皇考以保眀其身
　　闵予小子成王朝庙言将继其祖考之诗也访落谋所以继之之诗也访谋也落始也曰予将谋之于始以循我昭考武王之徳然而其道逺矣予不能及也将使予勉彊以就之犹恐判涣不合也今将绍文王以其直心交际上下常若陟降近在其家者羙哉此皇考之所以保眀其身者将何以致此哉
　　访落一章十二句
　　敬之羣臣进戒嗣王也
　　敬之敬之天维显思命不易哉无曰髙髙在上陟降厥士日监在兹维予小子不聪敬止日就月将学有缉熈于光明佛时仔肩示我显徳行
　　敬之羣臣所以答访落也故戒之曰天命之于人显矣不可易也无谓其髙而不吾察非独人君陟降在帝左右天亦常陟降以察其士而况于王乎王之不可不敬者如此王曰我未能明所谓敬者庻几日有所就月有所成讲之以学使心之光明者和洽而见于外又属任辅佛使导我以徳行可以答天显者然后敬可得也佛辅也仔肩任也
　　敬之一章十二句
　　小毖嗣王求助也
　　毖慎也慎之于小则大患无由至矣
　　予其惩而毖后患莫予荓蜂自求辛螫肇允彼桃虫拚飞维鸟未堪家多难予又集于蓼
　　荓使也桃虫鹪鹩也古语曰鹪鹩生雕始小而终大蓼取其辛苦也成王始信二叔以疑周公既而悟其奸故曰予其惩是以毖后患羣臣勿使予者矣予犹蜂耳苟使予予将螫女昔也始信以为是桃虫耳无能为也及其翻然而飞则大鸟也予方未堪多难而又集于辛苦之地其柰何舎我而弗助哉
　　小毖一章八句
　　载芟春耤田而祈社稷也
　　礼王为民立社曰大社自为立社曰王社王社在耤田中耤田所祈也
　　载芟载柞其耕泽泽千耦其耘徂隰徂畛侯主侯伯侯亚侯旅侯彊侯以有嗿其馌思媚其妇有依其士有略其耜俶载南畆播厥百谷实函斯活驿驿其逹有厌其杰厌厌其苖緜緜其麃载获济济有实其积万亿及秭为酒为醴烝畀祖妣以洽百礼有飶其香邦家之光有椒其馨胡考之宁匪且有且匪今斯今振古如兹载始也除草曰芟除木曰柞泽泽解散也耘除根株也隰新发之田也畛旧田有术路者也主家之长也伯其长子也亚仲叔也旅众子弟也强民之有余力而来助者所谓强予也能左右之曰以所谓间民转徙执事者也嗿嗜食声也依爱也略利也函含也活生也既播之其实含气而生也驿驿苖生貌也逹出土也厌厌然茂甚也杰先长者也緜緜详宻也麃耘也济济人众貌也飶椒皆香也以燕飨賔客则邦家之光也以养耆老则胡考之所以安也且此也振自也
　　载芟一章三十一句
　　良耜秋报社稷也
　　畟畟良耜俶载南畆播厥百谷实函斯活或来瞻汝载筐及筥其饟伊黍其笠伊纠其鏄斯赵以薅荼蓼荼蓼朽止黍稷茂止获之挃挃积之栗栗其崇如墉其比如栉以开百室百室盈止妇子寜止杀时犉牡有捄其角以嗣以续续古之人
　　畟畟严利也或来瞻女妇子之来馌者也筐筥饟具也纠然笠之轻举也赵刺也荼陆草也蓼水草也挃挃获声也栗栗精也百室一族之人也族人軰作相助故同时入谷犉牡社稷之牲也以嗣以续兴来岁继徃岁也续古之人庶几不替其先也
　　良耜一章二十三句
　　丝衣绎賔尸也
　　祭之明日复祭曰绎所以賔尸也天子诸侯曰绎以祭之明日卿大夫曰賔尸以祭同日周曰绎商曰肜毛氏之序称髙子之言曰灵星之尸也丝衣本宗庙之诗其称灵星既已失之然又有以知毛氏杂取众说以解经非皆子夏之言凡类此耳
　　丝衣其紑载弁俅俅自堂徂基自羊徂牛鼐鼎及鼒兕觥其觩防酒思柔不吴不敖胡考之休
　　丝衣爵弁士助祭服也紑鲜洁貌也俅俅恭也堂门堂也基门塾之基也鼐大鼎也鼒小鼎也吴哗也礼绎于庙门之外其礼薄于正祭故使士升门堂视壶濯及笾豆降适于基告濯具遂视牲自羊而之牛反告己乃举鼎幂告洁然后祭祭终旅酬而置罚爵无有讙哗敖慢者于是神畀之以胡考之福
　　丝衣一章九句
　　酌告成大武也
　　于铄王师遵养时晦时纯熈矣是用大介我龙受之蹻蹻王之造载用有嗣实维尔公允师
　　铄盛也遵循也熈光也介助也蹻蹻武貌也载始也公事也文王有于铄之师而不用退自循养与时皆晦晦而益明其后既纯光矣则天下无不助之者文王于是遂宠受之蹻然起而王之夫文王既造其始矣故其后有嗣之者武王之兴也实维文王之事信为之师夫方其不可而晦见其可而王之此所以为酌也而毛诗之序曰能酌先祖之道以养天下则是诗之所不言也
　　酌一章八句
　　桓讲武类祃也
　　王者将出征则讲武而类上帝祃于所征之地
　　绥万邦屡丰年天命匪解桓桓武王保有厥士于以四方克定厥家于昭于天皇以间之
　　武王克商以安天下屡获丰年之祥矣然天命之于周久而不厌也故武王桓桓保有其众用之四方于以安定其国家其徳上昭于天遂以代商有天下言武之不可废也皇君也间代也
　　桓一章九句
　　赉大封于庙也
　　赉予也
　　文王既勤止我应受之敷时绎思我徂维求定时周之命于绎思
　　敷布也时是也绎陈也思辞也文王之勤劳天下至矣其子孙应受而有之然而不敢专也是以布陈之以与人维以行求天下之定而已非求利也此周之所以命诸侯者于乎其陈之叹之也
　　赉一章六句
　　般巡守而祀四岳河海也
　　般般游也
　　于皇时周陟其髙山嶞山乔岳允犹翕河敷天之下裒特之对时周之命
　　嶞狭长也乔髙也犹道也翕河大河受众水者也裒总也对答也于乎羙哉王之巡行天下也陟其山岳而道于大河思其有功于民是以至于敷天下无不总答其功者此周之命也
　　般一章七句


　　诗集传卷十八
　　钦定四库全书
　　诗集传卷十九　　　　　　宋　苏辙　撰
　　駉　　　　　　　　　鲁颂
　　鲁少昊之墟而禹贡徐州大野防羽之野成王以封周公之子伯禽十九世至僖公鲁人尊之其没也其大夫季孙行父请于周而史克为之颂然鲁以诸侯而作颂世或非之余以为不然诗有天子之风有诸侯之风有天子之颂有诸侯之颂二者无在而不可凡为是诗者则为是名矣古之王者治其室家而后及于其国故以家为本以国为末家者风之所自出而国者雅之所自成也其为本也必约而精其为末也必大而麤约而精者其微也大而麤者其着也防则易失着则难丧是以文武之诗始于二南而继之以二雅先其本也方其盛也其风加于天下横被而独见则有二南而无诸侯之风其后王徳既衰衰始于室家二南之风先絶而不继国异政家殊俗则周人之风不能及逺而独为黍离诸侯之风分裂而为十一故风之为诗无所不在也当是时也王者之风虽亡然其所以为国犹在也故虽幽厉之世而雅不絶至于平王东迁而丧其所以为国则雅于是遂废故诗惟雅为非天子不作也颂之为诗本于其徳而已故天子有徳于天下则天下颂之诸侯有徳于其国则国人颂之商周之颂天下之颂也鲁人之颂其国之颂也故颂之为诗无所不在也是二者无所不在故其用之于乐也亦然记曰天子之射也以驺虞为节诸侯以貍首为节大夫以采苹为节士以采蘩为节诸侯相见歌文王大明緜大飨升歌清庙下而管象客出以雍彻以振羽飨邻国之使歌鹿鸣四牡皇皇者华天子诸侯未有不以风雅颂为乐之节者也然古之说诗者则不然曰一国之事系一人之本谓之风言天下之事形四方之风谓之雅美盛徳之形容而告于神明谓之颂然则风之作本于诸侯而雅颂之作本于天子及其考之于诗而不然于是从而为之说曰二南之为风文王之未王也黍离之为风大师之自黜也鲁之为颂诸侯之僣也及其考之于乐而不然于是又从而为之说曰天子之乐之歌风下就也诸侯之乐之歌雅上取也既为一说而不合又为一说以救之要将以尊天子而黜诸侯是以学者疑之今将折之莫若反而求其所以为风为颂之实曰风言其风俗之实也颂颂其徳颂之实也岂有天子而无俗诸侯而无徳者哉盖古之王者慎其徳而无失其政使天下之诸侯不善者废善者不能独见其化一出于天子未尝禁其为诗而其诗亦无由而作也及至王徳已衰诸侯国自为政善恶杂然交见于下虽欲禁其为诗其势亦不可得止矣故未尝为之制徒一其政于天下则天子之诗独见于世诸侯之诗熄矣
　　駉颂僖公也
　　駉駉牡马在坰之野薄言駉者有驈有皇有骊有黄以车彭彭思无疆思马斯臧
　　駉駉腹干肥张也邑外谓之郊郊外谓之牧牧外谓之野野外谓之林林外谓之坰农利于近而逺不害马故养马于坰不以马害农也骊马白跨曰驈黄白曰皇纯黑曰骊黄骍曰黄彭彭有力容也诸侯六闲马四种有良马有戎马有田马有驽马故此诗四章以次言之僖公推其诚心以治其国家其思虑无所不及以为不可徧举故举其一曰思马斯臧苟思马而马善则凡其思虑之所及未有不善者也非至诚而能若是乎
　　駉駉牡马在坰之野薄言駉者有骓有駓有骍有骐以车伾伾思无期思马斯才
　　苍白杂毛曰骓黄白杂毛曰駓赤黄曰骍苍褀曰骐伾伾有力也才材力也
　　駉駉牡马在坰之野薄言駉者有驒有骆有駵有雒以车绎绎思无斁思马斯作
</div>
    <div class="pagination">
<a href="诗集传_page28.html">上一页</a><span>...</span><a href="诗集传_page24.html">24</a><a href="诗集传_page25.html">25</a><a href="诗集传_page26.html">26</a><a href="诗集传_page27.html">27</a><a href="诗集传_page28.html">28</a><span class="current-page">29</span><a href="诗集传_page30.html">30</a><a href="诗集传_page31.html">31</a><a href="诗集传_page30.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
