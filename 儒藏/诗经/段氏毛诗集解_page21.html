<!DOCTYPE html>
<html>
<head>
    <meta charset="UTF-8">
    <title>段氏毛诗集解 - 第 21 页/共 31 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>段氏毛诗集解 - 第 21 页/共 31 页</h1>
    <div class="content">　　郑曰告凶告天下以凶亡之徴也行道度也不用之者谓相干犯也【李曰望而正于黄道是谓臣干君明则阳斯蚀之矣朔而正于黄道是谓臣壅君明则隂为之食矣凡日月之食者皆不用其常道】不用其良不用善人也臧善也　孔曰犹言一何不善　王曰日月告凶不用其行则以四国无政不用其良故也月食非其常也然比日食则以阳侵隂犹为常也此日而食则为变大矣【李曰春秋日食三十有六月食则未尝书岂月未尝食也亦以为常故尔　曹曰日有中道月有九行行道也各由其道则虽交防而不相薄食今不用其道至于日食天所以谴告人君也灾咎之应各以类至日月不用其行故薄食人君不用善人故无政良善也善人天地之纪也舜舍己而从之禹闻言而拜之乐正子好善犹足优于天下今幽王弃善人而不用则所用皆奸凶祸贼之徒逞私意而坏纲纪养主欲而害良民则四国无政矣无政所以为乱国亡随之非常之变岂徒告哉】　左传昭七年晋侯问于士文伯曰诗所谓此日而食于何不臧者何也对曰不善政之谓也国无政不用善则自取谪于日月之灾
　　【于辙反】震电不宁不令百川沸【甫味反】腾山冡崒【徂恤反】崩髙岸为谷深谷为陵哀今之人胡防【七感反】莫惩毛曰震电貌震雷也　朱曰宁安也令善也【前汉李寻注雷电失序不安不善】　毛曰沸出腾乘也山顶曰冡　郑曰崒崔嵬【尔雅注崒谓山峯头巉岩者】防曽也　孔曰幽王之时不但日食又然有震雷之电其声过常百川之水皆溢出而相乘山之冡顶髙峯之上崒然崔嵬者皆崩落髙大之岸陷为深谷深下之谷进出为陵【毛曰髙岸为谷深谷为陵言易位也　陈曰因山顶之髙者崩故陵谷由之以改易】所陈皆当时实事　朱曰灾异之众如是是宜恐惧修省改纪其政而幽王曽莫之惩也　董子曰国家将有失道之败而天乃先出灾异以谴告之不知自省又出怪异以警惧之尚不知变而伤败乃至此见天心仁爱人君而欲止其乱也【前汉刘向上防曰天变见于上地变动于下水泉沸腾山谷易处其诗曰百川沸腾山冡崒崩髙岸为谷深谷为陵哀今之人胡防莫惩　王曰哀而怪之也　曹曰天之于幽王未尝不欲扶持而安全之也繁霜于正月以示正阳之气微日食于十月之朔以示纯隂之气胜所谓先出灾异以谴告之者也幽王不知畏天改过于是复示之以雷电山川陵谷之变所谓又出怪异以警惧之者也卒不能惩创亦末如之何矣】
　　皇父卿士畨维司徒家伯维宰仲允膳夫棸【侧留反】子内史蹶【俱卫反】维趣【七走反】马楀【音矩】维师氏艳【余瞻反】妻煽【音扇】方处
　　郑曰皇父家伯仲允皆字畨棸蹶楀皆氏【孔曰父及伯仲是字之义畨棸蹶楀单言又棸子以子配之若曽子闵子然故知皆氏】　朱曰卿士六卿之外更为都官以总六官之事也　郑曰司徒之职掌天下土地之圗人民之数冢宰掌建邦之六典皆卿也【孔曰王肃以此宰为小宰郑司农宰夫注云诗曰家伯维宰冢宰也小宰宰夫经传之中未有单称宰以此知家伯是冢宰也此大率以官髙为先而有不次者便文以取韵也】膳夫上士也掌王之饮食膳羞内史中大夫也掌爵禄废置杀生予夺之法趣马中士也掌王马之政【孔曰序官趣马下士一人此言中士者误也】师氏亦中大夫也掌司朝得失之事　毛曰艳妻襃姒美色曰艳【前汉谷永云昔襃姒用国宗周以丧艳妻骄扇日以不臧注鲁诗小雅十月之交篇曰此日而食于何不臧又曰艳妻扇方处言幽王无道内宠炽盛　班倢伃赋云悲晨妇之作戒兮哀襃阎之为邮】煽炽也　王曰求变异所生以用七子七子所以见宠用事则以艳妻煽方处故也艳妻言其配王以色而已非以徳也煽言其势盛若火之煽然方处言方处势未变徙也【郑曰王淫于色七子皆用嬖宠方炽之时并处位言女谒行之甚也虽官有尊卑权宠相连朋党于朝是以疾焉　李曰羣小人用事又有艳妻交结于内则其势蟠结不可解也】
　　抑此皇父岂曰不时胡为我作不即我谋彻我墙屋田卒污莱【音来】曰予不戕【在良反】礼则然矣
　　朱曰抑语辞　毛曰时是也　朱曰作动也即就也卒尽也　毛曰下则污髙则莱【孔曰污者池停水之名礼记曰污其宫而猪焉是也莱者草秽之名楚辞云田莱多荒是也】郑曰戕残也　范曰前章备举其朝之小人而皇父实尸之其余则以类聚而已　王曰言皇父所为自以为是【郑曰言其不自知恶也】故作我以徙而不即我谋乃彻我墙屋使我田不获治卑者卒污髙者卒莱【刘曰何为于我民居有大兴作而不先即我民以谋之　朱曰或曰废其田宅以为池为囿也】乃曰子不戕女下供上役礼则然矣然则皇父岂肯自以所为为不时乎【郑曰言皇父既不自知不是反云我不残败女田业礼下供上役其道当然言文过也】
　　皇父孔圣作都于向【式亮反下同】择三有事亶侯多藏【才浪反】不憖【鱼觐反】遗一老俾守我王择有车马以居徂向毛曰向邑也【孔曰左传説桓王与郑十二邑向在其中杜预云河内轵县西有地名向上则向在东都之畿内也】三有事国之三卿亶信也侯维也　尔雅曰憖强也且也【郑曰憖者心不欲自强之辞也】　朱曰徂徃也　王曰皇父甚愚而自谓甚圣故诗人因其自圣而讥之曰孔圣也【郑曰皇父专权足已自比圣人】作都于向徙民而作其邑也孔曰皇父封于畿内当二卿今立三有事是増一
　　卿以比列国也【郑曰礼畿内诸侯二卿】　毛曰皇父择其国之三卿信维贪淫多藏之人【郑曰三卿皆取聚敛之臣王曰择三有事亶侯多藏则其用人惟货其吉也】　郑曰尽将旧在位之人与之皆去　王曰不憖遗一老俾守我王者不自强留一老人以留卫王则又不忠敬之甚也【孔曰皇父矜形势尽将王官列职徃向至向亦当反但去时尽将之耳　陈曰择多藏之人以为三公惧故老在位尽出之不遗一人以保我王汉灵帝时西园有三公之钱在幽王时此钱归之向矣】　郑曰又择民之富有车马者以徃居向　董曰以实其邑也【朱曰以卿士出封而其国之故老与其富民无不从者其贪恣可知】
　　黾【民允反】勉从事不敢告劳无罪无辜谗口嚣嚣【五刀反】下民之孽【鱼列反】匪降自天噂【子损反】沓【徒合反】背【蒲妹反】憎职竞由人
　　郑曰嚣嚣众多貌　孔曰孽灾害也　苏曰噂聚也沓重复也【毛曰噂犹噂噂沓犹沓沓】　毛曰职主也　朱曰竞力也郑曰诗人贤者见时如是自勉以从王事虽劳不
　　敢自谓劳【朱曰黾勉从皇父之役未尝敢以为劳也】　苏曰无罪犹且见谗而况敢告劳乎【朱曰且无罪而见谗皆皇父诗人之怨辞也】下民之孽非天之所为也噂噂沓沓多言以相说而背相憎专力为此者人也而岂天哉【陈曰噂聚谈也沓猥并也小人相见之状如此背则憎疾也用如此小人在位所以兴孽未可归于天也】
　　悠悠我里亦孔之痗【莫背反】四方有羡【余箭反】我独居忧民莫不逸我独不敢休天命不彻我不敢效我友自逸毛曰悠悠忧也痗病也羡余也　王曰彻通也幽王之时天下病矣而我所居里则又甚病也【又曰此所谓讥小已之得失而其流及上者也】　孔曰四方之民尽有饶余我独居此忧民莫不得优防自逸我独不敢休息【王曰凡民之不如也　李曰幽王之时岂四方之民尽皆饶羡优游大夫方言已之勤劳故为此辞学诗者当以意逆之】　王曰不通则以言其穷也其穷命也勉之而已故不敢效我友自逸也【范曰时有洁身而去者已独不去故曰我不敢效我友自逸】　毛曰亲属之臣心不能已【陈曰不然则不应不去也】
　　十月之交八章章八句
　　雨无正【音政】大夫刺幽王也雨自上下者也众多如雨而非所以为政也
　　欧阳曰古之人于诗多不命题而篇名徃徃无义例其或有命名者则必述诗之意如巷伯常武之类是也今雨无正之名据序曰雨自上下者也言众多如雨而非政也今考诗七章都无此义与序絶异当缺其所疑【刘諌议曰尝读韩诗有雨无极篇序云雨无极正大夫刺幽王也比毛诗篇首多雨无其极伤我稼穑八字　董曰韩诗作雨无政正大夫刺幽王也章句曰无众也书曰庶草繁芜说文曰芜丰也则雨多众者其为政令不得一也故为正大夫之刺　曹曰序文于篇意无所当苏辙说近之辙曰雨之至也不择善恶而雨焉幽王时民之受祸者如受雨之无不被夫雨岂有所谓正雨哉】
　　浩浩【古老反】昊【胡老反】天不骏【音峻】其徳降丧饥馑【其靳反】斩伐四国旻【宻巾反】天疾威弗虑弗圗舍【音赦】彼有罪既伏其辜若此无罪沦【音伦】胥【息鱼反】以铺【普乌反】
　　王曰浩浩广大通流之意　毛曰骏长也谷不熟曰饥蔬不熟曰馑　孔曰旻天上有昊天明此亦昊天【又曰定本作昊天俗本作旻天误也释文曰旻本有作昊天者非也】　郑曰虑图皆谋也　苏曰舍置也沦陷也　郑曰铺徧也　苏曰幽王之乱民之无罪而被祸灾者无所归咎矣天实为之天之生物浩然其若无穷者奈何不长其徳既生之而又降丧乱饥馑以斩伐之哉岂天怒之迅烈曽弗之虑而弗之圗乎彼有罪者则既伏其辜矣置而勿疑可也若此无罪而使之相与陷溺无不徧焉何也【前汉序传云呜呼史迁薫胥以刑师古注曰诗小雅雨无正之篇曰若此无罪沦胥以铺韩诗沦字作薰薫者谓相薫蒸亦渐及之义耳】
　　周宗旣灭靡所止戾正大夫离居莫知我勚【夷世反】三事大夫莫肯夙夜邦君诸侯莫肯朝夕庶曰式臧覆【芳服反】出为恶
　　毛曰戾定也　郑曰正长也【王曰周官八职一日正六官之长是也】　毛曰勚劳也　孔曰三事大夫王肃以三事为三公大夫谓其属【李曰徐安道以谓周官曰三事暨大夫举三公及大夫也】　朱曰臧善也毛曰覆反也　范曰周宗者周为天下之所宗也王曰方是时周未灭而曰既灭者其灭之形成故也【朱曰周宗姬姓之宗也既灭言将有易姓之祸其兆旣见矣】　范曰靡所止戾未知天之所命民之所定也正大夫离居去位也其下大夫劳于从事故曰莫知我勚三事大夫莫肯夙夜无在公之节也邦君诸侯莫肯朝夕无尊王之礼也幽王屏弃故老侮慢诸侯其大臣不使其诸侯不王故大夫忧之庶王之警惧而用善反出于为恶莫之惩焉【孔曰君臣解体国将灭亡我庶几曰王今国危如此当改用善而王反出为恶　董曰至此则宜反善矣庶几其日望之而覆出为恶　曹曰陈鹏飞以为此骊山之祸已成幽平之间所作窃以为不然骊山之祸郑威公友死之秦襄公将兵救周战甚力晋文侯卫武公迎太子宜臼而立之秦襄以兵送焉则与大夫莫肯夙夜诸侯莫肯朝夕之説不合此盖幽王之末皇父之徒在朝众职俱废王又失信于诸侯朝觐旷阙命令不行是以若此且篇中有云不可使得罪于天子若以为骊山之祸已成则此之天子当是平王安得复为刺幽王也】
　　如何昊天辟言不信如彼行迈则靡所臻凡百君子各敬尔身胡不相畏不畏于天
　　毛曰辟法也　朱曰臻至也　郑曰凡百君子谓众在位者　苏曰幽王日益不悛君子呼天而告之曰奈何哉法度之言王终莫肯信者【郑曰如何乎昊天痛而诉之也为陈法度之言不信之也　范曰辟言不信法语不从也】如人恣行而忘反我不知其所至矣既已忧之则又告其羣臣使皆敬其身王曰世虽昏乱君子不可以为恶自敬故也畏人故也畏天故也【朱曰凡百君子不可以王恶而自恣也亦各敬尔身而已不敬尔身不相畏也不相畏不畏天也　左传季文子曰诗曰胡不相畏不畏于天君子之不虐防贱畏于天也　曹曰我所告于王者皆先王之法言今幽王法语之不从则其所为必倒行而逆施如北首适越南向之燕伥伥乎何所至哉故曰如彼行迈则靡所臻王之取舍如是当时必有希世茍合行险徼幸者矣故君子于此当敬其身敬所以直内也敬其身则不欺于暗室讵肯逢君之恶偷合茍容哉茍为不然是自欺也自欺者俯必怍于人仰必愧于天故曰凡百君子各敬尔身胡不相畏不畏于天所以戒之也】
　　戎成不退饥成不遂曽【在登反】我【思列反】御防防【子感反】日瘁【徂醉反】凡百君子莫肯用讯听言则答谮言则退毛曰戎兵也遂安也【苏曰遂进也易曰不能退不能遂】　郑曰曽但也毛曰御侍御也【国语曰居寝有御之箴　说文曰狎习相慢　东莱曰】
　　【御如杨雄为郎于哀平之世是也】瘁病也　郑曰讯告也　孔曰兵冦已成而不能御而退之饥困已成而不能恤而安之　郑曰曽但侍御左右小臣憯防忧之大臣无念之者【王曰患难如此则凡百君子宜任其忧责然惨惨然日瘁则我御而已盖王所亲厚听用御而已则患难之忧非其御谁肯任之】　朱曰凡百君子莫肯以是告王者虽王有问而欲听其言则亦答之而已不敢尽言也一有谮言及已则皆退而离居莫肯夙夜朝夕于王矣其意若曰王虽不善而君臣之义岂可以若是之恝乎
　　哀哉不能言匪舌是出【尺遂反】维躬是瘁【徂醉反】哿矣能言巧言如流俾躬处休
　　郑曰瘁病也　毛曰哿可也哀贤者不得言　郑曰不能言言之拙也　李曰非出于舌之难出于舌则躬受其瘁矣【孔曰哀哉不能言之贤者意虽欲言言则忤物若出是舌小人恶直将共害之】毛曰可矣世所谓能言也巧言从俗如水转流　朱曰使其身处于安乐之地　王曰言小人侫而获福也【又曰忠实之人辞不能自达而病其躬巧言之人以能曲折应变无所碍止而俾躬处休矣　苏曰言之忠者世所谓不能言也常可人意者佞人之言也此世所谓能言也　朱曰言此所以深叹之】
　　维曰于仕孔棘且殆云不可使得罪于天子亦云可使怨及朋友
　　毛曰于徃也　郑曰棘急也　苏曰人皆徃仕耳曽不知仕之急且危也何者幽王之世直道者王之所谓不可使而枉道者王之所谓可使也直道者得罪于君而枉道者见怨于友此仕之所以难【曹曰王以为不可使则是逆君之意故得罪于天子王以为可使则是逢君之恶故怨及于责善之朋友进退皆不免岂不急且危哉君子以为宁得罪于天子也茍得罪于朋友则为小人之归矣　孔曰朋友之道相切以善今从君为恶故朋友怨之】
　　谓尔迁于王都曰予未有室家鼠思【音笥】泣血无言不疾昔尔出居谁从作尔室
　　王曰鼠思忧思也【范曰凡物之多畏惟鼠为甚】　毛曰无声曰泣血苏曰仕之多患也故君子有去者有居者不忍王
　　之无臣与已之无徒也则告之使复迁于王都去者不听而以无家辞之居者于是忧思泣血患其出言而举皆疾之无与和之者故诘之曰昔尔之去也谁为尔作室者而今以是辞我哉【曹曰君子立于羣枉之中孤立而无与畏祸之深欲其来而助己也　范曰君子闵周之将亡故招其在下之贤者使迁于王都以系天下之心孔曰以其拒已又责之云我所以忧思泣血欲汝还者以孤特在朝无所出言而不为小人所见憎疾故思汝尔何为拒我云无室家乎昔尔从王都出居于郊外之时谁复从汝作汝室也本汝自作之耳汝今若还王都亦可自作室家何当以无室为辞也】
　　雨无正七章二章章十句二章章八句三章章六句
　　小旻【宻巾反】大夫刺幽王也
　　吕曰小旻小宛小弁小明言小者篇在小雅恐与大雅相乱以别之今大雅止有大明余篇疑亡【苏曰小旻小宛小弁小明四诗皆以小名篇所以别其为小雅也其在小雅者谓之小其在大雅者谓之召旻大明独宛弁阙焉意者孔子删之矣虽去其大而其小者犹谓之小盖即用其旧也】　朱曰此诗刺王惑于邪谋不能断以从善将致乱也
　　旻天疾威敷于下土谋犹回遹【音聿】何日斯沮【在吕反】谋臧不从不臧覆用我视谋犹亦孔之卭【甚凶反】
　　尔雅曰秋曰是天【曹曰郭璞曰旻愍也愍万物之雕落也】　毛曰敷布也朱曰犹谋也　毛曰回邪也遹辟也　郑曰沮止
　　也臧善也　毛曰卭病也　苏曰言天祸迅烈遍于下矣而王之邪谋终莫之改也【李曰幽王不畏天祸偃然自若信用邪谋朱曰或曰旻天疾威已敷于下土而王之邪谋益甚天之祸何时而止也】　朱曰谋之善
　　者不从其不善者反用也　朱曰谋臧不从不臧覆用故我视其谋犹亦甚病也【曹曰王者举措移隂阳动作闗盛哀一嚬一笑尚不可不谨而况于谋犹乎谋国之道正直是与古人谋及乃心谋及卿士谋及庶人谋及卜筮公听并观择善而从之无敢不用其至彼小人者谋止其身而不及国谋专于利而不顾义回邪僻遹不知何时而止也谋之臧者出于君子而不见从谋之不臧者出于小人乃反见用所谓临乱之君各贤其臣者也谋国如此亦甚病矣】
　　潝潝【许急反】訿訿【音紫】亦孔之哀谋之其臧则具是违谋之不臧则具是依我视谋犹伊于胡底【之履反】
　　苏曰潝潝言相和也訿訿言相诋也【曹曰潝潝然相和者党同而无公是訿訿然相毁者伐异而无公非　尔雅曰潝潝訿訿莫供职也】　朱曰具犹俱也郑曰底至也　王曰其俗如此亦孔之哀矣　郑曰谋之善者俱背违之其不善者依就之　王曰谋犹如此则亦何所至乎至于乱而已
　　我既厌【于艶反】不我告犹谋夫孔多是用不集言盈庭谁敢执其咎如匪行迈谋是用不得于道
　　郑曰犹圗也　毛曰集就也　郑曰匪非也卜筮数而渎厌之不复告其所圗之吉凶谋事者众是非相夺莫适可从故所为不成讻讻满庭而无敢决当是非事若不成谁云已当其咎责者言小人争知而让过【毛曰谋人之国国危则死之古之道也　范曰当其言盈庭莫不自以为能也使之执咎则莫适任患也】君臣之谋事如此与不行而坐圗逺近是于道路无进于跬歩何以异乎【孔曰谋而不行则于道不进言而无决则于事不成　曹曰谋之贵多断之在独凡谋于众惟断乃成今谋夫孔多而事不就者以其愚而无断也】
　　哀哉为犹匪先民是程匪大犹是经维迩言是听维迩言是争如彼筑室于道谋是用不溃于成
　　朱曰先民古之圣贤也　毛曰程法也　郑曰大犹大道也　毛曰经常也溃遂也　朱曰哀哉今之为谋不以先民为法不以大道为常其所听而争者皆浅末之言以是相持如将筑室而与行道之人谋之人人得为异论其能有成哉古语曰作舍道旁三年不成盖出于此
　　国虽靡止或圣或否【方九反】民虽靡膴【火吴反】或哲或谋或肃或艾【音刈】如彼泉流无沦胥以败
　　苏曰止定也【范曰国虽靡止无所定也】膴大也【孔曰膴王肃读为怃幠大也无大有人言少也幠喜呉反】　丘曰艾治也【朱曰艾与乂同治也】　朱曰沦陷也　郑曰胥相也　苏曰虽世乱民辟犹有贤者在焉茍能用之愚者可頼以皆济也茍废而不用而使愚者壅之于上则相与皆败无能为矣譬如泉水茍防而流之则淤腐者从之而行茍不防其源而潴蓄之虽其流者亦相与陷溺腐败而已【吕曰今国与民皆有善有恶谋而择其善可矣乃无所分别则善者亦混而同于恶如泉流之清沦而为浊也】
　　不敢暴虎不敢冯【符氷反】河人知其一莫知其他战战兢兢【已氷反】如临深渊如履薄氷
　　毛曰徒搏曰暴虎徒渉曰冯河冯陵也他不敬小人之危殆也战战恐也兢兢戒也如临深渊恐坠也如履薄氷恐陷也　范曰人皆知虎不可暴而河不可冯而不知小人之不可不畏也如临深渊如履薄氷者惧之甚也【左传昭元年晋乐王鲋曰小旻之卒章美矣吾从之注义取非惟暴虎冯河之可畏也不敬小人亦危殆王鲋从斯义故不敢讥议公子围　荀子曰人不肖而不敬则是狎虎也狎虎则危灾及其身诗曰不敢暴虎不敢冯河人知其一莫知其他战战兢兢如临深渊如履薄氷此之谓也】小旻六章三章章八句三章章七句
　　小宛大夫刺幽王也
　　宛【于阮反】彼鸣鸠翰【胡旦反】飞戾天我心忧伤念昔先人明不寐有懐二人
　　毛曰兴也宛小貌　陆氏草木防曰鸣鸠斑鸠也苏曰翰羽也　毛曰戾至也　孔曰夜地而闇至旦而明明地开故谓之明也【董氏以为王基】　苏曰二人文武也　欧阳曰此鸠虽小鸟亦有髙飞及天之志而王不自勉强奋起曽飞鸠之不如以坠其先王之业苏曰君子忧伤念其先王有怀文武哀其业之将
　　坠也【孔曰文武创业垂统有此天下今将灭亡故忧念之也我从夕至开不能寝寐所思者惟此文武二人将丧其业故思念之甚　曹曰宣王承厉王之乱夕至明忧勤不寐永懐文武之烈侧身修行遂以中兴此未必皆出于天资事在勉强而已幽王不能勉强为善宣王之业复坠于地故诗人忧伤而念之也　东莱曰念昔先人悯周室之将亡念其开创之人也其人孰谓即文武二人也】
　　人之齐圣饮酒温克彼昏不知壹醉日富各敬尔仪天命不又
　　毛曰齐正也　孔曰圣通也　毛曰克胜也　苏曰彼昏斥幽王也　陈曰富益也【毛曰醉日而富矣】　毛曰又复也　朱曰言齐圣之人虽醉犹温恭自持以胜所谓不为酒困也【郑曰中正通知之人饮酒虽醉犹能温借自持以胜　曹曰齐则整肃而不乱圣则通达而不惑如是则虽惟酒无量而常能以温和自克矣】　刘曰彼昏而不醒壹志于酒日増其甚故曰壹醉日富　王曰壹醉日富则用燕丧威仪而臣下化之天命将改大福不再矣故戒以各敬尔仪天命不又言各则并戒其君臣也
　　中原有菽【音叔】庶民采之螟【忙丁反】蛉【音零】有子蜾【音果】蠃【力果反】负之教诲尔子式谷似之
　　毛曰中原原中也菽藿也【孔曰菽者大豆故礼记称啜菽饮水菽叶谓之藿公食礼云铏羮牛用藿是也】螟蛉桑虫也蜾蠃蒲卢也【陆玑草木防曰螟蛉桑上青虫似歩屈其色青而细小蜾蠃似蜂而小腰取桑虫负之于木空中七日而化为其子】负持也孔曰教诲万民而言子者王肃云王者作民父母
　　故以民为子　郑曰式用谷善也　李曰上章既言天命不又故此申述天命无常之意　郑曰藿生原中非有主也以喻王位无常家也【曹曰原中有菽莫适为主则庶民争采之喻当是时将有善养人者人所归之也】毛曰力采者则得之　郑曰蒲卢取桑虫之子负持而去煦妪养之以成其子喻有万民不能治则能治者将得之【苏曰菽生中原民无有不获采者螟蛉之子蜾蠃负之以为己子无难也今王岂以天下之众为王有也】今有教诲女之万民用善道者亦似蒲卢将得而子也
　　题【大计反】彼脊令【音零】载飞载鸣我日斯迈而月斯征夙兴夜寐无忝尔所生
　　毛曰题视也脊令雝渠也飞则鸣行则摇不能自舍耳　郑曰载之言则也则飞则鸣翼也口也不有止息迈征皆行也　毛曰忝辱也　欧阳曰告其速自改悔云譬如脊令且飞且鸣自勤其身不少休息【前汉东方朔云士所以日夜孳孳敏行而不敢怠也譬若防鸰飞且鸣矣】今日月之行甚速不可失时【陈曰日兹徃矣月兹行矣日月不可易得王曰日迈月征所谓日月逝矣嵗不我与】王亦宜夙夜汲汲勉厉无忝辱于所生云所生者谓宣王也【曹曰君子进徳修业当终日干干如脊令然庶几乎其可及也日月逝矣嵗不我与傥为玩嵗愒日茍朝夕之安而不知警戒以自勉岂不辱宣王垂裕后昆之意哉】
　　交交桑扈【音户】率【仲良反】啄【陟角反】粟哀我填【徒典反】寡宜岸宜狱握【于角反】粟出卜自何能谷
　　欧阳曰交交者叅离相乱之谓也　毛曰桑扈窃脂也　郑曰窃脂肉食今无肉而循啄粟失其天性【孔曰郭璞云俗呼青雀觜曲食肉喜盗脂膏食之因以名云　淮南子曰马不食脂桑扈不食粟也】　毛曰填尽也【郑曰穷尽也】苏曰岸亦狱也　刘曰谷善也欧阳曰此下二章则言君子小人所苦以见举国之人皆失所也【吕曰五章言下民无告六章言善人不安也】彼桑扈食肉之鸟今无肉以食则相与羣飞杂乱循而争粟有如国人失其常业而至于穷寡乃相与争讼而入于岸狱云宜者谓其势不得不然也【丘曰桑扈肉食者今循人之谷而啄粟喻肉食之贪也】郑曰我穷寡之人有狱讼之事无可以自救但持粟行卜求其胜负【孔曰衰乱之世政以贿成史记曰千金之子不死于市是贫者无财自救但持粟以求卜者问其胜负】　朱曰言握粟以见其贫窭之甚卜之曰何自而能善乎【王曰方是时也填寡不能自直必矣则虽出卜自何能谷乎】　东莱曰狱事以轻为善以重为不善
　　温温恭人如集于木惴惴【之瑞反】小心如临于谷战战兢兢如履薄氷
　　毛曰温温和柔貌如集于木恐坠也【董曰庄子以民木处则惴栗恂惧】如临于谷恐陨也　郑曰衰乱之世贤人君子虽无罪犹恐惧【曹曰集木则忧摧折临谷则忧陨越履氷则忧陷溺夫温则不暴以忤物恭则不慢以侮人惴惴小心则能下人而事之战战兢兢则又常戒惧而不忽然其畏祸犹如此则其危可知矣】
　　小宛六章章六句
　　小弁【歩干反】刺幽王也大【音泰】子之傅【音付】作焉
　　赵氏孟子注曰小弁小雅之篇伯竒之诗也
　　弁彼鸒【音豫】斯归飞提提【是移反】民莫不谷我独于罹【力知反】何辜于天我罪伊何心之忧矣云如之何
　　毛曰兴也弁乐也鸒卑居又名雅乌【孔曰雅乌性生羣聚郭璞曰雅乌小而多羣腹下白江东呼为鹎乌】　孔曰此鸟名鸒而云斯者语辞犹蓼彼萧斯菀彼栁斯以刘孝标之博学而类苑鸟部立鸒斯之目是不精也【董曰师旷禽经有鸒斯非以为辞也尔雅亦曰鸒斯鹎鶋也　李曰子曰频频之党甚于鸒斯】　毛曰提提羣貌　郑曰谷养也罹忧也　毛曰幽王取申女生太子宜臼又说襃姒生子伯服立以为后而放宜臼将杀之　郑曰乐乎彼雅乌出食在野甚饱羣飞而归提提然喻凡人之父子兄弟出入宫庭相与饮食亦提提然乐伤今太子独不　李曰凡民莫不得以相养而我独见弃于父母曽鸒斯之不如也　毛曰何辜于天我罪伊何舜之怨慕日号泣于旻天于父母【赵氏孟子注曰亲亲而悲怨之辞也吕曰反于已而无罪父母之不我爱可哉求其说而不得则不能无怨故所以怨者乃所以慕也】　朱
　　曰心之忧矣云如之何则其无可奈何而安之辞也
　　踧踧【徒歴反】周道鞠【九六反】为茂草我心忧伤惄【乃歴反】焉如【丁老反】假寐永叹维忧用老心之忧矣疢【敕觐反】如疾首毛曰踧踧平易也周道周室之通道也鞠穷也惄思也　孔曰如有物之心也　郑曰不脱冠衣而寐曰假寐疢犹病也　孔曰疾首头痛也【曹曰周官疾医春时有痟首疾】　李曰以周道之平易而尽鞠为茂草见其国之将亡也犹汉伍被谓淮南王曰臣将见宫中荆棘露沾衣也皆预言之耳【刘曰昔者周邦道路有四时之朝宗觐遇车辙马蹄蹂践如掌踧踧然坦平也今之诸侯无复来者故尽生茂草矣】　王曰惄焉如言忧伤中其心如此　朱曰精神愦眊至于假寐之中不忘永叹忧之之深未老而老也【刘曰因忧而骤老也】疢如疾首则又忧之甚矣
　　维桑与梓必恭敬止靡瞻匪父靡依匪母不属【音烛】于毛不离于里天之生我我辰安在
　　朱曰桑梓以遗子孙给蚕食具器用者也　王曰尊父故言瞻亲母故言依也　孔曰属连属也　朱曰毛体肤之余气末属也　王曰离丽也　朱曰里心腹也　郑曰辰谓六物之吉凶【王曰言我初生之辰有所值故知谓六物也左传晋侯谓伯叚曰何谓六物对曰嵗时日月星辰服防以为嵗嵗星也十二嵗而一周时四时也日十日也月十二月也星二十八宿也辰十二辰也】　苏曰见父母之有所植犹不敢不敬况于父母之无不瞻依也哉然父母之不我爱岂我独无所离属乎【毛曰父之所树已尚不敢不恭敬　朱曰然父母之不我爱岂我不属于父母之毛乎岂我不离于父母之里乎　曹曰骨肉之亲同气异息疾痛痒疴其性惟均我独不然】　曹曰待父以教匪父则无所瞻待母以养匪母则无所依【孔曰太子为父所放尔非母放之而幷言母者以人皆得父母之恩故连言之】朱曰无所归咎则推之于天曰岂我生之辰不善哉
　　何不祥至是也
　　菀【音鬰】彼栁斯鸣蜩【音条】嘒嘒【呼惠反】有漼【于罪反】者渊萑【音九】苇【音伟】淠淠【孚计反】譬彼舟流不知所届【音戒】心之忧矣不遑假寐
　　朱曰菀茂盛也　毛曰蜩蝉也嘒嘒声也漼深貌淠淠众也　郑曰届至也遑暇也栁木茂盛则多蝉渊深而旁生雈苇言大者之旁无所不容【苏曰物之大者无所不容而王独不容其子】今太子不为王所容而见放逐状如舟之流行无制之者不知终所至者也【王曰舟流者荡漾而无所止也孟子所谓若穷人无所归也】　刘曰初犹假寐此则不遑其祸亟矣
　　鹿斯之奔维足伎伎【其宜反】雉之朝雊【古豆反】尚求其雌譬彼坏【胡罪反】木疾用无枝心之忧矣宁莫之知
　　孔曰斯辞也　毛曰伎伎舒貌　郑曰雊雉鸣也尚犹也　毛曰坏瘣也谓伤病也【孔曰尔雅云瘣木符蒌某氏曰诗云譬彼瘣木疾用无枝符蒌尫伛内疾瘣磊郭璞曰谓木病尫伛瘿肿无枝条者】　郑曰寜犹曽也鹿之奔走其势宜疾而足伎伎然舒留其羣也雉之鸣犹知求其雌　苏曰鹿走而留其羣雉鸣而求其雌物无不有恩于其亲者亲之不可去非独以其爱亦以其助也今王独弃后而逐太子兀然如坏木之无枝而曽莫之顾何也　王曰其忧如此王晏然莫知也
　　相【息亮反】彼投兎【他故反】尚或先【苏荐反】之行有死人尚或墐【音觐】之君子秉心维其忍之心之忧矣涕既陨【音蕴】之
　　郑曰相视也行道也　孔曰墐埋藏之名【毛曰墐路冢也　孔曰墐于路傍故曰路左传曰道墐相望是也】　郑曰君子斥幽王也秉执也毛曰陨坠也　王曰兎见迫逐而投人人宜利而
　　取之也乃或先之使得逃避【刘曰兎为人所驱急投人人哀其穷则及驱者未至而先存之今俗犹言飞鸟入怀勿杀杀之不祥此投兎之比】行路之死人人宜恶而违之乃或墐之使免暴露者盖恻隠之心人所宜有故也　朱曰幽王信谗弃逐其子曽视投兎死人之不如则其秉心亦忍矣是以心忧而涕陨也曹曰所谓是可忍孰不可忍于所厚者薄则无所不薄矣心术不可不慎也
　　君子信谗如或醻【市由反】之君子不惠不舒防之伐木掎【寄彼反】矣析薪扡【敕氏反】矣舍【音舍】彼有罪予之佗【吐贺反】矣郑曰醻旅醻也【孔曰酬酢皆作酬此作醻者古字得通用酬有二等既酢而酬賔者賔奠之不举谓之奠酬至三爵之后乃举向者所奠之爵以行之于后交错相醻名曰旅酬此喻得谗即受而行之故知是旅酬非奠酬也】惠爱也　朱曰舒缓也防察也　孔曰掎者倚也畏木倒以物倚其巅也　郑曰扡谓观其理也【孔曰扡者施也言观其裂而渐相施及】予我也　毛曰佗加也【曹曰皆伏曰佗有加之义　孔曰舎有罪而以罪与他人是从此而徃加也】孔曰幽王信襃姒之谗曽不思审得即用之如有人以酒相醻得即饮之幽王心不爱太子之故闻谗即逐不肯安舒【曹曰谗説殄行君子之所当堲今幽王乃与之勤厚紏结如主醻賔然】　朱曰茍舒缓而究察之则谗者之情得矣　毛曰伐木者掎其巅析薪者随其理【郑曰倚其巅者不欲妄踣之析薪必随其理者不欲妄挫折之以言今王之遇太子不如伐木析薪】　王曰伐木析薪非爱之也然亦不可以无理言王以谗故遇己无理又伐木析薪之不如也【曹曰伐木者必偏倚其巅不然则或伤人析薪者必随顺其理不然则或伤刃幽王之欲杀太子所伤多矣】舍彼有罪子之佗矣者言以不舒防之故舍彼有罪之谗人而加已以非其罪此所谓无理也
　　莫髙匪山莫浚【苏俊反】匪泉君子无易【夷豉反】由言耳属【音烛】于垣【音袁】无逝我梁无我笱【音苟】我躬不阅遑恤我后毛曰浚深也　陈曰由言言之所由也　毛曰逝之也鱼梁所以捕鱼【孔曰周礼人掌以时为梁郑司农云梁水堰堰水而为缺空以笱承其空然则梁者为堰以障水空中承之以笱】　朱曰山极髙矣而或陟其巅泉极深矣而或入其底　曹曰勿谓闺阃之言外人不可得而知　朱曰故君子不可易于其言恐耳属于垣者有所观望左右而生谗谮也【陈曰王无轻言小人之为谗者尚属耳于垣壁间以窥伺之谗贼之生也亦伺君子之向背如何耳　东莱曰唐徳宗将废太子李泌諌之且曰愿陛下还宫勿露此意左右闻之将树功于舒王太子危矣君子无易由言耳属于垣之谓也小弁之作太子既废矣而犹云尔者盖推本乱之所由生言语以为阶也】　王曰无逝我梁无我笱者太子放逐而其忧终不忘国也【苏曰恐襃姒伯服之害其成业故告之以无败梁笱犹谷风之义也】我躬不阅遑恤我后者无如之何自诀之辞　毛曰念父孝也
　　小弁八章章八句
　　巧言刺幽王也大夫伤于谗故作是诗也
　　悠悠昊天曰父母且【七余反】无罪无辜乱如此幠【火吴反】昊天已威予慎无罪昊天泰幠予慎无辜
　　李曰悠悠言天逺大之意　欧阳曰且语助　毛曰幠大也　郑曰已泰皆言甚也　欧阳曰慎谨慎也大夫伤遭乱世被谗毁乃呼天而诉曰悠悠昊天为我父母我无罪辜而使我遭此大乱之世　李曰上天降丧乱亦甚威甚大矣然我其实畏谨无罪也朱曰此自诉之辞欲其察己也【曹曰昊天为人之父母所当以生育长养为得今人无罪辜也而乱降如此之大故呼天而诉之而怪其悠悠也】
　　乱之初生僭【侧防反】始既涵【音含】乱之又生君子信谗君子如怒乱庶遄【市専反】沮【辞吕反】君子如祉【音耻】乱庶遄已朱曰僣始不信之端也【郑曰僣不信也】毛曰涵容也　丘曰君子幽王也　毛曰遄疾也沮止也祉福也【朱曰祉犹喜也】苏曰小人为谗于其君必以渐入之其始也进而尝之君容之而不拒知言之无忌于是复进既而君信之然后乱成【陈曰小人以不根之言摇动君子以尝人君之听否人君不为之别白遂致并蓄于胷次而涵之于疑信之间日月既乆心志惑移猜忌之心不能不生猜忌既乆则心所疑惑者徃徃以为有騐】　朱曰君子见谗人之言若怒而责之则乱庶遄沮矣见贤者之言若喜而纳之【郑曰福者福贤者谓爵之禄之也】则乱庶遄已矣【苏曰若人君一日觉悟大有所诛赏如楚庄齐威之事则乱犹庶几可止也】今涵容不断谗信不分是以谗者益胜而君子病也
　　君子屡【力住反】盟乱是用长【丁犬反】君子信盗乱是用暴盗言孔甘乱是用餤【言谈】匪其止共【音恭】维王之卭【其恭反】郑曰屡数也　毛曰凡国有疑防同则用盟而相要也【朱曰盟邦国有疑则杀牲防血告神以相要束也】　郑曰盗谓小人也【孔曰谗者小人因以盗名之】毛曰餤进也　郑曰卭病也　王曰不能如怒如祉以明是非好恶而诬罔诞谩众至则任贤安能勿贰去邪安能勿疑旣贰且疑岂免屡盟屡盟而不知反本此乱之所以长也【李曰考之春秋如伯有之乱郑伯与其臣下盟盖盟者生于君臣相疑而致也君臣相疑不能察其实而但为盟誓适所以长乱矣　曹曰为其不信也是以有盟至于屡盟是盟亦不可信也】穿窬之类伺隙抵巇以罔善人而君子信谗此乱之所以暴也　孔曰食之甘者使人嗜之而不厌险盗之人其言甚甘使人信之而不已【曹曰盗能窃人之隠幽王初得不信之言容受而未固已怀疑于胷中矣小人探知其隠而投之以谗言则无不中是以其乱暴戾而难救也】其乱用是之故而日益进也　朱曰然此谗人不能供其职事【李曰记曰为人臣止于敬止共即所谓止于敬者也】徒以为王病而已【曹曰夫谗言之行小人享其福而人君独受其病】
　　奕奕【音亦】寝庙君子作之秩秩【音帙】大猷圣人莫之他人有心予忖【七损反】度【待洛反】之跃跃【他厯反】毚【士咸反】兎遇犬获之朱曰兴也　毛曰奕奕大貌　孔曰周礼注云前曰庙后曰寝则寝庙一物先寝后庙便文耳　朱曰秩秩序也　郑曰猷道也　王曰莫定也　孔曰跃跃然跳疾　毛曰毚兎狡兎也【孔曰苍颉解詀云毚大兎也大兎必狡猾又谓之狡兎战国策曰东郭逡者海内之狡兎】　孔曰遇犬者言逢犬则被获耳王肃云言其虽腾跃逃隠其迹或适与犬遇而见获　郑曰此四事者言各有所能也因已能忖度谗人之心故列道之尔　朱曰此章言谗人之心我既皆得之无所隠情而前后六句皆反覆此耳【曹曰奕奕大也秩秩常也猷道也莫定也寝所以聚室家庙所以宁祖考实宣王所营故曰君子作之也大猷大道之典常也丕显文王之谟丕承武王之烈故曰圣人莫之也今幽王信用小人之谗则将壊寝庙乱典常矣晋陆纳望宫室而叹曰好家居纎儿欲撞壊之耶此忧寝庙之类也汉汲黯数张汤曰何空取髙帝约束纷更之为此惜大猷之类也　陈曰寝庙天下之正位也大猷天下之大道也正位君子之所作大道圣人之所定今王若居天下之正位行天下之大道私心不生而小人之情状自见矣故曰他人有心子忖度之】
　　荏【而甚反】染柔木君子树之徃来行言心焉【于防反】数【所主反】之蛇蛇【以攴反】硕言出自口矣巧言如簧【音黄】顔之厚矣毛曰荏染柔意也柔木椅桐梓漆也　朱曰行言行道之言也　欧阳曰蛇蛇乃舒迟安闲之貌　郑曰硕大也　欧阳曰柔木比柔善之人王宜爱护使得树立勿从谗邪伤害之也徃来行言心焉数之云者谓徃来行路之言焉足听纳于心也【东莱曰善人易摇而难立护之当如防柔木谗言易入而难忘聴之当如听行路之言人之听徃来行路之言者或歌或詈如风过耳心焉尝数之乎蛇蛇硕言出自口矣巧言如簧顔之厚矣既不为其所惑坐见其情态也】　苏曰小人蛇蛇然徐为大言【朱曰小人之情不可测安闻而为大言也】　王曰谗人言巧其听之可乐如笙簧然顽不知耻其顔厚矣孟子曰为机变之巧者无所用耻焉此之谓也
　　彼何人斯居河之麋【音眉】无拳【音权】无勇职为乱阶既微且尰【市勇反】尔勇伊何为犹将多尔居徒几何
　　郑曰何人者斥谗人也贱而恶之故曰何人　毛曰水草交谓之麋【李曰左氏所谓吾赐汝孟诸之麋是也】拳力也　郑曰职主也　毛曰骭【户諌反】【音羊】为微肿足为尰【郑曰居下湿之地故生防尰之疾】　郑曰犹谋也将大也　苏曰时有是人也朱曰居河之麋则非髙明爽垲之地也　孔曰既无拳力又无劲勇亦易诛除耳而敢主为此乱之阶梯也此人既脚骭有微之疾而足跗【音敷】有尰之疾尔假有勇伊何能为汝作为谗佞之谋大多汝所与聚居之徒众几何许人而能为此【东莱曰诗人指谗人言曰彼何人也其居至陋其力至怯乃主为乱阶况加以微尰之病则其所谓勇者亦何所至哉为谋虽曰大且多尔所居之徒几何则为之谋者亦不众也此非特贱谗人之辞盖言其本易驱除特王不悟耳】
　　巧言六章章八句
　　何人斯苏公刺暴公也暴公为卿士而谮苏公焉故苏公作是诗而絶之
　　郑曰暴也苏也皆畿内国名　孔曰左传曰昔周克商使诸侯抚封苏忿生以温为司冦则苏国在温【杜预曰今河南温县是东都畿内也】春秋时苏称子此云公者盖子爵而为三公也【李曰正犹祭伯祭公祭之所以称伯者爵也称公者乃三公也】　王曰暴公为卿士而谗谮苏公不忠于其君不义于其友所谓大故也故苏公作是诗絶之其絶之也不斥暴公也言其从行而已不着其譛也示以所疑而已盖交际之道其絶也当如此而已既絶矣又告之以及尔如贯谅不我知欲出三物要之以诅而作为好歌以极反侧不殆于弃言乎哉盖君子之遇人也仁而不忮暴公之谮我则丧其本心谅不我知故也使其由此悔悟更以善意从我固我所愿也虽其不能如此我固不为已甚也我岂小丈夫哉一与人絶则丑诋固拒惟恐其复合也
　　彼何人斯其心孔艰胡逝我梁不入我门伊谁云从维暴之云
　　郑曰孔甚逝之也梁鱼梁也在苏国之门外【苏曰梁桥梁也説文曰梁水桥乃苏公所居】　朱曰彼何人斯不欲斥其人而言也孔曰其心孔艰其持心甚难知也　朱曰逝我梁
　　则必过我门然而不入者其必有故矣既而诘其所从者则暴公也夫以从暴公而不入我门则暴公之谮已也明矣【段曰当其逝梁也其从之者谁乎惟云有暴公而已盖其为譛也必有不可与人知者矣是以不容人之相从迹也下章所谓二人同行者乃是原已与暴公同事之时也即伯氏吹壎仲氏吹篪及尔如贯之时也　吕曰托过门不入之喻以道其反侧之情情之不直谗我必矣】
　　二人从行谁为此祸胡逝我梁不入唁【音彦】我始者不如今云不我可
　　郑曰二人谓暴公与其侣也女相随而行见王谁作【以下原阙】

</div>
    <div class="pagination">
<a href="段氏毛诗集解_page20.html">上一页</a><span>...</span><a href="段氏毛诗集解_page16.html">16</a><a href="段氏毛诗集解_page17.html">17</a><a href="段氏毛诗集解_page18.html">18</a><a href="段氏毛诗集解_page19.html">19</a><a href="段氏毛诗集解_page20.html">20</a><span class="current-page">21</span><a href="段氏毛诗集解_page22.html">22</a><a href="段氏毛诗集解_page23.html">23</a><a href="段氏毛诗集解_page24.html">24</a><a href="段氏毛诗集解_page25.html">25</a><a href="段氏毛诗集解_page26.html">26</a><span>...</span><a href="段氏毛诗集解_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
