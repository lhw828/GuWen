<!DOCTYPE html>
<html>
<head>
    <meta charset="UTF-8">
    <title>诗缉 - 第 29 页/共 36 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>诗缉 - 第 29 页/共 36 页</h1>
    <div class="content">　　莫莫葛藟【朱氏葛覃傅曰莫莫茂宻也】施于条枚【施音异○葛覃傅曰施移也○笺曰葛藟延蔓于木之枝本喻子孙依縁先人之功而起○汝坟傅曰枝曰条干曰枚】岂弟君子求福不囘
　　六章明求福之心也兴也莫莫然而宻茂者是葛也藟也延蔓于木之枝干喻文王凭先祖之功而起也文王岂乐弟易其求福不囘邪也表记言得之自是不得自是以聴天命遂引此章葢有一毫觊幸之心则邪矣
　　旱麓六章章四句














　　诗缉卷二十五
　　钦定四库人王书
　　诗缉卷二十六
　　宋　严粲　撰
　　思齐【音赍】文王所以为圣也
　　此诗五章皆言文王之所以为圣也孔氏以为文王所以得圣由其贤母所生止是首章之意耳
　　思齐大任【音泰壬○朱氏曰思语辞○今曰旧作思念之思然思齐思媚思文王与思皇同雅颂多周公所作措辞同也○传曰齐荘也】文王之母思媚周姜【传曰媚爱也周姜大姜也○朱氏曰大王之妃】京室之妇【传曰京室王室也○疏曰王季未为天子而言京者以其追号为王故以京师言之○京有考见文王】大姒嗣徽音【传曰大姒文王之妃也○笺曰徽美也○欧阳氏曰美声也】则百斯男【传曰大姒卜子众妾则冝百子也○朱氏曰百男举成数而言其多也春秋传曰管蔡郕霍鲁卫毛聃郜雍曹滕毕原丰郇文之昭也并伯邑考武王为十八人然此特其见于书传者耳亦可以见其多也○疏曰定六年左传大姒之子唯周公康叔为相睦也大姒为周公康叔之母是文王之妃也定四年左传祝鮀曰武王之母弟八人是通武王与伯邑考为十子也其名则左传文云周公为太宰康叔为司防防季为司宰通武王伯邑考为五人史记管蔡世家云武王同母兄弟十人母曰大姒文王正妃也其长子曰伯邑考次曰武王发次曰管叔鲜次曰周公旦次曰蔡叔度次曰曹収振铎次曰郕叔武次曰霍叔处次曰康叔封次曰聃叔季载其次不必如此其十子之名当然也皇甫谧云文王取大姒生伯邑考武王发次管叔鲜次蔡叔度次郕叔武次霍叔处次周公旦次曹叔振铎次康叔封次聃叔季载其名与史记皆同其次则异不知谧何所据而别于马迁也左传富辰之言曹在卫聃之下不以长幼为次则其弟无明文以正之鮀音駞聃音贪他甘反谧音宻】
　　此诗余章皆美文王之圣首章専美大任为文王张本也此齐荘之大任乃文王之母谓文王生于大任而大任有敬徳其气禀有自来矣大任上能致孝于姑媚爱太姜为周京之妇谓尽妇道也下能示法于妇使大姒继其美声不妬忌而子孙众多谓由大任之贤故大姒视效之而不妬忌也言大姒嗣大任之徽音主大任言之耳
　　惠于宗公【笺曰恵顺也○传曰宗公宗神也○防曰宗公是宗庙先公书序云班宗彛中庸六陈其宗器皆谓宗庙为宗○张氏曰未追王故称公】神防时怨【笺曰时是也】神防时恫【音通○传曰恫痛也】刑于寡妻【传曰刑法也寡妻适妻也适音的○疏曰适妻唯一故言寡也○苏氏曰寡妻犹言寡小君也】至于兄弟以御于家邦【御郑如字毛音迓○笺曰御治也○陈氏曰御取其调适也○今曰书御众以寛南轩孟子解云御临也○朱氏曰家齐而后国治】
　　次章言文王以昭事神明之徳推之齐家治国也文王顺守宗庙先公而鬼神歆之无有怨恚而不满者无有痛伤而降祸者隐防之间一毫无愧故能施仪法于适妻推而至于兄弟言族亲亦化之也寡妻兄弟即是家推之以治于家邦言由家以及国同此一理之推也孟子所谓言举斯心加诸彼而已○説者见诗有大姒及寡妻之语多以为文王内有贤妃之助以成其徳文王内有贤助固也此诗所言文王之徳皆圣人极致之事岂必由内助而后圣哉刑于寡妻美文王能仪刑之非美寡妻也闗雎美后妃之徳所以见文王之徳亦此意也【诗记曰毫发不愧于隠防然后近者孚故神防时怨神防时恫始可以刑于寡妻】
　　雝雝在宫【雝音邕○传曰雝雝和也】肃肃在庙【传曰肃肃敬也】不显亦临【朱氏曰不显幽隐之处】无射亦保【射音亦○传曰无射无厌也○今曰如孔子云学不厌如董仲舒云复而不厌之谓道言安行之久也○欧阳氏曰保守也】
　　三章言纯亦不已也文王之诚一也平居在宫中则见其雝雝然和有事在宗庙则见其肃肃然敬随所寓而形见也不显之处人所不见而亦若有所临洋洋乎如在其上也无厌之时践履已熟而亦自保守悠久无疆也
　　肆戎疾不殄【肆解见緜○传曰戎大也疾害也殄絶也○诗记曰戎疾大患难也羑里之囚是也昆夷玁狁之难则其余也】烈假不瑕【假毛如字郑作厉○欧阳氏曰烈光也假大也○陈氏曰瑕玷也】不闻亦式【欧阳氏曰式法也】不谏亦入
　　四章言从容中道也文王有圣徳故遇大患难而不能殄絶其徳处光大而不见其瑕玷逆顺一致无入不自得也事之无所前闻者举必中法又不待教谏而自入于善不勉而中不思而得也传以为性与天合是也
　　肆成人有徳【朱氏曰冠以上为成人】小子有造【朱氏曰小子童子也○传曰造为也○今曰王制云顺先王诗书礼乐以造士谓造成之也】古之人无斁【音亦○李氏曰古之圣人指文王也○传曰斁厌也】誉髦斯士【释文曰髦俊也】
　　五章言至诚为能化也文王之时长成之人则皆有成徳幼稚之子则皆有所造为以习其业所以然者由古之人文王其徳纯亦不已无有厌斁故能誉髦此士谓能作成人材使人有名誉而成俊乂之美也【诗记曰圣人流泽万世者莫大于作人所以续天地生生之大徳也故此诗以是终焉文王之无斁孔子之诲人不倦其心一也典谟作于虞夏其称尧舜禹臯陶已曰若稽古则此诗追述文王以为古之人复何疑哉】
　　思齐五章二章章六句三章章四句【从故言也】
　　皇矣美周也天监代殷莫若周周世世脩徳莫若文王【疏曰汤以孤圣特兴禹则父无令问文王之徳不劣禹汤而以承借父祖始当天意者欲见尊祖之心也】皇矣上帝【传曰皇大也】临下有赫【程子曰赫威明也】监观四方求民之莫【传曰莫定也】维此二国【传曰二国夏殷也】其政不获维彼四国【传曰四国四方也】爰究爰度【音铎○程子曰究寻究也度谋度也】上帝耆之【耆音其○笺曰耆老也○欧阳氏曰迟久也言天意迟久之谨其所择○今曰今称师老亦久之意】憎其式廓【苦霍反○传曰式用廓大也】乃眷西顾此维与宅【传曰宅居也○朱氏曰此谓岐周之地也天以岐周与大王为居宅也】
　　首章原天初眷大王之意也大哉上天其照临于下赫然甚威明也其监视观察于四方维求民之所定耳本非有私于周也维此夏商二国皆失道而不得其政天既絶之乃于彼四方之国谋究之计度之欲求民主久而未得其人上天迟久之徘徊详审憎其用大而为虐者乃眷然廻首西顾于周而以此岐周之地与大王居之也以下章言作之屛之知云此者指岐周也○眷本又作睠大东云睠言顾之小明云睠睠懐顾传云睠反顾也反顾者廻首以顾之大东刺乱而思周道小明悔仕而思共人皆以廻顾言之此言天廻其首以西视背商而向周也
　　作之屛之【屛音丙○疏曰作攻作之也○朱氏曰抜起也○释文曰屛除也】其菑其翳【菑音恣翳音意○传曰立死曰菑自毙曰翳○疏曰立死之木妨他木生长为木之害故曰菑也生木自倒枝叶覆地为阴翳○朱氏曰或云小木蒙宻蔽翳者也】脩之平之【疏曰杀木之处有其坑坎须脩理平治之】其灌其栵【灌音贯栵音例又音列○传曰灌丛生也○程子曰行生曰栵○今曰释水有栵栭郭璞云栭树似檞樕而庳小子如细栗今江东呼为栭栗今不从栭音而檞樕音斛速庳音婢短也】启之辟之【辟音辟○疏曰启柘之开辟之谓开柘使广】其柽其椐【柽音称椐音祛韵又音居○传曰柽河栁也椐柜也柜音匮○疏曰某氏云柽河傍赤茎小杨也孙炎云柜肿节可以作杖○陆玑曰柽生水傍皮正赤枝叶似□椐节中肿以扶老即今灵夀是也今人以为马鞭及杖】攘之剔之【攘音攘剔音惕○程子曰攘剔谓穿剔去其繁冗使成长也】其檿其柘【檿音掩柘音蔗○传曰檿山桑也○疏曰檿桑柘属材中为弓考工记曰弓人取干柘为上檿桑次之○今曰禹贡青州厥篚檿丝注云檿桑蚕丝中琴瑟】帝迁明徳串夷载路【串音惯○传曰串习也○程子曰夷平也○钱氏曰载语助也○今曰串夷载路即周颂所谓岐有夷之行谓民归之者众串习其平夷而成大路也孟子用之而成路朱氏解云路大路也笺以串夷即混夷今不从】天立厥配受命既固
　　次章述大王迁岐也岐地险阻尤多林木民归之者众乃竞刋除以立室家以治田畆曰其者皆指其地而言之作拔之屛除之者是其菑木与翳木之地也脩理之平治之者是其灌木与栵木之地也谓去其木而脩治其地之坑坎也启拓之开辟之者是其柽栁与椐柜之地也谓去其木而开广其地也又相与整葺其桑事攘除剪剔以去其繁冗者是其檿桑与柘木之地也作屛脩平启辟则皆除去其木攘剔则成长其木也桑柘之性以芟剔而后茂非除之也大王之迁岐非人之所能为也葢天迁其明徳于此故民归往之岐周本山林险阻之地自作屛脩平启辟之后乃始平夷民之归者串习其平夷遂成大路犹孟子所谓山径之蹊用之而成路也天非徒迁之也王者配天天将立之以为配使周家王天下其受命坚固不易也葢曰大王之时天命已定周之当王也久矣○郑以此章为文王诸家多以为大王此言芟除草木是初建国当是大王迁岐之始所谓天作高山大王荒之也岐山在右扶风美阳县西京赋所谓隔阂华戎岐梁汧雍【阂音碍汧音牵】见秦地之险阻故多林木须刋除之
　　帝省其山【省星之上○欧阳氏曰省视也】柞棫斯拔【音斾○解见緜】松柏斯兊【王氏曰兊恱泽外见之谓】帝作邦作对【笺曰作邦谓兴周国也作对谓为生明君也○疏曰作邦谓使之为天子之邦○传曰对配也○丘氏曰天以圣君为已配谓文王也】自大伯王季【大音泰】维此王季因心则友【传曰善兄弟曰友○李氏曰孝悌之道岂可以伪为哉因其心而然耳生而无不知爱其亲长而无不知敬其兄本于良知良能岂非因心而然哉○王氏曰以大伯避季则季疑于弗友故特先言其友也】则友其兄【朱氏曰兄谓大伯】则笃其庆【笺曰笃厚也】载锡之光【程子曰载辞也锡予也○朱氏曰犹曰彰其知人之明不为徒让耳】受禄无丧【去声○今曰丧失也】奄有四方【传曰奄大也○释文曰获也○今曰书奄有四海注云同也】三章述大伯王季相逊之事为文王张本也为室家田畆之地则刋除其木至山林之地则贵于茂盛天省视岐山之地柞棫拔而遂茂松柏兊而恱泽则气象防郁而都邑成矣天作邦于此谓兴周使为王国也作对于此谓生文王以配天也孟子云文王生于岐周是也此作邦作对由于大王王季之时葢大伯逊于王季而后文王起也因説王季之徳甚大性友爱因其心之自然非彊为也则友爱于大伯既受其逊益脩其徳以笃厚周家之庆予大伯以让国之光王季受天禄而不失其后人遂奄有四方则大伯之让为有光矣
　　维此王季帝度其心【度音铎○今曰他人有心予忖度之之度】貊其徳音【貊音陌○传曰貊静也○曹氏曰徳音名誉也今考貊陌从伯栢拍迫从白○徳音解见假乐】其徳克明克明克类【今曰类伦类也犹记言知类通逹易言触类而长之谓通于一而万事毕也】克长克君【长上声】王此大邦【王如字徐去声○笺曰王君也王季称王者追王也】克顺克比【音备○丘氏曰比亲也○今曰如比卦之比下顺从也】比于文王【比音同上旧如字○今曰比及也比及三年之比】其徳靡悔【释文曰悔恨也○今曰悔自恨也如行寡悔也悔疏谓无为人所悔恨非也】既受帝祉【音耻○笺曰祉福也】施于孙子【施音异○笺曰施延也】四章述王季之徳以及文王也天初省视岐周之山眷命已定今又监度王季之心谓王季此心之防与天通也天监知王季之心能以静养其令名非有心于干誉者王季虽无心于干誉然其徳明而类长而君顺而比自不可掩明类是一意长君是一意顺比是一意类者明之充君者长之推比者顺之积也克明谓知此理克类谓触类而通一理混融彻上彻下也言明又言类犹既醉言昭明有融融者明之盛即所谓克类也克长谓能为人之长克君谓能为人之君君又尊于长矣学记言能为长然后能为君是也以之君临大邦则克顺而能和其民克比而能亲其民顺言不扰比则驩然相爱矣比及文王其徳无有可悔人有过则悔恨靡悔则无过从容中道无毫发之慊也言王季之徳传于文王而益盛也故能受天之福也延于子孙【李氏曰左传昭二十八年成鱄曰心能制义曰度徳正应和曰莫照临四方曰明勤施无私曰类教诲不倦曰长赏庆刑威曰君慈和徧服曰顺择善而从之曰比经纬天地曰文皆断章取义郑氏因以説经非也鱄音専莫音陌施始豉反】
　　帝谓文王【今曰天不言以意谓之也】无然畔援【去声又平声○傅曰无然无是也○长乐刘氏曰畔安于疆畔而违乎中者也○程子曰援攀援党比也】无然歆羡【歆许金反羡涎之去○傅曰歆贪也○疏曰鬼神食气谓之歆○程子曰歆欲之动也羡爱羡也】诞先登于岸【诞音但○朱氏生民解曰诞发语辞○王氏曰经以涉川譬济虽】宻人不恭【疏曰定四年左傅云宻须之鼓是也○诗记曰汉地理志安定郡伐宻注云诗宻人国即今寜州也】敢距大邦【傅曰距逆也】侵阮徂共【音恭○笺曰阮国也○传曰宻须氏侵阮遂往侵共○张氏曰共阮国之地名阮共皆在今泾州今有共池即共也】王赫斯怒【傅曰赫怒意】爰整其旅【傅曰旅师也】以按徂旅【按音案○傅曰按止也○朱氏曰上旅周师也下旅宻人也】以笃于周祜【音戸○笺曰祜福也】以对于天下【笺曰对答也】
　　五章六章皆述伐宻之事此章首言文王之心至公无私在于救民为下文伐宻张本也宻人侵阮于周若无预文王乃奋怒而伐宻疑于党阮有所为而为之者故诗人设为帝谓之辞以发明文王之心畔者徧也援者党也歆者得而贪之羡者不得而慕之四者皆私心也帝谓文王无是四者所急先者惟拯民之溺耳登岸谓出于危难之地也必托之帝谓者言文王此心天实知之也宻人敢为不恭逆距大国谓不惧方伯之讨也以疆陵弱兴兵侵阮遂往侵阮之共邑文王以阮民受害赫然而怒整齐其师旅以按止宻人往共之师葢宻自阮以侵共其势渐炽文王自阮以侵宻宻还自救是按止其往共之师也凡此乃救乱安民以厚我周家之福以答天下望周之心也周能安民则福祚益隆商政不纲天下之望在周矣所救者一阮而为乱者惧小国皆安故天下之心以慰也○説者多谓畔援歆羡是人欲岸是天理其説美矣与下文伐宻不相协寻绎经意止为伐宻张本与七章言顺帝之则为伐崇张本文意正同且言对答天下之望则登岸为济难无疑也以济川喻济难古人常语曰民坠涂炭曰若涉渊水曰若游大川曰拯民于水火之中是也
　　依其在京【程子曰依凭也○笺曰京周地名○京有考见文王○吕氏曰用兵必有根本之地文王驻兵于国都以为三军之镇】侵自阮疆【张氏曰却自阮疆而去伐宻也○今曰侵自阮疆谓自阮疆而侵宻犹春秋书公至自晋谓自晋而至鲁也】陟我高冈【笺曰陟登也】无矢我陵【传曰矢陈也○释地曰大陆曰阜大阜曰陵○李巡曰土地独高大为阜阜最大为陵】我陵我阿【释地曰大陵曰阿】无饮我泉【今曰泉水有源也】我泉我池【王氏曰池水所聚也】度其鲜原【度音铎鲜上声又音仙○笺曰度谋也鲜原善原也○释山曰小山别大山鲜○孙炎曰别不相连也】居岐之阳在渭之将【传曰将侧也○笺曰后竟徙都于丰○疏曰大王初迁已在岐山此亦在岐山之阳是去旧都不逺也周书称文王在程作程寤程典皇甫谧云文王徙宅于程葢谓此也笺嫌此即是丰故云后竟徙都于丰知此非丰者以此居岐之阳丰则岐之东南三百里耳○吕氏曰前汉地理志曰扶风安陵县阚骃以为本周之程邑也○朱氏曰今在京兆府咸阳县】万邦之方【传曰方则也】下民之王
　　文王以西伯讨宻之罪先驻兵国都依凭此在京之师以为声势然后出兵自阮疆以侵宻宻在寜州阮在泾州泾寜接境也下所言高冈陵阿泉池皆师行所经阮疆之地军行右背山陵必依山而止故升其高冈我者对尔之辞文王为阮伐宻故问罪于宻称阮疆之地皆以为我言我所陟者是我之高冈尔宻人无得陈兵于我陵此我之陵我之阿也无得饮我之泉此我之泉我之池也罪其前之侵轶而戒其后之无复然也宻人恃疆以侵弱文王兴问罪之师视阮之地如己之地可谓公天下以为心矣岂有一毫畔援歆羡之私邪阮不幸而与宻为隣幸而遇文王为伯也文王用心广大威徳畅洽人之归者益众非旧邑所能容于是就周境之内谋度鲜善之平原而徙都之乃在岐山之南渭水之侧谓程邑也此万邦之所法则下民之所归往也文王虽未为君师天下己心归之矣伐崇有讯馘伐肆之事而伐宻止述问罪之辞是师次其境而宻人即服不待战也○旧説谓所侵宻地即为我之陵泉则是贪其土地矣或又谓戒军以无扰师行而布阵饮泉遽为扰乎
　　帝谓文王予懐明徳【朱氏曰懐眷念也】不大声以色【李氏曰未尝大声音于顔色之间也】不长夏以革【长上声○笺曰夏诸夏也○传曰革更也○李氏曰未尝长诸夏以变革之道也】不识不知顺帝之则帝谓文王询尔仇方【笺曰询谋也怨耦曰仇○丘氏曰仇方即崇也○朱氏曰雠方仇国也】同尔兄弟【朱氏曰兄弟与国也】以尔钩援【钩音沟又去声援音袁○传曰钩梯也所以钩引上城者○疏曰钩援一物以梯倚城相钩引而上援即引也】与尔临冲【传曰临临车也冲冲车也○疏曰临者在上临下之名冲者在傍冲突之称兵书有临车冲车之法】以伐崇墉【音容○笺曰崇侯虎倡纣为无道○朱氏曰按史记崇侯虎譛西伯于纣纣囚西伯于羑里纣赦西伯赐之弓矢鈇钺得専征伐西伯归三年伐崇侯虎而作丰邑崇国名在今京兆府鄠县鄠音户○传曰墉城也】
　　七章八章述伐崇之事此章首言文王之心纯乎天理非有私喜怒为下文伐崇张本也崇侯虎譛文王于纣遂有羑里之囚是崇者文王之所仇也崇侯譛文王而文王伐之疑于报私仇者然虎倡纣为不道乃天人所共怒文王奉天讨罪何容心哉故此章亦设为帝谓之辞以发明文王之心帝谓文王予眷懐尔之明徳不以容色而大其声谓饰貌以广其名也不以变革而长诸夏谓变常以广其土也文王无心于大其声况以色而大声乎无心于长诸夏况以革而长夏乎不识不知不作聪明也此明徳之实所谓文王有四不孔子有四毋也天理之自然谓之则即有物有则乃见天则谓理之不可逾也文王无一毫人伪之私油然大顺安行乎天理之自然所谓顺者由仁义行非行仁义也文王之伐崇也若天实亲命之使之谋尔仇雠之方同尔兄弟之国以尔上城之梯及临冲之车伐此崇人之城由此心纯乎天理故喜怒皆与天合所仇者非私怨所同者非茍合也
　　临冲闲闲【今曰闲闲者未用也】崇墉言言【传曰言言高大也】执讯连连【讯音信○笺曰执所生得者而言问之○曹氏曰连连连续也】攸馘安安【馘音国○传曰馘获也不服者杀而献其左耳曰馘○疏曰玉藻云聴响任左故不服者杀而献其左耳罪其不聴命服罪故取其耳以计功也○程子曰安安不轻暴也】是类是祃【音骂○传曰于内曰类于野曰祃祭也○疏曰王制云天子祃于所征之地春官肆师注云类礼依郊祀而为之祃祭造军法者其神葢蚩尤或曰黄帝】是致是附【王氏曰致致其至也附使之内附也】四方以无侮临冲茀茀【音弗○传曰茀茀强盛也】崇墉仡仡【音屹韩诗云仡仡摇也○防曰将壊之貌】是伐是肆【钱氏曰伐刺击也○笺曰肆犯突也○疏曰文十二年左传云若使轻者肆焉其可轻去声】是絶是忽【传云忽灭也】四方以无拂【音拂○朱氏曰拂戾也】
　　文王之问罪于崇其始未忍攻城也故临冲之车闲闲而不用崇墉言言然高大恃险而不服文王始薄伐之而未尽用其威埶其可问讯者连连而不絶所杀获而截其左耳者安安而不暴出兵之初既类祭上帝及至所征之地又为祃祭暴白其罪告之神明致以招其来附以纳其降从容整暇如此四方闻之已不敢侮矣然而人之顽犹未服也于是临冲茀茀然而彊盛用力以攻之崇墉仡仡然将壊而危矣伐以击刺之肆以犯突之絶之使救援不通忽之则灭其国克一崇而四方无敢拂戾以伐当其罪也【疏曰僖十九年左传云文王闻崇乱而伐之因垒而降则似兵合不战此云壊城执讯者凡所褒美多过其实此言讯馘必当战矣葢知战不敌然后乃降彼左传子鱼欲劝宋公脩徳故隠其战事而言其降耳○朱氏曰始攻之缓战之徐也非力不足也非示之弱也将以致附而全之也及其终不下而肆之也则天诛之可以留而罪人不可以不得故也】
　　皇矣八章章十二句
　　灵台【笺曰天子有灵台者所以观祲象察气之妖祥也祲音浸○疏曰此灵台在丰邑之都所处在国之西郊大雅灵台一篇之诗有灵台有灵囿有灵沼有辟廱皆同处在郊矣○李氏曰孟子曰谓其台曰灵台非文王自名之也】民始附也文王受命而民乐其有灵徳以及鸟兽昆虫焉【疏曰王制注云昆明也明虫者得阳而生得阴而蔵鱼亦虫之别名○黄氏曰民乐文王之灵徳而亦乐其鸟兽昆之类也】
　　民附文王久矣序言因灵台之役而始见其归附因诗起义耳人心所归即是天命言文王受命谓天命归文王耳文王未尝当而受之也孟子云文王以民力为台为沼而民欢乐之乐其有麋鹿鱼鳖是也及者所谓爱其人及屋上之鸟也【诗记曰前二章乐文王有台池鸟兽之乐也后二章乐文王有钟鼓之乐也皆民乐之辞也】
　　经始灵台【今曰经度而始为之言剏建也○苏氏曰灵善也○传曰四方而高曰台○疏曰左传注云天子曰灵台诸侯曰观台僖十五年左传云秦伯获晋侯以归乃舍诸灵台杜预云在京兆鄠县周之故台也哀二十五年左传云卫侯为灵台于籍圃则是新造其时僣名之也观去声鄠音戸】经之营之【今曰朱氏孟子解云经量度也营谋为也经营皆图度之意】庶民攻之【传曰攻作也】不日成之【今曰不日不多日也今人言不久为不日】经始勿亟【音棘○笺曰亟急也】庶民子来
　　首章述作台之初文王之经度始为灵台也经度之营谋之方见其圗度而庶民协力攻作之不多日而已成矣才谋即成何其速也葢文王经营之始虽不欲亟而其民如子趋父事尽心竭力故其成日自速非疆之也【诗记曰文王之作台主于望氛祲观民俗以察天人之意因以疏瀹精神宣节劳逸葢一弛一张无非事也】
　　王在灵囿【音又○补传曰凡诗谓文王为王者皆非作于文王之时○传曰囿所以域养禽兽也○疏曰于台下为囿沼春秋筑鹿囿则囿者筑墙为界域而禽兽在其中】麀鹿攸伏【麀音忧○释兽曰鹿牡麚牝麀麚音加○王氏曰攸伏则孳乳得其时】麀鹿濯濯【疏曰濯濯肥泽貌】白鸟翯翯【音学○朱氏曰翯翯洁白貌】王在灵沼【传曰沼池也】于牣鱼跃【于如字牣音仞○传曰牣满也】
　　次章言既作台而游焉台下有囿有沼文王游于灵囿则牝鹿乳其子伏而不动又濯濯然肥泽其白鸟翯翯然洁白文王游于灵沼则其沼中之鱼充满而皆跳跃凡夸言其鸟兽鱼鳖之美者皆民欢乐之之辞也○车马羽旄一也有见之而欣欣喜色者有见之而疾首蹙额者由人心之乐不乐也文王之鸟兽鱼鼈何以异于人哉特民心乐之耳孟子最善説诗只民乐其有麋鹿鱼鼈一语道尽诗意毛氏以为灵道行于囿沼今鹿养之久则自驯白鸟未有不防鱼未有不跃者岂皆灵道之行乎后之説诗者推广毛意其辞意美而去诗意愈逺矣
　　虡业维枞【虡音巨枞七凶反○传曰植者曰虡横者曰栒业大板也枞崇牙也栒音荀○疏曰悬钟磬者两端有植木其上有横木谓直立者为虡谓横牵者为栒栒上加之大板为之饰谓之业刻板防业如锯齿也其悬钟磬之处又以彩色为大牙其状隆然谓之崇牙枞即崇牙之貌枞枞然也】贲皷维镛【贲音焚字亦作鼖镛音容○传曰贲大鼓也镛大钟也○疏曰贲大也故谓大鼓为贲鼓冬官韗人云鼓长八尺鼓四尺中围加三之一谓之鼖鼓韗音运】于论鼓钟【于音乌论平声郑音伦○笺曰论之言伦也○今曰书无相夺伦记论伦无患】于乐辟廱【音璧容○传曰水旋丘如璧曰辟廱以节观者○疏曰辟廱即天子大学也此在辟廱合乐必行养老之礼】
　　三章四章皆述辟廱作乐之事也三灵及辟廱皆同处文王既逰囿沼遂于辟廱作乐而民欢乐之言作乐之时设植者之虡其横栒之上加大板以为业其业之上又以彩色为崇牙其状枞枞然也此虡业之上则悬贲之大鼓镛之大钟使人击之遂叹美其有伦理者此钟鼓之声也又叹美其可乐者此辟廱之学也文王之始作灵台民乐成之其游于囿沼也又乐其有鸟兽鱼鼈其作乐于辟廱也又乐其钟鼓之音所谓闻王鼓乐于此欣欣然有喜色也言之不能尽而嗟叹之不能已则民之爱戴者深矣【诗记曰或疑灵台之诗叙台池苑囿与民同乐胡为以辟廱学校勦入之彼盖未尝深考三代人君与士大夫甚亲游宴之御征行之扈卫无所往而不与髦俊俱焉乐正司业父师司成则学者固学士之所常隷也夫岂有二事哉】
　　于论鼓钟于乐辟廱鼍鼓逢逢【鼍音驼逢音蓬○传曰鼍鱼属○陆玑曰鼍形似蜥蝪四足长丈余甲如铠甲皮坚厚冝冐鼓○今曰月令季夏命渔师取鼍上林赋树灵鼍之鼓各注云鼍皮为鼓○释文曰逢逢鼓声也○传曰和也】蒙瞍奏公【蒙瞍音蒙叟○疏曰有眸子而无见曰蒙无眸子曰瞍○笺曰凡声使瞽蒙为之○传曰公事也】
　　申言钟鼓辟廱之乐咏叹不能已又言以鼍皮为鼓其声逢逢然而和乃蒙瞍方奏其事乐之更端曰奏故九成谓之九奏言方奏其事乐之不厌之辞也灵台四章二章章六句二章章四句【旧五章章四句今从朱氏】
　　下武继文也武王有圣徳复受天命能昭先人之功焉武王之雅二篇下武言继文继三后之文徳也文王有声言继伐继文王之伐功也
　　下武维周【今曰下武以武为下】世有哲王三后在天【传曰三后大王王季文王也○朱氏曰既没而其神在天也○李氏曰书兹殷多先哲王在天】王配于京【传曰王武王也○笺曰京镐京也○陈氏曰在镐京者足以配在天者】
　　人知武王以武定天下而不知武王之心上文而不上武用武非其得已也此诗为继文而作首章欲发明武王之心先总説一代之意向言以武为下者周之家法也周家世世有哲王三后既往而其神在天矣武王又配合其徳于镐京焉其在京者可以配在天者先后相传其徳一也曷尝以武为上哉○旧説下武为后世有武功然有声为继伐之诗故言伐崇之事此诗为继文之诗篇终皆言文徳略不及武事若首章第一句独言武功寻绎文义全无归着非诗意矣书言武王不敢替厥义徳率惟谋从容徳谓义徳乃不得已而容徳是其所尚即此诗之意也
　　王配于京世徳作求【苏氏曰作起也○今曰康诰我时其惟殷先哲王徳用康乂民作求】永言配命【解见文王】成王之字【笺曰孚信也】
　　武王所以能配三后于京者以其于先世之徳能起而求之善继述也所求者先世之徳故能长配天地有天下而传无穷遂成王者之信也三后之徳孚于民久矣至武王有天下然后其信成焉王者之事业莫大于信信则天下心服而王也后世以诈力取天下葢有仅成王业者而不能成王孚故世祚不长不足以永配天命也
　　成王之孚下民之式【传曰式法也】永言孝思孝思维则【传曰则则其先人也○笺曰子孙以顺祖考为孝】
　　武王成王字而为法于天下者以其永有孝思也其孝心所思唯法则前人也王者之孝莫大于法前人中庸云武王周公其逹孝矣乎夫孝者善继人之志善述人之事者也
　　媚兹一人【笺曰媚爱也一人武王也】应侯顺徳【传曰侯维也○李氏曰顺徳者孝也】永言孝思昭哉嗣服【笺曰服事也】
　　天下媚爱于武王而应之以顺徳谓天下化之也孝者徳之顺故又言武王永有孝思昭昭然能嗣其先世之事也序所谓能昭先人之功也
　　昭兹来许【来毛如字郑音赉○陈氏曰许语助也】绳其祖武【苏氏曰绳约也○今曰以为凖绳而取正焉○传曰武迹也】于万斯年【于如字】受天之祜
　　承上章昭哉嗣服而言武王继述之业所以昭昭乎显著有自来矣由是绳约其先祖之迹冝其万年受天之福也
　　受天之祜四方来贺【疏曰四方谓中国诸侯也○朱氏曰贺朝贺也】于斯万年不遐有佐
　　武王受天之福祜故四方诸侯之国皆来朝贺虽至于万年不以为久逺而常佐周皆世世藩屛王室也
　　下武六章章四句
　　文王有声继伐也武王能广文王之声卒其伐功也继文之诗兼言三后以三后皆有文徳可继不専指文王也继伐之诗専言文王以大王王季无伐功所谓继伐者専言继文王也周至文王始有伐功伐崇葢其大者然而大统未集至武王伐商而后卒其功也
　　文王有声【笺曰声今间也】遹骏有声【遹骏音律峻○笺曰遹述也所述者谓大王王季也骏大也】遹求厥寜遹观厥成【观李氏如字旧去声○今曰观视也如视乃烈祖视已成事之视】文王烝哉【传曰烝君也○吕氏曰众也得众为君也】
　　首章言文王之继述也文王所以有声闻者能遹述骏大大王王季所有之声也述之而求其寜则惟欲持守而不变此岂有意于伐功以求加乎前人者文王君哉颂其得人君之道也
　　文王受命有此武功既伐于崇【疏曰别言崇者以其功最大其伐最后】作邑于丰【説文云酆周文王所都○朱氏曰酆即崇国之地在京兆鄠县杜陵西南鄠音户】文王烝哉
　　次章述代崇而作丰也文王惟欲述大王王季之事非有心于伐功也然受天命以讨罪不容自已故有此征伐之功最后伐崇威徳益着国势浸盛程邑又不足以容乃作邑于丰以居之文王诚得人君之道也【张子曰大王邑于岐小之下既基王迹矣文王又迁于丰武王又迁于镐者当是时民归之者日众无地以容之必至于迁也】
　　筑城伊淢【音洫字亦作洫韵音域○传曰淢成沟也○笺曰方十里曰成淢其沟也广深咎八尺】作丰伊匹【陈氏曰匹称也】匪棘其欲【笺曰棘急也】遹追来孝【曹氏曰来者嗣续之意】王后烝哉
　　三章明作丰之心也文王之作丰邑也掘隍土以筑城因而为池仅如成间之淢耳池非深也其作丰邑之制度唯其称而已谓称上公之制己所冝为不务侈大也初非急于从己之欲以广都邑乃述追先人之事而致其方来之孝唯欲不坠先业耳尊称文王为王后诚得人君之道也
　　王公伊濯【笺曰公事也○诗记曰濯如涤言明白而不昧】维丰之垣【音袁○垣曰垣墙也○释文曰卑曰垣】四方攸同王后维翰【传曰翰榦也○疏曰筑墙所立之木○解见维周之桢】王后烝哉
　　四章述作丰人而归之也文王行事濯乎明白其筑丰之城仅如垣墙耳城非高也然四方同心归之皆以文王为桢翰城仅如墙而文王则如筑墙所立之木喻不在险而在徳故言文王诚得人君之道也池如淢城如垣不为高城深池也文王已得人心故武王因之以伐商也
　　丰水东注【笺曰尧时丰水泛滥禹治之使入渭东注于河丰邑在丰水之西镐京在丰水之东○疏曰帝王世纪云丰镐皆在长安之西南○后汉郡国志注丰镐相去二十五里○今曰禹贡东防于澧注云澧水自南而合盖澧水自南而北流入渭故丰在其西镐在其东经言东注者是防渭之后乃东注入河也】维禹之绩【笺曰绩功也】四方攸同皇王维辟【音璧○传曰皇大也○笺曰变王后言皇王者武王之事又益大辟君也○朱氏曰皇王者有天下之号指武王也】皇王烝哉五章以武王之功配禹也丰镐在丰水之东西二都皆可言丰水此章皇王称武王则丰水东注指镐京所见而言也言丰水之所以防渭而东注于河者是禹之功也武王作邑于丰水之东而四方之所以同归周者以武王为天下之君也葢以武王之功配禹皆除害济民也武王诚得人君之道也变王后言皇玉一统天下其事又大也继伐之诗而言人心归往者见一戎衣而天下定也
　　镐京辟廱【镐胡老反○传曰武王作邑于镐京○诗记曰后汉地理志云镐在京兆尹上林苑中孟康云长安西南有镐池古史考云武王迁镐长安丰亭镐池也○张子曰灵台辟廱文王之学也镐京辟廱武王之学世至此始立为天子之学矣】自西自东【笺曰自由也】自南自北无思不服皇王烝哉
　　六章言辟廱之化也武王于镐京建辟廱之学徳化流行天下之人由四方而来者无不服之思谓皆心服也武王诚得人君之道也四方之服也久矣此言辟廱之化深入其心也四方先言西镐京在西近者先被其化也继伐之诗而言辟廱教化者见武城之后武脩文也
　　考卜维王【笺曰考犹稽也○曹氏曰有疑必稽焉】宅是镐京【笺曰宅居也】维正之【笺曰谓得其吉兆○疏曰出其吉兆以正定之】武王成之【笺曰武王遂居之成兆之吉】武王烝哉
　　七章述迁镐之事也言稽考之于卜者武王也其所卜为欲居此镐京也以吉凶取正于而出其吉兆以正定之也兆告吉而武王作都以居之是成其吉兆也武王诚得人君之道也继伐之诗而言迁镐者见武功既成乃建王国也文王伐崇而迁丰武王伐商而迁镐即继伐之功也
　　丰水有芑【音起○今曰芑嘉谷也毛以为草今不从○芑解见菜芑及生民○陈氏曰芑以喻人材】武王岂不仕【今曰仕官也谓官使之也】诒厥孙谋【诒音移孙毛如字郑音逊○笺曰诒犹也】以燕翼子【传曰燕安也○今曰翼辅翼之翼表记举此章注云安翼其子毛以为敬今不从○诗记曰孙与子特互言之皆谓子孙也】武王烝哉
　　八章述用材也丰水之傍以润泽生芑谷喻养成人材也武王岂有不仕之以官者言无不用之无遗材也武王葢欲传其孙之谋而燕安翼辅其子耳曾孙孙以下皆孙也谋及于孙之逺则其子可知矣圣人为子孙之计莫大于遗之以人材所谓敷求哲人俾辅于尔后嗣孔子举此章曰数世之仁也武王诚得人君之道也继伐之诗而言以人材遗后人者见创业垂统之可继子孙頼之也○或谓武王岂不用之乎留之以遗后人也如此则遗贤矣闻兼收并蓄以贻后人未闻弃而不用而以为子孙之计也岂不仕者犹曰岂不日戒耳
　　文王有声八章章五句
　　诗缉卷二十六
　　钦定四库全书
　　诗缉卷二十七
　　宋　严粲　撰
　　生民之什　　　　大雅
　　生民尊祖也【疏曰周公成王致大平制礼以王功起于后稷故推举之以配天礼记称万物本于天人本于祖俱为其本可以相配是故王者皆以祖配天是同祖于天故为尊也○今曰孝经云郊祀后稷以配天祭法云周人禘喾而郊稷祖文王而宗武王】后稷生于姜嫄【音原○释文曰姜姓嫄名有邰氏之女后稷母也邰音台】文武之功起于后稷故推以配天焉厥初生民时维姜嫄【笺曰时是也姜姓炎帝之后有女名嫄为高辛氏之世妃○疏曰毛以稷为喾之子郑以为帝喾传十世尧非喾子姜嫄不得为帝喾之妃谓为其后世子孙之妃】生民如何克禋克祀【禋音因○疏曰外传云精意以享曰禋】以弗无子【传曰弗去也去无子求有子古者必立高禖焉鸟至之日以大牢祠于高禖天子亲往后妃率九嫔御乃礼天子所御带以弓韣授以弓矢于高禖之前韣音独弓衣也○笺曰弗之言祓也二王之后得用天子之礼○疏曰燕来主为产乳故重其始至之日用大牢祭天而以先禖者配之变媒言禖者神之也祓音弗】履帝武敏歆【传曰履践也武迹也敏疾也○笺曰帝上帝也○疏曰践迹者谓随后行耳○今曰履随也帝武犹言祖武非实有足迹也歆感动也】攸介攸止【防曰介祐祚也】载震载夙【传曰震动也夙早也○疏曰动谓懐任而身动也左传云邑姜方震大叔后缗方震皆谓有身为震也】载生载育【传曰育长也】时维后稷
　　首章述姜嫄祷而生后稷也其初生此民者谁与是维姜姓之女名嫄也以民頼后稷播种而生而后稷又生于姜嫄生后稷所以生此民也又问姜嫄之生此民其事如何乎下説姜嫄生后稷之事姜嫄为高辛氏后世子孙之妃能精意以享能备礼以祀祈于高禖之神以祓除其无子之疾天帝本无迹今其来格若有步武之迹姜嫄奉事周旋若随天帝之步武即有所感也履帝武言祭神如神在洋洋乎如在其左右也敏歆言感动之速大意言上帝降格即有身耳不必如郑氏说歆歆然如有人道感已也于是神介助之依止之则震动而有身则夙早而不迟则生产之则长育之是为后稷也閟宫言弥月不迟谓满十月即生是早也○诗书凡言天帝而假人事言之者皆形容之辞不必执其迹也监观四方乃眷西顾不必天实有眼闻于上帝不必天实有耳帝谓文王于帝其训不必天实有言至言祭祀曰神具醉止曰神嗜饮食曰神保聿归曰田祖有神若与神亲相接者见神人来格之意耳若稷果生于巨人迹则其事甚异閟宫之诗当首言之今止言上帝是依而已履帝武敏歆攸介攸止即上帝是依之谓也古无巨迹之说特列子异端司马迁好竒郑氏信纎纬以帝武疑似之辞借口而为是说耳至谓姜嫄无人道而生子谬于理而妨于教莫此为甚神怪之事圣人所不语若诗言巨迹圣人删之久矣毛氏不信神怪其说甚正后世犹未尽从者谓其以帝为帝喾耳帝为帝喾则稷乃尧之亲弟尧有贤弟在位七十载而不能用待舜乃举之帝喾圣夫姜嫄正妃配合生子人之常道何故但叹其毋不美其父此说者所以疑之今依毛以敏为疾而不用其帝为高辛之说依郑以帝为上帝而不用其敏为拇指之说合三家而去取之可以折矣天地之始固有化生者此可以言鸿荒之始不可以言稷或又以为麒麟之生异于犬羊蛟龙之生异于鱼鼈神人之生必有异于人辞则美矣非事实也古今大圣人莫如帝舜文王孔子其生不闻有异于人也【李氏曰彼以契生于卵稷生于巨迹者乃引经疑似之言以惑世也诗本无有也欧阳氏云秦汉之间学者喜为异説高辛四妃皆以神异而生子盖尧有盛徳稷契后世皆王天下数百年学者喜为之称述欲神其事故务为其説洪驹父亦云尧舜与人同耳血气之类父施母生耳听目视五官四体是圣智愚不肖之所同也何必有恢诡谲怪之事然后为圣且贤哉稷名曰弃必是见弃但不知其见弃之由阙之可也】
　　诞弥厥月【诞音但弥音眉○朱氏曰诞发语辞也○传曰弥终也○笺曰终十月而生】先生如逹【郑音挞毛如字○朱氏曰先生首生也○说文曰达小羊也○笺曰羊子也○疏曰人之产子先生者多难薛琮答韦昭云羊初生达小名羔未成羊曰羜大曰羊羊子以生之易故比之】不坼不副【坼音防副音僻旧孚逼反○今考曲礼上为天子削者副之本注云析也普逼反是音僻也韵拍逼反音同○疏曰坼副皆裂也楚世家云陆终娶于鬼方氏曰女溃孕三年不乳乃剖其左脇获三人焉剖其右脇获三人焉削者副之是副为裂也】无菑无害【菑音灾】以赫厥灵【传曰赫显也】上帝不寜不康禋祀【笺曰康寜皆安也】居然生子【疏曰居然无病】
　　次章述稷生之易也姜嫄之孕后稷终满懐任之十月而生之妇人初产则多难此后稷是首生之子乃如羊子之易不坼割不副裂无菑殃无患害是天显其神灵异于常人也上帝岂不安寜之乎岂不安享其禋祀乎而使之安然无病而生子也
　　诞寘之隘巷【寘音志隘于懈反巷戸降反○传曰寘置也】牛羊腓字之【腓音肥○传曰腓避也字爱也】诞寘之平林防伐平林【朱氏曰防值也】诞寘之寒氷【疏曰姜嫄以元鸟至月而禋祀在母十月而生稷其生正当氷月】鸟覆翼之【传曰一翼覆之一翼借之○苏氏曰覆盖也翼借也】鸟乃去矣后稷矣【音孤○苏氏曰泣声也书启而泣○朱氏曰泣则不死也】实覃实訏【覃音谭訏音吁○传曰覃长也訏大也】厥声载路【钱氏曰载语助也路谓闻于路也】
</div>
    <div class="pagination">
<a href="诗缉_page28.html">上一页</a><span>...</span><a href="诗缉_page24.html">24</a><a href="诗缉_page25.html">25</a><a href="诗缉_page26.html">26</a><a href="诗缉_page27.html">27</a><a href="诗缉_page28.html">28</a><span class="current-page">29</span><a href="诗缉_page30.html">30</a><a href="诗缉_page31.html">31</a><a href="诗缉_page32.html">32</a><a href="诗缉_page33.html">33</a><a href="诗缉_page34.html">34</a><span>...</span><a href="诗缉_page30.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
