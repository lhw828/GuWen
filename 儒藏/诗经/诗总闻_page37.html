<!DOCTYPE html>
<html>
<head>
    <meta charset="UTF-8">
    <title>诗总闻 - 第 37 页/共 49 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>诗总闻 - 第 37 页/共 49 页</h1>
    <div class="content">　　牂羊坟首三星在罶人可以食鲜可以饱
　　牂羊牝羊也坟当作□字转恐亦通用牡羊也牝羊而牡首岂有此理三星在天而在罶亦岂有是理言雌雄变易上下颠倒此时但得食已为过求饱则难也言世路不嘉也
　　闻音曰饱补掫切
　　总闻曰见苕华而感世态渐就凋不复劳也大要在牂羊三星二句此其所以无生意也此必愬人之诗故曰知我如此
　　何草不黄
　　一章
　　何草不黄何日不行何人不将经营四方
　　二章
　　何草不何人不矜哀我征夫独为匪民
　　言不以民待下也
　　三章
　　匪兕匪虎率彼旷野哀我征夫朝夕不暇
　　我非虎非兕而常在野哀之辞也
　　四章
　　有艽者狐率彼幽草有栈之车行彼周道
　　狐在野人在里各其所也狐在草而我挽车常在道狐之不如甚哀之辞也
　　闻音曰行戸郎切胡均切野上与切暇后五切
　　总闻曰草自黄而与苕自花黄而叶青同为时节之变苕花渐谢春夏时也草色渐槁秋冬时也当是所厯之时不同苕之花何草不黄之诗一引羊罶起兴一引兕虎狐起兴又皆以山卉山芜为辞当是在野者也或士与民未可审知尔


　　诗总闻卷十五
　　钦定四库全书
　　诗总闻卷十六
　　宋　王质　撰
　　周大雅
　　文王
　　一章
　　文王在上于昭于天
　　作此诗者大率以晓商人文王肇兴商人虽乆犹疑未纯乎周凡此皆晓之辞
　　周虽旧邦其命维新有周不显帝命不时文王陟降在帝左右
　　疑者曰周险逺衰微七百余年之旧邦势亦可知晓者曰邦虽旧而命则新将非旧比也疑者曰周不显如此是必非天所命晓者曰周虽不显但帝命未值其时然文王升降无不在帝之左右与帝相亲如此帝深属之时至则命集也二者商人之所共疑者也而周人以礼以迹晓之具见下章
　　二章
　　亹亹文王令闻不已陈锡哉周侯文王孙子文王孙子本支百世凡周之士不显亦世
　　晓者又曰以文王之声名以文王之孙子以文王之士文王之声名其永长如此终非不显也而孙子与士亦永长如此皆非不显者也
　　三章
　　世之不显厥犹翼翼思皇多士生此王国王国克生维周之桢济济多士文王以寜
　　晓者又曰汝且以为不显何所思之士即生所治之国而皆効力干事以寜王心岂得不显也
　　四章
　　穆穆文王于缉熙敬止假哉天命有商孙子商之孙子其丽不亿上帝既命侯于周服
　　晓者又曰天之命周甚大商之孙子虽其数滋多奈何周既为天所命不若为侯于周之服内言土地已属周也
　　五章
　　侯服于周天命靡常殷士肤敏祼将于京厥作祼将常服黼冔王之荩臣无念尔祖
　　晓者又曰侯服于周疆非我之强臣尔也天命无常忽去彼而就此也以殷士而助周祭当为我忠臣无念尔先祖而动心也
　　六章
　　无念尔祖聿修厥德永言配命自求多福殷之未丧师克配上帝宜鉴于殷骏命不易
　　晓者又曰不必念旧但自修德以合天所命自求其福母为他人辍祸也方殷之未丧尔祖自当配天今殷之不祚可以为鉴命不易可图勿妄起念也
　　七章
　　命之不易无遏尔躬宣昭义问有虞殷自天上天之载无声无臭仪刑文王万邦作孚
　　晓者又曰既知天命不易可图自求多福无遏尔躬若妄图则尔躬必絶汝但宣明此事以义而问人度商能从天再受命乎我所晓汝者皆天意也天意虽无声臭可知汝但法效文王则取信天下汝斯能保福也
　　闻音曰天铁因切时上纸切右羽轨切国越逼切服蒲北切京居良切福笔力切易以致切躬姑切天铁因切臭祛尤切孚房尤切
　　闻训曰陈锡犹敷锡也哉如字言天以此与周也闻用曰冔商冠也常服不禁祼祭则从周服言亦不絶其先也
　　总闻曰商德在天下亦深三分有其二以服事商其二有则其一非有此其臣怀疑造变亦不少也惟九年大统未集予小子其承厥志盖天心未尽一则天命未甚纯文王所以终身守节所谓至德也其余见他诗参攷益明此必文王既没之后武王未定之时以称諡知之
　　大明
　　一章
　　明明在下赫赫在上天难忱斯不易维王
　　明明文王也商之臣故曰在下赫赫武王也周之君故曰在上天虽难信其可信者不变此意而终归于周王也亦皆晓之辞
　　天位殷适使不挟四方
　　天位虽在有商之嫡子言纣也而主令已不达于天下言人心已去天命将改也
　　二章
　　摰仲氏任自彼殷商来嫁于周曰嫔于京乃及王季维德之行
　　势国也仲女曰任氏自尔王之畿为我君之妇来助我之行德盖天意托大任诞文王故逺使之至也此言文王之所由生也
　　三章
　　大任有身生此文王维此文王小心翼翼昭事上帝聿怀多福
　　四章
　　厥德不囘以受方国天监在下有命既集文王初载天作之合
　　五章
　　在洽之阳在渭之涘文王嘉止大邦有子大邦有子伣天之妹文定厥祥亲迎于渭
　　洽渭之间亲迎之地也郃阳渭城皆在长安顔氏郃水名也引此在洽之阳
　　六章
　　造舟为梁不显其光有命自天命此文王于周于京纉女维莘长子维行笃生武王保右命尔燮伐大商造舟为梁今浮桥也亲迎而得太姒既继大任之事武王将生天命将近也此言武王之所由生也
　　七章
　　殷商之旅其防如林矢于牧野维予侯兴上帝临女无贰尔心
　　言牧野之举也此章以后多与牧誓武成同辞同意其防如林即其旅若林也矢于牧野即予其誓也上帝临女即天休震动用附我大邑周也维师尚父即既获仁人也余见下
　　八章
　　牧野洋洋檀车煌煌驷騵彭彭维师尚父时维鹰言尚父之助也鹰扬非尚父盖六师众士也书言虎貔熊罴此言鹰皆武猛貌也尚父毛氏以为可尚可父郑氏以为吕望尊称司马氏太公望吕尚东海上人谓之尚者盖其里号也尚与上同又西伯出猎至渭阳得尚与语曰吾先君太公望子乆矣谓之太公望者盖其称号也西伯载与俱归立为师谓之师者盖其官号也周有师望敦师望簋官号与称号兼之也此言师尚者官号与里号兼之也父者古尊称也周有师寏父鼎师淮父师毛父敦古称谓多如此刘氏别録师之尚之父之故曰师尚父毛氏亦此意也疑非向所言类魏晋之间浅儒之语也后世以为官称大误郑氏颇近而不甚详疑亦意为之辞而未尝考正也
　　凉彼武王肆伐大商防朝清明
　　防朝清明即书言甲子昧爽也是日将旦乃牧野誓时亦牧野战时当是才誓即战寻书可见
　　闻音曰上展羊切京居良切行户郎切身尸羊切福笔力切国越逼切集昨合切彭铺郎切明谟郎切
　　闻人曰古称天子后遂衍出天孙古称天妹后遂衍出月姊古人以谓莫尊于天男则曰天子女则曰天妹亦是寓言后遂饰为实语
　　闻事曰凉爽也与防朝清明相应防战之时也书亦言防
　　总闻曰此诗先及王季次及大任先及文王次及大姒先及武王次及尚父始末集天命有天下者五人而已文武为本宗文王之身因王季大任而有武王之身因文王大姒而有伐商之功因武王尚父而有文王大明两诗有周之发生作成皆具于此
　　緜
　　一章
　　緜緜瓜瓞民之初生自土沮漆
　　后稷封邰不窋鞠公刘四世而始居漆沮之间皆以农事为务自土当作白土地名在京室漆垣之间
　　古公亶父陶复陶穴未有家室
　　公刘之后庆节始国豳皇仆差弗毁隃公非髙圉亚圉公叔祖类八世而至古公亶父去豳国岐以陶为居未有家室也以陶为葢于上曰复复覆也以陶为基于下曰穴穴窍也西人稍深者今尚如此陶犹今土墼也
　　二章
　　古公亶父来朝走马率西水浒至于岐下爰及姜女聿来胥宇
　　三章
　　周原膴膴堇荼如饴爰始爰谋爰契我曰止曰时筑室于兹
　　得可宇之地也
　　四章
　　乃慰乃止乃左乃右乃疆乃理乃宣乃畆自西徂东周爰执事
　　计功兴役也
　　五章
　　乃召司空乃召司徒俾立室家其绳则直缩版以载作庙翼翼
　　分官赋事也次第营之先作庙次臯门次应门次冢土是时已有此官俾举此事气象已改诗言与周先称岐天作之诗可见
　　六章
　　捄之陾陾度之薨薨筑之登登削屡冯冯百堵皆兴鼛鼓弗胜
</div>
    <div class="pagination">
<a href="诗总闻_page36.html">上一页</a><span>...</span><a href="诗总闻_page32.html">32</a><a href="诗总闻_page33.html">33</a><a href="诗总闻_page34.html">34</a><a href="诗总闻_page35.html">35</a><a href="诗总闻_page36.html">36</a><span class="current-page">37</span><a href="诗总闻_page38.html">38</a><a href="诗总闻_page39.html">39</a><a href="诗总闻_page40.html">40</a><a href="诗总闻_page41.html">41</a><a href="诗总闻_page42.html">42</a><span>...</span><a href="诗总闻_page38.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
