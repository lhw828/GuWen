<!DOCTYPE html>
<html>
<head>
    <meta charset="UTF-8">
    <title>诗说解颐 - 第 29 页/共 42 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>诗说解颐 - 第 29 页/共 42 页</h1>
    <div class="content">　　囿者筑墙为界域而养禽兽于其中也攸伏安于孳乳而不惊动也濯濯肥泽貌翯翯防白貌牣满也鱼满而跃言多而得其所也此言文王乐台沼之乐也
　　○虡业维枞贲鼓维镛于论鼔钟于乐辟廱【赋也】○【贲音坟】虡业悬钟磬者此编钟编磬也举此则八音皆备可知矣贲大鼔所以鼓众而兴事者也镛与书笙镛以间之镛同即鏄钟也论与伦同先后有序之意鼔与贲鼓不同周礼鼔人所谓以晋鼔鼔金奏者是也钟亦从晋鼔以节之大钟非镛也盖以钟鼔先之而后作乐鼓钟鼔每并言之陈氏旸曰乐之作也先鼓以警戒后钟以应之意正谓此详见庙制考义二卷末于论鼓钟以上三句但言其设乐噐耳于乐辟廱言文王自沼囿而至辟廱乐育人材之意未及作乐也
　　○于论鼔钟于乐辟廱鼍鼓逄逄蒙瞍奏公【赋也】○【逢薄红反】鼍象龙形长丈余声如鼔皮坚厚故以冐鼔而名鼍鼔盖即贲鼔以其大也鼍鼔鼔众而后蒙瞍始奏作乐之事也盖至此而后乐始作矣○此诗言文王旣乐台池鸟兽夲有万物各得其所之意而又乐育人材于辟廱旣乆而民犹思之此非文王与民同乐而能致其然哉
　　灵台四章二章章六句二章章四句
　　下武
　　经防曰此羙武王能纉大王王季文王之绪也盖成王时诗意亦周公所作云
　　下武维周世有哲王三后在天王配于京【赋也】
　　下武者不尚武之谓也不尚武则周之哲王皆有文徳者矣王谓武王配对也谓三后徳合于天而武王能配之也京镐京也盖武王以武定天下然非其心之所尚也故特发之以明周之家法惟在于文徳也
　　○王配于京世徳作求永言配命成王之孚【赋也】
　　武王所以能配三后于京者以其志在继述于先世之徳能起而求之以长言合乎天命故能成王者之信于天下而配三后也王者之事业莫大于信信则天下心服而王矣此章言武王所以能合三后之徳也
　　○成王之孚下土之式永言孝思孝思维则【赋也】
　　此言武王信孚于天下而为民之法者惟其心长存于孝耳孝思永则民之为法亦永矣所以为永言配命也
　　○媚兹一人应侯顺徳永言孝思昭哉嗣服【赋也】
　　媚爱侯维也媚而应之以顺其徳即是下土式武王之孝也昭即其孝之着也服事也谓嗣先世之事也此覆説上章之意
　　○昭兹来许绳其祖武于万斯年受天之祜【赋也】
　　兹即上章之哉盖声相近而通用也来来世也许陈氏以为语助也绳者以为凖绳而取正也武迹也绳祖武即上章所谓嗣服也言武王之徳所以昭明于来世者亦惟绳其祖武而已故万年之乆能受天祜见其徳之昭明其福悠乆无疆也
　　○受天之祜四方来贺于万斯年不遐有佐【赋也】
　　贺朝贺也遐何佐助也言无不助周也此申上章受福无疆之意
　　下武六章章四句
　　文王有声
　　经防曰此诗专叙文王迁丰武王迁镐之事明其皆以得民心而为君也
　　文王有声遹骏有声遹求厥宁遹观厥成文王烝哉【赋也】遹与聿同发语辞骏大也烝之训君盖夲尔雅窃意烝众也得众然后可以为君故直以为君耳此章言文王以安民观成功而声名洋溢所以为君也
　　○文王受命有此武功既伐于崇作邑于丰文王烝哉【赋也】
　　受命者以安民而受命也有武功以起伐崇而作丰邑非以武功为重也丰即崇地文王既灭崇则拓地渐广而其民未驯宜亲抚治之故徙居焉而文王之泽所及益逺矣盖自岐周而迁丰也逸周书称王宅程三年遭天大荒而迁丰其説妄矣説见皇矣此章言文王受命迁都而徳泽及逺也
　　○筑城伊淢作丰伊匹匪棘其欲遹追来孝王后烝哉【赋也】
　　淢城沟也方十里为成成间有沟深广各八尺则方围四十里城之大者也匹称谓礼所得为称上公之制也欲谓广都邑以自侈大之欲也追来孝者谓追先人来及之孝也兴王之夲在此故曰王后此章言文王之筑丰邑夲继志而兴王业也
　　○王公伊濯维丰之垣四方攸同王后维翰王后烝哉【赋也】
　　公功也濯者洗濯一新之意垣即城也丰之有垣以为保障此王功之所以一新而四方人心归向皆以文王为桢榦言桢榦则所以为垣之夲在人矣称王后与上章意同此章言文王为人所倚仗而莫不归心也
　　○丰水东注维禹之绩四方攸同皇王维辟皇王烝哉【赋也】
　　丰水东北流经丰邑之东入渭而注于河此便于舟楫之道而禹功正欲便民如此也武王起于丰邑以有天下四方于此来同而武王遂得为君故称皇王变王后言皇王者一统天下则其事又大也自其根基之积厚有所树立而言谓之后自其徳业之显著无不遍覆而言谓之皇此其所以为文王武王之别也此章言丰水系于王业之成而为下章迁镐张夲也
　　○镐京辟廱自西自东自南自北无思不服皇王烝哉【赋也】
　　镐在丰东武王既有天下而始迁之以其地为四方舟楫之所便所以亲诸侯也既迁而即为辟廱以讲学行礼则所以绥文徳者莫切于此此人心之所以无不心服而徳敎溢乎四海矣自西自东自南自北者以四方来同者言也心服故曰思
　　○考卜维王宅是镐京维正之武王成之武王烝哉【赋也】
　　考稽也考于人心也人心顺则为吉兆矣于是以决而正之而武王乃居镐京以成兆之吉也盖承上章而言其迁镐夲于天定而王业成也
　　○丰水有芑武王岂不仕诒厥孙谋以燕翼子武王烝哉【赋也】
　　芑嘉谷白粱粟也详见七月字义仕事也燕燕安之道也翼如辅翼之翼子指成王言丰水夲出嘉谷可以久居而武王所以不有事于丰者正欲贻其孙以乆逺之谋也乆逺之谋惟以燕安之道辅翼其子耳盖惟得人心之归然后可以燕安故镐京之迁所以顺四方之心也文王之在丰非不顺人心者但为方伯四方虽同其至有时都于丰水上流舟亦足以容矣及武王为天子则四方之同来者益众故于丰之下流为尤便也于是遂以宅镐京为首务诗人以丰水东注言于武王其有以哉
　　文王有声八章章五句





　　诗説解頥正释巻二十三
<经部,诗类,诗说解颐>
　　钦定四库全书巻
　　诗説解頥正释巻二十四　　明　季夲　撰
　　生民
　　经防曰此诗详述天生后稷起养民之功以见周家配天之业自后稷始盖亦周公作此以戒成王也故为大雅若以为尊后稷配天而作歌于郊祀之时则郊以祭天以天为重然而诗述后稷甚悉殊无祭天之文卒章虽有上帝居歆一语不过为后稷肇祀以来能飨帝而发耳则用于郊祀之説不可通也若以为郊祀之后亦有祝厘颁胙之礼则饮福之时所重在天锡嘏而其辞亦宜简严今观文义亦非饮福所宜用则此诗之作何从而得其夲意邪
　　厥初生民时维姜嫄生民如何克禋克祀以弗无子履帝武敏歆攸介攸止载震载夙载生载育时维后稷【赋也】民谓周人也姜姓嫄名古无諡号故以名行姜嫄炎帝后有邰氏之女史记以为帝喾髙辛之元妃郑氏以为高辛氏之世妃皆非也欧阳氏固辩之矣但谓其以帝武敏为上帝大足拇而姜嫄履之歆然感娠以生后稷为怪妄之説则不知天地之生人盖有气化者而亦何必疑哉盖姜嫄必女而未妇者也详见庙制考义贤贤条下其曰克禋克祀者天子于鸟至之日郊媒盖亦祭天而以先媒配也姜嫄为女在邰非喾都也安得与祭郊禖哉意者侯国亦必有配媒之祭但不若郊耳当祭之日其国中女子必皆齐戒致敬故以克言也弗与祓同祓除也姜嫄必有圣徳而能致敬故天降之祥而示之以感动之防大人迹拇即其祥也姜嫄履之歆然惊动于心而化生之气即此有感矣如草木之捭然因雷震而萌生者盖皆如此非必夫妻交媾而眞有人道之感也歆字当属上句介助也攸介谓天之所助也攸止谓所助者止于其身也震娠也谓懐孕而动也夙谓豫居侧室也生气之活也育如易妇孕不育之育生而有气则曰生孕而能生则曰育时是也后稷尧时司农之官名弃此章言天生后稷之神异也
　　○诞弥厥月先生如达不坼不副无菑无害以赫厥灵上帝不宁不康禋祀居然生子【赋也】
　　诞发语辞弥终也终十月也先生者首生也达小羊羊子易生无留难也凡人首生者最难产而如逹之易不苦其难则其神灵之赫也有所割裂曰坼有所衬贴曰副疾痛苦之曰菑祸患侵之曰害不宁宁也不康康也康禋祀谓姜嫄因禋祀致敬而生子之易是即天所飨也居然安然也此章言姜嫄生子之易以见其为天所福也
　　○诞寘之隘巷牛羊腓字之诞寘之平林防伐平林诞寘之寒氷鸟覆翼之鸟乃去矣后稷矣实覃实訏厥声载路【赋也】
　　寘与置同隘巷巷狭小而非人所通行处也盖人所不见则牛羊出入必致践履而死而牛羊乃以腓字之腓足肚随足而动者字爱谓牛羊举足而避有字爱之意也平林亦人所不见而禽鸟之所徃来也寘之于此意其必致攫食防值也值人伐平林之木则不得寘故又寘之寒氷寒氷距鸟至日禋祀始孕正当十月而生之时也寘寒氷不死而鸟又以翼覆之啼声也覃长訏大载则也言其声之长大闻于路也屡欲弃置而不可得见天之必欲生后稷也夫姜嫄因履巨迹生子固自以为异但以其无夫则父母亦无以自明又恐其为人妖长必生祸则以弃之隘巷弃之平林弃之寒氷故名之曰弃设使姜嫄夲果有夫则虽感于天而生子是因祷而生也古今夫妇生子如此类者盖多有之有何可异人亦何疑而忍以婴孩弃之乎惟其生子而弃是以知姜嫄为女而未嫁也否则周人序生民之始何以但言姜嫄而不及其夫乎此事理之甚明者也而诸儒纷纷之説亦可以无辩矣
　　○诞实匍匐克岐克嶷以就口食蓻之荏菽荏菽斾斾禾役穟穟麻麦幪幪瓞唪唪【赋也】
　　匍匐手行伏地也岐嶷立而竦峻之貌言鸟去声呱之时尚以手伏地而行即已能立而就口食以自养此后稷之所以异于人也集传以为六七嵗时则岐嶷承匍匐之下其就口食当已属于匍匐时矣不然则鸟去声之后何以得生乎荏菽大豆也斾斾如斾之扬起也役列也穟穗通穟穟禾多穗也幪幪茂密也唪唪多实也荏菽禾麻麦详见七月字义瓞见緜后稷所就之食即五谷也知其可食其后即以此艺之而荏菽麻麦之类遂成嘉种矣盖至其童时逰戯而已如此见其种植之异出于天性也按閟宫言后稷之黍稷重穋稙穉菽麦于奄有下国之前则亦未即有邰家室时事也而详畧异者各从文便耳
　　○诞后稷之穑有相之道茀厥丰草种之黄茂实方实苞实种实褎实发实秀实坚实好实颖实栗即有邰家室【赋也】○【种实之种上声后凡种类之种并同惟种之则去声】
　　相谓辅相化育之功凡人力之所自尽者张子谓他人之穑则任其自然惟后稷则尽人力之助有相之道焉是也茀草盛之名因草盛而治去之故茀即为治也种之谓布之也黄茂种之茂而至于黄者以嘉谷言即黍稷禾麻菽麦之类也去丰草而种之必使黄茂见其有相之道也方苞言其种之渍也种褎言其芽之生也发秀言其苖之荣也坚好言其谷之成也頴栗言其谷之盛也尧以稷善蓻五谷有代天之功故举为农师邰国名后稷之母家也即邰家室而封为诸侯可见稷夲民家之子依母以居故就其家室所在之地而封之为诸侯也
　　○诞降嘉种维秬维秠维穈维芑恒之秬秠是获是畆恒之穈芑是任是负以归肇祀【赋也】
　　降种者播种于民也即书所谓稷降播种孟子所谓后稷敎民稼穑者也秬秠黍也糜芑粱粟也亦黍类详见七月字义五谷之中黍为尤美可为酒食以供祭祀故特举而言之恒常也言他谷有时而可阙惟此四谷则当徧殖嵗以为常也观閟宫俾民稼穑之中有稷稻则他谷固亦敎民殖矣获收也畆在田也任肩任也背背负也既成则获而栖之于畆任负而归以供祭祀也秬秠言获畆穈芑言任负互文耳肇始也祀谓内外百神之祀也后稷有国得主羣祀而敎民稼穑因制祭祀之礼以敎民孝敬此正陈常于时夏之事也夫祭祀之礼虽上古有之然当其初明水大荐血蠢豚而已为饎之礼未备也至是旣有嘉谷则为酒食而牲殽则加燔灸礼于是大成焉此盖自后稷始故云肇祀言其起事神之礼也
　　○诞我祀如何或防或揄或簸或蹂释之叟叟烝之浮浮载谋载惟取萧祭脂取羝以軷载燔载烈以兴嗣嵗【赋也】
　　防捣也揄抒米以出臼也簸扬去糠也蹂与揉同淘米而以手揉之也释淅也沥米去水也叟叟水沥声浮浮烝米气也此以所种之嘉谷为酒食也如此则饎具而可以祭矣谋者图之审也以戒备言惟者思之专也以防诚言萧蒿也脂者所杀牲之膟膋也宗庙之祭取萧合脂以爇之而求神于阳故曰祭脂即郊特牲焫萧合羶芗臭阳逹墙屋之事也羝牡羊軷毛氏以为道祭即郑氏所谓七祀行神也冬月隂徃阳来故有此祭祭在庙门之外见月令注非必有逺行而始軷祭也故内言宗庙外言軷祭而一嵗羣神之祀兼举于其中矣烈即炙也燔炙兼宗庙軷祭而言盖庙与軷皆有尸所以为尸羞也兴嗣嵗者谓兴起祀事使嵗嵗嗣行庻知所重在此也此章详言后稷祭祀之事以终上章肇祀之意○祭脂详见庙制考义末篇庙礼考成軷详见泉水字义
　　○卬盛于豆于豆于登其香始升上帝居歆胡臭亶时后稷肇祀庶无罪悔以迄于今【赋也】
　　卬我也葅醢盛之于木豆大盛之于瓦登噐用陶匏大不和言礼至简也始初也居安也鬼神食气曰歆谓周王祭天香气初升不待乆而神即安然受飨也此岂以馨香之诚得时哉正为祭祀之礼后稷所肇后人世世守之皆能尽其诚敬而无罪悔以至于今故能致天神之格也此可见周家配天之功全在后稷始而后稷又夲姜嫄感天而生后王其可不知所自哉
　　生民八章四章章十句四章章八句
　　生民之诗叙后稷之事也凢咏先祖之事者意其皆以告成王也如公刘叙公刘之事也緜叙大王之事也文王叙文王之事也而皇矣则緫序大王王季文王之事也大明则緫叙王季文王武王之事也其余咏文武事者尚多盖皆以陈于成王而当时周公辅相日乆意多出其手欤
　　行苇
　　经防曰此武王燕同姓兄弟立异姓为賔因行射礼而乞言之诗也文王世子有云公与族人燕则异姓为賔膳宰为主人公与父兄齿据此礼则天子可推矣陈氏祥道谓先王之于同姓有时燕焉有因祭而燕焉因祭而燕者谓燕毛也此则祭毕賔归如楚茨之燕不及异姓也若时燕则特设以合好故宜立賔行射礼以为乐有賔则宜以君为主而膳宰但可以摄主事而已若遂以为主则与曽孙为主之文不合矣集传以此为祭毕而燕则其礼恐不必立賔而亦奚以射为哉故燕而有射时燕也王肃所谓燕射也
　　敦彼行苇牛羊勿践履方苞方体维叶泥泥【兴也】戚戚兄弟莫逺具尔或肆之筵或授之几【兴意】
　　敦厚也行苇道上之苇也牛羊勿践履者喻兄弟相亲而不可为贱物所伤也根之盘结曰苞体榦也泥泥润泽貌戚戚内相亲也具迩即莫逺也肆陈也筵铺陈也详见下章字义几所以凭而尊者凭之以为安也郑氏谓年稚者为设筵而老者加之以几是也言厚聚之行苇勿使牛羊践履则根夲固而泥泥然有生意之润泽矣戚戚之兄弟宜乎不相逺而相迩也我之肆筵授几正欲兄弟之相亲耳言兄弟则诸父在其中矣
　　○肆筵设席授几有缉御或献或酢洗爵奠斚醓醢以荐或燔或炙嘉殽脾臄或歌或咢【赋也】
　　古者席地而坐故在下为铺陈在上为席也缉续侍御言侍者相代不乏使也进酒于客曰献客答之曰酢主人洗爵酬客客受而奠之不举也楚茨言献酬而不言酢此言献酢而不言酬皆从畧耳斚殷爵也周时亦通用之醓醢之多汁者燔用肉灸用肝臄口上肉也歌者比于琴瑟也徒击鼓曰咢即灵台奏公之鼍鼓也此章言燕礼之盛备所以欲其相亲也
　　○敦弓既坚四鍭既钧舎矢既均序賔以贤敦弓既句既挟四鍭四鍭如树序賔以不侮【赋也】○【句音勾】
　　敦与雕通画也序賔者同宗无相为賔客之道故为之立賔也贤者射以多中为贤也不侮者不以中病不中者也燕而继之以射燕射也既燕而射以观徳则所以立亲亲之夲者在是矣
　　○曽孙为主酒醴维醹酌以大斗以祈黄耇黄耇台背以引以翼寿考维祺以介景福【赋也】
　　曽孙武王也燕同姓故称曽孙以其为宗子也宗子而谦以孙称非必主祭而后言曽孙也醴説见吉日醹醇厚也大斗勺也容五升详见卷耳字义黄耇説见南山有台台鲐鱼也大老则背有鲐文祈黄耇者乞言也黄耇台背之人而以善道引导辅翼其君景福之所系也故愿其寿考维祺以长助君之景福也祺吉也引翼之而使其君成徳即是介景福也此章言乞言助福之事可以见古之燕礼皆有益于徳矣
　　行苇四章章八句
　　既醉
　　经防曰此必同姓之臣答祭毕而燕之诗非答行苇也
　　既醉以酒既饱以徳君子万年介尔景福【赋也】
　　徳即已之明徳也谓之饱徳者承上醉酒而言王者以酒娱我非徒以养口体盖所以感动其良心而使此徳充满盈溢孟子所谓饱乎仁义是也君子指王也言君子之防惠如此愿其享年乆而得福多我之所助者惟此而已
　　○旣醉以酒尔殽既将君子万年介尔昭明【赋也】
　　殽俎实也将进也昭明以徳言有徳然后为景福也此申上章之意
　　○昭明有融髙朗令终令终有俶公尸嘉告【赋也】
　　融融化言徳之浑然无迹也朗虚明也明徳无迹斯髙朗矣徳既髙朗则愈乆愈盛而以善终矣俶始也徳之所始在防能于一念防微之际而谨之则天理不差徳日髙朗而有此令终也集传以考终命为令终恐非臣子所以祝君也有俶之言最为切要非知徳者其能以此望其君哉公尸以先公言也周称王而尸但曰公尸盖因其旧如秦称皇帝而其男女犹称公子公主也嘉告者谓神之所嘏以善也此章言盛徳足以格神之意
　　○其告维何笾豆静嘉朋友攸摄摄以威仪【赋也】
　　笾豆静嘉言其礼物之脩也朋友谓助祭之人摄谓助祭者皆检束而能敬也威仪以君徳足以为法者言言公尸所以嘉告者以其礼物之防脩而助祭者皆则效君之威仪以相检束而备物致敬能当神意故足以格神而嘏之福也
　　○威仪孔时君子有孝子孝子不匮永锡尔类【赋也】上章言祭祀致敬皆夲于君之威仪故遂言君之威仪曲尽而动容周旋无不中礼则事事合宜而孔时矣如此则能脩身而化及其子使之成徳而继绪无穷其子孙亦能致孝不匮锡于世类也所谓不匮锡类者如此
　　○其类维何室家之壸君子万年永锡祚【赋也】
　　此推言其锡类之由也壸宫中之巷由内出外之路祚福也嗣谓子孙也室家而曰壸盖始于闺门之意谓脩身以刑寡妻则威仪无不时矣故为之子者皆有所取法以为孝子而祚逺矣贤即福祚也然则君子欲求祚其必自刑寡妻始
　　○其维何天被尔禄君子万年景命有仆【赋也】
　　被覆被也尔禄即祚也仆仆仆然烦急不已之意此言天以祚之福被于君身而使之其来无穷也
　　○其仆维何厘尔女士厘尔女士从以孙子【赋也】
　　厘予也女士犹言女丈夫也以其能无违夫子之敎则贤妻也以女士厘之而又继以子孙之贤者与之则君子之有孝子为无穷也景命岂不仆哉○此诗称愿之意主于脩徳故因威仪而推言之谨威仪端身敎则刑寡妻乃其有俶处也如此自有孝子而祚不替矣臣子爱君而愿之孰大于此
　　既醉八章章四句
　　鳬鹥
　　经防曰宗庙之祭有尸既祭之明日暖其祭食以燕为尸之人所谓绎也故作此诗以为乐歌集传得之
　　鳬鹥在泾公尸来燕来宁尔酒既清尔殽既馨公尸燕饮福禄来成【赋也】
　　鳬野鸭也一名鹜青色卑脚短喙鹥鸥也皆水鸟之忘机者泾水入渭渭在镐京北羣舟杂聚之处泾未入渭之时其上流幽静而鳬鹥在焉犹公尸无计较之心而在幽静之地故以为况尔指主人
　　○鳬鹥在沙公尸来燕来宜尔酒既多尔殽既嘉公尸燕饮福禄来为【赋也】
　　沙水旁也为犹助也
</div>
    <div class="pagination">
<a href="诗说解颐_page28.html">上一页</a><span>...</span><a href="诗说解颐_page24.html">24</a><a href="诗说解颐_page25.html">25</a><a href="诗说解颐_page26.html">26</a><a href="诗说解颐_page27.html">27</a><a href="诗说解颐_page28.html">28</a><span class="current-page">29</span><a href="诗说解颐_page30.html">30</a><a href="诗说解颐_page31.html">31</a><a href="诗说解颐_page32.html">32</a><a href="诗说解颐_page33.html">33</a><a href="诗说解颐_page34.html">34</a><span>...</span><a href="诗说解颐_page30.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
