<!DOCTYPE html>
<html>
<head>
    <meta charset="UTF-8">
    <title>六家诗名物疏 - 第 13 页/共 52 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>六家诗名物疏 - 第 13 页/共 52 页</h1>
    <div class="content">　　鸠【鸤鸠】
　　传云鸠鸤鸠秸鞠也○释鸟云鸤鸠鴶鵴疏左传云鸤鸠氏司空诗云维鸠居之皆谓此也郭云今之布谷江东呼为获谷方言云戴胜谢氏云布谷类也陆玑疏云今梁宋之间谓布谷为鴶鵴一名击谷一名桑鸠按戴胜自生穴中不巢生而方言云戴胜非也○禽经云鸠拙而安注鸤鸠也○礼记云仲春之月鹰化为鸠○列子云鹞之为鹯鹯之为布谷布谷乆而复为鹞○埤雅云鸤鸠一名抟黍今之布谷江东呼为郭公牝牡飞鸣以翼相拂不自为巢居鹊之成巢冇均一之德盖其哺子朝自上而下暮自下而上者均也其子在梅在棘在榛已常在桑者一也周官罗氏仲春献鸠以养国老者鸠性不噎食之复助气故也○雅翼云此鸟鸣时播种其谷故曰布谷似鹞长尾好鸣之鸟故月令谓之鸣鸠○欧阳永叔云今所谓布谷戴胜者与鸠絶异惟今人直谓之鸠者拙鸟也不能作巢多在屋瓦间或于树上架构树枝初不成窠便以生子徃徃坠雏鹊作巢甚坚既生雏散飞则弃而去容有鸠来处彼空巢○诗缉云一名桑鸠仲春鹰所化为鸠也或谓之题肩齐人谓之击正
　　按扬雄方言尸鸠或谓之戴胜邢氏已辨其非又云或谓之鶭鸅此即释鸟所云鶭鸅虞非尸鸠也则其他鶝防服鶝诸异名皆不足据罗愿以为即月令之鸣鸠据冯逐妇书云口如布谷则此鸟亦多声者但鸣鸠自是鹘鸼而非鸤鸠也罗氏之言失于详究矣依欧阳氏则拙鸠别是一种不在左传五鸠之内此盖以时验知之或得其实然古之释诗者皆谓鸤鸠有均壹之德故以比夫人若但拙而已安足称乎
　　两
　　风俗通云车一两谓两两相与体也箱装及轮两两而耦故称两尔
　　采蘩篇
　　蘩
　　尔雅云蘩皤蒿○陆疏云凢艾白色为皤蒿今白蒿春始生及秋香美可生食又可蒸一名游胡北海人谓之滂渤故夏小正传曰蘩游胡游胡滂渤也○本草注云生中山川泽二月采又云此蒿麄于青蒿从初生至枯白于众蒿又云叶似艾叶上有白毛麄澁俗呼为蓬蒿○孟诜云此蒿春初先诸草生其叶生挼醋淹之为菹甚益人○陆佃云蒿青而髙蘩白而繁诗曰采蘩祁祁今覆种尚用蒿○罗愿云莪即古之蘩生泽田渐洳之处诗云采蘩于沼沚涧中明是水草説者乃云蘩皤蒿皤蒿陆草不妨亦谓之蘩顾非夫人所采尔
　　按本草注生中山川泽则皤蒿不妨为水物也但所在有之多生陆地耳罗氏背尔雅而自为説非也尔雅又云蘩菟蒵郭景纯所未详仙经曰白蒿白兔食之仙岂谓是与
　　沼
　　广雅云沼池也圆曰池曲曰沼○孔安国云停水曰池○古今事物类考云黄帝破蚩尤而为池沼盖始于此
　　沚
　　尔雅云小洲曰陼小渚曰沚小沚曰坻人所为为潏○释名云沚止也小可以止息其上也○韩诗説大渚曰沚
　　涧
　　释名云涧间也言在两山之间也○尔雅云山夹水涧陵夹水澞
　　宫
　　传云宫庙也○尔雅云适有东西厢曰庙无东西厢有室曰寝○释名曰庙貌也先祖形貌所在也○説文云亡者神无所依据孝子以主继心庙者所以藏主列昭穆○挚虞决疑要注曰凡庙之主藏于户外西牖之下有石函故名宗祏○周礼小宗伯掌建国之神位右社稷左宗庙辨庙祧之昭穆守祧掌守先王先公之庙祧其遗衣服藏马其庙则有司修除之其祧则守祧垩之匠人营国左祖右社庙门容大扃七个闱门容小扃三个○王制云天子七庙三昭三穆与太祖之庙而七诸侯五庙二昭二穆与太祖之庙而五大夫三庙一昭一穆与太祖之庙而三士一庙庶人祭于寝明堂位云山节藻棁复庙重檐刮楹达乡反坫出尊崇坫康圭疏屏天子之庙饰也祭法云王立七庙一坛一墠曰考庙曰王考庙曰皇考庙曰显考庙曰祖考庙皆月祭之逺庙为祧有二祧享尝乃止去祧为坛去坛为墠坛墠有祷焉祭之去墠曰鬼诸侯立五庙一坛一墠曰考庙曰王考庙曰皇考庙皆月祭之显考庙祖考庙享尝乃止去祖为坛去坛为墠坛墠有祷焉祭之去墠为鬼大夫立三庙二坛适士二庙一坛官师一庙小记曰王者禘其祖之所自出以其祖配之而立四庙庶子王亦如之○荀子云有天下者事七世有一国者事五世有五乗之地者事三世有三乗之地者事二世持手而食者不得立宗庙所以表积厚积厚者流泽广积薄者流泽狭也
　　按康成解七庙云此周制七者太祖及文王武王之祧与亲庙四太祖后稷殷则六庙契及汤与二昭二穆夏则五庙无太祖禹与二昭二穆而已其意以文武汤禹皆为祧也祭法云逺庙为祧合五考二祧以足七数若以文武为祧则天子所祭仍是四亲与诸侯何别哉故王肃难郑云文武受命之王不迁之庙权礼所施殷之三宗宗其德而存其庙亦不以为数谷梁传孙卿子家语皆言天子立七庙不称世室今使天子诸侯立庙并亲庙四而止非降杀以两之义又祭法云王下祭殇五则下及无服之孙而上不及无亲之祖不亦诡哉予考之虞书云禋于六宗晋秀才张髦曰六宗三昭三穆并太祖则为七矣是虞有七庙也伊尹称七世之庙可以观德是殷有七庙也礼纬稽命徴云唐虞五庙夏四庙殷五庙防纬之书出于新莽东汉之代未足多据孔子家语曰天子七庙诸侯五大夫三士二自虞至周所不变也其先祖之有功德者则创不迁之庙以世祀之非祭法所谓祧也殷之三宗周之文武汉之孝文武宣皆然明堂位云鲁公之庙文世室也武公之庙武世室也若依郑説则鲁祖周公又宗二公后君所祭止及考与王考所谓月祭之皇考享尝之显考皆在坛墠之列矣反不若大夫之得祭皇考尊卑失序不可谓礼故七庙之説断从王肃为长
　　被
　　笺云礼记主妇髲髢○説文云髲益髪也○释名云髲被也发少者得以被助其发也○少牢礼云主妇被锡注云被锡读为髲鬄古者或剔贱者刑者之髪以被妇人之紒为饰因名髲鬄焉此周礼所谓次也○士昏礼云女次纯衣纁袡注云次首饰纯衣丝衣○周礼云追师掌王后之首服为副编次注云副以覆首若今歩□服之以从王祭祀编列发为之若假紒服之以桑次次第发长短为之所谓髲髢服之以见王外内命妇衣鞠衣襢衣者服编衣褖衣者服次非王祭祀賔客佐后之礼自于其家则亦降焉凢诸侯夫人于其国衣服与王后同○严粲云王后六服褖衣为进朝于王之服首则服次夫人于国与王后服同祭祀不应服次曹氏谓此在商时与周礼异
　　按郑注编云列发为之若今假紒注次云次第发长短为之所谓髲髢假紒之制今不可考而髲髢则今妇人所恒用也朱传云编发为之误以次为编矣夫人服被者在祭前视濯溉饎防之时及祭毕之后郑笺甚明若正祭自然服副不服被礼云夫人副袆立于东房是也侯伯子男之夫人服二翟亦应服副矣严坦叔引曹氏之言亦非
　　夙
　　説文作□云早敬也从□持事虽夕不休早敬者也徐铉云今俗作夙譌
　　夜
　　説文舎也天下休舎也
　　草虫篇
　　草虫
　　释虫云草螽负蠜郭璞曰常羊也○陆疏云大小长短如蝗竒音青色好在茅草中○左传有蜚杜注云蜚负蠜疏负蠜岁时常有非灾虫蜚一名负盘此注相渉误为蠜耳○陈藏器云飞廉一名负盘蜀人食之辛辣杜预左传注云蜚负蠜如蝗虫又夜行一名负盘名字及虫相似终非一物也○陆佃云一云蚯蚓即负蠜亦以离应草虫鸣于上风负螽鸣于下风而风化○罗愿云蚓虽微物其启闭有时故月令孟夏蝼蝈鸣后五日蚯蚓出冬至之日蚯蚓结皆以纪候夏夜好鸣于草底江东谓之歌女或曰鸣砌诗喓喓草虫趯趯阜螽説草虫固多端案张衡云土蟺鸣则阜螽跳是则蚓为草虫也○诗缉云负螽也蠜也即螽斯也
　　按释草虫者不一然以为似蝗者近之诗缉以草虫阜螽螽斯为一以螽斯斯螽为二螽斯斯螽吾不知其为同为异而阜螽草虫之与螽斯则断乎为三考尔雅自辨矣
　　阜螽
　　释虫云阜螽蠜李廵曰蝗子也○陆疏云今人谓蝗子为螽子兖州人谓之螣许慎云蝗螽也蔡邕云螽蝗也明一物○笺云草虫鸣阜螽跃而从之异种同类犹男女嘉时以礼相求呼○陆佃云阜螽今谓之防示跳示飞飞不能逺青色草虫鸣阜螽跃而从之故阜螽曰蠜草虫谓之负蠜○博物志云蜾臝亦取阜螽子呪而成己子○陈藏器云阜螽蚯蚓二物异类同穴为雌雄阜螽如蝗虫东人呼为舴艋有毒
　　按尔雅释阜螽但云蠜而已不知蠜是今之何物陈藏器云如蝗虫盖亦蚱蜢之类也李廵陆玑直谓为蝗殊不思蝗是灾虫刘向所谓介虫之孽岂嵗时所恒有而诗人咏之予谓凡经传直谓之螽者蝗也凢似蝗而不为灾嵗时恒有者通得螽名故有阜螽草螽蜤螽蟿螽土螽之别诸説纷纷各执所见不辨可也
　　蕨
　　尔雅云蕨注广雅云紫藄非也初生无叶可食○陆疏云蕨山菜也周秦曰蕨齐鲁曰虌初生似防茎紫黒色可食如葵○陆佃云状如大雀拳足又如其足之蹷故谓之蕨俗云初生亦类鼈脚故曰也○罗愿云蕨生如小儿拳紫色而肥野人今歳焚山则来歳蕨菜繁生其旧生蕨之处蕨叶老硬敷披人志之谓之蕨基今道路负荷转移者皆不肯食云令人脚弱薇犹礼家用之蕨不复用可知贱也○通志云蕨一名莽牙也四皓食之而夀夷齐食之而夭此物不可生食又有一种大蕨亦可食谓之藄蕨尔雅云藄月尔○陈藏器云今永康道江居民多以醋淹而食之
　　薇
　　陆疏云山菜也茎叶皆似小豆蔓生其味亦如小豆藿可作羮亦可生食今官园种之以供宗庙祭祀○埤雅云尔雅曰薇垂水好生水边故曰垂水似藿菜之微者也故礼芼豕以薇记曰铏芼牛藿羊苦豕薇是也○雅翼云文王之时歌采薇以遣戍役一章作止二章柔止三章刚止故先儒以为所遣有先中后辈首章则二月中旬遣之次章三月上旬遣之三章则三月中旬遣之○通志云白薇曰白幕曰薇草曰春草曰骨美又云薇生水防叶如萍尔雅云薇垂水三秦记夷齐食之三年顔色不变武王戒之不食而死然诗云采薇者金樱茅也○朱传云薇似蕨而差大有芒而味苦山间人食之谓之迷蕨○胡明仲云荆楚之间有草丛生修条四时发頴春夏之交花亦繁丽条之腴者大如巨擘剥而食之甘美野人呼为迷阳疑庄子所谓迷阳迷阳无伤吾行即此蕨也
　　按本草薇有二种生平原川谷似柳叶者白薇也生水旁叶似萍者薇也诗云陟山采薇又云山有蕨薇则是山菜非尔雅所云垂水者也埤雅混而一之误矣然陆玑称茎叶如小豆蔓生玑亲见官园所种所言必审复非似柳之白薇郑渔仲谓是金樱芽不知何据朱子胡氏皆以为迷阳而一云味苦一云甘美又自不同惟项安世以为今之野豌豆蜀人谓之巢菜有合陆玑之疏




　　六家诗名物疏卷五
　　钦定四库全书
　　六家诗名物疏卷六　　　明　冯复京　撰国风召南二
　　采苹篇
　　苹
　　尔雅云苹萍其大者苹郭曰水中浮萍江东谓之薸○陆疏云水上浮萍麄大者谓之苹小者曰蓱季春始生可糁蒸为茹又可苦酒淹以就酒○本草唐本注水萍有三种大者名苹水中又有荇菜亦相似而叶圆小者水上浮萍○吴氏本草云水萍一名水廉生池泽水上叶圆小一茎一叶根入水五月华白○陈藏器云苹叶圆濶寸许叶下有一防如水沫一名芣菜○诗缉云苹可茹萍不可茹郭氏以小萍为大苹误○雅翼云苹叶正方中拆如十字根生水底叶敷水上不若小浮萍之无根而漂浮也故韩诗云沈者曰苹浮者曰薸薸音瓢即小萍也苹亦不沈但比萍则有根不浮游耳五月有华白色故谓之白苹吕氏春秋曰菜之美者昆仑之苹萍焉楚王渡江得萍实天问曰靡萍九衢本草称水萍皆得萍名而实苹也盖实非无根者所能生枝叶九道尤大于苹矣陶隐居云水萍非今浮萍子详着之使览者无惑
　　按周处风土记萍苹芹菜之别名此説非是芹别一物矣苹又有水陆之异柳恽所谓汀洲采白苹者水生而似萍者也宋玉所谓起于青苹之末者陆生而似莎者也
　　濵
　　孔氏曰释水云浒水涯孙炎曰涯水边説文云浦水濵广雅云浦涯然则浒濵涯浦皆水畔之地同物而异名也
　　藻
　　传云藻聚藻也○笺云古者妇人先嫁三月祖庙未毁教于公宫祖庙既毁教于宗室教以妇德妇言妇容妇功教成之祭牲用鱼芼用苹藻所以成妇顺也苹之为言宾也藻之为言澡也妇人之行尚柔顺以自洁清故取名以为戒○尔雅云莙牛藻疏莙一名牛藻藻之叶大者也诗召南云于以采藻左传苹蘩蕰藻之菜以此草好聚生故言蕰藻蕰训聚也○陆氏疏云藻生水底有二种其一种叶如鸡苏茎大如箸长四五尺其一种茎大如钗股叶如蓬蒿谓之聚藻聚生故也又云扶风人谓之藻聚为发声此二藻皆可食煑熟挼去腥气米面糁蒸为茹嘉美扬州饥荒可当谷食○埤雅云韩诗曰沈者曰苹浮者曰藻盖藻萍类也似槐叶而连生生道防浅水中与萍杂至秋则紫今俗谓之马薸亦呼紫薸故曰于以采藻于彼行潦盖非蒲藻之藻萍藻之藻浮蒲藻之藻沈草木疏以为叶似蓬蒿茎如钗股而大谓之聚藻类矣○雅翼云藻横陈于水如自澡濯若流水之中随波衍漾茎叶条畅尤为可喜故采藻于行潦也有自然之文古者象服有藻火之属又画于棁以为饰亦以厌火
　　行潦
　　説文云潦雨水○杨慎云行音杭潦音涝谓水涝之年大道上积水○淮南子云潦水旬月不雨则涸
　　筥
　　方言云箄篓籅防也江之间谓之籅赵代之间谓之防淇卫之间谓之牛筐其通语也小者南楚谓之篓自关而西秦晋之间谓之箄南楚谓之筲赵魏之间谓之去○礼书曰説文曰筥筲也宋魏之间谓箸筩为筲则其制圆而长矣米筥盖亦类此周礼舎人共其筥米掌客上公米百二十筥侯伯百筥子男八十筥聘礼君使卿归饔饩賔上介米百筥筥半斛夫人使大夫归饔饩賔上介米八筐士介六筐筐五斛夫百筥以多为荣而所寔少八筐六筐以少为质而所实多则筐大而筥小矣于文筐正而筥围之则筐方而筥圆矣
　　锜
　　释文锜三足釜也○説文云江淮之间谓釜为锜○方言云鍑江淮陈楚之间谓之锜或谓之镂
　　釜
　　毛传云无足曰釜○方言曰釜自关而西或谓之釜或谓之鍑○易説卦云坤为釜○三礼图云釡制度云三斛或云二斛○古史考云黄帝始造釜甑火食之道就矣○礼书云诗以锜釜湘菜以釜烹鱼周礼仪礼以镬烹牲则镬又大于釜○笺云烹苹藻者于鱼湇之中是铏羹之芼
　　宗
　　传云大宗之庙○周礼太宰云宗以族得民○大传云庻子不祭明其宗也别子为祖继别为宗继祢者为小宗有百世不迁之宗有五世则迁之宗百世不迁者别子之后也宗其继别子之所自出者百世不迁者也宗其继髙祖者五世则迁者也敬宗尊祖之义也有小宗而无大宗者有大宗而无小宗者有无宗亦莫之宗者公子是也公子有宗道公子之公为其士大夫之庻者宗其士大夫之适者公子之宗道也○白虎通宗尊也为先祖主族人之所尊也宗其为始祖后者为大宗此百世之所宗也宗其为髙祖后者五世而迁者也髙祖迁于上宗则易于下宗其为曾祖后者为曾祖宗宗其为祖后者为祖宗宗其为父后者为父宗以上至髙祖宗皆为小宗以其转迁别于大宗也别子者自为其子孙为祖继别也各自为宗小宗有四大宗有一凡有五宗人之所亲僃矣○仪礼注疏诸侯之适子适孙继世为君第二子以下不得祢先君故称别子也此别子子孙为卿大夫立此别子为其后世之始祖又非君之亲或是异姓始来此国者亦谓之别子也○礼书云公子不得祢先君故为别子而继别者族人宗之为大宗逺虽至于絶属犹为之服齐衰三月母妻亦然庻子不得祭祖故诸兄弟宗之为小宗以其服服之大宗逺祖之正体则一而已小宗髙祖之正体其别有四诸侯之公子上不得宗君下未为后世之宗必有以綂之君无适昆弟使庻昆弟一人为宗统公子礼如小宗故曰有小宗而无大宗君有适昆弟使之为宗以统公子不复立庻昆弟为宗故曰有大宗而无小宗公子一而已无公子可宗亦无公子宗之故曰有无宗亦莫之宗当其为宗则宗子统族人于外主妇统族妇于内死虽殇也必防以成人齿虽七十也主妇不可阙居虽异邦也正祭不可举妻死虽母在也禫不可屈尊与出嫁者不敢降其服贤者不敢干其任贵者不敢擅其祭众车徒不敢以入其门凡以尊正统而一人之情也惟其疾与不肖然后易之
　　牖
　　説文曰牖穿璧以木为交窓所以见日也在墙曰牖在屋曰窓○朱子云牖下室西南隅所谓奥也又云古人庙堂南向室在其北东户西牖皆南向室西南隅为奥尊者居之所谓牖下者也凡庙皆南向而主皆西向○邢昺云古者为室户不当中而近东则室南隅最为深隐故谓之奥而祭祀及尊者常处焉曲礼云人子居不主奥是也
　　按传云大夫士祭于宗庙奠于牖下笺云牖下户牖间之前祭不于室中者凡昏事于女礼设几筵于户外此其义也毛言奠于牖下则祭仍在室郑则直谓祭于户外其义虽皆不以牖下为奥也至朱传始断以为奥矣
　　甘棠篇
　　甘棠
　　尔雅云杜甘棠疏郭云今之杜棃下云杜赤棠白者棠舎人曰杜赤色名赤棠白者亦名棠然则其白者名棠其赤者为杜为甘棠为赤棠杕杜传云杜赤棠是也○陆疏云赤棠与白棠同耳但子有赤白美恶子白色为白棠甘棠也少酢滑美赤棠子涩而酢俗语云涩如杜是也赤棠木理韧亦可作弓干○雅翼云每棃有十余子唯一子生棃余者生杜○通志云甘棠谓之棠棃其花谓之海棠花其实谓之海红子○孙楚杕杜赋序云棃有用为贵杜无用为贱○字説云诗言蔽芾甘棠以杜之美言有杕之杜以棠之恶○九域志召伯其棠树在陜州府署西南隅○括地志召伯庙在洛州夀安县西北五里召伯听讼甘棠之下周人思之不伐其树后人怀其德因立庙有棠在九曲城东阜上【今河南府宜阳县】按尔雅云杜甘棠又云杜赤棠白者棠盖杜其总名种有赤白之异其实白棠为甘棠而赤棠为杜也陆玑罗愿之説可玩邢疏误矣
　　伯
　　周礼云八命作牧九命作伯○曲礼云五官之长曰伯是职方注职主也是伯分主东西者○王制云二百一十国以为州州有伯注云凡长皆因贤侯为之殷之州长曰伯虞夏及周皆曰牧又曰八伯各以其属属于天子之老二人分天下以为左右曰二伯○公羊传云天子三公者何天子之相也天子之相则何以三自陜而东者周公主之自陜而西者召公主之一相处乎内按伯有五同名异职召伯之伯九命伯也有方伯则八命之牧也殷谓之州伯有牧下二伯则左传云五侯九伯旄丘序云责卫伯者是也有伯爵则周礼七命之伯也有州里之伯内则所云州史献诸州伯者也
　　行露篇
　　露
　　释名云露虑也覆虑物也○诗含神雾云阳气终白露为霜○大戴礼云露隂阳之气也隂气胜则凝为霜雪阳气胜则散为雨露○月令孟秋白露降○春秋元命包云霜以杀木露以润草○春秋纬云武露布文露沈○列星图曰天乳在氐北主降甘露○五经通义曰和气津液凝为露露从地出○瑞应图云甘露者美露也神灵之精仁瑞之泽其凝如脂其甘如饴一名膏露一名天酒○董仲舒云露结珠而成甘结润而成膏○月令章句云露隂液○曹植云气之清者莫如露
　　雀
　　春秋运斗枢云摇光星散为雀○易通卦验云立夏雀子飞○説文云雀依人小鸟○崔豹云雀一名嘉宾言栖宿人家如宾客○淮南子云季秋之月候鴈来宾雀入大水为蛤许慎注宾雀者老雀也栖宿人家堂宇之问有似賔客故谓之宾雀○禽经云雀交不一雉交不再○格物要论云雀觜颔皆黑通身毛羽褐色尾长二寸许指黄白○埤雅云雀赋曰头如颗防目如擘椒雀物之滛者防物之贪窃者故诗言雀角防牙以譬强暴西方之书曰雀浴沙受卵禽经曰雀以猜瞿今雀俛而啄仰而四顾所谓瞿也○雅翼云雀小佳其小者黄口贪食易捕老者黠难取号为賔雀性极多欲至曛黑輙盲不能为巢穿屋居之力能胜燕或啣艾于燕巢中燕飞去则居之字通于爵饮器以为名象雀之形取其鸣节节足足也○笺云雀之穿屋不角乃以咮
　　按此雀卽依人小鸟凢纬书称赤雀黄雀者瑞鸟也又有青雀礼记云前有水则载青旌是水鸟也永元中安息所献者条枝大雀也并与此不同
　　屋
　　释名云屋奥也其中温奥也大屋曰庑庑幠也幠覆也并冀人谓之庌庌正也屋之正大者也○考工记葺屋三分瓦屋四分
　　狱
　　疏云郑异义驳云狱者埆也囚证于角核之处周礼之圆土然则狱者核实道理之名臯陶造狱谓此也既囚证未定狱事未决系之于圆土因谓圆土亦为狱此章言狱下章言讼司寇职云两造禁民讼两剂禁民狱对文则讼狱异故彼注云讼谓以财货相告者狱谓相告以罪名是其对例散则通也此诗亦无财罪之异重章变文耳○大司寇云以圜土聚敎罢民凡害人者寘之圜土而施职事焉以明刑耻之以两造禁民讼入束矢于朝然后听之以两剂禁民狱入钧金三日乃致于朝然后听之司圜掌収教罢民凡害人者弗使冠饰而加明刑焉任之以事而収教之能改者上罪三年而舎中罪二年而舍下罪一年而舎凡圜土之刑人也不亏体其罚人也不亏财○释名云狱确也实确人情伪也又谓之牢言所在坚牢也又谓之圆土言筑土之表墙其形圆也又谓之囹圄囹领也圄御也言领録囚徒禁御也○急就章曰臯陶造狱○广雅云夏曰夏台殷曰羑里周曰囹圄○博物志云夏曰念室殷曰动止周曰稽留三代之异名也○韩诗传云乡亭之系曰犴朝廷曰狱○元命包云为狱圆土象斗还合○天文志云贯索贵人之牢勾圜十五星属杓曰贱人之牢星实则囚多虚则开出
　　防
　　春秋运斗枢曰玉衡星散为防○左传云防昼伏夜动不穴于寝庙畏人故也○吕氏春秋曰周鼎着防令马履之谓其不阳也○埤雅云防有齿而无牙性疑出入多不果故持两端谓之首防又防类最寿俗谓之老防是也
　　按防种类最多今畧疏之尔雅鼢防地中行者广雅谓之鼹防方言谓之犂防者也鼸防以颊里藏食大戴礼所谓田防也鼷防有螫毒博物志云防之最小者春秋所书食郊牛角者也鼶防似鼬之防也鼬防一名鼪今之防狼也鼩防似防而小东方朔云鼱鼩之袭狗者也鼫防五伎防即魏风之硕防鼨防豹文防终军所识者也鼰防如防而大鼯防飞且乳者所谓飞生也説文□似鸡防也□防似蝯蜼者也鼲可作裘今之鼦防也竹防也防胡地风防也又有栗防其毫可制笔沙防今之黄防也
　　牙
　　説文牙牡齿也象上下相错之形○释名云牙植牙也随形言之
　　墉
　　释宫云墙谓之墉李廵曰谓垣墙也○释名云墉容也所以蔽隐形容也○书大传云天子贲墉诸侯疏杼注云贲大也言大墙正道直也疏衰也杼亦墙也衰杀其上不得正直○新序云诸侯垣墙有黝垩无丹青之色○淮南子云舜作室筑墙茨屋辟地树谷令民皆知去岩穴各有家室○左传叔孙豹云人之有墙以蔽恶也○周礼墙厚三尺崇三之注云髙卑为率足以相称○礼书云诗曰崇墉言言易曰乘其髙墉则墉墙之髙者也仪礼于房室言墉于堂下言壁则壁墙之卑者也书有东序西序尔雅曰东西墙谓之序则序堂上之东西墙也诗曰之子于垣百堵皆作书曰既勤垣墉春秋传曰子产使尽坏其舘之垣纳车马焉则垣宫室之外墙也考工记曰墙厚三尺崇三之则墙者垣墉之总名与
　　羔羊篇
　　羔
　　説文曰羔羊子也羜五月生羔也六月生羔也羍七月生羔也防羊未卒歳也○宗伯以禽作六摰卿执羔注羔取其羣而不失其类○士相见礼上大夫相见以羔注云羔取其从帅羣而不党○春秋繁露云凢贽卿用羔羔有角而不用如好仁者执之不鸣杀之不嘷类死义者饮其母必跪类知礼者故羊之为言犹祥故以为贽○礼记云羔裘缁衣以裼之○论语缁衣羔裘郑注云诸侯视朝之服○礼记疏凡在朝君臣同服按羔裘古之礼服周礼王祀昊天上帝则服大裘而冕祀五帝亦如之郑注黑羔裘也其五冕之服亦同用黑羔裘郑注论语云羔裘诸侯视朝之服在朝君臣同服则卿大夫之朝服亦缁衣羔裘也凢裘人君用全其臣则褎饰为异郑风云羔裘豹餙是也郑注郑风缁衣云居私朝之服者以卿士朝于天子服皮弁服其适治事之舘改服缁衣此私朝在天子宫内非谓缁衣羔裘为大夫燕居之服也朱子以私臆説诗云大夫燕居之服其释桧风羔裘逍遥又云诸侯朝服彼此自相矛盾矣羔裘必用黑者衣裘同色裼既用缁则羔必是黑或云羔取其有礼黑取其合道以道行礼以礼成道先王之所尚也自宋人不考古喜变先儒之説故罗愿以为羔裘用白素丝亦因羔裘之色此皆戏论今人束注疏于髙阁但习朱传几不知燕服朝服之别与羔裘为何色矣礼天子卒食端而居诸侯适小寝释服郑云释服服端此端缁衣朱裳则羔裘乃天子诸侯之燕服也其卿大夫燕居之裘则用狐貉论语云狐貉之厚以居郑注在家接宾客殆即所云防裘也陈祥道云古者行礼之裘必以羔与麛燕居之裘必以狐与貉虽戾礼家人君狐白视朝之防然亦以羔裘为礼服足破朱説矣
　　羊
　　説文曰羊祥也象头角足尾之形孔子曰牛羊之字以形举也羊在六畜主给膳也羊大则美故从大羸瘦也羊以瘦为病故羸从羊○尔雅云羊角不齐觤角三觠羷羳羊黄腹絶有力奋○礼记曰祭庙羊曰柔毛又云大夫无故不杀羊又云羊泠毛而毳羶○周礼云羊人掌羊牲凡祭饰羔又云凡膳食羊宜黍又云冬行鱻羽膳膏羶○春秋説题辞云羊祥也合三而生以养士也故羊髙三尺○五行传云视之不明则有羊祸○尸子云大羊为羬六尺○埤雅云羊性善羣故于文羊为羣犬为独也羊每成羣要以一雄为主举羣听之易曰兊为羊兊隂在上故羊性前逆牛性前顺诗曰羊牛下来先羊而后牛者晚出早归常先于牛故也○合璧事类云羊褐白黑三色亦有青者南人所罕见
　　皮革
　　周礼掌皮掌秋敛皮冬敛革遂以式法颁皮革于百工共其毳毛为氊以待邦事又云荆州其利齿革考工记攻皮之工函鲍韗韦裘函人为甲鲍人之事望而眡之欲其荼白也进而握之欲其柔而滑也卷而抟之欲其无迤也眡其着欲其浅也察其线欲其藏也韗人为臯陶○释名云皮被也被覆体也○説文云兽皮治去其毛曰革革更也○正义云对文则皮革异散文则通司裘曰大防饰皮车谓革辂去毛得称皮明是有毛则称革故攻皮之工有函鲍韗韦裘是皮革通言也○尔雅云革中絶谓之辨革中辨谓之韏注辨中断皮也韏复分平也又云东北之美者有斥山之文皮焉注虎豹之属皮有文采者
　　丝
　　周礼云嫔妇化治丝枲又云典丝掌丝入而辨其物以其贾掲之掌其藏与其出以待兴功之时颁丝于外内皆以物受之染人掌染丝又云防氏湅丝以涗水沤其丝七日去地尺暴之昼暴诸日夜宿诸井七日七夜是谓水湅注涚水以灰所泲水也宿诸井悬井中○礼记云蚕事既登分茧称丝受功○春秋考异邮曰四月蚕饵丝
　　紽緎緫
　　尔雅云緎羔裘之缝也孙炎曰緎之为界緎郭璞曰缝饰羔裘之名○礼书云大裘尚质羔裘有文毛氏曰古者素丝以英裘紽緫数也尔雅曰緎缝也孙炎曰界也盖羔裘以素丝为组施缝中以为英饰其界有緎有杀有缝其别为紽其聚为緫而又饰之以豹此所以与大裘异也○孔氏云素丝为饰惟组紃耳若为线则所以缝裘非饰也杂记注云紃施诸缝若今之绦是有组紃施于缝巾之验
　　按裘毛必深厚其缝界之饰得外见者维组紃若绦耳钱氏云两皮不易合故织白丝为紃施之缝中联属两皮因以为饰据此言则仍是线非也邹长倩曰五丝为防倍防为升倍升为緎倍緎为纪倍纪为緵倍緵为防此乃自少之多自微至着也緵即緫字也以类求之则緎寡于緵紽宜又寡于緎盖丝之数耳毛传云紽緫数也薛君章句亦云紽数名也其或以此与

</div>
    <div class="pagination">
<a href="六家诗名物疏_page12.html">上一页</a><span>...</span><a href="六家诗名物疏_page8.html">8</a><a href="六家诗名物疏_page9.html">9</a><a href="六家诗名物疏_page10.html">10</a><a href="六家诗名物疏_page11.html">11</a><a href="六家诗名物疏_page12.html">12</a><span class="current-page">13</span><a href="六家诗名物疏_page14.html">14</a><a href="六家诗名物疏_page15.html">15</a><a href="六家诗名物疏_page16.html">16</a><a href="六家诗名物疏_page17.html">17</a><a href="六家诗名物疏_page18.html">18</a><span>...</span><a href="六家诗名物疏_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
