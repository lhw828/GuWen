<!DOCTYPE html>
<html>
 <head>
  <meta charset="utf-8"/>
  <title>
   待轩诗记 - 第 2 页/共 21 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   待轩诗记 - 第 2 页/共 21 页
  </h1>
  <div class="content">
   予友朱康流説诗该隽永予尝质难今録其读诗略记总论曰诗义至于今日几如聚讼作者愈繁傅防愈甚而本防愈不可诘小序最为近古虽不出于作者之自为大抵采诗者据所闻而记其略也后人増益或失初防观亡诗六篇仅存首语则首语作于未亡之前其不作于既亡之后明矣子由独取初辞颇为得之然思之不精仍多狃于旧闻其独剏之説又臲卼而不安宜其见斥于晦翁也至晦翁之释诗又因后人之失其传并初辞而废之是犹饭与砂同弃萧与兰并焚矣夫易以发挥理义犹曰书不尽意况诗以涵泳性情者乎故诗人美刺之意有见于文辞之中者亦有寄于文辞之外者如必执文辞以求之是孟子所谓害志者也集传既废小序惟以己意揣摩于是举诸刺诗半属其人自为似则似矣然春秋之初风教未至大壊即有安于为恶而不惭者大扺在上之人举国中一二数而已人犹痛恶而刺之况在下者敢作为诗歌播之里巷者乎且出于其人之自为则如桑中静女诸篇顺情从懐而出之亦不足以为诗出于刺者之口反覆而嗟叹之于此无所嫌于彼有所警也乃曰未有刺于其人之恶而反效其人之言以自陷于所刺之中者独不曰摈其人之恶而反録其人之诗适以自悖其所摈之意乎使孔子生于汉唐以后则狭邪游冶之篇又何可胜録也晦翁胸中坦然平易无所曲折言理则得之言情则固有未尽者故三百篇之中集所得者国风十之五小雅十之七大雅颂十之九而后人好异乃欲尽举而易之则又过矣
　　诗之有美刺犹春秋之有褒贬也触于见闻发于性情岂如后人之夸谀为佞诋讦为戾者乎晦翁与东莱论辨淫奔之诗终不能合晦翁之义虽正东莱之説亦未为非也晦翁所嫌老发人闺门隠僻之事非温柔敦厚之道然居民上而载高位者肆然宣淫而无忌君子处其国安能黙黙而已若新台墙茨诸篇已不胜喋喋所不可解者桑中静女之诗若为流连佚荡之语似乎劝之然静女序曰刺时则是借男女以寓言略如楚辞所云其不为刺淫明矣惟桑中序曰刺奔而左传亦称桑中之喜其为淫奔之事无疑而玩其词气知诗人之所刺者其意也尚未有其事未有其事而有其意不可不抉而破之也盖诗有刺其人者亦有刺其俗者刺其人者如卫宣公公子顽之类是也刺其俗者如桑中溱洧之类是也大抵卫之沫乡歳有游观一若郑之溱洧皆士女咸集车马骈填流风相习以为乐事而不觉其非于郑则着其事者罪累上也于卫未有其事则指其心而斥之曰是将无所不至苟使自好之士闻之必有动于中废然而自反矣则其为流连佚荡之语者正所以愧之儆之亦复何嫌而何避乎以是言之信乎东莱之説未为非也不然季札论乐至于邶鄘卫盛称其美而无贬辞于郑则仅讥其细而不及淫岂诗之邪者已黜于未删之前而反收于既删之后乎必不然矣晦翁续楚辞若高唐诸赋犹斥而不録又何疑于夫子晦翁以郑声淫即此郑风而是辨之者曰音律为声篇章为诗辞防醇正而节奏放滥即为淫声辞防佚宕而节奏紧严即为正声不得以声而累辞也如乐记云商为五帝之声商人传之齐为三代之声齐人识之此与商颂齐风何涉其言亦至辨矣然在歌者或可变易其声而非所语于作者也作诗之人以哀心感者其辞凄凉其声亦凄凉以乐心感者其辞发越其声亦发越以喜心感者其辞和柔其声亦和柔以怒心感者其辞陵厉其声亦陵厉以敬心感者其辞荘直其声亦荘直以淫心感者其辞慆荡其声亦慆荡此志气之相因发于自然而不自知者也苟举其声而变易之即不足以达志不足以达志亦不足以感人不足以感人即声之正者亦不足以为乐矣故诗三百一言以蔽之曰思无邪思无邪辞亦无邪也声亦无邪也乐记所谓郑卫之音乱世之音也者此惟在其本国则有之或流传于他国则有之鲁秉周礼采之列国以为乐者其淫词淫声不待夫子之正久已斥去而不用故季札歴观列国之乐而不及一闻也其所存之辞皆正辞所存之声皆正声虽未尝用之宗庙至于燕飨宾客歌之以相赠答者班班可考也如郑之子展子太叔子齹晋之叔向赵孟韩宣子春秋之贤大夫也当时歌之以见美者即晦翁所谓淫风岂其劝奨淫佚以为风尚者乎夫子之所取即向者贤士大夫之所美者也夫子之所去即向者贤士大夫之所斥者也夫子岂有以异于人乎特加之详审集其大成已耳
　　风之所以异于雅雅之所以异于颂者非特家国天下朝廷宗庙之分亦其音律之变不得比而同之也音律之传已无所考郑氏十二诗谱亦未可尽信凡调以此始者必以此终首尾何声即属何调诚如是则宫调之中商多于宫何得仍为宫商调之中宫多于商何得仍为商乎余以为调也者韵也古人雅淡不为繁声慢辞大抵一句之终则臾其音以永之而已平声最长其浊者为宫清者为商上声次之为角去声次之为征入声最短为羽后世易之以□舌喉齿牙而五方之音不可强齐故今之歌者平仄不协清浊不调不可以歌而喉舌之间不甚致辨则亦可以因俗而识雅因今而知古矣以此推而究之絶学或可复明古调或可再作乎或曰闗闗雎鸠四字皆属平声之清殆难播之丝竹曰古人谐声存乎通变如易之象不可典要也泮水次章四声通叶当时自有转借之法今不可以尽知亦不可以意防也至以人声而播之丝竹其无定音愈可知矣无定音则无定律亦愈可知矣
　　古者作诗有赋有比兴而用诗亦有赋有比兴射义天子以驺虞为节乐官备也岂不以驺御虞人罔不在列乎诸侯以貍首为节乐防时也岂非以貍首至薄可以荐嘉宾乎是其指事也切其取义也直如作诗者之赋体是也至云大夫以采苹为节乐循法也士以采蘩为节乐不失职也以妇女之循法喻大夫之循法以妇女之不失职喻士之不失职非比乎以苹蘩蕰藻之菜筐筥锜釜之器喻大夫士明信之将非兴乎然其间亦有不可解者乡饮酒以及燕射之礼其合乐皆歌周南之闗雎葛覃卷耳召南之鹊巢采蘩采苹他诗无或及者其于诗义又何所取何所去也至于肆夏之三宗庙之诗也而叔孙豹以为天子享元侯用之文王之三周家受命之诗也而叔孙豹以为两君相见用之以燕享而干宗庙之乐何以不嫌于渎以诸侯而干天子之乐何以不嫌于僭郑康成曰飨宾或上取也盖古之嘉礼吉礼固有上摄一等之例如昏礼士乗墨车是上摄大夫也祭统夫人副祎立于东房是上摄王后也则乐亦或如之顾以夫人而上摄王后亦后世之僭礼况诸侯而可上摄以偪天子乎三家者以雍彻夫子已明讥之而燕居篇记夫子之言曰两君相见升歌清庙下管象武客出以雍彻以振羽他不具论即以雍之一诗言之相维辟公天子穆穆既无取于三家之堂矣又何取于诸侯之宫也或曰他事为借用彻则为正用借用则可正用则不可然与否与若自邶至豳十三国风无一见用于古礼者故程泰之谓十三国风俱不入乐徒歌而已则季札观乐于鲁工之所歌或称其大或讥其细或美其泱泱或美其沨沨是岂独以人声论者安得谓其不入乐也总之三百五篇意寄深逺苟以比兴之义触类而广通之则国风之被于乐何所不可虽乱世之音怨怒既经夫子删定而后是皆近于和平者矣岂复烦后人别择去取于其间哉仪礼残缺十存一二周官一书已为后人汨乱至小戴所记精义不乏而蹖驳亦时有之虽出圣人之言恐或犹有未定如执残缺汨乱蹖驳之书以其所及言谓为礼之所用而不察诗义之所格以其未及言者谓为礼所不用而不察诗义之所通亦何异于管窥之见也
　　小笺私记余读易谓易本言天道而总归人事其人为君臣父子之伦其理为盈虚消息之几其端在身心家国之间而其体在戒惧慎独其用在通经达变自语黙动静之微以及治乱兴亡之大无不由之是卦有六十四卦爻有三百八十四爻皆以理数象变救正人事也今于诗亦然其体风雅颂其义赋比兴其俗有东西南朔之殊其事有朝野大小之异其音有宫商角征羽之辨其防有正反常变美刺劝惩之不同其引类有天地时数山川人物之繁伙而究其所歌咏者喜怒哀乐之情家庭骨肉之事所告诫者兴亡理乱之由悲懽离合之故所称述者开国承家之业颂祷者凝庥永命子孙长久之谟极之忠臣义士怨妇劳人咨嗟太息以尽其痛哭流涕者皆不外此则诗之为诗不独声音合律文章葩美而圣人所以垂经着教者可以思矣
　　帝舜之赞禹也曰克勤克俭予谓圣贤学问大要不出勤俭二者友人闻而疑之子曰非礼勿视四语岂不是勤岂不是俭友人愕然真所谓索解人不可得也今读三百篇无一非勤无一非俭以小心谨慎为根柢以夙夜黾勉为工夫以纵欲败度为大戒以尽心于君父民物时时得宜者为宏功保啬精神凝合天命爱养物力始终弗替则学问之道治平之理至矣备矣夫勤俭岂外日用事物间哉亦岂仅在一事一物间哉苛察为明繁琐失度勤矣而不可云勤贪啬褊急厚取薄施俭矣而不可云俭诗人微防亦寓于意言之表学者当自悟之
　　世人妄言旷达矜高自异今观圣人所采择以为咏歌者何尝有一旷达语耶谆谆然称述祖宗创业之艰难天命人心之不易保而欲子孙贤多世守高曽之规矩无忘天人交与之故慎持于天下国家之间耳读诗者体此意于情文律吕名物象数之中则一经可通六经六经可防一经用之修身齐家治国平天下不必论其时遇之穷通险易事理之顺逆繁简人物之逺近亲疏自有以不辱身命不辱名教不辱君父不辱苍生一以致之矣程子曰穷经将以致用岂虚语者哉
　　诗与春秋相表里春秋以褒贬为赏罚诗以美刺为劝惩是二者圣人寓治世之权于经术中者也夫有美而无刺有可劝而无可惩固圣人之所乐然而不能者以人有私利之念为之患耳为人而轻身忘家固不可私身利己尤不可盖私利之念胜则逾闲越检至于汗漫而不可收拾故既誉扬其盛美而又诃诋其丑厉阐发隠秘摸写中曲令人知显贵如彼而人犹斥之幽暗如此而人犹暴之能不惕然以思憬然而悟乎后世之诗聨辞缀韵不过风花月露于事何益若夫哀淫愁怨导欲増悲非徒无益抑且伤化邵子曰诗从删后更无诗正谓此也诗亡然后春秋作诗与春秋相因为用而天下治矣
　　为人而怠弃先业则水木本源之意絶故诗常称述祖徳以动之为人而専恃先世则有初鲜终之患生故诗常言勉强学问以勗之苟能修徳承先即可上契天帝下洽民物而啓后人矣夫人不懈幽独始可日进高明不欺矜寡始可光被遐迩故诗之所美必光明俊伟有益于天人者也诗之所刺必隂诡囘遹见弃于天人者也诗人用心大概如是余可类推而知
　　周以农事起家常以农事劝勉盖稼穑艰难小民之依君民大事莫此若也虢文公之论谆谆详切则媚神和民享祀时至而布施优裕者俱本是为当急豳风七月征于民俗楚茨大田见于君公而载芟良耜形诸颂祷何为殷殷乃尔乎孟子曰民事不可缓于是可见
　　人得遂其愿则乐不遂其求则忧其常也故有待给于人者有借慰于上者能曲尽其情各慰其私而更有幸出望外非意之获则为之欢愉鼓舞歌颂乐道有不期然而然者矣然人处伦常事物间遇顺意时当待之以理遇逆境时亦当制之以理理所难处则归之数及乎反躬引咎呼天呼父母亦其心之无可如何者所谓知其不可而安之命也知其不可而鸣号之亦命也诗人有郁于中或为嗟咨或为涕泣感慨悲愤莫知所措此岂其得已者哉故曰圣人之情见乎辞
　　诗之忧多而乐少者何也天下治日常少而乱日常多君子与小人相持而君子常患于不胜当盛治之日而乱几即乘之君子在朝用事而小人蘖芽其间此幽显微着之理皆诗人所兢兢焉深虑者也诗人有善善长恶恶短之心称人善虽至隠必阐之言人过虽已形必婉讽之至于有治定之业则铺张勲徳以示劝有丧亡之忧则推原祸本以垂戒或冀望时君或切责臣下布之朝野告之神明寓规于颂因时立言皆有忠厚悱恻之意而履霜坚氷尤其深切而莫遏圣人删诗自不厌其言之多耳
　　孔子删诗正乐在鲁哀公十有二年左氏所记春秋时君卿大夫燕享赠答所引用者俱在定公四年之前季明徳沈子起谓其所赋之诗非孔子删正之篇不可据为古经之证今考当时引用之诗防章取义不可拘固以观也乐之当正或有歌此燕乐音节相传当时遂袭为常不知所用之宜如天子之飨元侯者而及之使命两君相见所歌者而施于下臣王者歌之以彻祭者而僭自大夫孔子安得不为之厘正乎若子展子太叔子齹诸名卿所赋义有取尔以其未经孔子删正为不足据而何以河水辔之柔矣新宫祈招车乘周道挻挺我无所监等诗不概列于三百篇也则今之所存者经孔子之删正而三百篇见于左氏纪载者亦可引为释经之助
　　六经为载道之文俱按事陈理直切指示而诗原本性情宣达志气托诸形容寓言物外别是一种文字非若他经可执犹元美所云草木中之松竹鸟兽中之龙鱼也当其天然而发如孩笑谷音随遇成节及乎有感而动如水冲石激触目生心此在作者难于明言而读者亦不能遽晓也是不必假象造语以释之引绳切墨以究之而当息心静气以观之亦若啓其天机而调其六情者盖义类纷披而防绎宜闲物色错陈而析辞尚简使其味津津欲吐情若新则达人妙悟不于此见耶
　　记曰温柔敦厚诗教也故诗之失愚温柔敦厚而不愚则深于诗者也此言诗之为教有异而即教人以学诗之方也欲学诗必先晓此四字之义冲容有度曰温辞气和婉曰柔浑合不佻曰敦含蓄不露曰厚四者不备不可为诗四者不具亦不可与言诗故于诗当求其忠厚和平一倡三叹之妙使其辨言过理靡丽过美而与情义相违逺虽日与古来説家争黄角緑竞胜较竒而高心矜气岂有当于诗人之微防乎然诗有辞意深长典则奥博者学者不能好学深思畏难就易徒事于波靡殊少风雅之致太邻于涉猎不通诗史之情则三百篇不过与后代之里谣塞曲宫词猎赋鼓吹祠乐等耳又岂圣人删诗独存三百之意乎故曰温柔敦厚而不愚则深于诗者宋人有诗话而诗不振信乎木泾公之言也升庵谓有宋诸家之牋杜诗句必有所指篇必有所属如商度隠语岂复有诗哉谓之不振亦宜愚绎诗之为经至实而虚最正而竒其微妙须人自会一涉口耳手笔便成筌蹄若泥文略意则买椟之见也慿臆牵辞则锲舟之求也然古人歌咏必非无因后人流览亦期有合则循章按句贵乎证发明令其字字消释篇篇安顿始可无憾不得概谓无所指无所属也多闻阙疑圣贤不免若一切泛视含糊儱侗自非学人所宜耳
　　诗所由作不出情事用三者喜怒哀怨忻慼感触而发情也政事得失伦物臧否风俗淳漓事也为朝廷宗庙房中之乐而歌之相见防同郊祀燕飨田猎报赛用也及乎世遥年久情随境湮事与数殊用亦縁时逺而不可考惟序之首句原其意防题诸端以示后世孔子未删以前三千余篇皆有此一句使国史当采诗之时无此一语谁能于数百年之后遥揣而悬拟之乎世之遵序者谓此孔子子夏所作斥序者谓傅益臆决之词二者皆非也序首一语片言居要不琐述诗中之词而推原诗前之意其理明切推隠而可以知著其语渊微举近而可以见逺故其间有难读者略与诗等而神明其故大与诗合即朱子释诗亦多收摄其意是序本古初而不可轻废者首语而外出于后人之増益穿凿支离不必尽信也世有盛衰诗亦有升降此亦文运与世运相因者也读者详其文而测其意千百年之异同自见而説者有四始五际之要【其説以卯酉午戌亥为五际天保为卯祈父为酉采芑为午大明为亥亥为革命一际也辰为天门出入聴候二际也卯为隂阳交际三际也午为阳谢隂兴四际也酉为隂盛阳微五际也大明在亥为水始四牡在寅为木始嘉鱼在已为火始鸣雁在申为金始】复有四始缺五际戹之语皆后人推测私见古人作诗时未尝有此也诗不可以文害辞不可以辞害志岂复可求多于文辞之外乎唐诗不可以初盛中晚论而三百篇更何论乎
　　子贡诗亦尝有合于诗志未可竟斥置之然纰缪牵合往往而有大约因夫子可与言诗一言而附托之耳其初世不槩见始盛于嘉靖之初如黄泰泉季彭山虽未深信亦或取焉丰一斋着鲁诗正説信之最深子南禺任诞多才又加縁饰是书尝至乱真若定之方中其尤著者也朱康流辨之甚审有识者不可执一而详观焉
　　孔孟之后为故训之学者鲁申公而下凡七家为传注之学者子贑而下凡三十二家为义疏之学者梁武而下十有八家其他如刘公干王肃以还二十二家为问辨侯苞郭璞而后三十二家为统説若夫名物则陆蔡五家图谱则郑欧十家音与纬有八自刘芳徐邈始何其多也迄今世逺人遥载籍不备而家藏甚少闻见不详所覩记者止此市肆所得与亲友所假而已盖言不期多寡贵乎当理注弗问异同在于传经今儒士好辨文人尚辞传注而寡义笺疏详而逺性考证但支离而莫防质疑愈纷杂而莫信则欲穷经而经愈亡矣书曰诗言志必有志而后有诗孟子以意逆志是为得之必得其志而后可以得诗予不敏何敢以己意为可得诗志乎诗序近古未必无据先儒祖述已久因辞测志因序测诗其有未慊参众见而权衡之如彼飞虫时亦弋获庶几愚者之一得云


　　待轩诗记卷首
&lt;经部,诗类,待轩诗记&gt;
　　钦定四库全书
　　待轩诗记卷一
　　明　张次仲　撰
　　国风
　　【孔仲达曰诗以当国为别故谓之国风周召风之正经固当为首自卫以下十有余国欲言先后为次则齐哀先于卫顷郑武后于桧国而卫在齐先桧处郑后欲以国地为序则郑小于齐魏狭于晋而齐后于郑魏先于唐欲以采得为次则鸡鸣之作逺在缁衣之前郑国之风必处桧诗之后何当后作先采先作后采悉皆不可则诗之编次诸国别有意焉盖迹其封之先后国之大小参其诗之美恶验其时政之得失斟酌所宜以为先后云尔　季明徳曰宋鲁无风郑氏谓宋王者之后鲁圣人之后是以天子巡狩不陈其风以礼之夫陈诗以观得失而行黜陟天下之大政也乃以为王者圣人后而诗独不陈则宋鲁二国之政可以恣行矣宁有此理耶苏子由曰予闻周之盛时千八百国虽后世陵迟强弱相吞而春秋所见犹百七十余国变风之作先于春秋数世矣而诗之载于太师者独十三国意者列国未必皆有诗其有诗者虽桧曹之小邶鄘之亡而有不能已其无诗者虽燕蔡之成国宋鲁之礼乐而有不能作若夫呉楚之国虽大而用夷且僭周室则虽有诗学者所不道也　朱元晦曰国者诸侯所封之域风者民俗歌谣之诗谓之风者以其被上之化以有言而其言又足以感人如物因风之动以有声其声又足以动物也诸侯采之贡于天子天子受之列于乐官于以考其俗尚之美恶知其政治之得失焉旧説二南为正风用之闺门乡党邦国而化天下也十三国为变风则亦领在乐官以时肄习备观省而垂监戒耳合之凡十五国云　何黄如曰诗之名风厥有三义其一者系乎土天有八风以宣其气人资五土以命其质故五方有性百里殊风善者矫其偏而归之中不善者循其流习而莫之止也记曰郑声好滥淫志卫音促数烦志齐音傲僻骄志天子巡狩列国太师陈诗以观民风者此也其一者本乎上风殊习异而上之人身先之淑慝政教之隆汚感焉渐焉其风动于人犹风之吹物于是乎雅俗乖和哀乐淫思之效具形于谣咏而成风序谓一国之事系一人之治本者此也其一者辨乎体列国之风化不齐声气不类而体则一是故风之体轻和婉托物而不着于物指事而不滞于事义虽寓于音律之间意尝超于言辞之表序所云上以风化下下以风刺上主文而谲谏言之者无罪闻之者足以戒是也邓汝极曰风在雅颂前何也风自下起故诗莫先于风家人风所自出故风莫大于闺门明乎风而三经三纬其达之矣　愚按诗三百篇国风最为难读盖天地间日月雨露俱有形象惟风之为物春夏秋冬各随其时东西南北各因其地于喁蓬勃触物成声来不知所自来去不知所自去庄生所谓天籁也虞书曰诗言志人之喜怒哀乐醖酿于胷不能自已则溢为歌咏以自鸣大都意在言外有美而实刺者有刺而若美者恍惚飘渺不可端倪故命之曰风味风之一字而诗可寻味矣或者执一句之文滞一字之义拘墟蔽固强为之解以文害辞以辞害志岂足知风人之志哉古之言风者惟序得其防盖序不拘泥诗词都于诗词之上推原一层如闗雎之诗止言未得则寤寐以求已得则钟鼓以乐未尝言徳也而序则曰后妃之徳是闗雎为风而序所言乃风之自也读诗者心气粗浮不能于个中理防以序观诗以诗证序往往不合又卫宏辈互相缀附叠牀架屋非徒失诗之意并序意而失之于是彼此矛盾遂成聚讼矣】
　　周南【周邑名在雍州境内太王始居其地至文王迁丰遂分之为周公采邑即今陜西鳯翔府岐山县郑渔仲曰汉志扶风县东北有周城西南有召城周为河洛召为岐雍河洛之南濒江岐雍之南濒汉曰周南召南者本其所得之地而系之也严坦叔曰文王之国东北近纣都西北迫犬戎故化独南行今二南之诗有江沱汝汉是其据也　愚按二南列在十五国风内别之曰南应别有义谓化自北而南相传之説也谓乐有东西南北之名而此为南音后儒之説也夫诗既以风名则所谓南者殆南风也虞舜抚琴而歌曰南风之薫兮可以解吾民之愠兮南风之时兮可以阜吾民之财兮南风之化育如此故周召二诗独以南名今读其诗心平气和蔼然有虞舜抚琴之象以此体味南字亦足解頥矣　唐士雅曰文王之化起自宫庭后夫人之徳侔于天地故以闗雎为风始而次以葛覃次以卷耳已徳既脩恩逮嫔御故次以樛木螽斯家齐而渐及于国故次以桃夭化被于女子则男子可知故次以民人乐业风移俗美举国游于太和故次以芣苡由国而推宜及天下而岐则东有纣西有昆夷北有玁狁化遂自北而南故録汉广汝濆二诗以见天下有可平之渐周自太王迄文王其兴隆之渐已自勃如而文王以服事殷终身不王然不于其身则于其子孙故以麟趾终焉而序以为闗雎之应也自天子以至庶人欲修身正家以风化天下者周南之义讵可少哉】
　　闗雎【诗之篇名大都取诗中句字弁其首盖从来如此观商颂可见惟小雅雨无正巷伯及周颂武酌赉般诸篇于诗外特题名目凡此皆采诗者标此识别并无义例】
　　序后妃之徳也【按传谓文王妃姒氏思得淑女以供内职夫诸侯一娶九女九女而下又不知其几岂无一人足供苹蘩乃未得则反侧以求既得则钟鼓以乐此其人必有大闗系者而经不载何也何黄如谓太姒将归文王思得淑女为媵夫未字之女即思娣妾形诸寤寐托诸歌咏甚至预拟琴瑟钟鼓之乐以鸣其不妬此露才已之妇可为鉴不可为法者圣人何以冠三百篇耶朱晦庵谓宫人所作味诗语轻盈娬媚固类闺秀然寤寐反侧之求琴瑟钟鼓之乐以为文王则妉以为宫人则佞皆臆説也张超蔡邕谓毕公所作亦无确据作诗之人已不可考无用穿凿窃谓诗以言情古今人情不甚相逺以情求之彷佛可得周自季歴生昌有圣瑞太王曰我世当有兴者其在昌乎太伯虞仲知太王欲立季歴以传昌逃之荆蛮彼时周家一门明知天之厯数在文王矣且自后稷躬稼世有圣徳文王之圣克绍前休所不可知者歴代圣母难为继耳一旦天作之合大邦有子佳儿佳妇适符宿愿其庆幸可胜道耶故寤寐反侧琴瑟钟鼓皆王季太任之真情当时诗人躬逢其盛不觉手舞足蹈而称述之反覆吟咏后妃之徳可以想见而文王刑于之化益恍然言表矣妉与耽同乐也　朱元晦谓序言后妃文王之妃太姒也天子之妃称后文王未尝为天子则太姒亦未尝称后曰后者作序之人追称之也观此则诸国之诗序称某公者皆作序者之笔当采诗时尚未有此岂序原有古本而后人复为之删润耶】
　　闗闗雎【音苴从且不从目】鸠在河之洲窈窕淑女君子好【如字又呼报反】逑【音求　兴而比也此以雎鸠和鸣相与兴淑女君子令徳相匹其和静专一又比淑女坤徳之纯　闗闗和声雎防王雎也挚而有别诸家多以挚为猛挚之挚故郭璞以鹗释之而曰雕类许慎以鷢释之而曰似鹰陆玑以鹫释之而曰如防夫以淑善之徳而以猛挚之物比之亦不类矣郑笺谓挚为情意専至王雎之鸟飞则相随立则相逺所谓挚而有别也河大河之近洽阳者太姒生于洽阳正在河西临河之境水中可居曰洲窈窕二字从穴盖山谷宛转深入之象借以拟淑女之居深闺也淑善也举其平日盛徳在中全无形迹故但名之曰淑妇未嫁曰女淑女谓后妃君子谓文王逑匹也嘉耦曰匹妃匹之际生民之始万化之源故诗曰君子好逑言能致其贞淑不贰其操情欲之感无介乎容仪宴私之意不形乎动静夫然后可以配至尊而为万化主此纲纪之首王化之端也　郑渔仲谓兴者一时之兴不谋而感于心所见在此所得在彼不可以事类推不可以义理求故兴之所在鸳鸯鸤鸠黄鸟桑扈俱可以咏后妃如必闗雎然后可美后妃他无与焉不可以语诗也观此可以破説诗之固然兴会感触亦须情与物有闗映之处则滋味深长若随意放言则万物章章亦不必拘于禽鸟之一类矣　杨中立曰读诗全要体会如闗雎之诗须想像雎鸠为何物闗闗为何声河洲为何地一一体认则后妃之徳可以意晓矣诗牖曰后徳以淑为主君徳亦以淑为主故曰淑人君子又曰西方美人内外交淑故胚胎令徳母仪天下薫陶后人】
　　参【音防平声】差【音雌】荇菜左右流之窈窕淑女寤寐求之求之不得寤寐思服【蒲北切】悠哉悠哉辗【音展】转反侧【此章本其未得而言三相参为参两相差为差荇谓水荇蔓铺水上凡草之可食者皆名菜故云荇菜荇菜柔顺芳洁可以】
　　【羞神明左右言无方也是既寻此又索彼之谓流顺水之流而求之无处不尽其力也寤觉寐寝服事也求贤女而不得则苹蘩之事当谁理乎是不能不深长思之者也悠深长也辗者转之半转者辗之周反者辗之过侧者转之留皆卧不安枕之意言无时不尽其思也】
　　参差荇菜左右采【此礼反】之窈窕淑女琴瑟友【羽已反】之参差荇菜左右芼【毛报反又音邈】之窈窕淑女钟鼓【乐器之钟从童以其秋分之音物穜成之时也酒器之钟从重乃慎重之意所以寓戒也今考石经钟鼓之钟亦从重乐器之鼓从支鼔舞之鼔从攴攴音朴击也仐概从支不复从攴误矣】乐【五教切又音洛】之【此章据今始得而言　采择而取也芼熟而荐也未得而求求得而采采得而芼先后之序也凡诗之序类如此琴或五或七瑟二十五友者亲爱之意乐则和平之极而宣畅也琴瑟之声清细其情亲密故言友钟鼓之声讙号其情宣畅故言乐　李愚公曰窈窕淑女一句篇中四番叠咏总以此人为足重首章説君子好逑真有一见跃然喜不自胜光景此时即已亲爱快乐但直接以末章友乐趣便索然翻从昔日未得懐思一段徬徨之景反复追述则今日得之喜乐何能自己此诗人之文以情生也　吕伯恭曰叙物以言情谓之赋情物尽也索物以托情谓之比情附物也触物以起情谓之兴物动情也闗雎具风比兴三义一篇皆言后妃之徳以风动天下首章以雎鸠发兴二三章皆以荇菜发兴至于雎鸠之挚而有别荇菜之清洁柔顺则又取以为比也风之义易见惟兴与比相近而难辨兴多兼比比不兼兴意有余者兴也直比之者比也兴之兼比者徒以为比则失其意味矣兴之不兼比者误以为比则失之穿凿矣　严坦叔曰治天下自齐家始善则天下隂受其福而人不知否则国家潜受其蠧而主不悟夷考千载理乱之故常必由之诗首闗雎渊乎哉】
　　葛覃
　　序后妃之本也【后妃之本在女功女功有麻枲丝茧诸事独以葛为言者于时属夏正葛成之候故即物赋景即景赋事即事赋情而作此诗】
　　葛之覃兮施【音异】于中谷维□【叶石经作□】萋萋黄鸟于飞集于灌木其鸣喈喈【音皆叶居奚切　赋也此享其成而念其始之意　覃延也施者附丽纒扰之义水注谿曰谷中谷谷中也萋萋初盛之貌黄鸟黄鹂一名仓庚灌木丛生之木喈喈和也后妃见葛生鸟鸣因时感事乐女功之将作故次章遂言葛成而为絺绤之事】
　　葛之覃兮施于中谷维□莫莫是刈是濩【音镬】为絺【音笞】为绤【音隙去略切】服之无斁【音亦弋灼切　此正治葛时事莫莫茂密也是指此葛刈芟而取之濩以水煮之精曰絺粗曰绤念物之成于造化者已非一日之故而工之就于人事者又为手泽之存所以服之而无斁也斁厌也厌心一生骄奢滛佚皆从此起虽穷极豪华不足称快陈氏曰知稼穑之勤者饮食则念农功之维艰知丝麻之勤者衣服则思女功之不易】
　　言告师氏言告言归薄污【音乌】我私薄澣【音缓】我衣害【音曷】澣害否【叶痞】归宁父母【叶米　此治葛以后事　三言字向作助辞非也盖后妃向有归宁之意未敢道及迨既治葛妇功已成庶可言及此事然又不敢直遂请命必托师氏一言此中甚是婉转上告字是后妃告于师氏下告字是师氏代告于君子污烦撋之也治汚曰污犹治乱曰乱私燕居私服衣朝祭公服害与曷通何也澣濯也私服多垢故烦撋而功多公服暂用则浣濯之耳妇人之服一着于体则澣濯必亲而不贷手于人所以逺别嫌疑此后妃之教也归宁者归而问安也　严坦叔曰举动必告于师氏澣衣犹为之斟酌其贤可见　朱晦庵曰读此诗可见其已贵而能勤已富而能俭已长而敬不弛于师傅已嫁而孝不衰于父母　张南轩曰周自后稷以农为务歴世相传其君子则重稼穑之事其家室则重织絍之勤相与服习其艰难咏歌其劳苦此王业之根本故诵服之无斁知周之所以兴诵休其织知周之所以衰　范士文曰深宫无緑畴之想则其人乏逺旷之神不足以佐开成之业妇人无君子之志则其人少髙大之思不足以端一代之教此诗首二章见其精神之勤末章见其规模之逺不然斤斤一梭一杼一杵一砧村庄妇女之事何足为后妃咏哉】
　　卷耳
　　序后妃之志也【归季思曰妇人无外事故云志朱康流曰文王三分有二不改臣节后妃志文王之志故虽当如燬之世行役艰危念之诚深而安于无所逃之义不敢冀文王之免于役惟祈其不永伤而已若徒言后妃思念文王亦人情之常何足云志　朱子谓此诗羑里拘幽之日而作】
　　采采卷【古切】耳不盈顷【音倾】筐嗟我怀【从心从□从氺从衣俗从褱非】人寘【音致】彼周行【叶杭　赋也采捋取也采采诗家常语不必言非一采卷耳即今苍耳多刺丛生形如防耳可为麴糵顷筐竹器之小而褊者懐人所思之人谓文王也寘置周行大道也卷耳易得顷筐易盈而不盈焉志不在卷耳也志不在卷耳故寘彼周行即唐诗提笼忘采叶之意】
　　陟彼崔嵬我马虺【音灰】隤【音頽】我姑酌彼金罍【音雷】维以不永怀【胡隈反　陟升也崔嵬土山之戴石者虺隤马罢不能升高之状马病如此人劳可知姑且也罍酒器刻为云雷之象而以金饰之永长也惟酒忘忧我姑酌之少解闷懐不至长以为念也维以者不图快乐止求不永懐耳】
　　陟彼高冈我马黄我姑酌彼兕【音似】觥【叶古黄反】维以不永伤【山脊曰冈黄病极而色变也兕野牛一角青色名青牛非今所谓犀也觥酒器兕觥以兕角为之伤则更深于懐矣　未满顷筐正宜采也只动一个懐人念头便尔都无意味便想登高酌酒于此体贴可以得诗人情性】
　　陟彼砠【音疽】矣我马瘏【音涂】矣我仆痡【音敷】矣云何吁矣【末章极道勤劳之状较前更加惆怅初意金罍兕觥可以解懐而今且不能解矣云何而不忧叹乎　尔雅土戴石曰砠毛传石戴土曰砠瘏马病痡人病首章我字后妃自谓余我字俱指文王盖设身以处之义杨用修曰原诗人之意以后妃思文王之行役而言也陟冈者文王陟之马者文王之马仆者文王之仆金罍兕觥文王酌以消忧盖身在闺门而思在道涂若后世诗词所谓计程应説到梁州计程应説到常山之意耳】
　　樛木
　　序后妃逮下也【续序言能逮下而无嫉妬之心焉孔疏云以色曰妬以行曰忌郑永嘉曰妇人之徳莫大于不妬忌盖功容可勉而根于性情者难自克也】
　　南有樛【音鸠】木葛藟【音垒】累【音雷】之乐只【音洛纸】君子福履绥之【比而赋也南谓荆之域木下曲曰樛藟葛类一名巨累依附也木性亲上独抑而下垂似君子卑牧学问木枝以下垂之故葛藟得累而蔓之喻后妃能以惠逮众妾则众妾上附事之乐乐易也动罔不吉谓福履即践履之履行与吉会所履皆福绥安也乐易之人众所亲就富贵悠长子孙繁衍　吕伯恭曰君子指文王谓后如如此乐哉君子福履绥之矣汉之二赵隋之独孤唐之武氏其祸至于亡国则樛木之后妃诗人安得不深嘉乐与哉　易诗左传每连言葛藟岂必二物生于一处徐锴谓藟为葛蔓是也】
　　南有樛木葛藟荒之乐只君子福履将之【荒芘覆将扶助也思若啓而行若翼也】
　　南有樛木葛藟萦【乌营反】之乐只君子福履成【从戊从丁】之【萦绕成完全也首言维系之固为累而绥有保定孔固意次言覆被之徧为荒而将则有扶助黙祐之意末言盘绕之密而成则万福辏合有周全完满之意皆隠隠相应故各以为兴　首章大意已尽后两章但换韵耳此所谓一倡三叹风之体盖如此】
　　螽斯
　　序后妃子孙众多也【续序言若螽斯不妬忌则子孙众多也】
　　螽【音终】斯【句】羽诜【音辛】诜兮宜尔子孙振【音真】振兮【比也螽蝗类一生八十一子斯语辞犹鹿斯栁斯之类凡物有隂阳情欲者无不嫉妬惟螽不妬诜诜和集貌尔谓螽斯振振盛也】
　　螽斯羽薨【呼反】薨兮宜尔子孙绳绳兮【薨薨羣飞声绳绳不絶貌】螽斯羽损【音戢子入侧立二反】揖兮宜尔子孙蛰【尺十直立二反】蛰兮【揖揖防聚也虫潜藏曰蛰谓安静而得所也　诗言子孙众多皆自和睦中来着意全在诜诜薨薨揖揖六字大抵人物之类一有羽翼便有不相容之势今惟有羽而诜诜薨薨揖揖则以和召和所以振振绳绳蛰蛰故曰宜也众妾感激之情有不能形容者姑借螽斯以吟咏之意味无限　朱备万曰上无嫉妬之心则下无怨恨之意和气充溢瑞气流衍子孙之多自有不期然而然者后妃恩养众妾若卵而翼之者故取义于羽　风人意在言外使人自思其所以宜者何故而不明言其由不妬忌意味深长　史记管蔡世家载武王同母兄弟十人伯邑考武王管叔鲜周公旦蔡叔度曹叔振铎郕叔武霍叔处康叔封耼季载又有异母弟如毛郜雍滕毕原丰郇之属所谓则百斯男者也　胡休仲曰余读史至独孤后而知周南之义深以逺也独孤不独妬文帝并妬及其子遂啓逆子簒夺之谋而文帝亦不得其死卒至宗祀絶灭生灵涂炭故周南之义垂教万世専以不妬为大美也】
　　桃夭【桃性早花易植而子繁故从兆十亿曰兆言其多也或云从兆谐声】
　　序桃夭后妃之所致也【续序不妬忌则男女以正婚姻以时国无鳏民也张敬夫曰乖争之风始于闺门使万物不得其所而况昏姻能以时乎此意盖深逺矣】
　　桃之夭【音腰】夭灼灼其华【如字又叶敷】之子于归宜其室家【如字又叶姑　兴也周礼仲春令会男女故以桃之华起兴夭夭以桃言指桃之榦也灼灼以华言指桃之花也夭夭少好貌灼火光桃花红艳望之如火故曰灼灼其华之是于往也女人以嫁为归男以女为室女以男为家宜和顺也宜室谓尽妻道宜家谓尽妇道此因于归之时知其闺门素饬而叹美之遂预道其能宜室家也】
　　桃之夭夭有蕡【音文】其实之子于归宜其家室【蕡麻子也麻最多子故曰有蕡其实实桃子也宜其室家宜其家室言夫妇之间互相宜也】
　　桃之夭夭其□【叶石经作□】蓁蓁【音臻】之子于归宜其家人【蓁蓁盛也家人一家之人兼贵贱老幼内外而言　男女尚乎徳容故云灼灼其华婚姻主乎嗣续故曰有蕡其实家人赖于防庇故云其叶蓁蓁宜者体贴相安之谓非勉强所能致也必孝不衰于舅姑敬不违于夫子慈不遗于卑幼义不拂于夫之兄弟以至妯娌婢妾童竖之属皆处之得其道而后为宜此盖实有其事有其人故诗人乐而赋之不然所谓子者何人于归者何处室家家人谁之室家家人耶凡诗皆如此　凡家之不齐其颠倒错乱未有不由男女始故后妃之徳始于闗雎而其及人之化始于桃夭】
　　【从加一画俗作兎非】
　　序后妃之化也【续序闗雎之化行则莫不好徳贤才众多也　因武夫而知其为闗雎之化非知类通达者未可与言诗也墨子云文王举闳夭太颠于网之中而授之政西土服胡休复谓诵此篇之义必有人焉当之如文王狩猎而得公望之类若晦庵所云则武臣不止十乱尼父不称才难矣】
　　肃肃【子余反】椓【陟角反】之丁【音争陟耕反】丁赳【音九】赳武夫公侯干城【与夫叶丁与城叶　赋也肃肃整饬也取之网椓击也击橛于地以张于上也丁丁椓声高亮也赳赳朴鲁无文之貌干盾也扞蔽如盾防守如城皆以御难公侯干城足为公侯之干城】
　　肃肃施于中逵【音葵】赳赳武夫公侯好仇【音求叶渠之反　施布置也逵九达之道仇匹也好仇如仲舒赞云伊吕圣人之耦】
　　肃肃施于中林赳赳武夫公侯腹心【上有丛木曰林中逵所往来之地中林所藏伏之处　苏子由曰丁丁人之所闻中逵人之所见中林闻见之所不及非人之所闻见而犹肃肃则凡几密之事可与共谋虑矣故曰公侯腹心　徐儆曰干城为御侮之臣好仇则明良喜起腹心则同心同徳一章深一章　叶桂山曰在野之凡夫逐兔之细事即可以知其才正如日防之御马甯戚之饭牛陈平之宰社识者已知其可大用矣　朱晦庵曰二南之诗虽美太姒而实以见文王之徳作序者一以后妃为主固已失之矣至于化行国中三分有二亦皆以为后妃所致则是礼乐征伐皆出于妇人之手而文王徒拥虚器为寄生之君矣　此诗咏周家贤才而兼干城好仇腹心为言者盖文墨之士不堪济变不可谓才机智之士不足委任不可谓才故清谈亡晋奸雄乱汉岂非一时才流其所以为才者非也】
　　芣苢【苡石经作苢经文亦同】
　　序后妃之美也【此诗虽出于闾巷妇人之谈然亦可见文王之时家给人足而无俯仰之累邻里辑睦而无嫉忌之风至今读其诗优游自适之中絶无翺翔嬉戏之态但觉太和之气冲然宇宙而已古云观弃鱼而知单父之政观驯雉而知鲁恭之政二贤犹然况文王乎】
　　采采芣【音浮】苢【音以】薄【从艸从浦从寸】言采【叶此礼反】之采采芣苢薄言有【羽已反】之【赋也芣苢车前草采采者采而又采闲暇之极也薄言者原非有心聊采此以寄情也采之谓求于所生之处有之谓采而得之为已所有之物】
　　采采芣苢薄言掇【都夺知劣二反】之采采芣苢薄言捋【力活反又音劣】之【掇拾捋取也既掇拾其穗则捋取其子芣苢之用在子而其子在穗故既掇之而又捋之也】采采芣苢薄言袺【音结】之采采芣苢薄言襭【音挈】之【捋之多一掬难容则袺以衣贮之而执其衽贮之久手执为劳则襭以衣贮之而扱其衽于带间衽衣襟带腹带也此诗极有次第辞烦而不杀从容敷衍之体也】
　　汉广
　　序徳广所及也【传文王化行南国男女知礼诗人美之赋汉广】
　　南有乔木不可休息【息韩诗孔疏俱作思盖以四思字叶韵】汉有游女不可求思汉之广【古旷反】矣不可泳【于诳反】思江之永【式亮反】矣不可方【甫妄反】思【兴而比也木盛莫如南土禹贡州厥木惟乔乔上竦也木枝下覆则隂广上竦则隂少故高竦之木不可休息喻女之高洁端静使人望而知敬邪念自消也广濶也潜行曰泳永长也二舟并行曰方泳以絶流横渡言故属广方以顺流上下言故属永　诗人不言女之不可亲而托诸江汉何等蕴借言游女则深闺出者可知　汉水有二其一发源于嶓冡在陜西汉中府宁羌州其一为西汉水在巩昌府秦州江水衍派于岷山在四川成都府茂州是皆楚地其先鬻熊事文王受封先诸姬为圣教首善之地】
　　翘翘错薪言刈其楚之子于归言秣【莫葛反】其马【叶姥】汉之广矣不可泳思江之永矣不可方思【翘翘高竦貌错杂也楚与蒌皆薪之翘翘者马与楚叶韵蒌与驹叶韵非有深意秣饲也六尺以上曰马之子指游女归谓当日出游而归刈楚刈之以秣马也于归秣马此悦慕之词即古人执鞭忻慕之意语有防而实严正而邻侮者此类是也朱元晦曰以错薪起兴而欲秣其马则悦之至以江汉为比而叹其终不可求则敬之深　广雅楚荆也归季思曰刈薪刈长娶妇娶良薪长先刈妇良先娶】
　　翘翘错薪言刈其蒌【叶娄又叶闾】之子于归言秣其驹【叶钩又如字】汉之广矣不可泳思江之永矣不可方思【蒌蒿也此与上章反复申咏只叹羡无己之意非求之不可而愿秣马又秣驹也马五尺以上曰驹又二嵗曰驹　妇女嬉游非美俗游女不淫其本事若移此等诗于后世君子必讥之而周南采为盛世之风则何也子曰习治则伤始乱习乱则好始治文王之世骄主在上放溢妄行剔孕斮胫醢梅刑鄂诛求无巳天下空虚而且嬖妾诲淫糟丘酒池祼体牛饮充斥倾宫当此时深闺有寻芳之思陌上有整容之女岂是易得之事歌王化而及芣苢汉广等诗是立少观多即此形彼之意读诗者当于言外得之】
　　汝坟
　　序道化行也【续序文王之化行乎汝坟妇人闵其君子勉以正也　道化行全在末章看出】
　　遵彼汝坟伐其条枚未见君子惄【音溺】如调【音周】饥【兴也君子从役于外其妻为樵采之事而追言其未见时之思也遵循也汝水在今河南汝宁府由上蔡西平汝阳入淮坟涯岸状如坟墓枚状如箸言其小也条自枝而出枚自条而出君子谓夫也调饥韩诗作朝饥惟朝饥最难忍按字书惄字俱无确解方言曰凡志而不得欲而不获谓之惄】
　　遵彼汝坟伐其条肄【音异】既见君子不我遐弃【弃石经作弃　此述其既见之喜　斩而复生曰肄伐其枚而又伐其肄则逾年矣遐逺也不我遐弃不以相别之逺而弃我也】
　　鲂【音房】鱼赪【音称从贞俗从页非】尾王室如燬【音毁】虽则如燬父母孔迩【上二章叙其情此章勉之以正妇勉夫以正道化之行可知　鲂鱼鳊鱼也鋭头扁身圎腹细鳞赪赤也鲤尾赤鲂尾白鱼劳则尾赤今鲂尾亦赤则劳甚矣王室谓商纣燬火也言纣暴虐民如在火炭中父母指文王文王徳如父母瞻之依之可恃可怙故曰孔迩不可谓三分有二将有天下亦不可以近在岐丰为孔迩　朱康流曰毛鱼劳则尾赤春秋左传如鱼赪尾郑氏谓鱼肥则尾赤以喻蒯聩淫纵説文鲂赤尾鱼今鲂鱼尾多赤肥故也以此推之则鲂鱼赪尾盖喻当日之长吏剥民以自肥也剥民自肥则王室如燬矣　归季思曰虽则如燬父母孔迩见家之无恙使尽心王室无念家也　后汉周磐居贫养其父母俭薄诵诗至汝坟之卒章慨然而叹乃解韦带就孝亷之举】
　　麟趾
　　序闗雎之应也【夫所谓闗雎之应者谓后妃有徳则有振振公子之应耳晦庵以为王者之瑞有非人所得而致则直以麟为实事于诗义无当矣续序又谓闗雎化行则天下无犯非礼虽衰世公子皆信厚如麟趾之时夫曰如麟至之时犹可也谓麟趾之时作何解成何语乎】
　　麟之趾振【音真】振公子于【音吁】嗟麟兮【补协云末句是叹美之词不必与上句叶】麟之定【音顶叶姓】振振公姓于嗟麟兮
　　麟之角【按召南谁谓雀无角何以穿我屋苏伯玉盘中诗今时人知四足与其书不能读当从中央周四角汉角里先生皆音録】振振公族于嗟麟兮【比而兴也趾足定额也振振仁厚也有足者宜踶而麟有足不踶有额者宜抵而麟有额不抵有角者宜触而麟有角不触语云贵不期骄富不期侈斯乃人情而公子仁厚若此于嗟此人中之麟也何必麕身牛尾马蹄然后为王者之瑞哉是诗始于趾终于角言徳以升进为美始于子孙终于族者毓徳以覃敷为大　陆元恪曰麟麕身牛尾马足黄色圆蹄一角角端有肉音中钟吕行中规矩游必择地详而后处不履生虫不践生草不羣居不侣行不入陷穽不罹罗网王者至仁则出　氏族序三代之前氏姓分而为二男子称姓妇人称氏所以别贵贱贵者有氏贱者有名无氏古诅词堕命亡氏则与夺爵失国同可知为贱也故姓可呼为氏氏不可呼为姓也姓所以别昏姻故有同姓异姓庶姓之别氏同姓不同者昏礼可通姓同氏不同者昏礼不可通三代之后姓氏则合为一矣陈祥道曰姓所以系百世之正统氏所以别子孙之旁出又可谓之族羽父为无骇请族公命以展氏则氏族一也礼小记亲亲者以三为五以五为九是所谓九族夫人生则有父壮则有子父子与已此小宗伯三族之别也父者子之祖因上推之以及于己之祖子者父之孙因下推之以及于已之孙礼所谓以三为五也己之祖自己子视之则为曽祖王父自己孙视之则为高祖王父己之孙自己父视之则为曽孙自己祖视之则为孙故又上推以及已之曽高下推以及己之曽礼所谓以五为九也或者谓高非己之所逮事非己之所及见且出一族则所睦为不广于是执为异姓之説以为父母妻之族合则为三别则为九父之族别而为四母之族别而为三妻之族别而为二是不然尔雅内宗曰族母妻之族曰党父可以谓党而妻与母不得谓之族也】
　　【孔疏周南序不言美后妃者此诗之作直是感其徳泽歌其性行欲以发圣化示语未知非是褒赏后妃能为此行也正经例不言美皆此意其变诗则政教已失为恶者多苟能为善则赏其善事征伐玁狁始见忧国之心瞻卬昊天方知求雨之切意与正经有异故序每篇言美也】
　　【愚观周南之诗始于夫妇终于父子此二者家国天下之本也无贤妃无以助圣徳无圣子无以承世业周自后稷以来世有圣君文王克绍前休又得后妃为配上继歴代圣后下端八百丕基诚千古盛事然周至文王积徳深仁蕴蓄已久理宜发泄但恐发之太尽根基易薄此亦欣幸中之足深虑者观文王之子孙宗族振振端厚一门纯粹虽为创为承规模不侔而善继善述事志无殊其培养国家之元和者深矣故借麟咏叹趾定角总是麟子姓族总是公三咏吁嗟麟者都是咏吁嗟公也大雅云厘尔女士从以孙子文王得圣女为之助自有圣子以为之后序谓麟趾闗雎之应殆以是夫】
　　召南【召地名文王迁丰分为召公采邑旧説云扶风雍县南有召亭即其地即今陜西鳯翔府鳯翔县唐士雅曰南方诸侯非一国也鹊巢采蘩则君夫人有令徳草虫采苹则大夫妻有贤行观之朝而庶位挺羔羊之节观之野而闾巷懐甘棠之思为嫡妻者溥小星之恩为媵妾者安江沱之分虽其僻逺之地烝庶之家而犹有殷其雷之妇人摽有梅之女子至如野有死麕则虽诱之而不动厌浥行露则虽讼之而不从推其风化之自所从来逺矣故继之何彼秾矣者见其后世之王姬犹见其徳化所渐被焉即当时可知也况积而至于仁如驺虞则草木羣生皆得以茂对咸若而文王之化流被于南国者真有充塞宇宙之象序以驺虞为鹊□之应而见王道之成信哉】
　　鹊□【从巛从臼从木象形俗从果非】
　　序夫人之徳也【孔疏后妃夫人皆咏太姒也】
　　维鹊有巢【音曹】维鸠居【叶据】之之子于归百两【如字又音亮】御之【比也此言往迎　鹊巢冬架春成用力劳矣而鸠乃居之国君爵位非一日之积而之子坐享成业非有妇徳者难堪之也之子谓太姒　鹊俗呼喜鹊腹白尾长鸠鸤鸠一名鸜鹆身全黑顶有冠不自为巢鹊为巢甚坚固雏长弃巢而去鸠来居之诗人触物寄兴不过谓周家王业已成夫人来享之耳解者以传枝受卵哺子均平为説此虽鹊本性与诗义无当也鸟在穴曰窠在木曰巢女嫁曰归车一乗曰一两谓其轮辕两两而耦也御之夫家以车往迎也百两侈言之也　毛传诸侯之子嫁于诸侯迎送皆百乘】
　　维鹊有巢维鸠方之之子于归百两将之【此言来嫁方向也向其巢而往居也上章主迎者言故曰居此章主送者言故曰方将送也父母家人送之也】
　　维鹊有巢维鸠盈之之子于归百两成【从戊从丁】之【末言成婚之礼盈满也喻众媵侄娣之多也成谓成其礼无缺典也首章亲迎之礼男先女也次章同归之礼女从男也】
　　【在夫家则以百两迓在父母家则以百两送有始有卒婚礼于是乎成故总之曰百两成之按太姒之徳难一二数诗人不为赞诵而侈言其百两之御一似庸俗人识趣者何也三百篇之防味在言外如美荘姜则言其螓首蛾眉刺宣姜则言其副笄六珈彼时周家气象日炽太姒之归礼仪郑重人耳目如大雅所云造舟为梁不显其光者盖可想见诗人不诵言其徳而但采道旁盼睨之情俗人唱叹之口防缀成诗见非此人不能享此福一再吟咏非徒太姒之徳不烦形容人心之倾动归戴亦盎然词表矣　章俊卿曰文王一人在周南则以为王者在召南则以为诸侯太姒一人在周南则以为后妃在召南则以为夫人殆不可晓】
　　采蘩
　　序夫人不失职也【续序夫人可以奉祭祀则不失职也按此诗旧有亲之説左传谓涧溪沼沚之毛苹蘩蕰藻之菜可荐于鬼神则此诗为祭祀而非亲明矣何黄如曰夫人即太姒也周自王季受命为侯伯至纣以文王为三公故称公侯文王为公则太姒为夫人矣】
　　于以采蘩于沼于沚于以用之公侯之事【上止反　赋也首二章是未祭时事　蘩有二种一曰白蒿陆草也可以生一曰萝蒿水草也可以为菹诗曰沼沚曰涧中则明为水草矣按国君祭祀夫人荐豆豆必有菹而蘩在其中故采之也圆曰池曲曰沼小洲曰渚小渚曰沚事祭事也春秋传有事于太庙是也此诗称公侯与罝称公侯同指文王也】
　　于以采蘩于涧之中于以用之公侯之宫【山夹水曰涧宫庙也与春秋丹桓宫楹刻桓宫桷之宫同上言所用之事此言所用之处国君立阼阶夫人立东房盖先戒其事而后入宫以荐也　金正希曰公侯之事公侯之宫郑重之词也盖以公侯重何敢不夙夜以襄一人】
　　被【皮寄反】之僮僮夙夜在公被之祁祁薄言还【音旋】归【此章上二句是方祭时事下二句是祭毕时事被妇人首饰编髪为之假作紒形以戴于首紒音计説文僮罪人之子供给使者僮僮即子舆氏所谓仆仆形容勤劳之象也昧晦为夜天明为夙公公室即宗庙在公谓亲灌溉饎爨之事祭祀向晦而入质明行事故云夙夜在公祁祁舒迟貌去事有仪无倦终之失还归自庙而反于燕寝也事有始终而心无始终此所以不失职处　卓去病曰严坦叔谓祭祀不宜服被夫祭祀有副有编被原非祭服但未祭之先夫人料简诸事不宜服副编盘旋爨鼎既祭之后大事礼毕亦不宜服副编匍匐道上此二时自宜服被故曰被之僮僮夙夜在公此未祭时也被之祁祁薄言还归此既祭后也今时朝祭诸官冕服而朝吉服而祭必先服常服以往公所朝祭乃易冕吉二服行事讫仍脱二服御常服以归并无衣此二物往来道上之理】
　　草虫
　　序大夫妻能以礼自防也【王氏曰夫妇之际或至于敝而不终者无礼以自防故也　诸侯曰夫人大夫曰妻】
　　喓【音腰】喓草虫趯【音剔】趯阜【音妇】螽【音终】未见君子忧心仲【音充】忡亦既见止亦既觏【音沟去声】止我心则降【叶洪　兴而比也喓喓声也趯趯跃也草虫阜螽与蝗相类奇音青色好在茅草中今皆谓之蚱蜢趯趯跃也草虫鸣阜螽跃而从之异种同类犹男女嘉时以礼相求故以之起兴忡忡犹冲冲也见初见只覩其仪容觏遇也谓同牢合止语辞始者忧不当其礼则无以当君子而安父母故心冲冲然不宁今君子与我同牢合待我以礼则可以安慰父母无所罣碍盖惟恐违礼得罪于君子故序谓以礼自防】
　　陟彼南山言采其蕨【音厥】未见君子忧心惙【音拙】惙亦既见止亦既觏止我心则说【音悦　赋也此诗是初昏而以礼自防则采蕨采薇乃于归时途中所见之景蕨菜名初生如鼈脚惙惙忧而不宁也説忧解而喜也】
  </div>
  <div class="pagination">
   <a href="待轩诗记.html">
    上一页
   </a>
   <a href="待轩诗记.html">
    1
   </a>
   <span class="current-page">
    2
   </span>
   <a href="待轩诗记_page3.html">
    3
   </a>
   <a href="待轩诗记_page4.html">
    4
   </a>
   <a href="待轩诗记_page5.html">
    5
   </a>
   <a href="待轩诗记_page6.html">
    6
   </a>
   <a href="待轩诗记_page7.html">
    7
   </a>
   <span>
    ...
   </span>
   <a href="待轩诗记_page3.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
