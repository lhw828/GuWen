<!DOCTYPE html>
<html>
<head>
    <meta charset="UTF-8">
    <title>韩诗外传 - 第 8 页/共 13 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>韩诗外传 - 第 8 页/共 13 页</h1>
    <div class="content">　　第四章
　　
　　子路治蒲三年，孔子过之，入其境而善之，曰：“善哉！由恭敬以信矣。”入其邑，曰：“善哉1由忠信以宽矣。”至其庭，曰：“善哉！由明塞以断矣。”子贡执辔而问曰：“夫子未见由，而三称善，可得闻乎？”孔子曰：“我入其境，田畴甚易，草莱甚辟。此恭敬以信，故其民尽力。入其邑，墉屋甚尊，树木甚茂。此忠信以宽，故其民不偷。入其庭，甚闲，故其民不扰也。”《诗》曰：“夙兴夜寐，洒扫庭内。”
　　
　　第五章
　　
　　古者必有命民，民有能敬长怜孤，取舍好让居事力者，命于其君，命然后得乘饰车骈马。未得命者不得乘，乘者皆有罚。故其民虽有余财侈物，而无礼义功德，则无所用。故其民皆兴仁义而贱财利。贱财利则不争，则强不陵弱，众不暴寡，是唐虞之所以举象刑，而民莫犯法。民莫犯法，而乱斯止矣。《诗》曰：“告尔人民，谨尔侯度，用戒不虞。”
　　
　　第六章
　　
　　天下之辩有三至三胜，而辞直为下。辩者，别殊类，使不相害，序异端，使不相悖，输志通意，揭其所谓，使人预知焉，不务相迷也。是胜者不失所守，不胜者得其所求，故辩可观也。夫繁文以相假，饰辞以相悖，数譬以相移，外人之身使不得反其意，则论使然后害生也。夫不疏其指而弗知谓之隐，外意外身谓之讳，几廉何跌谓之移，指缘谬辞谓之茍。四者君子所不为也，故理可同睹也。夫隐、讳、移、茍，争言竞为而后息，不能无害其为君子也，故君子不为也。《论语》曰：“君子于其言，无所茍而已矣。”《诗》曰：“无易由言，无曰茍矣。”
　　
　　第七章
　　
　　吾语子，夫服人之心，高上尊贵不以骄人，聪明圣知不以幽人，勇猛强武不以侵人，齐给便捷不以欺诬人。不能则学，不知则问。虽知必让，然后为知。遇君则修臣下之义，出乡则修长幼之义，遇长老则修子弟之义，遇等夷则修朋友之义，遇少而贱者则修告道宽裕之义。故无不爱也，无不敬也，无与人争也，旷然而天地苞万物也。如是，则老者安之，少者怀之，朋友信之。《诗》曰：“惠于朋友，庶民小子，子孙承承，万民靡不承。”
　　
　　第八章
　　
　　仁者必敬其人。敬其人有道，遇贤者则爱亲而敬之，遇不肖者则畏疎而敬之。其敬一也，其情二也。故夫忠信端悫而不害伤，则无接而不然，是仁之质也。仁以为质，义以为理，开口无不可以为人法式者。《诗》曰：“不僭不贼，鲜不为则。”
　　
　　第九章
　　
　　子曰：“不学而好思，虽知不广矣。学而慢其身，虽学不尊矣。不以诚立，虽立不久矣。诚未着而好言，虽言不信矣。美材也，而不闻君子之道，隐小物以害大物者，灾必及其身矣。”《诗》曰：“其何能淑，载胥及溺。”
　　
　　第十章
　　
　　民劳思佚，治暴思仁，刑危思安，国乱思天。《诗》曰：“靡有旅力，以念穹苍。”
　　
　　第十一章
　　
　　问者曰：“古之知道者曰先生，何也？”曰：“犹言先醒也。不闻道术之人，则冥于得失。不知治乱之所由，故世主有先生者，有后生者，有不生者。昔者楚庄王谋事而当，居有忧色。申公巫臣问曰：‘王何为有忧也？’庄王曰：‘吾闻诸侯之德，能自取师者王，能自取友者霸，而与居不若其身者亡。以寡人之不肖也，诸大夫之论莫有及于寡人，是以忧也。’庄王之德宜君人，威服诸侯，曰犹恐惧，思索贤佐，此其先生者也。昔者宋昭公出亡，谓其御曰：‘吾知所以亡矣。’御者曰：‘何哉？’昭公曰：‘吾被服而立，侍御者数十人，无不曰吾君丽者也。吾发言动事，朝臣数百人，无不曰吾君圣者也。吾外内不见吾过失，是以亡也。’于是改操易行，安义行道，不出二年而美闻于宋。宋人迎而复之，谥为昭。此其后生者也。昔郭君出郭，谓其御者曰：‘吾渴欲饮。’御者进清酒。曰：‘吾饥欲食。’御者进干脯粱糗。曰：‘何备也？’御者曰：‘臣储之。’曰：‘奚储之？’御者曰：‘为君之出亡而道饥渴也。’曰：‘子知吾且亡乎？’御者曰：‘然。’曰：‘何以不谏也？’御者曰：‘君喜道谀而恶至言。臣欲进谏，恐先郭亡，是以不谏也。’郭君作色而怒曰：‘吾所以亡者，诚何哉？’御转其辞曰：‘君之所以亡者，太贤。’曰：‘夫贤者所以不为存而亡者，何也？’御曰：‘天下无贤而君独贤，是以亡也。’曰：‘嗟呼！夫贤人如此苦乎？’于是身倦力解，枕御膝而卧。御自易以备，疎行而去。身死中野，为虎狼所食。此其不生者。故先生者，当年而霸，楚庄王是也。后生者，三年而复，宋昭公是也。不生者，死中野，为虎狼所食，郭君是也。”《诗》曰：“听言则对，诵言如醉。”
　　
　　第十二章
　　
　　由常弒简公，乃盟于国人曰：“不盟者死及家。”石他曰：“古之事君者，死其君之事。舍君以全亲，非忠也。舍亲以死君之事，非孝也。他则不能。然不盟是杀吾亲也，从人而盟，是背吾君也。呜呼！生乎乱世不得正行，劫乎暴人，不得全义。悲夫！”乃进盟以免父母，退伏剑以死其君，闻之者曰：“君子哉！安之命矣。”《诗》曰：“人亦有言，进退惟谷。”
　　
　　第十三章
　　
　　《易》曰：“困于石，据于蒺藜，入于其宫，不见其妻，凶。”此言困而不见据贤者也。昔者秦缪公困于殽，疾据五羖大夫、蹇叔、公孙支而小霸。晋文公困于骊氏，疾据咎犯、赵衰、介子推而遂为君。越王勾践困于会稽，疾据范蠡、大夫种而霸南国。齐桓公困于长勺，疾据管仲、宁戚、隰朋而匡天下。此皆困而知广告据贤人者也。夫困而不知广告据贤人而不亡地，未尝有之也。《诗》曰：“人之云亡，邦国殄瘁。”无善人之谓也。
　　
　　第十四章
　　
　　孟子说齐宣王而不说。淳于髠侍。孟子曰：“今说公之君，公之君不说，意者其未知善之为善乎？”淳于髠曰：“夫子亦诚无善耳。昔者瓠巴鼓取长瑟而潜鱼出听，伯牙鼓琴而六马仰秣。鱼马犹知善之为善，而况君人者也？”孟子曰：“夫电雷之起也，破竹折木，震惊天下，而不能使聋者卒有闻。日月之明，徧照天下，而不能使盲者卒有见。今公之君若此也。”淳于髠曰：“不然。昔者揖封生高商，齐人好歌。杞梁之妻悲哭，而人称咏。夫声无细而不闻，行无隐而不形。夫子茍贤，居鲁而鲁国之削，何也？”孟子曰：“不用贤，削何有也？吞舟之鱼不居潜泽，度量之土不居污世。夫蓻冬至必雕，吾亦时矣。《诗》曰：‘不自我先，不自我后。’非遭雕世者欤？”
　　
　　第十五章
　　
　　孔子曰：“可与言终日而不倦者，其惟学乎。其身体不足观也，勇力不足惮也，族姓不足称也，宗宜不足道也，然而可以闻于四方，而昭于诸侯者，其惟学乎。”《诗》曰：“不愆不忘，率由旧章。”夫学之谓也。
　　
　　第十六章
　　
　　子曰：“不知命，无以为君子。”言天之所生，皆有仁义礼智顺善之心。不知天之所以命生，则无仁义礼智顺善之心。无仁义礼智顺善之心，谓之小人。故曰：“不知命，无以为君子。”《小雅》曰：“天保定尔，亦孔之固。”言天之所以仁义礼智，保定人之甚固也。《大雅》曰：“天生蒸民，有物有则。民之秉彝，好是懿德。”言民之秉德以则天也。不知所以则天，又焉得为君子乎？
　　
　　第十七章
　　
　　王者必立牧，方三人，使窥远牧众也。远方之民有饥寒而不得衣食，有狱讼而不平其冤，失贤而不举者，入告乎天子。天子于其君之朝也，捧揖而进之，曰：“噫，朕之政教有不得尔者耶？如何乃有饥寒而不得衣食，有狱讼而不平其冤，失贤而不举？”然后其君退而与其卿大夫谋之。远方之民闻之，皆曰：“诚天子也！夫我居之僻，见我之近也，我居之幽，见我之明也。可欺乎哉？”故牧者所以开四门，明四目通四聪也。《诗》曰：“邦国若否，仲山甫明之。”此之谓也。
　　
　　第十八章
　　
　　楚庄王伐郑。郑伯肉袒，左把茅旌，右执鸾召，以进言于庄王，曰：“寡人无良边陲之臣，以干大祸使大国之君沛焉，远辱至此。”庄王曰：“君之不令臣，是以使寡人得见君之玉面也，而微至乎此。”庄王受节，左右麾楚军退舍七里。盗窃子重进谏曰：“夫南郢之与郑，相去数千里，大夫死者数人，厮役死者数百人。今克而弗有，无乃失民臣之力乎？”庄王曰：“吾闻古者杆者不穿，皮不蠹，不出于四方，以是见君子之重礼而贱财也，要其人，不要其土。人告以从而不舍，不祥也。吾以不祥立乎天下，灾及吾身，何取之有？”既，晋之救郑者至，曰：“请战。”庄王许之。将军子重进谏曰：“晋，强国也，道近兵锐，楚师奄罢，君其勿许。”庄王曰：“不可。强者我避之，弱者我威之，是寡人无以立乎天下也。”乃遂还师以逆晋冦。庄王援王桴而鼓之，晋师大败，士卒奔者争舟而指可掬也。庄王曰：“噫！吾两君不相好，百姓何罪！”乃退楚师以佚晋冦。《诗》曰：“柔亦不茹，刚亦不吐，不侮鳏寡，不畏强御。”庄王之谓也。
　　
　　第十九章
　　
　　君子崇人之德，扬人之美，非道谀也。正言直行，指人之过，非毁疵也。诎柔顺从，刚强猛毅，与物周流，道德不外。《诗》曰：“柔亦不茹，刚亦不吐，不侮矜寡，不畏强御。”
　　
　　第二十章
　　
　　卫灵公昼寝而起，志气益衰，使人驰召勇士公孙悁，道遭行人卜商。卜商曰：“何驱之疾也？”对曰：“公昼寝而起，使我召勇士公孙悁。”子夏曰：“微悁，而勇者若悁者可乎？”御者曰：“可。”子夏曰：“载我而反。”至，君曰：“至子召勇士，何为召儒？”使者曰：“行人曰：‘微悁，而勇若悁者可乎？’臣曰：‘可。’即载与来。”君曰：“诺，延先生上。趣召公孙悁。”俄而悁至，入门杖剑疾呼，曰：“商下！我存若头。”子夏顾叱之，曰：“咄！内剑。吾将与若言勇。”于是君令悁内剑而上。子夏曰：“来！吾寒暑假与子从君而西见赵简子，简子披髪杖矛而见我君。我从十三行之后，趋而进曰：‘诸侯相见，不宜朝服。君不朝服，行人卜商将以颈血溅君之服矣。’使反朝服而见吾君者，子耶我耶？”悁曰：“子也。”子夏曰：“子之勇不若我一矣。又与子从君而东至阿，遭齐君重鞇而坐。吾君单鞇而坐。我从十三行之后，趋而进曰：‘礼，诸侯相见，不宜相临以庶。’揄其一鞇而去之者，子耶我耶？”悁曰：“子也。”子夏曰：“子之勇不若我二矣。又与子从君于囿中，于是两冦肩逐我君，拔矛下格而还之者，子耶我耶？”悁曰：“子也。”子夏曰：“子之勇不若我三矣。所贵为士者，上不摄万乘，下不敢敖乎匹夫，外立节矜而敌不侵扰，内禁残害而君不危殆，是士之所长而君子之所致贵也。若夫以长掩短，以众暴寡，凌轹无罪之民，而成威于闾巷之间者，是士之甚毒而君子之所致恶也，众之所诛锄也。《诗》曰：‘人而无仪，不死何为！’夫何以论勇于人主之前哉！”于是灵公避席抑手曰：“寡人虽不敏，请从先生之勇。”《诗》曰：“不侮矜寡，不畏强御。”卜先生之谓也。
　　
　　第二十一章
　　
　　孔子行，简子将杀阳虎，孔子似之，带甲以围孔子舍。子路愠怒，奋戟将下。孔子止之曰：“由！何仁义之寡裕也。丘之罪也。若我非阳虎而以我为阳虎，则非丘之罪也。命也夫！歌予和若。”子路歌，孔子和之，三斚而围罢。《诗》曰：“来游来歌。以陈盛德之和而无为也。
　　
　　第二十二章
　　
　　《诗》曰：“恺悌君子，民之父母。”君子为民父母何如？曰：君子者，貌恭而行肆，身俭而施博，故不肖者不能逮也。殖尽于己，而区略于人，故可尽身而事也。笃爱而不夺，厚施而不伐。见人有善，欣然乐之，见人不善，惕然掩之，有其过而兼包之。授衣以最，授食以多。法下易由，事寡易为。是以中立而为人父母也。筑城而居之，别由而养之，立学以教之。使人知亲尊。亲尊故父服斩缞三年，为民父母之谓也。
　　
　　第二十三章
　　
　　事强暴之国难，使强暴之国事我易。事之以货宝，则宝单而交不结。约契盟誓，则约定而反无日。割国之锱锤以赂之，则割定而欲无厌。事之弥顺，其侵之愈甚，必致宝单国举而后已。虽左尧右舜，未有能以此道免者也。故非有圣人之道，特以巧敏拜请畏事之，则不足以持国安身矣。故明君不道也。必修礼以齐朝，正法以齐官，平政以齐下，然后礼义节奏齐乎朝，法则度量正乎官，忠信爱利刑乎下。行一不义，杀一无罪，而得天下不为也。故近者竞亲而远者致愿。上下一心，三军同力。名声足以薫炙之，威强足以一齐之，则拱揖指麾，而强暴之国莫不趋使如赤子归慈母者，何也？仁形义立，教诚爱深。故《诗》曰：“王猷允塞，徐方既来。”
　　
　　第二十四章
　　
　　勇士一呼而三军皆避，出之诚也。昔者楚熊渠子夜行。见寝石以为伏虎，弯弓而射之，没金饮羽，下视知其石也，因复射之，矢跃无迹。熊渠子见其诚心，心金石为之开，而况人乎？夫倡而不和，动而不偾，中心有不合者矣。夫不降席而匡天下者，求之己也。孔子曰：“其身正，不令而行，其身不正，虽令不从。”先王之所以拱揖指麾而四海宾服者，诚德之至也，色以形于外也。《诗》曰：“王猷允塞，徐方既来。”
　　
　　第二十五章
　　
　　昔者赵简子薨而未葬，而中牟畔之。既葬五日，襄子兴师而攻之，围未匝，而城自坏者十丈。襄子击金而退之。军吏谏曰：“君诛中牟之罪而城自坏，是天助也。君曷为而退之？”襄子曰：“吾闻之于叔向曰：‘君子不乘人于利，不厄人于险。’”使修其城然后攻之。中牟闻其义而请降，曰：“善哉！襄子之谓也。”《诗》曰：“王猷允塞，徐方既来。”
　　
　　第二十六章
　　
　　威有三术。有道德之威者，有暴察之威者，有狂妄之威者。此三威不可不审察也。何谓道德之威？曰：礼乐则修，分义则明，举措则时，爱利则刑。如是，则百姓贵之如帝王，亲之如父母，畏之如神明。故赏不用而民劝，罚不加而威行。是道德之威也。何谓暴察之威？曰：礼乐则不修，分义则不明，举措则不时，爱利则不刑。然而其禁非也察，其诛不服也审，其刑罚繁而信，其诛杀猛而必，闇然如雷击之，如墙压之。百姓劫则致畏，怠则傲上，执拘则聚，远间则散。非劫之以刑势，振之以诛杀，则无以有其下。是暴察之威也。何谓狂妄之威？曰：无爱人之心，无利人之事，而日为乱人之道。百姓讙哗，则从而放执于刑灼。不知人心，悖逆无理，是以水旱为之不时，年谷以之不升。愁哀而无所告诉，比周愤溃以离上，倾覆灭亡，可立而待。是狂妄之威也。夫道德之威，成乎众强。暴察之威，成乎危弱。狂妄之威，成乎灭亡。故威名同而吉凶之效远矣。故不可不审察也。《诗》曰：“昊天疾威，天笃降丧，瘨我饥馑，民卒流亡。”
　　
　　第二十七章
　　
　　晋平公游于西河而乐，曰：“安得贤士与之乐此也！”船人盍胥跪而对曰：“主君亦不好士耳。夫珠出于江海，玉出于昆山，无足而至者，犹主君之好也。士有足而不至者，盖主君无好士之意耳。何患于无士乎？”平公曰：“吾食客门左千人，门右千人，朝食不足，夕收市赋，暮食不足，朝收市赋。吾可谓不好士乎？”盍胥对曰：“夫鸿鹄一举千里，所恃者六翮尔。背上之毛，腹下之毳，益一把，飞不为加高，损一把，飞不为加下。今君之食客门左门右各千人，亦有文翮在其中矣。将皆背上之毛腹下之毳耶？”《诗》曰：“谋夫孔多，是用不就。”此之谓也。
　　
　　
　　
　　
　　韩诗外传卷第七
</div>
    <div class="pagination">
<a href="韩诗外传_page7.html">上一页</a><span>...</span><a href="韩诗外传_page3.html">3</a><a href="韩诗外传_page4.html">4</a><a href="韩诗外传_page5.html">5</a><a href="韩诗外传_page6.html">6</a><a href="韩诗外传_page7.html">7</a><span class="current-page">8</span><a href="韩诗外传_page9.html">9</a><a href="韩诗外传_page10.html">10</a><a href="韩诗外传_page11.html">11</a><a href="韩诗外传_page12.html">12</a><a href="韩诗外传_page13.html">13</a><a href="韩诗外传_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
