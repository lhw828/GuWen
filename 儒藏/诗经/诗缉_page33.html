<!DOCTYPE html>
<html>
<head>
    <meta charset="UTF-8">
    <title>诗缉 - 第 33 页/共 36 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>诗缉 - 第 33 页/共 36 页</h1>
    <div class="content">　　四牡骙骙【音逵○今曰桑柔传云骙骙不息也】八鸾喈喈【音皆○钱氏曰喈喈和鸣也】仲山甫徂齐式遄其归吉甫作诵穆如清风【笺曰穆和也】仲山甫永怀以慰其心
　　八章言作诗送行也山甫往齐而周人望之欲速其归不欲其乆于外也吉甫自言我作此工师之诵穆穆而和如清微之风可以化养万物山甫心在王室其在外多有所怀思以此诗慰安其心也
　　烝民八章章八句









　　诗缉卷三十
　　钦定四库全书
　　诗缉卷三十一
　　宋　严粲　撰
　　韩奕【音亦】尹吉甫美宣王也能锡命诸侯【笺曰梁山于韩国之山最髙大为国之镇所望祀焉故美大其貌奕奕然谓之韩奕也韩姬姓之国也后为晋所灭故大夫韩氏以为邑名焉幽王九年王室始骚郑桓公问于史伯曰周衰其孰兴乎对曰武实昭文之功文之祚尽武其嗣乎武王之子应韩不在于晋乎○疏曰能锡命诸侯谓赏赐韩侯命为侯伯也不言韩侯者欲见宣王之所锡命非独一国而已故变言诸侯以广之襄二十九年左传説晋灭诸国云霍韩魏皆姬姓也此韩是武王之子晋之灭韩未知何君之世宣王之时韩为侯伯武公之世万已受之盖晋文侯辅平王为方伯之时灭之也○李氏曰此诗言锡命者盖宣王钖韩侯以命耳所谓能者盖锡之者非妄予而得之者非妄受春秋书锡命者三庄公元年王使荣叔来锡公命文元年天王使毛伯来锡公命成八年天子使召伯来锡公命锡之者皆妄予而得之者皆妄受何以为能钖命乎】
　　韩侯来朝而归尹吉甫作诗以送行也
　　奕奕梁山【传曰奕奕大也○疏曰梁山韩国所在○曹氏曰汉地理志云禹贡梁山在冯翊夏阳县西北而唐同州冯翊县有韩城古韩国即少梁也○李氏曰禹贡云治梁及岐今在同州彭城县其后属晋春秋时梁山崩乃晋望也尔雅云梁山晋望也孙炎注云晋国所望祭则是韩灭之后故以为晋之望】维禹甸之【甸音奠郑音盛○传曰甸治也】有倬其道【倬音卓○笺曰倬着明也○疏曰有倬然着明之道】韩侯受命【李氏曰非韩魏赵之韩乃武王之后左氏所谓邘晋应韩也受命受命为侯伯也邘音于见僖二十四年○疏曰谓为州牧也以其言奄受北国知非东西大伯也】王亲命之缵戎祖考【笺曰戎犹汝也】无废朕命夙夜匪解【音懈○今曰解怠也】防共尔位【共郑音恭毛音拱○传曰防固也○疏曰共恭敬也】朕命不易【曹氏曰韩侯能继其祖考朕岂复易其命哉】榦不庭方【笺曰作桢榦而正之○苏氏曰不庭不来庭也○今曰隠十年左传云以王命讨不庭常武徐方来庭】以佐戎辟【音璧】
　　首章美宣王能锡命韩侯也宣王命韩侯为州牧是宣王兴衰拨乱之事诗人因地起兴以宣王之功配禹也言梁山在韩国之境内奕奕然髙大昔有水患乃大禹甸治之也今宣王中兴有倬然着明之道俾韩侯受命为侯伯亦在梁山之傍其功与大禹先后相辉也有倬其道言周道粲然复兴也宣王亲自命之云当继汝先祖先考之旧职无废弃我之命见韩侯先世尝为州牧矣亲命之者见宣王丁宁告戒之意若旷瘝其官是废弃朕命也今汝能早夜不怠防固共敬尔之职位故朕命不复改易言因其先世之旧也有不来庭之方国汝当作桢榦而正之以佐助汝君谓以王命讨不庭也○毛氏以为禹治梁山除水灾宣王平大乱命诸侯有倬然之道者也其説为长孔氏释毛以为美韩侯复禹之功以韩侯配禹儗非其伦失毛意矣功莫大于禹故诗人言人君之功多配禹言之文王有声言丰水东注维禹之绩而继之以皇王维辟以武王之功配禹也信南山言信彼南山维禹甸之而继之以曾孙田之以成王之功配禹也此诗亦以宣王之功配禹也
　　四牡奕奕【今曰上奕奕为大此亦大也解见车攻】孔脩且张【传曰脩长也○駉传曰腹干肥张也】韩侯入觐【传曰觐见也】以其介圭【疏曰毛氏于崧髙以介圭为所执之瑞则此言介圭亦为瑞也○今曰笺以为贡国所出之寳今不从】入觐于王王锡韩侯淑旂绥章【绥毛音緌郑音虽○传曰淑善也交龙为旂绥大绥也○疏曰淑旂旂之善者绥即王制所谓天子杀下大绥者是也天官夏采注云徐州贡夏翟之羽有虞氏以为绥后世或无染鸟羽象而用之或以旄牛尾为之缀于幢上所谓注旄于竿首者然则绥者即交龙旂竿所建与旂共一竿为贵贱之表章故云绥章郑以绥为所引登车者即少仪所谓执君之乗车仆者负良绥此绥是升车之索当以采丝为之故云绥章谓有采章也】簟茀错衡【簟甜之上浊茀音弗○笺曰茀者车之蔽簟者席之名用席为蔽○传曰错衡文衡也○疏曰错置文采为车之衡】衮赤舄【音昔○疏曰以为衣而画以衮龙赤舄赤色之舄】钩膺镂锡【音漏羊○钩膺解见采芑○笺曰眉上曰锡刻金饰之今当卢也○疏曰以镂金加于马面之锡风有子之清抑若兮是者人面眉土之名故云眉上曰人既如此则马之镂锡施镂于之上矣释器云金谓之缕故知刻金为饰若今之当卢巾车注亦云锡马面当卢刻金为之所谓镂锡当卢者当马之頟卢在眉眼之上所谓镂锡指此文也】鞹鞃浅幭【鞹苦郭反鞃音幭音觅又音蔑○传曰鞹革也鞃轼中也浅虎皮浅毛也幭覆轼也○疏曰革去毛之皮也轼者两较之间有横木可凭者鞹鞃者以去毛之皮施于轼之中央持车使牢固也兽之浅毛者唯虎耳幭字礼记作幦周礼作防字异义同以浅毛之皮为幭也较音角】鞗革金厄【鞗音条○鞗革解见蓼萧○笺曰金厄以金为小镮往往纒搤之○疏曰往往者言其非一二处也】
　　次章述韩侯入觐受锡予也韩侯在道乗奕奕然大之四牡其形甚脩长而且腹干肥张将以入京师而朝觐既至京师乃以其所执之大圭入而朝见于王王于是锡赉韩侯以交龙之旂择其善者予之建旂之竿其上又有大绥以为表章又以漆簟为车之蔽茀又错置文采为车之衡又以为衣而画以衮龙又有赤色之舄马则有娄颔之金钩及马胷膺有樊缨之饰又以镂金加于马面之又以去毛之皮鞹施于轼中央之鞃又以虎皮浅毛幭覆其轼又有鞗皮为辔首之革以金为小环纒搤之
　　韩侯出祖【笺曰祖将去而祀軷也既觐而反国必祖者尊其所往去则如始行焉祖于国外毕乃出宿○祀軷解见生民】出宿于屠【音徒○传曰屠地名也】显父饯之【父音甫○笺曰显父周之公卿也○疏曰送行饮酒曰饯】清酒百壶其殽维何炰鼈鲜鱼【炰音庖○炰鼈解见六月○笺曰鲜鱼中脍者也○疏曰新杀谓之鲜鱼馁则不任为脍】其蔌维何【蔌音速○传曰蔌菜殽也○疏曰蔌者菜茹之总名对肉殽故云菜殽谓为菹也】维笋及蒲【笋字亦作笋○笺曰笋竹萌也蒲深蒲也○传曰蒲蒲蒻也蒻音弱○疏曰醢人加豆之实有深蒲笋菹是菹有笋有蒲也天官醢人注云深蒲蒲始生水中是也蒲始生取其中心入地蒻大如匕柄正白生噉之甘脆鬻而以苦酒浸之如食笋法鬻煑同】其赠维何【笺曰赠送也王既使显父饯之又使送以车马○疏曰赠者以物送人之名卿大夫无乗马路车之名则非显父赠之】乗马路车【乘去声○疏曰采薇彼路斯何大夫亦为路车者以路名本施人君因其散文卿大夫亦得称路耳】笾豆有且【沮之平○笺曰沮多貌】侯氏燕胥【笺曰侯氏诸侯在京师未去者于显父饯之时皆来相与燕胥者也○今曰颂有駜于胥乐兮】
　　三章述韩侯既觐而还也出京师之门为祖道之祭祖毕将欲出宿于屠地于祖之时王使公卿饯送之其清美之酒多至于百壶其殽馔有以火煑熟之鼈与中脍之鲜鱼其蔌菜有笋与深蒲王赠送之物乃有四马与路车其笾豆且然而多其在京师未去之诸侯于是饮燕而皆在言俱来饯送之也
　　韩侯取妻【取音娶】汾王之甥【汾音焚○笺曰汾王厉王也厉王流于彘彘在汾水之上故时人因以号之犹言莒郊公黎比公也姊妹之子为甥比音毗○解頥新语曰犹晋侯居翼谓之翼侯晋人纳诸鄂谓之鄂侯郑叔段居京谓之京城大叔及出奔共谓之共叔也又楚人谓王不终者为敖葬郏者曰郏敖葬訾者曰訾敖其汾王之类乎説者以莒郊公黎比公为比非也按左氏传莒夷无谥于是有黎比公郊公兹丕公着丘公皆以号为称与汾王以地为称不类矣】蹶父之子【父音甫○传曰蹶父卿士也○疏曰韩侯取妻必于贵家蹶氏父字不书国爵则非诸侯下言靡国不到则是为王聘使之人故知卿士也】韩侯迎止于蹶之里【传曰里邑也】百两彭彭【两音亮彭音棚○百两解见鹊巢○彭彭考见出车】八鸾锵锵不显其光【笺曰不显显也】诸娣从之【娣音弟○释文曰妻之女弟曰娣○传曰诸侯一娶九女二国媵之诸娣众妾也○笺曰媵者必娣侄从之独言娣者举其贵者○疏曰庄十九年公羊传云媵者何诸侯娶一国则二国往媵之以侄娣从侄者何兄之子娣者何女弟也诸侯一娶九女】祁祁如云【传曰祁祁徐靓也如云言众多也靓音静】韩侯顾之烂其盈门
　　四章述韩侯取妻也韩侯既觐而还遂以亲迎所娶乃是厉王之外甥是卿士蹶氏父字之子言尊贵也韩侯亲自迎之于彼蹶父之邑里其迎之时有百乗之车彭彭然壮盛每车皆有八鸾其声锵锵然而鸣车马之盛礼仪之备岂不显其有光荣乎其妻出于蹶父之门诸娣媵妾随而从之其行祁祁然徐靓如云之众多韩侯回顾而视之见其鲜明粲烂盈满于蹶父之门也
　　蹶父孔武靡国不到为韩姞相攸【为去声姞其一反相去声○传曰姞蹶父姓也○笺曰攸所也】莫如韩乐【音洛】孔乐韩土川泽訏訏【音许○传曰訏訏大也】鲂鱮甫甫【鱮音序○鲂鱮解见齐弊笱○传曰甫甫大也】麀鹿噳噳【麀音忧噳音御○传曰噳噳众也】有熊有罴【音碑○解见斯干】有猫有虎【猫苗茅二音○传曰猫似虎浅毛者也】庆既令居【令去声○笺曰令善也】韩姞燕誉
　　五章述蹶父相攸也蹶父甚武健尝为王使于天下无国不到为其女姞氏相视其所居无如韩国最乐甚乐矣韩国之土也川泽訏訏然大鲂鱮甫甫然大麀鹿噳噳然众又有熊罴猫虎此四兽能为人患而言之者见有深山大泽为大国也蹶父既喜庆其有此善居韩姞则安之而又有显誉【王氏曰韩侯取妻何预于王政而诗言此盖汾王失道王室防防为诸侯所卑则王甥亦安能相攸惟宣王任贤使能然后汾王之甥更为乐国贤君之所愿娶而威仪备具光显如此乃所谓邦之荣怀也○诗记曰诗人述宣王能锡命诸侯而因道其娶之盛王室尊安人情暇乐莫不在其中矣】
　　溥彼韩城【音普○笺曰溥大也】燕师所完【燕王肃平声毛郑如字完音○王肃曰燕北燕国○朱氏曰燕召公之国也韩初封时召公为司空王命以其众为筑此城如召伯营谢山甫城齐春秋诸侯城邢城楚丘城縁陵城杞之类皆合诸侯为之霸令尚如此则周之盛时命燕城韩固常政也○传曰师众也】以先祖受命【传曰韩侯之先祖武王之子也】因时百蛮【笺曰韩侯先祖封为韩侯居韩城为侯伯其州界外接蛮服因见使时节百蛮贡献之往来后君微弱用失其业今王以先祖韩侯之事如是而韩侯贤故于入觐使复其先祖之旧职○疏曰其有贡献往来为之节度也四夷之名南蛮北狄散则可以相通故北狭亦谓蛮也】王锡韩侯其追其貊【追如字又音堆貊音陌○传曰追貊戎狄国也○笺曰其后追也貊也为玁狁所逼稍稍东迁○疏曰稍稍东迁者以经传説貊多是东夷故职方掌四夷九貊郑志答赵商云九貊即九夷也又秋官貊注云征东北夷所获是貊者东夷之种而分居于北故于此时貊为韩侯所统鲁颂云淮夷蛮貊莫不率从是于鲁僖之时貊近鲁也至于汉氏之初其种皆在东北于并州之北无复貊种故辨之】奄受北国【传曰奄抚也】因以其伯【笺曰因以其先祖侯伯之事尽予之○疏曰夏官职方氏正北曰并州言受王畿北面之国当是并州牧也】实墉实壑【传曰言髙其城深其壑○笺曰韩侯之先祖微弱所受之国多灭絶今复旧职故兴灭国继絶世○疏曰上论韩城既完则实墉实壑非韩之城壑自然是所部诸国之城壑也今言修之明是往前絶灭今韩侯既复旧职而兴继之也】实畆实籍【笺曰籍税也】献其貔皮【貔音皮○释兽曰貔白狐其子豰豰呼木反音熇○郭璞曰一名执夷虎豹之属○陆玑曰貔似虎或云似熊】赤豹黄罴【疏曰毛赤而文黒谓之赤豹毛白而文黑谓之白豹有黄罴有赤罴大于熊其脂如熊白而麤理不如熊白美也禹贡梁州贡熊罴狐狸是中国之常贡此则北夷自以所有而献之所谓各以贵宝也】
　　六章述韩侯总统百蛮也溥大矣韩国之城其初封之时乃召公为司空以燕国之众筑完之韩国之城旧矣宣王以此韩侯之先祖尝受王命为一州之伯因其国近蛮使时节百蛮之贡献韩侯先祖既如此故今宣王赐韩侯以追人貊人抚受北方之国因以其先祖侯伯之事尽与之使复为州牧也中间韩侯之先微弱所受之国多灭絶今复旧职兴灭国继絶世令筑其城墉深其池壑正其田畆定其税籍皆使之复于故常又令百蛮追貊献其貔兽之皮及赤豹黄罴之皮于王而韩侯总领之也
　　韩奕六章章十二句
　　江汉尹吉甫美宣王也能兴衰拨乱【疏曰于时淮水之上有夷不服是衰乱之事而命将平定是兴拨之事也此实平定淮夷耳而言兴衰拨乱者见宣王之所兴拨非独淮夷而已故言兴拨以广之】命召公平淮夷【陈氏曰淮夷而地不一徐州在淮北徐州有夷则淮夷之在北者也州在淮南州有夷则淮夷之在南者也江汉常武二篇同为宣王之诗而同言淮夷召虎既平淮夷而告成于王矣常武之诗又曰铺敦淮濆仍执丑虏故知淮夷之地不一以地理考之曰江汉之浒王命召虎者是淮南之夷也若在淮北则江汉非所由入之路矣曰率彼淮浦省此徐土者是淮北之夷也若在淮南则徐土非聮接之地矣○疏曰召公伐淮夷当在淮水之南鲁僖所伐淮夷应在淮水之北当淮之南北皆有夷矣】
　　此诗王命召虎平淮南之夷也
　　江汉浮浮【疏曰禹贡嶓冢导漾东流为汉又东为沧浪之水过三澨至于大别南入于江是至大别之南汉与江合而东流汉地理志大别在庐江安丰县界则江汉合处在州之境浪音郎○渤海胡氏曰杜预云禹贡汉水至大别南入江在江夏界疏谓大别在庐江安丰县按汉水入江乃今汉阳军之大别山山之北汉口是也汉口亦曰沔口亦曰夏口江东即鄂州江夏郡也至安丰一千五百里岂江汉相合古今不同哉○今曰浮浮水满而流貌】武夫滔滔【音叨○王氏曰滔滔以其众逝也○苏氏曰顺流貌】匪安匪游淮夷来求【疏曰正是来求淮夷古人之语多倒○今曰左传宣十二年赵括赵同云率师以来唯敌是求】既出我车既设我旟【旟解见鄘干旄】匪安匪舒淮夷来铺【平声○朱氏曰铺陈也陈兵以伐之也○今曰即常武铺敦淮濆之铺】
　　首章述进兵也兴也宣王命召虎平淮南之夷由江汉进兵因以起兴言江汉合流浮浮然水满而流犹士卒滔滔然顺流而下其势不可御也即常武如江如汉之意也持重之师不贪利疾趋疑于迟缓故言非敢安处非敢游息当时南征北伐四方略定惟淮夷未平故召公从容临之而有余也此行止为淮夷而来求讨其罪耳见余方已定也既已出我戎车既已张设我旟非敢安处非敢寛舒止为淮夷而来陈兵以伐之耳匪安匪游匪安匪舒即常武匪绍匪游之意也
　　江汉汤汤【音商○释文曰汤汤流盛也】武夫洸洸【音光又音汪○传曰洸洸武貌○李氏曰有洸有溃是亦武貌】经营四方【李氏曰所谓经营四方但是经营淮夷如后世征伐夷狄则曰有事于四方夷狄耳】告成于王【笺曰克胜则使传遽告成于王传张恋反○疏曰传遽若今时乗驿递传而遽疾故谓之传遽也】四方既平王国庶定【笺曰庶幸也】时靡有争王心载宁【笺曰载之言则也】
　　次章述告成也江汉之水汤汤然流盛兴武夫洸洸然武壮召公之伐淮夷所以经营四方之治也淮夷止是南方南方未宁则四方皆将骚动故经营南方而谓之四方也告功于王南方既定则四方皆已平矣外宁则内安故王国幸已安定无有叛戾乖争者向也宣王以天下未安为忧今则可以安宁矣江汉不言战事首章言王师之持重二章即言告成盖淮夷望风而服不待战也○周兴西北岐丰去江汉最逺故淮夷最难服从化则后孚倡乱则先动周人经理淮夷用力最多成王初年淮夷同三监以叛其后又同奄国以叛伯禽就封又同徐戎以叛至厉王之时四夷交侵宣王一命吉甫北方旋定继命方叔伐蛮荆其后又命召公平淮南之夷又命皇父平淮北之夷盖南方之役至再至三淮夷未平则一方倡乱天下皆危故至淮夷平然后四方平此江汉常武所以为宣王之终事而系之宣王大雅之末也
　　江汉之浒【音虎沈音许○笺曰浒水涯也○今曰江汉之浒指江北接淮南之地也】王命召虎式辟四方【辟音辟】彻我疆土匪疚匪棘【疚音救○笺曰疚病也急也】王国来极【笺曰极中也使来于王国受政教之中正】于疆于理【疆理解见信南山】至于南海【诗记曰淮夷在南故极其逺而言之曰至于南海】
　　三章述平赋也上章告成则淮夷平而四方无事矣古人伐叛讨贰之后则必去其苛政平其赋敛以慰民心故此章言彻法之事召虎既成功于江汉之浒王因命召虎由此地以开辟四方而施彻法于疆土武事仅定而即行疆理赋税之法疑于病民且疑于急迫矣宣王谓我非疚也非棘也盖什一天下之中正乃我周之定制欲天下皆于王国来取中焉耳召公宜往而疆之以正其疆界往而理之以分其土宜推而至于南海之逺淮夷在南故曰至于南海
　　王命召虎来旬来宣【来毛如字郑音赉旬音廵又音荀○传曰旬徧也○今曰桑柔其下侯旬传云隂均也此亦为均又易丰卦虽旬无咎注旬均也○苏氏曰宣布也】文武受命召公维翰无曰予小子召公是似【传曰似嗣也○笺曰女无减损曰我小子耳女之所为乃嗣女先祖召康公之功】肇敏戎公【肇音兆○诗记曰肇始也○传曰敏疾也公事也○笺曰戎犹汝也】用锡尔祉【音耻○释文曰祉福也】
　　四章述襃功锡祉也武功已成疆理已定故此章美召虎之功而锡命之言向者淮夷之民独不霑王化是不均也由淮夷之君壅遏而不宣也王之命召虎来此南方使旬均之而无外宣布之而无壅也昔文王武王受天命之时汝祖康公为翰榦之臣汝召虎无自谦曰我小子耳今汝之功乃足以继嗣康公我用此赐汝以福即下章所陈是也○旧説以为述康公之功以勉虎如此则与用锡尔祉及下章意不接续此诗武功已成当为美其克绍康公也
　　厘尔圭瓒【厘音离瓒才赞反○传曰厘赐也九命赐圭瓒秬鬯○疏曰赐汝以圭柄之玉瓒○解见旱麓】秬鬯一卣【秬鬯音巨畅卣酉由二音○秬鬯释草曰秬黒黍传曰鬯香草也筑煑合而郁之曰鬯○笺曰秬鬯黒黍酒也谓之鬯者芬香条鬯也○疏曰礼有郁鬯者筑郁金之草而煑之使之芬香条鬯毛言秬鬯者必和郁乃名鬯未和不为鬯郑以黒黍之酒自名为鬯不待和郁也春官鬯人注云秬鬯不和郁者是黒黍之酒即名鬯也郁人掌和郁鬯明鬯人所掌未和郁也故孙毓云郁是草名今之郁金煑以和酒者也鬯是酒名非草名笺説为长○卣释器曰彜卣罍器也卣中尊也○释曰孙炎云尊彜为上罍为下卣居中郭璞云不大不小者是在罍彜之间案礼图六彜为上受三斗六尊为中受五斗六罍为下受一斛春官郁人掌和郁鬯以实彛而陈之则鬯当在彜而此及尚书左传皆云秬鬯一卣者当祭之时乃在彜未祭则在卣赐时未祭故卣盛之】告于文人【传曰文人文德之人也○朱氏曰先祖之有文德者谓文王也又告于文人而锡之○今曰下云于岐周告先王之庙知文人为文王也】锡山土田于周受命【今曰此周当指丰也文王之庙在焉笺以为岐周疏申笺义以为岐周有别庙钱氏以为镐京今皆不从解见崧髙王饯于郿】自召祖命【曹氏曰自从也】虎拜稽首【稽音啓○今曰舜典禹拜稽首首至地也春官大祝辨九一曰稽首音拜○笺曰拜稽首者受王命策书也】天子万年【笺曰君恩无可以报谢者称言使君夀考而已】
　　五章述受赐报上之意也今赐汝圭柄之玉瓒副以秬鬯之酒以一卣尊盛之乃告于文德之人文王而赐之又赐之以山川又加益以土田令虎往丰邑以受命于文王之庙盖自乃祖康公已受此命美其世勲也虎受君恩祝君夀考而已
　　虎拜稽首对王休【笺曰对答也休美也○陈氏曰王之休命也】作召公考【笺曰作为也○传曰考成也】天子万夀明明天子令闻不已【闻音问】矢其文德【传曰矢施也】洽此四国【钱氏曰洽浃洽也】
　　六章申报上之意而纳君于德也对如傅说对天子之休命对谓答其命谓奉而行之也成者毁之对康公立大勲于王室而后嗣子孙不能继之则康公之功业将毁矣王称虎能继康公之功虎谓王命如此我不敢不勉期为康公之成谓不毁坠其功也于是祝君不徒得万年之夀愿君德明而益明其善誉垂于无穷惟施其文德以浃洽四方之国而用武之迹泯矣宣王方以武功襃虎而虎乃以文德勉宣王盖不矜己之功而纳君于德意度逺矣【朱氏曰言武功之不可恃亦所以戒之也】
　　江汉六章章八句
　　常武召穆公美宣王也有常德以立武事因以为戒然【朱氏曰诗中无常武字召穆公特名其篇盖有二义有常德以立武则可以武为常则不可此所以有美而有戒也○解頥新语曰召穆公之意谓德为可常武不可黩故先极言其用兵之盛以满其志卒章乃陈警戒之言故其言易入也昔之为词赋者或窃取其义而后人以曲终奏雅劝百讽一讥之是不知其得古诗之意也】此诗王亲征淮北之夷及徐方也召公既平淮南之夷未防淮北之夷复挟徐方以叛宣王于是亲征之王肃述毛以为王不亲行王基述郑以为王自亲行诗言有严天子王舒保作王奋厥武皆以王言之今从王基述郑为王亲征宣王愤挥天戈克淮服徐无不如意召公虑其狃胜而喜功也故因美而戒之伐淮有进厥虎臣仍执丑虏是战而胜也徐方畏威不战而服也
　　赫赫明明【今曰赫赫威严也明明光显也】王命卿士【卿士解见十月之交】南仲大祖【大音泰】大师皇父【父音甫○笺曰南仲文王时武臣也宣王之命卿士为大将也乃用其以南仲为大祖者今大师皇父是也命将必本其祖者因有世功于是尤显○疏曰十月之交皇父与此皇父得为一人或皇氏父字传世称之亦未可知也○李氏曰十月之交所称皇父疑是此诗皇父之后也○陈氏曰自冢宰而下谓之六卿大师而下谓之三公既曰王命卿士又曰大师皇父古者三公官不常有或以卿士之长者上行其事春秋之时所谓宰周公是也】整我六师以脩我戎既敬既戒惠此南国
　　首章述命元帅也赫赫然威严明明然光显者是宣王之命卿士为大将也所命之卿士言其世则以南仲为大祖言其官则大师言其人则皇父俾之整齐我六军之众以治我甲兵之事也南仲大祖世将也大师将尊也六师师众也着皇父其人贤也此王命所以威严光显有以服众望而重国势也又命之以师严器备当恭敬而临之戒惧而处之以惠南方之国淮夷徐戎挻乱南国皆被其祸宣王之师盖除暴以安民也
　　王谓尹氏【传曰尹氏掌命卿士○笺曰天子世大夫也○疏曰即内史也其职云凡命诸侯及孤卿大夫则策命之是也此时尹氏当是尹吉甫也吉甫为卿而兼内史】命程伯休父【传曰程伯休父始命为大司马○疏曰楚语云重黎世叙天地其在周程伯休父其后也当宣王时失其官守而为司马氏韦昭云程国伯爵休父名也案父宜是字而昭以为名未能审之】左右陈行【音航○笺曰行列也】戒我师旅率彼淮浦【音普○笺曰率循也○传曰浦涯也○説文曰水滨也】省此徐土【疏曰此徐当谓徐州之地未必即是春秋之世徐子之国何则春秋之世徐国甚小宣王之时非能背叛而使王亲征之六军并出则是强敌者也明非春秋徐国但不知于时之君何姓名耳】不留不处三事就緖【笺曰三农之事皆就其业○疏曰太宰九职三农生九谷注云三农原隰及平地○朱氏曰上中下农夫也○钱氏曰绪事端也就其绪不中辍】
　　次章述命副誓师以征淮徐也上命大师为元帅此命卿为司马以副之王谓内史尹吉甫曰汝当为策书命此程国之伯名休父者为大司马内史掌策命诸侯孤卿大夫司马大师掌其戒令也即言所命之意今军出之时使司马令其士众左右陈其行列戒勑我师旅曰往循淮之浦涯谓征淮夷也省察此徐之国土谓征徐方也不久留不停处以患苦其民使三农之事皆就其业不中辍也徐戎淮夷自伯禽就封之初同恶相济其来有素今又相挻而起为祸不浅故王亲征之也【曹氏曰传云师之所处荆棘生焉大军之后必有凶年故必不留不处然后三农得以就绪】
　　赫赫业业【今曰赫赫威严也业业考见云汉○传曰业业动也】有严天子【严郑如字毛上声】王舒保作【传曰舒徐也保安也○笺曰作行也】匪绍匪游【笺曰绍缓也】徐方绎骚【朱氏曰绎连络也骚扰动也】震惊徐方【笺曰震动也】如雷如霆【解见采芑】徐方震惊
　　三章述亲征之先声也言王师之行赫赫然威严业业然震动者是尊严之天子也王乃舒徐而安行依于军法日行三十里非绍缓也非遨游也进兵不急人自畏威徐方之人皆络绎骚动矣奋威武以震动惊惧于徐方如雷之声如霆之迅击而徐方之人莫不震动而惊惧矣必震惊之者使惧而服也宣王先征淮夷而后及徐方此兵行犹未及淮夷而徐方已震惊盖淮夷服属于徐举其大者言之也【陈氏曰徐大而淮夷小淮夷即徐州之夷而服属于徐曰徐方者兼徐淮而言之曰徐国者特言徐戎也】
　　王奋厥武【释文曰奋也】如震如怒进厥虎臣【朱氏曰进鼓而进之也】阚如虓虎【阚呼减反虓火交反○今曰阚声也○释文曰虓虎怒貌】铺敦淮濆【铺平声敦如字濆音汾○笺曰铺陈也○王氏曰敦厚也传曰濆涯也○疏曰濆谓厓岸状如坟墓】　仍执丑虏【传曰仍就也○疏曰丑众也虏者囚系之名为人虏获是屈服也】截彼淮浦【朱氏曰截然不可犯】王师之所
　　四章述征淮也宣王亲征淮浦奋其威武如雷之震如人之怒乃鼓而进其如虎之臣其声阚然如虓怒之虎乃陈敦厚之阵于淮水之濆涯师众则阵厚也就执其众虏之降服者截然整齐于彼淮浦之上是王师之所处也
　　王旅啴啴【音滩○朱氏曰啴啴众盛也○有考见四牡】如飞如翰【传曰疾如飞摰如翰○笺曰飞如鸟之飞翰其中豪俊也○疏曰挚击也翰是飞之疾者言其击物尤疾若鹰鹯之类】如江如汉【笺曰江汉以喻盛大也　今曰征淮北之夷不由江汉而言如江如汉者以江汉为九州之最大天下所共知犹谷风言泾以渭浊亦非土风也江汉常武之诗皆以江汉喻王师但江汉浮浮则喻盛大而不可御如江如汉则止喻盛大下言如川之流乃言不可御也】如山之苞【传曰苞本也○笺曰山本以喻不可惊动也　疏曰静则不可惊动】如川之流【笺曰川流以喻不可御也○疏曰动则不可御止】緜緜翼翼【李氏曰緜緜不可得而絶翼翼不可得而乱○陈氏曰緜緜无隙之可寻翼翼间整而不可乱○欧阳氏曰緜緜连属貌○翼翼考见采薇】不测不克濯征徐国【传曰濯大也】
　　五章述移师征徐也上既克淮浦此又进而伐徐王之师旅啴啴然众盛其行动之疾也如鸟之飞其赴敌之速也如挚之翰其军之众多也如江汉之广大其固守而不动则如山之基本其往战而不可御则如川之流逝緜緜然密不可得而絶翼翼然整不可得而乱不可测度不可克胜以此大征徐国言必胜也
　　王犹允塞【苏氏曰犹道也○笺曰允信也○朱氏曰塞充塞也】徐方既来【笺曰已来告服】徐方既同【疏曰与他国同服于王】天子之功四方既平徐方来庭【传曰来王庭也】徐方不囘【今曰回转也不囘谓既服而不复叛也】王曰还归【笺曰振旅也】
　　六章言徐服而天下定也方移师以临徐方徐方畏慑不战自服于是美宣王之道允信塞实故能致徐方之来服盖以道胜非以力胜也前此三方已定唯徐自异今其来同是天子之功也徐方既服则四方皆已平定徐方来在王庭其心不复囘转则天下晏安不须用武王乃告之曰可以还归矣不黩武也王犹允塞王曰还归皆因以为戒也
　　常武六章章八句
　　瞻卬【音仰】凡伯刺幽王大坏也【笺曰凡伯天子大夫也春秋鲁隠公七年冬天王使凡伯来聘○疏曰凡国伯爵礼侯伯之入王朝则为卿士故板笺以凡伯为卿士此言大夫者大夫卿之总称也所引春秋者凡伯世称之不谓与此为一人也○曹氏曰板厉王之末而幽王大坏之时凡七十余年矣决非一人犹家父也】
　　瞻卬昊天则不我惠【笺曰惠爱也】孔填不宁【填音陈○传曰填久也○今曰桑柔仓兄填兮】降此大厉【传曰厉恶也】邦靡有定士民其瘵【音再○传曰瘵病也】蟊贼蟊疾【蟊音牟○蟊贼解见大田○疏曰蟊贼是害禾稼之虫蟊疾是害禾稼之状】靡有夷届【音界○王氏曰夷平也○笺曰届极也】罪罟不收靡有夷瘳【音抽○传曰瘳愈也】
　　首章述遭虐政仰天而诉之言天不惠爱我使我甚久不安矣天命幽王为君是降此大恶使邦靡有定而为士为民者皆病也小人为民之害如蟊贼之虫以蟊疾禾稼无有夷平届极之时又施刑罪以罗网天下而不收敛无有夷平瘳愈之时
　　人有土田女反有之人有民人女覆夺之【覆音福○笺曰覆犹反也】此宜无罪女反收之【传曰拘收也】彼宜有罪女覆说之【説音税一音脱○传曰说舎也】哲夫成城【传曰哲知也知音智○笺曰哲谓多谋虑也城犹国也】哲妇倾城
　　次章述刑罚无伦也诸侯卿大夫有土田人民者汝反夺而有之无故黜削之也此当无罪者汝反拘收之彼当有罪者汝反脱免之刑罚颠倒如此皆由襃姒乱政也城喻国也倾覆也言男子正位于外故以哲而立国妇人以无非无仪为善哲则适以覆国而已
　　懿厥哲妇为枭为鸱【笺曰懿有所痛伤之声也枭鸱恶声之鸟喻襃姒之言无善○防曰懿与噫字虽异音义同噫者心不平而为声】妇有长舌维厉之阶乱匪降自天生自妇人匪教匪诲时维妇寺【传曰寺近也○笺曰长舌喻多言语阶所由上下也○防曰以舌动而为言故谓多言为长舌论语云驷不及舌亦谓言为舌也】
　　三章言哲妇之害而及寺人也噫哲妇而为枭鸱盖以多言而为祸乱之阶也然则乱岂降自天哉特由此妇人而已葢其言虽多而非有教诲之者是惟哲妇与寺人耳岂可近哉上文但言妇人之祸末句兼以寺人为言葢二者尝相倚为奸不可不并以为戒也
　　鞫人忮忒谮始竟背岂曰不极伊胡为慝【鞫居六反忮之防反忒他得反谮本又作僭子念反背音佩慝他得反○传曰忮害忒变也○笺曰鞫穷也谮不信也竟犹终也胡何慝恶也○防曰鞫穷释言文释言云爽忒也孙炎曰忒变杂不一竟者卒尽之义】如贾三倍君子是识【笺曰识知也】妇无公事休其蚕织
　　四章申妇寺之害也妇寺之辈以忮害变化而穷屈人不可究诘始则谮毁之终则弃背之其为恶岂不极至乎何故为慝恶而不已也商贾有三倍之利者贱丈夫之所为而君子反知之妇人不宜与外事今乃休其蚕桑织纴之事而与朝廷之事皆非其宜也
　　天何以刺【传曰刺责也】何神不富【传曰富福也】舎尔介狄【舎音舍○苏氏曰介大也】维予胥忌不吊不祥威仪不类【传曰类善也】人之云亡【笺曰奔亡也○今曰犹何闻信亡之亡】邦国殄瘁
　　五章述灾谴之由也天何为出谴告以责王乎何为神亦不福王而降灾害乎王不能反躬修省将有夷狄之大患顾舎之不以为忌而反以我为忌恶闻忠言也天降不祥以谴告王而王曾不吊愍无恐惧之心故不敬谨其威仪其威仪不善矣又善人皆逃去无以辅正之则国之殄絶瘁病必矣
　　天之降罔维其优矣【苏氏曰优多也】人之云亡心之忧矣天之降罔维其防矣【防当音机　传曰防危也】人之云亡心之悲矣六章七章忧乱也天降祸以为罗网多于前矣
　　觱沸槛泉【觱沸音必弗槛衔之上浊○解见采菽】维其深矣心之忧矣宁自今矣不自我先不自我后藐藐昊天【藐音莫○朱氏曰藐藐髙逺貌】无不克巩【传曰巩固也】无忝皇祖式救尔后
　　槛泉从下上出觱沸然其来不竭喻己之忧未有已也不出我之前不居我之后适当其时是我之不幸也藐藐髙逺之昊天仁爱人君无不克巩固其命幽王茍能改图而为善庶防不辱其祖宗往者不可谏来者犹可追所谓式救尔后也幽王大坏至此凡伯尚欲救之拳拳之忠不能自已也
　　瞻卬七章三章章十句四章章八句
　　召旻【音邵闽】凡伯刺幽王大坏也旻闵也闵天下无如召公之臣也【朱氏曰因其首章称旻天卒章称召公故谓之召旻以别小旻而已序云旻闵也闵天下无如召公之臣盖已衍説矣】
　　旻天疾威天笃降丧瘨我饥馑【瘨音颠○笺曰瘨病也】民卒流亡【笺曰卒尽也】我居圉卒荒【圉音语○笺曰国中至边竟尽空虚○疏曰居谓城中所居之处圉谓边境】
　　首章愬乱也呼旻天而愬之曰天之降祸甚疾暴而威虐矣天厚降丧亡之祸病我以饥馑民尽流亡我所居国中及边圉尽荒虚也
　　天降罪罟【诗记曰天降罪罟所谓天之降罔也】蟊贼内讧【音红○传曰讧溃也】昏椓靡共【防音卓共音恭○笺曰昏防皆奄人也昏其官名也防防毁隂也○疏曰天官阍人司晨昏以啓闭者】溃溃囘遹【传曰溃溃乱也○疏曰囘遹邪僻也】实靖夷我邦【今曰靖安也○传曰夷平也】
　　次章及三章言羣小致乱也天降刑罪以罗网天下故使小人如害禾稼蟊贼之虫讧溃于内又昏防奄人皆为不恭溃溃然乱为邪僻之行者乃使之安靖平夷于我邦任非其人也
　　臯臯訿訿【臯音羔訿音紫○王氏曰臯臯缓而不供职訿訿以茍訿为能○曹氏曰訿訿毁也】曾不知其玷【防店二音○笺曰玷缺也】兢兢业业【曰危动恐惧也考见云汉】孔填不宁【填音陈】我位孔贬【彼检反○传曰贬队也○笺曰言见侵侮政教不行后犬戎伐之而周与诸侯无异】
　　臯臯然顽缓而不供职訿訿然以谤毁为事乃曾不知其为玷缺也天下之人兢兢而戒谨业业而危恐甚久不安也我王之位甚贬队矣言衰微也
　　如彼嵗旱草不溃茂【传曰溃遂也○曹氏曰溃训散又训乱草散乱则茂盛故岁旱无雨泽则草不溃茂】如彼栖苴【栖音西苴音荼○传曰苴水中浮草也】我相此邦【相去声】无不溃止【笺曰溃乱也】
　　四章言凋瘵也天下之人如旱岁之草皆枯槁无润泽不溃遂而茂盛如木上栖枯草岂复有生理我视此邦无不溃乱矣○今考谷风有洸有溃溃怒也小旻是用不溃于成召旻草不溃茂溃遂也召旻溃溃囘遹无不溃止溃乱也项氏云水之溃者其势横暴而四出故怒之盛者为溃怒遂之盛者为溃遂乱之盛者为溃乱皆一理也
　　维昔之富【句】不如时维今之疚【句】不如兹彼疏斯粺【音败○笺曰疏麤也谓櫔米也粝兰末反○曰粺精米也】胡不自替【传曰替废也】职兄斯引【兄音况○笺曰职主也○传曰兄兹也○兄解见桑柔】
　　五章言小人宜退也昔时之富不如今时也今时之病未有如此之甚也本不如此特小人坏之耳茍小人退而君子进则其病去矣故言彼小人如疏麤之粝米此君子如精粺彼小人何为不自废退以避君子乃职主援引其党乎言小人方植党自固岂肯退也
　　池之竭矣不云自频【如字○传曰频厓也】泉之竭矣不云自中溥斯害矣【笺曰犹徧也】职兄斯【笺曰大也】不烖我躬
　　六章申言小人之害也池水由外灌其竭也不云自频厓之不入乎泉水从中以益其竭也不云自中之不出乎喻内外耗竭也溥徧被害而小人犹主大之是岂不烖我身乎乱则尔小人亦受祸也
　　昔先王受命有如召公日辟国百里【辟音辟○传曰辟开也】今也日蹙国百里【蹙音足○传曰蹙促也】于乎哀哉【于乎音乌呼】维今之人不尚有旧
　　七章思召康公而惜王之不用旧人也昔文王武王受命有臣如召康公日开辟国土以百里谓归附日众也今也日蹙国百里呜呼可哀也已在今之人不尚有老成旧德者乎虽有之而不肯用也
　　召旻七章四章章五句三章章七句
　　诗缉卷三十一
<经部,诗类,诗缉>
　　钦定四库全书
　　诗缉卷三十二
　　宋　严粲　撰
　　清庙之什　　周颂
　　【谱曰周颂者周室成功致太平德洽之时其作在周公摄政成王即位之初○疏曰雅不言周颂言周者以别商鲁也周盖孔子所加也先代之颂必是独行为一代之法孔子论诗乃次鲁商于下以示三代之法既有商鲁须题周以别之故知孔子加周也颂序称祀告及朝庙于庙之事亦多矣唯敬之小毖不言庙祀而承谋庙之下亦当于庙进戒庙中求助者○苏氏曰周颂皆有所施于礼乐盖因礼而作颂非如风雅有徒作而不用者也周颂篇第之先后则不可究矣○朱氏曰周颂三十一篇多周公所定周颂多不协韵未详其说○补传曰周颂皆一章商周二颂皆用以告神明而鲁颂乃用以为善祷后世文人献颂特効鲁耳非商周之旧也○】清庙祀文王也周公既成洛邑【朱氏曰王在新邑烝祭岁文王骍牛一武王骍牛一实周公摄政之七年而此其升歌之辞也】朝诸侯【朝音潮○李氏曰周公时相成王以朝诸侯而已周公非自居南面而受诸侯之朝也明堂位云周公践天子之位朝诸侯于明堂非也】率以祀文王焉【疏曰祀文王之乐歌也祭宗庙之盛歌文王之德莫重于清庙故为周颂之首○今考疏以周颂皆乐歌下皆同】
　　于穆清庙【于音乌○传曰于叹辞也穆美也○释文曰清庙者杜预云肃然清静之庙也】肃雝显相【去声○传曰肃敬也雝和也相助也○笺曰有光明着见之德者来助祭○诗记曰士虞礼祝辞云哀子某哀显相夙兴夜处不宁然则自主人之外余皆显相也成王祭主也周公及助祭之诸侯皆显相也】济济多士【济齐之上○济济解见文王○诗记曰显相多士广言助祭之人凡执事者皆在也】秉文之德【今曰秉持谓不忘也】对越在天【曹氏曰对答也越也对答而之也】骏奔走在庙【骏音峻○疏曰骏疾也诗记大传亦云骏奔走疾奔走言劝事也】不显不承【朱氏曰承谓见尊奉也】无射于人斯【射音亦○传曰射厌也○朱氏曰斯语辞也】
　　呜呼美哉此祀文王清静之庙也有肃肃其敬雝雝其和者显相之人也称助祀之人曰显相者谓其有显著之德美称之也此济济然众士皆秉持文王之德不忘于心也答于在天之灵谓如见文王洋洋在上也鬼神本无迹对答之则如与之接之则在隠若显也疾奔走于在庙之事谓敏于趋事无敢后先也于是赞美文王之德岂不显乎岂不奉承于人乎无厌射于人矣【疏曰书大传説清庙云周公升歌文王之功烈徳泽茍在庙中尝见文王者愀然如复见文王焉○诗记曰相维辟公天子穆穆言显相之肃雝则成王穆穆然奉祭之气象不言可见矣○刘氏曰文王之德至矣不可得而形容所可述者特见于多士所秉而已】
</div>
    <div class="pagination">
<a href="诗缉_page32.html">上一页</a><span>...</span><a href="诗缉_page28.html">28</a><a href="诗缉_page29.html">29</a><a href="诗缉_page30.html">30</a><a href="诗缉_page31.html">31</a><a href="诗缉_page32.html">32</a><span class="current-page">33</span><a href="诗缉_page34.html">34</a><a href="诗缉_page35.html">35</a><a href="诗缉_page36.html">36</a><a href="诗缉_page34.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
