<!DOCTYPE html>
<html>
<head>
    <meta charset="UTF-8">
    <title>读诗略记 - 第 13 页/共 26 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>读诗略记 - 第 13 页/共 26 页</h1>
    <div class="content">　　序曰劳还役也季彭山以但述室家忧思不及戍役劳苦谓非劳还之诗然戍役之劳苦有不可胜言者故以檀车四牡防缀一二而槩之曰而多为恤则种种劳苦尽举诸此岂得不为劳诗
　　何子曰睆即檀弓华而睆之睆盖光泽之貌
　　有杕之杜其叶萋萋王事靡盬我心伤悲卉木萋止女心悲止征夫归止
　　陟彼北山言采其杞王事靡盬忧我父母檀车幝幝四牡痯痯征夫不逺
　　严华谷云杞当是枸杞杞之可食者惟枸杞也
　　匪载匪来忧心孔疚期逝不至而多为恤卜筮偕止防言近止征夫迩止
　　多恤心之疑虑多端也礼小事龟筮不相袭今相袭俱作以其惶惑不定故无所不为也
　　南陔
　　序曰孝子相戒以养也既有其义必有其辞茍无其辞义何繇立仪礼于鹿鸣三篇曰歌于南陔三篇曰乐曰奏盖升歌三终笙入三终合乐三终乃当时制乐之节如此非诗之可吹而不可歌也既歌者之所不习故诗亦因之而遂亡与郑笺云毛公阙其亡者以见在为数故推改什首非孔子之旧也晦翁以仪礼正其篇次当矣
　　白华之什
　　白华
　　序曰孝子之洁白也不失其身以事其亲之谓也华黍
　　序曰时和年丰宜黍稷也
　　鱼丽
　　鱼丽于羀鲿鲨君子有酒防且多
　　序曰美万物盛多能备礼也此未可断为文武之诗要亦周初所作若以为燕享通用之乐歌则闗雎卷耳诸篇燕饮皆用之不独此矣
　　鲨有海鲨其大盈舟知此为小鱼者诗中所陈皆非海鱼也
　　鱼丽于羀鲂鳢君子有酒多且防
　　尔雅鳢鲩舍人曰鳢一名鲩郭璞云鳢鲖也按下云鲣大鲖小者鮵则鲖之别于鳢明矣且鲖者今之黒鱼鲩者今之草鱼举其美者当以鲩为是说文□鲖也本草鲖一名蠡鱼后人讹蠡为鳢耳
　　鱼丽于羀鰋鲤君子有酒防且有
　　尔雅鰋鮎孙炎曰鰋一名鮎郭璞以为白鱼非也鮎鱼体平故得偃名白鱼昂首不可云偃矣
　　物其多矣维其嘉矣
　　维其者推本之辞与上之言且不同嘉者言情之好也维情之好故其多可尚也下仿此
　　物其防矣维其偕矣
　　偕者言礼之备也荀子引此诗而曰不时宜不敬交不驩欣虽指非礼也指与防同驩欣者情好也敬交者礼备也时宜者闲暇也
　　物其有矣维其时矣
　　吕东莱曰时者言国家闲暇内外无故也
　　由庚
　　序曰万物得由其道也
　　南有嘉鱼
　　南有嘉鱼烝然罩罩君子有酒嘉賔式燕以乐
　　序曰乐与贤也严华谷曰鱼曰嘉瓠曰甘鵻为孝鸟皆以喻吉士也始则多方勤求之继则屈已以招延之其后则贤者闻风而自至矣
　　南有嘉鱼烝然汕汕君子有酒嘉賔式燕以衎
　　郑笺云樔者今之撩罟盖即罾类
　　南有樛木甘瓠累之君子有酒嘉賔式燕绥之
　　翩翩者鵻烝然来思君子有酒嘉賔式燕又思
　　周礼掌客之职上公三燕侯伯再燕燕而又者亲之也亦尊之也
　　崇丘
　　序曰万物极其髙大也即中庸发育万物峻极于天之意
　　南山有台
　　南山有台北山有莱乐只君子邦家之基乐只君子万寿无期
　　序曰乐得贤也严华谷云台莱桑杨之类喻贤者之多而皆有用也台似莎而大抽薹特髙故谓之台其叶可以为蓑笠皮可以为簦笠茎可以为布及屦夫须者匹夫所须也今俗谓之黄草陆玑以为莎非也尔雅台夫须又云薃侯莎薹与莎自是二物説文云莱蔓华也尔雅云厘蔓华莱与厘通即藜也初生叶可食老则干可为杖
　　南山有桑北山有杨乐只君子邦家之光乐只君子万寿无疆
　　南山有杞北山有李乐只君子民之父母乐只君子徳音不已
　　南山有栲北山有杻乐只君子遐不眉寿乐只君子徳音是茂
　　杻即椿详山有枢篇
　　南山有枸北山有楰乐只君子遐不黄耉乐只君子保艾尔后
　　枸通作椇曲礼妇人之挚椇榛内则芝栭蔆椇椇即木蜜也
　　由仪
　　序曰万物之生各得其宜也
　　蓼萧
　　蓼彼萧斯零露湑兮既见君子我心冩兮燕笑语兮是以有誉处兮
　　序曰泽及四海也此葢诸侯朝于天子而欢庆颂祷之词以零露喻恩泽此极显切非妄説也
　　蘓頴濵曰诸侯来朝王者推恩以接之无所不及如零露之于萧故其既见天子也其心莫不倾尽郝楚望曰燕者安乐之意
　　蓼彼萧斯零露瀼瀼既见君子为龙为光其徳不爽寿考不忘
　　为龙为光郑笺云言天子之恩泽光耀被及已也吕东莱曰王者徳施之普各称其分所谓其徳不爽也
　　蓼彼萧斯零露泥泥既见君子孔燕岂弟宜兄宜弟令徳寿岂
　　宜兄宜弟推本天子之徳始于齐家也左传富辰曰周公吊二叔之不咸故封建亲戚以藩屏周此诗亦本乎封建之意以颂美之九族既睦万邦所繇以协和也
　　蓼彼萧斯零露浓浓既见君子鞗革冲冲和鸾雝雝万福攸同
　　王介甫云乘马路车天子所以好诸侯也有车马则有鞗革和鸾矣上下相遇以徳而成以礼则万福所同也曰同是天下皆被其福也
　　湛露
　　湛湛露斯匪阳不晞厌厌夜饮不醉无归
　　序曰天子燕诸侯也燕礼有无算爵无算乐君曰无不醉宾及卿大夫皆对曰诺敢不醉
　　湛湛露斯在彼丰草厌厌夜饮在宗载考
　　笺主同姓言之谓賔既辞去复畱同姓以尽私恩也楚茨曰诸父兄弟备言燕私祭祀如此燕飨可知燕礼必于路寝而云在宗者同姓诸侯以天子之宫为宗室也
　　湛湛露斯在彼杞棘显允君子莫不令徳
　　以下复兼异姓同姓言之
　　其桐其椅其实离离岂弟君子莫不令仪
　　彤弓之什
　　彤弓
　　彤弓弨兮受言藏之我有嘉宾中心贶之钟鼓既设一朝飨之
　　序曰天子锡有功诸侯也左传云飨以训恭俭晏以示慈惠又云享有体荐宴有折爼是享与宴异也诗言飨之而左传甯武子云诸侯敌王所忾而献其功于是乎赐之彤弓彤矢玈弓玈矢以觉报宴则又有宴礼矣考聘礼公于賔一食再飨燕与羞俶献无常数谓飨于庙燕于寝也始以行礼继以遂情夫固有飨燕并行者矣左传郑享赵孟礼终乃燕天子于有功诸侯何独不然故末章曰一朝醻之醻賔之礼燕则有之飨则无有也彤弓之赐以表有功而已康成云专征伐误也书文侯之命亦有彤弓之赐第云柔逺能迩惠康小民其后襄王赐文公亦曰以绥四国紏逖王慝无专征伐之语而况于盛世乎王制云赐弓矢然后征谓请命而征不云专也至若吕氏所云四夷入边臣子簒弑虽未赐弓矢专之可矣
　　彤弓弨兮受言载之我有嘉賔中心喜之钟鼓既设一朝右之
　　彤弓弨兮受言櫜之我有嘉賔中心好之钟鼓既设一朝醻之
　　菁莪
　　菁菁者莪在彼中阿既见君子乐且有仪
　　序曰乐育材也天之生材实难上之人尊贤而养士则贤者得以尽其才而不贤者亦自勉于为善周礼大司徒之职以乡三物教万民而宾兴之亦将以诱掖而鼔舞之也此诗美之以君子导之以喜乐接之以礼仪忘其贱而以为荣忘其劳而以为安其所以诱掖而鼓舞之可谓至矣其即賔兴之诗与则以为燕賔亦正相合
　　毛传云长育人材如阿之长莪菁菁然阿説文云大陵也一曰曲阜也观有卷之义则曲阜为正
　　菁菁者莪在彼中沚既见君子我心则喜
　　生于山者防蒿也莪也生于沚者蒌蒿也蘩也亦谓之莪者类也
　　菁菁者莪在彼中陵既见君子锡我百朋
　　郑笺五贝为朋言五种之贝各以二枚为朋也疏引汉书志为説乃王莽事恐非古法
　　泛泛杨舟载沈载浮既见君子我心则休
　　六月
　　六月栖栖戎车既饬四牡骙骙载是常服玁狁孔炽我是用急王于出征以匡王国
　　序曰宣王北伐也毛氏以为亲征郑氏以为命将夫玁狁既至泾阳逼近辇毂岂以中兴之主不一亲歴行间以大振其声灵乎张元岵曰此诗两曰王于出征两曰薄伐玁狁盖宣王亲统六师御之境内而令吉甫直抵太原以驱之也
　　六月周正六月周礼王建太常常即旂也诸侯之旂亦谓之常大行人职云上公建常九斿侯伯建常七斿子男建常五斿
　　比物四骊闲之维则维此六月既成我服我服既成于三十里王于出征以佐天子
　　既成我服暑服也周正六月暑气将至故暑服于此而成非为师行而成服也
　　四牡脩广其大有颙薄伐玁狁以奏肤公有严有翼共武之服共武之服以定王国
　　肤与膴通膴者大脔故训大周礼内饔外饔凡祭祀皆共刑膴而馈食礼有肤无膴则肤即膴耳盖仪礼以豕腹为肤鱼腹为膴而周礼通谓之膴也详见周礼略记朱备万曰严敬乃用师之要道书云钦承天子威命敬也威克厥爱允济严也
　　玁狁匪茹整居焦获侵镐及方至于泾阳织文鸟章白斾央央元戎十乘以先啓行
　　焦获尔雅十薮周有焦护护与获通今陜西三原县有焦吴里盖即焦获之讹郭璞所云瓠中是也非两地也镐何子曰古文镐鄗通用史周本纪复都丰鄗汉书叙传遂亡酆鄗皆以镐为鄗此诗之镐乃鄗地也鄗本晋邑左传哀四年齐施救范氏国夏伐晋取鄗即今真定府高邑县也其地正与太原接壤去周都千有余里刘向所谓千里之镐也方今太原阳曲县有方山疑即其地若云朔方则于镐不相涉矣泾阳在今西安府距周都三十余里继旐为斾本尔雅文考之左传庄二十八年楚伐郑子元鬬御彊鬬梧耿之不比为斾鬬班王孙游王孙喜殿斾与殿对则是军前大旗谓之继旐之斾也详出车篇元戎毛传曰夏后氏曰钩车先正也殷曰寅车先疾也周曰元戎先良也
　　戎车既安如轾如轩四牡既佶既佶且闲薄伐玁狁至于太原文武吉甫万邦为宪
　　毛传曰佶正也与説文合所谓范我驰驱也太原今山西竹书穆王迁戎于太原则太原为戎狄所居玁狁即其种类其内侵也势必相倚为患故驱之出太原则玁狁失势而自去矣或谓玁狁即太原之戎则自太原而西至周不得复东侵镐也
　　吉甫燕喜既多受祉来归自镐我行永久饮御诸友炰鼈脍鲤侯谁在矣张仲孝友
　　邹肇敏曰首二句是饮至之燕来归以下则吉甫之私燕也若宣王燕吉甫则方叔亦同事者岂得不与采芑
　　薄言采芑于彼新田于此菑亩方叔涖止其车三千师干之试方叔率止乘其四骐四骐翼翼路车有奭簟笰鱼服钩膺鞗革
　　序曰宣王南征也张元岵曰此诗但咏车旗佩服无一语及于挞伐盖狄强蛮弱乘战胜之余大张威武气势所及望风迎附深有得于用兵之略诗人推本于征伐玁狁得其要矣
　　芑即维穈维芑之芑尔雅云白苗也郭璞云即今之白粱粟采芑者非自采之盖赋所见以起兴严华谷云新田菑亩不应指菜何子曰谷亦可言采犹桑中之言采麦也其车三千考司马法兵车一乘甲士三人步卒七十二人周礼天子六军共七万五千人则车止千乘而此云三千郑康成以为羡卒尽起孔氏以为兼起乡遂王介甫以为合诸侯之师晦翁东莱皆以为极其盛而称之非实有此数何子以为兵车重车之合百人则六乡为正六遂为副共十五万人其车数正得三千此论颇核然玁狁既克之后未必正副俱行且百人共车之法未必出于古制考之周礼小司徒注所引司马法则又曰车一乘士十人徒二十人是以三十人供一车也周礼五伍为两两者盖因车以为名也其法必三十人而以二十五人为正卒五人为游阙与则六军七万五千人其车三千正与法合康成误以彼为采地法故不取以释此诗其实即乡遂之法也但彼此军制微有不同耳详见閟宫篇及周礼略记周礼巾车金路钩象路朱有奭是象路也钩膺是金路之饰特赐之使得施于象路也其非戎路明矣乘命车鸣和鸾服命服锵玉佩雍容以制胜所谓克壮其犹不战而威者也盖虏已在其目中无俟张皇为矣后世若武侯之羽扇纶巾叔子之轻裘缓带粗得此意钩疏引周礼注云马娄颔之钩娄即公羊传牛马维娄之娄犹系也音屡
</div>
    <div class="pagination">
<a href="读诗略记_page12.html">上一页</a><span>...</span><a href="读诗略记_page8.html">8</a><a href="读诗略记_page9.html">9</a><a href="读诗略记_page10.html">10</a><a href="读诗略记_page11.html">11</a><a href="读诗略记_page12.html">12</a><span class="current-page">13</span><a href="读诗略记_page14.html">14</a><a href="读诗略记_page15.html">15</a><a href="读诗略记_page16.html">16</a><a href="读诗略记_page17.html">17</a><a href="读诗略记_page18.html">18</a><span>...</span><a href="读诗略记_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
