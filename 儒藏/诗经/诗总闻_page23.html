<!DOCTYPE html>
<html>
<head>
    <meta charset="UTF-8">
    <title>诗总闻 - 第 23 页/共 49 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>诗总闻 - 第 23 页/共 49 页</h1>
    <div class="content">　　脊令首低尾昻首尾相应也亦当是有见兴感兄弟急难相应当如此也
　　四章
　　兄弟阋于墙外御其务毎有良朋烝也无戎
　　朋友常有相爱之意其善者不过长叹其气盛者亦终不肯犯难施力也集韵戎通作□尔雅相也愽雅推也言无所施力也务戎不相叶因左氏以务为侮故説者竞起左氏必以经改盖附防緜御侮为辞故刘氏从之又以戎为戍相叶呉氏以务戎皆改诗之所存蔑矣遂转务音防集韵雺雾霿霜皆有防音此説最佳虽字无雨亦通用通呼然似不必诗之取叶至不一且以二章言之脊令在原兄弟急难毎有良朋况也永叹四句三叶兄弟阋于墙外御其务就句取叶御务是也盖其歌曲必御字务字两断每有良朋烝也无戎朋作蓬音今北人多作此呼于歌曲虽不知其的于讽咏亦自有微音其他取叶随诗可见今略载于此
　　五章
　　丧乱既平既安且宁虽有兄弟不如友生
　　危急之时最倚兄弟为切安平之际乃资朋友为多何者彼各有门户亲族难代其捐躯而救难也故以危难责朋友而以身许相知者皆非正也
　　六章
　　傧尔笾豆饮酒之饫兄弟既具和乐且孺
　　孺属也和乐之情则均而尊卑之属则别也
　　七章
　　妻子好合如鼓瑟琴兄弟既翕和乐且湛
　　妻子虽如琴瑟之恊而兄弟亦如和乐之耽则家道全美也妻子恊而兄弟暌岂得为乐也必兄弟无他而妻子乃合盖妻子不患不恊而易暌者兄弟也下文可见
　　八章
　　宜尔室家乐尔妻帑是究是图亶其然乎
　　凡人必思之深谋之尽乃见实理实理见则信心生也
　　闻音曰弟待礼切懐胡隈切难泥防切叹他涓切生桑狌狌亦作猩腥贾氏生生先醒也后生后醒也湛持林切末以乎叶孔氏说诗大体依韵亦有即将助语以当韵之体如此诗之类是也
　　闻字曰集韵侮务通用伤也慢也左氏作侮可从然丁氏似附防务侮恐难通
　　闻句曰或説常棣之华鄂止句言花鄂皆不韡韡也盖以不尔为真尔亦有所疑王氏不韡韡言韡韡也故因疑而析句五字三字苟于古有疑而不敢强立説特就其中求合亦不害好古也
　　总闻曰此诗未尝有切责深恚之辞特以情以理感悟而已左氏周公吊二叔之不咸故封建亲戚以蕃屏周召穆公思周徳之不类故纠合宗族于成周而作诗毛氏槩言召公杜氏以为虎也其诗在厉王之时则诗未必皆作于成周之盛时也鱼丽之序文武以天保以上治内采薇以下治外不无所碍故孔氏以序闵管蔡之失道故作常棣外传周公之诗曰兄弟防于墙为周公作也陆氏鸱鸮为诗常棣作诗变为言作者周公之于诗其道在鸱鸮其事在常棣又略左氏召穆公直以为周公其欲附合于序如此今以鸱鸮仿之其辞似非周公之作也而召穆公之作盖亦未见杜氏厉王衰防兄弟道阙召穆公于东都收防宗族作此周公之乐歌厉而至宣宣而至幽幽而至平平王始迁东都岂有百余年之前纠合宗族防聚东都召穆公贤者必不无君无国如此故凡左氏所载不敢不信而间亦有难信者也
　　伐木
　　一章
　　伐木丁丁鸟鸣嘤嘤出自幽谷迁于乔木嘤其鸣矣求其友声相彼鸟矣犹求友声矧伊人矣不求友生出谷迁木毛氏以为君子虽迁髙位不可忘其朋友此意甚善郑氏又求其尚在深谷者此意尤善用鸟意推人情古风可见
　　神之聴之终和且平
　　神且求聴以其和平亦有感动也
　　二章
　　伐木许许酾酒有藇既有肥羜以速诸父宁适不来防我弗顾于粲洒埽陈馈八簋既有肥牡以速诸舅宁适不来微我有咎
　　不来者得非我弗相顾我且有咎何为不来责躬引愆必欲要致其来也
　　三章
　　伐木于阪酾酒有衍笾豆有践兄弟无逺民之失徳干糇以愆
　　民之失徳则以干糇吾侪虽小不满意不必介念俗谓幸见恕且尽欢也
　　有酒湑我无酒酤我坎坎鼓我蹲蹲舞我迨我暇矣饮此湑矣
　　有酒则饮无酒则沽不可虗度也有鼓有舞随所有取乐及我职事有暇共饮此酒乃所愿也
　　闻音曰丁陟耕切羜直吕切父扶雨切顾果五切埽苏后切簋已有切舅巨九切咎巨九切阪孚脔切践在演切愆起浅切酤侯古切暇后五切
　　闻章曰旧六章今为三章皆以伐木为首辞闻物曰嘤音缨柔细也毛氏惊惧郑氏相切直皆恐非大率郑氏附合求友旧説嘤音莺遂以为莺相承出谷求友为莺之事如此误衍甚多
　　闻事曰礼天子同姓谓之伯父异姓谓之伯舅毛氏因诸父诸舅之辞遂以为天子其初意甚正其后意稍违今定从初意
　　闻人曰诸父父党诸舅母党兄弟亦母党玩辞谛意皆异姓与常棣同姓不同也
　　总闻曰郑氏伐木谓昔日未居位在农之时与友生于山巗伐木为勤苦之事今有酒而酾之本其故也此意甚佳但不当以为王者识者更详
　　天保
　　一章
　　天保定尔亦孔之固
　　人传夭辞如皇矣帝谓也
　　俾尔单厚何福不除俾尔多益以莫不庶
　　二章
　　天保定尔俾尔戬谷罄无不宜受天百禄降尔遐福惟日不足
　　三章
　　天保定尔以莫不兴如山如阜如冈如陵如川之方至以莫不增
　　四章
　　吉蠲为饎是用孝享禴祠烝尝于公先王君曰卜尔万夀无疆
　　君先君也总言先世诸公诸王郑氏嘏传神辞上下称人以先字贯于其中如小旻上下称事以否字贯于其中语法正同
　　神之吊矣诒尔多福民之质矣日用饮食羣黎百姓徧为尔徳
　　神他神也先世之神已竟则他位之神次至吊至也诒遗也当是祝传神辞先世有尸他神无尸
　　六章
　　如月之恒如日之升如南山之夀不骞不崩如松柏之茂无不尔或承
　　闻音曰除治虑切享虚良切福笔力切礼福者备也备旁纽作逼古文福字多叶直极等字至唐犹然古者不独以福作逼字音亦以福作逼字用贾氏疏者或制大权以福天子顔氏福古逼字自后福作祜意不作逼意然逼音犹在也
　　总闻曰此诗第一第二章天情至第三章天隠而不可慿则以物之大者喻之第四第五章导神情至第六章神亦慿而不可慿则又以物之极大者喻之前七尔后四尔皆天神下辞达其君也前五如后六如皆天神指物喻其君也大率皆借天神为辞
　　采薇
　　一章
　　采薇采薇薇亦作止
　　当是将佐述离家还家之状
　　曰归曰归嵗亦莫止靡室靡家玁狁之故不遑啓居玁狁之故
　　二章
　　采薇采薇薇亦柔止曰归曰归心亦忧止忧心烈烈载饥载渴我戍未定靡使归聘
　　三章
　　采薇采薇微亦刚止曰归曰归歳亦阳止王事靡盬不遑啓处忧心孔疚我行不来
　　薇作春时薇柔夏时薇刚秋时冬不言者来归也所以下言昔我徃今我来之期适满期年也
　　四章
　　彼尔惟何维常之华彼路斯何君子之车戎车既驾四牡业业岂敢定居一月三防
　　常即常棣也止是物记时如前章采薇非专喻将帅车马服餙也诗屡称常棣之华似皆有所兴也大率诗人因物起兴非接于所见兴无由生此再指初发之时也秦子作人当如常棣灼然光发亦因诗人棣华为辞不必泥也当是周道春时多此物故引之一月三防言屡胜也不必言一侵一伐一战为三也
　　五章
　　驾彼四牡四牡骙骙君子所依小人所腓四牡翼翼象弭鱼服岂不日戒玁狁孔棘
　　以象牙餙弓袋以鲨皮餙矢服今军中犹有此制
　　六章
　　昔我徃矣杨栁依依今我来思雨雪霏霏行道遅迟载渴载饥我心伤悲莫知我哀
　　既以薇茁薇稚薇壮计歳月又以棣华计时候末章眀言昔我徃矣杨柳依依今我来思雨雪霏霏与前章皆相应指期甚眀也
　　闻音曰作即各切亦摠古切莫武愽切亦莫故切皆通作总古莫故尤显处臣列切疚讫力切来六直切华方无切服满北切戒讫力切哀于希切
　　闻事曰尔雅阳为十月郭氏纯隂用事嫌于无阳故名此恐是十一月阳生之候初章言歳莫此是预言来归之期后章亦然不应十月已歳莫今月令皆是周制其言嵗时早晚悉用夏正
　　总闻曰礼师有功则恺乐献于社其后号曰短箫铙歌又其后号曰鼓吹亦谓之铙歌鼓吹旧有艾如张逺如期之属其后不可胜纪采薇出车六月吉日恐是此曲
　　出车
　　一章
　　我出我车于彼牧矣自天子所谓我来矣召彼仆夫谓之载矣王事多难维其棘矣
　　此行天子使之来也其诗皆以王命为辞此亦是将佐叙离家还家之状与采薇同
　　二章
　　我出我车于彼郊矣设此旐矣建彼旄矣彼旟旐斯胡不斾斾忧心悄悄仆夫况瘁
　　此二章于牧地调民卒也言旐言旟旟州里所建旐县鄙所建止是集众二章皆曰仆夫亦是偏禆之属故使令称仆夫也下章既言南仲遂称旂旐旂诸侯所建其容乃盛非前章比也
　　三章
　　王命南仲徃城于方出车彭彭旂旐央央天子命我城彼朔方赫赫南仲玁狁于襄
　　南仲文王之属也林氏南得氏宣王之时恐非此南氏之仲子与宣王之南仲同姓又同次也今同姓同次而不同时有之
　　四章
　　昔我徃矣黍稷方华今我来思雨雪载涂王事多难不遑啓居岂不懐归畏此简书
　　左氏翘翘车乗招我以弓岂不欲徃畏我友朋杜氏逸诗句法与此相类极可玩味
　　五章
　　喓喓草虫趯趯阜螽未见君子忧心忡忡既见君子我心则降赫赫南仲薄伐西戎
　　君子谓南仲也当是将佐之在别部而来军前者故有未见既见之辞
　　六章
　　春日迟迟卉木萋萋仓庚喈喈采蘩祁祁执讯获丑薄言旋归赫赫南仲玁狁于夷
　　闻音曰牧莫狄切来六直切载节力切彭铺郎切华方无切降乎攻切喈居奚切
　　闻事曰此行在北无战止是徃戍故言城在西有战故言伐言执言获
　　闻迹曰毛氏朔言北方也襄除也今定襄属并州朔方亦属并州朔方固是北方但襄除无谓
　　总闻曰前四章自西都徃北方也夏徃而冬归故曰昔我徃矣黍稷方华今我来思雨雪载涂后二章自北方归西都又徃西方春至西都故曰喓喓草虫趯趯阜螽未见君子忧心忡忡既见君子我心则降赫赫南仲薄伐西戎既见而又行也春归西都故曰春日遅遅卉木萋萋仓庚喈喈采蘩祁祁执讯获丑薄言旋归赫赫南仲玁狁于夷其去来不逾春也一嵗所成并西北方之事结之
</div>
    <div class="pagination">
<a href="诗总闻_page22.html">上一页</a><span>...</span><a href="诗总闻_page18.html">18</a><a href="诗总闻_page19.html">19</a><a href="诗总闻_page20.html">20</a><a href="诗总闻_page21.html">21</a><a href="诗总闻_page22.html">22</a><span class="current-page">23</span><a href="诗总闻_page24.html">24</a><a href="诗总闻_page25.html">25</a><a href="诗总闻_page26.html">26</a><a href="诗总闻_page27.html">27</a><a href="诗总闻_page28.html">28</a><span>...</span><a href="诗总闻_page24.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
