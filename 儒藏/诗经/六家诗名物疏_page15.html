<!DOCTYPE html>
<html>
<head>
    <meta charset="UTF-8">
    <title>六家诗名物疏 - 第 15 页/共 52 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>六家诗名物疏 - 第 15 页/共 52 页</h1>
    <div class="content">　　驺虞篇
　　葭
　　尔雅云苇丑芀葭华葭芦其萌虇○夏小正云七月秀雚苇未秀则不为雚苇秀然后为雚苇雚未秀为菼苇未秀为芦○埤雅云苇丑芀言其华皆有芀秀今风辄吹扬如雪其聚于地如絮淮南子曰蔐苖类絮而不可以为絮苇即今之芦一名葭葭苇之未秀者也萑即今之荻一名蒹蒹萑之未秀者也葭一名华蒹一名薕至秋坚成谓之萑苇先儒以为萑如苇而细按礼土鼓篑桴苇籥苇管中籥则萑小而苇大矣其字从韦则韦缓故也荀子曰柔从若蒲苇○严粲云葭芦苇又名华一物四名葭苇之初生者○淮南子云季夏令滂人入材苇
　　按字説云芦谓之葭其小曰萑荻谓之蒹其小曰苇与夏小正埤雅之言相反释尔雅者孙炎郭璞以芦薍为二草李廵舍人樊光以芦薍为一草自古有此纷纷矣
　　豝
　　尔雅云豕牝豝○小尔雅云彘猪也其子曰豚大者谓之豝○説文云豝牝豕也一曰二歳能相把挐也○古今注云渔阳以大猪为豝○字説云豝所谓娄猪巴犹娄也○雅翼云凡六畜之属皆见于释畜惟豕见于释兽以豕者通田豕之名故别异之诗云彼茁者葭一发五豝于嗟乎驺虞然则豝牝豕之小者故又谓之小豝言虽取害稼之物亦必待其成所以为仁也
　　按罗氏云牝豕之小者对大豕而言若对豵则豝为大矣玩二章经防葭丛髙故有豝藏焉蓬丛低故有豵藏焉説文一歳为豵二歳为豝之説殆必有所昉也朱子以豝为牡豕显悖尔雅此卤莽之过广雅云兽一歳为豵二歳为豝三歳为肩四歳为特则豝豵之名可通于羣兽也
　　驺虞
　　毛传云义兽也白虎黑文不食生物有至信之德则应之○陆疏云尾长于躯不食生物不履生草○海内北经云林氏国有珍兽大若虎五采毕具尾长于身名曰驺吾【刘芳诗义疏曰吾或作虞】乘之日行千里○封禅书云囿驺虞之珍羣颂曰般般之兽乐我君囿白质黑章其仪可喜旼旼穆穆君子之态○晋郭璞赞曰怪兽五采尾参于身矫足千里儵忽若神是谓驺虞诗叹其仁○吴薛综颂曰婉婉白虎优仁是崇饥不侵暴困不改容敛威扬德恺悌之风○中兴徴祥説云驺虞仁兽也其尾参倍状如虎而白色啸则风兴皜身如雪而无杂者是也近代所谓白虎者背班而虎文尔雅所谓彪虎耳○瑞应图云白虎仁而不害王者不暴虐恩及行苇则见○河图括地象云令訾野中有玉虎晨鸣雷声圣人感期而兴○埤雅云驺虞西方之兽而名之曰虎则宜以杀为事今反不履生草食自死之肉葢仁之至也
　　按礼射义云天子以驺虞为节乐官僃也异义韩诗説云驺虞天子掌鸟兽官鲁诗传云古有梁驺者天子之田也贾谊新书曰驺者天子之囿也虞者囿之司兽者也以驺为囿名及以梁驺为田名仅见于鲁诗贾子月令教田猎命仆及七驺咸驾左传晋悼公使程郑为乘马御六驺属焉则驺者马御也舜典益作朕虞周有山虞泽虞大田猎莱山泽之野则虞者虞人也韩诗説云掌鸟兽官意盖近之小序云天下纯被文王之化庻类繁殖搜田以时仁如驺虞焦弱侯云驺人不失驰驱之法则物不过伤虞人厉山泽之禁故物性能遂因叹美归功于二官以此解序未为不可而与射义所谓乐官僃者亦可通矣但山海经及纬候之书俱以为义兽説其形者或以为五采毕具或以为白虎黑文或以为皜身无杂又各不同罗愿则据淮南子文王囚羑里散宜生得驺虞鸡斯之乘以献于纣谓文王之马有名驺虞者以其如林氏驺虞之俊逸而名之文王必尝驾以从田能与人相应致获禽之多故申而叹之此又一説也
　　蓬
　　尔雅云齧雕蓬荐黍蓬○説文蓬蒿也草之不理者也○埤雅云其叶散生末大于本故遇风辄防而旋虽转徙无常其相遇往往而有故其制字从逢○曾子曰蓬生麻中不扶自直○商子曰飞蓬遇飘风而行千里者乘风之势○説苑云秋蓬恶于根本而美于枝叶秋风一起根且防矣○通志云菰曰蓬今人谓之茭尔雅云雕蓬者米茭也其米谓之雕胡可作饭故曰齧黍蓬者野茭也不能结实惟堪荐借故曰荐
　　按蓬是蒿类与茭自别郑渔仲所云葢本孙炎尔雅注非也
　　豵
　　尔雅云豕生三豵二师一特郭注豕生子常多故别其少者○説文云豵生六月豚一曰一歳豵尚丛聚也○雅翼云豵从从义犹从也羣以从母有约从之义説文又以小豚为豰生二月为豯生六月为豵或曰一歳为豵二歳能相把拏三歳豕肩相及为其説豵与尔雅不同然皆小豕之名




　　六家诗名物疏卷八
<经部,诗类,六家诗名物疏>
　　钦定四库全书
　　六家诗名物疏卷九　　　明　冯复京　撰国风邶一
　　邶
　　谱云邶鄘卫者商纣畿内方千里之地其封域在禹贡兾州大行之东北逾衡漳东及兖州桑土之野武王伐纣以其京师封武庚三分其地置三监使管叔蔡叔霍叔尹而教之自纣城而北谓之邶南谓之鄘东谓之卫三监叛成王伐三监更于此建诸侯封康叔于卫使为之长后世稍并二国混而名之疏云三叔各监一国不知所监之国为谁○周书作雒云俾康叔宇于殷俾中旄殳宇于东注东谓卫殷邶鄘康叔代霍叔中旄代管叔○地里志云周既灭殷分其畿内为三国鄁以封纣子武庚鄘管叔尹之卫蔡叔尹之以监殷民谓之三监三监叛周公诛之尽以其地封康叔迁鄁鄘之民于雒邑○补传曰邶鄘卫皆以水得名邶水在太山之阜鄘水出宜苏山卫水在霛寿【即眞定】○郡国志河内郡朝歌北有邶国○一统志邶城在河南卫辉府城东北一说在懐庆府河内县
　　柏舟篇
　　柏
　　尔雅云柏椈疏柏一名椈○埤雅云柏性坚致有脂而香故古人破为畅臼用以捣郁杂记所谓畅臼以椈者是也○尚书云荆州厥贡杶干栝柏○尚书逸篇云大社惟松东社惟柏南社惟梓西社惟栗北社惟槐○周礼兾州其利松柏○荀子云柏经冬而不凋蒙霜而不变可谓得其真矣○四民月令云七月收柏实○汉武内传云药有松柏之膏服之可长生
　　舟
　　周易云利涉大川乗木舟虚又云刳木为舟剡木为楫舟楫之利以济不通盖取诸随○世本云古观落叶因以为舟○淮南子云古人见窽木浮而知为舟○小尔雅云小船谓之艇艇之小者曰防船头谓之舳尾谓之舻楫谓之桡○释名云舟言周流也舩犹言循也循水而行也其上屋曰庐重屋曰飞庐又在其上曰雀室上下重版曰槛狭而长曰艨冲三百斛曰舠二百斛以下曰艇○方言云舟自关而西谓之船自关而东或谓之舟或谓之航首谓之閤闾或谓之艗艏后曰舳○吕氏春秋云虞姁作舟○物理论云化狐作舟○墨子云巧倕作舟○山海经云番禺始作舟○束晳发蒙记云伯益作舟○世本又云共鼓货狄作舟黄帝二臣也
　　酒
　　说文云酒就也所以就人性之善恶也一曰造也吉凶所起造也又曰醴酒一宿熟也醪汁滓酒也酎三重醕酒也醨薄酒也醹厚酒也○释名云酒酉也酿之米麯酉泽乆而味美也○世本云仪狄始作酒醪变五味少康作秫酒○周礼酒正以式法授酒材五齐一曰泛齐【成而有滓】二曰醴齐【始成体】三曰盎齐【葱白色】四曰缇齐【成而红】五曰沈齐【造清】三酒一曰事酒【酌有事者】二曰昔酒【久白】三曰清酒四饮一曰清【醴之泲者】二曰医【以酏为醴酏粥也】三曰浆四曰酏共王之四饮三酒之馔及后世子之饮与其酒凢祭祀以法共五齐三酒以实八尊共賔客之礼酒共后致饮于賔客之礼毉酏糟凡王之燕饮酒共其计凡飨士庶子耆老孤子皆共其酒酒人掌为五齐三酒浆人掌共王之六饮水浆醴凉【寒粥】医酏司尊彝云凡六尊之酌郁齐献酌醴齐缩酌盎齐涗酌凡酒脩酌注云凡酒谓三酒也四者灌用郁齐朝用醴齐馈用盎齐诸臣自酢用凡酒○月令云仲冬之月乃命大酋秫稻必齐麴蘖必时湛炽必洁水泉必香陶器必良火齐必得兼用六物大酋监之母有差贷注湛渍而涤之也炽蒸炊也曲礼曰祭宗庙酒曰清酌礼运云酒在室醴醆在戸粢醍在堂澄酒在下郊特牲云酒醴之美酒明水之尚贵五味之本也缩酌用茅明酌也醆酒涗于清汁献涗于醆酒射义云酒者所以养老也所以养病也玉藻云君子之饮酒也受一爵而色洒如也二爵而言言斯礼已三爵而油油以○春秋纬云凡黍为酒阳据隂乃能动故以麦酿黍为酒注麦隂也先渍麴黍后入故曰阳相感皆据隂也相得而沸是其动也○尚书酒诰曰文王告教小子有正有事无彝酒越庶国饮惟祀德将无醉
　　鉴
　　广雅云鉴谓之镜○周礼司烜氏以鉴取明水于月○中记云尹寿作镜○武王镜铭云见尔前必顾尔后○韩子曰古之人目短于自见故以镜观面智短于自知故以道正已镜无见疵之罪道无明过之恶○文子云镜不设形故能有形○淮南子云明镜之始型蒙然未见形容也及拭之以锡磨之以白氊则须睂髩毛可得而察○博古图云黄帝液金以作神物为鉴凡十有五取乾坤五五之数
　　兄
　　释亲云男子先生为兄晜兄也○广雅云兄况也况于父
　　弟
　　释亲云男子后生为弟○广雅云弟悌也言顺于兄○释名云弟第也相次第而生也
　　石
　　释名云山体曰石石硌硌也坚捍硌也山多大石曰礐山多小石曰磝○春秋说题辞云周易艮为山为小石石隂中之阳阳中之隂隂精补阳故曰含石石之为言托也托立法也○博物志云地以石为之骨○物理论云土精为石石气之核也气之生石犹人筋络之生爪牙也
　　席
　　说文云席荐也○释名云荐所以自荐借也席释也可卷可释也○韩子曰夏禹为茵蒋席○周礼云玉府掌王之袵席司几筵掌五席之名物凡大朝觐大飨射封国命诸侯设莞筵纷纯加缫席画纯加次席黼纯祀先王酢席亦如之诸侯祭祀席蒲筵缋纯加莞席纷纯酢席莞筵纷纯加缫席画纯筵国賔于牖前亦如之甸役则设熊席凡防事设苇席郑注五席莞藻次蒲熊也纷如绶有文而狭者缫席削蒲蒻展之加以五采次席桃枝席有次列成文莞小蒲席○公食大夫礼蒲筵常缁布纯加萑席寻帛纯上大夫蒲筵加萑席其纯皆如下大夫纯乡饮酒乡射礼蒲筵缁布纯燕礼司宫筵賔于戸西东上无加席小臣设公席于阼阶上西乡设加席大射小臣设公席于阼阶上西乡司宫设賔席于戸西南面有加席聘礼賔请觌宰夫彻几改筵士虞苇席○曲礼云羣居五人则长者必异席奉席如桥衡请席何乡请袵何趾席南乡北乡以西方为上东乡西乡以南方为上若非饮食之客则布席席间函丈礼器云礼有以多为贵者天子之席五重诸侯三重大夫再重有以少为贵者鬼神之祭单席郊特牲云大飨君三重席而酢焉三献之介君专席而酢焉莞簟之安而蒲越藁鞂之尚明之也玉藻云登席不由前为躐席○左传云大路越席昭其俭也
　　按郑氏云铺陈曰筵籍之曰席则在下者筵加在上者席散文亦得通言也司几筵五席外有苇席防事所设也有柏席藏中所用也有越席郊社所设也有蒯席出杅所履也尚书顾命篾席黼纯即次席黼纯也底席即缫席而缀纯为异丰席即莞席而画纯为异笋席纷纯又别是一席郑云新鬼神之事不用生时之席故也公食大夫大射宾有加席燕礼之賔无加席葢燕私礼臣屈也大夫乡饮士乡射则蒲筵缁布纯而已三礼图又云士蒲筵无纯士卑故也若天子卧席亦止再重诗下莞上簟是也士防礼者士礼也云下莞上簟袵如初则天子以下皆同
　　日
　　礼统云日者实也形体光实人君之象○易曰日月丽乎天又云离为日又云日中则昃月盈则食天地盈虚与时消息○周礼冯相氏冬夏致日春秋致月○礼记郊之祭大报天而主日配以月又云王宫祭日也夜明祭月也又云祭日于坛祭月于坎以别幽明以制上下祭日于东祭月于西以别外内以端其位○易传云日者众阳之宗内明黄五色无主以象人君精精似青翼翼似黑似赤缟缟似白煌煌似黄光照无主不可以一色名也○春秋内事云日者阳德之母○元命包云日尊故曰满满故仁仁故明明故精在外注云满者常盛无亏也又云阳数起于一成于三故日中有三足乌者阳精也○书考霛曜云日光照四万六千里○地说书云日照四十五万里○周髀云日光外照径八十一万里○白虎通云日行迟月行疾者何君舒臣劳也日月所以悬着何助天行化昭明下地也日月径千里○尔雅云孤竹北戸西王母日下谓之四荒距齐州以南戴日为丹穴东至日所出为太平西至日所入为太防○广雅云日名朱明一名曜霛一名东君一名大明亦名阳乌○淮南子云日出于阳谷浴于咸池拂于扶桑是谓晨明登于扶桑爰始将行是谓朏明【将明也】至于曲阿是谓旦明至于曽泉是谓蚤食至于桑野是谓晏食至于衡阳是谓隅中至于昆吾是谓正中至于鸟次【西南方山名】是谓小还至于悲谷是谓餔时至于女纪是谓大还至于渊虞【地名】是谓高舂【高舂时加戍】至于连石是谓下舂至于悲泉爰止其女爰息其马是谓悬车至于虞渊是谓黄昏至于蒙谷是谓定昏日入于虞渊之汜曙于蒙谷之浦行九州七舍有五亿万七千三百九里又云积阳之热气生火火气之精者为日○前汉书云阴阳往来驯积而变日南至其行最急急而渐损以至春分及中而后迟迨日北至其行最舒舒而渐益以至秋分又及中而益急○纂要云日光曰景日影曰晷日气曰晛初出为旭日昕曰晞日温曰煦日在午曰亭午在未曰眣日晚曰旰日将落曰薄莫日西落光反照于东谓之反景在上曰反景在下曰倒景○乙巳占云日者光明外发魄体内全匿精扬辉圆而常满此人君之体也昼夜有节循度有常春生夏养秋收冬藏人君之政也星月禀其光辰宿宣其气生霛仰其照葵藿慕其恩此人君之德也
　　月
　　释名云月阙也言满则复阙也朏月未成明也魄月始生魄然也【承大月月生二日谓之魄承小月月生三日谓之朏】朔苏也月死复苏生也晦灰也火死为灰月光尽似之也其形一旁曲一旁直若张弓也望日月遥相望也○河图帝览嬉云月者金之精也○援神契孔子曰日者天之明月者地之理月上属为天使妇从夫放月纪○干凿度云月三日成魄八日成光蟾蜍体就穴鼻始明【穴决也决鼻兔】○礼斗威仪云政太平则月圆而多辉政升平则月清而明○吕氏春秋云月羣阴之本月望则蚌蛤实羣阴盈月晦则蚌蛤虚羣阴揫夫月形于天而羣阴化于渊○淮南子云月积阴之寒气大者为水水气之精者为月○广雅云夜光谓之月月御谓之望舒○方言云日运为纒月运为逡○汉书云月分则同道至则相过晦而见西方为之脁朔而见东方谓之朒亦谓之侧匿【朓行疾貌朒缩也侧匿犹缩懦】○灵宪云日譬犹火月譬犹水火则外光水则含影故曰光生于日之所照魄生于日之所蔽当日则光盈就日则光尽○徐整长厯云月径千里周围三千里下于地七千里○地说书云月照四十五万里○隋书云月者阴之精也其形圆其质清日光照之则见其明日光所不照则谓之魄故月望之日日月相望人居其间尽覩其明故形圆也二之日日照其侧人观其旁故半明半魄也晦朔之日日照其表人在其里故不见也○乙巳占云盈极必缺示其不可久盈也阴道臣道妻道理当缺也○埤雅云朔而月出西方夕见至望然后出于东方夜见日月之盛皆在东方
　　绿衣篇
　　绿
　　释名云绿浏也荆泉之水于上视之浏然绿色此似之也○论语疏皇氏云青是东方正绿是东方间东为木木色青木刻土土色黄并以所刻为间故绿色青黄也陈祥道云甲巳合而为绿
　　按绿字郑改作褖是王后六服之最下者御于王之服亦以燕居男子之褖衣黑则是亦黑也内命妇之服三夫人阙狄以下九嫔鞠衣世妇展衣女御褖衣
　　黄
　　考工记云天谓之地谓之黄○释名云黄晃也犹晃晃象日光色也
　　里
　　周礼内司服掌王后之六服素纱郑云素纱者今之白防也六服皆袌制以白防为里使之张显今世有沙縠者名出于此
　　裳
　　玉藻云衣正色裳间色郊特牲云三王共皮弁素积○白虎通云所以名为裳何裳者鄣也自鄣闭也○尔雅云裳削幅谓之襆郭云削杀其幅深衣之裳○礼书云深衣之裳十有二幅短母见肤长无被土凢裳前三幅后四幅明衣裳不辟防裳三袧则吉裳不特三袧而已明衣裳及觳则凢裳不特及觳而已明衣有前后裳则凢裳前三后四以象阴阳可知明衣裳縓綼緆缁纯士婚礼爵弁纁裳缁絁曲礼素衣素裳素冠彻縁则凢裳有縁可知冕服衣纁裳皮弁服素衣素裳诸侯朝服缁衣素裳士爵弁服缁衣纁裳端服有裳黄裳杂裳深衣长衣裳之色同三翟三衣亦衣裳之色仝孔安国书注曰蚁裳彤裳纁盖裳以纁为主纁赤黄色以土无正位必托于火故也若夫裳素裳之类各象其事而服之○郑氏周礼注云妇人尚专一德无所兼连衣裳不异其色○论语疏云端素裳诸侯朝服若上士以为裳中士以黄为裳下士以杂色为裳天子诸侯以朱为裳则皆谓之端不得名为朝服
　　风
　　释名云风兖豫司横口合唇言之风泛也其气博泛而动物也青徐开唇推气言之风放也气放散也○尔雅云春为发生夏为长嬴秋为收成冬为安宁四时和为通正谓之景风又云祭风曰磔○易云挠万物者莫疾乎风又云风以动之○书云休征曰圣时风若咎征曰蒙恒风若○周礼以槱燎祀飌师雨师保章氏以十有二风察天地之和命乖别之妖祥○考异邮云八风杀生以节翺翺距冬至四十五日条风至条者达上也【立春】四十五日明庶风至明庶迎惠【春分】四十五日清明风至精芒挫收【立夏之后荠麦之属秀出已备故挫止其锋芒收之使成实】四十五日景风至景风强也强以成之【夏至】四十五日凉风至凉风者寒以闭也【立秋】四十五日阊阖风至阊阖者当寒天收也【秋分】四十五日不周风至不周者不交也阴阳未合化也【立冬】四十五日广莫风至广莫者精大满也【冬至】风之为言萌也其立字防动于几中者为风○元命包云隂阳怒为风○动声仪云风者礼乐之始万物之首○帝通纪云风者天地之使○黄帝风经云调畅祥和天之喜气也折扬奔厉天之怒气也风者气也得怒之气则暴得喜之气则和得金之气则凉得木之气则温得火之气则炎得水之气则烈又云风不及地和缓而来谓之祥风○翼氏风角云风者天之号令所以谴告人君者○管子云风漂物者也风之所漂不避贵贱美恶○庄子曰大块噫气其名为风○子华子云风涵大之中精故能动化百物而行乎天上风隂也而其发为阳○吕氏春秋云风师曰飞廉应劭云飞廉神禽能致风气者也○董子云太平之世风不鸣条开甲破萌而已
　　燕燕篇
　　燕
　　尔雅云燕燕鳦○广雅云鸟朱鸟燕也○埤雅云燕籥口布翅枝尾齐人呼鳦取其名自呼也一名鸟取其色之也一名鷾鸸庄周所谓鸟莫智于鷾鸸目之所宜处不给视虽落其实弃之而走其畏人也而袭诸人间此燕安之道也故其字又为燕安之燕○雅翼云燕有两种越燕小而多声颔下紫巢于门楣上谓之紫燕亦谓之汉燕胡燕比越燕而大臆前白质黑章其声亦大巢于大屋两榱其长有容匹素者谓之蛇燕其尾岐分光泽故汉书燕燕尾涎涎曰美好之貌也以春分来而秋分去其来主为孚乳故古者以其至之日祀髙禖契因是而生至其去也多藏深山大空木中无毛羽或蛰藏坻岸中亦云入水为蜃蛤淮南子云燕之为蛤是也其来去皆避社又戊巳日不取土岂社主于土戊巳土位土克水燕之所避与○广州志云燕有三种于嵓崖者为土燕○运斗枢云瑶光星散为燕○左传云少皥时鸟师而鸟名鸟氏司分者也○夏小正云二月来降燕乃睇降者下也睇者眄也眄者视可为室也九月陟鸟蛰先言陟后言蛰陟而后蛰也○月令云仲春鸟至仲秋鸟归○博物志云燕戊巳日不泥涂巢此非才智自然得之○中记云千嵗之燕戸北向○禽经云鸳鸯鸟爱其类又云乌向啼背栖燕背飞向宿
　　雨
　　释名云雨水从云下也雨羽也如鸟羽动则散也○尔雅云暴雨谓之涷小雨谓之霡霂久雨谓之淫淫谓之霖济谓之霁○书云休征曰肃时雨若咎征曰狂雨若○易飞候云太平之时五日一风十日一雨嵗凢三十六雨此休征时若之应○春秋说题词云一嵗三十六雨天地之气宣十日小雨应天文也十五日大雨以斗运也○濳潭巴云阳致于隂故为雨○礼统云雨者辅时生养均遍故谓之雨○帝通纪云雨者天地之施也○曾子云天地之气和为雨○范子计然云风为天气雨为地气风顺时而行雨应风而下命曰天气下地气上隂阳交通万物成矣○董子云太平之时雨不破块津茎润叶而已○广雅云雨师谓之屏翳○风俗通云雨师为冥
　　身
　　释名云身伸也可屈伸也
　　君
　　说文云君尊也从尹从口以发号徐曰君者尹也正也长民之通称晋悼公曰臣以求君以出令也于文口尹为君○左传云赏庆刑威曰君○白虎通云君者羣也羣下之归心也
　　日月篇
　　土
　　说文云土地之吐生万物者也二象地之下地之中吐物出形也○圣证论孔晁云能吐生百谷谓之土○白虎通云土所以王四季何木非土不生火非土不荣金非土不成水非土不髙扶防助衰歴成其道故五行更生亦曰土○书禹贡冀州土白壤兖州土黑坟青州土白坟徐州土赤埴坟扬州荆州土涂泥豫州土惟壤下土坟垆梁州土青黎雍州土黄壤○周礼大司徒以土防之法辨五地之物生一曰山林动物宜毛植物宜皁其民毛而方二曰川泽动物宜鳞植物宜膏其民黑而津三曰丘陵动物宜羽植物宜覈其民专而长四曰坟衍动物宜介植物宜荚其民晳而瘠五曰原隰动物宜臝植物宜丛其民丰肉而庳载师掌任土之法土人掌土地之政草人掌土化之法以物地○河图括地象云天有九部八纪地有九州八柱东南神州曰晨土正南卭州曰深土西南戎州曰滔土正西弇州曰开土正中冀州曰白土西南柱州曰肥土北方州曰成土东北咸州曰隐土正东扬州曰信土昆仑山为柱气上通天昆仑者地之中也○孝经郑注云分别五土视其高下若高田宜黍稷下田宜稻麦丘陵阪险宜种枣栗○霛宪云至厚莫如地至空莫如土○万机论云土地者百姓之所蹈也殊无两形之致而谭者强谓之异体地云者都大之名土者细属之号国宁有有地无土有土无地之处乎














　　六家诗名物疏卷九
　　钦定四库全书
　　六家诗名物疏卷十　　　明　冯复京　撰国风邶二
　　终风篇
　　终风
　　韩诗说云西风也○毛传云终日风为终风
　　暴
　　尔雅云日出而风为暴孙炎曰隂云不兴而大风暴起○乙巳占云风卒起乍有乍无者曰暴风
　　按说文引此诗暴作瀑疾雨也
　　霾
　　尔雅云风而雨土为霾孙炎曰大风扬尘土从上下也○释名曰霾晦也言如物尘晦之色
　　曀
　　尔雅云隂而风为曀孙炎曰云气曀日○释名曰曀翳也言掩翳日光使不明也
　　日
　　尚书云期三百有六旬有六日
</div>
    <div class="pagination">
<a href="六家诗名物疏_page14.html">上一页</a><span>...</span><a href="六家诗名物疏_page10.html">10</a><a href="六家诗名物疏_page11.html">11</a><a href="六家诗名物疏_page12.html">12</a><a href="六家诗名物疏_page13.html">13</a><a href="六家诗名物疏_page14.html">14</a><span class="current-page">15</span><a href="六家诗名物疏_page16.html">16</a><a href="六家诗名物疏_page17.html">17</a><a href="六家诗名物疏_page18.html">18</a><a href="六家诗名物疏_page19.html">19</a><a href="六家诗名物疏_page20.html">20</a><span>...</span><a href="六家诗名物疏_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
