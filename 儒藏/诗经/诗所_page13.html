<!DOCTYPE html>
<html>
<head>
    <meta charset="UTF-8">
    <title>诗所 - 第 13 页/共 22 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>诗所 - 第 13 页/共 22 页</h1>
    <div class="content">　　缾之罄矣维罍之耻鲜民之生不如死之久【音九】矣无父何怙无母何恃出则衔恤入则靡至
　　缾小罍大缾罄则罍耻故子不能成立者亲之羞也鲜民者无徳之民也无徳之民生不如死况又父母既弃出入忧伤乎
　　父兮生我母兮鞠我拊我畜我长我育我顾我复我出入腹我欲报之德昊天防极
　　又申首两章之意
　　南山烈烈飘风发发民莫不谷我独何害
　　南山律律飘风弗弗民莫不谷我独不卒
　　南山而遇飘风兴父母之凋零也何害者云何罹此害也不卒者不得终其养也又申第三章之意蓼莪六章○父母既没而思念之诗伤其不能早有立以逮亲年所谓树欲静而风不止者末两章之志也
　　有饛簋飱有捄棘匕周道如砥其直如矢君子所履小人所视睠言顾之潸焉出涕
　　簋飱虽满而已之挹取有度以兴先王之道取诸民者有节也其道甚平而直君子行之小人视焉今则不然是以睠頋而悲伤也
　　小东大东杼柚其空纠纠屦可以履霜佻佻公子行彼周行【户郎反】既往既来使我心疚【音九】
　　言东都大小国邑疲于征敛劳役如此
　　有洌氿泉无浸获薪契契寤叹哀我惮人薪是获薪尚可载也哀我惮人亦可息也
　　劳苦之甚而庶几其休息
　　东人之子职劳不来西人之子粲粲衣服【蒲北反】舟人之子熊罴是裘【渠之反】私人之子百僚是试
　　职劳不来劳而不得归也
　　或以其酒不以其浆鞙鞙佩璲不以其长维天有汉监亦有光跂彼织女终日七襄
　　馈以酒而不以为浆遗以佩而不以为长求索之无厌也故庶乎天汉昭明知织女之劳于杼柚晨暮之间七度经纬无时而休耳襄者经纬聮缉之意织女星在云汉之间故云
　　虽则七襄不成报章睆彼牵牛不以服箱东有启明【弥郎反】西有长庚【音冈】有捄天毕载施之行【户郎反】
　　织女虽勤而不能成报功之文章犹所谓不以其长也牵牛虽劳而曾不念其服箱之苦犹所谓不以其浆也农女憔悴如此故望启明长庚之先后于日者使有捄之天毕沛滂沱之赐而施下行耳盖属意于近君之臣降其膏泽
　　维南有箕不可以簸维北有斗不可以挹酒浆维南有箕载翕其舌维北有斗西柄之揭
　　雨泽将降必有箕风之振簸动为之先必有北斗之斟酌调和为之节喻国家加恵百姓必有号令之臧纲纪之善也今也箕则闭其舌而号令之不闻斗则倾其柄而纪纲之已隳故虽有天毕而施不行矣揭倾也大雅颠沛之揭是也北斗魁直戍位故曰西柄箕舌不闭斗柄不倾反言之以切人事尔
　　大东七章○平王东迁不能修复旧政而仍厉幽之烈东人苦之而作是诗中言西人者従王而迁者也
　　四月维夏【音户】六月徂暑先祖匪人胡宁忍予
　　秋日凄凄百卉具腓乱离瘼矣奚【古本作爰朱子依家语作奚】其适归
　　冬日烈烈飘风发发民莫不谷我独何害
　　山有嘉卉侯栗侯梅废爲残贼莫知其尤【羽其反】
　　自夏而秋自秋而冬气侯益异昔之具腓者今尽残贼虽栗梅之能寒者不免矣
　　相彼泉水载清载浊【古音直谷反】我日构祸曷云能谷泉水犹有清时兴政事之不清也
　　滔滔江汉南国之纪尽瘁以仕宁莫我有【音以】
　　江汉能为国纪兴政事之无纪也
　　匪鹑匪鸢翰飞戾天匪鳣匪鲔潜逃于渊
　　山有蕨薇隰有桋君子作歌维以告哀
　　生乱世者不能如鸟之奋飞鱼之深藏庶几山隰之间采掇草木以终老乎然未能防哀思故歌以告之四月八章○大夫遭乱自伤之诗
　　陟彼北山言采其杞偕偕士子朝夕从事王事靡盬忧我父母【满以反】
　　溥天之下【音户】莫非王土率土之滨莫非王臣大夫不均我从事独贤
　　四牡彭彭【音旁】王事傍傍嘉我未老鲜我方将旅力方刚经营四方
　　或燕燕居息或尽瘁事国或息偃在牀或不已于行【户郎反】
　　或不知叫号或惨惨劬劳或栖迟偃仰或王事鞅掌或湛乐饮酒或惨惨畏咎或出入风议【鱼贺反】或靡事不爲【音譌】
　　北山六章○大夫行役者之诗然王非能知其贤而劳之也即或知其贤而劳之亦直使为其难而借此以防逺之耳彼燕息湛乐而出入风议者且将沮格而制其命盖有驱驰憔悴而功无可成罪或不免者矣前三章不敢为怼君之辞若君之知已而任之者厚也后三章则露其意彼従容风议者即此之所以惨惨畏咎而惧忧我父母者与
　　无将大车祗自尘兮无思百忧只自疧【疧当作□唐人避太宗讳致误】兮
　　车行则尘心忧则病也
　　无将大车维尘冥冥无思忧不出于颎
　　颎明也尘起则昬心忧反明者惟明故昬也
　　无将大车维尘雝兮无思百忧只自重兮
　　思忧则昬益思则益重其昬
　　无将大车三章○行役者作此以遣忧盖忧之深也
　　明明上天照临下土我征徂西至于艽野【神与反】二月初吉载离寒暑心之忧矣其毒大苦念彼共人涕零如雨岂不怀归畏此罪罟
　　昔我往矣日月方除曷云其还岁聿云莫念我独兮我事孔庶心之忧矣惮我不暇【音豫】念彼共人睠睠怀顾岂不怀归畏此谴怒
　　昔我往矣日月方奥曷云其还政事愈蹙岁聿云莫采萧获菽心之忧矣自诒伊戚念彼共人兴言出宿岂不怀归畏此反覆
　　首章言寒暑之毒苦耳二章则事孔庶而惮其不暇三章则事愈蹙而悔戚之自诒也此与四月北山同意皆尽瘁以仕而莫我有惨惨劬劳而犹畏咎者也
　　嗟尔君子无恒安处靖共尔位正直是与神之听之式谷以女
　　嗟尔君子无恒安息靖共尔位好是正直神之听之介尔景福【方墨反】
　　此两章朱传以为戒僚友然作自广之辞亦可盖遇劳苦之事则谓君之所以玉成于我去其懐安之心尽其靖共正直之道诚之至则通于神明矣而况于人乎上篇言无思百忧此其所以蠲忧之术也小明五章○自四月至此诗意略同盖编诗者以类相従也
　　鼓钟将将淮水汤汤忧心且伤淑人君子怀允不防君子闻鼓钟于淮水之上以其声之淫哀而忧伤之故思善人君子懐其诚信而不防者盖性情者乐之本也
　　鼓钟喈喈淮水湝湝忧心且悲淑人君子其德不囘徳之无邪则声不淫矣
　　鼓钟伐鼛淮有三洲忧心且妯淑人君子其德不犹犹尤也徳之无尤则声不伤矣
　　鼓钟钦钦鼓瑟鼓琴笙磬同音以雅以南以籥不僭此则所谓淑人君子之声乐也钦钦敬也乐以礼为本惟敬则和也鼓瑟鼓琴堂上乐也笙磬同音堂下乐也雅者歌鹿鸣三终鱼丽三终笙南陔三终白华三终之类是也南者合乐之时乱以闗雎三终鹊巢三终之类是也籥者乐终而舞左手执籥右手秉翟以为文舞也盖雅乐之次第如此而其始终条理歌舞音容皆无夺伦而不僣忒非有淑人君子之徳谁能兴之哉
　　鼓钟四章○东迁之后礼壊乐崩朝廷邦国之间非复雅声之旧其时淮水之上有鼓钟为乐者贤者闻而悲之故首三章皆忧思古之君子而卒章不言则所思之君子如是如曹风之念京周末乃指其实也








　　诗所卷四
<经部,诗类,诗所>
　　钦定四库全书
　　诗所卷五
　　大学士李光地撰
　　小雅三
　　楚楚者茨言抽其自昔何为我蓺黍稷我黍与与我稷翼翼我仓既盈我庾维亿以为酒食以享以祀以妥以侑【古音以】以介景福【方反】
　　自昔者遡旧俗而言也此章言力田以奉祭祀之事
　　济济跄跄絜尔牛羊以徃烝尝或剥或亨【古音普郎反】或肆或将祝祭于祊【古音方】祀事孔明【弥郎反】先祖是皇神保是飨孝孙有庆【古音羗】报以介福万寿无疆
　　此章言方祭而主人初献求神之事
　　执爨踖踖为俎孔硕或燔或炙君妇莫莫为豆孔庻为宾为客献酬交错礼仪卒度笑语卒获神保是格报以介福万寿攸酢
　　此章言亚献三献主妇宾客荐神之事执爨而燔炙在俎有司之职也豆实旅百主妇之供也献酬而礼仪不失宾客之盛也笑语者祖考之笑语记云祭之日思其居处思其笑语笑语得则神之来格可知矣
　　我孔熯矣式礼莫愆工祝致告徂赉孝孙苾芬孝祀神嗜饮食卜尔百福如几如式既齐既稷既匡既敕永锡尔极时万时亿
　　此章言毕献而受嘏之事
　　礼仪既备钟鼓既戒孝孙徂位工祝致告神具醉止皇尸载起鼓钟送尸神保聿归诸宰君妇废彻不迟诸父兄弟备言燕私
　　此章言祭毕而送神燕寝之事
　　乐具入奏【古音则故反】以绥后禄尔殽既将莫怨具庆【音羗】既醉既饱小大稽首神嗜饮食使君寿考孔惠孔时维其尽之子子孙孙勿替引之
　　此章终言燕寝之事诗言祭祀未有备始终如此者中庸言宗庙之礼至于燕毛葢与此相表里斯礼也至武周而明备然自后稷肇祀以来则礼乐已兴直侯王之制异耳中言君妇者斥豳公之夫人也余文义朱传尽之
　　楚茨六章○此豳雅之首篇也豳雅凡四篇所以祈年于田祖然至后二篇乃有此意前二篇皆言内祭祀之事葢先内后外序应如此颂所谓烝畀祖妣以洽百礼者也
　　信彼南山维禹甸之畇畇原隰曽孙田之我疆我理南东其畒【满以反】
　　公刘为后稷之曾孙自此以下言曾孙者大抵皆斥公刘而子孙之世修其业者以此槩之也大雅笃公刘之篇言度其隰原彻田为粮此章正指其事是时当夏之世故推本于禹功南山是所谓乃陟南冈者非终南山也
　　上天同云雨雪雰雰益之以霡霂既优既渥【古音屋】既霑既足生我百谷
　　疆埸翼翼黍稷彧彧【古音于逼反】曾孙之穑以为酒食畀我尸宾寿考万年
　　中田有庐疆埸有【音孤】是剥是菹献之皇祖曾孙寿考受天之祜
　　祭以清酒从以骍牡【莫九反】享于祖考执其鸾刀以启其毛取其血膋
　　先言农者田圃之所得然后及于牲也
　　是烝是享苾苾芬芬祀事孔明【弥郎反】先祖是皇报以介福万寿无疆
　　首章辟地之利也次章得天之和也三章言田蓺黍稷者也四章言田中之庐植蔬果者也五章言田庐中鸡豚狗彘之畜可以为牲者也六章乃终言祀事信南山六章○与上篇意同上篇详于祀事此篇详于田事
　　倬彼甫田岁取十千我取其陈食我农人自古有年今适南畞【满以反】或耘或耔黍稷薿薿攸介攸止烝我髦士有陈谷可以食农人者自古有年故也今所得之新谷则烝以食髦士士亦农而俊秀者助力止于田中众人敬之而别其食葢礼义诗书之风已兴矣
　　以我齐明【弥郎反】与我牺羊以社以方我田既臧农夫之庆【音羗】琴瑟击鼓以御田祖以祈甘雨以介我稷黍以谷我士女
　　社方之祭之外又祈年于田祖葢于田间行之无坛壝之制也
　　曾孙来止以其妇子馌彼南畞【满以反】田畯至喜攘其左右【音以】尝其防否禾易长畞终善且有【音以】曾孙不怒农夫克敏【古音每】
　　曾孙来则田畯从之矣见耕者馌者之多而田畯喜见田禾之易治而曾孙不怒皆以农夫能敏故也终首章之意
　　曾孙之稼如茨如梁曾孙之庾如坻如京【音疆】乃求千斯仓乃求万斯箱黍稷稻粱农夫之庆【音羗】报以介福万寿无疆
</div>
    <div class="pagination">
<a href="诗所_page12.html">上一页</a><span>...</span><a href="诗所_page8.html">8</a><a href="诗所_page9.html">9</a><a href="诗所_page10.html">10</a><a href="诗所_page11.html">11</a><a href="诗所_page12.html">12</a><span class="current-page">13</span><a href="诗所_page14.html">14</a><a href="诗所_page15.html">15</a><a href="诗所_page16.html">16</a><a href="诗所_page17.html">17</a><a href="诗所_page18.html">18</a><span>...</span><a href="诗所_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
