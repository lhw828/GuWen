<!DOCTYPE html>
<html>
<head>
    <meta charset="UTF-8">
    <title>韩诗外传 - 第 5 页/共 13 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>韩诗外传 - 第 5 页/共 13 页</h1>
    <div class="content">　　
　　第三十六章
　　
　　孙卿与临武君议兵于赵孝成王之前。王曰：“敢问兵之要。”临武君曰：“夫兵之要，上得天时，下得地利，后之发，先之至。此兵之要也。”孙卿曰：“不然。夫兵之要，在附亲士民而已。文马不和，造父不能以致远。弓矢不调，羿不能以中微。士民不亲附，汤武不能以战胜。由此观之，要在于附亲士民而已矣。”临武君曰：“不然。夫兵之用，变故也。其所贵，谋诈也。善用之者犹脱兔，莫知其出。孙吴用之无敌于天下。由此观之，岂必待附亲士民而后可哉？”孙卿曰：“不然。君之所道者，诸侯之兵，谋臣之事也。臣之所道者，仁人之兵，圣王之事也。彼可诈者，怠慢者也。君臣上下之际，奂然有离德者也。夫以跖而诈桀，犹有工拙焉。以桀而诈尧，如以指挠沸，以卵投石，抱羽毛而赴烈火，入则燋也。夫何可诈也？且夫暴国将孰与至哉？彼其所与至者必其民，民之亲我也，芬若椒兰，欢如父子。彼反顾其上，如憯毒蜂虿。人之情，虽桀跖岂肯为其所至恶，贼其所至爱哉？是犹使人之子孙自贼其父母也。彼则先觉其失，何可诈哉？且仁人之兵，聚则成卒，散则成列。延居则若莫邪之长刃，婴之者断。锐居则若莫邪之利锋，当之者溃。圆居则若丘山之不可移也，方居则若盘石之不可拔也，触之摧角折节而退尔，夫何可诈也？《诗》曰：‘武王载发，有虔秉钺，如火烈烈，则莫我敢遏。’此谓汤武之兵也。”孝成王避席抑手曰：“寡人虽不敏，请依先生之兵也。”
　　
　　第三十七章
　　
　　受命之士，正衣冠而立，俨然人望而信之。其次，闻其言而信之。其次，见其行而信之。既见其行，而众皆不信，斯下矣。《诗》曰：“慎尔言矣，谓尔不信。”
　　
　　第三十八章
　　
　　昔者不出户而知天下，不窥牖而见天道者，非目能视乎千里之前，非耳能闻乎千里之外，以己之度度之也。以了之情量之也。己恶饥寒焉，则知天下之欲衣食也。己恶劳苦焉，则知天下之欲安佚也。己恶意象乏焉，则知天下之欲祠足也。知此三者，圣王之所以不降席而匡天下。故君子之道，忠恕而已矣。夫饥渴苦血气，寒暑动肌肤，此四者民之大害也。大害不除，未可教御也。四体不掩，则鲜仁人。五藏空虚，则无立士。故先王之法，天子亲耕，后妃亲蚕，先天下忧衣与食也。《诗》曰：“父母何尝？心之忧矣，子之无裳。”
　　
　　
　　
　　
　　韩诗外传卷第四
　　
　　第一章
　　
　　纣作炮格之刑，王子比干曰：“主暴不谏，非忠也。畏死不无言，非勇也。见过即谏，不用即死，忠之至也。”遂谏，三日不去朝。纣囚而杀之。《诗》曰：“昊天大怃，予慎无辜。”
　　
　　第二章
　　
　　桀为酒池，可以运舟，糟丘足以望十里，一鼓而牛飮者三千人，关龙逢进谏曰：“古之人君，身行礼义，爱民节财，故国安而身寿。今君用财若无穷，杀人若恐弗胜。君若弗革，天殃必降，而诛必至矣。君其革之。”立而不去朝。桀囚而杀之。君子闻之曰：“天之命矣。”《诗》曰：“昊天大怃，予慎无辜。”
　　
　　第三章
　　
　　有大忠者，有次忠者，有下忠者，有国贼者。以道覆君而化之，是谓大忠也。以德调君而辅之，是谓次忠也。以谏非君而怨之，是谓下忠也。不恤乎公道达义，偷合茍同以之持禄养交者，是谓国贼也。若周公之于成王，可谓大忠也。管仲之于桓公，可谓次忠也。子胥之于夫差，可谓下忠也。曹触龙之于纣，可谓国贼也。皆人臣之所为也。吉凶贤不肖之效也。《诗》曰：“匪其止恭，惟王之卭。”
　　
　　第四章
　　
　　哀公问取人。孔子曰：“无取健，无取佞，无取口谗。健，骄也。佞，谄也。口谗，诞也。故弓调，然后求劲焉。马服，然后求良焉。士信悫，而后求知焉。士不信悫而又多知，譬之豺狼与，其难以身近也。《周书》曰：‘无为虎傅翼，将飞入邑，择人而食。’夫置不肖之人于位，是为虎傅翼也。不亦殆乎？”《诗》曰：“匪其止恭，惟王之卭。”言其不恭其职事，而病其主也。
　　
　　第五章
　　
　　齐桓公独与管仲谋伐莒，而国人知之。桓公谓管仲曰：“寡人独为仲父言，而国人知之何也？”管仲曰：“意者国中有圣人乎？今东郭牙安在？”桓顾曰：“在此。”管仲曰：“子有言乎？”东郭牙曰：“然。”管仲曰：“子何知之？”曰：“臣闻君子有三色，是以知之。”管仲曰：“何谓三色？”曰：“欢忻爱说，钟鼓之色也。愁悴哀忧，衰绖之色也。猛厉充实，兵革之色也。是以知之。”管仲曰：“何以知其莒也？”对曰：“君东南面而指，口张而不掩，舌举而不下，是以知其莒也。”桓公曰：“善。”东郭先生曰：“目者，心之符也。言者，行之指也。夫知者之于人也，未尝求知而后能知也。观容貌，察气志，定取舍，而人情毕矣。”《诗》曰：“他人有心，予忖度之。”
　　
　　第六章
　　
　　今有坚甲利兵，不足以施敌破虏，弓良矢调，不足射远中微，与无兵等尔。有民不足强用严敌，与无民等尔。《诗》曰：“维南有箕，不可以簸扬。维北有斗，不可以挹酒浆。”
　　
　　第七章
　　
　　传曰：舜弹五弦琴，以歌《南风》，而天下治。周公酒肴不离于前，钟石不解于悬，以辅成王，而宇内亦治。匹夫百亩一室，不遑启处，无所移之也。夫以一人而兼听天下，其日有余而治不足，使人为之也。夫擅使人之权，而不能制众于下，则在位者非其人也。《诗》曰：“维南有箕，不可以簸扬。维北有斗，不可以挹酒浆。”言有位无其事也。
　　
　　第八章
　　
　　齐桓公伐山戎，其道过燕，燕君送之出境。桓公问管仲曰：“诸侯相送，固出境乎？”管仲曰：“非天子不出境。”桓公曰：“然则燕君畏而失礼也。寡人不可使燕君失礼。”乃割燕君所至之地以与之。诸侯闻之皆朝于齐。《诗》曰：“静恭尔位，好是正直。神之听之，介尔景福。”
　　
　　第九章
　　
　　《韶》用干戚，非至乐也。舜兼二女，非达礼也。封黄帝之子十九人，非法义也。往田号泣，未尽命也。以人观之，则是也。以法量之，则未也。《礼》曰：“礼仪三百，威仪三千。”《诗》曰：“静恭尔位，正直是与。神之听之，式谷以女。”
　　
　　第十章
　　
　　礼者治辩之极也，强国写本也，威行之道也，功名之统也。王公由之，所以一天下也。不由之，所以陨社稷也。是故坚甲利兵不足以为武，高城深池不足以为固，严令繁刑不足以为威，由其道则行，不由其道则废。昔楚人蛟革犀兕以为甲，坚如金石，宛钜铁釶，惨若蜂虿，轻利剽疾，卒如飘风。然兵殆于垂沙，唐子死，庄蹻起，楚分为三四者，此岂无坚甲利兵也哉？其所以统之者非其道故也。汝淮以为险，江汉以为池，缘之以方城，限之以邓林，然秦师至于鄢郢，举若振槁然。是岂无固塞限险也哉？其所以统之者非其道故也。纣杀比干而囚箕子，为炮格之刑，杀戮无时，羣下愁怨，皆莫冀其命，然周师至而令不行乎左右。其岂无严令繁刑也哉？其所以统之者非其道故也。若夫明道而均分之，诚爱而时使之，则下之应上如影响矣。有不由命者，刑一人而天下服，下不非其上，知罪在己也。是以刑罚竞渻而威行如流者，无他，由是道故也。《诗》曰：“自东自西，自南自北，无思不服。”如是则近者歌讴之，远者赴趋之，幽间僻陋之国莫不趋使而安乐之，若赤子之归慈母者，何也？仁刑义立，教诚爱深，礼乐交通故也。《诗》曰：“礼义卒度，笑语卒获。”
　　
　　第十一章
　　
　　君人者以礼分施，均徧而不偏。臣以礼事君，忠顺而不解。父宽惠而有礼，子敬爱而致恭。兄慈爱而见友，弟敬诎而不慢。夫照临而有别，妻柔顺而听从。若夫行之而不中道，即恐惧而自竦。此道也，徧立则乱，具立则治。请问兼能之奈何？曰审礼。昔者先王审礼以惠天下，故德及天地，动无不当，夫君子恭而不难，敬而不巩，贫穷而不约，富贵而不骄，应变而不穷，审之礼也。故君子于礼也，敬而安之。其于事也，经而不失。其于人，宽裕寡怨而弗阿。其于仪也，修饰而不危。其应变也，齐给便捷而不累。其于百官伎艺之人也，不与争能，而致用其功。其于天地万物也，不说其所以然而谨裁其盛。其待上也，忠顺而不解。其使下也，均遍而不徧。其于交游也，缘类而有义。其于乡曲也，逧而不乱。是故穷则有名，通则有功。仁义兼覆天下而不穷，明通天地，理万变而不疑。血气平和，志意广大，行义塞天地，仁知之极也。夫是之谓先王审之礼也。若是，则老者安之，少者怀之，朋友信之，如夫子之归慈母也。曰：仁刑义立，教诚爱深，礼乐交通故也。《诗》曰：“礼义卒度，笑语卒获。”
　　
　　第十二章
　　
　　晏子聘鲁，上堂则趋，授玉则跪。子贡怪之，问孔子曰：“晏子知礼乎？今者晏子来聘鲁，上堂则趋，授玉则跪，何也？”孔子曰：“其有方矣。待其见我，我将问焉。”俄而晏子至，孔子问之。晏子对曰：“夫上堂之礼，君行一，臣行二。今君行疾，臣敢不趋乎？今君之授币也卑，臣敢不跪乎？”孔子曰：“善！礼中又有礼。赐寡使也，何足以识礼也！”《诗》曰：“礼义卒度，笑语卒获。”晏子之谓也。
　　
　　第十三章
　　
　　古者八家而井田。方里为一井。广三百步，长三百步为一里，其田九百亩。广一步，长百步为一亩。广百步，长百步为百亩。八家为邻，家得百亩。余夫各得二十五亩。家为公田十亩，余二十亩共为庐舍，各得二亩半。八家相保，出入更守，疾病相忧，患难相救，有无相货，饮食相招，嫁娶相谋，渔猎分得，仁恩施行，是以其民和亲而相好。《诗》曰：“中田有庐，壃场有瓜。”今或不然。令民相伍，有罪相同，有刑相举，使构造怨仇，而民相残，伤和睦之心，贼仁恩，害上化，所和者寡，欲启者多，于仁道泯焉。《诗》曰：“其何能淑，载胥及溺。”
　　
　　第十四章
　　
　　天子不言多少，诸侯不言利害，大夫不言得丧，士不通财货，不贾于道。故驷马之家不恃鸡豚之息，伐冰之家不图牛羊之入，千乘之君不通货财，冢卿不修币施，大夫不为场哺，委积之臣不贪市井之利，是以贫穷有所欢，而孤寡有所措其手足也。《诗》曰：“彼有遗秉，此有滞穂，伊寡妇之利。”
　　
　　第十五章
　　
　　人主欲得善射，及远中微，则悬贵爵重赏以招致之。内不阿子弟，外不隐远人，能中是者取之。是岂不谓之大道也哉？虽圣人弗能易也。今欲治国驭民，调一上下，将内以固城，外以拒难，治则制人，人弗能制，乱则危削灭亡可立待也。然而求卿相辅佐独不如是之公，惟便辟亲比己者之用，是岂不谓过乎？故有社稷，莫不欲安，俄则危矣。莫不欲存，俄则亡矣。古之国千余，今无数十，其故何也？莫不失于是也。故明主有私人以百金名珠玉，而无私人以官职事业者，何也？曰：本不利于所私也。彼不能而主使之，是闇主也。臣不能而为之，是诈臣也。主闇于上，臣诈于下，灭亡无日矣。俱害之道也。故惟明主能爱其所爱，闇则必危其所爱。夫文王非无便辟亲比己者，超然乃举太公于舟人而用之，岂私之哉？以为亲邪，则异族之人也。以为故耶？则未尝相识也。以为姣好耶？则太公年七十二，齳然而齿堕矣。然而用之者，文王欲立贵道，欲白贵名，兼制天下，以惠中国，而不可以独，故举是人而用之。贵道果立，贵名果白，兼制天下。立国七十一，姬姓独居五十二。周之子孙，茍不狂惑，莫不为天下显诸侯。夫是之谓能爱其所爱矣。故曰：惟明主能爱其所爱，闇主则必危其所爱，此之谓也。《大雅》曰：“贻厥孙谋，以燕巽子。”爱其所爱之谓也。《小雅》曰：“死丧无日，无几相见。”危其所爱之谓也。
　　
　　第十六章
　　
　　问楛者不告，告楛者勿问。有诤气者勿与论。必由其道至，然后接之。非其道，则避之。故礼恭然后可与言道之方，辞顺然后可与言道之理，色从然后可与言道之极。故未可与言而言谓之瞽，可与言而不与之言谓之隐。君子不瞽不隐，《诗》曰：“彼交匪纾，天子所予。”言必交吾志然后予。
　　
　　第十七章
　　
　　子为亲隐，义不得正。君诛不义，仁不得爱。虽违仁害义，法在其中矣。《诗》曰：“优哉柔哉，亦是戾止。”
　　
　　第十八章
　　
　　齐桓公问于管仲曰：“王者何贵？”曰：“贵天。”桓公仰而视天。管仲曰：“所谓天，非苍莽之天也。王者以百姓为天。百姓与之则安，辅之则强，非之则危，倍之则亡。”《诗》曰：“民之无良，相怨一方。”民皆居一方，而怨其上，不亡者未之有也。
　　
　　第十九章
　　
　　善御者不忘其马。善射者不忘其弓。善为上者不忘其下。诚爱而利之，四海之内，阖若一家。不爱而利之，子或杀父，而况天下乎？《诗》曰：“民之无良，相怨一方。”
　　
　　第二十章
　　
　　出则为宗族患，入则为乡里忧，《诗》曰：“如蛮如髦，我是用忧。”小人之行也。
　　
　　第二十一章
　　
</div>
    <div class="pagination">
<a href="韩诗外传_page4.html">上一页</a><a href="韩诗外传.html">1</a><a href="韩诗外传_page2.html">2</a><a href="韩诗外传_page3.html">3</a><a href="韩诗外传_page4.html">4</a><span class="current-page">5</span><a href="韩诗外传_page6.html">6</a><a href="韩诗外传_page7.html">7</a><a href="韩诗外传_page8.html">8</a><a href="韩诗外传_page9.html">9</a><a href="韩诗外传_page10.html">10</a><span>...</span><a href="韩诗外传_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
