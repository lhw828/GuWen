<!DOCTYPE html>
<html>
 <head>
  <meta charset="utf-8"/>
  <title>
   诗传大全 - 第 18 页/共 35 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   诗传大全 - 第 18 页/共 35 页
  </h1>
  <div class="content">
   泽陂二章章六句
　　陈国十篇二十六章一百一十四句
　　东莱吕氏曰变风终于陈灵其间男女夫妇之诗一何多邪曰有天地然后有万物有万物然后有男女有男女然后有夫妇有夫妇然后有父子有父子然后有君臣有君臣然后有上下有上下然后礼义有所错【七故反】男女者三纲之本万事之先也正风之所以为正者举其正者以劝之也变风之所以为变者举其不正者以戒之也道之升降时之治乱俗之污隆民之死生于是乎在录之烦悉篇之重复亦何疑哉【眉山苏氏曰变风终于陈灵何也陈灵以后未尝无诗而仲尼有所不取也○庆源辅氏曰陈风十篇男女淫泆之诗居其大半此则游荡无度好乐荒淫之所召也○安成刘氏曰变风终于陈灵其间诗凡一百二十八篇以集传考之男女夫妇之诗凡六十六篇不啻居其半也】
　　桧一之十三
　　桧国名高辛氏火正祝融之墟【孔氏曰左传梓慎云郑祝融之墟也郑灭桧而处之故知桧是祝融之墟】在禹贡豫州外方之北荥波之南【庐陵罗氏曰荥波孔氏以为一水周礼职方云其川荥雒其浸波溠则二水也】居溱洧之间其君妘姓祝融之后【孔氏曰祝融重黎也重黎之弟吴回生陆终陆终生子六人四曰桧人案世本桧人即桧之祖○释文曰王肃云周武王封祝融之后于济洺河颖之间为桧子】周衰为郑桓公所灭而迁国焉今之郑州即其地也【郑州今隶河南开封府】苏氏以为桧诗皆为郑作如邶鄘之于卫也未知是否
　　羔裘逍遥狐裘以朝【直遥反叶直劳反】岂不尔思劳心忉忉【音刀】赋也缁衣羔裘诸侯之朝服锦衣狐裘其朝天子之服也【华谷严氏曰记君衣狐白裘锦衣以裼之天子以日视朝诸侯在天子之朝亦服之】旧説桧君好洁其衣服逍遥游宴而不能自强于政治故诗人忧之【南轩张氏曰其所事惟在衣服之间则其不能强于政治可知矣○华谷严氏曰非以羔裘狐裘为大故而以逍遥翺翔为可忧也】
　　○羔裘翺翔狐裘在堂岂不尔思我心忧伤
　　赋也翺翔逍遥也公公堂也
　　○羔裘如膏【古报反】日出有曜【羊照反叶羊号反】岂不尔思中心是悼
　　赋也膏脂所渍也日出有曜日照之则有光也羔裘三章章四句【庆源辅氏曰劳心忉忉思之也我心忧伤悲之也中心是悼则知其不复可救也羔裘如膏日出有曜其君之服饰非不美也岂不尔思中心是悼则其所阙者葢可知矣又曰心无二用志于大者必遗于小溺于小者则亦无暇于大矣桧君好防其衣服逍遥游宴如此则不能自强于政治也宜矣然彼方冥行而不觉而诗人则为之忧劳伤悼若不能以一朝居夫人之心其初夲同而末流之相去如此辽絶岂不哀哉】
　　庶见素冠兮人栾栾【力端反】兮劳心慱慱【徒端反】兮赋也庶幸也缟冠素纰【音皮】既祥之冠也黑经白纬曰缟缘边曰纰【三山李氏曰其冠用缟以素为纰故谓之素冠】急也丧事欲其总总尔哀遽之状也栾栾瘠貌愽慱忧劳之貌○祥冠祥则冠之禫【徒感反】则除之【安成刘氏曰丧礼再期而大祥自防至此不计闰凡二十五月大祥之后中月而禫中间也禫祭名澹澹然平安之意至此不计闰凡二十七月】今人皆不能行三年之防矣安得见此服乎当时贤者庶几见之至于忧劳也【三山李氏曰诗人思见服既祥之素冠棘人形容之栾栾者今无此人所以此心慱慱而忧也○庆源辅氏曰言庶见素冠兮而継之以棘人栾栾兮盖言情与服之相称也不然服于外而忘于内则亦何以为哉】
　　○庶见素衣兮我心伤悲兮聊与子同归兮
　　赋也素冠则素衣矣与子同归爱慕之词也【三山李氏曰言庶几欲见服既祥之素衣者今无此人故我心悲伤也如冇其人则我且与之同归矣○疉山谢氏曰同归如书云同归于治同归于乱非与之同归其家也】
　　○庶见素韠【音毕】兮我心蕴【于粉反】结【叶讫力反】兮聊与子如一兮
　　赋也韠蔽膝也以韦为之【孔氏曰古者佃渔而食因衣其皮先知蔽前后知蔽后后王易以布帛而犹存其蔽前者不忘本也】冕服谓之韨【分吻反】其余曰韠韠从裳色素衣素裳则素韠矣蕴结思之不解也与子如一甚于同归矣【庆源辅氏曰素衣素冠不祥之服也常情之所厌见也桧国之俗不能行三年之防则不复见此既祥之衣冠矣而当时贤者庶几见之而不可得则至于忧劳如此是其心必有大不安者也幸而得见之则又为之爱慕而欲与同归为一焉是又必有大慊于其心者也此秉彝之心也先王之制防服亦以是心而已岂强民而为之哉】
　　素冠三章章三句
　　按丧礼为父为君斩衰三年【庐陵李氏曰以布为衰缀之于衣因统名此衣为衰先言斩者斩之而后成衰裳也不言裁割而言斩者取痛甚之意丧服四制云其思厚重者其服重故为父三年以恩制者也为君三年以义制者也】防宰予欲短丧夫子曰子生三年然后免于父母之懐予也有三年之爱于其父母乎三年之丧天下之通丧也【庆源辅氏曰子生三年然后免于父母之懐此君子所以不忍于亲而丧必三年之故自天子逹于庶人也○三山李氏曰三年之丧皆出于人情之所同然圣人因人情而为节文练祥与禫衣冠皆有隆杀如此岂圣人为此以强人哉】传曰子夏三年之丧毕见于夫子援【于元反】琴而衎衎【苦旦反】而乐作而曰先王制礼不敢不及夫子曰君子也闵子骞三年之丧毕见于夫子援琴而切切而哀作而曰先王制礼不敢过也夫子曰君子也子路曰敢问何谓也夫子曰子夏哀已尽能引而致之于礼故曰君子也闵子骞哀未尽能自割以礼故曰君子也夫三年之丧贤者之所轻不肖者之所勉【庆源辅氏曰子夏闵子骞之事毛传所载如此与礼记不同先生并取宰予之事言之而不加一辞焉然熟读而详玩之则自有所发而可以为情性之正矣又曰非以三年之丧为足以报其亲所谓丧三年以为极亡则弗之忘矣者也至于圣人既为之中制则贤者必当俯而就不肖者必当跂而及也】
　　隰有苌【丈羊反】楚猗【于可反】傩【乃可反】其枝夭【于骄反】之沃沃【乌毒反】乐【音洛】子之无知
　　赋也苌楚铫【音遥】戈今羊桃也子如小麦亦似桃【陆氏曰苌如桃而光尖长而狭花紫赤色其枝茎弱过一尺引蔓于草上一名业楚生平泽中子细如枣核英弱不能为树】猗傩柔顺也夭少好貌沃沃光泽貌子指苌楚也○政烦赋重人不堪其苦叹其不如草木之无知而无忧也
　　○隰有苌楚猗傩其华【芳无胡瓜二反】夭之沃沃乐子之无家【古胡古牙二反】
　　赋也无家言无累也
　　○隰有苌楚猗傩其实夭之沃沃乐子之无室
　　赋也无室犹无家也
　　隰有苌楚三章章四句【庆源辅氏曰人之有知所以为万物之灵也有家有室所以异于物也今也政烦赋重不堪其苦反叹不如物之无知无家焉则不乐其生甚矣何为使之至此极哉为人上者宜有所觉矣】
　　匪风发【叶方月反】兮匪车偈【起竭反】兮顾瞻周道中心怛【都逹反叶旦悦反】兮
　　赋也发飘扬貌偈疾驱貌周道适周之路也怛伤也○周室衰防贤人忧叹而作此诗言常时风发而车偈则中心怛然今非风发也非车偈也特顾瞻周道而思王室之陵迟故中心为之怛然耳
　　○匪风飘【匹遥反叶匹妙反】兮匪车嘌【符遥反叶匹妙反】兮顾瞻周道中心吊兮
　　赋也回风【旋风也】谓之飘嘌漂揺不安之貌吊亦伤也
　　○谁能亨鱼溉【古爱反】之釜【符甫反】鬵【音寻】谁将西归懐之好音
　　兴也溉涤也鬵釜属【説文曰大釜一曰鼎大上小下若甑曰鬵○孔氏曰孔炎云闗东谓甑为鬵亨鱼用釜不用甑以其俱是食故连言之耳】西归归于周也【郑氏曰桧在周之东故言西归】○谁能亨鱼乎有则我愿为之溉其釜鬵谁将西归乎有则我愿慰以好音以见思之之甚但有西归之人即思有以厚之也
　　匪风三章章四句【黄氏曰周之得民当于此诗观之○变源辅氏曰王政不纲周室陵迟诸侯放无复知有尊王之义者而诗人顾瞻周道而为之忧伤闻有归周之人则为之叹慕慰勉而不能自己如此熟读而详玩之则足以见君臣之彜矣○东莱吕氏曰匪风下泉思周之诗独作于曹桧何也曰政出天子则强不凌弱各得其所政出诸侯则徴发之烦共亿之困征伐之暴唯小国偏受其害所以睠懐宗周为独切也战国时房喜谓韩王曰大国恶有天子而小国利之以此二诗验之其理益明】
　　桧国四篇十二章四十五句
　　曹一之十四
　　曹国名其地在禹贡兖州陶丘之北雷夏荷【音歌亦作菏】泽之野周武王以封其弟振铎今之曹州即其地也【曹州今改为曹县隶山东兖州府】
　　蜉蝣之羽衣裳楚楚【叶创举反】心之忧矣于我归处
　　比也蜉蝣渠略也似蛣【音乞】蜣【音羌】身狭而长角黄黑色朝生暮死【埤雅曰虫似天牛而小有甲角长三四寸朝生暮殒有浮游之义故曰蜉蝣也○孔氏曰陆玑云蜉蝣甲下有翅能飞夏日阴雨时地中出】楚楚鲜明貌○此诗葢以时人有玩细娱而忘逺虑者故以蜉蝣为比而刺之言蜉蝣之羽翼犹衣裳之楚楚可爱也然其朝生暮死不能久存故我心忧之而欲其于我归处耳序以为刺其君或然而未有考也【庆源辅氏曰人心之体上下四方无不包括古往今来无不通贯可谓大矣今也玩细娱忘逺虑至如蜉蝣之朝生暮死而不自知则亦不灵甚矣此诗人所以忧之而欲其于我归处也所以欲其于我归处者葢思有以警诲之耳又曰衣裳楚楚乃是言蜉蝣之羽耳故以为比若以蜉蝣之羽兴衣裳楚楚则是兴体也】
　　○蜉蝣之翼采采衣服【叶蒲北反】心之忧矣于我归息比也采采华饰也息止也
　　○蜉蝣掘【求勿反】阅麻衣如雪心之忧矣于我归説【音税叶输爇反】
　　比也掘阅未详説舍息也
　　蜉蝣三章章四句【东莱吕氏曰曹之贤者忧其君危亡近在旦夕傥无所依其于我处乎葢欲如椘芉尹申亥舎灵王于家之为也彼曹君方防其衣服志气扬扬而贤者已悯之如亡国丧家之人可哀也哉○叠山谢氏曰此忠臣爱君忧国之真情其虑深其思逺若祸亡之无日不自知其辞之痛恻也】
　　彼候人兮何【何可反】戈与祋【都律都外二反】彼其【音记】之子三百赤芾【芳勿蒲昧二反】
　　兴也候人道路迎送賔客之官何揭祋殳【音殊】也【孔氏曰夏官候人上士六人下士十有二人徒百有二十人身荷戈祋谓候人之属非候人之官长也又曰戈钩矛防也如防而横安刀但头不向上为钩直刃长八寸横刃长六寸刃下接柄处四寸竝广二寸戈殳俱是短兵】之子指小人芾冕服之韠也【华谷严氏曰芾韨古字通用玉藻云韠下广二尺上广一尺长三尺颈五寸肩革带愽二寸芾制同祭服谓之芾他服谓之韠尊祭服也祭服冕以祭】一命缊【音温】芾黝【音酉】珩再命赤芾黝珩三命赤芾葱珩大夫以上赤芾乘轩【郑氏曰缊赤黄之间色珩佩玉之珩也黑谓之黝青谓之葱周礼云公侯伯之卿三命其大夫再命士一命】○此刺其君逺君子而近小人之词言彼候人而何戈与祋者宐也彼其之子而三百赤芾何哉晋文公入曹数其不用僖负羁【曹国大夫】而乘轩者三百人其谓是欤【杜氏曰轩大夫车言其无德居位者多○庆源辅氏曰诸侯之制大夫五人而已而曹国之小赤芾而乘轩者至三百之众此末章所以有荟蔚朝隮之比也其谓是欤葢疑辞不敢质言也】
　　○维鹈【徒低反】在梁不濡其翼彼其之子不称【尺证反】其服【叶蒲北反】
　　兴也鹈洿【音乌又音互】泽水鸟也俗所谓淘河也【孔氏曰形如鸮而大喙长尺余颔下胡大如数升囊郭璞云今之鹈鹕也好羣飞入水食鱼故名洿泽○本草曰如苍鹅身是水沫惟胸前有两块肉如拳云昔为人窃肉入河化为此鸟因名逃河】
　　○维鹈在梁不濡其咮【陟救反】彼其之子不遂其媾【古豆反】兴也咮喙遂称媾宠也遂之为称犹今人谓遂意曰称意
　　○荟【乌防反】兮蔚【于贵反】兮南山朝隮【子兮反】婉【于阮反】兮娈【力转反】兮季女斯饥
　　比也荟蔚草木盛多之貌朝隮云气升腾也婉少貌娈好貌○荟蔚朝隮言小人众多而气焰盛也季女婉娈自保不妄从人而反饥困言贤者守道而反贫贱也
　　候人四章章四句
　　鸤鸠在桑其子七兮淑人君子其仪一兮其仪一兮心如结【叶讫力反】兮
　　兴也鸤鸠秸【音结】鞠【音匊】也亦名戴胜今之布谷也【庐陵罗氏曰尔雅作鴶鵴又名获谷陆玑又名击谷又名桑鸠或谓之肩题齐人名击正○本草曰北人云拨谷似鶢长尾】饲【音嗣】子朝从上下暮从下上平均如一也【华谷严氏曰郯子所谓鸤鸠氏司空鸤鸠平均故为司空平水土也】如结如物之固结而不散也○诗人美君子之用心均平专一故言鸤鸠在桑则其子七矣淑人君子则其仪一矣其仪一则心如结矣然不知其何所指也陈氏曰君子动容貌斯逺暴慢正顔色斯近信出辞气斯逺鄙倍其见于威仪动作之间者有常度矣岂固为是拘拘者哉葢和顺积中而英华发外是以由其威仪一于外而心如结于内者从可知也【庆源辅氏曰陈氏引曽子之言为説不惟觧得此诗意出乂正得曾子所言之本防内外无二理见其内可以占其外也】
　　○鸤鸠在桑其子在梅【叶莫悲反】淑人君子其带伊丝【叶新赍反】其带伊丝其弁伊骐【音其】
　　兴也鸤鸠常言在桑其子每章异木子自飞去母常不移也【眉山苏氏曰从其在梅则失其在棘从其在棘则失其在榛居一以俟之无不及者】带大带也大带用素丝有杂色饰焉【孔氏曰玉藻云杂带君朱绿大夫华是有杂色饰】弁皮弁也骐马之青黑色者弁之色亦如此也书云四人骐弁今作綦○言鸤鸠在桑则其子在梅矣淑人君子则其带伊丝矣其带伊丝则其弁伊骐矣言有常度不差忒也
　　○鸤鸠在桑其子在棘淑人君子其仪不忒【它得反】其仪不忒正是四国【叶于逼反】
　　兴也有常度而其心一故仪不忒仪不忒则足以正四国矣大学传曰其为父子兄弟足法而后民法之也
　　○鸤鸠在桑其子在榛【侧巾反】淑人君子正是国人正是国人胡不万年【叶尼因反】
　　兴也仪不忒故能正国人胡不万年愿其寿考之词也
　　鸤鸠四章章六句【安成刘氏曰鸤鸠之子虽非一而鸤鸠饲之之心则如一其子之飞往虽无常而鸤鸠居以待之则有常诗人托兴之取义者亦以应接事物之变四国人民之众而君子则度有常而心如一也然其言之有序以为君子之心如结是以其仪专一而有常度有常度是以其带与弁亦有常而不差忒不差忒是以其仪不忒而可以长正四国表正四国则其终也可以受天之禄而寿考万年是虽祝愿之词固亦天人感通之理也○定宇陈氏曰心结而仪一且不忒表里一致也四国国人之皆正逺迩一致也由之久而胡不万年久近一致也国人愿其年寿之久岂非欲頼其表正之久哉○丰城朱氏曰首章即其仪之一而知其心之诚二章即其服之盛而知其徳之称三章言由其身之修故化有以行于国四章言由其国之治故福有以裕其身前三章皆颂美之词末章胡不万年则祝愿之词也】
　　冽【音列】彼下泉浸彼苞稂【音郎】忾【苦爱反】我寤叹念彼周京【叶居良反】
　　比而兴也冽寒也【华谷严氏曰列旁二点者从氷寒也】下泉泉下流者也苞草丛生也稂童梁莠属也【陆氏曰禾黍秀为穗而不成则嶷然谓之童粱今人谓之宿田翁或谓之守田】忾叹息之声也周京天子所居也○王室陵遟而小国困故以寒泉下流而苞稂见伤为比遂兴其忾然以念周京也
　　○冽彼下泉浸彼苞萧【叶疎鸠反】忾我寤叹念彼京周比而兴也萧蒿也【陆氏曰今俗谓之牛尾蒿】京周犹周京也
　　○冽彼下泉浸彼苞蓍【音尸】忾我寤叹念彼京师【叶霜夷反】比而兴也蓍筮草也【陆氏曰似藾萧青色科生○本草注曰其生如蒿髙五六尺一本多者至三五十茎生便条直异于众蒿秋后有花出枝端上红紫色形如菊用其茎为筮以知吉凶故谓之神物史记云蓍满百茎者其下有神龟守之上有青云覆之】京师犹京周也【孔氏曰周京与京周京师一也因异章而变文耳】详见大雅公刘篇
　　○芃芃【薄工反】黍苖隂雨膏【古报反】之四国有王郇【音荀】伯劳【力报反】之
　　比而兴也芃芃美貌郇伯郇侯文王之后尝为州伯治诸侯有功【孔氏曰左传云富辰称毕原酆郇文之昭也○三山李氏曰郇国今河中猗氏县王制谓二百一十国为州州有伯是九州中有九伯也】○言黍苖既芃芃然矣又有隂雨以膏之四国既有王矣而又有郇伯以劳之伤今之不然也【庆源辅氏曰冽彼下泉浸彼苞稂则衰荣之意可见芃芃黍苖隂雨膏之则生生之意可见何诗人之善于形容也】
　　下泉四章章四句
　　程子曰易剥之为卦也诸阳消剥已尽独有上九一爻尚存如硕大之果不见食将有复生之理【朱子曰二阳在上如硕大之果人不及食独留于上只不食便有复生之理】上九亦变则纯阴矣然阳无可尽之理变于上则生于下无间可容息也【问变于上则生于下乃剥复相因之理毕竟相须经由坤坤卦纯阴无阳如此则阳有断灭也何以能生于复朱子曰凡阴阳之生一爻当一月须是满三十日方满得那腔子做得一画成今坤卦非是无阳殆生甚微做一画未成非是坤卦纯隂便无阳也】隂道极盛之时其乱可知乱极则自当思治故众心愿戴于君子君子得舆也诗匪风下泉所以居变风之终也【朱子曰君子在上而小人皆戴于下是君子得舆之象】○陈氏曰乱极而不治变极而不正则天理灭矣人道絶矣圣人于变风之极则系之以思治之诗以示循环之理以言乱之可治变之可正也【华谷严氏曰匪风思周而宣王中兴下泉思周而周不复兴无其人也○庆源辅氏曰匪风下泉二诗虽皆思周道之诗然匪风作于东迁之前其意尚觊乎周道之复兴故曰谁将西归懐之好音若下泉则作于齐桓之后不复有觊望之意矣直嘅叹想慕之而已程子因觧剥卦而及匪风下泉二诗居变风之终之説可谓得圣人之意矣陈氏所谓以示循环之理以言乱之可治变之可正尤足以补程子之説故竝载之】
　　曹国四篇十五章六十八句








　　诗传大全卷七
　　钦定四库全书
　　诗传大全卷八　　　　　明　胡广等　撰豳一之十五
　　豳国名在禹贡雍州岐山之北原隰之野虞夏之际弃为后稷而封于邰及夏之衰弃稷不务弃子不窋【迍入声】失其官守而自窜于戎狄之间【孔氏曰韦昭以为不窋当太康之时】不窋生鞠陶鞠陶生公刘能复脩后稷之业民以富实乃相土地之宜而立国于豳之谷焉十世而大王徙居岐山之阳十二世而文王始受天命十三世而武王遂为天子武王崩成王立年幼不能涖阼【郑氏曰涖视也不能视阼阶行人君之事】周公旦以冢宰摄政【安成刘氏曰成王谅阴周公因摄其政此谓不能涖阼而周公摄政则通免丧以后而言也】乃述后稷公刘之化作诗一篇以戒成王谓之豳风而后人又取周公所作及凡为周公而作之诗以附焉【元城刘氏曰名之为豳实周公诗耳周公作诗意在于豳而周公其他诗无所可系故因附之豳也○新安胡氏曰诗乃周家之诗豳特夏之列国耳葢七月惟言豳民之风俗故得处变风之末○庐陵彭氏曰七月公刘皆言民事其为诗一也然七月之诗微而及于昆虫草木衣服饮食之末较之公刘莫非兴王气象其体固不同也○安成刘氏曰七月而后附以鸱鸮东山者亦周公所作也附以伐柯破斧九罭狼跋者众人为周公而作之诗也】豳在今邠州三水县邰在今京兆府武功县【邠州即今邠州京兆府即今西安府并隷陜西】
　　七月流火【叶虎委反】九月授衣【叶上声】一之日觱【音必】发【叶方吠反】二之日栗烈【叶力制反】无衣无褐【音曷叶许例反】何以卒歳【或曰发烈褐皆如字而歳读如雪】三之日于耜【叶羊里反】四之日举趾同我妇子【叶奨里反】馌【炎辄反】彼南亩【叶满彼反】田畯【音俊】至喜
　　赋也七月斗建申之月夏之七月也后凡言月者放此【安成刘氏曰凡诗中月数皆以寅月起数不特此诗为然也】流下也火大火心星也【晋天文志曰东方三星天王正位中星曰明堂天子位前星为太子后星为庶子】以六月之昏加于地之南方至七月之昏则下而西流矣【安成刘氏曰尧典云日永星火以正仲夏葢尧时仲夏日在鹑火故昏而大火中及周公摄政时凡一千二百四十余年嵗差当退十六七度故六月而后日在鹑火大火昏中七月则日在鹑首而昏时大火西流于地之未位然此诗上述邠俗乃当夏商之时而言七月流火者葢据周公时所见而言耳】九月霜降始寒而蚕绩之功亦成故授人以衣使御寒也一之日谓斗建子一阳之月二之日谓斗建丑二阳之月也变月言日言是月之日也后凡言日者放此【张子曰言月又言日别无义例只是文顺】葢周之先公已用此以纪候故周有天下遂为一代之正朔也觱发风寒也栗烈气寒也【临川王氏曰风而寒尚非其至也无风而寒于是为至】褐毛布也【孔氏曰褐贱者所服今夷狄作褐皆织毛为之】歳夏正之歳也于往也耜田器也【庐陵罗氏曰耜耒下耓也广五寸耒耜上句木也耜古以木为之易曰斵木为耜揉木为耒亦以金为之周礼注古者耜一金两人并发之耓他丁反句音钩○濮氏曰耜以起土者言之】于耜言往脩田器也举趾举足而耕也我家长自我也馌饷田也田畯田大夫劝农之官也○周公以成王未知稼穑之艰难故陈后稷公刘风化之所由使瞽蒙朝夕讽诵以教之【庐陵罗氏曰谓闇读之不依琴瑟而咏也○西山真氏曰周家以农事开国成王防冲周公作诗使瞽蒙歌之庶几王知小民之依不敢荒宁葢与无逸同一意也】此章首言七月暑退将寒【程子曰嵗过中而将暮矣当有卒嵗之具御寒之备故以七月流火为首○张子曰虑事有豫常于半年前提掇故频举七月为言】故九月而授衣以御之葢十一月以后风气日寒不如是则无以卒歳也正月则往脩田器二月则举趾而耕少者既皆出而在田故老者率妇子而饷之治田早而用力齐是以田畯至而喜之也【庐陵欧阳氏曰田大夫见其勤农乐业而喜○庆源辅氏曰无衣无褐何以卒歳见其虑事之豫三之日于耜四之日举趾见其趋事之速同我妇子馌彼南亩见其家人之心一田畯至喜见其上下之志通○安成刘氏曰治田早者二月而即举趾也用力齐者少壮则在田家长妇子则致饷也劝农之道无非欲其不后于时不于力邠人乃不待劝而能然田畯所以喜也】此章前段言衣之始后段言食之始二章至五章终前段之意六章至八章终后段之意【蓝田吕氏曰七月流火则忧卒歳之无衣三之日于耜以备秋成而有食○安成刘氏曰人情之常冬寒而始索衣然所以成衣者则不始于冬而始于七月之暑退秋成而始得食然所以足食者则不始于秋而始于二月之举趾故此章前段以七月言衣褐之所始二章至五章既终其意而复言穹窒瑾戸之事后段以三之日言耕食之始六章至八章既终其意而并言蔬果祭享之事又皆所以广此章衣食之意也○丰城朱氏曰七月之诗以衣食为急而衣食所资以豫备为贵必以七月为首者三隂之月隂气始盛故于是而豫为御寒之备三阳之月阳气始盛故于是而豫为治田之备先衣而后食故以七月为首也大寒之后在于丑月而图之于建申之时收成之候在于酉月而虑之于建寅之日其为豫备可知若寒至而后索衣饥至而后索食则其为计亦晚矣】
　　○七月流火九月授衣春日载阳有鸣仓庚【叶古良反】女执懿筐遵彼微行【叶戸郎反】爰求柔桑春日迟迟采蘩祁祁【臣之反】女心伤悲殆及公子同归
　　赋也载始也阳温和也仓庚黄鹂也懿深美也遵循也防行小径也柔桑稺桑也迟迟日长而暄也【孔氏曰人在阳则舒在阴则惨遇春暄则四体舒泰觉昼景之稍长谓日行迟故以迟迟言之也】蘩白蒿也所以生蚕今人犹用之葢蚕生未齐未可食桑故以此啖【音淡】之也祁祁众多也或曰徐也公子豳公之子也○再言流火授衣者将言女功之始故又本于此遂言春日始和有鸣仓庚之时而蚕始生则执深筐以求稺桑【临川王氏曰以九月授衣也故春日载阳则求桑而蚕○郑氏曰蚕始生宜稺桑也】然又有生而未齐者则采蘩者众而此治蚕之女感时而伤悲【毛氏曰春女悲秋士悲感其物化也】葢是时公子犹娶于国中而贵家大族连姻公室者亦无不力于蚕桑之务故其许嫁之女预以将及公子同归而逺其父母为悲也【庆源辅氏曰周公作此诗所以体其民之意至纤至悉至于女心伤悲殆及公子同归体之至此则其余固无不尽也夫后稷先公之世去周公亦逺矣而能体其民如此则当时之民痒疴疾痛周公又岂有不体之者乎所谓唯君子为能通天下之志而圣人之心能合天下为一体通古今为一息者周公之谓矣○张子曰此言重昏嫁本人情○安成刘氏曰同归者同亲迎之公子而归也】其风俗之厚而上下之情交相忠爱如此后章凡言公子者放此【张子曰我朱孔阳则已欲为公子裳采蘩祁祁则殆及公子同归民爱邠公待之如家人其爱之深如此○安成刘氏曰后章言为公子裳为公子裘者固皆可见其俗之厚而有忠爱公子之情但此章因念及公子同归而为离亲之悲亦无非忠爱其上之心也】
　　○七月流火八月萑【戸官反】苇【韦鬼反】蚕月条【它雕反】桑取彼斧斨【七羊反】以伐逺扬猗【于宜反】彼女桑七月鸣鵙【圭觅反】八月载绩载载黄我朱孔阳为公子裳
　　赋也萑苇即蒹葭也蚕月治蚕之月【临川王氏曰蚕长非一月故不指言某月也○安成刘氏曰蚕月虽不可指定某月然其既条取大桑复猗彼女桑大约当在建辰之月蚕盛之时先儒或疑此诗独阙三月葢已具于蚕月之间矣】条桑枝落之采其叶也斧隋【驼妥二音】銎【音穹】斨方銎【释文曰隋孔形陜而长銎斧孔也○孔氏曰斨即斧也唯銎孔异耳】逺扬逺枝扬起者也【孔氏曰长条扬起手所不及故枝落之而采其叶】取叶存条曰猗女桑小桑也【孔氏曰女是人之弱者女桑柔桑也】小桑不可条取故取其叶而存其条猗猗然耳【眉山苏氏曰猗长也叶尽则条猗猗而长也】鵙伯劳也【孔氏曰夏至来冬至去应阴气之动其声鵙鵙以声得名○新安胡氏曰补传云仲夏始鸣七月则鸣之极○朱子曰鵙以七月鸣则阴气至而众芳歇矣鴂鵙音相近服防陆佃以为题鴂即鵙也】绩缉也黑而有赤之色朱赤色【庐陵罗氏曰深纁也祭服衣纁裳】阳明也○言七月暑退将寒而是歳御冬之备亦庶几其成矣又当预拟来歳治蚕之用故于八月萑苇既成之际而收蓄之将以为曲薄【孔氏曰月令云季春具曲植筐筥注曲薄也植捶也薄用萑苇为之】至来歳治蚕之月则采桑以供蚕食而大小毕取见蚕盛而人力至也蚕事既备又于鸣鵙之后麻熟而可绩之时则绩其麻以为布【临川王氏曰蚕生于阳气之淑时故以仓庚为候麻成于阴气之慝时故以鵙为候】而凡此蚕绩之所成者皆染之或或黄而其朱者尤为鲜明皆以供上而为公子之裳言劳于其事而不自爱以奉其上葢至诚惨怛之意上以是施之下以是报之也【程子曰为公子裘献豣于公皆此义也民之知义如此则美俗成矣○安成刘氏曰至诚惨怛之情一施一报即所谓交相忠爱者也】以上二章专言蚕绩之事以终首章前段无衣之意【安成刘氏曰二章三章虽皆以终首章无衣之意而其意则益深逺葢二章之终其意者推言暑退将寒而授衣其衣之成实始于春月之蚕桑此章又推言暑退之后是嵗蚕桑之功既成而来嵗蚕桑之备方始以至预言八月载绩又皆预恐来嵗之无衣焉其虑之逺而备之悉者如此】
　　○四月秀葽【于遥反】五月鸣蜩【徒雕反】八月其获【戸郭反】十月陨【于敏反】萚【音托】一之日于貉【戸各反】取彼狐貍【力之反】为公子裘【叶渠之反】二之日其同载缵【子管反】武功言私其豵【子公反】献豜【古年反】于公
　　赋也不荣而实曰秀【尔雅释草曰木谓之华草谓之荣】葽草名【庐陵罗氏曰曹氏云今逺志也其上谓之小草刘向云葽味苦谓之苦葽本草云逺志又有菀绕葽细草三名四月阳气极于上而徴阴已受胎于下葽感之而早秀】蜩【蝉之总名】蝉也【临川王氏曰阳生则言日阴生则言月然四月正阳秀葽言月何也秀葽以言阴也四月阴生者气之先至也葽感阴气而先秀蜩感阴气而先鸣○张子曰秀葽者物成之初鸣蜩者嵗秋之渐】获禾之早者可获也陨坠萚落也谓草木陨落也貉狐貍也于貉犹言于耜谓往取狐貍也同竭作以狩也【孔氏曰独説冬猎者以取皮在冬也】缵习而继之也【孔氏曰继缵武事年常习之使不忘战也】豵一歳豕豜三歳豕○言自四月纯阳而歴一阴四阴以至纯阴之月则大寒之候将至【郑氏曰秀葽也鸣蜩也获禾也陨萚也四者皆物成而将寒之候物成自秀葽始】虽蚕桑之功无所不备犹恐其不足以御寒故于貉而取狐貍之皮以为公子之裘也【三山李氏曰采桑采蘩则其勤于蚕事可谓至矣又于鸣鵙之候麻事兴焉至于染黄之色为公子裳取狐貍之皮为公子裘凡所以辅蚕事者无不致力也○西山真氏曰上言织薄于秋求蚕于春躬蚕织之劳以为衣者无所不至犹恐其未足也于貉为裘又有以相之】兽之小者私之以为已有而大者则献之于上亦爱其上之无已也此章专言狩猎以终首章前段无褐之意【安成刘氏曰前两章终无衣之意固有至诚惨怛忠爱其上之情而此章终无褐之意一则曰为公子裘二则曰献豜于公亦知上章之意焉是则下之忧夫无衣无褐而欲为之备者皆汲汲邠公家人之身而不敢以已之温暖为先非邠公有以施之安能使之若是哉】
　　○五月斯螽【音终】动股六月莎【素和反】鸡振羽七月在野【叶上与反】八月在宇九月在戸【后五反】十月蟋蟀入我下【叶后五反八字一句】穹【起弓反】室【殄悉反】熏【许云反】鼠塞向墐【音觐】戸【同上】嗟我妇子【叶后五反】曰为改歳入此室处
　　赋也斯螽莎鸡蟋蟀一物随时变化而异其名【新安胡氏曰集传本伊川説而三物名色各异】动股始跃而以股鸣也振羽能飞而以翅鸣也【陆氏曰斯螽股似玳瑁五月中两股相切作声闻数十歩江东呼蚱蜢莎鸡如蝗斑色毛翅数重其翅正赤六月中飞而振羽索索作声○华谷范氏曰五月而阴生动股振羽气使之然也】宇檐下也暑则在野寒则依人【郑氏曰自在野至入我牀下皆谓蟋蟀也】穹空【音孔】隙也室塞也向北出牖也墐涂也庶人筚戸冬则涂之【三山李氏曰月令云孟冬之月命有司曰天气上腾地气下降闭塞而成冬则以十月为塞向墐户之候○孔氏曰筚戸以荆竹织门以其通风故泥之也】东莱吕氏曰十月而曰改歳三正之通于民俗尚矣周特举而迭用之耳【朱子曰周歴夏商其未有天下之时固用夏商之正朔然其国僻逺无纯臣之义又自有私记其时月者故三正皆曾用也○安成刘氏曰歳字之义有以天时一周而言者有以正朔所纪而言者天时一周必始于孟春而终于季冬首章所谓二之日何以卒嵗是也正朔所纪则子丑寅之迭建与此十月而谓改嵗者是也夫夏书有怠弃三正之语则自夏以前已有子丑之正是三正通于民俗其来既逺故邠公创国偏方亦有十月改歳之俗及至周有天下又因以为一代之正朔正如公刘彻田为粮之法其后亦为成周之彻法也】○言覩蟋蟀之依人则知寒之将至矣【三山李氏曰自纯阳而一阴生积而至于大冬其来固有渐也故记此三物始而在野既而在宇在戸皆自外而之内自逺而之近既入于牀下则近人而寒至矣○龟山杨氏曰尧命羲和以昏中之星正四时鸟兽氄毛希革之类为之应七月所陈以仓庚鸣鵙为蚕绩之候以秀葽陨萚其获为取皮之候以斯螽蟋蟀为处室之候皆此意也】于是室中空隙者塞之熏防使不得宂于其中塞向以当北风墐户以御寒气而语其妇子曰歳将改矣天既寒而事亦已可以入此室处矣此见老者之爱也【前汉食货志曰春令民毕出在埜冬则毕入于邑曰同我妇子馌彼南亩又曰嗟我妇子入此室处所以顺阴阳也○安成刘氏曰老者之爱其家人如此亦所谓上以是施之者也】此章亦以终首章前段御寒之意【安成刘氏曰此章推言窒塞墐戸亦以终首章前段意也已上三章皆言所以为公上御寒之意此章然后自言御寒可见其君臣之意尊卑之序矣○丰城朱氏曰由动股而至入我牀下所以感时物之屡变由穹窒而至于墐户入室所以尽人事之当为豳民于衣食之奉必先老而后幼先贵而后贱独于改歳入室则老幼贵贱同之所以广其爱也】
　　○六月食郁及薁【于六反】七月亨【普庚反】葵及菽【音叔】八月剥【普卜反】枣【叶音走】十月获稻【叶徒苟反】为此春酒以介眉寿【叶殖酉反】七月食瓜【叶音孤】八月断壶九月叔苴【七余反】采荼【音徒】薪樗【敕书反】食【音嗣】我农夫
　　赋也郁棣属薁蘡【音缨又音莺】薁也【孔氏曰郁树髙五六尺实大如李而正赤食之甜本草云一名雀李一名车下李与棣相类薁薁李二者相类同时熟○本草注曰葡萄即蘡薁生陇西五原山谷】葵菜名【山隂陆氏曰葵有紫白二种葵心随日光所转辄低覆其根○尔雅曰茎大叶小花紫黄色可茹】菽豆也【濮氏曰菽豆叶谓之藿】剥击也获稻以醸酒也【本草注曰粳糯通名为稻糯温故以为酒】介助也介眉夀者颂祷之词也【临川王氏曰养气体以助之也○孔氏曰眉寿者年老有毫眉秀出】壶瓠也【长乐刘氏曰枯者可为壶嫩者可供茹】食瓜断【絶之义当音短】壶亦去圃为场之渐也叔拾也苴麻子也【孔氏曰拾取麻子以供食也】荼苦菜也樗恶木也【孔氏曰樗唯堪为薪故曰恶木○本草注曰樗木类椿江东呼为鬼目叶脱处有痕如眼目故得名其木最无用庄子所谓大本不中绳墨小枝不中规矩者也】○自此至卒章皆言农圃饮食祭祀燕乐以终首章后段之意【三山李氏曰于耜举趾则其勤于田事可谓至矣获稻纳禾则田事之毕至于食鬰及薁亨葵及菽开氷祭韭朋酒羔羊凡所以助饮意者无不至也】而此章果酒嘉蔬以供老疾奉賔祭瓜瓠苴荼以为常食少长之义丰俭之节然也【程子曰食郁以下皆为老者之具食瓜以下皆为壮者之食○永嘉陈氏曰取豵以为私取豜以献公上下之分着矣以美者养老恶者自食长幼之义明矣○安成刘氏曰此章终首章言食之意而以美者养老恶者常食是亦可见其爱敬于上之无已犹四章终无褐之意也抑又可见其丰于供老奉賔而俭于自养也○丰城朱氏曰此章当看介眉寿食农夫六字郁薁之食葵菽之烹枣之剥而春酒之为皆介眉寿之事介有助之之意则非以为常食也瓜之食壶之断苴之叔荼之采樗之薪皆食农夫之事食有养之之意固以是为常矣然则果酒嘉蔬非不可以及少也而供老病奉宾祭之意多瓜瓠苴荼老者未必不食也而不可以为常于以见食稻食肉乃老者之常而果酒嘉蔬则又于常食之外专以此而致其助也有常食以养之而又有美味以助之此豳人之老所以无冻馁也欤】
　　○九月筑场圃【博故反】十月纳禾稼【叶古护反】黍稷重【直容反】穋【音六叶六直反】禾麻菽麦【叶讫力反】嗟我农夫我稼既同上入执宫功昼尔于茅宵尔索绹【徒力反】亟【纪力反】其乘屋其始播百谷
　　赋也场圃同地物生之时则耕治以为圃而种菜茹物成之际则筑坚之以为场而纳禾稼葢自田而纳之于场也【庐陵彭氏曰筑场于圃地地无遗利也】禾者谷连藁秸【音戛】之总名【説文曰秸禾藳去皮】禾之秀实而在野曰稼先种后熟曰重后种先熟曰穋再言禾者稻秫苽粱之属皆禾也【庐陵罗氏曰稻稌也音杜秫音述糯也苽音孤雕苽也亦作雕胡卽板桑所谓安胡饭○本草注曰稻米有秔有糯秫米是粟秫似黍米而粒小不堪为饭最粘宜作酒苽又谓之茭白嵗久中心生白台谓之菰米台中有黑者谓之茭郁至后结实乃雕胡黑米粱米皆是粟类○孔氏曰麻与菽麦则无禾称故于麻麦之上更言禾字以縂诸禾也○东阳许氏曰麦非纳于十月葢縂言农事毕耳】同聚也【临川王氏曰言所纳之备也】宫邑居之宅也古者民受五亩之宅二亩半为庐在田春夏居之二亩半为宅在邑秋冬居之功葺治之事也【临川王氏曰上入执宫功城中之宅也中田有庐田中之庐也出而作于田入而休于室皆授之以时○安成刘氏曰十月禾稼既同之后而入治邑居即蟋蟀入牀下而塞向墐戸之时也】或曰公室官府之役也古者用民之力歳不过三日是也索绞也绹索也乘升也○言纳于场者无所不备则我稼同矣可以上入都邑而执治宫室之事矣【三山李氏曰自田野入都邑故谓之上】故昼往取茅夜而绞索亟升其屋而治之葢以来歳将复始播百谷而不暇于此故也不待督责而自相警戒不敢休息如此【庆源辅氏曰黍稷重穋禾麻菽麦则凡一嵗所种者先后大小皆举之矣故后縂言之曰我稼既同谓毕聚也上入执宫功观上之一字恐当从范氏董氏説以为公室官府之役于其田亩则曰两我公田遂及我私于其居室则曰上入执宫功然后索绹以乘屋周人之忠君亲上发于真诚如此固不待使之而然也七月之民其事则不外于农桑其心则不忘乎君丄治天下而未能使斯民至于如此则皆苟道也○临川王氏曰宵可以息矣而索绹冬可以息矣而乘屋○程子曰古者功作之事皆于冬月闲隙之际如脩完屋庐墙垣之类皆为来歳计皆是一歳既终则复虑其始也○庆源辅氏曰诗言民之趋于农功自然知此其亟故孟子引之以证其民事不可缓之説】吕氏曰此章终始农事以极忧勤艰难之意【华阳范氏曰天运而不息人勤而不已故我稼既同则又将始播殖也○临川王氏曰如易所谓终则有始也○安成刘氏曰此章终首章言食之意而终始农事之艰难亦犹三章终无衣之意既终蚕桑之功复拟来歳治蚕之用也○丰城朱氏曰稼之既同若可以少休也而即念夫邑居之当脩屋之方乗若可以少缓也而复念夫农功之当始于其筑而纳之也有以见其欢欣鼓舞之意于其亟而乘之也有以见其劝勉戒饬之意事有始终而其忧勤艰难则无间于始终此所以为厚也欤】
　　○二之日凿氷冲冲三之日纳于凌【力证反】阴【叶于容反】四之日其蚤【音早】献羔祭韭【音九叶已小反】九月肃霜十月涤【徒力反】场朋酒斯飨【叶虚良反】曰杀羔羊跻【子奚反】彼公堂称彼兕觥【号彭反叶古黄反】万寿无疆
　　赋也凿氷谓取氷于山也冲冲凿氷之意周礼正歳十二月令斩氷是也【左传昭公四年其藏氷也深山穷谷固阴沍寒于是乎取之注沍闭也必取积隂之氷所以道逹其气使不为灾○孔氏曰冲冲非貌非声故云凿氷之意又曰周礼凌人十二月斩氷则即以其月纳之】纳藏也藏氷所以备暑也【郑氏曰上言备寒此言备暑】凌隂氷室也豳土寒多正月风未解冻故氷犹可藏也蚤蚤朝也韭菜名献羔祭韭而后启之月令仲春献羔开氷先荐寝庙是也【孔氏曰祭韭者以时韭新出故荐之○郑氏曰献羔祭司寒而出氷荐于宗庙乃后赐之】苏氏曰古者藏氷发氷以节阳气之盛夫阳气之在天地譬如火之着【长入声】于物也故常有以解之十二月阳气蕴伏锢而未发其盛在下则纳氷于地中至于二月四阳作蛰虫起阳始用事则亦始啓氷而庙荐之至于四月阳气毕达隂气将絶则氷于是大发食肉之禄老病丧浴氷无不及【孔氏曰二月开氷公始用之未赐臣也至于夏初其出之也朝之禄位宾客丧祭于是乎暜用之○杜氏曰食肉之禄谓在朝廷治其职事就官食者老谓致仕在家者】是以冬无愆阳夏无伏隂春无凄风秋无苦两雷出不震无灾霜雹疠疾不降民不夭札也【杜氏曰愆过也谓冬温伏阴谓夏寒凄寒也苦两霖两为人所患苦短折为夭夭死为札】胡氏曰藏氷开氷亦圣人辅相燮调之一事耳不专恃此以为治也肃霜气肃而霜降也涤场者农事毕而埽场地也两尊曰朋乡饮酒之礼两尊壶于房戸间是也【庐陵罗氏曰仪礼乡饮酒礼尊两壶于房戸问士冠礼注置酒曰尊许氏云传云两尊壶恐传写之误○孔氏曰乡饮酒有四一则党正十二月因大蜡而饮酒也○庐陵李氏曰房户间者房西室戸东于堂为东西之中当两楹间】跻升也公堂君之堂也称举也疆竟也○张子曰此章见民忠爱其君之甚既劝趍其藏氷之役又相戒速毕场功杀羊以献于公举酒而祝其寿也【问民何以得升君之堂朱子曰周初国小君民相亲其礼乐法制亦未甚备而民事艰难君则尽得以知之成王之时礼乐备法制立然但知为君之尊而未必知为国之初此等意思也故周公特作此诗使之因是以知民事也○华谷严氏曰补传云君民相亲不啻如家人父子周之王业由于得民世三十年八百基于此欤国人以朋酒羔羊自诣公堂其礼甚野其意甚真虽立国之初庶事草草然非三代之时安得此风俗也○庆源辅氏曰以介眉寿祝其亲也万夀无疆祝其君也周之先公以农桑教民而使民给足于衣食然未尝以为惠也周之民亦自力于农桑之事以乐其生至于歳终休睱之时则杀羊为酒祝君之寿以致其尊君亲上之诚亦未尝以为是足以报其上也上以诚爱下下以诚事上而两不知其所以然此所谓皥皥如也○安成刘氏曰此章推言氷食饮宴以终言食之意而见其民忠爱之情亦犹二章三章四章终言衣褐之意而见其风俗之厚上下之情交相忠爱也○丰城朱氏曰凿氷藏氷其供上役也为甚勤肃霜涤场其毕农功也为甚速故其开氷也献羔祭韭以荐寝庙君既得以致其诚孝于神其务闲也杀羊举酒而祝其寿民复有以致其忠爱于君可谓上下相亲之甚矣】
　　七月八章章十一句
　　周礼籥章中【音仲】春昼击土鼓龡【音吹】豳诗以逆暑中秋夜迎寒亦如之即谓此诗也【郑氏曰土鼓以瓦为匡以革为两面可击吹之者以籥为之声七月言寒暑之事迎气欹其类也迎暑以昼求诸阳迎寒以夜求诸阴】王氏曰仰观星日霜露之变俯察昆虫草木之化以知天时以授民事女服事乎内男服事乎外上以诚爱下下以忠利上父父子子夫夫妇妇养老而慈幼食力而助弱其祭祀也时其燕飨也节此七月之义也【程子曰七月大意忧思深逺欲成王知先公致王业之由民之劳力趋事艰难如此此诗多陈节物大要言歳序之迁人事当及时耳○临川王氏曰不作无益也预备乎田桑之事而已不贵异物也致美乎田器而已人无遗力矣故事不足治也地无遗利矣故物不可胜用也女不淫而仁也又有礼焉士不惰而武也又有义焉非道之以政齐之以刑所能致也风化而已○问豳诗本风而周礼籥章氏祈年于田祖则吹豳雅蜡祭息老物则吹豳颂不知就豳诗观之其孰为雅孰为颂朱子曰先儒因此説而谓风中自有雅自有颂虽程子亦谓然似都壊了诗之六义然有三説一説谓豳之诗吹之其调可以为风可为雅可为颂一説谓楚茨大田甫田是豳之雅噫嘻载芟丰年诸篇是豳之颂谓其言田之事如七月也如王介甫则谓豳之诗自有雅颂今皆亡矣数説皆通恐其或然未最必也○华谷严氏曰七月之诗一言以蔽之曰豫而已凡感莭物之变而脩人事之备皆豫为之谋也○庆源辅氏曰此诗前三章皆以暑退将寒为言故以七月流火一句为始至四章则以四月秀葽纯阳之月为始五章则以五月斯螽动股为始六章则以六月食郁及薁为始而迄乎九月叔苴七章则遂以九月筑场圃为始而继以十月纳禾稼八章则以十二月正月二月为始而终于九月十月周正之歳终焉其所举时月虽若参差不齐而细观之则亦有次序如此○西小真氏曰农者衣食之本唯其闗生民之大命是以服天下之至劳今以此诗考之是其心无一念不在乎农也一歳之间无一日不专乎农也一家之内无一人不力乎农也近世张栻入侍经筵言周公之告成王见于诗有如七月见于书有如无逸欲其知稼穑之艰难与小人之依帝王所传心法之要端在于此其论最为恳至】
　　鸱鸮鸱鸮既取我子【又叶入声】无毁我室【又叶上声】恩斯勤斯鬻【由六反】子之闵【叶眉贫反】斯
　　比也为鸟言以自比也鸱鸮鸺鹠【音休畱】恶鸟攫【俱防反爪持也】鸟子而食者也【蓝田吕氏曰恶声之鸷鸟也有鸮萃止翩彼飞鸮为枭为鸱葢鸮之类也】室鸟自名其巢也恩情爱也勤笃厚也鬻养闵忧也○武王克商使弟管叔鲜蔡叔度监于纣子武庚之国武王崩成王立周公相之而二叔以武庚叛且流言于国曰周公将不利于孺子【潘子善问周公使管叔监殷岂非以爱兄之心胜故不敢疑之耶朱子曰若説不敢疑则已是有可疑者也葢周公以管叔是吾之兄事同一体今既克商使之监殷又何疑焉非是不敢疑乃是即无可疑之事也不知他是差异周公为之奈何哉董叔重因问孟子所谓周公之过不亦宜乎者正谓此也曰然】故周公东征二年乃得管叔武庚而诛之而成王犹未知周公之意也公乃作此诗以贻王托为鸟之爱巢者呼鸱鸮而谓之曰鸱鸮鸱鸮尔既取我之子矣无更毁我之室也以我情爱之心笃厚之意鬻养此子诚可怜悯今既取之其毒甚矣况又毁我室乎以比武庚既败管蔡不可更毁我王室也【庐陵彭氏曰鸱鸮以比武庚子以比羣叔室以比王室○或问既取我子无毁我室觧者以为武庚既败管蔡不可复乱王室毕竟是当初管蔡挟武庚为乱朱子曰诗人之言只得如此不成归怨管蔡○安成刘氏曰此诗归罪于武庚而于三叔则有闵惜之意葢为亲者讳也如书之大诰亦然此皆兄弟之情见于立言之际然而公义则不可掩故史臣于书既曰管蔡及其羣弟流言于国又曰周公位冡宰羣叔流言乃皆以公义直书之者也】
　　○迨天之未隂雨彻彼桑土【音杜徒古反】绸【直畱反】缪【莫侯反】牖戸【后五反】今女【音汝】下民或敢侮予【叶演女反】
　　比也迨及彻取也桑土桑根也【释文曰韩诗作杜方言云东齐谓根曰杜】绸缪纒绵也牖巢之通气处戸其出入处也○亦为鸟言我及天未阴雨之时而往取桑根以纒绵巢之隙穴使之坚固以备阴雨之患则此下土之民谁敢有侮予者亦以比已深爱王室而预防其患难之意故孔子赞之曰为此诗者其知道乎能治其国家谁敢侮之【南轩张氏曰鸟于天未阴雨而彻桑土葺牖戸是犹于国家安泰之日而经理备预者也葢消息盈虚之相荡安危治乱之相承理之常然非知几者孰能审征于未形而御变于将来哉○庆源辅氏曰言已之深爱王室先事为备以防祸乱之来疑当时流言必以为周公平日勤劳皆是自为已谋故今摄政而欲不利于孺子耳故周公言此以晓成王也】
  </div>
  <div class="pagination">
   <a href="诗传大全_page17.html">
    上一页
   </a>
   <span>
    ...
   </span>
   <a href="诗传大全_page13.html">
    13
   </a>
   <a href="诗传大全_page14.html">
    14
   </a>
   <a href="诗传大全_page15.html">
    15
   </a>
   <a href="诗传大全_page16.html">
    16
   </a>
   <a href="诗传大全_page17.html">
    17
   </a>
   <span class="current-page">
    18
   </span>
   <a href="诗传大全_page19.html">
    19
   </a>
   <a href="诗传大全_page20.html">
    20
   </a>
   <a href="诗传大全_page21.html">
    21
   </a>
   <a href="诗传大全_page22.html">
    22
   </a>
   <a href="诗传大全_page23.html">
    23
   </a>
   <span>
    ...
   </span>
   <a href="诗传大全_page19.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
