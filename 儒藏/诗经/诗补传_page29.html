<!DOCTYPE html>
<html>
<head>
    <meta charset="UTF-8">
    <title>诗补传 - 第 29 页/共 29 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>诗补传 - 第 29 页/共 29 页</h1>
    <div class="content">










　　诗补传卷二十八
　　钦定四库全书
　　诗补传卷二十九　　　宋　范处义　撰
　　附说
　　释十五国二雅三颂名
　　周召
　　周本作郮黄帝次子昌意之后姬姓之国在岐山之阳姬水环流故曰周其国已亡于夏商之间后稷始封于邰至公刘迁豳大王迁岐实郮之故地省文曰周召或作邵顔师古注汉书凡引召南皆作邵南岂古字多通或省文为召邪黄帝之后本封于郮其国既亡故武王克商未及下车封黄帝之后于蓟召即蓟也后改为燕故太史迁谓武王封召公奭于北燕然则蓟之为燕犹唐之为晋荆之为楚耳或曰黄帝之后封于蓟者已絶成王更封召公奭于蓟为燕犹封微子于宋以继商后也皇甫谧以召公为文王之庶子信如其说则周公召公盖兄弟也成王封周公于鲁既以元子伯禽代之而留周公为师则封召公于燕亦必以元子代而留召公为保矣史记太史公留滞周南挚虞曰古之周南今之洛阳也盖二公分陜而治周公居东既为洛阳则召公居西即今扶风雍县有召亭是其地也周公食采于周召公食采于召故曰周公召公雍与洛皆周之中土而其化实行于南国故曰周南召南然则孔氏以岐阳为周南吕氏春秋以为禹省南土涂山之女作候人之歌实始南音周公召公取法焉皆非其实矣
　　邶鄘衞
　　邶本又作鄁晋书作防如石勒初名防及胡部大张防督是也鄘本庸姓之国汉有庸光及胶东庸生是其后也衞本姬姓之国武王伐纣以其地封武庚成王时管蔡挟武庚以叛遂以余民封康叔于卫意邶鄘亦同时与衞分守商之遗民其后皆为衞所有邶古作鄁邶即省文也鄘古或作庸庸即省文也邶鄘衞皆以水得名邶水在泰山之阜滽水出宜苏山衞水在灵寿禹贡恒衞既从郑氏诗谱云北曰邶南曰鄘束曰衞今以地理考之多不合未知孰是
　　王
　　说者曰风土之诗曰风朝廷之诗曰雅宗庙之诗曰颂十四国皆有风土之诗岂王者所都之地独无风土之诗乎故曰王国风或以王风为东周之诗二义与旧说不同姑存之
　　郑
　　周宣王封母弟郑桓公友于宗周咸林之地今永兴军郑县是也及幽王败于犬戎桓公死之其子武公与晋文侯定平王于东都卒取虢郐鄢蔽补丹依畴歴华十邑今河南新郑是也又为开封之故地此郑与新郑之别也
　　齐
　　武王克商封太公吕望于营丘太皡之后爽鸠氏之墟因其地有天齐山遂以为国名至成王时周公广其地东至于海西至于南河南至于穆陵北至于无棣为五百里之国今泰山之隂淄潍之野在封域之内
　　魏
　　魏为晋所灭今陜州平陆有魏城是其故地后以封毕万左氏以为魏大名也盖取象魏之义然象魏古或读为巍庄子所谓魏然而已即巍之省文也方言自关以西秦晋之间凡细而有容者谓之魏则是魏者取其细也然则读为巍则训大读为魏则训细后人相承以魏为大固未尝考此也
　　唐
　　唐本作鄌帝喾封尧为鄌侯在幷州平阳至周成王封母弟叔虞于尧故墟曰唐侯南有晋水故谓之晋阳至子燮遂改为晋今晋州是也左氏传曰成王分唐叔以大路密须之鼓封于夏墟啓以夏政疆以戎索夏墟今晋阳是也在禹贡太行常山之西太原大岳之野
　　秦
　　秦伯翳之后周孝王封其裔孙非子于秦邑即陇西秦谷是也今陇州汧原乃秦之故城至五世孙襄公救犬戎之难平王锡以岐丰之地西周之故都也
　　陈
　　周武王封舜之后妫满于伏羲太昊之墟是为陈胡公其封域在豫州之东今之陈州是也
　　桧
　　周武王封祝融之后妘姓于鄫为子居溱洧之间即潧水以名其国字书溱洧之溱多书作潧今荥阳有古鄫城或疑鄫与郐字相近故误作郐今又转而为桧案左氏传云郑祝融之墟也郑灭桧而处之郑语云幽王之世桓公谋灭虢桧郐仲恃险则郐与桧古盖通用矣
　　曹
　　曹本颛顼孙陆终之故国因漕水而得名其后周武王封叔振铎于曹为伯在鲁衞之间济隂定陶是其地其封域在雷复荷泽之野今广济军是也传国二十三世至于伯阳为宋景公所灭
　　豳
　　后稷始封于邰今凤翔武功邰城是也邰亦作厘又作斄公刘迁于豳今邠州枸邑豳亭是也豳亦作邠太史迁以公刘为后稷之曾孙班固人物表亦然且夏太康为啓之子则谓公刘为太康时迁于豳于理可信而汉娄敬乃曰周之先自后稷封之邰积徳累善十余世公刘避桀居豳则是公刘与桀并世其年之相去为甚逺迁固作史考据必精娄敬一时之言岂足惑哉
　　小大雅
　　小雅或作宵雅学记曰宵雅肄三宵小古字通用故小人亦曰宵人大雅或作大牙亦古字通用书有君牙礼记作君雅
　　三颂【三亳辩附】
　　周颂皆作于成王之时多出周文公之手题曰周颂以别鲁商耳不然诗三百篇除商颂外皆周诗也何独颂哉成王封周公元子伯禽于少昊之墟本名鲁故曰鲁公曲阜者鲁之陇阜委曲长七八里遂以为邑号即今之仙源县隷兖州其封域在徐州之北大羽之野国中有大庭库岂大庭氏亦居此乎鲁之有颂犹费誓也或者微见礼乐征伐不自天子出邪契始封商于之地今商州商洛县是也地有商山因是得名自契至汤八迁汤居亳而为亳者三北亳即今之拱州考城是也古谓之蒙庄周蒙人也汉谓之薄盖汉书多借同音字通用故以亳为薄也南亳即今之南京之谷熟是也南京古商丘岂汤以商丘之名同于始封故迁之欤西亳即今之西京偃师是也说者以为汤居西亳至盘庚自河北徙于北亳而孔氏诗正义取皇甫谧之说乃谓殷有三亳二在梁国一在河洛之间谷熟为南亳即汤都也蒙为北亳即景亳是汤所受命地偃师为西亳即盘庚所徙者也今以经传考之书曰汤始居亳从先王居汤实帝喾之后帝喾之都在今偃师则汤始居西亳从先王之旧也孟子曰汤居亳与葛为邻葛伯故国在今拱州之宁陵考城乃其邻邑则汤次居北亳故使亳众为之耕也左氏传曰汤有景亳之命今景山在拱州楚丘旧属南京则汤最后居南亳受命而有天下也然则三亳皆为汤所居谧论南北二亳是矣谓西亳为盘庚所徙诚考之未精也且殷以溵水得名溵防同音古溵水县乃今陈州之商水县是也亦近南京书言盘庚将治亳殷又言盘庚迁于殷则盘庚所迁亦南亳或北亳耳况书言作惟渉河以民迁说者谓南渡河则非偃师明矣立政曰三亳阪尹说者谓汤旧都之民来归文王分为三邑以处之其长居险故曰阪尹盖东成臯南轘辕西降谷也非谓三处皆冇亳名也古之帝王惟商不常厥邑自契至汤既八迁三亳之外他不可考仲丁迁于嚣今河南敖仓也河亶甲居相今相州也祖乙居耿今河东皮氏也盘庚五迁乃治亳殷余亦无可考据然则诗所谓自彼殷商咨汝殷商则兼商山溵水而言之书曰商书颂曰商颂盖本契之始封而称之也














　　诗补传卷二十九
　　钦定四库全书
　　诗补传卷三十　　　　宋　范处义　撰
　　广诂
　　传曰诗无通故易无通古春秋无通义故即诂也字有异训异音文义可一者亦既一之不可一者具疏于后
　　风雅颂字有异音
　　南亦作尼心切白虎通曰南之为言任也诗燕燕凯风泮水皆南字与心字协韵后人多仿之
　　风亦作孚音切诗绿衣烝民皆风字与心字协韵后人亦多用之
　　雅亦作阮古切扬雄赵充国赞雅字与虎字协班固东都赋雅字与武字协
　　颂亦作余封切汉儒林王式传容礼甚严鲁徐生善为容皆书作颂此类颇众盖古字通用也
　　诗字同音训皆异
　　各取经一句为例余当以文义各从类而读不复悉具
　　风【风风也并如字风化也下以风刺上音讽谏也】选【不可选也如字择也又舞则选兮雪恋切齐也】施【施于中逵如字设也又施于中谷以豉切延也】相【金玉其相质也如字相在尔室息亮切视也】御【以御于家防如字治也百两御之五嫁切迎也】祭【可以奉祭祀如字祭也祭仲谏侧界切姓也】土【下土是冐地也如字彻彼桑土根也音杜】齐【思齐大任如字同也有齐季女侧皆切敬也】厌【有厌其杰如字足也厌浥行露于叶切湿也厌厌夜饮于盐切安也】纯【文王之徳之纯如字一也白茅纯束音屯聚也】敖【以敖以游五羔切邀也彼交匪敖五报切傲也】数【不以媵备数如字位也军旅数起色角切频也心焉数之所主切可数也】卬【人渉卬否五郎切我也瞻卬昊天音仰望也颙颙卬卬五郎切盛也】敦【王事敦我如字廹也铺敦淮濆如字厚也敦彼行苇徒端切聚也敦彼独宿都囘切不移也敦弓既坚音雕饰也敦琢其旅亦当音雕从文义也】亟【既亟只且纪力切急也亟用兵欺异切数也】邪【思无邪音斜不正也其虚其邪音徐舒缓也】逺【谁谓宋逺如字逺近也逺父母兄弟于万切相逺也】猗【緑竹猗猗于宜切盛也猗重较兮于约切倚也两骖不猗于寄切偏附也猗傩其枝于可切柔弱也】娄【弗曳弗娄力俱切弊也式居娄骄力住切数也】出【我出我车如字发也匪舌是出尺遂切出之曰出】饮【旣饮防酒如字饮酒也旣饮食之于鸩切饮之曰饮】食【毎食无余如字饮食也既饮食之音嗣食之曰食】先【不自我先如字在前也尚或先之苏荐切先之曰先】去【舄鼠攸去如字离也欲销去之起吕切去之曰去】覃【葛之覃兮徒舍切延也以我覃耜以冉切利也】莫【民之莫矣如字定也君妇莫莫音陌静也维莫之春音暮晚也】追【薄言追之如字逆也追琢其章音堆雕也其追其貊音堆戎狄也】援【无然畔援于愿切助也以尔钩援音袁引也】虺【维虺维蛇许鬼切虫也我马虺隤呼回切病也】蛇【维虺维蛇市奢切虫也委蛇委蛇音移行也】湛【湛湛露斯直减切浓也和乐且湛荅南切甚也】雨【以隂以雨如字风雨也而我公田于付切雨之曰雨】令【自公令之力证切号令也寺人之令音零使令也】射【収善射忌如字艺也终日射侯食亦切射也无射于人斯音斁厌也】辟【下民之辟音壁君也其命多辟音僻邪也啓之辟之音辟闻也】率【方叔率止如字表率也命将率所类切将帅也率彼中陵如字循也】祝【祝祭于祊如字人也侯诅侯祝音呪诅也素丝祝之如字断也】吊【不吊昊天如字防也神之吊矣音的至也】假【假哉天命古雅切大也假乐君子音格至也汤孙奏假音格感也】否【或圣或否方九切非也未知臧否音鄙恶也】雝【曷不肃雝如字和也维尘雝兮音拥蔽也】菑【于此菑亩侧其切田也无菑无害音灾患也】柴【告祭柴望如字祀也助我举柴子智切积也】复【复文武之竟土如字还也复会诸侯于东都扶又切再也】劳【知臣下之勤劳如字苦也劳归士力报切劳之曰劳】来【子宁不来如字往来也职劳不来音赉来之曰来】守【守成也如字守其成也巡守手又切巡所守也】闻【有闻无声如字名闻也令闻不已音问声闻也】弁【小弁步干切乐也頍弁如字冠也】贲【贲然来思彼义切饰也贲鼓维镛扶云切大也】丁【椓之丁丁陟耕切声也宁丁我躬如字当也】平【终和且平如字和平也平平左右婢延切辨冶也】茹【柔则茹之音汝纳也来咨来茹如预切度也】昭【于眧于天如字明也率见昭考时昭切佋也】凉【凉彼武王音谅信也凉曰不可如字薄也】泮【思乐泮水如字半也隰则冇泮音畔崖也】陨【其黄而陨如字堕也幅陨旣长音员周也】适【叔适野如字适往也天位殷适音嫡嫡庶也】掺【掺执子之袪所览切揽也掺掺女手所衔切织也】尔【天保定尔如字汝也彼尔伊何乃礼切盛也】说【我心则说音悦喜也说于桑田始锐切土也犹可説也如字言也】僭【僭始旣涵如字进也以籥不僭七心切乱也】害【无菑无害如字患也害澣害否户葛切何也】朝【朝隮于西陟遥切旦也翟茀以朝直遥切见也】锜【维锜及釡其绮切三足釡也又缺我锜臣宜切凿属也】母【母氏劬劳如字父母也母发我笱音无禁止也】乐【钟鼓乐之音洛欢也送之以僼乐音岳器也】还【还予授子之粲兮如字复也子之还兮音旋周也】行【寘彼周行户郎切列也我独南行如字去也示我显徳行下孟切徳也】卷【不可卷也眷勉切卷舒也有卷者阿音权卷曲也】蹻【小子蹻蹻具略切骄也蹻蹻王之造居表切武也】乘【乘彼四骆如字骑也駜彼乘黄绳证切四马曰乘】信【无信人之言如字诚也不我信兮音申伸也】捄【冇捄其角如字角貌捄之陾陾音俱藳也】肺【自冇肺肠如字脏也其叶肺肺普贝切盛也】佗【委委佗佗待河切和易也予之佗矣音他谓他人也】养【中心养养如字不能定也孝子相戒以养也余尚切养之曰养】获【八月其获如字刈也整居焦获音护地名也】遗【弃予如遗如字忘也莫肯下遗惟季切及也】提【归飞提提是移切羣飞貌好人提提如字安谛貌】彭【行人彭彭必旁切多貌岀车彭彭如字张盛貌】荐【于荐广牡如字进也天方荐虒徂殿切重也】斁【思无斁如字厌也耗斁下上丁故切败也】鲜【鲜我方将息浅切少也炰鼈鲜鱼如字新也】难【其叶冇难乃多切虑也天难忱斯如守不易也】央【和铃央央于良切中节也旂旐央央音英鲜明也】青【緑竹青青子丁切盛也青青子衿如字色也】蓼【予又□于蓼如字草也蓼彼萧斯音六长貌】泽【彼泽之陂如字障也其排泽泽音释土解也】亹【亹亹文王音尾勉也鳬鹥在亹音门水絶也】
　　诗字音同训异
　　皇【四国是皇正也皇矣上帝大也思皇多士美也】极【永锡尔极中也昊天罔极穷也畏不能极至也】夏【四月维夏时也不长夏以革大也肆于时夏中国也】戎【烝也无戎兵也肆戊疾不殄大也戎虽小子汝也】肆【肆成人冇徳遂也肆于时夏陈也是伐是肆纵也】公【夙夜在公公家也蒙叟奏公事也】烝【文王烝哉君也烝我髦士进也烝然罩罩众也】那【冇那其居安也猗与那与多也】虺【虺虺其靁暴也维虺维蛇虫也】征【王于出征伐也而月斯征往也】时【维其时矣及时也神罔时怨是也】将【我将我享奉也将受厥明大也】卭【卭有防苕髙仰也维王之卭病也】斁【古之人无斁厌也庸鼓有斁盛也】共【小共大共供也念彼共人恭也】令【我无令人善也自公令之使也】泽【川泽訏訏川也恩泽乖矣恩也与子同泽亵服也】定【定之方中星也麟之定题也】墍【顷筐墍之取也民之攸墍息也】骏【遹骏冇声大也骏奔走在庙疾也】襄【雨服丄襄驾也玁狁于襄除也】武【允文允武徳也履帝武敏歆迹也】夷【昆夷駾矣戊也玁狁于夷平也】艾【凡诗言艾皆当五盖切字书本冇二训一草名可以治一老也冇尽之义不必改音刈】仪【乐且有仪容也无非无仪善也仪刑文王则也】矢【永矢弗谖誓也以矢其音陈也】特【武公寡特孤也求尔新特异也】微【微我弗顾无也中国微矣衰也彼月而微亏也】戾【鸢飞戾天至也亦维斯戾罪也】烈【无竞维烈业也厉王之烈暴虐也二之日栗烈寒凛也如火烈烈猛炽也南山烈烈寒同忧心烈烈火同】之【维鸠居之语助也之子于归是也】思【不可求思语助也思齐大任思虑也】止【亦既见止语助也攸介攸止居也淑愼尔止容也止于丘隅息也】尔【而成其志尔语助也百尔君子汝也】斯【彼何人斯语助也何斯违斯此也】忌【抑磬控忌语助也胡斯畏忌惮也不妒忌疾也】猗【河水清且涟猗语助也緑竹猗猗盛也猗与那与叹也】菼【葭菼揭揭薍也毳衣如菼鵻也】谷【播厥百谷禾也民莫不谷善也】侯【侯文王孙子维也泃直且侯美也侯服于周诸侯也】载【载沉载浮则也文王初载年也上天之载事也】维【维天之命发语也绋纚维之繋也】抑【抑磬控忌发语也抑抑威仪谦也】亦【亦傅于天发语也亦可畏也又也】式【式微式微发语也不闻亦式法也式谷似之用也】何【何斯违斯发语也何以穿我屋谓以物也】伊【伊假文王发语也伊谁云从尔也】爰【爰居爰处于也冇兎爰爰缓也】胡【胡得焉何也胡考之宁老也】圉【孔棘我圉疆圉也鞉磬柷圉止乐也】犹【犹可说也尚也之子不犹如也逺犹辰告谋也】雠【反以我为雠仇也无言不雠荅也】摽【摽有梅落也寤辟冇摽拊心貌】莫【维叶莫莫成就也民之莫矣定也】
　　诗字音异训同
　　车【车服不系其夫如字王姬之车尺奢切】妃【后妃之徳也如字丧其妃耦焉音配】两【两服上襄如字葛屦五两音亮】中【惠此中国如字周室中兴焉张仲切】翿【左执翿徒刀切值其鹭翿音道皆舞也】其【夜如何其音基彼其之子音记皆语辞】
　　字通用
　　犹【匪大犹是经】猷【秩秩大猷】壹【民徳归壹】一【其仪一兮】詹【六日不詹】瞻【民其尔瞻】屡【屡顾尔仆】娄【娄丰年】甫【吉甫作诵】父【家父作诵】啸【其啸也歌】歗【条其歗矣】庸【庸鼓有斁】镛【贲鼓维镛】昆【西有昆夷之患】混【昆夷駾矣】且【匪我思且】徂【思马斯徂】
　　字借用
　　匪鹑匪鸢【借鹑为惊】诒尔多福【借诒为贻】为国之基队矣【借队为坠】乐尔妻帑【借帑为孥】陟降厥士【借士为事】为龙为光【借龙为宠】何人不矜【借矜为鳏】不夙则莫【借莫为暮】以我齐明【借齐为粢】岂弟君子【借岂为恺借弟为悌】于乎不显【借于为呜借乎为呼】昬椓靡共【借昬为阍】为下国骏厖【借厖为尨】不知其邮【借邮为尤】维其卒矣【借卒为崒】伴奂尔游矣【借伴为泮借奂为涣】仓兄塡兮【借仓为怆借兄为怳】硕大且卷【借卷为鬈】渐渐之石【借渐为嶃】既醉大平也【借大为太】黄耉台背【借台为鲐】幅陨既长【借陨为圆】不吴不敖【借吴为话】谁能亨鱼【借亨为烹】衡从其亩【借衡为横借从为纵】害澣害否【借害为曷】泛泛其景【借景为影】夭夭是椓【借夭为妖】乐我员【借员为云】百禄是何【借何为荷】取妻如之何【借取为娶】召伯所说【借说为税】勿予过适【借适为□】复文武之竟土【借竟为境】子之汤兮【借汤为荡】緜緜其麃【借麃为穮】奄观铚艾【借艾为刈】
　　重言通用
　　明明在下赫赫在上赫赫明明王命卿士【天命王命同】穆穆文王穆穆鲁侯○明明天子明明鲁侯【天子诸侯同】桓桓武王桓桓于征○嗟嗟烈祖嗟嗟臣工○穆穆皇皇烝烝皇皇○文王小心翼翼仲山甫小心翼翼○雝雝在宫肃肃在庙有来雝雝至止肃肃○亹亹文王亹亹申伯【君臣同】悠悠苍天悠悠我思○视天梦梦视尔梦梦○昭假迟迟行道迟迟【天人同】冬日烈烈如火烈烈【日火同】秋日凄凄风雨凄凄蒹葭凄凄【日风雨草同】雨雪浮浮江汉浮浮烝之浮浮【雨水气同】祁祁如云兴雨祁祁被之祁祁采繁祁祁【云雨人众同】洪水芒芒宅殷土芒芒○河水洋洋牧野洋洋【水土同】滔滔江汉武夫滔滔○秩秩徳音秩秩斯干【人木同】明星煌煌檀车煌煌【星车同】桑者闲闲临冲闲闲○哕哕其防鸾声哕哕【人车同】济济多士四骊济济○王旅啴啴啴啴骆马【人马同】君子阳阳龙旂阳阳【人旂同】胡不斾斾荏菽斾斾【旂谷同】听我藐藐既成藐藐【人屋同】牺尊将将应门将将【器屋同】奕奕梁山奕奕寝庙四牡奕奕【山屋马同】八鸾喈喈鼓钟喈喈鸡鸣喈喈【车乐禽同】无然泄泄桑者泄泄泄泄其羽【人禽同】其泣喤喤钟鼓喤喤【人乐同】降福简简奏鼓简简【福乐同】鸣蜩嘒嘒鸾声嘒嘒嘒嘒管声【虫车乐同】行人儦儦儦儦俟俟【人兽同】麀鹿濯濯钩膺濯濯濯濯厥灵【兽物徳同】降福穰穰丰年穰穰【福歳同】緜緜瓜瓞緜緜其麃【瓜禾同】维叶萋萋菶菶萋萋
　　重言字同音训异
　　二之日凿冰冲冲【直弓】释也鞗革冲冲【勑弓】垂也　厌厌【于盐】夜饮安也厌厌【于艳】其苖足也　君子陶陶【遥】乐也驷介陶陶【徒报】适也　鳣鲔发发【补末】盛也飘风发发【如字】疾也　维叶莫莫【如字】成也君妇莫莫【陌】静也
　　重言字异音训同
　　八鸾锵锵鸾声将将【并七羊切声也】独行睘睘嬛嬛在疚【并音琼独也】
　　重言音同字训异
　　八鸾玱玱八鸾锵锵【声也】八鸾鸧鸧【金饰也并七羊切】
　　嬛嬛在疚【独也】
　　诗重名
　　柏舟【邶鄘】　谷风【邶小雅】　无衣【唐秦】　黄鸟【秦小雅】甫田【齐小雅】　白华【小雅正变】　杕杜【小雅唐有杕之杜】
　　扬之水【王郑唐】　羔裘【郑唐桧】





　　诗补传卷三十
</div>
    <div class="pagination">
<a href="诗补传_page28.html">上一页</a><span>...</span><a href="诗补传_page24.html">24</a><a href="诗补传_page25.html">25</a><a href="诗补传_page26.html">26</a><a href="诗补传_page27.html">27</a><a href="诗补传_page28.html">28</a><span class="current-page">29</span>
    </div>
    <div class="pagination"><a href="index.html">返回目录</a></div>
</body>
</html>
