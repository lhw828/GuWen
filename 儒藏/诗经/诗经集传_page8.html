<!DOCTYPE html>
<html>
<head>
    <meta charset="UTF-8">
    <title>诗经集传 - 第 8 页/共 14 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>诗经集传 - 第 8 页/共 14 页</h1>
    <div class="content">　　○殖殖【音湜】其庭，有觉其楹。哙哙【音快】其正【叶音征】，哕哕【音嚖】其冥，君子攸宁。（赋也。殖殖，平正也。庭，宫寝之前庭也。觉，高大而直也。楹，柱也。哙哙，犹快快也。正，向明之处也。哕哕，深广之貌。冥，奥窔之闲也。言其室之美如此，而君子之所休息以安身也。）
　　○下莞【音官】上簟【叶徒检徒锦二反）一（】，乃安斯寝【叶于检于锦二反】，乃寝乃兴，乃占我梦【叶弥登反】。吉梦维何，维熊维罴【音碑。叶彼何反】，维虺【音毁】维蛇【叶于其土何二反】。（○赋也。莞，蒲席也。竹苇曰簟。罴，似熊而长头高脚，猛憨多力，能拔树。虺，蛇属。细颈大头，色如文绶。大者长七八尺。○祝其君安其室居，梦兆而有祥。亦颂祷之词也。下章放此。）
　　○大【音泰】人占之，维熊维罴，男子之祥。维虺维蛇，女子之祥。（赋也。大人，大卜之属。占梦之官也。熊罴，阳物。在山，强力壮毅，男子之祥也。虺蛇，阴物。穴处。柔弱隐伏，女子之祥也。○或曰：梦之有占，何也。曰：人之精神，与天地阴阳流通。故昼之所为，夜之所梦，其善恶吉凶，各以类至。是以先王建官设属，使之观天地之会，辨阴阳之气，以日月星辰，占六梦之吉凶，献吉梦赠恶梦。其于天人相与之际，察之详而敬之至矣。故曰：王前巫而后史。宗祝瞽侑，皆在左右，王中心无为也，以守至正。）
　　○乃生男子，载寝之床，载衣之【去声】裳，载弄之璋。其泣喤喤【音横。叶胡光反】。朱芾【音弗】斯皇。室家君王。（赋也。半圭曰璋。喤，大声也。芾，天子纯朱，诸侯黄朱。皇，犹煌煌也。君，诸侯也。○寝之于床，尊之也。衣之以裳，服之盛也。弄之以璋，尚其德也。言男子之生于是室者，皆将服朱芾煌煌然，有室有家，为君为王矣。）
　　○乃生女子，载寝之地，载衣之裼【音替】，载弄之瓦【叶鱼位反】。无非无仪【叶音义】，唯酒食是议，无父母诒【音遗】罹【叶音丽】。（○赋也。裼，褓也。瓦，纺砖也。仪，善。罹，忧也。○寝之于地，卑之也。衣之以褓，卽其用而无加也。弄之以瓦，习其所有事也。有非，非妇人也。有善，非妇人也。盖女子以顺为正。无非，足矣。有善，则亦非其吉祥可愿之事也。唯酒食是议，而无遗父母之忧，则可矣。易曰：无攸遂。在中馈。贞吉。而孟子之母亦曰：妇人之礼，精五饭，幂酒浆，养舅姑，缝衣裳而已矣。故有闺门之修，而无境外之志，此之谓也。）
　　斯干九章。四章章七句。五章章五句。（旧说，厉王旣流于彘，宫室圮坏。故宣王卽位，更作宫室，旣成而落之。今亦未有以见其必为是时之诗也。或曰：仪礼下管新宫。春秋传宋元公赋新宫。恐卽此诗。然亦未有明证。）谁谓尔无羊，三百维羣。谁谓尔无牛，九十其犉【音淳】。尔羊来思，其角濈濈【音戢】。尔牛来思，其耳湿湿。（赋也。黄牛黑唇曰犉。羊以三百为羣。其羣不可数也。牛之犉者九十，非犉者尚多也。聚其角，而息濈濈然。呞而动其耳湿湿然。王氏曰：濈濈，和也。羊以善触为患。故言其和。谓聚而不相触也。湿湿，润泽也。牛病则耳燥。安则润泽也。○此诗言，牧事有成而牛羊众多也。）
　　○或降于阿，或飮于池【叶唐何反】，或寝或讹。尔牧来思，何【上声】蓑【音梭】何笠【音立】，或负其糇【音侯】。三十维物【叶微律反】，尔牲则具【叶居律反】。（○赋也。讹，动。何。掲也。蓑笠，所以备雨。三十维物，齐其色而别之。凡为色三十也。○言牛羊无惊畏，而牧人持雨具，赍飮食，从其所适，以顺其性。是以生养蕃息，至于其色无所不备，而于用无所不有也。）
　　○尔牧来思，以薪以蒸，以雌以雄【叶于陵反】。尔羊来思，矜矜兢兢，不骞不崩。麾之以肱，毕来旣升。（赋也。麤曰薪，细曰蒸。雌雄，禽兽也。矜矜兢兢，坚强也。骞，亏也。崩，羣疾也。肱，臂也。旣，尽也。升，入牢也。○言牧人有余力，则出取薪蒸搏禽兽。其羊亦驯扰从人，不假棰楚。但以手麾之，使来则毕来。使升则旣升也。）
　　○牧人乃梦，众维鱼矣，旐【音兆】维旟【音余】矣。大人占之，众维鱼矣，实维丰年【叶尼因反】。旐维旟矣，室家溱溱。（赋也。占梦之说，未详。溱溱，众也。或曰：众谓人也。旐，郊野所建。统人少。旟，州里所建。统人多。盖人不如鱼之多。旐所统不如旟所统之众。故梦人乃是鱼，则为丰年。旐乃是旟，则为人众。）
　　无羊四章章八句
　　节【音截】彼南山，维石岩岩。赫赫师尹，民具尔瞻【叶侧衘反】。忧心如惔【音谈】，不敢戏谈。国旣卒【子律反】斩【何侧御反】，何用不监【平声】。（○兴也。节，高峻貌。岩岩，积石貌。赫赫，显盛貌。师伊，大师尹氏也。大师，三公。尹氏，盖吉甫之后。春秋书尹氏卒。公羊子以为讥世卿者，卽此也。具，倶。瞻，视。惔，燔。卒，终。斩，绝。监，视也。○此诗家父所作。刺王用尹氏以致乱。言节彼南山，则维石岩岩矣。赫赫师尹，则民具尔瞻矣。而其所为不善，使人忧心如火燔灼。又畏其威而不敢言也。然则国旣终斩绝矣。汝何用而不察哉。）
　　○节彼南山，有实其猗【音医。叶于何反】。赫赫师尹，不平谓何。天方荐【音荐】瘥【音嵳】，丧【去声】乱弘多。民言无嘉【叶居何反】，憯【音惨】莫惩嗟【叶遭哥反】。（○兴也。有实其猗，未详其义。传曰：实，满。猗，长也。笺云，猗，倚也。言草木满其旁倚之畎谷也。或以为，草木之实猗猗然。皆不甚通。荐，荐。通，重也。瘥，病。弘，大。憯，曾。惩，创也。○节彼南山，则有实其猗矣。赫赫师尹，而不平其心，则谓之何哉。苏氏曰：为政者不平其心，则下之荣瘁劳佚，有大相绝者矣。是以神怒而重之以丧乱。人怨而谤讟其上。然尹氏曾不惩创咨磋，求所以自改也。）
　　○尹氏大【音泰】师，维周之氐【音底。叶都黎反】。秉国之均，四方是维。天子是毗【音琵】，俾民不迷。不吊昊天，不宜空我师【叶霜夷反】。（○赋也。氐，本。均，平。维，持。毗，辅。吊，愍。空，穷。师，众也。○言尹氏大师，维周之氐，而秉国之均，则是宜有以维持四方，毗辅天子，而使民不迷。乃其职也，今乃不平其心，而旣不见愍吊于昊天矣，则不宜久在其位。使天降祸乱，而我众幷及空穷也。）
　　○弗躬弗亲，庶民弗信【叶斯人反】。弗问弗仕，勿罔君子【叶奬里反】。式夷式已，无小人殆【叶养里反】。琐琐姻亚，则无膴【音武】仕。（赋也。仕，事。罔，欺也。君子，指王也。夷，平。已，止。殆，危也。琐琐，小貌。壻之父曰姻，两壻相谓曰亚。膴，厚也。○言王委政于尹氏。尹氏又委政于姻娅之小人，而以其未尝问，未尝事者，欺其君也。故戒之曰：汝之弗躬弗亲，庶民已不信矣。其所弗问弗事，则岂可以罔君子哉。当平其心视所任之人，有不当者，则已之。无以小人之故，而至于危殆其国也。琐琐姻娅，而必皆膴仕，则小人进矣。）
　　○昊天不佣【敕龙反】，降此鞠【音菊】讻【音凶】。昊天不惠，降此大戾。君子如届【音戒。叶居例反】，俾民心阕【音缺。叶苦桂反】。君子如夷，恶【去声】怒是违。（赋也。佣，均。鞠，穷。讻，乱。戾，乖。届，至。阕，息。违，远也。○言昊天不均，而降此穷极之乱。昊天不顺，而降此乖戾之变。然所以靖之者，亦在夫人而已。君子无所苟，而用其至，则必躬必亲，而民之乱心息矣。君子无所偏而平其心，则式夷式已，而民之恶怒远矣。伤王与尹氏之不能也。夫为政不平，以召祸乱者，人也。而诗人以为，天实为之者，盖无所归咎，而归之天也。抑有以见君臣隐讳之义焉，有以见天人合一之理焉。后皆放此。）
　　○不吊昊天【叶铁因反】，乱靡有定【叶唐丁反】。式月斯生【叶桑经反】，俾民不宁。忧心如酲【音呈】，谁秉国成，自为政<叶诸盈反>，卒劳百姓<叶桑经反>。（○赋也。酒病曰酲。成，平。卒，终也。○苏氏曰：天不之恤。故乱未有所止，而祸患与岁月增长。君子忧之曰：谁秉国成者，乃不自为政，而以付之姻娅之小人，其卒使民为之，受其劳弊以至此也。）
　　○驾彼四牡，四牡项领。我瞻四方，蹙蹙【音蹴】靡所骋【音逞】。（○赋也。项，大也。蹙蹙，缩小之貌。○言驾四牡，而四牡项领，可以骋矣。而视四方，则皆昏乱蹙蹙然，无可往之所。亦将何所骋哉。东莱吕氏曰：本根病，则枝叶皆瘁。是以无可往之地也。）
　　○方茂尔恶，相【去声】尔矛矣。旣夷旣怿，如相酬【音酬】矣。（赋也。茂，盛。相，视。怿，悦也。○言方盛其恶以相加，则视其矛戟，如欲战斗。及旣夷平悦怿，则相与欢然，如宾主而相酬酢，不以为怪也。盖小人之性无常，而习于斗乱。其喜怒之不可期如此。是以君子无所适而可也。）
　　○昊天不平，我王不宁。不惩其心，覆【音福】怨其正【叶诸盈反】。（○赋也。尹氏之不平，若天使之。故曰：昊天不平。若是则我王亦不得宁矣。然尹氏犹不自惩创其心，乃反怨人之正己者，则其为恶何时而已哉。）
　　○家父【音甫】作诵【叶疾容反】，以究王讻。式讹尔心，以畜万邦<叶上工反>。（○赋也。家，氏。父，字。周大夫也。究，穷。讹，化。畜，养也。○家父自言作为此诵，以穷究王政昏乱之所由。冀其改心易虑，以畜养万邦也。陈氏曰：尹氏厉威，使人不得戏谈。而家父作诗，乃复自表其出于己，以身当尹氏之怒而不乱者，盖家父周之世臣，义与国倶存亡故也。东莱吕氏曰：篇终矣，故穷其乱本，而归之王心焉。致乱者虽尹氏，而用尹氏者，则王心之蔽也。李氏曰：孟子曰：人不足与适也，政不足与闲也，惟大人为能格君心之非。盖用人之失，政事之过，虽皆君之非，然不必先论也。惟格君心之非，则政事无不善矣，用人皆得其当矣。）
　　节南山十章六章章八句四章章四句。（序以此为幽王之诗。而春秋桓十五年，有家父来求车。于周为桓王之世，上距幽王之终，已七十五年，不知其人之同异。大抵序之时世，皆不足信。今姑阙焉可也。）正【音政】月繁霜，我心忧伤。民之讹言，亦孔之将。念我独兮，忧心京京【叶居良反】。哀我小心，癙【音鼠】忧以痒【音羊】。（○赋也。正月，夏之四月。谓之正月者，以纯阳用事，为正阳之月也。繁，多。讹，伪。将，大也。京京，亦大也。癙忧，幽忧也。痒，病也。○此诗亦大夫所作。言霜降失节，不以其时，旣使我心忧伤矣。而造为奸伪之言，以惑羣听者又方甚大。然众人莫以为忧。故我独忧之，以至于病也。）
　　○父母生我，胡俾我愈【音庾】。不自我先，不自我后【叶下五反】。好言自口【叶孔五反】，莠【音酉】言自口。忧心愈愈，是以有侮。（赋也。愈，病。自，从。莠，丑也。愈愈，益甚之意。○疾痛故呼父母，而伤己适下是时也。讹言之人，虚伪反复，言之好丑，皆不出于心，而但出于口。是以我之忧心益甚，而反见侵侮也。）
　　○忧心惸惸【音茕】，念我无禄。民之无辜，幷【去声】其臣仆。哀我人斯，于何从禄。瞻乌爰止，于谁之屋。（赋也。惸惸，忧意也。无禄犹言不幸尔。辜，罪。幷，倶也。古者以罪人为臣仆。亡国所虏亦以为臣仆。箕子所谓商其沦丧，我罔为臣仆，是也。○言不幸而遭国之将亡，与此无罪之民，将倶被囚虏，而同为臣仆。未知将复从何人而受禄。如视乌之飞，不知其将止于谁之屋也。）
　　○瞻彼中林，侯薪侯蒸。民今方殆，视天梦梦【音蒙。叶莫登反】。旣克有定，靡人弗胜【音升】。有皇上帝，伊谁云憎。（兴也。中林，林中也。侯，维。殆，危也。梦梦，不明也。皇，大也。上帝，天之神也。程子曰：以其形体谓之天，以其主宰谓之帝。○言瞻彼中林，则维薪维蒸，分明可见也。民今方危殆疾痛号诉于天，而视天反梦梦然，若无意于分别善恶者。然此特値其未定之时尔。及其旣定，则未有不为天所胜者也。夫天岂有所憎而祸之乎。福善祸淫亦自然之理而已。申包胥曰：人众则胜天。天定亦能胜人。疑出于此。）
　　○谓山盖卑，为冈为陵。民之讹言，宁莫之惩。召彼故老，讯【音信】之占梦【叶莫登反】。具曰予圣。谁知乌之雌雄【叶胡陵反】。（○赋也。山脊曰冈。广平曰陵。惩，止也。故老，旧臣也。讯，问也。占梦，官名。掌占梦者也。具，倶也。乌之雌雄相似而难辨者也。○谓山盖卑。而其实则冈陵之崇也。今民之讹言如此矣，而王犹安然莫之止也。及其询之故老，讯之占梦，则又皆自以为圣人。亦谁能别其言之是非乎。子思言于卫侯曰：君之国事将日非矣。公曰：何故。对曰：有由然焉。君出言自以为是，而卿大夫莫敢矫其非。卿大夫出言亦自以为是，而士庶人莫敢矫其非。君臣旣自贤矣，而羣下同声贤之。贤之则顺而有福。矫之则逆而有祸。如此则善安从生。诗曰：具曰予圣，谁知乌之雌雄。抑亦似君之君臣乎。）
　　○谓天盖高，不敢不局【叶居亦反】。谓地盖厚，不敢不蹐【音）■（米责）（】。维号【音豪】斯言，有伦有脊。哀今之人，胡为虺【音毁】蜴【音易】。（○赋也。局，曲也。蹐，累足也。号，长言之也。脊，理。蜴，螈也。虺蜴，皆毒螫之虫也。○言遭世之乱，天虽高而不敢不局，地虽厚而不敢不蹐。其所号呼而为此言者，又皆有伦理而可考也。哀今之人，胡为肆毒以害人，而使之至此乎。）
　　○瞻彼阪【音反】田，有菀【音郁】其特。天之扤【音兀】我，如不我克。彼求我则，如不我得，执我仇仇，亦不我力。（兴也。阪田，﨑岖硗埆之处。菀，茂盛之貌。特，特生之苗也。扤，动也。力，谓用力。○瞻彼阪田，犹有菀然之特，而天之扤我，如恐其不我克何哉。亦无所归咎之词也。夫始而求之以为法，则惟恐不我得也。及其得之，则又执我坚固如仇雠然。然终亦莫能用也。求之甚艰，而弃之甚易。其无常如此。）
　　○心之忧矣，如或结之。今兹之正，胡然厉【叶力桀反】矣。燎之方扬，宁或灭之。赫赫宗周，褒姒【音似】烕【呼悦反】之。（赋也。正，政也。厉，暴恶也。火田为燎。扬，盛也。宗周，镐京也。褒姒，幽王之嬖妾。褒国女，姒姓也。烕，亦灭也。○言我心之忧如结者，为国政之暴恶故也。燎之方盛之时，则宁有能扑而灭之者乎。然赫然之宗周，而一褒姒足以灭之。盖伤之也。时宗周未灭，以褒姒淫妬谗谄，而王惑之。知其必灭周也。或曰：此东迁后诗也，时宗周已灭矣。其言褒姒烕之，有监戒之意，而无忧惧之情。似亦道已然之事，而非虑其将然之词。今亦未能必其然否也。）
　　○终其永怀，又窘阴雨。其车旣载【音在】，乃弃尔辅【叶扶雨反】。载【如字】输尔载【音在】，将【音抢】伯助予【叶演汝反】。（○比也。阴雨则泥泞而车易以陷也。载，车所载也。辅，如今人缚杖于辐，以防辅车也。输，堕也。将，请也。伯，或者之字也。○苏氏曰：王为淫虐，譬如行险而不知止。君子永思其终，知其必有大难。故曰：终其永怀，又窘阴雨。王又不虞难之将至，而弃贤臣焉。故曰：乃弃尔辅。君子求助于未危。故难不至。苟其载之旣堕，而后号伯以助予，则无及矣。）
　　○无弃尔辅，员【音云】于尔辐【叶笔力反】，屡顾尔仆，不输尔载【叶节力反】，终踰绝险，曾是不意【叶乙力反】。（○比也。员，益也。辅，所以益辐也。屡，数。顾，视也。仆，将车者也。○此承上章言。若能无弃尔辅，以益其辐，而又数数顾视其仆，则不堕尔所载，而踰绝险。若初不以为意者。盖能谨其初，则厥终无难也。一说，王曾不以是为意乎。）
　　○鱼在于沼【叶音灼】，亦匪克乐【音洛】。潜虽伏矣，亦孔之照【音灼】。忧心惨惨，念国之为虐。（比也。沼，池也。照，明易见也。○鱼在于沼，其为生已蹙矣。其潜虽深，然亦照然而易见。言祸乱之及，无所逃也。）
　　○彼有旨酒，又有嘉殽【音爻】。洽比【音鼻】其邻，昏姻孔云。念我独兮，忧心殷殷。（赋也。洽比，皆合也。云，旋也。殷殷，疾痛也。○言小人得志，有旨酒嘉殽，以合比其邻里，怡怿其昏姻，而我独忧心，至于疾痛也。昔人有言，燕雀处堂，母子相安，自以为乐也。突决栋焚，而怡然不知祸之将及，其此之谓乎。）
　　○佌佌【音此】彼有屋，蔌蔌【音速】方有谷。民今之无禄，天夭【音腰】是椓【音卓。叶都木反】。哿【音可】矣富人，哀此惸独。（赋也。佌佌，小貌。蔌蔌，窭陋貌。指王所用之小人也。谷，禄。夭，祸。椓，害。哿，可。独，单也。○佌佌然之小人，旣已有屋矣。蔌蔌窭陋者，又将有谷矣。而民今独无禄者，是天祸椓丧之耳。亦无所归咎之词也。乱至于此，富人犹或可胜。惸独，甚矣。此孟子所以言文王发政施仁必先鳏寡孤独也。）
　　正月十三章。八章章八句。五章章六句
　　十月之交，朔月辛卯【叶莫后反】，日有食之，亦孔之丑。彼月而微，此日而微。今此下民，亦孔之哀【叶于希反】。（○赋也。十月，以夏正言之，建亥之月也。交，日月交会，谓晦朔之闲也。暦法，周天三百六十五度四分度之一，左旋于地，一昼一夜，则其行一周而又过一度。日月皆右行于天，一昼一夜，则日行一度，月行十三度十九分度之七。故日一岁而一周天，月二十九日有奇而一周天，又逐及于日而与之会。一岁凡十二会，方会则月光都尽而为晦。已会则月光复苏而为朔。朔后晦前各十五日，日月相对，则月光正满而为望。晦朔而日月之合，东西同度，南北同道，则月揜日而日为之食。望而日月之对，同度同道，则月亢日而月为之食。是皆有常度矣。然王者修德行政，用贤去奸，能使阳盛足以胜阴，阴衰不能侵阳，则日月之行，虽或当食，而月常避日。故其迟速高下，必有参差，而不正相合，不正相对者，所以当食而不食也。若国无政不用善，使臣子背君父，妾妇乘其夫，小人陵君子，夷狄侵中国，则阴盛阳微，当食必食。虽曰行有常度，而实为非常之变矣。苏氏曰：日食，天变之大者也。然正阳之月，古以忌之。夏之四月为纯阳。故谓之正月。十月纯阴，疑其无阳。故谓之阳月。纯阳而食，阳弱之甚也。纯阴而食，阴壮之甚也。微，亏也。彼月则宜有时而亏矣。此日不宜亏而今亦亏。是乱亡之兆也。）
　　○日月告凶，不用其行【叶戸郎反】，四国无政，不用其良。彼月而食，则维其常。此日而食，于何不臧。（赋也。行，道也。○凡日月之食，皆有常度矣。而以为不用其行者，月不避日，失其道也。然其所以然者，则以四国无政，不用善人故也。如此则日月之食皆非常矣。而以月食为其常，日食为不臧者，阴亢阳而不胜，犹可言也。阴胜阳而揜之，不可言也。故春秋，日食必书，而月食则无纪焉。亦以此尔。）
　　○烨烨【音晔】震电，不宁不令【叶卢经反】。百川沸腾，山冢崒崩，高岸为谷，深谷为陵。哀今之人，胡憯【音惨】莫惩。（赋也。烨烨，电光貌。震，雷也。宁，安徐也。令，善。沸，出。腾，乘也。山顶曰冢。崒，崔嵬也。高岸崩陷。故为谷。深谷塡塞。故为陵。憯，曾也。○言非但日食而已。十月而雷电，山崩水溢。亦灾异之甚者。是宜恐惧修省，改纪其政。而幽王曾莫之惩也。董氏曰：国家将有失道之败，而天乃先出灾异，以谴告之。不知自省。又出怪异，以警惧之。尚不知变，而伤败乃至。此见天心仁爱人君，而欲止其乱也。）
　　○皇父【音甫】卿士，番维司徒，家伯冢宰，仲允膳夫，棸【音邹】子内史，蹶【音愧】维趣【七走反】马【叶满补反】，楀【音矩】维师氏。艳【音艶】妻煽【音扇】方处。（赋也。皇父家伯仲允，皆字也。番棸蹶楀，皆氏也。卿士，六卿之外。更为都官，以总大官之事也。或曰：卿士，盖卿之士。周礼太宰之属，有上中下士。公羊所谓宰士。左氏所谓周公以蔡仲为己卿士。是也。盖以宰属，而兼总六官。位卑而权重也。司徒掌邦敎，冢宰掌邦治。皆卿也。膳夫，上士。掌王之飮食膳羞者也。内史，中大夫。掌爵禄废置杀生予夺之法者也。趣马，中士。掌王马之政者也。师氏，亦中大夫。掌司朝得失之事者也。美色曰艳。艳妻，卽褒姒也。煽，炽也。方处，方居其所，未变徙也。○言所以致变异者，由小人用事于外，而嬖妾蛊惑王心于内，以为之主故也。）
　　○抑此皇父，岂曰不时。胡为我作，不卽我谋【叶谟悲反】。彻我墙屋，田卒污【音乌】莱【叶陵之反】。曰予不戕【音墙】，礼则然矣【叶于姫反】。（○赋也。抑，发语辞。时，农隙之时也。作，动。卽，就。卒，尽也。污，停水也。莱，草秽也。戕，害也。○言皇父不自以为不时，欲动我以徙，而与我谋。乃遽彻我墙屋，使我田不获治，卑者污而高者莱。又曰：非我戕汝，乃下供上役之常礼耳。）
　　○皇父【音甫】孔圣，作都于向【去声】。择三有事，亶侯多藏【去声】。不慭【鱼觐反】遗一老，俾守我王。择有车马，以居徂向。（赋也。孔，甚也。圣，通明也。都，大邑也。周礼，畿内大都方百里，小都方五十里，皆天子公卿所封也。向，地名。在东都畿内，今孟州河阳县是也。三有事，三卿也。亶，信。侯，维。藏，蓄也。慭者，心不欲而自强之词。有车马者，亦富民也。徂，往也。○言皇父自以为圣，而作都则不求贤，而但取富人以为卿。又自强留一人以卫天子，但有车马者，则悉与倶往，不忠于上，而但知贪利以自私也。）
　　○黾【音敏】勉从事，不敢告劳。无罪无辜，谗口嚣嚣【音翱】。下民之孼【音蘖】，匪降自天【叶铁因反】。噂【音樽】沓【音沓】背【音佩】憎，职竞由人。（赋也。嚣，众多貌。孼，灾害也。噂，聚也。沓，重复也。职，主。竞，力也。○言黾勉从皇父之役，未尝敢告劳也。尚且无罪而遭谗。然下民之孼，非天之所为也。噂噂沓沓，多言以相说，而背则相憎，专力为此者，皆由谗口之人耳。）
　　○悠悠我里，亦孔之痗【音妹。叶呼洧反】。四方有羡【徐面反】，我独居忧。民莫不逸，我独不敢休。天命不彻【叶直质反】，我不敢效我友自逸。（赋也。悠悠，忧也。里，居。痗，病。羡，余。逸，乐。彻，均也。○当是之时，天下病矣。而独忧我里之甚病。且以为四方皆有余，而我独忧。众人皆得逸豫，而我独劳者，以皇父病之，而被祸尤甚故也。然此乃天命之不均。吾岂敢不安于所遇，而必效我友之自逸哉。）
　　十月之交八章章八句
　　浩浩昊天，不骏其德。降丧【去声】饥馑【音觐】，斩伐四国【叶于逼反】。旻天疾威，弗虑弗图。舍【音赦】彼有罪，旣伏其辜。若此无罪，沦胥以铺【平声】。（○赋也。浩浩，广大貌。昊亦广大之意。骏，大。德，惠也。谷不熟曰饿，蔬不熟曰馑。疾威，犹暴虐也。虑图，皆谋也。舍，置。沦，陷。胥，相。铺，徧也。○此时饥馑之后，羣臣离散。其不去者作诗，以责去者。故推本而言，昊天不大其惠，降此饥馑，而杀伐四国之人。如何旻天，曾不思虑图谋而遽为此乎。彼有罪而饥死，则是旣伏其辜矣。舍之可也。此无罪者亦相与陷于死亡，则如之何哉。）
　　○周宗旣灭，靡所止戾。正大夫离居，莫知我勚【音异】。三事大夫，莫肯夙夜【叶戈灼反】。邦君诸侯，莫肯朝夕【叶祥龠反】。庶曰式臧，覆【音福】出为恶。（赋也。宗，族姓也。戾，定也。正，长也。周官八职，一曰正。谓六官之长，皆上大夫也。离居，盖以饥馑散去，而因以避谗谮之祸也。我，不去者自我也。勚，劳也。三事，三公也。大夫，六卿及中下大夫也。臧，善。覆，反也。○言将有易姓之祸，其兆已见，而天变人离又如此。庶几曰王改而为善，乃覆出为恶而不悛也。或曰：疑此亦东迁后诗也。）
　　○如何昊天【叶铁因反】，辟言不信【叶斯人反】。如彼行迈，则靡所臻。凡百君子，各敬尔身。胡不相畏，不畏于天。（赋也。如何昊天，呼天而诉之也。辟，法。臻，至也。凡百君子，指羣臣也。○言如何乎昊天也，法度之言，而不听信，则如彼行往而无所底至也。然凡百君子，岂可以王之为恶而不敬其身哉。不敬尔身，不相畏也。不相畏，不畏天也。）
　　○戎成不退【叶吐类反】，饥成不遂。曾【音层】我暬【音薛】御，憯憯【音惨】日瘁【音悴】。凡百君子，莫肯用讯【叶息悴反】。听言则答，谮言则退。（赋也。戎，兵。遂，进也。易曰：不能退，不能遂，是也。暬御，近侍也。国语曰：居寝有暬御之箴。盖如汉侍中之官也。憯憯，忧貌。瘁，病。讯，告也。○言兵宼已成，而王之为恶不退，饥馑已成，而王之迁善不遂，使我暬御之臣，忧之而惨惨日瘁也。凡百君子，莫肯以是告王者。虽王有问而欲听其言，则亦答之而已。不敢尽言也。一有谮言及己，则皆退而离居，莫肯夙夜朝夕于王矣。其意若曰：王虽不善，而君臣之义，岂可以若是恝乎。）
　　○哀哉不能言，匪舌是出【音脆】，维躬是瘁。哿【音可】矣能言，巧言如流，俾躬处休。（赋也。出，出之也。瘁，病。哿，可也。○言之忠者，当世之所谓不能言者也。故非但出诸口，而适以瘁其躬。佞人之言，当世所谓能言者也。故巧好其言，如水之流无所凝滞，而使其身处于安乐之地。盖乱世昏主，恶忠直而好谀佞，类如此。诗人所以深叹之也。）
　　○维曰于仕，孔棘且殆【叶养里反】。云不可使，得罪于天子【叶奬里反】。亦云可使，怨及朋友【叶羽已反】。（○赋也。于，往。棘，急。殆，危也。○苏氏曰：人皆曰往仕耳。曾不知仕之急且危也。当是之时，直道者，王之所谓不可使，而枉道者，王之所谓可使也。直道者，得罪于君，而枉道者，见怨于友。此仕之所以难也。）
　　○谓尔迁于王都，曰予未有室家【叶古胡反】。鼠思【去声】泣血【叶虚屈反】，无言不疾。昔尔出居，谁从作尔室。（赋也。尔，谓离居者。鼠思，犹言癙忧也。○当是时，言之难能，而仕之多患如此。故羣臣有去者，有居者。居者不忍王之无臣，己之无徒，则告去者，使复还于王都。去者不听，而扽于无家以拒之。至于忧思泣血，有无言而不痛疾者。盖其惧祸之深，至于如此。然所谓无家者，则非其情也。故诘之曰：昔尔之去也，谁为尔作室者。而今以是辞我哉。）
　　雨无正七章。二章章十句。二章章八句。三章章六句。（欧阳公曰：古之人于诗，多不命题，而篇名往往无义例。其或有命名者，则必述诗之意，如巷伯常武之类，是也。今雨无正之名，据序所言，与诗绝异。当阙其所疑。元城刘氏曰：尝读韩诗，有雨无极篇。序云，雨无极正大夫刺幽王也。至其诗之文，则比毛诗篇首，多雨无其极，伤我稼穑八字。愚按，刘说似有理。然第一二章，本皆十句，今遽增之，则长短不齐，非诗之例。又此诗，实正大夫离居之后，暬御之臣所作。其曰正大夫刺幽王者，亦非是。且其为幽王诗，亦未有所考也。）祈父之什。十篇。六十四章。四百二十六句。
　　小旻之什二之五
　　旻天疾威，敷于下土。谋犹回遹【音聿】，何日斯沮【上声】。谋臧不从，不臧覆用【叶于封反】。我视谋犹，亦孔之卭【音节】。（○赋也。旻，幽远之意。敷，布。犹，谋。回，邪。遹，辟。沮，止。臧，善。覆，反。卭，病也。○大夫以王惑于邪谋，不能断以从善，而作此诗。言旻天之疾威，布于下土，使王之谋犹邪辟，无日而止。谋之善者则不从，而其不善者，反用之。故我视其谋犹，亦甚病也。）
　　○潝潝【音吸】訿訿【音紫】，亦孔之哀【叶于希反】。谋之其臧，则具是违，谋之不臧，则具是依。我视谋犹，伊于胡底【音抵。叶都黎反】。（○赋也。潝潝，相和也。訿訿，相诋也。具，倶。底，至也。○言小人同而不和。其虑深矣。然于谋之善者则违之。其不善者则从之。亦何能有所定乎。）
　　○我龟旣厌，不我告犹【叶于救反】。谋夫孔多，是用不集【叶疾救反】。发言盈庭，谁敢执其咎【叶巨又反】。如匪行迈谋，是用不得于道【叶徒候反】。（○赋也。集，成也。○卜筮数则渎而龟厌之。故不复告其所图之吉凶。谋夫众则是非相夺，而莫适所从。故所谋终亦不成。盖发言盈庭。各是其是，无肯任其责而决之者。犹不行不迈，而坐谋所适。谋之虽审，而亦何得于道路哉。）
　　○哀哉为犹。匪先民是程，匪大犹是经。维迩言是听【叶平声】，维迩言是争【叶侧陉反】。如彼筑室于道谋。是用不溃于成。（赋也。先民，古之圣贤也。程，法。犹，道。经，常。溃，遂也。○言哀哉今之为谋，不以先民为法，不以大道为常，其所听而争者，皆浅末之言。以是相持，如将筑室，而与行道之人谋之。人人得为异论，其能有成也哉。古语曰：作舍道边，三年不成。盖出于此。）
　　○国虽靡止，或圣或否【叶补美反】。民虽靡膴【音呼】，或哲或谋【叶莫徒反】，或肃或艾【音乂】。如彼泉流，无沦胥以败【叶蒲寐反】。（○赋也。止，定也。圣，通明也。膴，大也，多也。艾，与乂同。治也。沦，陷。胥，相也。○言国论虽不定，然有圣者焉，有否者焉。民虽不多，然有哲者焉，有谋者焉，有肃者焉，有艾者焉。但王不用善，则虽有善者，不能自存，将如泉流之不反，而沦胥以至于败矣。圣哲谋肃艾，卽洪范王事之德。岂作此诗者，亦传箕子之学也与。）
　　○不敢暴虎，不敢冯【叶皮氷反】河。人知其一，莫知其它【音拖】。战战兢兢，如临深渊【叶一均反】，如履薄氷。（赋也。徒搏曰暴，徒涉曰冯。如冯几然也。战战，恐也。兢兢，戒也。如临深渊，恐坠也。如履薄氷，恐陷也。○众人之虑，不能及远，暴虎冯河之患，近而易见，则知避之。丧国亡家之祸，隐于无形，则不知以为忧也。故曰：战战兢兢，如临深渊，如履薄氷。惧及其祸之词也。）
　　小旻六章三章章八句。三章章七句。（苏氏曰：小旻小宛小弁小明四诗，皆以小名篇。所以别其为小雅也。其在小雅者，谓之小。故其在大雅者，谓之召旻大明，独宛弁阙焉。意者孔子删之矣。虽去其大，而其小者，犹谓之小，盖卽用其旧也。）宛【音苑】彼鸣鸠，翰飞戾天【叶铁因反】。我心忧伤，念昔先人。明发不寐，有怀二人。（兴也。宛，小貌。鸣鸠，斑鸠也。翰，羽。戾，至也。明发，谓将旦而光明开发也。二人，父母也。○此大夫遭时之乱，而兄弟相戒以免祸之诗。故言，彼宛然之小鸟，亦翰飞而至于天矣。则我心之忧伤，岂能不念昔之先人哉。是以明发不寐，而有怀乎父母也。言此以为相戒之端。）
　　○人之齐圣，飮酒温克。彼昏不知，壹醉日富。各敬尔仪，天命不又【叶夷益反】。（○赋也。齐，肃也。圣，通明也。克，胜也。富，犹甚也。又，复也。○言齐圣之人，虽醉犹温恭，自持以胜。所谓不为酒困也。彼昏然而不知者，则一于醉而日甚矣。于是言，各敬谨尔之威仪。天命已去将不复来。不可以不恐惧也。时王以酒败德。臣下化之。故此兄弟相戒，首以为说。）
　　○中原有菽【音叔】，庶民采【叶此礼反】之。螟【音苑】蛉【音零】有子，蜾【音果】蠃【音裸】负【叶蒲美反】之。敎诲尔子，式谷似【叶养里反】之。（兴也。中原，原中也。菽，大豆也。螟蛉，桑上小青虫也。似歩屈。蜾蠃，土蜂也。似蜂而小腰。取桑虫负之，于木空中七日，而化为其子。式，用。谷，善也。○中原有菽，则庶民采之矣。以兴善道人皆可行也。螟蛉有子，则蜾蠃负之。以兴不似者可敎而似也。敎诲尔子，则用善而似之可也。善也，似也，终上文两句所兴而言也。戒之以不惟独善其身，又当敎其子使为善也。）
　　○题【音弟】彼脊令【音零】，载飞载鸣。我日斯迈，而月斯征。夙兴夜寐，毋忝尔所生【叶桑经反】。（○兴也。题，视也。脊令飞则鸣，行则摇。载，则。而，汝。忝，辱也。○视彼脊令，则且飞而且鸣矣。我旣日斯迈，则汝亦月斯征矣。言当各务努力。不可暇逸取祸。恐不及相救恤也。夙兴夜寐，各求无辱于父母而已。）
　　○交交桑扈【音戸】，率场啄粟。哀我塡【音顚】寡，宜岸宜狱。握粟出卜，自何能谷。（兴也。交交，往来之貌。桑扈，窃脂也。俗呼青觜。肉食不食粟。塡，与瘨同。病也。岸，亦狱也。韩诗作犴。郷亭之系曰犴，朝廷曰狱。○扈不食粟，今则率场啄粟也。病寡不宜岸狱，今则宜岸宜狱矣。言王不恤鳏寡，喜陷之于刑辟也。然不可不求所以自善之道。故握持其粟，出而卜之曰：何自而能善乎。言握粟，以见其贫窭之甚。）
　　○温温恭人，如集于木。惴惴【音赘】小心，如临于谷。战战兢兢，如履薄氷。（赋也。温温，和柔貌。如集于木，恐队也。如临于谷，恐陨也。）
　　小宛六章章六句。（此诗之词，最为明白。而意极恳至。说者必欲为刺王之言。故其说穿凿破碎，无理尤甚。今悉改定。读者详之。）弁【音盘】彼鸒【音豫】斯【叶先赍反】，归飞提提【音匙】。民莫不谷，我独于罹。何辜于天，我罪伊何。心之忧矣，云如之何。（兴也。弁，飞拊翼貌。鸒，雅乌也。小而多羣。腹下白。江东呼为鸭乌。斯，语词也。提提，羣飞安闲之貌。谷，善。罹，忧也。○旧说，幽王太子宜臼被废而作此诗。言弁彼鸒斯，则归飞提提矣。民莫不善，而我独于忧，则鸒斯之不如也。何辜于天，我罪伊何者，怨而慕也。舜号泣于旻天曰：父母之不我爱，于我何哉。盖如此矣。心之忧矣，云如之何，则知其无可奈何，而安之之词也。）
　　○踧踧【音笛】周道【叶徒苟反】，鞠【音菊】为茂草【叶北苟反】。我心忧伤，惄【音溺】焉如捣【音捣。叶丁口反】。假寐永叹，维忧用老【叶鲁口反】。心之忧矣，疢【音趂】如疾首。（兴也。踧踧，平易也。周道，大道也。鞠，穷。惄，思。捣，舂也。不脱衣冠而寐，曰假寐。疢，犹疾也。○踧踧周道，则将鞠为茂草矣。我心忧伤，则惄焉如捣矣。精神愦眊，至于假寐之中，而不忘永叹。忧之之深。是以未老而老也。疢如疾首，则又忧之甚矣。）
　　○维桑与梓【叶奬里反】，必恭敬止。靡瞻匪父，靡依匪母【叶满彼反】。不属【音烛】于毛，不离于里。天之生我，我辰安在【叶此里反】。（○兴也。桑梓，二木。古者五畞之宅，树之墙下，以遗子孙，给蚕食，具器用者也。瞻者，尊而仰之。依者，亲而倚之。属，连也。毛，肤体之余气末属也。离，丽也。里，心腹也。辰，犹时也。○言桑梓父母所植，尚且必加恭敬。况父母至尊致亲，宜莫不瞻依也。然父母之不我爱，岂我不属于父母之毛乎。岂我不离于父母之里乎。无所归咎，则推之于天曰：岂我生时不善哉。何不祥至是也。）
　　○菀【音郁】彼柳斯，鸣蜩【音条】嘒嘒。有漼【千罪反】者渊，萑【音丸】苇淠淠【音譬】。譬彼舟流，不知所届【音戒】。心之忧矣，不遑假寐。（兴也。菀，茂盛貌。蜩，蝉也。嘒嘒，声也。漼，深貌。淠淠，众也。届，至。遑，暇也。○菀彼杨斯，则鸣蜩嘒嘒矣。有漼者渊，萑苇淠淠矣。今我独见弃逐，如舟之流于水中，不知其何所至乎。是以忧之之深，昔犹假寐而今不暇也。）
　　○鹿斯之奔，维足伎伎【音祁】。雉之朝雊【音姤】，尚求其雌【叶千西反】。譬彼坏【音瘣】木，疾用无枝。心之忧矣，宁莫之知。（兴也。伎伎，舒貌。宜疾而舒，留其羣也。雊，雉鸣也。坏，伤病也。宁，犹何也。○鹿斯之奔，则足伎伎然。雉之朝雊，亦知求其妃匹。今我独见弃逐，如伤病之木，憔悴而无枝。是以忧之，而人莫之知也。）
　　○相【去声】彼投兎，尚或先【去声。叶苏晋反】之。行有死人，尚或墐【音觐】之。君子秉心，维其忍之。心之忧矣，涕旣陨【音蕴】之。（兴也。相，视。投，奔。行，道。墐，埋。秉，执。陨，坠也。○相彼被逐而投人之兎，尚或有哀其穷，而先脱之者。道有死人，尚或有哀其暴露，而埋藏之者。盖皆有不忍之心焉。今王信谗弃逐其子。曾视投兎死人之不如，则其秉心亦忍矣。是以心忧而涕陨也。）
　　○君子信谗，如或酬【叶市救反】之。君子不惠，不舒究之。伐木掎【音己。叶居何反】矣，析薪扦【音侈。叶汤何反】矣。舍【音舍】彼有罪，予之佗【音唾。叶汤何反】矣。（赋而兴也。酬，报。惠，爱。舒，缓。究，察也。掎，倚也。以物倚其巓也。扦，随其理也。侘，加也。○言王惟谗是听，如受酬爵得卽飮之。曾不加惠爱舒缓，而究察之。夫苟舒缓而究察之，则谗者之情得矣。伐木者尚倚其巓，析薪者尚随其理，皆不妄挫折之。今乃舍彼有罪之谮人，而加我以非其罪，曾伐木析薪之不若也。此则兴也。）
　　○莫高匪山【叶所旃反】，莫浚【音浚】匪泉。君子无易【去声】由言，耳属【音烛】于垣。无逝我梁，无发我笱。我躬不阅，遑恤我后。（赋而比也。山极高矣。而或陟其巓。泉极深矣。而或入其底。故君子不可易于其言。恐耳属于垣者，有所观望左右，而生谗谮也。王于是卒以褒姒为后，伯服为太子。故告之曰：毋逝我梁，毋发我笱，我躬不阅，遑恤我后。盖比词也。东莱吕氏曰：唐德宗将废太子而立舒王。李泌谏之，且曰：愿陛下还宫。勿露此意。左右闻之，将树功于舒王，太子危矣。此正君子无易由言，耳属于垣之谓也。小弁之作，太子旣废矣，而犹云尔者，盖推本乱之所由生，言语以为阶也。）
　　小弁八章章八句。（幽王娶于申，生太子宜臼。后得褒姒而惑之。生子伯服，信其谗，黜申后逐宜臼。而宜臼作此以自怨也。序以为，太子之傅，述太子之情，以为是诗。不知其何所据也。传曰：高子曰：小弁小人之诗也。孟子曰：何以言之。曰怨。曰固哉，高叟之为诗也。有人于此。越人关弓而射之，则己谈笑而道之。无他，疎之也。其兄关弓而射之，则己埀涕泣而道之。无他，戚之也。小弁之怨，亲亲也。亲亲，仁也。固矣夫，高叟之为诗也。曰：凯风何以不怨。曰：凯风，亲之过小者也。小弁，亲之过大者也。亲之过大而不怨，是愈疎也。亲之过小而怨，是不可矶也。愈疎，不孝也。不可矶，亦不孝也。孔子曰：舜其至孝矣。五十而慕。）悠悠昊天，曰父母且【音疽】。无罪无辜，乱如此幠【音呼】。昊天已威【叶纡胃反】，予愼无罪【叶音悴】。昊天泰幠，予愼无辜。（赋也。悠悠，远大之貌。且，语词。幠，大也。已泰，皆甚也。愼，审也。○大夫伤于谗无所控告，而诉之于天曰：悠悠昊天，为人之父母。胡为使无罪之人，遭乱如此其大也。昊天之威已甚矣。我审无罪也。昊天之威甚大矣。我审无辜也。此自诉而求免之词也。）
　　○乱之初生，僭【音谮】始旣涵【音含】。乱之又生，君子信谗。君子如怒【叶奴五反】，乱庶遄【音椽】沮【上声】。君子如祉【音耻】，乱庶遄已。（赋也。僭始，不信之端也。涵，容受也。君子指王也。遄，疾。沮，止也。祉，犹喜也。○言乱之所以生者，由谗人以不信之言始入，而王涵容不察其眞伪也。乱之又生者，则旣信其谗言而用之矣。君子见谗人之言，若怒而责之，则乱庶几遄沮矣。见贤者之言，若喜而纳之，则乱庶几遄已矣。今涵容不断，谗信不分。是以谗者益胜，而君子益病也。苏氏曰：小人为谗于其君，必以渐入之。其始也进而尝之。君容之而不拒，知言之无忌。于是复进。旣而君信之。然后乱成。）
　　○君子屡盟【叶谟郎反】，乱是用长【上声。叶直良反】。君子信盗，乱是用暴。盗言孔甘，乱是用餤【音谈】。匪其止共【音恭】，维王之卭【音筇】。（○赋也。屡，数也。盟，邦国有疑，则杀牲歃血，告神以相要束也。盗，指谗人也。餤，进。卭，病也。○言君子不能已乱，而屡盟以相要，则乱是用长矣。君子不能堲谗，而信盗以为虐，则乱是用暴矣。谗言之美，如食之甘。使人嗜之而不厌，则乱是用进矣。然此谗人不能供其职事，徒以为王之病而已。夫良药苦口，而利于病。忠言逆耳，而利于行。维其言之甘而悦焉，则其国岂不殆哉。）
　　○奕奕寝庙，君子作之。秩秩大猷，圣人莫之。他人有心，予忖度之。跃跃【音笛】毚【音残】兎，遇犬获【叶黄郭反】之。（兴而比也。奕奕，大也。秩秩，序也。猷，道。莫，定也。跃跃，跳疾貌。毚，狡也。○奕奕寝庙，则君子作之。秩秩大猷，则圣人莫之。以兴他人有心，则予得而忖度之。而又以跃跃毚兎，遇犬获之比焉。反复兴比，以见谗人之心，我皆得之，不能隐其情也。）
　　○荏【音）忍（】染柔木，君子树【叶上主反】之。往来行言，心焉数之。蛇蛇【音移】硕言，出自口【叶孔五反】矣。巧言如簧，颜之厚【叶胡五反】矣。（兴也。荏染，柔貌。柔木，桐梓之属，可用者也。行言，行道之言也。数，辨也。蛇蛇，安舒貌。硕，大也。谓善言也。颜厚者，顽不知耻也。○荏染柔木，则君子树之矣。往来行言，则心能辨之矣。若善言出于口者宜也。巧言如簧，则岂可出于口哉。言之徒可羞愧，而彼颜之厚，不知以为耻也。孟子曰：为机变之巧者，无所用耻焉。其斯人之谓与。）
　　○彼何人斯，居河之麋【音眉】。无拳【音权】无勇，职为乱阶【叶居奚反】。旣微且尰【市勇反】，尔勇伊何。为犹将多，尔居徒几【音纪】何。（赋也。何人，斥谗人也。此必有所指矣。贱而恶之。故为不知其姓名，而曰何人也。斯，语辞也。水草交，谓之麋。拳，力。阶，梯也。骭疡为微。肿足为尰。犹，谋。将，大也。○言此谗人居下湿之地。虽无拳勇可以为乱，而谗口交斗，专为乱之阶梯。又有微尰之疾，亦何能勇哉。而为谗谋则大且多如此。是必有助之者矣。然其所与居之徒众几何人哉。言亦不能甚多也。）
　　巧言六章章八句。（以五章巧言二字名篇。）
　　彼何人斯，其心孔艰【叶居银反】。胡逝我梁，不入我门【叶眉贫反】。伊谁云从，维暴之云。（赋也。何人，亦若不知其姓名也。孔，甚。艰，险也。我，旧说以为，苏公也。暴，暴公也。皆畿内诸侯也。○旧说暴公为卿士，而谮苏公。故苏公作诗以绝之。然不欲直斥暴公。故但指其从行者而言。彼何人者，其心甚险。胡为往我之梁，而不入我之门乎。旣而问其所从则暴公也。夫以从暴公而不入我门，则暴公谮己也明矣。但旧说于诗无明文可考。未敢信其必然耳。）
　　○二人从行，谁为此祸。胡逝我梁，不入唁我。始者不如，今云不我可。（赋也。二人，暴公与其徒也。唁，吊失位也。○言二人相从而行。不知谁谮己而祸之乎。旣使我得罪矣。而其逝我梁也，不入而唁我。汝始者与我亲厚之时，岂尝如今不以我为可乎。）
　　○彼何人斯，胡逝我陈。我闻其声，不见其身。不愧于人，不畏于天【叶铁因反】。（○赋也。陈，堂涂也。堂下至门之径也。○在我之陈，则又近矣。闻其声而不见其身，言其踪迹之诡秘也。不愧于人，则以人为可欺也。天不可欺。女独不畏于天乎。奈何其谮我也。）
　　○彼何人斯，其为飘风【叶孚愔反】。胡不自北，胡不自南【叶尼心反】。胡逝我梁，祇【音支】搅【音绞】我心。（赋也。飘风，暴风也。搅，扰乱也。○言其往来之疾，若飘风然。自北自南，则与我不相値也。今则逝我之梁，则适所以搅乱我心而已。）
　　○尔之安行，亦不遑舍【叶商居反】。尔之亟【音棘】行，遑脂尔车。壹者之来，云何其盱【音吁】。（○赋也。安，徐。遑，暇。舍，息。亟，疾。盱，望也。字林云，盱，张目也。易曰：盱豫悔。三都赋云，盱衡而诰。是也。○言尔平时徐行犹不暇息。而况亟行，则何暇脂其车哉。今脂其车，则非亟也。乃托以亟行，而不入见我，则非其情矣。何不一来见我，如何使我望汝之切乎。）
　　○尔还而入，我心易【去声。叶以支反】也。还而不入，否难知也。壹者之来，俾我祇也。（赋也。还，反。易，说。祇，安也。○言尔之往也，旣不入我门矣。傥还而入，则我心犹庶乎其说也。还而不入，则尔之心，我不可得而知矣。何不一来见我，而使我心安乎。董氏曰：是诗至此，其词益缓。若不知其为谮矣。）
　　○伯氏吹埙【音埙】，仲氏吹篪【音池】。及尔如贯。谅不我知。出此三物，以诅【侧助反】尔斯【叶先赍反】。（○赋也。伯仲，兄弟也。倶为王臣，则有兄弟之义矣。乐器，土曰埙。大如鹅子。锐上平底。似称锤。六孔。竹曰篪。长尺四寸，围三寸，七孔。一孔上出。径三分，凡八孔。横吹之。如贯，如绳之贯物也。言相连属也。谅，诚也。三物，犬豕鸡也。刺其血以诅盟也。○伯氏吹埙，而仲氏吹篪。言其心相亲爱，而声相应和也，与汝如物之在贯。岂诚不我知而谮我哉。苟曰诚不我知，则出此三物以诅之可也。）
　　○为鬼为蜮【音域】，则不可得。有腼【音腆】面目，视人罔极。作此好歌，以极反侧。（赋也。蜮，短狐也。江淮水皆有之。能含沙以射水中人影。其人辄病。而不见其形也。腼，面见人之貌也。好，善也。反侧，反复不正直也。○言汝为鬼为蜮，则不可得而见矣。女乃人也。腼然有面目与人相视，无穷极之时。岂其情终不可测哉。是以作此好歌，以究极尔反侧之心也。）
　　何人斯八章章六句。（此诗，与上篇文意相似。疑出一手。但上篇先刺听者。此篇专责谗人耳。王氏曰：暴公不忠于君，不义于友，所谓大故也。故苏公绝之。然其绝之也，不斥暴公，言其从行而已。不着其谮也，示以所疑而已。旣绝之矣。而犹告以壹者之来，俾我祇也。盖君子之处己也忠，其遇人也恕，使其由此悔悟更以善意从我，固所愿也。虽其不能如此，我固不为已甚。岂若小大夫然哉。一与人绝，则丑诋固拒，唯恐其复合也。）萋【音妻】兮斐兮，成是贝锦。彼谮人者，亦已大【音泰】甚。（比也。萋斐，小文之貌。贝，水中介虫也。有文彩似锦。○时有遭谗而被宫刑，为巷伯者作此诗。言因萋斐之形而文，致之以成贝锦。以比谗人者因人之小过，而饰成大罪也。彼为是者亦已大甚矣。）
　　○哆【昌者反】兮侈兮，成是南箕。彼谮人者，谁适【音的】与谋【叶谟悲反】。（○比也。哆侈，微张之貌。南箕，四星。二为踵，二为舌。其踵狭而舌广，则大张矣。适，主也。谁适与谋，言其谋之閟也。）
　　○缉缉翩翩【音篇。叶批宾反】，谋欲谮人。愼尔言也，谓尔不信【叶斯人反】。（○赋也。缉缉，口舌声。或曰：缉缉，人之罪也。或曰：有条理貌。皆通。翩翩，往来貌。谮人者，自以为，得意矣。然不愼尔言，听者有时而悟。且将以尔为不信矣。）
　　○捷捷幡幡【音翻。叶芬邅反】，谋欲谮言。岂不尔受，旣其女【音汝】迁。（赋也。捷捷，儇利貌。幡幡，反复貌。王氏曰：上好谮，则固将受女。然好谮不已，则遇谮之祸，亦旣迁而及女矣。曾氏曰：上章及此，皆忠告之词。）
　　○骄人好好，劳人草草。苍天苍天【叶铁因反】，视彼骄人，矜此劳人。（赋也。好好，乐也。草草，忧也。骄人，谮行而得意。劳人，遇谮而失度。其状如此。）
　　○彼谮人者【叶掌与反】，谁适与谋【叶满补反】。取彼谮人，投畀豺虎。豺虎不食，投畀有北。有北不受【叶承呪反】，投畀有昊【叶许候反】。（○赋也。再言彼谮人者，谁适与谋者，甚嫉之，故重言之也。或曰：衍文也。投，弃也。北，北方，寒凉不毛之地也。不食不受，言谗谮之人，物所共恶也。昊，昊天也。投畀昊天，使制其罪。○此皆设言，以见欲其死亡之甚也。故曰：好贤如缁衣，恶恶如巷伯。）
　　○杨园之道，猗【音倚】于畞丘【叶法奇反】。寺人孟子，作为此诗。凡百君子，敬而听之。（兴也。杨园，下地也。猗，加也。畞丘，高地也。寺人，内小臣。盖以谗被宫，而为此官也。孟子，其字也。○杨园之道，而猗于畞丘。以兴贱者之言，或有补于君子也。盖谮始于微者，而其渐将及于大臣。故作诗使听而谨之也。刘氏曰：其后王后太子及大夫，果多以谗废者。）
　　巷伯七章。四章章四句。一章五句。一章八句。一章六句。（巷，是宫内道名。秦汉所谓永巷，是也。伯，长也。主宫内道官之长，卽寺人也。故以名篇。班固司马迁赞云，迹其所以自伤悼，小雅巷伯之伦。其意亦谓，巷伯本以被谮而遭刑也。而杨氏曰：寺人，内侍之微者出入于王之左右，亲近于王而日见之。宜无闲之可伺矣。今也亦伤于谗，则疎远者可知。故其诗曰：凡百君子，敬而听之。使在位知戒也。其说不同。然亦有理。姑存于此云。）习习谷风，维风及雨。将恐将惧，维予与女【音汝】。将安将乐【音洛】，女转弃予【叶演女反】。（○兴也。习习，和调貌。谷风，东风也。将，且也。恐惧，谓危难忧患之时也。○此朋友相怨之诗。故言，习习谷风，则维风及雨矣。将恐将惧之时，则维予与女矣。奈何将安将乐，而转弃予哉。）
　　○习习谷风，维风及颓。将恐将惧，寘予于怀【叶胡隈反】。将安将乐，弃予如遗【叶夷回反】。（○赋也。颓，风之焚输者也。寘，与置同。置于怀亲之也。如遗，忘去而不复存省也。）
　　○习习谷风，维山崔嵬。无草不死，无木不萎【叶于回反】。忘我大德，思我小怨。（比也。崔嵬，山巓也。○习习谷风，维山崔嵬，则风之所被者广矣。然犹无不死之草，无不萎之木。况于朋友，岂可以忘大德，而思小怨乎。或曰：兴也。）
　　谷风三章章六句
　　蓼蓼【音六】者莪，匪莪伊蒿。哀哀父母，生我劬劳。（比也。蓼蓼，长大貌。莪，美菜也。蒿，贱草也。○人民劳苦，孝子不得终养，而作此诗。言昔谓之莪，而今非莪也，特蒿而已。以比父母生我以为美材，可赖以终其身。而今乃不得其养以死。于是乃言父母生我之劬劳，而重自哀伤也。）
　　○蓼蓼者莪，匪莪伊蔚【音尉】。哀哀父母，生我劳瘁。（比也。蔚，牡菣也。三月始生，七月始华。如胡麻华而紫赤。八月为角，似小豆。角锐而长。瘁，病也。）
</div>
    <div class="pagination">
<a href="诗经集传_page7.html">上一页</a><span>...</span><a href="诗经集传_page3.html">3</a><a href="诗经集传_page4.html">4</a><a href="诗经集传_page5.html">5</a><a href="诗经集传_page6.html">6</a><a href="诗经集传_page7.html">7</a><span class="current-page">8</span><a href="诗经集传_page9.html">9</a><a href="诗经集传_page10.html">10</a><a href="诗经集传_page11.html">11</a><a href="诗经集传_page12.html">12</a><a href="诗经集传_page13.html">13</a><span>...</span><a href="诗经集传_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
