<!DOCTYPE html>
<html>
<head>
    <meta charset="UTF-8">
    <title>六家诗名物疏 - 第 14 页/共 52 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>六家诗名物疏 - 第 14 页/共 52 页</h1>
    <div class="content">












　　六家诗名物疏卷六
　　饮定四库全书
　　六家诗名物疏卷七　　　明　冯复京　撰国风召南三
　　殷其靁篇
　　靁
　　释名云雷者如转物有所硠雷之声也○易云雷出地奋豫先王以作乐崇德又云天地解而雷雨作雷雨作而百果草木皆甲坼又云震为雷震惊百里惊逺而惧迩也又云动万物者莫疾乎雷○礼云仲春之月日夜分雷乃发声仲秋之月雷乃收声○谷梁传云隂阳相薄而为雷激而为霆○洪范论曰雷于天地为长子以其首长万物与其出入也○河图帝通纪云雷者天之鼔○五行传云于易雷以二月出其卦曰豫言万物随雷出地皆逸豫也以八月入其卦曰归妹言雷复归入地则孕毓根核保藏蛰虫避盛隂之害出地则养长华实发扬隐伏宣盛阳之德入能除害出能兴利人君之象也○论语防云雷震百里声相附宋均注雷动百里故因以制国雷声谓诸侯之政教所至相附也○郑笺云雷喻号令○物理论云积风成雷○师旷云春雷初起其音洛洛霹雳者所谓雄雷旱气也其鸣依依音不大霹雳者谓之防雷水气也○京房易传曰当雷不雷阳德弱也○董仲舒曰太平之世雷不惊人号令啓发而已○埤雅云古文雷字下从四田二回自子至积四阳而复雷乃发声此所以从四田也隂阳回薄此所以从二回也雷声尚隐隐然易曰雷雨之动满盈殷殷满盈之声也
　　山
　　尔雅云山三袭陟再成英一成坯大而髙崧小而髙岑锐而髙峤卑而大扈小而众岿小山岌大山垣属者峄独者蜀上正章宛中隆山脊冈未及上翠微山顶冡崒者厜防山如堂者宻如防者盛峦山堕重甗隒左右有岸厒大山宫小山霍小山别大山鲜山絶陉多小石磝多大石礜多草木岵无草木峐山上有水埒夏有水冬无水□山豄无所通谿石戴土谓之崔嵬土戴石为砠山夹水涧陵夹水澞山有穴为岫○广雅云山产也凡天下名山五千二百七十出铜之山四百六十有七出铁之山三千六百有九○春秋説题辞云山之为言宣也含泽布气调五神也又云隂含阳故石凝为山○元命包云山者气之苞含所以含精藏云故触石而出○运斗枢云山者地基○禹贡云导岍及岐至于荆山逾于河壶口雷首至于大岳底柱析城至于王屋太行恒山至于碣石入于海西倾朱圉鸟防至于太华熊耳外方桐柏至于陪尾导嶓冡至于荆山内方至于大别岷山之阳至于衡山过九江至于敷浅原○周礼职方扬州山镇防稽荆州衡山豫州华山青州沂山兖州岱山雍州岳山幽州毉巫闾冀州霍山并州恒山○山海经禹曰天下名山经五千三百七十山六万四千五十六里其余小山甚众不足记○书大传孔子曰山生材用无私为焉四方皆伐无私与焉出云雨以通乎天地之间隂阳和合雨露之泽万物以成百姓以飨
　　摽有梅篇
　　梅
　　尔雅云梅柟郭云似杏实酢孙炎云荆州曰梅扬州曰柟又曰时英梅郭注雀梅○诗义疏云梅杏类也树及叶皆如杏而黑煑而曝干为苏置臛虀中又可含以香口○贾思勰云梅华早而白杏花晚而红梅实小而酸杏实大而甜梅可以调鼎杏则不任此用世人或不能辨言梅杏为一物○陆农师云梅华尤香先桃李而华至北方多变成杏故人有不识梅者地气使然○尔雅翼云古者以梅实荐馈食之笾所谓干防蜀志云蜀名梅为防大如鴈子其实既酸故以为和商书所谓尔惟盐梅礼记则兽用梅而已○夏小正云正月梅杏柂桃则华五月煑梅为豆实○管子五沃之土其梅其杏其桃其李○西京杂记云汉初修上林苑羣臣各献名果有朱梅紫华梅紫蔕梅同心梅丽支梅燕梅侯梅按郭璞云梅似杏实酢正是江南之梅而邢昺引陆玑疏与江南之梅花叶不同盖陆自説秦风之梅耳又西京杂记上林苑有侯栗侯梅别是异种四月诗称侯栗侯梅者殆即其物也范石湖梅谱凡九十余种不能悉载
　　士
　　説文云士事也数始于一终于十从十从一孔子曰推十合一为士
　　小星篇
　　星
　　释名曰星散也列位布散也宿宿也星各止宿其所也○説文云万物之精上为列星○春秋説题词云星之为言精也阳之荣也阳精为日日分为星故其字日生为星○洪范曰庻民惟星星有好风星有好雨月之从星则以风雨注月经于箕则多风离于毕则多雨○周礼以实柴祭日月星辰○礼记云宿离不忒无失经纪注二十八宿为经七曜为纪又云天秉阳垂日星○尔雅云彗星为欃枪奔星为彴约祭星曰布○列子云星积气之中有光曜者○物理论云星者元气之英水之精也○灵宪云星者体生于地精成于天列居错峙各有逌属在野象物在朝象官在人象事其以神着有五列焉是谓三十五名一居中央谓之北斗四布于方为二十八宿中外之官常明者百有二十四可名者三百二十为星二千五百微星之数盖万一千五百二十庻物蠢蠢咸得系命○刘向云天官列宿在位之象小星无名者庻民之类○徐整长厯云大星径百里中星五十小星三十北斗七星星间相去九千里皆在日月下其二隂星不见者相去八千里○史记云角亢氐兖州房心豫州尾箕幽州斗江湖牵牛婺女扬州虚危青州营室东壁并州奎娄胃徐州昴毕冀州觜觹参益州东井舆鬼雍州柳七星张三河翼轸荆州又云星堕地即石也○博雅云东方七宿七十五度南方七宿百一十二度西方七宿八十度北方七宿九十八度四分度之一歳星谓之重星或谓之应星营惑谓之罚星或谓之执法镇星谓之地侯太白谓之长庚或谓之太嚣辰星谓之钩星免星或谓之钩星大角谓之栜星天宫谓之参旗紫宫参伐谓之大辰太微房谓之明堂媭女谓之婺女参谓之实沈昴谓之旄头东井谓之鹑首张谓之鹑尾轸谓之鸟孥营室谓之豕韦北辰谓之天堂天渊谓之纽兹妃星谓之大堂天渊谓之三渊轩辕谓之路寝舆鬼谓之天庙
　　三
　　传云三心○尔雅云大火谓之大辰注大火心也在中最明故时候主焉疏大火大辰之次名也○左传张趯云火中寒暑乃退注心以季夏昬中而暑退季冬旦中而寒退○荆州星占云心为天王其宿三星一名天司空○晋天文志云心三星天王正位也中星为明堂天子位为大辰主天下之赏罚天下变动心星见祥星明大天下同前星为太子后星为庻子心星直则天王失势○笺云心在东方三月时也
　　五
　　传云五噣○尔雅云咮谓之柳柳鹑火也疏南方七宿共为朱鸟之形柳为朱鸟之口故名咮○文耀钩云咮谓鸟阳七星为颈注云阳犹首也○元命包云柳五星○乐汁图徴云柳主材木○史记正义云柳占以顺明为吉金火守之国兵大起○汉书云柳为鸟喙主木草○晋天文志云柳八星天之厨宰也主尚食和滋味又主雷雨○笺云噣在东方正月时也
　　宵
　　尔雅云宵夜也舍人曰宵阳气消也
　　在公
　　周礼九嫔掌教九御各帅其属以时御叙于王所注云凡群妃御见之法月与后妃其象也卑者宜先尊者宜后女御八十一人当九夕世妇二十七人当三夕九嫔九人当一夕三夫人当一夕十五日而徧望后反之又云女御掌御叙于王之燕寝○内则云妾年未五十必与五日之御将御者齐潄澣慎衣服栉縰笄緫拂髦衿缨綦屦注云五日一御诸侯制也诸侯取九女侄娣两两而御则三日次两媵四日次夫人专夜五日又云妻不在妾御莫敢当夕疏云谓卿大夫以下○书大传云古者后夫人将侍君前息烛后举烛至于房中释朝服袭燕服然后入御史奏鸡鸣于阶下然后夫人鸣佩玉于房中告去也然后应门击柝告辟也然后少师奏质明于陛下夫人入庭立君出朝○五经要义云后妃羣妾以礼御于君所女史书其日月授之以环以进退之生子月辰则以金环退之当御者以银环进之着于左手既御着于右手
　　参
　　前汉天文志云参为白虎三星直者是为衡石下有三星锐曰罚为斩艾事孟康曰在参间上小下大故曰锐○晋志云参十星一曰参伐一曰大辰一曰天市一曰鈇钺主斩刈又为天狱主杀伐又主权衡所以平理又主边城为九译故不欲其动也其中三星横列三将也东北曰左肩主左将西北曰右肩主右将东南曰左足主后将军西南曰右足主偏将军故黄帝占参应七将中央三小星曰伐天之都尉也主戎狄故不欲眀王道缺则芒角张伐星明与参等大臣皆谋兵起○孔仲达云参实三星下三星曰伐其外四星左右肩股也伐与参连体亦为大星故周礼熊旗六旒以象伐演孔图云参以斩伐公羊传云伐为大辰明伐得统参也○夏小正云三月参则伏又云五月参则见见也者牧星也
　　昴
　　尔雅云大梁昴也西陆昴也疏大梁昴之次名也昴西方之宿名也昴又谓之西陆昭四年左传云古者日在北陆而藏氷西陆朝觌而出之又十三年传云嵗及太梁蔡复楚凶是昴星之名凡三○元命包云昴六星昴之为言留言物成就系留也○晋志云昴七星天之耳也主西方主狱事又为旄头胡星也昴毕间为天街天子出旄头罕毕以前驱此其义也黄道之所经也昴星大而数尽动者胡兵大起○夏小正云四月昴则见
　　衾
　　説文云衾大被也○释名云被所以被覆人也衾广也其下广大如广受人也
　　裯
　　传云裯襌被也○笺云牀帐也○尔雅云帱谓之帐疏郑笺云裯牀帐也帱裯音义同○説文曰帱单帐也在防曰帷在上曰幙○尔雅又云以覆帐谓之幄○释名云小幙曰帟○归藏云昔女娲筮张云幙而枚占神明○周礼幙人掌帷幙幄帟绶之事
　　江有汜篇
　　汜
　　尔雅云决复入为汜疏凡水之岐流复还本水者曰汜○释名云汜已也如出有所为毕已而还入也○朱子曰今江陵汉阳安复之间盖多有之又云楚词哀郢遵江夏以流亡江大江也夏夏水也或以为自江而别以通于汉还复入江冬竭夏流故谓之夏其入江处今名夏口即诗所谓江有汜也【宋安州即今德安府复州今沔阳州俱隷湖广】
　　渚
　　释名云小洲曰渚渚也体髙能水使从旁廻也○博雅云渚处也○韩诗章句云一溢一否曰渚○毛氏云水岐成渚
　　沱
　　尔雅云江为沱疏大水溢出别为小水之名○禹贡荆梁二州沱潜既道孔安国注梁州云沱潜发源此州入荆州禹贡又云岷山导江东别为沱○水经氐道县江水又东别为沱注云开明之所凿也郭景纯谓玉垒作东别之标○蔡氏云尔雅水自江出为沱南郡枝江县有沱水然其流入江而非出于江也华容县有夏水首出于江尾入于沔亦谓之沱此荆州之沱蜀郡郫县江沱在东西入大江汶江县江沱在西南东入江此梁州之沱○黄氏曰沱自导江县分江东至眉州彭山县入江按一统志枝江县今属湖广荆州府沱江在当阳县治南至枝江县界入大江华容县属岳州府郫县属四川成都府汶江县今为成都府灌县即唐宋之导江县沱江在新繁县西北源出岷江眉州彭山县亦属四川
　　歌
　　广雅云声比于琴瑟曰歌○説文云歌咏也謡徒歌也讴齐歌也○释名云人声曰歌歌柯也所歌之言是其质也以声吟咏有上下如草木之有柯叶也故兖冀言柯声如歌也○韩诗章句云有章曲曰歌无章曲曰謡又云饥者歌食劳者歌事○五经通义云歌之言驩也以厚志意故发声而歌长言○山海经云帝俊八子是始为歌○吕氏春秋云帝喾氏命咸黑作为唐歌尧命质效山林谿谷之音以歌○书云歌永言又云九功惟叙九叙惟歌○周礼大司乐歌大吕祀天神歌应钟祭地歌南吕祀四望歌函钟祭山川歌小吕享先妣歌夹钟享先祖大师大祭祀帅瞽登歌大飨亦如之小师掌教歌彻歌瞽蒙掌歌掌九德六诗之歌以役大师○乐记曰歌者直已而陈德也上如抗下如队曲如折止如藁木倨中矩句中钩累累乎端如贯珠故歌之为言也长言之也○礼书云天子之祭祀养老飨诸侯诸侯之相见鲁之尝禘皆升歌下管贵人声也乡饮燕礼有歌笙与间而后合乐乡射有合乐而无歌笙与间大射有歌而无间笙有管而无合乐




　　六家诗名物疏卷七
　　钦定四库全书
　　六家诗名物疏卷八　　　明　冯复京　撰国风召南四
　　野有死麕篇
　　野
　　尔雅云邑外谓之郊郊外谓之牧牧外谓之野疏云以细别言之则郊外之地名牧牧外之地名野若大判而言则野者郊外緫名故周礼六遂在逺郊之外遂人职云凡治野田是郊外之地揔称野
　　麕
　　尔雅云麕牡麌牝麜其子麆其迹解絶有力豜郭璞云诗曰麀鹿麌麌郑康成注即谓此也但重言耳○説文云麕麞也○埤雅云齐人谓麕谓麞麞如小鹿而美故从章章美也语曰四足之美有麃麃即麞也或曰麞性善惊故从章盖麕鹿皆健骇而麕性胆尤怯饮水见影辄奔道书曰麞鹿无魂又曰麞鹿白胆善怖为是故也麕性喜山善聚善散故从囷囷聚也亦散也○雅翼云麞极能走然未及鹿有牙者有无牙者大者不过三二十斤老则牙见于外淮人谓之牙麞○本草图经云大麞毛长狗足者名○春秋运斗枢云枢星散为麞○崔豹古今注云鹿有角而不能触麞有牙而不能噬○吕氏春秋云使麞疾走马弗及也而得之者时顾也
　　白
　　説文云西方色也隂用事物色白○释名云白启也如氷启时色
　　茅
　　尔雅云藗牡茅也○陆疏云白茅包之茅之白者古用包褁礼物以充祭祀缩酒用之○周易云拔茅茹以其彚征吉陆佃云茅之为物拔其根而牵茹者君子以类出处之象又云借用白茅无咎象曰借用白茅柔在下也孔子曰茅之为物薄而用可重也○禹贡云荆州厥贡苞匦菁茅○周礼甸师云祭祀供萧茅○吴録地理志曰桂阳郴县有青茅可染青零陵泉陵有香茅古贡之缩酒○合璧事类云茅丛生荒野间野人刈以覆屋江淮间生者一茎三脊曰菁茅
　　春
　　乡饮酒义云春之为言蠢也产万物者圣也○尚书传云东方者何也动方也物之动何以谓之春春出也物之出也○尔雅云春为青阳注气清而温阳○尚书云寅宾出日平秩东作日中星鸟以殷仲春○夏小正云正月启蛰雉震呴【呴者鸣也震者鼓其翼也】时有俊风【俊者大风南风也】涤冻涂【涤者变也变而暖也】田防出农及雪泽采芸【芸是邪蒿可食】柳稊【稊发孚也】梅杏柂桃则华二月祭鲔采芑来降燕乃睇三月参则伏则鸣【蝼蛅】颁氷拂桐葩【桐葩始生貎拂佛然】○月令云孟春之月日在营室昏参中旦尾中其日甲乙其帝大皥其神勾芒其虫鳞其音角律中太蔟东风解冻蛰虫始振鱼上氷獭祭鱼鸿鴈来天气下降地气上腾天地和同草木萌动仲春之月日在奎昏弧中旦建星中【注弧与建星者以弧星近井建星近斗井斗度多星体广不可的指故举弧建以定昏旦之中】律中夹钟始雨水桃始华仓庚鸣鹰化为鸠鸟至日夜分雷乃发声始电蛰虫咸动启户始出季春之月日在胃昏七星中旦牵牛中律中姑洗桐始华田防化为鴽虹始见萍始生是月也鸣鸠拂其羽戴胜降于桑生气方盛阳气发泄勾者毕出萌者尽达○郑注月令云孟春日月防于娵訾仲春日月防于降娄季春日月防于大梁○尚书纬云东方春龙房位其防仁好生不贼其帝青表圣明行趋德○元命包云春者神明推移精华结纽注神明犹隂阳也相推使物精华结成纽结要也○素问云春三月此谓发陈天地俱生万物以荣又曰东方生风风生木其德敷和敷和之纪木徳周行阳舒隂布五化宣平
　　朴
　　尔雅云朴心疏朴一名心某氏曰朴槲也有心能湿江河间以作柱诗云林有朴此作朴文虽别其实一也
　　鹿
　　尔雅云鹿牡麚牝麀其子麛其迹速絶有力麉○説文云鹿解角兽羣萃善走者也○周礼云朝事之豆菁菹鹿臡　礼记云仲夏鹿角解又云居泽以鹿豕为礼谓之不知礼又云鹿脯麋脯麕脯皆有轩○字统云鹿性警防分背而食以备人物之害○埤雅云鹿性警防分背而食食则相呼羣居则环其角外向以防物之害己故诗以况君臣之义而毛诗草虫经曰鹿欲食皆鸣相召志不忌也周官曰视朝则皮弁服盖取诸此鹿爱其类出于天性也○雅翼云古称马之似鹿者直百金今荆楚之地其鹿絶似马当解角时望之无辨土人谓之马鹿是知赵髙指鹿为马盖以类尔鹿无枝觡角有枝曰觡夏则解角而易毛冬则角长而毛深古伏羲之世丽皮为礼按説文集韵云丽旅行也鹿之性见食则急而旅行礼丽皮盖鹿皮云○家语曰四九三十六鹿主律律主鹿鹿故六月而生○运斗枢云瑶光星散为鹿○冲波传云鹿生三年其角自堕○述异记云鹿千年为苍鹿又五百年为白鹿又五百年化为鹿成帝时中山人得鹿烹而视其骨皆黑色仙者説鹿为脯食之寿二千嵗○天主物簿云鹿者仙兽常自能乐性从其云泉至六十年必懐琼于角下角有班痕紫色如点行或有涎出于口不复能急走矣○山谷云胡居士常言鹿性惊烈多别良草食葛叶等九物余则不尝凡饵药者勿食鹿肉以鹿常啖解毒之草也
　　玉
　　大戴礼云玉在山而木润川生珠而岸不枯珠者隂中之阳也故胜水玉者阳中之隂也故胜木○周礼玉府掌王之金玉共王之服玉佩玉珠玉王齐共食玉大宗伯以玉作六瑞典瑞掌玉瑞玉器之藏刮摩之工玉人○礼记孔子曰君子比德于玉温润而泽仁也缜宻而栗知也廉而不刿义也垂之如队礼也叩之其声清越以长其终诎然乐也瑕不掩瑜瑜不掩瑕忠也孚尹防逹信也气如白虹天也精神见于山川地也圭璋特达德也天下莫不贵者道也○尔雅玉谓之璲○山海经云瑾瑜之玉为良坚栗精宻浊泽而有光五色发作以和柔刚天地鬼神是食是飨君子服之以御不祥○尸子云水方折者有玉圆折者有珠○地镜图曰玉石之精也其居地气青而浮白而圆光转地中常润○説苑云玉有六美望之温润君子比德焉近之栗理君子比智焉声近徐而闻逺君子比义焉折而不挠阙而不荏君子比勇焉廉而不刿君子比仁焉有瑕必见之于外君子比情焉○王逸正部论云或问玉符曰赤如鸡冠黄如蒸栗白如猪肪黑如纯漆
　　帨
　　内则云子事父母妇事舅姑左佩纷帨注云帨拭物之佩巾又云子生女子设帨于门右○昏礼母施衿结帨
　　尨
　　尔雅云犬生三猣二师一玂未成毫狗絶有力狣狗四尺为獒○説文曰犬狗之有悬蹄者也狗叩也叩气吠以守也尨犬之多毛者也○曲礼云凡祭祀犬曰羮献内则云犬宜梁○周礼大司寇大祭祀奉犬牲犬人掌犬牲庖人夏行腒鱐膳膏臊○春秋考异邮曰七九六十三阳气通故斗运狗三月而生阳主于三故狗各髙三尺宋均注曰狗斗精之所生也○风俗通云狗者金畜○广雅云殷虞晋獒楚黄韩卢宋防狼狐防獖并犬属○五行传云鸡畜之有冠翼者属貌犬畜之以口吠者属言羊畜之逺视者属视豕畜之居闲卫而听者属听牛畜之任重者属思○埤雅云犬有三种一者田犬二者吠犬三者食犬食犬若今菜牛也
　　何彼秾矣篇
　　唐棣
　　尔雅云唐棣栘郭云似白杨江东呼为夫栘○陆疏云唐棣奥李也一名雀梅亦曰车下李所在山皆有其华或赤或白五月中成实大如李子可食○埤雅云凡木之华皆先合而后开惟此华先开而后合诗曰唐棣之华偏其反而○本草云扶栘木皮味苦烧木皮置酒中令味正经时不败生江南山谷树木十数围无风叶动华反而后合○崔豹古今注云栘杨圆叶弱蒂微风大摇一名髙飞一名独摇一名栘杨一名栘柳亦曰蒲栘○雅翼云齐民要术以髙飞独摇为白杨之别名又本草白杨注云取叶圆大蔕小无风自动者故説者云叶无风自动此是栘杨非白杨也
　　按唐棣常棣是二种尔雅云唐棣栘本草谓之扶栘木一名髙飞一名独揺尔雅又云棠棣棣小雅所谓常棣之华也又本草郁李仁一名棣一名雀李一名车下李七月之所谓薁也陆玑知唐棣常棣各一种郤不当以名奥李车下李五月成实者为唐棣故孔仲达七月疏俱不明了本草注于郁李仁下既引陆氏释常棣之文图经又引释唐棣之文而常唐二字俱作棠混之甚矣唐棣自是杨类虽得棣名而实非棣也惟郑渔仲分析甚当朱子论语注云唐棣郁李也亦陆玑误之与
　　王姬
　　礼纬云周姬姓祖履大人迹而生○国语云黄帝以姬水成故黄帝为姬○春秋筑王姬之舘于外杜预曰不称字以王为尊也○公羊传云天子嫁女于诸侯必使诸侯同姓者主之○序云王姬下嫁于诸侯车服不系其夫下王后一等○笺云谓车乗厌翟勒面缋緫服则褕狄按王姬依毛传则武王之女适齐侯之子武王后齐太公之女太公子丁公伋与邑姜为兄弟所称齐侯者殆是丁公与晏先生云武王五男二女元女妻胡公王姬宜为媵今得适齐侯之子者或以尊故命同族为媵也若以为东迁后诗则春秋王姬归齐与平王相值者有二庄元年之王姬所适者齐襄公也庄十一年之共姬所适者齐桓公也郑箴膏肓云齐侯嫁女以其母王姬始嫁之车逺送之其説又异矣
　　车
　　释名云古者车声如居言所以居人也今曰车车舍也行者所处若舍也○古史考云黄帝作车少昊时略加牛禹时奚仲驾马○山海经云番禺生奚仲奚仲生吉光是始以木为车○晋书云圣人见秋蓬孤转杓觹旁建乃作舆辂而方圆异制○周礼巾车掌公车之政令王之五路玉路金路象路革路木路王后之五路重翟厌翟安车翟车辇车王之防车五乘木车素车藻车駹车漆车服车五乘孤乗夏篆卿乗夏缦大夫乘黑车士乗栈车庶人乗役车车仆掌戎车之萃广车之萃阙车之萃苹车之萃轻车之萃○考工记云周人尚舆一器而工聚焉者车为多轸之方以象地也盖之圜以象天也轮辐三十以象日月也盖弓二十有八以象星也车人为大车柏车羊车○礼书云车之制前轼而后户前轨而后轸旁輢而首以较下轴而衔以轐对人者谓之□如辀者谓之辀揉而相迎者谓之牙辀之曲中谓之前疾轭之上平谓之衡衡之材与舆之下木皆曰任以其力任于此也毂之端与輢之下木皆曰轵以其防止于此也轸可以名舆可以名车达常可以名部轸前横木可以名辂此又因一材而通名之也其为车也有长毂者有短毂者有杼轮者有侔轮者有反輮者有仄輮者有两轮者有四轮者有有辐者有无辐者有曲辕者有直辕者有一辕者有两辕者有直舆者有曲舆者【钩车曲舆】有广箱者有方箱者有重较者有单较者或驾以马或驾以牛或挽以人或饰以物或饰以漆或朴以素要皆因宜以为之制称事以为之文也
　　李
　　尔雅云休无实李座接虞李驳赤李桃李丑核枣李曰疐之○运斗枢云玉衡星散为李○管子云五沃之土其木宜李○淮南子三月其树李○埤雅云素问曰李韭皆酸李东方之果木子也故其字从木从子性颇难老老虽枝枯子亦不细其品处桃上○尔雅翼云李木之多子者花最繁宻尔雅有三种座接虞李即今之麦李与麦同熟者为果肉厚而干与核相离驳赤李则李之赤而有木者休无实李李实繁有窃食之嫌无实则其下可休矣○西京杂记云上林苑有紫李青绮李黄李青房李緑李顔渊李合枝李羌李朱李车下李燕李猴李蛮李
　　齐
　　谱云齐者古少皥世爽鸠氏之墟周武王伐纣封大师吕望于齐地方百里都营丘周公定九畿成王用周公之法制广大邦国之境而齐受上公之地更方五百里其封域东至于海西至于河南至于穆陵北至于无棣在禹贡青州岱山之隂潍淄之野○朱子云今青齐淄潍德棣等州是其地○左传晏子云防爽鸠氏始居此地季萴因之有逄伯陵因之薄姑氏因之而后太公因之○元命包云虚危之精流为青州分为齐国○史记云齐所以为齐者以天齐也又云胡公徙都薄姑献公徙治临淄又云吾适齐自泰山属之琅琊北被于海膏壤二千里其民濶达多匿知其天性也○战国策苏秦云齐南有泰山东有琅琊西有清河北有渤海此所谓四塞之国也
　　按一统志营丘城在今青州府昌乐县东南五十里薄姑今青州府兴县有故城在县东十五里古齐城在临淄县城北献公所徙之城也天齐渊在临淄县东十五里平地出泉广可半亩土人名曰龙池朱传所云青即今青州府齐州今济南府淄州今济南府淄川县潍州今莱州府潍县德州在济南府棣州今青州府乐安县俱隷山东
　　钓
　　説文钩鱼也○列子云钓者以独茧丝为纶芒针为钩荆篠为竿剖粒为饵○淮南子曰钓者静之
　　缗
　　释言云缗纶孙炎曰皆绳名也郭璞曰缗绳也江东谓之纶○释名云纶伦也作之有伦理也○小尔雅云大者谓之索小者谓之绳诎而戻之为防○物原云遂人作绳轩辕因作緜索○通俗文曰合绳曰纠单展曰纽织绳曰辫大绳曰絙○易曰上古结绳而治○书曰木从绳则正
　　按礼记王言如丝其出如纶郑注今制有秩啬夫所佩此説文所谓纠青丝绶也与此纶不同
</div>
    <div class="pagination">
<a href="六家诗名物疏_page13.html">上一页</a><span>...</span><a href="六家诗名物疏_page9.html">9</a><a href="六家诗名物疏_page10.html">10</a><a href="六家诗名物疏_page11.html">11</a><a href="六家诗名物疏_page12.html">12</a><a href="六家诗名物疏_page13.html">13</a><span class="current-page">14</span><a href="六家诗名物疏_page15.html">15</a><a href="六家诗名物疏_page16.html">16</a><a href="六家诗名物疏_page17.html">17</a><a href="六家诗名物疏_page18.html">18</a><a href="六家诗名物疏_page19.html">19</a><span>...</span><a href="六家诗名物疏_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
