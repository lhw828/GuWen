<!DOCTYPE html>
<html>
 <head>
  <meta charset="utf-8"/>
  <title>
   诗传大全 - 第 30 页/共 35 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   诗传大全 - 第 30 页/共 35 页
  </h1>
  <div class="content">
   赋也胥相【去声】也庶繁谓居之者众也顺安宣徧也言居之徧也无永叹得其所不思旧也巘山顶也舟带也鞞刀鞘【音笑】也琫刀上饰也容刀容饰之刀也或曰容刀如言容臭谓鞞琫之中容此刀耳【朱子曰容臭如今香囊是也○安成刘氏曰臭者香物若茝兰之属亦以香囊之中容此香物而谓之容臭耳】○言公刘至豳欲相土以居【曹氏曰公刘相广平之地民之从迁者十有八国可谓众且繁矣○郑氏曰厚哉公刘之相此原以居民民旣众矣旣多矣旣顺矣皆安今之居而无长叹思其旧也○问三章説既庶既繁既顺乃宣而四章方説居邑之成不知未成居邑之时何以得民居繁庶朱子曰公刘始于草创而人之从之者已若是其盛是以居邑由是而成也○安成刘氏曰此章之庶繁顺宣者民之居也下章言居邑之成者君之居也其亦犹緜诗四章言居民而五章六章言作宗庙居室也欤】而带此劔佩以上下于山原也东莱吕氏曰以如是之佩服而亲如是之劳苦斯其所以为厚于民也欤【庆源辅氏曰既庶既繁者言民之来迁者既众且多也既顺廼宣者言民之来居者既安而遂徧也如此则得其所而无永叹也宜矣此章前五句言相土而居以后事后五句言相土以居初时事言其后民之所以即其安者由公刘初时躬执其劳如此故也】
　　○笃公刘逝彼百泉瞻彼溥【音暜】原廼陟南冈乃觏于京【叶居良反】京师之野【叶上与反】于时处处于时庐旅于时言言于时语语
　　赋也漙大觏见也京髙丘也师众也京师髙山而众居也董氏曰所谓京师者葢起于此其后世因以所都为京师也【董氏曰曰嫔于京依其在京则岐州之京也王配于京则镐京也春秋所书京师则洛邑也皆仍其本号而称之犹晋云新绛故绛也○安成刘氏曰洛邑亦谓之洛师正京师之意○庐陵彭氏曰公刘营邑于邠亦是人烟繁盛之地故曰京师之野葢山川盘结风气所萃亦一都防也】时是也处处居室也庐寄也旅宾旅也直言曰言论难【竝去声】曰语○此章言营度【待洛反】邑居也【王氏曰上章先定民居而此章乃相宇亦厚于民故也】自下观之则徃百泉而望广原自上观之则陟南冈而觏于京于是为之居室于是庐其宾旅于是言其所言于是语其所语无不于斯焉
　　○笃公刘于京斯依【叶于岂反】跄跄【七羊反】济济【子礼反】俾筵俾几旣登乃依【同上】乃造【七到反】其曹执豕于牢酌之用匏【歩交反】食【音嗣】之饮【于鸩反】之君之宗之【就用之字为韵】
　　赋也依安也跄跄济济羣臣有威仪貌【孔氏曰曲礼凡行容大夫济济士跄跄】俾使也使人为之设筵几也登登筵也依依几也【安成刘氏曰二依字羲不同】曹羣牧之处也【庐陵李氏曰牢闲也】以豕为殽用匏为爵俭以质也【临川王氏曰其饮也酌之以匏而已其食也执豕于牢而已其俭如此厚民故也】宗尊也主也嫡子孙主祭祀宗族人尊之以为主也○此章言宫室旣成而落之【庐陵罗氏曰宫室旣成而祭之曰落左氏传愿与诸侯落之】旣以饮食劳【去声】其羣臣而又为之君为之宗焉东莱吕氏曰旣飨燕而定经制以整属【音烛】其民上则皆统于君下则各统于宗葢古者建国立宗其事相须楚执戎蛮子【事见左哀五年】而致邑立宗以诱其遗民即其事也【朱子曰东莱以为为之立君立宗恐未必是如此只是公刘自为君宗耳葢此章言其一时燕飨恐未説及立宗事也○三山李氏曰周礼宗子有五大宗子一小宗子四别子为祖继别为宗百世不迁者大宗也继祢之宗继祖之宗继曽祖之宗继髙祖之宗五世则迁者小宗也皆所以主祭祀而统族人如有国有家之重者也】
　　○笃公刘旣溥旣长旣景廼冈相【息亮反】其隂阳观其流泉其军三单【音丹叶多涓反】度【待洛反】其隰原彻田为粮度【同上】其夕阳豳居允荒
　　赋也溥广也言其芟夷垦辟土地旣广而且长也【庐陵罗氏曰东西为广南北为长】景考日景以正四方也【孔氏曰民居田亩或南或北皆须正其方面故以日景定之】冈登髙以望也相视也隂阳向背【满妹反】寒暖之宜也【孔氏曰山南为阳山北为隂广谷大川有寒有暖不同所宜则异故相之也】流泉水泉灌溉之利也三单未详彻通也一井之田九百亩八家皆私百亩同养公田耕则通力而作收则计亩而分也【问以孟子考之只曰八家皆私百亩同养公田又公羊云公田不治则非民私田不治则非吏恐未必是计亩而分朱子曰亦不可详知但因洛阳议论中通彻而耕之説推之耳或但耕则通力而畊收则各得其亩亦未可知也】周之彻法自此始其后周公葢因而修之耳【安成刘氏曰苏老泉尝谓井田唐虞启之夏商稍稍葺治至周而大备葢周之彻法乡遂用贡法十夫有沟都鄙用助法八家同井总谓之彻也○新安王氏曰大国三军之法以治兵彻田什一之法以储粟周家军制彻法皆起于此】山西曰夕阳【庐陵罗氏曰山西夕始得阳故曰夕阳】允信荒大也○此言辨土宜以授所徙之民定其军赋与其税法又度山西之田以广之而豳人之居于此益大矣【安成刘氏曰观其流泉以上言辨土宜也其军三单以下言定赋税也而以邠居允荒一语賛其盛也】
　　○笃公刘于豳斯馆【叶古玩反】渉渭为乱取厉取鍜【丁乱反】止基廼理爰众爰有【叶羽已反】夹其皇涧遡其过【古禾反】涧止旅廼密芮鞫【居六反】之即
　　赋也馆客舍也乱舟之截流横渡者也厉砥鍜铁止居基定也理疆理也众人多也有财足也遡乡也皇过二涧名芮水名出吴山西北东入泾周礼职方作汭【朱子曰职方氏曰雍州其州泾汭注云在邠地即此也】鞫水外也○此章又总叙其始终言其始来未定居之时渉渭取材而为舟以来徃取厉取鍜而成宫室【叚氏曰史记言自漆沮渡渭取材用即此事也○安成刘氏曰此以上叙其始之定居也】旣止基于此矣乃疆理其田野则日益繁庶富足其居有夹涧者有遡涧者其止居之众日以益密乃复即芮鞫而居之而豳地日以广矣【东莱吕氏曰风气日开民编日众规模日广有方兴未艾之象焉周之王业兆于此矣○安成刘氏曰此以上叙其终之富盛也○庆源辅氏曰上五章旣言其自始而终矣故末章总叙其始终也其始来未有定居也故于邠且客寓焉截水横渡亦始至时草创也宫室所须固不专在于厉鍜然伐木取材则始于此举其始以该其终也止基乃理旣已定其所居则疆理其田亩民事不敢缓也后五句则言其终之广大耳】
　　公刘六章章十句【问此诗与七月皆言公刘得民之盛想周自后稷以来至公刘始稍盛耳朱子曰自后稷之后不窋葢已失其官守至公刘乃始复脩其业故周室以兴也○永嘉陈氏曰七月言先公风化公刘则言建国君民之事风雅之不同如此】
　　泂【音迥】酌彼行潦【音老】挹【音揖】彼注兹可以餴【甫云反】饎【尺志反叶昌里反】岂弟君子民之父母【叶蒲彼反】
　　兴也泂逺也行潦流潦也【孔氏曰行道上雨水流聚故云流潦也】餴烝米一熟而以水沃之乃再烝也饎酒食也君子指王也○旧説以为召康公戒成王言逺酌彼行潦挹【酌也】之于彼而注之于此尚可以餴饎【曹氏曰道上流潦黄浊不可饮然蓄之大器澄停旣久挹取其清者而注之于此尚有用也】况岂弟之君子岂不为民之父母乎传曰岂以强【如字又上声】教之弟以悦安之民皆有父之尊有母之亲【礼记表记注曰谓其尊亲已如父母也】又曰民之所好好之民之所恶恶之此之谓民之父母【朱子曰能以民心为己心则是爱民如子而民爱之如父母矣○庆源辅氏曰每章上三句有逺近相须彼此相益贵贱相资之意故以兴下两句岂以强教之故有父之尊弟以悦安之故有母之亲此以成民之才而言也民之所好好之民之所恶恶之此以体民之心而言也旣有以成其才又有以体其心则能尽教育之道矣此其所以为民之父母也】
　　○泂酌彼行潦挹彼注兹可以濯罍【音雷】岂弟君子民之攸归【叶古回反】
　　兴也濯涤也
　　○泂酌彼行潦挹彼注兹可以濯漑【古爱反叶古气反】岂弟君子民之攸墍【许旣反】
　　兴也漑亦涤也墍息也【庆源辅氏曰攸归谓为民之所归徃也攸墍谓为民之所安息也皆所以终首章父母之义也】
　　泂酌三章章五句
　　有卷【音权】者阿【与歌叶】飘风自南【叶尼心反】岂弟君子来游来歌【与何叶】以矢其音
　　赋也卷曲也阿大陵也岂弟君子指王也【曹氏曰岂弟君子乐于循理而已平易近民人君之徳也故诗人美人君之徳必以豊弟言也】矢陈也○此诗旧説亦召康公作疑公从成王游歌于卷阿之上因王之歌而作此以为戒此章总叙以发端也【庆源辅氏曰此是赋体皆言其实有卷者阿言其地也飘风自南言其时也岂弟君子来游来歌以矢其音言其事也召公从成王来游于卷阿之上时有飘风自南而来成王乐而歌之故公因陈此诗以为戒○丰城朱氏曰天下之可乐者莫如泰和盛治之时而所可虑者亦莫如泰和盛治之时曷为其可乐而又可虑也葢泰和盛治之时以三光则得其明以四时则得其序以庶类则得其所是诚可乐也然治极而不戒则乱亦于此乎兆天地盈虚与时消息而谓治可保其常不乱乎此其所可虑也夫惟虑于极治之时此有虞所以有臯陶之赓歌有周所以有召公之卷阿也】
　　○伴【音判】奂【音唤】尔游矣优游尔休矣岂弟君子俾尔弥尔性似先公酋【在由反】矣
　　赋也伴奂优游闲暇之意尔君子皆指王也弥终也性犹命也酋终也○言尔旣伴奂优游矣又呼而告之言使尔终其寿命似先君善始而善终也【东莱吕氏曰国家闲暇君臣游衍可谓伴奂而优游矣所愿乎成王者惟终其性似先公之善终而已俾尔者祝辞也祝之所以戒之也○庆源辅氏曰伴奂尔游矣言成王当此闲暇而来游于此也优游尔休矣言成王于此优游而自得其休也岂弟君子呼成王以为乐易君子也观成王闲暇优游于此则其乐易可知矣俾尔东莱先生以为祀辞是也弥尔性谓终其寿考似先公酋矣谓如周之先公以来善始善终也旣曰祝辞则祝其寿考福禄宜也然于此见召公得保傅之体不过称不溢美之意】自此至第四章皆极言寿考福禄之盛以广王心而歆动之五章以后乃告以所以致此之由也【黄氏曰汉文之时贾谊为之痛哭流涕如祸患之廹乎其后谊之忧国诚深矣然其言太过而无优游不廹之意帝退而观天下之势不至于此则一不之信然后知康公之戒君其言亦有法也○丰城朱氏曰伴奂以游优游以休则是当闲暇之时享和平之福此其已然者也天当使尔终其寿命似先君善始而善终则所以保之于无穷也成王以持盈守成之主而欲似老公之善始善终则所以致此者必有其道矣此所以广王心而歆动之也】
　　○尔土宇昄【符版反】章亦孔之厚【叶狠口下主二反】矣岂弟君子俾尔弥尔性百神尔主【叶当口肿庾二反】矣
　　赋也昄章大明也或曰昄当作版版章犹版图也○言尔土宇昄章旣甚厚矣又使尔终其身常为天地山川鬼神之主也
　　○尔受命长矣茀【芳弗反】禄尔康矣岂弟君子俾尔弥尔性纯嘏尔常矣
　　赋也茀嘏皆福也常常享之也【东莱吕氏曰自二章至此皆叹美之词虽未及于求贤然成王所以弥尔性而似先公主百神而常纯嘏者果何以致之乎○庆源辅氏曰言尔之受命旣已长矣尔之享其福禄旣已安矣因又祝之夀考而常保其纯嘏也福禄致之若易保之尤难上三章皆极言其寿考福禄以广王心而歆动之然后五章以下乃告以所以致此之由则其言入之易而感之深也召公可谓能尽师保之道者矣】
　　○有冯【符氷反】有翼有孝有徳以引以翼岂弟君子四方为则
　　赋也冯谓可为依者翼谓可为辅者孝谓能事亲者徳谓得于己者【安成刘氏曰谓行道而有得于己者】引导其前也翼相其左右也东莱吕氏曰贤者之行非一端必曰有孝有徳何也葢人主常与慈祥笃实之人处其所以兴起善端涵养徳性镇其躁而消其邪日改月化有不在言语之间者矣【叠山谢氏曰求贤不取非常之才而止曰有孝有徳何也曰孝于亲者必忠于君取其孝正求其忠也唐虞以上取人以徳无才徳之分如臯陶九徳皆才也舜举八元八凯之才皆徳也有徳则才在其中矣】○言得贤以自辅如此则其徳日修而四方以为则矣自此章以下乃言所以致上章福禄之由也【庆源辅氏曰以引以翼引如引君以当道之引翼如予欲有为汝翼之翼吕氏所谓慈祥者能孝之人也所谓笃实者有徳之人也得如是之人以引翼之则王徳无愆王徳无愆则四方以为法则四方以为法则则可以居大位而无忝受天禄而无穷矣○东莱吕氏曰是诗虽戒求贤而其词从容不廹至此章始明言贤者之益焉○天台潘氏曰诗中凡称颂人君福禄必归于得人之盛故旣醉云君子万年介尔景福而必曰朋友攸摄摄以威仪假乐言受天之禄与千禄百福而必曰率由羣匹与百辟卿士媚于天子葢人君所以致福禄者未有不自得人始也】
　　○颙颙卬卬如圭如璋令闻【音问】令望【叶无方反】岂弟君子四方为纲
　　赋也颙颙【鱼容反】卬卬【五冈反】尊严也如圭如璋纯洁也令闻善誉也令望威仪可望法也【郑氏曰人闻之则有善声誉人望之则有善威仪徳行相副】○承上章言得冯翼孝徳之助则能如此【东莱吕氏曰有冯有翼有孝有徳以引以翼则颙颙卬卬如圭如璋令闻令望矣】而四方以为纲矣【庆源辅氏曰此章乃足上章之义颙颙卬卬体貌之尊严也如圭如璋徳行之温纯也令闻声誉之美也令望表仪之善也夫如是然后为人君之全徳非得贤而引翼之何以臻此四方为纲四方以为纲领也】
　　○鳯凰于飞翽翽【呼防反】其羽亦集爰止蔼蔼王多吉士【鉏里反】维君子使媚于天子
　　兴也鳯凰灵鸟也【説文曰神鸟也其像鸿前麐后蛇颈鱼尾鹳颡鸳思龙文背燕颔鸡喙五色备举出于东方君子之国见则天下安宁飞则羣鸟从以万数麐麟同】雄曰鳯雌曰凰翽翽羽声也郑氏以为因时鳯凰至故以为喻理或然也【九峯蔡氏曰是时周方隆盛鸣鳯在郊鸣于髙冈者乃咏其实也】蔼蔼众多也媚顺爱也○鳯凰于飞则翽翽其羽而集于其所止矣蔼蔼王多吉士则维王之所使而皆媚于天子矣旣曰君子又曰天子犹曰王于出征以佐天子云尔【东莱吕氏曰自此以下广言人材之盛○定宇陈氏曰吉人吉士即前所谓有孝有徳也孝者徳之本百行之原也旣有孝徳其为吉徳莫大焉】
　　○鳯凰于飞翽翽其羽亦傅【音附】于天【叶铁因反】蔼蔼王多吉人维君子命【叶弥并反】媚于庶人
　　兴也媚于庶人顺爱于民也【叠山谢氏曰媚于天子爱君也媚于庶人为王爱其民也○庆源辅氏曰上二章乃因时鳯凰之至而以兴贤者之来集也维君子使维君子命谓委质于君一聼其使令也媚于天子则见贤者无勉强不得己之意媚于庶人则见贤者有维持浃洽之徳后世多以鳯比贤人葢本于此】
　　○鳯凰鸣矣于彼髙冈梧桐生矣于彼朝阳菶菶【布孔反】萋萋【七稽反】雝雝喈喈【叶居奚反】
　　比也【永嘉陈氏曰比贤者必聚于有道之朝也○刘氏曰鳯隠见以时类贤者之出处也○安成刘氏曰髙冈之鳯凰者髙世之贤才也朝阳之梧桐者治朝之贤君也梧之菶菶萋萋者人君待贤之盛礼也鳯之雝雝喈喈者羣贤和集之徳音也比意葢如此】又以兴下章之事也山之东曰朝阳【孔氏曰朝先见日也】鳯凰之性非梧桐【尔雅榇梧又曰荣桐木注即梧桐埤雅号曰青桐櫜鄂皆五其子似乳缀于櫜鄂櫜音羔榇所觐反】不栖非竹实不食菶菶萋萋梧桐生之盛也雝雝喈喈鳯凰鸣之和也【叚氏曰刘氏云惟其梧桐菶菶萋萋是以鳯凰雝雝喈喈由此观之则君臣感防之机可想矣○庆源辅氏曰比贤者之来集王朝而王朝之礼遇贤者两得其宜也】
　　○君子之车旣庶且多君子之马旣闲且驰【叶唐何反】矢诗不多维以遂歌
　　赋也承上章之兴也菶菶萋萋则雝雝喈喈矣君子之车马则旣众多而闲习矣其意若曰是亦足以待天下之贤者而不厌其多矣【东莱吕氏曰今王之车马旣多旣闲苟得贤以载之其光华和乐殆非形容所及也有其时有其具召公所以欲成王勉乎此也】遂歌葢继王之声而遂歌之犹书所谓赓载歌也【新安胡氏曰言车多马闲亦应前来游之意言矢诗遂歌亦应前来歌之意矢诗即矢音也若曰今所陈之诗虽不多亦维以遂歌之而致其咏叹进戒之意而已○龙舒王氏曰此诗非不多也召公以为不多者爱君之心无己也○庐陵彭氏曰此诗以章计十以言计五十四而犹云不多诚以言之感人有限声之入人无穷维以遂歌庶乎朝夕闻之优游浸渍自足以兴起其心而不忘也○庆源辅氏曰此章则又承上章之兴而言王朝之车马既众多而闲习则足以为招来待遇贤者之具矣其所以望于王葢有不待言而可知者诗所以言其志而音则声之成文者其实一也先言以矢其音即其歌而言之也终言矢诗不多者即其实而言之也】
　　卷阿十章六章章五句四章章六句【庆源辅氏曰首章则总叙以发端二三四章则极道其寿考福禄之盛以广王心而歆动其意五章以下则告以所以致上章福禄之由五章六章则言王能用贤则可以成徳七章八章则因鳯凰之来以兴贤者之集九章则以鳯凰之鸣得其依比贤者之至得其所至末章然后风王以今既有车马众多而且闲习将安所用乎亦惟招延礼待贤者于无穷可也不明言其事而遂曰矢诗不多维以遂歌者此意最好葢欲王自得之也召公可谓善于开导诱掖其君者矣】
　　民亦劳止汔【许乙反】可小康惠此中国以绥四方无纵诡【居毁反】随以谨无良式遏寇虐憯【七感反】不畏明【叶谟郎反】柔逺能迩以定我王
　　赋也汔几【音祈】也中国京师也【安成刘氏曰诗人指京师为中国故三章又曰惠此京师谓之中者以其在诸夏之中也】四方诸夏也京师诸夏之根本也诡随不顾是非而妄随人也【华谷严氏曰诡随者心知其非而懐诈以从此奸人也书所谓面从孟子所谓面谀也○东莱吕氏曰一言而防邦曰予言而莫予违则诡随之人诚覆邦家之人也】谨敛束之意防曾也明天之明命也柔安也能顺习也【九峯蔡氏曰柔者寛而抚之也能者扰而习之也逺近之势如此】○序説以此为召穆公刺厉王之诗以今考之乃同列相戒之词耳未必专为刺王而发然其忧时感事之意亦可见矣【华谷严氏曰朱子此説是也诗言以定我王以为王休又言戎虽小子王欲玉女皆语同列之词以时之乱戒同列所以刺王也】苏氏曰人未有无故而妄从人者维无良之人将悦其君而窃其权以为寇虐则为之故无纵诡随则无良之人肃而寇虐无畏之人止然后柔逺能迩而王室定矣【庆源辅氏曰厉王暴虐之君也则民之劳苦可知矣汔可小康者犹言庶几其可使之小康也夫暴虐之君在上则时必有无良之人肆为诡随之计以行其寇虐者故同列之君子专以此相戒无纵诡随则无良之人不敢肆而宼虐无忌惮之人亦且消沮退缩而无所容如是然后逺者自然得其安近者亦自然顺习而无所乖忤而王室定矣若肆诡随寇虐之人则国家日益多事而逺近皆不聊生矣王室何由安定乎诡随者必无良之人也寇虐者必无忌惮之人也柔逺能迩与惠此中国以绥四方二句相应○濮氏曰每章首言民今劳可少休息京师者诸夏之本欲安四方之民当自恤京师始○庐陵彭氏曰民劳甚矣未能遽望其太平也但庶几小康耳故教以惠中国而绥四方然所以惠绥者岂有他哉其本在朝廷之上毋使小人乱政则柔逺能迩而我王定矣先言惠中国以绥四方此出治之序也后言柔逺能迩此成治之效也书言柔逺能迩而必曰难任人诗言柔逺能迩而必曰谨无良皆有常戒惧之意】穆公名虎康公之后【孔氏曰康公十六世孙也】厉王名胡成王七世孙也【孔氏曰世本及周本纪皆云成王生康王康王生昭王昭王生穆王穆王生恭王恭王生懿王及孝王孝王生夷王夷王生厉王凡九世从成王言之不数成王及孝主故七世也】
　　○民亦劳止汔可小休惠此中国以为民逑无纵诡随以谨惛怓【女交反叶尼犹反】式遏寇虐无俾民忧无弃尔劳以为王休
　　赋也逑聚也惛【音昬】怓犹讙【欢諠二音】哗也【华谷严氏曰惽怓惑乱主听也】劳犹功也言无弃尔之前功也【郑氏曰言无废汝始时勤政事之功诱掖之也○庆源辅氏曰以为民逑者葢中国者民之所聚也讙哗乃诡随者之态也上有寇虐之臣则下有忧苦之夫矣无弃尔劳者葢同列平时相与为国家虑者固已有定说矣】休美也【曹氏曰自二章而下皆衍而成篇以畅其意不甚相逺也○安成刘氏曰章内二休字异义】
　　○民亦劳止汔可小息惠此京师以绥四国【叶于逼反】无纵诡随以谨罔极式遏寇虐无俾作慝【吐得反】敬慎威仪以近有徳
　　赋也罔极为恶无穷极之人也有徳有徳之人也【庆源辅氏曰罔极亦是诡随者之证以妄随人则为恶岂有穷极也无纵诡随式遏寇虐是防禁小人也敬慎威仪以近有徳是亲近贤者也徒欲防禁小人而不知亲近有徳则无以増益其知识闻广其心志矣然欲近贤者则须先谨其威仪威仪不谨则贤者将望望然去之矣岂可得而亲之乎○华谷严氏曰非脩身则贤不可得而亲故必敬慎威仪然后可以近有徳也○叠山谢氏曰威仪所以定命也有徳之士未有无威仪若不敬谨威仪则骄淫傲惰何所不为侮老成逺耆徳则贤者不能相亲矣○东莱吕氏曰此章言当逺小人近君子也○丰城朱氏曰敬慎威仪欲其脩身也以近有徳欲其亲贤也脩身以为之本亲贤以为之辅则必不至于纵诡随而为寇虐矣】
　　○民亦劳止汔可小愒【起例反】惠此中国俾民忧泄【以世反】无纵诡随以谨丑厉式遏寇虐无俾正败【叶蒲寐反】戎虽小子而式大【叶特计反】
　　赋也愒息泄去厉恶也正败正道败坏也戎汝也言汝虽小子而其所为甚广大不可不谨也【华谷严氏曰旧説以此诗戎虽小子及板小子蹻蹻皆指王也小子非君臣之词二诗皆戒责同寮故称小子耳○庆源辅氏曰以小子称同列必是长老者之辞观下篇可见以身言之则是小子以职言之则是王官故曰戎虽小子而式大言所为甚广犬欲其加谨之辞也并观下篇第四章则所谓少年小子必王所宠任之人也】
　　○民亦劳止汔可小安惠此中国国无有残无纵诡随以谨缱绻式遏寇虐无俾正反王欲玉女【音汝】是用大谏【春秋传荀子书竝作简音东】
　　赋也缱绻小人之固结其君者也【庆源辅氏曰惟诡随之人方能委曲逢迎以自固结于君也○华谷严氏曰诗言无良惽怓罔极丑厉缱绻皆极小人之情状而总之以诡随葢小人之媚君子其始皆以诡随入之其终无所不至孔子所谓佞人殆也】正反反于正也【庆源辅氏曰正反又甚于正败○临川王氏曰正败者败而已未尽反而为不正若正反则无正也○庐陵彭氏曰正反则善恶曲直无不倒置天下其可得而正邪毎章言愈切而意愈深】玉寳爱之意言王欲以女为玉而寳爱之故我用王之意大谏正于女葢托为王意以相戒也
　　民劳五章章十句【蓝田吕氏曰五章章之始皆言民亦劳止惠此中国者欲息民而固根本也中言无纵诡随式遏寇虐者欲谨察小人将以害政也章末之言皆丁宁反覆劝之之词使之去危即安去恶从善也○庐陵彭氏曰此诗以寛治民以严取友曰绥曰惠寛而不扰也曰无纵曰以谨曰式遏严而不怒也○天台潘氏曰第二章末谓无弃尔劳以为王休葢以为王者之休莫大于得人惟羣臣无弃其功然后可以为王之休美第二章后二句谓敬慎威仪以近有徳葢以为旣能拒絶小人必须自反于己又不可以不亲有徳之人不然则虽欲絶去小人未必有以服其心也后三章无俾正败无俾正反尤见诗人忧虑之深葢正败则惟败坏吾之正道而正反则全然反乎正矣其忧虑之意葢一章切于一章也】
　　上帝板板下民卒瘅【当简反】出话不然为犹不逺靡圣管管不实于亶犹之未逺是用大谏【叶音简】
　　赋也板板反也卒尽瘅病犹谋也管管无所依也亶诚也○序以此为凡伯刺厉王之诗今考其意亦与前篇相类但责之益深切耳【华谷严氏曰朱子以此诗为切责僚友用事之人而义归于刺王与上篇同味诗意信然○新安胡氏曰厉王无道召穆凡伯以亲贤之故宜极言而力救之顾乃不直致其諌而姑责同僚以使之闻之者岂非亦以监谤之故不欲婴其锋以陷于罪而甚吾君之恶也邪吁二公忠爱之懐于此益可见矣】此章首言天反其常道而使民尽病矣而女【音汝四章同】之出言皆不合理为谋又不久逺其心以为无复圣人但恣已妄行而无所依据又不实之于诚信岂其谋之未逺而然乎【庆源辅氏曰正者常道也循其常则民安反其常则民病今天既尽反其常道则民亦安得而不尽病乎话者言语也犹者谋虑也不然则背理伤道也不逺则但为目前之计也人心知有圣人则动作皆有所依据故出话不敢不然为谋不至不逺今也出话则不然为犹则不逺则靡圣管管可知矣旣已靡圣管管则所为皆是虚妄故曰不实于亶不然不逺皆虚妄者之所为也○三山李氏曰爱民者天之常道耳今天使下民皆病则反其常道矣言为犹不逺又言犹之末逺葢反覆言之自下文以至末章皆是大諌也○叠山谢氏曰朱子初解云人苟知圣人之度则必战战兢兢不敢苟作此心若无圣人矣则管管然无所依据矫诬诈伪何所不至其出言行事不以真实而归于诚信无怪也】世乱乃人所为而曰上帝板板者无所归咎之词耳
　　○天之方难【叶泥防反】无然宪宪【叶虚言反】天之方蹶【俱卫反】无然泄泄【以世反】辞之辑【音集叶祖合反】矣民之洽矣辞之怿【叶弋灼反】矣民之莫矣
　　赋也宪宪欣欣也蹶动也泄泄犹沓沓也葢弛缓之意孟子曰事君无义进退无礼言则非先王之道者犹沓沓也【朱子曰天方艰难则人当忧惧也今乃欣欣然自以为适天方蹶动则人当敛饬也今乃弛缓而不以为事则是自絶于天矣始也不有夫圣终也自絶于天则何以能立于人之朝哉蹶颠覆之意泄泄怠缓悦从之貌言天欲颠覆周室羣臣无得泄泄然不急救正之沓沓即泄泄之意葢孟子时人语如此非诋毁也○庆源辅氏曰天之方蹶而国家有倾覆之势常情处此消索震摄易得怠缓苟从故戒羣臣以无得泄泄然不急救正之当此之际自非君臣上下力加振作于此奋发则何能救正也】辑和洽合怿悦莫定也辞辑而怿则言必以先王之道矣所以民无不合无不定也【庆源辅氏曰又教以先谨其言而不妄发尔辞能和则民自合尔辞能悦则民自定辞和与怿则合乎理而异于不然者矣民合且定则前所谓卒瘅者其有廖乎○丰城朱氏曰辑者和也言于天理无所逆也此民之所以治也怿者悦也言于人情无所咈也此民之所以定也○华谷严氏曰首章责同僚出话不然为犹不逺故二章因戒之以言论之间宜相和恊庶可措民于安然愚而自用者终不能舍己从人故三章言聼我嚣嚣四章言匪我言耄尔用忧谑五章言无为夸毘善人载尸也皆説朋友议论不相恊犹小旻诗凡六章其间五章皆説谋犹之不臧也】
　　○我虽异事及尔同僚我即尔谋听我嚣嚣【许骄反】我言维服勿以为笑【叶思邀反】先民有言询于刍【初俱反】荛【如謡反】赋也异事不同职也同僚同为王臣也春秋传曰同官为僚【定宇陈氏曰观此言则其为同列相戒甚明】即就也嚣嚣自得不肯受言之貌服事也犹曰我所言者乃今之急事也先民古之贤人也刍荛采薪者古人尚询及刍荛况其僚友乎【庆源辅氏曰第一第二句言其同有恩义也三四句言其不有于我也五六句冀其察也七八句欲其警也○丰城朱氏曰我之于尔其职分虽不同而其为王臣则一故就尔而谋之将以输其忠也而尔乃嚣嚣然自得而不肯受然我所言者乃今日之急务汝其可以为笑乎古人所以询及刍荛者诚以浅近之言至理存焉不可以其人之贱而忽之也况于寮友之言其可忽而不听乎】
　　○天之方虐无然谑谑【虚虐反】老夫灌灌小子蹻蹻【其畧反】匪我言耄【莫报反叶毛傅反】尔用忧谑多将熇熇【叶许各反】不可救药
　　赋也谑戏侮也老夫诗人自称灌灌歀歀也蹻蹻骄貌【三山李氏曰説文蹻蹻举足髙也以足髙之意观之是骄之意】耄老而昏也熇熇炽盛也○苏氏曰老者知其不可而尽其欵诚以告之少【去声】者不信而骄之故曰非我老耄而妄言乃汝以忧为戏耳夫忧未至而救之犹可为也苟俟其益多则如火之盛不可复救矣【庆源辅氏曰此章责之又深矣一二句戒其不可慢天也三四句戒其不可忽己也五六句斥其病也七八句危其祸也○临川吴氏曰列子云曽不发药乎左氏曰不如闻而药之也与此救药同意○丰城朱氏曰老夫灌灌知天命之可畏而尽诚以相告也小子蹻蹻不知天命之可畏而大言以相欺也匪我言耄自老夫灌灌者言之也尔用忧谑自小子蹻蹻者言之也夫忧不可戏也苟以忧为谑则积之之多将如火之燎于原不可得而扑灭矣】
　　○天之方懠【才细反叶笺西反】无为夸【苦花反】毗威仪卒迷善人载尸民之方殿屎【许伊反】则莫我敢葵丧【息浪反】乱蔑资【叶笺西反】曾莫惠我师【叶霜夷反】
　　赋也懠怒夸大毗附也小人之于人不以大言夸之则以谀言毗之也尸则不言不为饮食而已者也殿【都甸反】屎呻吟也葵揆也蔑犹灭也资与咨同嗟叹声也惠顺师众也○戒小人毋得夸毗使威仪迷乱而善人不得有所为也【濮氏曰威仪尽乱侮老慢贤善人则如尸不复言矣】又言民方愁苦呻吟而莫敢揆度其所以然者是以至于散乱灭亾而卒无能惠我师者也【庆源辅氏曰此章又言上天方怒而戒小人不可行其常态也夫大言以夸人则人或以为真能而信之谀言以毘人则人或以为爱己而亲之是以威仪迷乱而不分善恶卒至于使善人反不得有所为也夫小臣用事而善人不得有所为此民之所以病苦而呻吟也然君臣上下方且迷乱暴虐无敢揆度其所以然者故虽至于防乱灭亡而嗟叹之声盈耳而卒无有顺我众之意者也自此而下则其所讥刺渐及于君矣】
　　○天之牖民如壎【旣元反】如篪【音池】如璋如圭如取如携携无曰益牖民孔易【以豉反叶夷益反】民之多辟【匹亦反下同】无自立辟
　　赋也牖开明也【程子曰牖开通之义室之暗也故设牖以通明】犹言天启其心也壎唱而篪和璋判而珪合【孔氏曰半珪为璋合二璋而成珪】取求携得而无所费【安成刘氏曰言求之即得而无费于己以益之也】皆言易也辟邪也○言天之开民其易如此以明上之化下其易亦然今民旣多邢辟矣岂可又自立邪辟以道之邪【定宇陈氏曰上之于下开其本明之天性者固甚易导之以邪辟之人僞者亦不难因开之易而谨导之方可也岂可导以邪僻邪○东莱吕氏曰乱虽极矣导之者固有简易之理不作聪明为邪僻以乱之行其所无事斯可矣○庆源辅氏曰此章与七章分明是讥及于王也故先生于民劳首章言此二诗虽不专为刺王而发然其忧时感事之意亦可见矣者是也】
　　○价【音介】人维藩【叶分邅反】大师维垣大邦维屏大宗维翰【叶胡田反】懐德维宁宗子维城无俾城壊【叶胡罪胡威二反】无独斯畏【叶纡防于非二反】
　　赋也价大也大徳之人也藩篱师众垣墙也大邦强国也屏树也所以为蔽也【安成刘氏曰所谓树塞门也】大宗强族也翰干也宗子同姓也○言是六者皆君之所恃以安而徳其本也【三山李氏曰王所恃以卫国家者在此数者苟懐之以徳则无不宁矣诗人以懐徳惟宁间于中则宗子惟城亦当以徳懐之也左氏曰君其脩徳以固宗子何城如之所谓宗子维城是也○董氏曰藩垣屏翰皆以卫王畿也葢藩在外屏在内垣限内外恃翰以为筑王者之固其国如此懐徳维宁则懐诸侯者在徳若宗子则为城以御患者也○庐陵彭氏曰王者之治亲亲为大虽用人以为藩垣屏而资同姓以为翰翰者所资以立也又必待同姓以为城城者所恃以固也曰大宗曰宗子其意反覆言同姓之至重至切葢垣重于藩屏不可以无翰而城又大而且重焉然在人者皆有形之势而徳之在我乃无形之势也故独曰维宁焉】有徳则得是五者之助不然则亲戚叛之而城壊城壊则藩垣屏翰皆壊而独居独居而所可畏者至矣【庆源辅氏曰自价人维藩至大邦维屏是自内説及外大宗维翰宗子维城又自疎説及亲自价人至大宗皆王所恃以为藩垣屏翰音然维徳之懐则王得其所恃以为安不惟如是而同姓宗子亦且为我之城矣言城则藩垣屏翰之功皆包之矣王若不务徳以为本则城壊矣城壊而藩垣屏蔽亦皆倾圯而祸乱至矣】
　　○敬天之怒无敢戏豫敬天之渝【用朱反】无敢驰驱昊天曰明【叶谟郎反】及尔出王【音往叶如字】昊天曰旦【叶得绢反】及尔游衍【叶怡战反】
　　赋也渝变也【朱子曰如迅雷风烈必变之变】王徃通言出而有所徃也旦亦明也【朱子曰旦与明只一意】衍寛纵之意○言天之聪明无所不及不可以不敬也板板也难也蹶也虐也懠也其怒而变也甚矣而不之敬也亦知其有日监在兹者乎【朱子曰才有些放肆则他便知所以曰日监在兹○庆源辅氏曰此又专戒其同列也嚣嚣也谑谑也蹻蹻也忧谑也皆戏豫之事也管管也宪宪也泄泄也夸毘也皆驰驱之类也后四句熟读而详玩之可见天之于人无所不体而兴起人心畏天之诚洋洋乎如在其上如在其左右不可度思矧可射思岂可一毫一息而不敬乎哉】张子曰天体物而不遗犹仁体事而无不在也【问天体物而不遗是指理而言仁体事而无不在是指人而言否朱子曰体事而无不在是指心而言也天下一切事皆此心发见耳问天体物仁体事以见物物各有天理事事皆有仁曰然天体在物上仁体在事上犹言天体于物仁体于事本是言物以天为体事以仁为体缘须着从上説故如此下语又问与体物而不可遗一般否曰然】礼仪三百威仪三千无一事而非仁也昊天曰明及尔出王昊天曰旦及尔游衍无一物之不体也【问此莫是言人之所以为人者皆天之所为故虽起居动作之顷而所谓天者未尝不在也朱子曰公説天体物而不遗旣説得是则所谓仁体事而无不在者亦不过如此天与仁非有二也○丰城朱氏曰天之怒不可不敬也汝其敢戏豫乎天之变不可不敬也汝其敢驰驱乎昊天曰明及尔出王言一出入之际而天必与之俱也昊天曰旦及尔游衍言一动息之顷而天必与之同也此所谓陟降厥士日监在兹也此君子之学所以必戒惧慎独之为贵也】板八章章八句【华谷严氏曰二章至五章皆切责僚友之词六章至八章皆责僚友而因以戒王也】
　　生民之什十篇六十一章四百三十三句








　　诗传大全卷十七
&lt;经部,诗类,诗传大全&gt;
　　钦定四库全书
　　诗传大全卷十八　　　　明　胡广等　撰荡之什三之三
　　荡荡上帝下民之辟【必亦反】疾威上帝其命多辟【匹亦反】天生丞民其命匪谌【市林反或叶市隆反】靡不有初鲜克有终【叶诸深反或如字】
　　赋也荡荡广大貌辟君也疾威犹暴虐也多辟多邪辟也烝众谌信也○言此荡荡之上帝乃下民之君也今此暴虐之上帝其命乃多邪僻者何哉葢天生众民其命有不可信者葢其降命之初无有不善而人少能以善道自终是以致此大乱使天命亦防克终如疾威而多僻也葢始为怨天之辞而卒自解之如此【庆源辅氏曰荡荡与荡荡乎民无能名焉之荡荡同言其广大而无有限量也荡荡上帝本是下民之君而今也疾威而多僻何哉此怨天之词也已下四句则复解之所以云然者盖天生众民其命有不可信者其初无有不善而人少能以善自终率多败以取祸耳以此言之则非上帝之疾威天命之多僻也皆人自取耳○华谷严氏曰疾威者厉王所为而天实命之是天为此疾威天实为之则无所归咎然天亦岂欲令厉王为恶乎天生众民其命有不可信者其初皆善而其终鲜善是人自暴自弃非天使之然王自不为善岂天赋予以恶哉】刘康公曰【建安熊氏曰刘采邑名康諡也康公定王同母弟所谓王季子也】民受天地之中以生所谓命也能者养之以福不能者败以取祸此之谓也【建安熊氏曰天地之中犹言天地之性也以此理无过不及而言故谓之中人之生必禀受此理而俱生此乃所赋之命也能顺其则顺天地之命者也所以得福不能循其则逆天之命者也所以得祸○临川王氏曰受天地之中一也则靡不有初败以取祸者众则鲜克有终鲜克有终则命靡谌矣○丰城朱氏曰此章正意在靡不有初鲜克有终二句夫自其初而言之人性皆善厉王之性亦文武成康之性也而何不善之有要其终而观之则文武成康若彼其仁厚而厉王若彼其暴虐何也盖文王性之者也武王身之者也成康困知勉行者也厉王自暴自弃者也惟其自暴自弃也故与之言仁义之言则拒之而不信与之行仁义之行则絶之而不为然则非天命之多辟也乃王之逆天命而自底扵多僻也非天命之匪谌也乃王之逆天命而自为是匪谌也非天命之多辟非天命之匪谌则其荡荡者固自若也而岂可以疾威言之哉固知其为怨天之辞而非天之实有是也】
　　○文王曰咨咨女【音汝】殷商曽是彊御曽是掊【蒲侯反】克曽是在位曽是在服【叶蒲北反】天降慆【他刀反】徳女兴是力赋也此设为文王之言也咨嗟也殷商纣也【曹氏曰自契始封商地在上洛汤受命亳殷地在蒙今曰殷商并举之也】彊御暴虐之臣也【叠山谢氏曰彊彊梁御如御人于国门之外之御】掊克聚敛之臣也服事也慆慢兴起也力如力行之力○诗人知厉王之将亡故为此诗托于文王所以嗟叹殷纣者【华谷严氏曰二章以下设为文王之词盖陈厉王之失而托之商也所谓借秦为喻耳】言此暴虐聚敛之臣在位用事乃天降慆慢之徳而害民【临川王氏曰彊御掊克是为慆慢○庆源辅氏曰此章以下托为文王叹纣之词者盖厉王暴虐诗人不敢直刺其恶故耳且厉王之虐大畧似纣以谓与乱同事防不亡也自古危乱之君率是暴虐与聚敛之臣并用盖此两等人实相须也非暴虐则无以为聚敛之资非聚敛则无以极暴虐之恶也慆徳谓慢天之人即暴虐聚敛之臣也所以敢为暴敛之事者只缘慢天故尔】然非其自为之也乃汝兴起此人而力为之耳【丰城朱氏曰厉王之恶贪暴而已惟暴也故所用皆彊御之人惟贪也故所用皆掊克之人曽是在位谓以之而居公卿百执事之位也曽是在服谓以之而任公卿百执事之事也彊御也掊克也即所谓慆徳也而以为天降之者世之有治有乱虽本扵人事之得失亦关扵气化之盛衰然则汝之兴起此人而力为之也果孰之然哉亦不得不归扵天矣】
　　○文王曰咨咨女殷商而秉义类彊御多怼【直类反】流言以对寇攘式内侯作【则虑反】侯祝【周救反】靡届靡究
　　赋也而亦女也义善怼怨也流言浮浪不根之言也侯维也作读为诅诅祝怨谤也○言汝当用善类而反任此暴虐多怨之人使用流言以应对【新安胡氏曰彊御多怼流言以对者正如所谓御人以口给之意彊御与前章相应指所用之人也】则是为寇盗攘窃而反居内矣是以致怨谤之无极也【庆源辅氏曰暴虐之人自以人多怨已而恐祸之及也故诡谋谲计采取浮浪不根之言以应对于上而惑乱其聪明以自揜其恶上之人用是而反亲信之则是为寇盗攘窃之人而反使之居内矣诅祝指厉王而言人君好用暴敛多怨之人则怨谤必将反移扵己也吕正献公言小人聚敛以佐人主之欲而不知其终为害也赏其纳忠而不知其大不忠也嘉其任怨而不知其怨归扵上也正谓此也】
　　○文王曰咨咨女殷商女炰【白交反】烋【火交反】于中国【叶千逼反】敛怨以为徳不明尔徳时无背【布内反】无侧尔徳不明以无陪【蒲回反】无卿
　　赋也炰烋气健貌【叠山谢氏曰以傲很作气势以暴虐作威声如虎狼炰烋之状】敛怨以为徳多为可怨之事而反自以为徳也背后侧傍陪贰也【孔氏曰陪贰谓副贰王者则三公也】言前后左右公卿之臣皆不称其官如无人也【庆源辅氏曰此又承上章怨谤而言厉王资禀既暴虐矣而又用暴虐之人盛其气力以肆行扵中国方且敛众怨而自以为徳焉此皆由不明在我固有之徳故也而其所以不明其徳则又以王之前后左右公卿陪臣皆暴虐聚敛之人而无一人称其官者故也】
　　○文王曰咨咨女殷商天不湎【面善反】尔以酒不义从式【叶式吏反】既愆尔止靡明靡晦【叶呼洧反】式号式呼【火故反】俾昼作夜【叶羊茹反】
　　赋也湎饮酒变色也式用也言天不使尔沈湎于酒而惟不义是从而用也止容止也【庆原辅氏曰此章则言厉王之嗜酒与纣无异王既沈湎扵酒则所从所用自然不善此固王所自为也而以为非天使之然也应首章末四句而言耳既愆尔止则所谓威仪幡幡威仪怭怭也靡明靡晦则无间扵明晦也式号式呼则所谓载号载呶也人当昼日有所作为今俾昼作夜则浑不视事也○华谷严氏曰非天使之是汝自为恶也尔之容止既自取愆过又无明无晦而饮酒不息叫号讙呼使昼作夜荒乱甚矣○丰城朱氏曰人君荒湛于酒则必信任小人扵是而愆尔止则威仪之迷乱也扵是而号且呼则言语之讙哗也穷日夜以娱乐弃国事而不恤所谓俾昼作夜靡明靡晦也】
　　○文王曰咨咨女殷商如蜩如螗【音唐】如沸如羮【叶卢当反】小大近丧【息浪反叶平声】人尚乎由行【叶户郎反】内奰【皮器反】于中国覃及鬼方
　　赋也蜩【音条】螗皆蝉也如蝉鸣如沸羮皆乱意也小者大者几于丧亡矣尚且由此而行不知变也【新安胡氏曰所谓安其危而利其菑乐其所以亡者也】奰怒覃延也鬼方逺夷之国也【新安胡氏曰夏日獯鬻商曰鬼方周曰猃狁汉曰匈奴魏曰突厥见唐髙祖纪其实一国而异其名也】言自近及逺无不怨怒也【庆源辅氏曰小大近丧即言如蜩如螗如沸如羮也人情怨乱如蝉之鸣如羮之沸则小者大者皆几扵丧亡矣乃尚不知变而由行扵恶不已其亦不仁甚矣则人之怨怒岂有既哉内奰于中国覃及鬼方所以极言之也】
　　○文王曰咨咨女殷商匪上帝不时【叶上止反】殷不用旧【叶巨已反】虽无老成人尚有典刑曽是莫听【汤经反】大命以倾赋也老成人旧臣也典刑旧法也【叠山谢氏曰三代而上国有大政有大议有大疑皆决扵老成人之言曰图任旧臣人共政殷先王所以立国也曰人惟求旧曰无侮老成人盘庚所以兴也曰汝惟商耉成人宅心知训周公所以诲康叔也犂老播弃格人防敢知吉纣所以亡也在位防有耆旧俊在厥服平王所以东迁也】○言非上帝为此不善之时但以殷不用旧致此祸尔虽无老成人与图先王旧政然典刑尚在可以循守乃无听用之者是以大命倾覆而不可救也【庆源辅氏曰匪上帝不时不时犹言不辰也王自不能用旧尔王能用旧则时亦当如旧矣程子曰自是无人岂是无时者正谓是也正使无老成人可用而先王之政法尚存独不可为扶持凭藉之资乎唯其并人与法皆莫之听用夫然后大命从而倾覆也】
　　○文王曰咨咨女殷商人亦有言颠沛之掲【纪竭去例二反】枝叶未有害【许曷瑕憩二反】本实先拨【蒲末反叶方吠笔烈二反】殷鉴不逺在夏后之世【叶始制私列二反】
　　赋也颠沛【音贝】仆拔【皮八本未二反】也掲本根蹶【音厥】起之貌拨犹絶也鉴视也夏后桀也○言大木掲然将蹶枝叶未有折伤而其根本之实已先絶然后此木乃相随而颠拔尔苏氏曰商周之衰典刑未废诸矦未畔四夷未起而其君先为不义以自絶于天莫可救止正犹此尔【华谷严氏曰王者天下之本也天下未有祸败而王身无道本先拨矣枝叶盖将从之也】殷鉴在夏盖为文王叹纣之辞然周鉴之在殷亦可知矣【庐陵欧阳氏曰非独周之鉴殷殷之鉴夏后之兴者当又鉴厉王也○庆源辅氏曰如大木之掲然蹶起枝叶固未有害也而根本先自拨絶矣纣与厉王之世政如此也每章必以文王咨商为言者盖欲厉王之知所畏知所警也其末又云殷鉴不逺在夏后之世者则其感发扵王者尤切矣】荡八章章八句【天台潘氏曰首章前四句有怨天之辞后四句乃解前四句谓天之降命本无不善惟人不以善道自终故天命亦不克终如疾威而多邪僻也此章意既如此故自次章以下托文王告纣之词皆就人君身上说使知其非天之过如汝兴是力汝徳不明与天不湎尔以酒匪上帝不时之类皆是发首章之意○庐陵彭氏曰板荡之诗深刺其君之恶盖大臣忧国爱君之心不敢不如是也】
　　抑抑威仪维徳之隅人亦有言靡哲不愚庶人之愚亦职维疾【叶集二反】哲人之愚亦维斯戾
　　赋也抑抑宻也隅亷角也【孔氏曰隅者角也亷者棱也角必有棱故曰亷隅】郑氏曰人宻审于威仪者是其徳必严正也故古之贤者道行心平可外占而知内如宫室之制内有绳直则外有亷隅也【东莱吕氏曰此诗以威仪为主脩身之道至切至近莫过扵此也○临川王氏曰徳譬则宫城也仪譬则隅也视其隅则宫城之中可知矣○华谷严氏曰首章第一义言威仪之当慎威仪云者声音笑貌云乎哉容貌顔色曽子所谓道动容周旋中礼孟子所谓盛徳也○庐陵彭氏曰惟徳之隅盖有诸中必形扵外也制扵外所以养其中也观曽子所言正顔色动容貌孟子所言见扵面盎扵背是也】哲知庶众职主戾反也○卫武公作此诗使人日诵于其侧以自警【华谷严氏曰诗皆自警之言脩身治国平天下之道与中庸大学相表里】言抑抑威仪乃徳之隅则有哲人之徳者固必有哲人之威仪矣而今之所谓哲者未尝有其威仪则是无哲而不愚矣【庆源辅氏曰徳与威仪内外之符也哲与愚徳性之反也观賔之初筵一诗则当时习俗都无威仪可知矣此所以有靡哲不愚之叹也】夫众人之愚盖其禀赋之偏宜有是疾不足为怪【临川下氏曰庶人之愚则天性之疾也孔子曰民有三疾】哲人而愚则反戾其常矣
　　○无竞维人四方其训之有觉徳行【下孟反】四国顺之訏【况于反】谟定命逺犹辰告【叶古得反】敬慎威仪维民之则赋也竞强也觉直大也訏大谟谋也大谋谓不为一身之谋而有天下之虑也【东莱吕氏曰所谋不止扵一身而计天下之安危也】定审定不改易也命号令也犹图也逺谋谓不为一时之计而为长久之规也【东莱吕氏曰所谋不止扵一时而鉴百世之损益也】辰时告戒也辰告谓以时播告也则法也○言天地之性人为贵故能尽人道则四方皆以为训有觉徳行则四国皆顺从之故必大其谋定其命逺图时告敬其威仪然后可以为天下法也【叠山谢氏曰人君以一身之法为天下之法也】
　　○其在于今【叶音经】兴迷乱于政【叶音征】颠覆厥徳荒湛【都南反下同】于酒【叶子小反】女【音汝】虽湛乐【音洛】从弗念厥绍【市沼反】防敷求先王克共【九勇反】明刑【叶胡光反】
　　赋也今武公自言已今日之所为也兴尚也【郑氏曰兴犹尊尚也】女武公使人诵诗而命已之词也后凡言女言尔言小子者放此【问抑诗东莱硬要做刺厉王缘以尔汝字碍未子曰如幕中之辨人反以女为叛台中之评人反以女为倾等类亦是自谓古人此様亦多】湛乐从言惟湛乐之是从也绍谓所承之绪也敷求先王广求先王所行之道也共执刑法也【庆源辅氏曰此章言所承之绪甚重而不可不思念也先王之法甚明而不可不求执也人惟耽乐之从则扵此皆不暇顾矣是岂可不自警也哉】
　　○肆皇天弗尚【叶平声】如彼泉流无沦胥以亡夙兴夜寐洒埽廷内维民之章脩尔车马弓矢戎兵【叶脯亡反】用戒戎作用逿【他歴反】蛮方
　　赋也弗尚厌弃之也沦陷胥相章表戒偹戎兵作起逿逺也○言天所不尚则无乃沦陷相与而亡如泉流之易乎是以内自庭除之近外及蛮方之逺细而寝兴洒埽之常大而车马戎兵之变虑无不周备无不饬也【庆源辅氏曰此承上章而言所为如此则必为天所厌弃矣无乃沦胥以亡如泉流之不可止欤是岂可不自警乎故必无内外无近逺无细大无常变皆当整办饬备如此然后庶防近而吾民有所仪表逺而蛮方有所畏避也】上章所谓訏谟定命逺犹辰告者于此见矣【丰城朱氏曰夙兴夜寐脩身之事也洒埽廷内齐家之事也身者民之主家者国之则身脩而家齐是岂不足以为民之章乎车马所以安身也固不可以不脩弓矢戎兵所以防患也尤不可以不戒在我者既不至扵妄动则在彼者亦不敢以轻侮此又治国之要也详扵内而不遗乎外谨扵大而不忽乎细地有逺近之不同而虑之无不周事有常变之不同而备之无不饬此所以为訏谟定命逺犹辰告之实也欤】
　　○质尔人民谨尔侯度用戒不虞【叶元具反】慎尔出话敬尔威仪【叶牛何反】无不柔嘉【叶居何反】白圭之玷【丁簟反】尚可磨也斯言之玷不可为【叶吾禾反】也
　　赋也质成也定也【庆源辅氏曰质训成与定惟成而后能定也】侯度诸侯所守之法度也虞虑话言柔安嘉善玷缺也○言既治民守法防意外之患矣【眉山苏氏曰苟失其民心慢其侯度则将有不虞之祸起○庆源辅氏曰益之告舜以儆戒无虞亦以防失法度为先能谨我之法度则可以免不虞之患矣】又当谨其言语盖玉之玷缺尚可磨鑢【良豫反】使平言语一失莫能救之其戒深切矣【庆源辅氏曰上三句治国之事也中三句治己之事也身正而后国治此尤不可不谨前但言威仪而已至此章又兼话言言之城仪形扵身者言语出扵口者皆徳之符也下四句又极言其言语之不可不慎也○定宇陈氏曰上以出话威仪对言下专以言语言盖容貌辞气皆徳之符其不可不谨一也故此诗扵威仪凡六言之而其言语亦三致意焉前章之命告此章之言玷下章之无易由言是也○段氏曰言行均不可以有失而言之失尤易能谨其易者则行可知也故此章末唯戒夫斯言之玷】故南容一日三【去声】复此章而孔子以其兄之子妻【去声】之【家语曰独居思仁公居言义一日三复白圭之玷是宫縚之行也○朱子曰不是一日读此乃是日日读之玩味此诗而欲谨言也又曰南容深有意扵谨言此邦有道所以不废邦无道所以免祸故孔子以兄子妻之○勉斋黄氏曰三复谓每诵至此再三反覆以识之非谓一次三复亦非谓只一日三次诵之也】
  </div>
  <div class="pagination">
   <a href="诗传大全_page29.html">
    上一页
   </a>
   <span>
    ...
   </span>
   <a href="诗传大全_page25.html">
    25
   </a>
   <a href="诗传大全_page26.html">
    26
   </a>
   <a href="诗传大全_page27.html">
    27
   </a>
   <a href="诗传大全_page28.html">
    28
   </a>
   <a href="诗传大全_page29.html">
    29
   </a>
   <span class="current-page">
    30
   </span>
   <a href="诗传大全_page31.html">
    31
   </a>
   <a href="诗传大全_page32.html">
    32
   </a>
   <a href="诗传大全_page33.html">
    33
   </a>
   <a href="诗传大全_page34.html">
    34
   </a>
   <a href="诗传大全_page35.html">
    35
   </a>
   <a href="诗传大全_page31.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
