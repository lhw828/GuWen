<!DOCTYPE html>
<html>
<head>
    <meta charset="UTF-8">
    <title>诗传大全 - 第 12 页/共 35 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>诗传大全 - 第 12 页/共 35 页</h1>
    <div class="content">　　赋也茅之始生曰荑言柔而白也凝脂脂寒而凝者亦言白也领颈也蝤蛴木虫之白而长者【本草注曰郭璞云腐木根下有之瘦而白】瓠犀瓠中之子方正洁白而比次整齐也螓如蝉而小其额广而方正【郑氏曰螓蜻蛉】蛾蚕蛾也其睂细而长曲倩口辅之美也【孔氏曰服防云辅上颔车也是牙外之皮肤颊下之别名也】盼黒白分明也○此章言其容貌之美犹前章之意也【郑氏曰言荘姜容貌之美所宜亲幸也】
　　○硕人敖敖【五刀反】说【始鋭反】于农郊【叶音髙】四牡有骄【起桥反叶音高】朱幩【符云反】镳镳【耒骄反叶音褒】翟茀【音弗】以朝【直遥反叶直豪反】大夫夙退无使君劳
　　赋也敖敖长貌说舍也农郊近郊也四牡车之四马骄壮貌幩镳饰也镳者马衔外铁【庐陵罗氏曰镳一名扇汗又曰排洙尔雅谓之钀鱼列反】人君以朱纒之也镳镳盛也【孔氏曰言以朱饰镳而镳镳然盛】翟翟车也夫人以翟羽饰车茀蔽也妇人之车前后设蔽【孔氏曰妇人不露见车前后设幛谓之茀因以翟羽爲饰】夙早也玉藻曰君日出而视朝【郑氏曰朝内朝路寝门外之正朝也】退适路寝听政使人视大夫大夫退然后适小寝释服【郑氏曰小寝燕寝也释服服端○孔氏曰君出视朝毕乃适路寝以待大夫之所谘决事之多少大夫所主故大夫退然后罢】○此言荘姜自齐来嫁舍止近郊乘是车马之盛以入君之朝国人乐得以爲荘公之配故谓诸大夫朝于君者宜早退无使君劳于政事不得与夫人相亲而叹今之不然也
　　○河水洋洋北流活活【古阔反叶戸劣反】施罛【音孤】濊濊【呼活反叶许月反】鳣【陟连反】鲔【于轨反】发发【补未反叶方月反】葭【音加】菼【也覧反】揭掲【居竭反】庶姜孽孽【鱼竭反】庶士有朅【欺列反】
　　赋也河在齐西衞东北流入海洋洋盛大貌活活流貌施设也罛鱼罟也濊濊罟入水声也【说文曰濊碍流也】鳣鱼似龙黄色鋭头口在颔下背上腹下皆有甲大者千余斤【孔氏曰鳣鱼体有邪行甲无鳞大者长二三丈江东呼爲黄鱼】鲔似鳣而小色青黒【孔氏曰陆玑云鲔头小而尖似铁兠鍪口亦在颔下其甲可以摩姜大者不过七八尺一名鮥肉色味不如鳣也鍪音矛】发发盛貌菼薍【顽去声】也亦谓之荻掲掲长也庶姜谓侄娣孽孽盛饰也庶士谓媵臣朅武貌○言齐地广饶而夫人之来士女佼好礼仪盛备如此亦首章之意也
　　硕人四章章七句【孔氏曰此诗皆陈荘姜宜于见答而君不亲也○华谷严氏曰此诗无一语及荘姜不见答之事但言其姻族之贵容貌之美礼仪之备又言齐地广饶士女佼好以防寓其闵惜之意而已惟大夫夙退无使君劳二句微见其意而辞亦防婉风人之辞大抵然也○新安胡氏曰黄氏云緑衣诗言嬖妾之不当僭而僭硕人诗言夫人之宜见答而不见答○庆源辅氏曰观邶风燕燕等篇则荘姜之徳行文章皆未易及而此诗不之言何也朱子曰此但指其人所易见者以刺荘公之昏惑而不知耳荘姜之姜则固不止此也】
　　氓之蚩蚩【尺之反】抱布贸【莫豆反】丝【叶新齐反】匪来贸丝来即我谋【叶谟悲反】送子涉淇至于顿丘【叶祛竒反】匪我愆期子无良媒【叶谟悲反】将【七羊反】子无怒秋以爲期
　　赋也氓民也葢男子而不知其谁何之称也【朱子曰始见其来莫知其爲谁何也旣与之谋则尔汝之矣此言之序也】蚩蚩无知之貌葢怨而鄙之也布币【孔氏曰币者布帛之名】贸买也【释文曰交易也】贸丝葢初夏之时也顿丘地名【华谷严氏曰在朝歌之东汉志陈郡有顿丘县师古云以丘爲县也丘一成爲顿丘谓一顿而成也】愆过也将愿也请也○此淫妇爲人所弃而自叙其事以道其悔恨之意夫旣与之谋而不遂往又责所无以难其事再爲之约以坚其志此其计亦狡矣以御蚩蚩之氓宜其有余而不免于见弃葢一失其身人所贱恶始虽以欲而迷后必以时而悟是以无往而不困耳士君子立身一败而万事瓦裂者何以异此可不戒哉【庆源辅氏曰读先生之说令人惕然知戒不敢有一毫自恕之意也】
　　○乘彼垝【俱毁反】垣【音袁】以望复关【叶圭员反】不见复关泣涕涟涟【音连】旣见复关载笑载言尔卜尔筮体无咎言以尔车来以我贿【呼罪反】迁
　　赋也垝毁垣墙也复关男子之所居也不敢显言其人故托言之耳曰卜蓍曰筮体兆卦之体也【朱氏曰歳乆则灵蓍生百年一本百茎亦物之灵者卜筮实问鬼神以蓍神灵之物故假之以验其卦兆卜法以明火爇柴灼爲兆筮法以四十九蓍分挂揲扐凡十八变而成卦○孔氏曰兆卦之体谓兆筮卦也故左传曰一薫一莸十年尚犹有臭是龟之繇易曰困于石据于蒺藜是卦之繇二者皆有繇词繇音由】贿财迁徙也○与之期矣故及期而乘垝垣以望之旣见之矣于是问其卜筮所得卦兆之体若无凶咎之言【庆源辅氏曰此章可见古人之尚卜筮然使其知易爲君子谋不爲小人谋则亦不敢求之筮矣○安成刘氏曰卜筮之法所以开物成务定天下之吉凶成天下之亹亹者曽谓有淫人之渎问而尚得无凶咎之言乎以其犹能自疑而欲决之也则请以蒙之六三告之葢使此氓而知勿用取行不顺之戒此女而知不有躬无攸利之戒则必各求正应岂复至于相弃也哉】则以尔之车来迎当以我之贿往迁也
　　○桑之未落其叶沃若于【音吁下同】嗟鸠兮无食桑葚【音甚叶知林反】于嗟女兮无与士耽【叶持林反】士之耽兮犹可说也女之耽兮不可说也
　　比而兴也沃若润泽貌鸠鹘【音骨】鸠也似山雀而小短尾青黒色多声【华谷严氏曰即荘子所谓鸢鸠也郭璞云似山鹊呼爲鹘鸼音骨朝本草曰鹘鸼尾短黄色多声】葚桑实也鸠食葚多则致醉耽相乐也説解也○言桑之润泽以比已之容色光丽然又念其不可恃此而从欲忘反故遂戒鸠无食桑葚以兴下句戒女无与士耽也【安成刘氏曰此章比自比兴自兴下泉则就以比辞起兴葢有两例后凡言比而兴者各以文意求之可也】士犹可说而女不可说者妇人被弃之后防自愧悔之辞主言妇人无外事唯以贞信爲节一失其正则余无足观尔不可便谓士之耽惑实无所妨也【郑氏曰士有百行可以功遇相掩妇人惟以贞信爲节○安成刘氏曰集传所谓主言者葢以此妇立言之意专主于言妇人不可一失其节故以辞意抑扬重于女而轻于男非谓男有可耽之理而无所妨玩诗文犹之一字意亦可见读者当不失性情之正也】
　　○桑之落矣其黄而陨【叶于贫反】自我徂尔三嵗食贫淇水汤汤【音伤】渐【子防反】车帷裳女也不爽【叶师荘反】士贰其行【下孟反叶户郎反】士也罔极二三其徳
　　比也陨落徂往也汤汤水盛貌渐渍也帷裳车饰亦名童容妇人之车则有之【孔氏曰以帷障车之傍如裳以爲容饰故谓童容】爽差极至也○言桑之黄落以比已之容色凋谢遂言自我往之尔家而值尔之贫于是见弃复乘车而度水以归复自言其过不在此而在彼也【庆源辅氏曰女也不爽此但言其誓约之言不差耳岂不悔其初之失哉虽云曲不在已殊不知始既如此则其终固宜然也○安成刘氏曰此妇首称曰氓继而曰子继而曰尔又继而谓之士继而复曰尔又复曰士或鄙之或亲之或贵之此所以爲怨妇之辞欤】
　　○三嵗爲妇靡室劳矣夙兴夜寐靡有朝【叶直豪反】矣言旣遂矣至于暴矣兄弟不知咥【许意反】其笑【叶音燥】矣静言思之躬自悼矣
　　赋也靡不夙早兴起也咥笑貌○言我三嵗爲妇尽心竭力不以室家之务爲劳早起夜卧无有朝旦之暇与尔始相谋约之言旣遂而尔遽以暴戾加我兄弟见我之归不知其然但咥然其笑而已葢淫奔从人不爲兄弟所齿故其见弃而归亦不爲兄弟所恤理固有必然者亦何所归咎哉但自痛悼而已
　　○及尔偕老老使我怨淇则有岸【叶鱼战反】隰则有泮【音畔叶四见反】总角之宴言笑晏晏【叶伊佃反】信誓旦旦【叶得绢反】不思其反【叶孚绚反】反是不思【叶新赍反】亦已焉哉【叶将黎反】
　　赋而兴也及与也泮涯也髙下之判也总角女子未许嫁则未笄但结发爲饰也【孔氏曰但结其髪爲两角】晏晏和柔也旦旦明也○言我与汝本期偕老不知老而见弃如此徒使我怨也【安成刘氏曰诗言总角之宴则此女未笄而已奔矣又言老使我怨则至老而后见弃也故前章以桑之黄落自比其色之衰也所谓三嵗爲妇三嵗食贫者言其在夫家贫劳之歳月耳】淇则有岸矣隰则有泮矣而我总角之时与尔宴乐言笑成此信誓曽不思其反复以至于此也此则兴也【安成刘氏曰此章兴在赋外他章亦有就赋其事以起兴如黍离之类者葢亦有两例也后凡言赋而兴者当各以其文意求之】旣不思其反复而至此矣则亦如之何哉亦已而已矣传曰思其终也思其复也思其反之谓也【襄公二十五年注曰思使终可成思其可复行也○庆源辅氏曰静言思之躬自悼矣反是不思亦已焉哉皆悔恨之极也大凡人之处事须当思其反不然鲜有不防于凶咎者欲心一纵则必不能思其反耳】
　　氓六章章十句【长乐刘氏曰夫妇者五品之本匹配虽自于人谋义理实根于天地顺其道者足以安于其位逆其理者无以保于其生葢肇有人伦以来未有违理犯义终其身而弗悔者此氓诗之所由作也○庆源辅氏曰谷风与氓二诗皆怨然谷风虽怨而责之其辞直葢其初以正也氓之诗则怨而悔之耳其辞隐葢其初之不正也尝谓二诗皆出于卫之妇人其文辞序次虽后世工文之士所不能及然考其行则一贤一否如是之不同所谓有言者不必有德岂不信哉○安成刘氏曰此诗及邶谷风皆弃妇所作故其辞意多同桑之黄陨即泾浊之色也食贫靡劳即方舟泳游之苦也至于暴矣即有洸有溃之意也偕老而使我怨即旣生育而比予于毒也然则宴尔新昏以我御竆则其过今在于夫女之耽兮不可説也则其过昔在于己今之过在夫故可责其不念昔者之来墍昔之过在己故终于自悔昔者之不思其反此诗自悔之防固不得如谷风归怨之防也塈音戏】
　　籊籊【他歴反】竹竿以钓于淇岂不尔思逺莫致之
　　赋也籊籊长而杀【去声】也【庐陵罗氏曰竹竿长而根大其末渐渐衰小】竹衞物淇衞地也○衞女嫁于诸侯思归寜而不可得故作此诗言思以竹竿钓于淇水而逺不可至也【庆源辅氏曰岂不尔思者言固不能不思也逺莫致之者以义有不可故托以逺而不能致耳】
　　○泉源在左淇水在右【叶羽轨反】女子有行逺【于万反】父母兄弟【叶蒲被反】
　　赋也泉源即百泉也在卫之西北而东南流入淇故曰在左淇在卫之西南而东流与泉源合故曰在右【新安胡氏曰以北爲左南爲右】○思二水之在卫而自叹其不如也【庆源辅氏曰女子有行逺父母兄弟安之之辞】
　　○淇水在右泉源在左巧笑之瑳【七可反】佩玉之傩【乃可反】赋也瑳鲜白色笑而见齿其色瑳然犹所谓粲然皆笑也傩行有度也○承上章言二水在卫而自恨其不得笑语游戏于其间也
　　○淇水滺滺【音由】桧楫松舟驾言出游以写我忧
　　赋也滺滺流貌桧木名似柏【毛氏曰桧柏叶松身○孔氏曰禹贡栝柏注柏叶松身曰栝与此一也】楫所以行舟也○与泉水之卒章同意竹竿四章章四句【眉山蘓氏曰泉水载驰竹竿皆异国诗而在衞者以其声卫声欤记云郑声好滥淫志卫音促数烦志齐音傲辟骄志葢诸国之音未有同者卫女思归而作诗其爲卫音也宜矣】
　　芄【音丸】兰之支童子佩觿【许规反】虽则佩觿能不我知容兮遂兮□带悸【其季反】兮
　　兴也芄兰草一名萝摩蔓生断之有白汁可啖【音淡○本草注曰幽州谓之雀瓢○尔雅名雚音贯】支枝同【董氏曰石经作枝说文同】觿锥也以象骨爲之所以解结成人之佩非童子之饰也知犹智也言其才能不足以知于我也容遂舒缓放肆之貌悸带下垂之貌
　　○芄兰之叶童子佩韘【夫渉反】虽则佩韘能不我甲【叶古协反】容兮遂兮垂带悸兮
　　兴也韘决也以象骨爲之着【音所】右手大指所以钩闿【音开与开同】体郑氏曰沓【冒也】也即大射所谓朱极三是也以朱韦爲之用以彄【音抠】沓右手食指将【去声】指无名指也【仪礼大射小射正取决兴赞设决朱极三○郑氏曰极犹放也所以韬指利放也三者食指将指无名指】甲长也言其才能不足以长于我也
　　芄兰二章章六句
　　此诗不知所谓不敢强解【庆源辅氏曰墙有茨传谓宣公卒惠公幼而杜预又谓惠公即位时方十五六则小序以此诗属之惠公亦可但他无所见而诗文又不明言其所以故先生直断以爲不知所谓不敢强解此阙疑之义若必爲刺卫惠公则便至有依托凿空之失矣】
　　谁谓河广一苇【韦鬼反】杭【戸郎反】之谁谓宋逺跂【丘豉反】予望【叶武方反】之
　　赋也苇蒹葭之属杭度也卫在河北宋在河南○宣姜之女爲宋桓公夫人生襄公而出归于卫襄公即位夫人思之而义不可往葢嗣君承父之重与祖爲体【东阳许氏曰以昭穆言○庐陵罗氏曰孙爲王父尸】母出与庙絶不可以私反故作此诗言谁谓河广乎但以一苇加之则可以渡矣谁谓宋国逺乎但一跂足而望则可以见矣【华谷严氏曰跂举踵也脚根不着地】明非宋逺而不可至也乃义不可而不得往耳【华谷严氏曰笺谓宋襄公即位其母思之而作河广之诗孔氏因以爲卫文公时非也卫都朝歌在河北宋都睢阳在河南自卫适宋必渉河卫自鲁闵公二年狄入之后戴公始渡河而南河广之诗言谁谓河广一苇杭之则是作于卫未迁之前矣时宋桓公犹在襄公方爲世子卫戴公文公俱未立也旧说误矣孔氏以河广属卫风当爲卫人所作非宋襄公母所亲作然宋襄公母本卫女又归卫而作此诗不属之卫何所属乎】
　　○谁谓河广曽不容刀谁谓宋逺曽不崇朝
　　赋也小船曰刀不容刀言小也崇终也行不终朝而至言近也【华谷严氏曰刀舠古字通用○庆源辅氏曰但言非河之广而不可渡非宋之逺而不可至以极其情思焉而终不明言其义之不得往也此意最可玩范氏以爲知礼而畏义者得之矣】河广二章章四句
　　范氏曰夫人之不往义也天下岂有无母之人欤有千乘之国而不得养其母则人之不幸也爲襄公者将若之何生则致其孝没则尽其礼而已衞有妇人之诗自共姜至于襄公之母六人焉【庐陵罗氏曰六人谓共姜也荘姜也许穆夫人也宋桓夫人也泉水之女也竹竿之女也】皆止于礼义而不敢过也夫以卫之政教淫僻风俗伤败然而女子乃有知礼而畏义如此者则以先王之化犹有存焉故也【庆源辅氏曰范氏爲襄公处者得其义矣所谓先王之化犹有存焉即大序所谓止乎礼义先王之泽也必如此等诗方可当之○丰城朱氏曰母出固与庙絶而母之与子初无絶道也爲襄公者当若之何曰宗庙之中不以恩揜义闺门之内不以义胜恩襄公能尽其诚敬于宗庙则外既不失乎承重之义尽其孝养于慈母则内亦不失乎爱亲之仁庶乎恩义两全而无憾矣然则母可以返国乎曰母之辙虽不可以私返而子之使则未尝不可以私往也嵗时问安之使交错于道路而一草一木之微必先以奉乎亲焉则子之心可以无愧而母之心亦可以少慰矣】
　　伯兮朅【丘列反】兮邦之桀兮伯也执殳【市朱反】爲【于僞反】王前驱
　　赋也伯妇人目其夫之字也朅武貌桀才过人也殳长丈二而无刃○妇人以夫乆从征役而作是诗言其君子之才之美如是今方执殳而爲王前驱也【庆源辅氏曰先言其君子之才之美如是而后言方执殳而爲王前驱则是惜其用之不得其所也】
　　○自伯之东首如飞蓬岂无膏沐谁适【都歴反】爲容赋也蓬草名其华如柳絮聚而飞如乱髪也膏所以泽髪者沐涤首去垢也适主也○言我髪乱如此非无膏沐可以爲容所以不爲者君子行役无所主而爲之故也传曰女爲说已容【战国策曰晋豫让云士爲知已者死女爲悦已者容○庆源辅氏曰此其真情也○东莱吕氏曰膏所以膏首面沐葢潘也左传遗之潘沐杜预云潘米汁可以沐头鲁遣展喜以膏沐劳齐师则膏非专妇人用也○新安胡氏曰内则女事父母姑舅五日燂汤请浴三日具沐其间面垢燂潘请靧足垢燂汤请洗注潘淅米汁靧洗面】
　　○其雨其雨杲杲【古老反】出日愿言思伯甘心首疾比也其者冀其将然之词○冀其将雨而杲然日出以比望其君子之归而不归也是以不堪忧思之苦而宁甘心于首疾也【庆源辅氏曰冀其归复不归则其忧思爲尤甚】
　　○焉【于防反】得谖【况袁反】草言树之背【音佩】愿言思伯使我心痗【呼内反】
　　赋也谖忘也谖草合欢食之令人忘忧者【本草注曰一名鹿葱其花名宜男怀胎妇人佩其花生男也萱草味甘令人好欢乐忘忧】背北堂也【孔氏曰房室所居之地总谓之堂房半以北爲北堂房半以南爲南堂○庐陵李氏曰北堂有北阶贾氏云房与室相连爲之房无北壁故得北堂之名○安成刘氏曰北堂背南向北故谓之背】痗病也○言焉得忘忧之草树之北堂以忘吾忧乎【朱子曰北堂葢古之植花草之处】然终不忍忘也是以宁不求此草而但愿言思伯虽至于心痗而不辞尔心痗则其病益湥非特首疾而已也
　　伯兮四章章四句
　　范氏曰居而相离则思期而不至则忧此人之情也文王之遣戍役周公之劳归士皆叙其室家之情男女之思以闵之故其民悦而忘死圣人能通天下之志是以能成天下之务兵者毒民于死者也孤人之子寡人之妻伤天地之和召水旱之灾故圣王重之如不得已而行则告以归期念其勤劳哀伤惨怛不啻在已是以治世之诗则言其君上闵恤之情乱世之诗则録其室家怨思之苦以爲人情不出乎此也【庆源辅氏曰范氏之说诚足以诏万世人君而知此义则知谨重于用兵矣至于所谓治世之诗则述其君上闵恤之情乱世之诗则録其室家怨思之苦以爲人情不出乎此者又防得圣人録诗之意○三山李氏曰古者师出不逾时所以重民力也春秋时用兵多矣未有书师还者独于荘公八年书之以见逾时不返也然采薇之役逾年而归东山之师三年而至诗人乃美之者葢用之得其道则民无怨怼之心不得其道则逾时之乆而人怨矣】
　　有狐绥绥在彼淇梁心之忧矣之子无裳
　　比也狐者妖媚之兽绥绥独行求匹之貌【华谷严氏曰狐性淫又多疑绥绥然独行而遟疑有求匹之意喻无妻之人也○本草曰狐鼻尖尾大善爲妖魅】石絶水曰梁在梁则可以裳矣○国乱民散丧其妃【配同】耦有寡妇见鳏夫而欲嫁之故托言有狐独行而忧其无裳也【叠山谢氏曰见鳏夫无人缝裳而有忧则其情可知矣因其有言者以探其不言者可以言风人之防矣】
　　○有狐绥绥在彼淇厉心之忧矣子之无带【叶丁计反】比也厉防水可渉处也带所以申束衣也在厉则可以带矣
　　○有狐绥绥在彼淇侧心之忧矣之子无服【叶蒲北反】比也济乎水则可以服矣
　　有狐三章章四句
　　投我以木瓜【叶攻乎反】报之以琼琚【音居】匪报也永以爲好【呼报反】也
　　比也木瓜楙【音荗】木也实如小瓜酢可食【本草曰木状如柰花生于春末防红色其实大者如瓜小者如拳尔雅谓之楙○徐氏曰瓜有瓜瓞桃有羊桃李有雀李此皆枝蔓也故言木瓜木桃木李以别之也】琼玉之美者琚佩玉名【庐陵罗氏曰琚处佩之中所以贯蠙珠而上系于珩下维璜冲牙者也】○言人有赠我以微物我当报之以重寳而犹未足以爲报也但欲其长以爲好而不忘耳疑亦男女相赠答之辞如静女之类
　　○投我以木桃报之以琼瑶匪报也永以爲好也比也瑶美玉也
　　○投我以木李报以以琼玖【音乆叶举里反】匪报也永以爲好也
　　比也玖亦玉名也【说文曰玖玉黒色○孔氏曰丘中有麻传云玖石次玉者是玖非全玉也】
　　木瓜三章章四句
　　卫国十篇三十四章二百三句
　　张子曰卫国地濵大河其地土薄故其人气轻浮其地平下故其人质柔弱其地肥饶不费耕耨故其人心怠惰其人情性如此则其声音亦淫靡故闻其乐使人懈慢而有邪僻之心也郑诗放此【庆源辅氏曰郑卫之俗淫靡非独习俗之弊葢亦风土所致张子发此说可谓能通天地人矣○定宇陈氏曰此说大槩爲淫诗言耳鄘柏舟定之方中淇奥等篇不在此限】













　　诗传大全卷三
<经部,诗类,诗传大全>
　　钦定四库全书
　　诗传大全卷四　　　　　明　胡广等　撰王一之六
　　王谓周东都洛邑王城畿内方六百里之地【孔氏曰汉志云周封圻东西长南北短短长相覆千里按西都方八百里八八六十四爲方百里者六十四东都方六百里六六三十六爲方百里者三十六二都方百里者百方千里也】在禹贡豫州大华外方之间北得河阳渐【将廉反】冀州之南也【孔氏曰渐冀南境也】周室之初文王居丰武王居镐至成王周公始营洛邑爲时会诸侯之所以其土中四方来者道里均故也自是谓丰镐爲西都而洛邑爲东都【郑氏曰洛邑谓之王城是爲东都今河西是也周公又营成周今洛阳是也○东斋陈氏曰镐京谓之宗周以其爲天下所宗也洛邑谓之东都又谓之成周以周道成于此也洛邑天下之至中丰镐天下之至险于洛邑定鼎以朝诸侯宅土中以涖四海其示天下也公于镐京定都以据形胜处上游以制六合其虑天下也逺汉唐并建两京葢亦深识天下形势之所在而有得于成王周公之遗意欤】至幽王嬖褒姒生伯服废申后及太子宜臼宜臼奔申申侯怒与犬戎攻宗周弑幽王于戏【音羲○华谷严氏曰戏骊山下地名亦水名】晋文侯郑武公迎宜臼于申而立之是爲平王徙居东都王城【孔氏曰镐京爲西周王城爲东周及敬王去王城而迁成周自是又谓王城爲西周成周爲东周】于是王室遂卑与诸侯无异故其诗不爲雅而爲风然其王号未替也故不曰周而曰王【眉山苏氏曰其风及其境内而不能被天下与诸矦比○问王风是他风如此不是降爲国风朱子曰其辞语可见风多出于在下之人雅乃士大夫所作雅虽有刺而其辞与风异○黄氏曰黍离之爲国风以其诗之体爲风也周室未迁则其声天下之正声也平王迁而东之则其音乃东土之音耳故曰王国风○孔氏曰平王地狭于千里比于列国当言周而言王尊之也】其地则今河南府及怀孟等州是也【河南府即今河南府怀州今怀庆府孟州今孟县并隶河南】
　　彼黍离离彼稷之苗行迈靡靡中心摇摇知我者谓我心忧不知我者谓我何求悠悠苍天【叶铁因反】此何人哉赋而兴也黍谷名苗似芦髙丈余穗黒色实圆重【华谷严氏曰黍似粟而赤粟有三种米粘者爲秫可以酿酒不粘者爲黍○本草注曰黍有数种又有丹黒黒黍谓之秬丹黍皮赤米黄】离离垂貌稷亦谷也一名穄【音祭】似黍而小或曰粟也迈行也靡靡犹迟迟也摇摇无所定也【孔氏曰楚威王曰寡人心摇摇然如悬旌而无所薄摇摇是心忧而无附着之意】悠悠逺貌苍天者据逺而视之苍苍然也○周旣东迁大夫行役至于宗周过故宗庙宫室尽爲禾黍闵周室之颠覆徬徨不忍去故赋其所见黍之离离与稷之苗以兴行之靡靡心之摇摇旣叹时人莫识已意【郑氏曰怪我乆留而不去○庆源辅氏曰人忧则行迟而心无所定国家颠覆在臣子固不能无忧此诗人忧之得其正者也】又伤所以致此者果何人哉追怨之深也【三山李氏曰呼天而愬曰致此者何人哉葢含蓄其辞不欲指斥其人也】
　　○彼黍离离彼稷之穗【音遂】行迈靡靡中心如醉知我者谓我心忧不知我者谓我何求悠悠苍天此何人哉赋而兴也穗秀也稷穗下垂如心之醉故以起兴【毛氏曰中心似醉醉于忧也】
　　○彼黍离离彼稷之实行迈靡靡中心如噎【扵结反叶于悉反】知我者谓我心忧不知我者谓我何求悠悠苍天此何人哉
　　赋而兴也噎忧深不能喘息如噎之然【孔氏曰噎咽喉闭塞之貌言忧深也】稷之实如心之噎故以起兴
　　黍离三章章十句
　　元城刘氏曰常人之情于忧乐之事初遇之则其心变焉次遇之则其变少衰三遇之则其心如常矣至于君子忠厚之情则不然其行役往来固非一见也初见稷之苗矣又见稷之穗矣又见稷之实矣【张子曰言苗言穗言实作文者须是如此】而所感之心终始如一不少变而愈深此则诗人之意也【庆源辅氏曰乆而不忘者天理之常也暴集旋涸者人欲之无定也情得其正则自然乆而不忘矣○防山谢氏曰天王而没于夷狄天地之大变中国之大耻东周臣子之大雠也文武成康之宗庙而尽为禾黍闻者当流涕矣心摇摇而不忍去天悠悠而不我知能爲闵周之诗者一行役大夫之外无人也不知平王而闻此诗也亦有恻于中否乎吾观书至文侯之命知平王之不足以有爲矣所以训戒晋文侯者惟曰自保其国而已王室之盛衰故都之兴废悉置度外吾于黍离之诗重有感也夫○安成刘氏曰小弁诗曰踧踧周道鞠爲茂草我心忧伤惄然如捣正若此诗之意然则黍离之感慨有不待于大夫行役之时而已兆于褒氏母子僭乱之日大夫追怨之辞有所归矣○丰城朱氏曰宫室所以奉至尊宗庙所以妥先王而今乃鞠爲禾黍徘徊顾瞻安得而不忧追思所以致此者又安得而不怨虽然忧之怨之诚是也忧之怨之而付之无可奈何则非也周之王业公刘开拓之于豳太王创造之于岐文王光大之于丰武王成就之于镐皆在西都八百里之内其土地则先王之土地其人民则先王之人民也爲子孙者正当以死守之而不去今乃无故举八百里旧都弃之而即安于东平王亦可谓不君矣行役之大夫苟无所见则已旣已见之而且忧之且追怨之岂容付之无可奈何而已邪谓宐请于平王泣血尝胆号令诸侯整师辑旅光复旧物诸侯见王之有志孰不奔走而服从当是时晋之义和郑之掘突旣皆王室之旧勲齐借太公之故基鲁承周公之遗烈卫凭康叔之威灵亦皆足以左右王室苟有宣王中兴之志则侯国之甲兵即吾之甲兵侯国之财赋即吾之财赋也而王自弃之爲之臣者又寂无一人以爲言则其偷安忍耻頽堕委靡岂特王之罪亦羣臣之罪噫周辙之不西有由矣夫】
　　君子于役不知其期曷至哉【叶将黎反】鸡栖【音西】于埘【音时】日之夕矣羊牛下来【叶陵之反】君子于役如之何弗思【叶新赍反】赋也君子妇人目其夫之辞凿墙而栖曰埘日夕则羊先归而牛次之【埤雅曰羊性畏露晚出而早归常先于牛也】○大夫乆役于外其室家思而赋之曰君子行役不知其反还之期且今亦何所至哉鸡则栖于埘矣日则夕矣牛羊则下来矣是则畜【音朂】产出入尚有旦暮之节而行役之君子乃无休息之时使我如何而不思也哉【庆源辅氏曰知其归期则知其所止也知其所在则思有所向也今也不知其期则不知其几时可归也曷至哉则不知其今在何所也如之何勿思覩物兴思虽欲自已而有所不能也】
　　○君子于役不日不月曷其有佸【戸括反叶户劣反】鸡栖于桀日之夕矣羊牛下括【古活反叶古劣反】君子于役苟无饥渴【叶巨列反】
　　赋也佸会桀杙【弋】括至苟且也○君子行役之乆不可计以日月而又不知其何时可以来会也亦庶几其免于饥渴而已矣此忧之深而思之切也【庆源辅氏曰夫以日月计则思有节也知其会期则思犹有止也不日不月则不可计以日月也曷其有佸则不知其何时可以来会也苟无饥渴则不敢必其归而但幸其不至于饥渴而已其忧思之情益甚矣】君子于役二章章八句【疉山谢氏曰雨雪霏霏遣戍役而预言归期也卉木萋萋劳还率而详言归期也四牡之使宁几何时劳之曰我心伤悲吉甫在镐不过千里劳之曰我行永乆吾观先王之心惟恐一人之劳苦惟恐一人之怨咨何也不如是非所以体羣臣也本于推己及物之恕发而爲序情闵劳之仁岂有无期度者哉今君子于役至于不知其期仁恕之意泯然矣文武宣王之治何时而可复见乎】
　　君子阳阳左执簧【音黄】右招我由房其乐【音洛】只【音止】且【子余反】赋也阳阳得志之貌【董氏曰阳阳者气充于内容貌不枯也】簧笙竽管中金叶也葢笙竽皆以竹管植于匏中而窍其管底之侧以薄金叶障之吹则鼓之而出声所谓簧也故笙竽皆谓之簧笙十三簧或十九簧竽十六簧也由从也房东房也【朱子曰房只是人出入处古人于房前有壁后无壁所以通内○庐陵李氏曰堂屋次栋之架曰楣后楣以北爲室与房人君左右房大夫东房西室而已】只且语助辞○此诗疑亦前篇妇人所作葢其夫旣归不以行役爲劳而安于贫贱以自乐其家人又识其意而深叹美之皆可谓贤矣岂非先王之泽哉或曰序説亦通宐更详之【庆源辅氏曰谓此诗疑亦前篇妇人所作者葢两篇之首皆以君子爲言而又相聨属此固不害于义然亦安知其非偶然而然也故又取或者之説以爲序説亦通宐更详之葢欲仍旧也○孔氏曰君子之人阳阳然左手执簧右手招我从房中乐官之位时世衰乱且相与乐此而已天子诸侯皆有房中之乐○新安胡氏曰朱子初解云君子知道之不行爲贫而仕所以辞尊居卑辞富居贫相招爲禄仕虽役于伶官之贱而阳阳自得若诚有乐乎此者其所以全身逺害之计深矣虽非圣贤出处之正然比于不量其力贪利以没身者岂不贤哉】
　　○君子陶陶左执翿【徒刀反】右招我由敖【五刀反】其乐只且赋也陶陶和乐之貌翿舞者所持羽旄之属敖舞位也
　　君子阳阳二章章四句
　　扬之水不流束薪彼其【音记】之子不与我戍申怀【叶胡威反】哉懐哉曷月予还【音旋】归哉
　　兴也扬悠扬也水缓流之貌彼其之子戍人指其室家而言也戍屯兵以守也申姜姓之国平王之母家也在今邓州信阳军之境【邓州即今邓州属南阳府信阳军今改信阳县属汝寕府并隶河南】怀思曷何也○平王以申国近楚数被侵伐故遣畿内之民戍之而戍者怨思作此诗也兴取之不二字如小星之例【庆源辅氏曰彼其之子是戍人指其室家而言则不与我戍申云者葢言不得同其室家以往耳怀哉怀哉言其思念不一而足也曷月予还归哉言不知何日可以还归以安其室家也兴取之不二字如小星之例此兴体之中又别是一例不然则又似比体○安成刘氏曰先儒多以爲水弱不流薪楚喻平王微弱不能徴发诸侯葢由误认此诗之体此诗乃兴之不取义者特取之不二字相应耳故集传特指其例以明之】
　　○扬之水不流束楚彼其之子不与我戍甫怀哉怀哉曷月予还归哉
　　兴也楚木也甫即吕也亦姜姓书吕刑礼记作甫刑而孔氏以爲吕侯后爲甫侯是也当时葢以申故而并戍之今未知其国之所在计亦不逺于申许也【孔氏曰言甫与许者以其俱爲姜姓旣重章以变文因借甫许以言申其实不戍许甫也六国时秦赵同爲嬴姓史记汉书多谓秦爲赵亦此类也】
　　○扬之水不流束蒲【叶滂古反】彼其之子不与我戍许怀哉怀哉曷月予还归哉
　　兴也蒲蒲柳春秋传云董泽之蒲杜氏云蒲杨柳可以爲箭者是也【孔氏曰陆玑云蒲桺有两种皮正青者曰小杨其一种皮红者曰大杨其叶皆长广于桺叶皆可爲箭榦故宣公十二年传曰董泽之蒲可胜旣乎○华谷严氏曰毛以爲草郑以爲蒲桺皆通蒲草见陈泽陂蒲桺见陈东门之杨】许国名亦姜姓今颍昌府许昌县是也【颍昌府许昌县卽今河南开封府许州也】
　　扬之水三章章六句
　　申侯与犬戎攻宗周而弑幽王则申侯者王法必诛不赦之贼而平王与其臣庶不共戴天之讐也今平王知有母而不知有父知其立已爲有徳而不知其弑父爲可怨至使复讐讨贼之师反爲报施酬恩之举则其忘亲逆理而得罪于天已其矣【安成刘氏曰小弁诗曰何辜于天又曰君子信谗又曰君子不惠不舒究之又曰舎彼有罪予之佗矣皆爲怨父之词吾意平王所以但知母家之重而不知弑父之讐者皆自畴昔怨父一念之差所致也究其忘亲逆理之罪吾于其傅与有责焉】又况先王之制诸侯有故则方伯连帅以诸侯之师讨之王室有故则方伯连帅以诸侯之师救之天子乡遂之民供贡赋衞王室而已今平王不能行其威令于天下无以保其母家乃劳天子之民逺爲诸侯戍守故周人之戍申者又以非其职而怨思焉则其衰懦微弱而得罪于民又可见矣【程子曰诸矦有患天子命保卫之亦宐也平王独思其母家耳非有王者保天下之心人怨宐也况天子当使方伯邻国共保助之○三山李氏曰以公存心则如采薇以私存心则如扬之水遣戍则同而美刺则异也】呜呼诗亡而后春秋作其不以此也哉【庆源辅氏曰忘亲逆理以贼人之秉彝非法枉道以使人之劳役此民之所以怨思也欲其悉力致死以报其上难矣哉所谓民至愚而神于此可见先王之所以畏而敬之也此正平王之诗故曰诗亡然后春秋作其不以此也哉○南轩张氏曰胡文定公云按邶而下多春秋时诗而谓诗亡然后春秋作何也自黍离降爲国风天下无复有雅而王者之诗亡春秋作于隐公适当雅亡之后夫黍离所以爲国风者平王自爲之也平王亡国于是王者之迹熄而诗亡天下贸贸焉日趋于夷狄禽兽之归故孔子惧而作春秋○安成刘氏曰以上两节观之则王迹所以熄雅所以亡而春秋所以作者皆平王忘亲逆理而衰懦微弱之所致也欤】
　　中谷有蓷【吐雷反】暵【呼但反】其干矣有女仳【匹指反】离嘅【口爱反】其叹【土丹反】矣嘅其叹矣遇人之艰难矣
　　兴也蓷鵻【音锥】也叶似萑【音丸】方茎白华华生节间即今益母草也【本草曰茺蔚一名益母节节生花如鸡冠其子三棱○华谷严氏曰据本草茺蔚正生海濵池泽其性宐湿】暵燥仳别也嘅叹声艰难穷厄也○凶年饥馑室家相弃妇人览物起兴而自述其悲叹之词也
　　○中谷有蓷暵其脩【叶式竹反】矣有女仳离条其歗【叶息六反】矣条其歗矣遇人之不淑矣
　　兴也脩长也【永嘉陈氏曰长茂者亦爲所暵】或曰亁也如脯之谓脩也条条然歗貌歗蹙口出声也悲恨之深不止于叹矣淑善也古者谓死防饥馑皆曰不淑【董氏曰古人伤死者之词曰如何不淑】葢以吉庆爲善事凶祸爲不善事虽今人语犹然也○曾氏曰凶年而遽相弃背葢衰薄之甚者而诗人乃曰遇斯人之艰难遇斯人之不淑而无怨怼过甚之词焉厚之至也
</div>
    <div class="pagination">
<a href="诗传大全_page11.html">上一页</a><span>...</span><a href="诗传大全_page7.html">7</a><a href="诗传大全_page8.html">8</a><a href="诗传大全_page9.html">9</a><a href="诗传大全_page10.html">10</a><a href="诗传大全_page11.html">11</a><span class="current-page">12</span><a href="诗传大全_page13.html">13</a><a href="诗传大全_page14.html">14</a><a href="诗传大全_page15.html">15</a><a href="诗传大全_page16.html">16</a><a href="诗传大全_page17.html">17</a><span>...</span><a href="诗传大全_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
