<!DOCTYPE html>
<html>
 <head>
  <meta charset="utf-8"/>
  <title>
   诗经疏义会通 - 第 38 页/共 45 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   诗经疏义会通 - 第 38 页/共 45 页
  </h1>
  <div class="content">
   明明在下赫赫在上【叶辰羊反】天难忱【市林反】斯不易【以豉反】维王天位殷适【音的】使不挟【子燮反】四方
　　赋也明明德之明也赫赫命之显也忱信也不易难也天位天子之位也殷适殷之适嗣也挟有也【増释金履祥曰挟如挟泰山之挟谓提挟而有之也】○此亦周公戒成王之诗将陈文武受命故先言在下者有明明之德则在上者有赫赫之命【此两句一篇之大防】达于上下去就无常【有明明之徳则有赫赫之命是此理贯彻天人无间彼此有德则天命归之无德则不能保其所有之命命之所在不可恃也】此天之所以难忱而为君之所以不易也纣居天位为殷嗣乃使之不得挟四方而有之盖以此尔【先言其理如此乃以殷纣之事实之见已然之明鉴也辑録吕东莱曰天位殷适使不挟四方则下章所陈眷顾周家有加而无已者非天私我有周也栽者培之倾者覆之因其材而笃焉耳严氏曰首章专述天命丧殷之事】
　　○挚【音至】仲氏任【音壬】自彼殷商来嫁于周曰嫔【毗申反】于京【叶居良反】乃及王季维德之行【叶户郎反】大【音泰】任有身【叶户羊反】生此文王
　　赋也挚国名仲中女也任挚国姓也殷商商之诸侯也【辑録自周而言则诸侯皆商也】嫔妇也京周京也曰嫔于京叠言以释上句之意犹曰厘降二女于嬀【音规】汭【音芮】嫔于虞也【辑録尧典蔡氏传曰厘理降下也嬀水名水北曰汭盖舜所居之地言尧治装下嫁二女于嬀水之北使为舜妇于虞氏之家也】王季文王父也【维德之行言凡所行者皆本于德也】身懐孕也【辑録王氏曰挚仲氏任系其夫而言太任系其子而言】○将言文王之圣而追本其所从来者如此盖曰自其父母而已然矣【以太任配王季而太任皆维德之行天故为生文王之圣是周家以明明之德受赫赫之命久矣辑録辅氏曰维德之行所谓以成德为行也只此一句足以尽王季太任之事可谓辞约而义博也陈定字曰圣贤之生不偶然也有配偶之贤而后有嗣续之贤故诗推本圣贤之生徃徃自其所从来如生民言稷而及姜嫄此言文王而及太任下章言武王而及大姒皆是也其意深矣严氏曰次章述太任生文王也】
　　○维此文王小心翼翼昭事上帝聿懐多福【叶笔力反】厥徳不回以受方国【叶越逼反】
　　赋也小心翼翼恭慎之貌即前篇之所谓敬也文王之德于此为盛昭明【终日干干对越上帝即小心事帝之谓也】懐来回邪也【敬以直内故不回】方国四方来附之国也【小心翼翼是敬厥德不回亦是敬天与之人与之皆圣敬之效验也但以人事天则以小心翼翼言以上临下则以厥德不回言○翼翼不回德也懐多福受方国皆赫赫之命使然尔辑録严氏曰三章言文王之德天人所与也小心恭敬明事上帝至诚之运与天周旋也遂能懐来多福盖其德不邪故能受此四方侯国之归也解頥曰敬者德之舆也无敬则德不行圣人之敬上与天心合下与人心合故以之事天非有心于求福也而自足以来多福以之治人非有心于求媚也而自足以受方国】
　　○天监在下有命既集【叶昨合反】文王初载天作之合在洽之阳在渭之涘【音士叶羽已反】文王嘉止大邦有子【叶奬礼反】赋也监视集就载年合配也洽水名本在今同州郃【音洽】阳夏阳县今流已絶故去水而加邑渭水亦迳此入河也嘉婚礼也大邦莘国也子太姒也○将言武王伐商之事故此又推其本而言天之监昭实在于下其命既集于周矣故于文王之初年而黙定其配【初年犹曰壮盛之年也或谓即位之初年恐凿】所以洽阳渭涘当文王将婚之期而大邦有子也盖曰非人之所能为矣【天以大姒与文王为配此赫赫之命也而所以得此者以上章翼翼不回之德致之也下两章亦承此意辑録严氏曰四章述天生大姒以配文王也】
　　○大邦有子伣【牵遍反】天之妹文定厥祥亲迎【鱼敬反】于渭造舟为梁不显其光
　　赋也伣磬也韩诗作磬说文云伣譬也孔氏曰如今俗语譬喻物曰磬作然也【大姒之德合乎天譬则天之妹也】文礼祥吉也言卜得吉而以纳币之礼定其祥也造作梁桥也作船于水比之而加版于其上以通行者即今之浮桥也【传曰乗船危就桥安造舟为梁敬婚礼也】传曰天子造舟诸侯维舟大夫方舟士特舟【孙炎曰连四船曰维舟并两船曰方舟独一船曰特舟】张子曰造舟为梁文王所制而周世遂以为天子之礼也不显显也【岂不显然其有光也辑録严氏曰五章述文王亲迎之事也】
　　○有命自天命此文王于周于京【叶居良反】缵【子管反】女维莘【所巾反】长【丁丈反】子维行【叶户郎反】笃生武王保右【音祐】命尔燮伐大商
　　赋也缵继也莘国名长子长女太姒也行嫁笃厚也言既生文王而又生武王也【辑録饶双峯曰文王生于祖甲之三十一年武王后文王二十年生是商道始防之际二人已生矣】右助燮和也○言天既命文王于周之京矣而克缵大任之女事者维此莘国以其长女来嫁于我也天又笃厚之使生武王保之助之命之而使之顺天命以伐商也【有有徳之文王故与之以有德之大姒有有德之文王太姒故与之以有德之武王故保佑命之使顺天心以伐纣皆赫赫在上者为之也辑録严氏曰因天人之所欲是之谓燮伐此章述大姒生武王也解頥曰有大任为之母复有大姒为之妇故谓之缵言女德之有继也既生文王于前又生武王于后故谓之笃言天命之匪解也其伐商也上以顺乎天下以应乎人故谓之燮言其无慙德也】
　　○殷商之旅其防如林矢于牧野维予侯兴【叶音歆】上帝临女【音汝】无贰尔心
　　赋也如林言众也书曰受率其旅若林【见武成】矢陈也牧野在朝歌南七十里侯维贰疑也尔武王也○此章言武王伐纣之时【此下二章所以尽燮伐大商一句之义】纣众防集如林以拒武王而皆陈于牧野则维我之师为有兴起之势耳然众心犹恐武王以众寡之不敌而有所疑也故勉之曰上帝临女毋贰尔心盖知天命之必然而賛其决也然武王非必有所疑也设言以见众心之同非武王之得已耳【武王率师上帝临之所谓明明在下赫赫在上也辑録辅氏曰上帝临女无贰尔心女与尔虽皆指武王其实则是设言以见众心之同非武王之得已也然辞意严恪洋洋乎如在其上如在其左右学者当常常涵泳此二句以存心养性而事天也通释曰武王誓师曰受有臣亿万惟亿万心予有臣三千惟一心商罪贯盈天命诛之又曰朕梦恊朕卜袭于休祥戎商必克又曰虽有周亲不如仁人观是语也则武王固知上帝之监临矣固知众寡之不足疑矣严氏曰七章述武王伐商也】
　　○牧野洋洋檀车煌煌驷騵【音元】彭彭【叶铺郎反】维师尚父时维鹰凉【音亮】彼武王肆伐大商防朝清明【叶谟郎反】
　　赋也洋洋广大之貌檀坚木宜为车者也煌煌鲜明貌駵马白腹曰騵【辑録檀弓曰周人尚赤戎事乗騵陆佃曰言上周而下殷也】彭彭强盛貌师尚父太公望为太师而号尚父也鹰扬如鹰之飞而将击言其猛也凉汉书作亮佐助也【王莾传】肆纵兵也防朝会战之旦也○此章言武王师众之盛将帅之贤伐商以除秽浊不崇朝而天下清明【辑録孔氏曰王肃云不崇朝而杀纣天下方大清明无复浊乱彭氏曰当癸亥之夕俟天休命之前犹有如隂曀之中及甲子昧爽一战之后民情大恱向者昏乱秽浊之气一洗而出之岂不快哉解頥曰此章述牧野之事然言其檀车之煌煌而已不及乎矛防之利则是无待于击刺也言其驷騵之彭彭而已不及乎弓矢之良则是无待于贯革也言尚父之鹰而已不及乎徒御之众则是无待于选锋陷阵之勇也所以然者殷周之不敌久矣孔子曰仁不可为众也孟子曰征之为言正也各欲正己也焉用战皆此意也会朝清明所谓一戎衣而天下定也】所以终首章之意也【以有德之周伐灭德之商天命不佑彼而佑我则达于上下去就无常可见矣观周之所以兴商之所以不挟四方者如此则成王之心惕然知所戒矣辑録严氏曰八章终上章伐纣之事也陈定宇曰篇首之明明以德之明言之也篇末之清明以治象之明言之也然不崇朝而天下清明非德之明者能之乎】
　　大明八章四章章六句四章章八句【此诗推原文武之德自王季太任始】
　　名义见小旻篇一章言天命无常惟德是与二章言王季太任之德以及文王三章言文王之德四章五章六章言文王太姒之德以及武王七章言武王伐纣八章言武王克商以终首章之意【辅氏曰君有明德则天有明命有王季文王则有太任太姒有王季太任则有文王有文王太姒则有武王有武王以为君则有太公以为臣盖天人夫妇父子君臣之际安危治乱废兴存已之机如影响形声非苟然也　增释吴师道曰此诗言王季太任之德以及文王言文王太姒之德以及武王又言武王伐商以及尚父明一家祖孙父子夫妇妇姑皆有圣德而又有将帅之贤师众之盛至于天命之保佑昭事之聿懐天之与圣人又相与为一盖无一而不尽其道诗人形容之备莫过于此】其章以六句八句相间又国语以此及下篇皆为两君相见之乐【见鲁语】说见上篇
　　緜緜瓞【田节反】民之初生自土沮【七余反】漆【音七】古公亶【都但反】父【音甫】陶【音桃】复【音福】陶穴【叶户橘反】未有家室
　　比也緜緜不絶貌大曰小曰瓞之近本初生者常小其蔓不絶至末而后大也民周人也自从土地也沮漆二水名在豳地【自土沮漆自沮漆之土也语倒如此】古公号也亶父名也或曰字也后乃追称太王焉陶窰灶也【辑録孔疏陶瓦器灶也盖以陶去其土而为之故谓之陶】复重窰也穴土室也家门内之通名也【辑録尔雅室与宫互名也】豳地近西戎而苦寒故其俗如此○此亦周公戒成王之诗追述太王始迁岐周以开王业而文王因之以受天命也【此一篇之大防】此其首章言之先小后大以比周人始生于漆沮之上而古公之时居于窰灶土室之中其国甚小至文王而后大也【厥初生民自后稷始入此室处在豳公时已然此云尔者生民之诗是推始祖所自出緜诗首章是见民人所自来姜嫄生后稷建邦启土之由也稷封于邰而不窋窜去则有邰废而周无民矣漆沮之豳又周之民人始生之地也夹皇遡过虽云已有宫室但穴处乃豳地所不能无谓之未有室家何怪哉况诗意主言太王肇基王迹文王克成厥勲以二王始终之者见在豳而小迁岐而大耳辑録王氏曰周国尝几亡矣其后土漆沮而国复兴故以为民之初生也】
　　○古公亶父来朝走马【叶满补反】率西水浒【呼五反】至于岐下【叶后五反】爰及姜女聿来胥宇
　　赋也朝早也走马避狄难【去声】也【辑録疏云古公避狄难其以来早朝时疾走其马】率循也浒水厓也漆沮之侧也岐下岐山之下也【辑録罗氏曰岐山地理考异亦名天柱山在鳯翔府岐山县东北十里】姜女太王妃也胥相【去声相者相视也】宇宅也孟子曰太王居邠狄人侵之事之以皮币珠玉犬马而不得免乃属【音烛】其耆老而告之曰狄人之所欲者吾土地也吾闻之也君子不以其所养人者害人二三子何患乎无君我将去之去邠逾梁山邑于岐山之下居焉邠人曰仁人也不可失也从之者如归市【朱子引此以明太王迁岐之故盖不得已而然也辑録朱子曰皮谓虎豹麋鹿之皮也币帛也属会集也土地本生物以养人今争地而杀人是以其所以养人者害人也邑作邑归市人众而争先也张南轩曰太王之言忠厚不迫其迁本以全民不敢必民之归而强之徙也此天地之心真保民之主也民心自不庸释乎太王盖戴其仁有素矣】
　　○周原膴膴【音武】堇【音谨】荼如饴【音移】爰始爰谋【计谋悲反】爰契【苦计反】我曰止曰时筑室于兹【叶津之反】
　　赋也周地名在岐山之南广平曰原膴膴肥美貌菫乌头也荼苦菜蓼属也饴【徐盈反】也【辑録本草曰乌头与附子同根形似乌鸟之头蜀人谓乌头苖为菫草孔氏曰干糖也】契所以然火而灼者也仪礼所谓楚焞是也【楚荆木也楚焞然楚木以为灼之炬也出士丧礼辑録注云周礼菫氏掌共燋契以待卜事是楚焞与契为一皆谓鑚之荆焞存闷反许音土敦反】或曰以刀刻甲欲鑚之处也【辑録前汉书注曰挈刻也言刻开之灼而卜之挈音契】○言周原土地之美虽物之苦者亦甘【苦者亦甘则稼穑之甘尤可见】于是太王始与豳人之从已者谋居之又契而卜之【辑録严氏曰爰始谋及乃心也爰谋谋及卿士庶人也契谋及卜筮也】既得吉兆乃告其民曰可以止于是而筑室矣【地和如此又必恊之人神而后定居焉致重而不敢忽也】或曰时谓土功之时也【辑録王氏曰曰时则命其臣民以土功之时也】
　　○乃慰乃止乃左乃右【叶羽已反】乃疆乃理乃宣乃畆【叶蒲彼反】自西徂东周爰执事【叶上止反】
　　赋也慰安止居也左右东西列之也疆谓画其大界理谓别其条理也【注见信南山】宣布散而居也或曰导其沟洫也【当以导沟洫为是辑録苏氏导作通】畆治其田畴也自西徂东自西水浒而徂东也【辑録疏云豳在周原西北而经言自西据至周之时从水浒而言也】周徧也言靡事不为也【慰止左右所以安之也疆理宣畆所以养之也制其田里之始也周爰执事则又不特此而已凡经始之事皆身亲之也迁国之始其勤民如此辑録严氏曰凡所当为者无不尽也】
　　○乃召司空乃召司徒俾立室家【叶古胡反】其绳则直缩【色六反】版以载【叶节力反】作庙翼翼
　　赋也司空掌营国邑司徒掌徒役之事【辑録曹氏曰量地以制邑度地以居民司空之职故先召之致众庶令徒役司徒之职故次召之】绳所以为直凡营度位处皆先以绳正之既正则束板而筑也【辑録朱子曰人君国都如井田様画为九区面朝背市左祖右社中间一区则君之宫室宫室前一区为外朝凡朝防藏库之属皆在焉后一区为市市四面有门左右各三区皆民所居而外朝一区左则宗庙右则社稷焉此国君都邑规模之大槩也解頥曰此司空立室家之事】缩束也载上下相承也言以索束版投土筑讫则升下而上以相承载也【辑録解頥曰此司徒命徒役之事】君子将营宫室宗庙为先廏库为次居室为后【辑録毛传本曲礼下语】翼翼严正也【太王迁岐与公刘迁豳之事大槩同公刘相土以山川太王相土以生物公刘之止基其民即太王慰止左右也公刘之乃理其民即太王疆理宣畆也但彼则处处庐旅言言语语其规模小此篇乃召司空以下其规模大葢时世有先后土地有广狭故不同耳】
　　○捄【音俱】之陾陾【耳升反】度【待洛反】之薨薨筑之登登削屡冯冯【扶氷反】百堵【丁古反】皆兴鼛【音臯】鼓弗胜【音升】
　　赋也捄盛土于器也陾陾众也度投土于版也薨薨众声也登登相应声削屡墙成而削治重复也冯冯墙坚声【辑録刘执中曰谓墙成脱版削其坚凸以就平直凸音迭】五版为堵【其髙五版】兴起也此言治宫室也鼛鼓长一丈二尺以鼓役事【辑録地官鼓人朱氏注曰鼛缓也以役事劳民故节之欲其缓也又通作臯】弗胜者言其乐事劝功鼓不能止也【此与庶民子来同意】
　　○乃立皋门皋门有伉【苦浪反叶苦郎反】乃立应门应门将将【七羊反】乃立冢土戎丑攸行【叶户郎反】
　　赋也传曰王之郭门曰皋门伉髙貌王之正门曰应门将将严正也【辑録考索云皋者逺也门最在外故曰皋应当也礼记疏谓南向当朝正门】太王之时未有制度特作二门其名如此及周有天下遂尊以为天子之门而诸侯不得立焉冢土大【音泰】社也亦太王所立而后因以为天子之制也【辑録朱子曰太王立岐周之社武王既有殷国遂通立周之社于天下以为大社犹汉初令民立汉社稷也】戎丑大众也起大事动大众必有事乎社而后出谓之宜【沮漆之豳一时也走马至岐一时也未几而垣墉成宫室兴宗庙门社无不备气象一变如此周家兴起之势不可遏昆夷駾喙有其兆矣辑録尔雅曰宜祭名以兵凶战危虑有负败祭之以求福宜故谓之宜】
　　○肆不殄【田典反】厥愠【纡问反】亦不陨【韵敏反】厥问柞【子洛反】棫【音域】防【蒲贝反】矣行道兊【吐外反】矣混【音昆】夷駾【徒对反】矣维其喙【吁贵反】矣
　　赋也肆故今也犹言遂也承上起下之辞殄絶愠怒陨坠也问闻通谓声誉也柞栎也枝长叶盛丛生有刺棫白桵【音緌】也小木亦丛生有刺【辑録尔雅注曰丛生有刺实如耳珰紫赤可啖诗疏棫即柞也其材理全白无赤心者为白桵直理易破可为犊车辐又可为矛防矜今人谓之白梂或曰白柘二说未知孰是矜音芹柄也梂音求】防挺防而上不拳曲蒙宻也兊通也始通道于柞棫之间也駾突喙息也【辑録吕与叔曰喙张喙而息也奔趋者其状如此】○言大王虽不能殄絶混夷之愠怒亦不陨坠已之声闻盖虽圣贤不能必人之不怒已但不废其自修之实耳【辑録辅氏曰自修之实而但騐其声问者冇其实则有其名也】然太王始至此岐下之时林木深阻人物鲜少至于其后生齿渐繁归附日众则木防道通昆夷畏之而奔突窜伏维其喙息而已言德盛而昆夷自服也盖已为文王之时矣【木防道通实太王作屏修平启辟而然至文王特加盛耳故皇矣之诗又以斯防斯兊为太王时也辑録吕东莱曰此章盖总叙周家王业积施屈伸之理始于太王而终于文王耳○增释吴师道曰孟子太王避狄太王事獯鬻集注所谓狄人即獯鬻也此诗肆不殄厥愠传谓昆夷则为太王患者獯鬻昆夷也思齐肆戎疾不殄传昆夷玁狁之属则为文王患者昆夷玁狁也豳岐迫近夷狄葢非一种矣】
　　○虞芮【如锐反】质厥成文王蹶【居卫反】厥生【叶桑经反】予曰有疏附【叶上声】予曰有先【息荐反】后【胡豆反叶下五反】予曰有奔奏【与走通叶宗五反】予曰有御侮
　　赋也虞芮二国名质正成平也【辑録严氏曰曲直得其平则无争也】传曰虞芮之君相与争田久而不平乃相与朝周入其境则耕者让畔行者让路【辑録熊氏曰畔谓田之疆界让畔则两界之地耕垦皆不及让路如少避长贱避贵之类】入其邑男女异路【辑録疏邑谓城中如王制云道路男子由右妇人由左注云以为地道尊右故也】斑白不提挈【辑録疏年老其发白黑杂提挈有少者代之也】入其朝士让为大夫大夫让为卿【増释许氏曰疏选士为大夫选大夫为卿则各以德而相让也】二国之君感而相谓曰我等小人不可以履君子之境【辑録君子尚让小人喜争】乃相让以其所争田为闲田而退天下闻之而归者四十余国【辑録毛传之说见于孔子家语好生篇孔子曰以此观之文王之道其不可加焉不令而从不教而听至矣哉熊氏曰被文王之化自然兴起而归附之三分天下有其二而说者以虞芮质成之年为文王受命之年亦以此欤】苏氏曰虞在陜之平陆芮在同之冯翊平陆有闲原焉【増释鄱阳张氏曰虞芮让所事田今平陆西六十里闲原者所争田也东西七里南北十二里】则虞芮之所让也蹶生未详其义或曰蹶动而疾也生犹起也【王业至此大盛国势奋然而兴也】予诗人自予也率下亲上曰疏附【疏导也引导其下以亲其上也】相道【并去声】前后曰先后【引君当道是导之于前辅君进德是相之于后所谓前后者不专指其身而言也】喻德宣誉曰奔走【以人君之德喻于人以人君之誉宣于外不疾而速若置邮而传命故曰奔走】武臣折冲曰御侮【奔冲而来者此有以折其气也】○言昆夷既服而虞芮来质其讼之成于是诸侯归周者众而文王由此动其兴起之势是虽其德之盛然亦由有此四臣之助而然【辅氏曰四臣四等之臣】故各以予曰起之其辞繁而不杀【所界反】者所以深叹其得人之盛也【文王得人之盛如此今日喜谈而乐道之词意之详不期而然矣上篇终之以尚父此篇终之以四臣二诗之意相似】
　　緜九章章六句
　　一章言在豳二章言至岐三章言定宅四章言授田居民五章言作宗庙六章言治宫室七章言作门社八章言至文王而服昆夷九章遂言文王受命之事余说见上篇【辅氏曰以上三篇皆周公作以戒成王之诗文王则专美文王之德大明则上及王季下及武王之德緜则又及太王之德盖歴述先王积累德业之盛以见成王任大责重不可不谨戒而保守之也愚谓周家世有哲王其作则垂宪者备矣周公未尝举古先圣王以为言所以戒者不曰文王则曰武王不曰武王则曰王季盖祖宗之所行正子孙之所法周公拳拳于成王者正欲其守家法以承先业耳伊尹之于太甲也非成汤之事不以训其意亦犹此欤】
　　芃芃【薄红反】棫【雨逼反】朴【音卜】薪之槱【音酉】之济济【子礼反】辟【音壁】王左右趣【叶此苟反】之
　　兴也芃芃木盛貌朴丛生也言根枝迫迮【音窄】相附着【直畧反】也槱积也【辑録严氏曰积以待其干而用之】济济容貌之美也【此圣人之德容也睟面盎背如此则其根于心者可知】辟君也君王谓文王也○此亦以咏歌文王之德言芃芃棫朴则薪之槱之矣济济辟王则左右趣之矣【此皆极盛之所致者以必然之理为兴】盖德盛而人心归附趣向之也【此泛言左右之人其心归向之也】
　　○济济辟王左右奉璋奉璋峩峩【玉歌反】髦士攸宜【叶牛何反】赋也半圭曰璋祭祀之礼王祼以圭瓉诸臣助之亚祼以璋瓉【瓉斚属以圭璋为柄辑録疏曰祭统六君执圭瓉祼已太宗伯执璋瓉亚祼小宰云凡祭祀賛祼将之事是助行祼事非独一人】左右奉之其判在内亦有趣向之意【圭首锐一圭中分为二璋奉于王前则其中分处向王类乎人之鞠躬内向而归心焉】峩峩盛壮也髦俊也【宜称也左右俊髦固有趣向之心璋判在内亦若有趣向之意仪容俊伟以奉其璋此人此器相称也此承上章言祭祀之时人心归向之也】
　　○渒【匹世反】彼泾【音经】舟烝徒楫【音接叶借入反】之周王于迈六师及之
　　兴也渒舟行貌泾水名烝众楫櫂于徃迈行也六师六军也【辑録梁氏曰文王未尝为天子六师之说非所施及攷诗意盖追称之辞则六师亦追言之耳】○言渒彼泾舟则舟中之人无不楫之周王于迈则六师之众追而及之盖众归其德不令而从也【兴取自然皆然之意无不楫之皆然也以兴众归其德不令而从自然也烝徒楫之则亦有此意○此言征伐之时人心归向之也辑録解頥曰国之大事在祀与戎上章言人心之趣向见于祭祀之时此章言人心之趣向见于征伐之日也】
　　○倬【陟角反】彼云汉为章于天【叶鉄因反】周王夀考遐不作人兴也倬大也云汉天河也在箕斗二星之间其长竟天【此以云汉之长兴周王之夀考倬字正呼夀考二字也】章文章也【日月星辰河汉皆天文也但河汉之体为最大河汉之长竟天尤能为章于天者也】文王九十七乃终故言夀考【夀考则在位久】遐与何同作人谓变化鼓舞之也【变化之则其迁善也不自知鼓舞之则虽頺堕委靡者亦奋然而有为矣所谓待文王而兴者如此○辅氏曰此章言人心所以归向文王之故倬彼云汉则为章于天矣周王夀考而何不作人乎作人非一朝一夕所能必积久乃可致也愚谓云汉以其倬然而长故能为章于天文王歴年多则化行以渐而能作人也必然矣此章盖以盛大悠久之功用为兴辑録曹氏曰作者鼔舞振动之意商之末世士气卑弱甚矣非鼔舞振动之乌能自奋而有成哉陈氏曰圣人久于其道而天下化成也】
　　追【对回反】琢【陟角反】其章金玉其相勉勉我王纲纪四方兴也追雕也金曰雕玉曰琢【以金为质则雕之以玉为质则琢之】相质也勉勉犹言不已也凡网罟张之为纲理之为纪【总而举之使之皆有所系谓之纲详而理之使之各有连属谓之纪皆是聨比之意而纲则无所遗纪则无所紊也】○追之琢之则所以美其文者至矣【天下之政治文章至如追金琢玉者则致其华美之极而无以加矣】金之玉之则所以美其质者至矣【天下之物至以金玉为之相质则致其美好之极而无以加矣】勉勉我王则所以纲纪乎四方者至矣【天下之为治者勉而人勉如文王则维系人心之极而无以加矣○此以用心至极为兴盖追琢金玉是贵重乎物而用心致美之极勉勉不已是勤劳于事而用心致治之极故取以起兴如此观集传至矣之云可见○前称济济辟王此称勉勉我王济济以貌言德之见于外也勉勉以心言德之存于中也辑録许氏曰窃谓卒章为有义之兴言文王之德之纯也文之见乎外者固若金玉之追琢质之存乎中则实金玉也表里如一岂致饰于外而已故勉勉其德之我王能纲纪四方也今兼存之】
　　棫朴五章章四句【此亦以昭先王之德使人知周所以得天下之故也旱麓思齐皆是此意】
　　此诗前三章言文王之德为人所归后二章言文王之德有以振作纲纪天下之人而人归之【五章之序首以左右言次以六师言至作人纲纪则尽乎人矣人心所以归之之故于此见矣】自此以下至假乐皆不知何人所作疑多出于周公也
　　瞻彼旱麓【音鹿】榛楛【音户】济济【子礼反】岂弟君子干禄岂弟兴也旱山名【辑録地理志汉中郡南郑县旱山】麓山足也榛似栗而小楛似荆而赤济济众多也岂弟乐易也【乐者和乐也易者平易也和乐而平易必纯乎天理乃能然周公以称文王即其所固有者賛之也召康公以戒成王以其所当有者期之也】君子指文王也○此亦以咏歌文王之德言旱山之麓则榛楛济济然矣岂弟君子则其干禄也岂弟矣干禄岂弟言其干禄之有道犹曰其争也君子云尔【此皆莫之致而至者故以自然之理为兴旱麓无意于榛楛而榛楛自生之以其地之美也君子无意于福禄而福禄自归之以其德之盛也辅氏曰言乐易则无汲汲劳苦之意优柔寛裕尽其理而已非有意于干禄也自诗人歌之则若见其以岂弟之道干禄而所以干禄者有道尔】
　　○瑟【所乙反】彼玉瓉【才反】　黄流在中岂弟君子福禄攸降【叶乎攻反】
　　兴也瑟缜宻貌玉瓉圭瓉也以圭为柄黄金为勺青金为外而朱其中也【锡为青金辑録疏圭以玉为之指其体谓之玉瓉据成器谓之圭瓉瓉盛鬯酒以黄金为勺有鼻口酒从中流出汉礼瓉槃大五升口径八寸下有槃口径一尺则瓉如勺为槃以承之天子之瓉其柄之圭长尺二寸其赐诸侯盖九寸以下】黄流郁鬯也酿秬黍为酒筑郁金煮而和之使芬芳条鬯以瓉酌而祼之也【辑録疏云草名郁金则黄如金色酒在器流动故曰黄流】攸所降下也○言瑟然之玉瓉则必有黄流在其中岂弟之君子则必有福禄下其躬明寳器不荐于防味而黄流不注于瓦缶则知盛德必享于禄夀而福泽不降于淫人矣【此物类相从之意而以必然之理为兴辑録解頥曰器之美者味亦美德之盛者福亦盛】
　　○鸢【弋专反】飞戾天【叶鉄因反】鱼跃于渊【叶一均反】岂弟君子遐不作人
　　兴也鸢鸱类戾至也李氏曰抱朴子曰鸢之在下无力及至乎上耸身直翅而已盖鸢之飞全不用力亦如鱼跃怡然自得而不知其所以然也【此可以见鸢鱼飞跃对言之故】遐何通　言鸢之飞则戾于天矣鱼之跃则出于渊矣岂弟君子而何不作人乎言其必作人也【鸢必戾天鱼必跃渊岂弟君子必作人亦取必然之理以为兴然此章不言福下章不言岂弟二章之意正相足也辑録解頥曰物之囿于气者有自然之机人之囿于德者有自然之化】
　　○清酒既载【叶节力反】骍【息营反】牡既备【叶蒲北反】以享以祀【叶免织反】以介景福【叶笔力反】
　　赋也载在尊也备全具也承上章言有岂弟之德则祭必受福也【德有以及乎人斯有以感乎神矣故其受福之必然如此】
　　○瑟彼柞棫民所燎【力召反】矣岂弟君子神所劳【力报反】矣兴也瑟茂宻貌【辑録通释曰上章玉瓉故言缜宻此章柞棫故言茂宻】燎爨也【此皆极盛之所致者以必然之理为兴】或曰熂燎除其旁草使木茂也【从此说则二者皆有栽者培之之意亦以必然之理为兴辑録熂芟草烧之笺云】劳慰抚也【辑録解頥曰物之盛者必为人所用德之盛者必为神所福】
　　○莫莫葛藟【力轨反】施【以防反】于条枚【莫囘反】岂弟君子求福不囘
　　兴也莫莫盛貌囘邪也【葛盛则自施于条枚德盛则自享乎福禄文王之福岂囘邪要求而得之哉以足首章干禄岂弟之意起兴亦与首章同】
　　旱麓六章章四句【辅氏曰棫朴言文王有德而人归之旱麓言文王有德而福归之也愚谓旱麓首末两章见其自然受福二章至五章见其必然受福○增释许氏曰此诗五章有岂弟君子一语者皆兴中一章无此语者为赋其意则在各章末句相次为义一章君子以岂弟之道干禄二章福禄自降三章德及乎人四章德感乎神五章神降之福六章谓德既格乎上下矣而所以受福者皆自然之意言乐易受福之自然此所以为文王也】
　　思齐【侧皆反】大【音泰】任文王之母【莫后反】思媚【美记反】周姜京室之妇【房九反】大【同上】姒嗣徽音则百斯男【叶尼心反】
　　赋也思语辞齐庄媚爱也周姜大王之妃太姜也京周也大姒文王之妃也徽美也百男举成数而言其多也【辑録春秋传云管蔡郕霍鲁卫毛郜雍曹滕毕原丰郇文之眧也并伯邑考武王十八人然此特其见于书传者耳亦可见其多也】○此诗亦歌文王之徳而推本言之曰此庄敬之太任乃文王之母实能媚于周姜而称其为周室之妇【辑録王氏曰齐者母道也媚者妇道也为人母尽母道为人妇尽妇道者太任也】至于太姒又能继其美徳之音而子孙众多上有圣母所以成之者逺内有贤妃所以助之者深也【原其质之所禀则曰圣究其徳之所成则曰贤实皆谓之贤妇人可也特据文王而言尊其母尔　言其所从来者如此文王之徳有由然也】
　　○惠于宗公神防时怨神罔时恫【音通】刑于寡妻至于兄弟以御【牙嫁反】于家邦【叶卜工反】
　　赋也惠顺也宗公宗庙先公也【辑録张子曰未追王故称公】恫痛也【痛之义与恨相近】刑仪法也寡妻犹言寡小君也御迎也【迎之与之相接之意齐家则与一家之人相接治国则与一国之人相接辑録此从毛传孟子注与郑笺同】○言文王顺于先公而鬼神歆之无怨恫者【无怨恫则祖考其安乐之矣辑録此意诚心正身修之验也】其仪法内施于闺门而至于兄弟以御于家邦也孔子曰家齐而后国治【辑録通释曰大学传齐家治国章三引诗文始言家人次言兄弟终言四国朱子亦尝谓即刑寡妻至兄弟御家邦之意】孟子曰言举斯心加诸彼而已【孔子孟子之言皆释刑于寡妻以下】张子曰言接神人各得其道也【此则通释之也○孝感于鬼神而教行于家国皆积盛致然也此言其徳之所施者如此辑録解頥曰先神而后人尊卑之序也先家而后国亲疎之杀也诚以事神而神无不格诚以治人而人罔不孚此所谓接神人各得其道也】
　　○雝雝【于容反】在宫肃肃在庙【叶音貌】不显亦临无射【音亦】亦保【叶音鲍】
　　赋也雝雝和之至也肃肃敬之至也不显幽隐之处也射与斁同厌也保守也○言文王在闺门之内则极其和在宗庙之中则极其敬虽居幽隐亦常若有临之者虽无厌射亦常有所守焉其纯亦不已盖如是【纯亦不已主亦临亦保言居幽隐而或慢之待厌射而后守之则有间矣○文王之徳见于外者随地而然根于中者无时不然其表里之俱盛如此辑録熊去非曰此承上章而言雝雝在宫即刑于寡妻以下之事肃肃在庙即惠于宗公以下之事解頥曰雝雝和之至也所以为治人之本也肃肃敬之至也所以为事神之本也不显自其在已者言之亦临则指其在神者而言也无射自其在人者言之亦保则指其在已者而言也已之所处虽在于幽隐而心之戒惧则常若有临之者人之于我虽无所厌射而心之操存则常若有所守焉所以为纯亦不已之实也】
　　○肆戎疾不殄烈假【古雅反】不瑕不闻亦式不諌亦入【此与下章用韵未详】
　　赋也肆故今也戎大也疾犹难也犬难如姜里之囚及昆夷猃狁之属也殄絶烈光假大瑕过也【辑録过失也】此两句与不殄厥愠不陨厥问相表里闻前闻也式法也○承上章言文王之徳如此故其大难虽不殄而光大亦无玷缺【光大者徳见于外有光辉而又盛大也如声名洋溢乎中国施及蛮貊之类非所谓光且大乎】虽事之无所前闻者而亦无不合于法度虽无谏诤之者而亦未尝不入于善传所谓性与天合是也【性与天合主亦式亦入言辅氏曰不闻亦式从心所欲不逾矩也不諌亦入不思不勉从容中道也愚谓不闻亦式者法由此立不待学而能不谏亦入者由仁义行不待矫而正　此言徳极盛故不因患难而有损徳本盛故不资辅导而获益也已上二章言徳之成已者如此辑録解頥曰戎疾不殄难之自外至者圣贤有所不能必也烈假不瑕徳之由巾出者圣贤未尝不自尽也不闻亦式其知生知不思而得故稽之徃古而不谬也不諌亦入其行安行不勉而中故质之当今而无疑也此所以为性与天合也】
　　○肆成人有徳小子有造古之人无斁【音亦】誉髦斯士赋也冠以上为成人小子童子也造为也【造训为犹曰能也孝弟谨信洒扫应对进退之类无不能之所谓有造也】古之人指文王也誉名髦俊也○承上章言文王之徳见于事者如此【三章和敬纯是正言文王之徳四章处困而亨顺理而裕则皆徳之见乎事者】故一时人材皆得其所成就盖由其徳纯而不已故令此士皆有誉于天下而成其俊乂之美也【誉髦即指有徳有造言斯士即指成人小子言○圣人徳盛如此天下涵泳于教化中大以成大小以成小则所以誉髦之者至矣然不易致也必久于其迫而后化成彼乍作乍辍者其能与于斯乎此章言徳之成物者如此辑録吕东莱曰圣人流泽万世者无有大于作人所以体天地生生之大徳也故此诗以是终焉文王之无斁孔子之诲人不倦其心一也王氏曰初言大姒则化成乎内也终言誉髦斯士则化成乎天下也】
　　思齐五章二章章六句三章章四句【增释许氏曰首章专主于太任而言谓太任有齐庄之徳故能生文王其徳之本则上继于太姜其徳之化则下及于太姒此四句因及太任之徳之本效以着其所以成文王之圣也二章言文王事神接人各得其道三章言存诸身者纯亦不已四章言见诸事者性与天合卒章言作成人材之盛】
　　皇矣上帝临下有赫【叶黒各反】监观四方求民之莫维此二国其政不获【叶胡郭反】维彼四国爰究爰度【待洛反】上帝耆之憎其式廓乃眷西顾此维与宅【叶逹各反】
　　赋也皇大临视也赫威明也监亦视也莫定也二国夏商也不获谓失其道也四国四方之国也究寻度谋也耆憎式廓未详其义或曰耆致也【致犹取也言其徳为上帝之所取也辑録程子曰毛氏武传云】憎当作增式廓犹言规模也【辑録辅氏曰式如式様之式廓如匡廓之廓】此谓岐周之地也○此诗叙大王大伯王季之徳以及文王伐宻伐崇之事也此其首章先言天之临下甚明但求民之安定而已彼夏商之政既不得矣【桀纣之政皆政之失者也】故求于四方之国苟上帝之所欲致者则増大其疆境之规模于是乃眷然顾视西土以此岐周之地与大王为居宅也【人知太王避狄迁岐而不知天欲以此兴周也故推本天意而言其故辑録解頥曰天岂私我有周哉其眷周也即所以求民之安定也】
　　○作之屏【必领反】之其菑【庄持反】其翳【一计反】修之平之其灌其栵【音例】启之辟【婢亦反】之其柽【丑贞反】其椐【羌居反叶纪庶反】攘之剔【它厯反】之其檿【鸟剑反】其柘【章夜反叶都故反】帝迁明徳串【古患反】夷载路天立厥配受命既固
　　赋也作防起也屏去【上声】之也菑木立死者也翳自毙者也【死而仆曰毙】或曰小木蒙宻蔽翳者也修平皆治之使疏宻正直得宜也灌丛生者也栵行【音杭】生者也启辟芟除也柽河栁也似杨赤色生河边【辑録尔雅注曰今河旁赤茎小杨陆氏曰生水旁皮正赤如缝一名雨师松叶似松】椐樻【音匮】也肿节似扶老可为杖者也【辑録陆氏曰节中肿似扶老即今灵夀是也今人以为马鞭及杖】攘剔谓穿剔去其繁冗使成长【上声】也檿山桑也与柘皆美材可为弓榦又可蚕也【辅氏曰菑翳则因其死毙而防去之灌栵则因其丛列而修治之柽椐凡木则芟除之檿柘美材则攘剔之此皆循理而为得治物之道也】明徳谓明徳之君即大王也串夷载路未详或曰串夷即昆夷载路谓满路而去所谓混夷駾矣者也配贤妃也谓大姜○此章言大王迁于岐周之事【此章发上章末句之意】盖岐周之地本皆山林险阻无人之境而近于昆夷大王居之人物渐盛然后渐次开辟如此乃上帝迁此明徳之君使居其地而昆夷逺遁天又为之立贤妃以助之是以受命坚固而卒成王业也【太王之治岐如此天使安居其地而外侮除又配以贤妃而使其受此定命也天意于是确然矣辑録辅氏曰此章首八句人事也后四句天命也由天命时故人事应由人事治故天命从也】
　　○帝省【息井反】其山柞棫斯防【蒲贝反】松栢斯兊【徒外反】帝作邦作对自大【音泰】伯王季维此王季因心则友【叶羽已反】则友其兄【叶虚王反】则笃其庆【叶祛羊反】载锡之光受禄无丧【息浪反叶平声】奄有四方
　　赋也防兊见緜篇此亦言其山林之间道路通也【此承上章作屏修平启辟攘剔言緜以为文王事此以为太王事盖斯防斯兊是方然之时防矣兊矣则其如此者久矣诗人之词自有间也○增释许氏曰兊字释文于緜吐外反于皇矣徒外反是义不同而音亦不一也今传于緜吐外反训通以防兊为木防道通于皇矣则徒外反亦以防兊为木防道通是音异义同也校之毛诂俱当作吐外反】对犹当也作对言择其可当此国者以君之也大伯大王之长子王季大王之少子也因心非勉强【上声】也【辑録严氏曰李氏云孝弟之道岂可以伪为哉因其心而然耳生而无不知爱其亲长而无不知敬其兄本于良知良能岂非人心而然哉】善兄弟曰友兄谓大伯也笃厚载则也奄字之义在忽遂之间○言帝省其山而见其木防道通则知民之归之者益众矣于是既作之邦又与之贤君以嗣其业盖自其初生大伯王季之时而已定矣于是太伯见王季生文王又知天命之有在故适吴不反太王没而国传于王季及文王而周道大兴也【大伯王季皆足以当其国但王季有圣子则大伯宜让而王季宜受其让矣】然以大伯而避王季则王季疑于不友故又特言王季所以友其兄者乃因其心之自然而无待于勉强【理当受让而受之乃因其心之自然未尝有所矫拂也一有矫拂则害其良心而非友矣】既受太伯之让则益修其徳以厚周家之庆而与其兄以让徳之光犹曰彰其知人之明不为徒让耳其徳如是故能受天禄而不失至于文武而奄有四方也【天以大王善于治岐也故祚之以贤嗣君嗣君又笃天伦而益培之宜乎益吕其后矣王季之兴起一者本于父之功二者由于已之徳此章又发上章末句之意辑録解頥曰王业之成虽在于武王得天下之时而天命之定已见于太伯让王季之日太伯让焉而无迹王季受之而无愧此王业之所由基也文王创造于前武王继续于后此王业之所由成也太伯当立而不立文王可为而不为故皆谓之至徳非王季之友无以成太伯之志非武王之孝无以成文王之功武王之孝易知也王季之友难知也此因心则友则友其兄则笃其庆载锡之光诗人所以再三叹咏于王季也】
　　○维此王季帝度【待洛反】其心貊【武伯反】其徳音其徳克明克明克类克长【丁丈反】克君王【如字或于况反】此大邦克顺克比【必里反】比【毗至反】于文王其徳靡悔【叶虎洧反】既受帝祉【音耻】施【以豉反】于孙子【叶奬里反】
　　赋也度能度物制义也貊春秋传乐记皆作莫谓其莫然清静也克明能察是非也克类能分善恶也【是非以事理言善恶以人品言】克长教诲不倦也克君赏庆刑威也言其赏不僣故人以为庆刑不滥故人以为威也【克长能教也克君能治也】顺慈和徧服也【慈爱和柔人无不服】比上下相亲也【王此大邦犹言君此大国尔王季未尝为王但自今日追言之故云然也】比于至于也悔遗恨也【辑録严氏曰人有过则悔恨靡悔则无过从容中道无毫髪之歉也】○言上帝制王季之心使有尺寸能度义【天使其心明知审于长短轻重也】又清静其徳音使无非间之言【清静则不淆乱亦指受让之事言之也】是以王季之徳能此六者【心有权度徳无瑕疪是以能之】至于文王而其徳尤无遗恨是以既受上帝之福而延及于子孙也【天厚王季而其徳亦盛矣文王继之又以极盛之徳受极盛之福王季得文王以为子则其积累之功益着矣此章正言王季　太王则受命既固王季则受禄无丧而文王则又相继以受帝祉周家之福非一日矣】
　　○帝谓文王无然畔援【于愿反】无然歆羡【饯面反】诞先登于岸【叶鱼战反】宻人不恭敢距大邦【叶卜政反】侵阮【鱼宛反】徂共【音恭】王赫斯怒【叶暖五反】爰整其旅以按【音遏】徂旅以笃周祜【候五反】以对于天下【叶后五反】
　　赋也帝谓文王设为天命文王之词如下所言也无然犹言不可如此也【无然禁止之词圣人不待禁止然天禁止之则不为过矣】畔离畔也援攀援也言舎此而取彼也歆欲之动也羡爱慕也【增释金履祥曰畔援两字相反歆羡只是一意但有浅深歆心动貌羡慕也歆浅羡深】言肆情以徇物也岸道之极至处也宻宻须氏也姞【其入声】姓之国在今宁州阮国名在今泾州徂徃也共阮国之地名今泾州之共池是也【辑録宁州泾州即今平凉府静宁州泾州并陜西】其旅周师也按遏也徂旅宻师之徃共者也【辑録通释曰二旅字所指不同】祜福对答也○人心有所畔援有所歆羡则溺于人欲之流而不能以自济【众人溺于人欲则取所不当取欲所不当欲沦胥于恶而已曰溺曰流曰济皆与经文登岸相应】文王无是二者故独能先知先觉以造【七到反】道之极至【文王絶无人欲超然于天理中征伐之事理当伐则伐之莫不尽其所当然者至善无以加所谓登于岸也辑録彭氏曰无畔援则中正而不溺于私无歆羡则刚大而不溺于欲故能造道之极也】盖天实命之而非人力之所及也是以宻人不恭敢违其命而擅兴师旅以侵阮而徃至于共【辑録解頥曰敢距大邦不知有事大之礼也侵阮徂共不知有恤小之义也此天理之所当怒而王法之所当诛也】则赫怒整兵而徃遏其众以厚周家之福而答天下之心盖亦因其可怒而怒之初未尝有所畔援歆羡也【文王以天之心为心如此】此文王征伐之始也【此下四章又发上章受帝祉施孙子之意】
　　○依其在京【叶居良反】侵自阮疆陟我髙冈无矢我陵我陵我阿无饮我泉我泉我池【叶徒何反】度【待洛反】其鲜【息浅反】原居岐之阳在渭之将万邦之方下民之王
　　赋也依安貌京周京也矢陈鲜善将侧方乡也【辑録孔子曰郷人向望之也】○言文王安然在周之京【文王驻兵于国都以为三军之镇也】而所整之兵既遏宻人遂从阮疆而出以侵宻【辑録通释曰按春秋书法潜师掠境曰侵声罪致讨曰伐此诗于宻言侵于崇言伐固非如春秋书法例然其师既按徂共之众则宻人退归矣故周师既出阮疆而遂侵之盖亦出其不意而谓之侵也】所陟之冈即为我冈而人无敢陈兵于陵饮水于泉以拒我也【辑録辅氏曰词直理正威灵气焰莫有敌者所谓帝王之道出万全者也】于是相其髙原而徙都焉所谓程邑也【文王居程邑凡三年辑録胡廷芳曰度其鲜原以下即上章以笃周祜以对天下之实事也其字指宻而言通释曰文王伐宻之后而作程邑亦犹伐崇之后而作曹邑方其伐之讨罪而已固未尝先有作邑之心也自常情观之必谓贪其土地矣诗人知其心之无私故言伐宻伐崇之事皆先以帝命发之】其地于汉为扶风安陵今在京兆府咸阳县【辑録即今西安府咸阳县隷陜西】
　　○帝谓文王予懐明徳不大声以色不长【丁丈反】夏以革不识不知顺帝之则帝谓文王询尔仇方同尔兄弟以尔钩援【音爰】与尔临冲以伐崇墉
　　赋也予设为上帝之自称也懐眷念也明徳文王之明徳也【帝迁明徳太王也其徳克明王季也予懐明徳文王也三后皆明徳之君然徳有大小明有浅深则圣贤所以别也】以犹与也夏革未详【增释金履祥曰不大声以色则是不言而信不动而化不长夏以革凡事不自髙不自大不轻改作皆不为已甚之意不识不知全不用其私智】则法也仇方雠国也兄弟与国也【辑録彭氏曰以诸侯之国为兄弟亦未尝称王一验也】钩援钩梯也所以钩引上城所谓云梯者也临临车也在上临下者也冲冲车也从旁冲突者也皆攻城之具也崇国名在今京兆府鄠【音户】县【辑録即今西安府鄠县亦陜西】墉城也史记崇侯虎譛西伯于纣纣囚西伯于羑里西伯之臣闳夭之徒求美女竒物善马以献纣纣乃赦西伯赐之弓矢鈇钺得专征伐曰譛西伯者崇侯虎也西伯归三年伐崇侯虎而作丰邑○言上帝眷念文王【上章帝谓文王是设为上帝教戒之词此章帝谓文王则设为上帝爱念而称美之词也语意不同如此】而言其徳之深微不暴【步吐反】着其形迹【夏可训大革可训变朱子以不大声色不长夏革为一类皆冇深不露之意犹中庸不显笃恭之妙也辑録程于曰天谓文王予懐尔之明徳不大其声色而人化夫圣人之诚感无不通故所过者化所存者神岂暴着其形迹也哉是不发见大其声色也故曰声色之于以化民末也】又能不作聪明以循天理【既有浑然之徳又顺自然之理此文王所以为文王也】故又命之以伐崇也【询问也谓兴师问罪也】吕氏曰此言文王徳不形而功无迹与天同体而已【徳不形以不大声色言功无迹以不长夏革言吕氏以长夏革为长诸夏革命之事故言然与天同体则顺帝之则也】虽兴兵以伐崇莫非顺帝之则而非我也【有我则用私矣○两帝谓文王之语是为伐宻伐崇张本文王伐宻非有欲心所以行之者乃事理之至极也其伐崇也非欲张其声威气焰所以处之者皆天理之自然也呜呼非周公言之孰知文王奉天不已之心乎辑録严氏曰崇侯譛文王而文王伐之疑于报私怨者然虎倡纣为不道乃天人之所共怒文王奉天讨罪何容心哉盖由其心纯乎天理故喜怒皆与天合所仇者非私怨所同者非苟合也】
　　○临冲闲闲【叶胡员反】崇墉言言执讯【音信】连连攸馘【古获反】安安【叶于肩反】是类是祃【马嫁反叶蒲补反】是致是附【叶上声】四方以无侮临冲茀茀【音弗叶分聿反】崇墉仡仡【鱼乞反】是伐是肆是絶是忽【叶虚屈反】四方以无拂【叶分聿反】
　　赋也闲闲徐缓也言言髙大也连连属【音蜀】续状馘割耳也军法获者不服则杀而献其左耳【以其无闻也辑録玉藻云听乡任左乡向同孔氏曰罪其不听命服罪故取其耳以计功也】安安不轻暴也类将出师祭上帝也祃至所征之地而祭始造军法者谓黄帝及蚩尤也致致其至也附使之来附也茀茀强盛貌仡仡坚壮貌肆纵兵也忽灭拂戾也春秋传曰文王伐崇三旬不降退修教而复【去声】伐之因垒而降【僖公十九年因垒而降言不増兵但因其旧垒而崇自服也】○言文王伐崇之初缓攻徐战告祀羣神以致附来者而四方无不畏服及终不服则纵兵以灭之而四方无不顺从也【辑録李于仲曰文王所伐者崇耳而四方之国无不服从以文王之伐当其罪故也】夫始攻之缓战之徐也非力不足也非示之弱也将以致附而全之也【辑録通释曰此其三旬不降之时乎】及其终不下而肆之也则天诛不可以留而罪人不可以不得故也【辑録通释曰此其复伐之日乎】此所谓文王之师也【辅氏曰是致是附仁也是絶是忽义也仁以附之天下畏之而不敢侮仁之至也义以絶之天下从之而不敢拂义之尽也愚谓文王伐宻侵疆遏旅而已及伐崇则是伐是肆是絶是忽圣人兴师致伐而有不同此不可知但诗人皆以帝谓文王起之则文王以天吏奉天讨如权衡称物低昻随其轻重尔初亦何尝容心哉辑録解頥曰闲闲然徐缓言设之而不用也言言然髙大言纵之而未攻也连连则相续而不絶也安安则详审而不暴也是类是祃昭其罪于神也是致是附敷是徳于人也此四方之所以莫敢侮也茀茀然强盛则非徐缓之比也仡仡然坚壮则犹负固不服也于是伐以声其罪肆以奋其力絶以殄其祀忽以灭其国则天诛不留而罪人斯得矣此四方之所以莫敢拂也】
　　皇矣八章章十二句
　　一章二章言天命大王三章四章言天命王季五章六章言天命文王伐宻七章八章言天命文王伐崇【一章言太王居岐之故二章言太王居岐之事三章言王季兴起之故四章言王季兴起之事五章言文王伐宻之故六章言文王伐宻之事七章言文王伐崇之故八章言文王伐崇之事辑録何伯善曰大抵一诗之意自始至终皆推原其本于天而非人力之所能为也】
　　经始灵台【叶田饴反】经之营之庶民攻之不日成之经始勿亟【居力反】庶民子来【叶六直反】
　　赋也经度【入声】也灵台文王所作谓之灵者言其倐然而成如神灵之所为也营表【平声即标识也经者度其广深营者标其信置】攻作也不日不终日也亟急也○国之有台所以望氛祲【音浸】察灾祥【氛灾气祲祥气】时观游节劳佚也【辑録解頥曰望氛祲察灾祥忧民之忧也时观游节劳佚乐民之乐也】文王之台方其经度营表之际而庶民已来作之所以不终日而成也虽文王心恐烦民戒令勿亟而民心乐之如子趍父事不召自来也【攻之成之即是子来之事辑録陈定宇曰不欲其急而过于劳者爱民之仁子来而忘其劳者事君之义未有上好仁而下不好义也张南轩曰文王则勿亟庶民则子来君民之相与如此】孟子曰文王以民力为台为沼而民欢乐之谓其台曰灵台谓其沼曰灵沼【辑録注言文王虽用民力而民反欢乐之加以美名也】此之谓也【民被文王之徳而趋事赴功如此则文王爱民之心遂于此矣可乐也】
　　○王在灵囿【叶音郁】麀【音忧】鹿攸伏麀鹿濯濯【直角反】白鸟翯翯【户角反】王在灵沼【叶音灼】于【音乌】牣【音刃】鱼跃
　　赋也灵囿台之下有囿所以域养禽兽也【筑墙为界域而养禽兽在其中】麀牝鹿也伏言安其所处不惊扰也濯濯肥泽貌【辑録解頥曰言其性之适而体之充也】翯翯洁白貌【辑録解頥曰此以上言飞走者乐其为飞走也下文于牣鱼跃言鳞介者乐其为鳞介也】灵沼囿之中有沼也牣满也鱼满而跃言多而得其所也【鸟兽鱼鼈被文王之仁虽在囿沼而与山林川泽无异各遂其性如此则文王爱物之心遂于此矣可乐也】
　　○虡【音巨】业维枞【七凶反】贲【扶云反】鼓维镛【音庸】于论【庐门反】鼓钟于乐【音洛】辟【音璧】廱
　　赋也虡植木以悬钟磬其横者曰栒【音笋】业栒上大版刻之捷业如锯齿者也枞业上悬钟磬处以防色为崇牙其状枞枞然者也【辑録疏云以防色为犬牙其状隆然谓之崇牙枞即崇牙之貌枞枞然也业与崇牙皆所以饰栒簨也】贲大鼓也长八尺鼓四尺中围加三之一【辑録□人注中围加三之一者加于面之围三分之一也面径四尺其围十二尺加以三分之一则中围十六尺径五尺三寸三分中之一也】镛大钟也论伦也言得其伦理也【伦理条理声音皦如无相夺伦也】辟璧通廱泽也辟廱天子之学大射行礼之处也水旋丘如璧以节观者【节止也止之使不入也】故曰辟廱
　　○于论鼓钟于乐辟廱鼍【徒河反】鼓逢逢【薄红反】蒙【音蒙】瞍【音叟】奏公
　　赋也鼍似蜥蜴长丈余皮可冐鼓逄逄和也有眸子而无见曰蒙无眸子曰瞍古者乐师皆以瞽者为之以其善听而审于音也公事也【辑録吕氏曰乐者蒙瞍之事也】闻鼍皷之声而知蒙瞍方奏其事也【钟鼓作于辟廱而且有善作之者则文王教民之心遂于此矣可乐也○上章是作乐有其地此章是作乐有其人于讲学行礼之处有钟鼓之乐盖亦异乎众人之乐矣得不重言而深叹之乎辑録严氏曰申言钟皷辟雍之乐咏叹不能已乐之更端曰奏故九成谓之九奏方言奏其事乐之不厌之词也】
　　灵台四章二章章六句二章章四句
　　东莱吕氏曰前二章乐文王有台池鸟兽之乐也后二章乐文王有钟鼔之乐也皆述民乐之词也【灵台辟廱本不同处在灵台则有灵台之乐在辟廱则有辟廱之乐与民同乐随处皆然故民乐之而诗人得以述之也辑録解頥曰前二章言灵台之游观后二章言辟廱之教育游观而必言其物之盛者以见涵育长养之有其素也教育而必言其乐之和者以见鼔舞作兴之有其术也然则台池鸟兽之乐固与百姓共之而钟鼔之乐又将与贤者共之也疑问曰文王终身西伯而灵台两言辟廱岂西伯亦建天子之学乎朱子曰正雅皆成王周公以后之诗则在追王之后无疑故灵台以王在灵囿王在灵沼言之则无嫌于辟廱之名矣】
　　下武维周世有哲王三后在天王配于京【叶居良反】
　　赋也下义未详或曰字当作文言文王武王实造周也哲王通言大王王季也三后大王王季文王也在天既没而其精神上与天合也【犹所谓文王在上于昭于天也】王武王也配对也谓继其位以对三后也京镐京也○此章美武王能纉大王王季文王之绪而有天下也【盖此章以世有哲王为大防三后在天皆哲王也武王又以哲王居镐而对彼三后在天之神可见周之世有哲王矣辑録解頥曰圣人兴王之业非先后固无以基之于前而先后在天之神非圣人无以配之于下盖一代兴王之业必世徳之相承有以基之于其始而后圣徳之受命有以成之于其终也周之王业自文王而始着自武王而始成是文王武王实造周矣然推原其始则文王之前固有王季也王季之前又有太王也谓王业之所基不在于是而可乎夫惟太王王季文王既没而其精神上与天合也是以武王继之实能配彼在天之灵于镐京焉则武王之继三后谓非王业之所成而可乎诗人于此原其始而归美于三后要其终而归功于武王则夫任继述之责者其必知所法矣】
　　○王配于京世徳作求永言配命成王之孚【叶孚尤反】赋也言武王能继先王之徳而长言合于天理故能成王者之信于天下也【能使天下之人皆信之然后为王者之信】若暂合而遽离暂得而遽失则不足以成其信矣【辅氏曰此章言武王得以对彼三后于镐京者以其能起求先王之徳而继之又长言合于天理故能成王者之信于天下也愚谓求徳配命非二事先王之徳即是天理继先王之徳而加以悠久之诚则天理无间而徳极其盛积中发外自然孚合民心东西南北无思不服可谓成王之孚矣成王之孚如此故能对彼三后之神于镐京也其曰作求犹曰仰而求之耳辑録解頥曰王配于京是以下而对乎上之辞永言配命是以人而合乎天之辞有以配对于下而已之徳既与先王而为一有以配合乎天而已之心复与天性而为一此所以能成王者之信而为天下之法也然则王者之信岂可以他求哉亦在乎求世徳配天命而已盖世徳皆实心之形着而天命即实理之流行既有以配对于先王复有以配合乎天命则王者之徳着于下而天下之心应乎上上下交孚而其为信也成矣】
　　○成王之孚下土之式永言孝思孝思维则
　　赋也式则皆法也○言武王所以能成王者之信而为四方之法者以其长言孝思而不忘是以其孝可为法耳【辑録陈氏曰王者之徳着于人而可信者谓之孚存于心而不忘者谓之孝天下皆知法武王之徳而不知徳之可法者本于圣人之孝】若有时而忘之则其孝者伪耳何足法哉【上章因王配于京推之见武王能求徳配命而成王者之信此章因成王之孚推之见武王能孝思不忘而得天下之心求徳即是孝之事永言配命即孝思之不忘也永言孝思如此则其孝出于真诚而天下皆信之可谓能成王者之孚矣辑録解頥曰长言孝思而不忘者一饮食之顷而如见于一坐作之顷而如见于墙一陟降之顷而如见于庭无一处之不然亦无一时之不然也若有时而忘之则是勉强矫僞之所为也而岂足为天下之法哉】
  </div>
  <div class="pagination">
   <a href="诗经疏义会通_page37.html">
    上一页
   </a>
   <span>
    ...
   </span>
   <a href="诗经疏义会通_page33.html">
    33
   </a>
   <a href="诗经疏义会通_page34.html">
    34
   </a>
   <a href="诗经疏义会通_page35.html">
    35
   </a>
   <a href="诗经疏义会通_page36.html">
    36
   </a>
   <a href="诗经疏义会通_page37.html">
    37
   </a>
   <span class="current-page">
    38
   </span>
   <a href="诗经疏义会通_page39.html">
    39
   </a>
   <a href="诗经疏义会通_page40.html">
    40
   </a>
   <a href="诗经疏义会通_page41.html">
    41
   </a>
   <a href="诗经疏义会通_page42.html">
    42
   </a>
   <a href="诗经疏义会通_page43.html">
    43
   </a>
   <span>
    ...
   </span>
   <a href="诗经疏义会通_page39.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
