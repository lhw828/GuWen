<!DOCTYPE html>
<html>
 <head>
  <meta charset="utf-8"/>
  <title>
   毛诗注疏 - 第 18 页/共 29 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   毛诗注疏 - 第 18 页/共 29 页
  </h1>
  <div class="content">
   毛诗注疏卷十七考证
　　钦定四库全书
　　毛诗注疏卷十八
　　汉郑氏笺　唐陆德明音义　孔颖达疏
　　小雅　【鸿鴈之什】
　　序鸿鴈美宣王也万民离散不安其居而能劳来还定安集之至于矜寡无不得其所焉笺宣王承厉王衰乱之敝而起兴复先王之道以安集众民为始也书曰天将有立父母民之有政有居宣王之为是务音义【劳力报反来力代反矜本又作鳏同古顽反徐又棘氷反篇内矜寡同老无妻曰矜老无夫曰寡】疏【正义曰作鸿鴈诗者美宣王也由厉王衰乱万民分离逃散皆不安止其居处今宣王始立能遣侯伯卿士之使皆就而劳来今还归本宅定止安慰而集聚之使复其居业为筑宫室又至于矜寡孤独皆蒙赒赡无不得其所者由是故美之也劳来者来勤也义与劳同皆谓设辞以闵之言万民离散不安其居卒章上二句是也而能劳来首章次一句是也至于矜寡无不得其所者首章下二句是也其余皆説安集之事序总言焉经序参差者叙述其次第当然经主説安集为始先陈王殷勤为民然后本其未集各为节文之势故不同也笺正义曰由宣王承厉王衰乱之弊故民有离散以承此乱而起兴复先王之道以安集众民为始也衣物破壊谓之弊厉王壊乱天下使万民离散犹衣之弊然云汉云承厉王之烈者彼美宣王遇灾而惧灾非厉王所致故不言弊此离散由厉王故言弊也烝民序曰周室中兴是兴复先王之道知以安集众民为始者以宣王据乱而起明宣王先据散民不得民未安居先行余政故知以安集为始也书曰天将有立父母民之有政有居今泰誓文言天将有立圣徳者为天下父母民之得有善政有安居彼武王将欲伐纣民喜其将有安居是民之所欲安居为重也宣王之为是务言宣王之所为安集万民是以民之父母为务意同武王所以为美】
　　鸿鴈于飞肃肃其羽传兴也大曰鸿小曰鴈肃肃羽声也笺云鸿鴈知辟阴阳寒暑兴者喻民知去无道就有道之子于征劬劳于野传之子侯伯卿士也劬劳病苦也笺云侯伯卿士谓诸侯之伯与天子卿士也是时民既离散邦国有壊灭者侯伯久不述职王使废于存省诸侯于是始复之故美焉爰及矜人哀此鳏寡传矜怜也老无妻曰鳏偏防曰寡笺云爰曰也王之意不徒使此为诸侯之事与安集万民而已王曰当及此可怜之人谓贫穷者欲令赒饩之鳏寡则哀之其孤独者收敛之使有所依附音义【肃所六反本或作防同劬其俱反注及下文同韩诗云数也使所吏反矜棘氷反防息浪反令力呈反赒音周救也饩许气反】疏【正义曰言鸿鴈避所忌就所欲往飞之时肃肃其羽为声也以兴万民去所恶就有道而归往之时其心喜乐也此万民所以有可就者以时王遣使是子侯伯卿士于是巡行其邦国劳来天下之民病苦于外野故万民得归之此侯伯卿士既安集万民又称王命已曰不但安民而己亦当及此可怜之人贫穷者令赒饩焉又哀此无妻之鳏夫偏丧之寡妇当收敛之使有所依附也王命已己当行焉传正义曰鸿鴈俱是水鸟故连言之其形鸿大而鴈小嫌其同鸟雄雌之异故传辨之云大曰鸿小曰鴈也知避阴阳寒暑者春则避阳暑而北秋则避隂寒而南故竝言之此以所避兴民避恶既有所避自然归善故笺云喻民知去无道就有道离散不得所是无道明君安集之是有道也言去无道之离散就有道之安集所兴一事耳不谓以厉王无道去之宣王有道就之何则民离散者岂能逃出中国逺避厉王也笺正义曰传既以之子为侯伯卿士故笺又解传言侯伯卿士谓诸侯之伯与天子之卿士也毛知之子为侯伯卿士者以此劳来之诗也王使劳来于天下唯侯伯与卿士耳故僖元年左传曰凡侯伯救患分灾讨罪礼也是侯伯自于州内有罪者则征讨之灾患则分救之此安集万民亦救患之义且州之内侯伯所主明王当遣焉故知有侯伯也又周礼王之所以抚邦国诸侯者嵗徧存三岁徧覜五嵗徧省注云嵗者廵守之明嵗以为始自五嵗之后遂间嵗徧省此天子于诸侯所命卿士也春秋之时天子每使卿聘鲁故知有卿士也诸侯之伯伯者长也诸侯之长谓之侯伯即州牧是也故左传杜注云侯伯州长也列职于王即曰牧于诸侯则谓之侯伯一官而有三名也传以之子是王所使之人举侯伯卿士而言耳其实王官之伯亦有时述职天子之大夫亦使于诸侯故下泉曰诸侯有事则二伯述职春秋之世每有大夫聘鲁是皆得为王使也是时民既离散邦国壊灭知者以百堵皆作非直民居邦国城邑亦筑作之故言邦国壊灭也所以离散壊灭者侯伯久不述职王使废于存省诸侯故合然也今宣王于是始遣侯伯述职卿士存省复先王之法故美之言述职者述修其所掌之职事上下通名故谱曰武王廵狩述职昭五年左传曰小有述职谓诸侯于天子也又烝民曰仲山甫出祖传曰言述职也仲山甫卿士也亦亦述职是其通矣卿士言王使者以在王朝故以王使言之其实侯伯亦王所遣总名皆王使但存省不使侯伯耳谓贫穷者以下则言鳏寡明此可怜之人是贫穷也以贫穷无财则宜赒饩之赒谓与之财饩谓赐之食也知可怜之人非孤独者以孤独与鳏寡为类同在哀此之中故言鳏寡则哀之其孤独者收敛之使有所依附也男鳏女寡皆身孤独故言其孤独以此无父之孤无子之独亦宜哀焉王制云四者天民之穷而无告者也皆有常饩是四者同也言有常饩则鳏寡亦赒饩之言收敛之者对贫穷自有亲眷不须收敛鳏寡则既收敛之又赒饩之但哀其无所告故笺别言之】鸿鴈于飞集于中泽传中泽泽中也笺云鸿鴈之性安居泽中今飞又集于泽中犹民去其居而离散今见还定安集之子于垣百堵皆作传一丈为板五板为堵笺云侯伯卿士又于壊灭之国征民起屋舍筑墙壁百堵同时而起言趋事也春秋传曰五板为堵五堵为雉雉长三丈则板六尺虽则劬劳其究安宅传究穷也笺云此劝万民之辞女今虽病劳终有安居音义【垣音袁堵丁古反究居又反】疏【正义曰言鸿鴈性好居泽今往飞而集于泽中得其志也以兴万民亦情乐处家今还归而止于家中亦得其欲也万民得以安处者其是子侯伯卿士又于壊灭之国徴民起筑垣墙令百堵俱起由是得还定也又言侯伯卿士劝已万民曰筑作兴造虽则今劬劳其于久得安居欲使不惮劳也民喜王使之劝已故陈辞而美之传正义曰板堵之数经无其事毛氏以义言耳五板为堵自是公羊传文公羊在毛氏之后非其所据五板为堵谓累五板也板广二尺故周礼説一堵之墙长丈髙一丈是板广二尺也笺正义曰传以一丈为板郑欲易之故引传文而证板之长短春秋传曰五板为堵五堵为雉定十二年公羊传文也公羊虽非正典其言传诸先达故郑据之以破毛也言五堵为雉谓接五堵成一雉既引其文约出其义故云雉长三丈则板六尺也雉长三丈经亦无文故周礼説雉高一丈长二丈韩诗説八尺为板五板为堵五堵为雉何休注公羊取韩诗传云堵四十尺雉二百尺以板长八尺接五板而为堵接五堵而为雉也二説不同故郑氏駮异义辨之云左氏传説郑荘公弟段居京城蔡仲曰都城过百雉国之害也先王之制大都不过三国之一中五之一小九之一今京不度非制也古之雉制书传各不得其详今以左氏说郑伯之城方五里积千五百步也大都三国之一则五百步也五百步为百雉则知雉五步五步于度长三丈则雉长三丈也雉之度量于是定可知矣是郑计雉所据之丈也王愆期注公羊云诸儒皆以为雉长三丈堵长一丈疑五误当为三如是大通诸儒唯与郑板六尺不合耳】
　　鸿鴈于飞哀鸣嗸嗸传未得所安集则嗸嗸然笺云此之子所未至者维此哲人谓我劬劳笺云此哲人谓知王之意及之子之事者我之子自我也维彼愚人谓我宣骄传宣示也笺云谓我役作众民为骄奢音义【嗸本又作嗷五刀反声也】
　　鸿鴈三章章六句
　　序庭燎美宣王也因以箴之笺诸侯将朝宣王以夜未央之时问夜早晚美者美其能自勤以政事因以箴者王有鸡人之官凡国事为期则告之以时王不正其官而问夜早晚音义【燎力照反徐又力烧反郑云在地曰燎执之曰烛又云树之门外曰大烛于内曰庭燎皆是照众为明箴之金反谏诲之辞朝直遥反下皆同】疏【正义曰因以箴之者言王虽可美犹有所失此失须治若病之须箴三章皆美其勤于政事讥其不正其官是美而因箴之事也宣王既在变诗此言美而箴之以下规诲为衰失之渐而首则六月采芑末则斯干无羊竝不言美者叙以示法见宣王中兴置斯干无羊于末见终善以隠之诗承刺后不可复言其美故去美以示意既末不言美故首亦去美令始终相凖且见宣王贤君其诗可以次正故终始不言美其间则各从其实也以此王勤政事而不正其官美大过小得中有失故美而因箴之汾沮洳则恶大善小失中有得故刺而因美焉所以相反也笺正义曰王有鸡人之官凡国事为期则鸡人告有司以其朝之时节有司当以告王不须问今王问之由王不正其官而问夜早晚非度之宜所以箴之也凡国事为期则告之以时周礼鸡人职文也注云象鸡知时告其有司主事者也郑知一言之内兼有箴美者以其篇更无箴刺之文夜如何其是问夜之辞天子偹官任使而亲问时节非王者之法故知此即箴也卒章是朝之正时知不得时而美失时而箴者三章同云夜如何其是王之失得一也不得以时而为美矣且依时而朝未足为美明美者美其勤于亲问问之则非礼故知此即为箴也】
　　夜如何其笺云此宣王以诸侯将朝夜起曰夜如何其问早晚之辞夜未央庭燎之光君子至止鸾声将将传央旦也庭燎大烛君子谓诸侯也将将鸾镳声笺云夜未央犹言夜未渠央也而于庭设大烛使诸侯早来朝闻鸾声将将然音义【其音基辞也央于良反説文云久也已也王逸注楚辞云央尽也将七羊反或本作锵注同且七也反又子徐反又音且经本作旦镳表骄反又必苗反渠其据反】疏【正义曰宣王以诸侯将朝遂夜起问左右曰夜如何其其语辞言夜今早晚如何乎王问之时夜犹未渠央矣而已见庭燎之光言于时即是庭设大烛以待诸侯其君子诸侯以庭燎已设皆来至止人闻其鸾声将将然王勤政事诚可美矣而不正其官失人君之道故箴之传正义曰未央者前限未到之辞故笺云夜未央犹言夜未渠央也故汉有未央宫古诗有乐未央传言央旦者旦是夜屈之限言夜未央者谓夜未至旦非谓训央为旦故王肃云央旦未旦夜半是也二章夜未艾艾久也毛意艾取名于耆艾艾者是年之久从幼至艾为年久似从昬至旦为夜久昬似幼旦似艾言夜未于久亦是未至于旦未艾与未央其意同也但下章言晨则三章设文有渐未央先于未艾也此夜未旦者作者言王问夜之时节耳非对王之辞也若对王未央王应更寝何当设烛以迎宾以此知非对辞也庭燎者树之于庭燎之为明是烛之大者故云庭燎大烛也秋官司烜云邦之大事供坟烛庭燎注云树于门外曰大烛门内曰庭燎不同者以彼烛燎别文则设非一处庭燎以庭名之明在门内故以大烛为门外以文对故异之耳其散则通也郊特牲曰庭燎之百由齐桓公始也注云僭天子也庭燎之差公盖五十侯伯子男皆三十是天子庭燎用百古制未得而闻要以物百枚并而纒束之今则用松苇竹灌以脂膏也】
　　夜如何其夜未艾庭燎晣晣君子至止鸾声哕哕传艾久也晣晣明也哕哕徐行有节也笺云芟末曰艾以言夜先鸡鸣时音义【艾毛五盖反郑音刈晣本又作晢之世反哕呼防反徐又呼惠反芟所衔反先悉荐反】疏【笺正义曰笺以传云艾取老之义其理不安故易之何者以一夜如譬一世从昬至旦犹从生至死耳不得以老为旦也若以夜未久则是初昬之辞时已鸡呜左右不得谓之未久也故易之以芟艾为喻一物之全是犹一夜也以刀初芟犹初昬也芟竟犹旦也是艾者以昬初为本以过为末所以成艾之名言未成艾犹初未至于旦故言先鸡鸣时也朝礼羣臣别色始入在鸡鸣之后此未至朝节故知先鸡鸣时也未艾先于鸡鸣则未央又在其前故王肃以为夜半虽郑亦当然矣】
　　夜如何其夜乡晨庭燎有煇君子至止言观其旂传煇光也笺云晨明也上二章闻鸾声尔今夜乡明我见其旂是朝之时也朝礼别色始入音义【乡许亮反字又作向煇音晖别彼列反旂音祈巨畿反】
　　庭燎三章章五句
　　序沔水规宣王也笺规者正圆之器也规王仁恩也以恩亲正君曰规春秋传曰近臣尽规音义【沔緜善反徐莫显反】疏【正义曰作沔水诗者规宣王也圆者周匝之物以比人行周备物有不圆匝者规之使成圆人行有不周者规之使周备是匡諌之名刺者责其为恶言宣王政教多善小有不备今欲规之使备故言规之不言刺也经云诸侯不朝天子妄相侵伐又谗言将起王不禁之欲王治诸侯察谮佞皆规王使为善也笺正义曰正物之器不独规也规以正圆矩以正方绳正曲直权正轻重皆可以此諌君独言规者以主仁恩以恩亲正君曰规规之使圆则外无廉隅犹人之为恩貌不严肃故五行规主东方是主仁恩也案援神契云春执规夏持衡秋执矩冬持权所引春秋传者外传周语文也言君之近臣当尽诚以规君亦取恩亲之意】
　　沔彼流水朝宗于海传兴也沔水流满也水犹有所朝宗笺云兴者水流而入海小就大也喻诸侯朝天子亦犹是也诸侯春见天子曰朝夏见曰宗鴥彼飞隼载飞载止笺云载之言则也言隼欲飞则飞欲止则止喻诸侯之自骄恣欲朝不朝自由无所惧心也嗟我兄弟邦人诸友莫肻念乱谁无父母传邦人诸友谓诸侯也兄弟同姓臣也京师者诸侯之父母也笺云我我王也莫无也我同姓异姓之诸侯女自恣聴不朝无肻念此于礼法为乱者女谁无父母乎言皆生于父母也臣之道资于事父以事君音义【朝直遥反注皆同见贤遍反下文同鴥惟必反隼息尹反】疏【正义曰沔然而满者彼流水也此水之流当朝宗而入于海小就大也以喻强盛者是彼诸侯也此诸侯亦当朝宗天子臣事君也何为今更不然鴥然而疾者彼飞隼其意欲飞则飞欲止则止自由无所畏也以喻彼诸侯欲朝则朝欲否则否自恣无所惧也故责之嗟乎我王兄弟同姓之国及为邦君之人异姓诸侯此同姓异姓汝皆我王之诸友何为自恣不朝无肻念此于礼法为乱者若然则谁无父母乎何者人皆生于父母臣之道资于事父以事君故京师者诸侯之父母何为不以事父母之道事京师也诸侯自恣如是王不能禁所以规王也传正义曰云犹者以水无情犹义有朝宗况人而可无朝宗乎朝宗者本诸侯于天子之礼故笺引大宗伯云春见天子曰朝夏见曰宗臣之朝君犹水之趋海故以水流入海为朝宗也禹贡亦云江汉朝宗于海彼注云以着人臣之礼见江汉吴楚有道后服无道先强故以着义以水入海多矣独于江汉言朝宗故云着义也大宗伯注云朝朝也欲其来之早宗尊也欲其尊王皆以人事名之水无此情故云着义也尚书云我友邦冢君是天子谓诸侯为友也邦人有国之辞故知诸友谓诸侯也此经嗟我下通兄弟邦人竝责之诸友之文足以容同姓但以同姓为亲故先责兄弟兄弟是同姓则邦人诸友为异姓故笺云我同姓异姓诸侯总责之也言京师者诸侯之父母以责不朝于京师故以京师为父母也笺申觧名京师为父母之意言皆生于父母臣之道资于事父以事君本其恩亲以责之故名京师为父母笺云自恣不朝集注及定本恣下有聼字】沔彼流水其流汤汤传言放纵无所入也笺云汤汤波流盛貌喻诸侯奢僭既不朝天子复不事侯伯鴥彼飞隼载飞载扬传言无所定止也笺云则飞则扬喻诸侯出兵妄相侵伐念彼不迹载起载行心之忧矣不可弭忘传不迹不循道也弭止也笺云彼彼诸侯也诸侯不循法度妄兴师出兵我念之忧不能忘也音义【汤失羊反复扶又反迹井亦反弭弥氏反】疏【正义曰沔然而满者彼流水也此水之流汤汤然波流漫溢无所入既不注于海复不入大川以兴强盛者彼诸侯也此诸侯奢僭放恣无所事既不朝天子又不事侯伯鴥然而疾飞者彼飞隼则已飞而不息则又加之游妄相击害以兴彼自恣之诸侯则已不朝天子则又加以出兵妄相侵伐故我念彼不循道之诸侯为此则起则行妄出兵之事者心为之忧矣不可止而忘之传正义曰言水放散纵长无所入犹诸侯奢防放恣无所臣事也无所者是广辞非徒不入于海又不注大川以喻诸侯亦然故笺申之云既不朝天子复不事侯伯以传无所入之言知有侯伯之义故下笺亦云王与侯伯不当察之缘此有侯伯故也定本云放衍无所入集注云放恣】
　　鴥彼飞隼率彼中陵笺云率循也隼之性待鸟雀而食飞循陵阜者是其常也喻诸侯之守职顺法度者亦是其常也民之讹言宁莫之惩传惩止也笺云讹伪也言时不令小人好诈伪为交易之言使见怨咎安然无禁止我友敬矣谗言其兴传疾王不能察谗也笺云我我天子也友谓诸侯也言诸侯有敬其职顺法度者谗人犹兴其言以毁恶之王与侯伯不当察之音义【好呼报反恶乌路反】疏【正义曰鴥然彼自往之飞隼当循彼中陵是其常以兴自恣之诸侯亦当守职慎法是其常言诸侯之不可起行妄伐犹飞隼之不可飞妄作也诸侯之不守法非直由其自恣然亦由当时不令之小人为诈伪之言使人见怨咎者安然莫之肻禁止之者故致谗言我诸侯之友有恭敬其职事者矣谗人之言其又兴起以毁恶之而王与侯伯何以不当察之乎以此今诸侯益不守法也此篇主责诸侯之自恣因疾王之不察谗者先责下而后刺上欲规王令禁察之笺正义曰诈伪交易之言者谓以善言为恶以恶言为善交而换易其辞鬬乱二家使相怨咎也】
　　沔水三章二章章八句一章六句
　　序鹤鸣诲宣王也笺诲教也教宣王求贤人之未仕者音义【草木疏云鹤鸣闻八九里】疏【正义曰上言规此言诲者规谓正其已失诲谓教所未知彼诸侯专恣是已然之事故谓之规此求贤者未是已失直以意教故谓之诲叙者观经而异文】
　　鹤鸣于九臯声闻于野传兴也臯泽也言身隐而名著也笺云臯泽中水溢出所为次自外数至九喻深逺也鹤在中鸣焉而野闻其鸣声兴者喻贤者虽隐居人咸知之鱼潜在渊或在于渚传良鱼在渊小鱼在渚笺云此言鱼之性寒则逃于渊温则见于渚喻贤者世乱则隐治平则出在时君也乐彼之园爰有树檀其下维萚传何乐于彼园之观乎萚落也尚有树檀而下其萚笺云之往爰曰也言所以之彼园而观者人曰有树檀檀下有萚此犹朝廷之尚贤者而下小人是以往也他山之石可以为错传错石也可以琢玉举贤用滞则可以治国笺云他山喻异国音义【臯音羔韩诗云九臯九折之泽闻音问下同数色主反见贤遍反治直吏反乐音洛沈又五孝反注及下同爰音袁檀音坛萚音托观古乱反下同朝直遥反错七落反说文作厝云厉石也字林同乎故反琢渉角反】疏【正义曰毛以为言鹤鸣于九臯之中其声闻于外方之野鹤处九臯人皆闻之以兴贤者隐于幽逺之处其名闻于朝廷之间贤者虽隐人咸知之王何以不求而置之于朝廷乎所以必求此隐者以鱼有能潜在渊者或在于渚者小鱼不能入渊而在渚良鱼则能逃处于深渊以兴人有能深于隐者或出于世者小人不能自隐而处世君子则能逃遯而隐居逃遯之人多是贤者故令王求之王若置贤人于朝则人言云我何以乐彼之园而欲往观之乎曰以上有善树之檀而其下维有恶木之萚我所以观焉以兴何以乐彼之朝而欲往观之乎以上有德善之人而其下维有不贤之人我所以往也王得贤则为人乐观其朝如此何以不求之非但在朝为人所亲又他山逺国之石取而得之可以为错物之用兴异国沉滞之贤任而官之可以为理国之政国家得贤匡辅以成治犹寳玉得石错琢以成器故须求之也王者虽以天下为家畿外亦得为异国也郑唯次二句为异余同笺正义曰郑以一鸟不鸣九泽而云九臯者然则明深九坎也泽者水之所钟故知泽中水溢出所为坎自外数至九于时泽有然者故作者举之以喻深逺也鹤者善鸣之鸟故在泽焉而野闻其鸣声陆玑疏云鹤形状大如鹅长脚青翼髙三尺喙长四寸余多纯白或有苍色者今人谓之赤颊常夜半鸣淮南子亦云鸡知将旦鹤知夜半其鸣髙亮闻八九里雌者声差下今吴人园囿中及士大夫家皆养之传正义曰毛以潜渊喻隐者不云大鱼而云良鱼者以其喻善人故变文称良也笺正义曰此文止有一鱼复云或在是鱼在二处以鱼之出没喻贤者之进退于理为密且教王求贤止须言贤之来否不当横陈小人故易传也】
　　鹤鸣于九臯声闻于天笺云天高逺也鱼在于渚或潜在渊笺云时寒则鱼去渚逃于渊乐彼之园爰有树檀其下维谷传谷恶木也他山之石可以攻玉传攻错也音义【谷工木反说文云楮也从木声非从禾也以上章上檀下萚类之取其上善下恶故知谷恶木也】疏【传正义曰以上檀萚类之取其上善下恶故知谷恶木也陆玑疏云幽州人谓之谷桑荆人谓之谷中州人谓之楮殷中宗时桑谷共生是也今江南人绩其皮以为布又捣以为纸谓之谷皮纸絜白光辉其里甚好其叶初生可以为茹】
　　鹤鸣二章章九句
　　序祈父刺宣王也笺刺其用祈父不得其人也官非其人则职废祈父之职掌六军之事有九伐之法祈圻畿同音义【祈勤衣反父音甫下同】疏【正义曰经二章皆勇力之士责祈父之辞率此以刺王也笺正义曰下传以圻父为司马故言其所掌之事大司马序云王六军是掌六军之事也其职曰掌九伐之法正邦国注云诸侯之于国如树木之有根本是以言伐云凭弱犯寡则眚之犹人眚瘦四面削其地贼贤害民则伐之有钟鼓曰伐暴内陵外则坛之坛读如墠置之空墠出其君更立其次贤者野荒民散则削之田不治民不附削其地负固不服则侵之贼杀其亲则正之执而治其罪正杀之放弑其君则残之残灭其为恶犯令陵政则杜之杜塞使不得与邻国交通外内乱鸟兽行则灭之诛灭去之是有九伐之法也由其军行征伐事有苦乐为爪牙所怨故言其所掌也此职掌封畿兵甲当作畿字今作圻故觧之古者祈圻畿同字得通用故此作祈尚书作圻】
　　祈父传祈父司马也职掌封圻之兵甲笺云此司马也时人以其职号之故曰祈父书曰若畴圻父谓司马也司马掌禄士故司士属焉又有司右主勇力之士予王之爪牙胡转予于恤靡所止居传恤忧也宣王之末司马职废羌戎为败笺云予我转移也此勇力之士责司马之辞也我乃王之爪牙爪牙之士当为王闲守之衞女何移我于忧使我无所止居乎谓见使从军与羌戎战于千亩而败之时也六军之士出自六乡法不取于王之爪牙之士音义【此古畴字本或作寿按孔注尚书直畱反马郑音受当为之为于伪反下母为同】疏【正义曰时爪牙之士呼司马之官曰祈父我乃王之爪牙之士所职有常不应迁易汝何为移我于所忧之地使我无所止居乎由宣王不明使人不称故陈之以刺王笺正义曰以传未明更申其说此司马职其掌封畿时人以其职号之故曰祈父书曰若畴圻父谓司马也言古亦谓司马为圻父非独诗也若畴圻父酒诰文也彼注云顺寿万民之圻父圻父谓司马主封畿之事与此同意也定本作若畴与郑义不合误也又解祈父为爪牙所责之意司马掌禄士故司士之官属焉是爵禄黜陟由司马也其属又有司右之官主勇力之士故爪牙属司马也司马主爪牙之士其职得爵人今转爪牙之士于可忧之地故所以怨之也司士职曰以德诏爵以功诏禄注引王制曰司马辨论官材论进士之贤者以告于王而定其论论定然后官之任官然后爵之位定然后禄之是司士所掌以告司马司马告于王而进退之处人忧乐皆司马之所为故恨其转予于恤也因言司马所掌逆申下恨之意司右主勇力之士者司右职曰凡国之勇力之士能用五兵者属焉注云勇力之士属焉选右当于其中五兵者弓矢殳矛戈防也此王之爪牙即彼勇力之士故引之也传正义曰周语云宣王三十九年战于千亩王师败绩于姜氏之戎史记周本纪云宣王即位四十六年而崩是未有姜戎为败也毛知此当姜戎之败者以宣王之征所往皆克此言转予于恤有危败之忧宣王之败唯姜戎耳故言姜戎为败以当之自为姜戎所败而言司马职废者以征伐司马所典故也常武美宣王命程伯休父为大司马则休父贤者也言职废者盖休父卒后他人代之其人不贤故废职也笺正义曰鸟用爪兽用牙以防衞已身此人自谓王之爪牙以鸟兽为喻也当爲王闲守之衞者谓防闲守御之衞也知者以其言爪牙是勇力者也言胡转予于恤是不应转而转之也有勇力而不当转于忧唯守衞者耳故知当为王闲守之卫也司右止言勇力属焉不言使之守衞夏官虎贲氏下大夫二人其属者虎士八百人其职云虎贲氏掌先后王而趋以卒伍军旅防同亦如之舍则守王闲王在国则守王宫国有大故则守王门注云舍王出所止宿处闲梐枑也然则为王闲守乃是虎贲之属非司右勇力士也此言当为王守衞者周礼司右虎贲连官耳虎贲掌虎士司右主勇士虎贲之徒既为宿卫则司右之徒亦为宿卫矣司士正朝仪之位虎士在路门之右大右在路门之左大右则司右也虎士言其徒不言其官大右言其官不言其属明司右与虎贲氏俱率其属以卫王互文以相明也不然岂空属司右无任役乎以此知爪牙之士当为王闲守之卫也此勇力之士选右当于中若车右出征则是其常职今恨移我于忧谓见使从军则不为车右盖使之为步卒故恨也传言姜戎败不言败处故申之云战于千亩而败也杜预云西河介休县南有地名千亩则王师与姜戎在晋地而战也国语云宣王不籍千亩虢文公諌而不聴三十九年战于千亩孔晁云宣王不耕籍田神怒民困为戎所伐战于近郊则晁意天子籍田千亩还在籍田而战则千亩在王之近郊非是晋地义或然也又觧此爪牙之士所以不应从征者以六军之士出自六乡法不取王之爪牙之士也小司徒职曰乃颁此法于六乡之大夫使各登其乡之众寡乃防万民之卒伍而用之五人为伍五伍为两四两为卒五卒为旅五旅为师五师为军以起军旅又曰凡起徒役无过家一人是出自六乡也】
　　祈父予王之爪士传士事也胡转予于恤靡所底止传底至也音义【底爪履反】
　　祈父亶不聪传亶诚也胡转予于恤有母之尸饔传尸陈也熟食曰饔笺云已从军而母为父陈馔饮食之具自伤不得供养也音义【亶都旦反供九用反养羊亮反】疏【正义曰上恨身无所居此恨不得供养责之曰祈父汝诚是不聴慧之人汝若聪慧何为移我于忧危之地令我不得居家供养使我所有尊母令之陈熟食以奉父乎传正义曰对例则饪为熟散则通此云尸是陈之辞明熟食故可陈也笺正义曰千亩之战王之郊内胜负不至多时而恨其不得代母为父陈食者时王室既衰战则恐败恨其转已故举此以刺不得为多歴时日而恨也许氏异义引此诗曰有母之尸饔谓陈饔以祭恐养不及亲彼为论饔饩生死不争此文故不駮之其义当如此笺非为祭也】
　　祈父三章章四句
　　序白驹大夫刺宣王也笺刺其不能留贤也音义【马五尺以上曰驹】
　　皎皎白驹食我场苖絷之维之以永今朝传宣王之末不能用贤贤者有乗白驹而去者絷绊维系也笺云永久也愿此去者乗其白驹而来使食我场中之苗我则绊之系之以永今朝爱之欲留之所谓伊人于焉逍遥笺云伊当作繄繄犹是也所谓是乗白驹而去之贤人今于何游息乎思之甚也音义【皎古了反絜白也直良反絷陟立反徐又丁立反绊音半系足曰绊焉于防反又如字下同繄乌兮反】疏【正义曰宣王之末不能用贤有贤人乗皎皎然白驹而去者我愿其乗此白驹而来食我中之苗我则絷绊之维持之谓绊絷其马留其人以久今日之朝既思而不来又述而言曰所谓是乗白驹而去之贤人今于何处逍遥游息乎不知所适言思见之甚也以久今朝者得贤人与之言话则今日可长久犹山有枢云且以永日也传正义曰以宣王之行初善后恶烝民序云任贤使能周室中兴明是初时事此刺不能留贤故知宣王之末也僖二十八年左传曰韅靷鞅靽杜预云在后曰靽则絷之谓绊其足维之谓系其靷也笺正义曰言食苗藿则夏时矣七月注云春夏为圃秋冬为人注云场筑地为墠季秋除圃中为之此宜云圃而言场者以场圃同地耳对则四时异名散则继其本地虽夏亦名场也】
　　皎皎白驹食我场藿絷之维之以永今夕传藿犹苗也夕犹朝也所谓伊人于焉嘉客音义【藿火郭反】
　　皎皎白驹贲然来思传贲饰也笺云愿其来而得见之易卦曰山下有火贲贲黄白色也尔公尔侯逸豫无期传尔公尔侯邪何为逸乐无期以反也慎尔优游勉尔遁思传慎诚也笺云诚女优游使待时也勉女遁思度已终不得见自诀之辞音义【乐音洛遁字又作遯徒逊反徐徒损反度待洛反已音纪诀音决】疏【正义曰言有贤人乗皎皎然白驹而去者其服贲然而有盛饰已愿其来思而得见之也既愿其来即责之公侯之尊可得逸豫若非公侯无逸豫之理尔岂是公也尔岂是侯也何为亦逸豫无期以反乎思而不来设言与之诀汝诚在外优游之事勉力行汝遁思之志勿使不终也极而与之自诀之辞也此来思遁思二思皆语助不为义也传正义曰贲饰易序卦文山下有火贲易象文也贲卦离下艮上艮为山离为火故言山下有火以火照山之石故黄白色也其卦名曰贲者郑云离为日日天文艮为石石地文也天文在下地文在上天地之文交相而成贲贲然是也此贲必为贤者之貌笺传不言貌此思贤者当以车服表之皎皎为马之貌贲不宜为人之貌盖谓其衣服之饰也】
　　皎皎白驹在彼空谷传空大也生刍一束其人如玉笺云此戒之也女行所舍主人之饩虽薄要就贤人其德如玉然毋金玉尔音而有遐心笺云毋爱女声音而有逺我之心以恩责之也音义【刍禁俱反毋音无本亦作无】疏【正义曰言有乗皎皎然白驹而去之贤人今在彼大谷之中矣思而不见设言形之汝于彼所至主人礼饩待汝虽薄止有其生刍一束耳当得其人如玉者而就之不可以贪饩而弃贤也又言我思汝甚矣汝虽不来当传书信毋得金玉汝之音声于我谓自爱音声贵如金玉不以遗问我而有疏逺我之心已与之有恩恐遂疏已故以恩责之冀音信不絶传正义曰以谷中容人隐焉其空必大故云空大非训空为大桑柔云有空大谷是空谷大也此云在彼空谷则知其所适上云于焉逍遥及于焉嘉客为不知所适之辞者以思之不得故言不知所在此以贤者隐居必当潜处山谷故举以为言空谷非一犹未知其所在也笺正义曰毋爱女声音定本集注皆然】
　　白驹四章章六句
　　序黄鸟刺宣王也笺刺其以阴礼教亲而不至聮兄弟之不固音义【聮音连】疏【笺正义曰笺觧妇人自为夫所出而以刺王之由刺其以隂礼教男女之亲而不至笃聮结其兄弟夫妇之道不能坚固令使夫妇相弃是王之失教故举以刺之也大司徒十有二教其三曰以阴礼教亲则民不怨又曰以本俗六安万民其三曰聮兄弟是郑所引之文也言不至不固郑以义増之彼注云阴礼谓男女之礼昏姻以时男不旷女不怨是也谓之阴者以男女夫妇寝席之上阴私之事故谓之阴礼秋官士师云凡男女之阴讼聴之于胜国之社是为男女之事为阴也彼注又云聮犹合也兄弟谓昏姻嫁娶是谓夫妇为兄弟也夫妇而谓之兄弟者列传曰执礼而行兄弟之道何休亦云图安危可否兄弟之义故比之也】
　　黄鸟黄鸟无集于谷无啄我粟传兴也黄鸟宜集木啄粟者喻天下室家不以其道而相去是失其性此邦之人不我肻谷传谷善也笺云不肻以善道与我言旋言归复我邦族传宣王之末天下室家离散妃匹相去有不以礼者笺云言我复反也音义【啄陟角反妃音配】疏【正义曰言人有禁语云黄鸟黄鸟无集于我之谷木无啄于我之粟然黄鸟宜集木啄粟今而禁之是失其性喻妇人述男子禁已云妇人妇人无居我之室无得噉我之食然妇人之在夫家宜居室噉食今夫禁已是失其夫妇之所宜也妇人见其如此知必弃已即与之诀别而去之曰此邦国之人已于我若此则不我肻以善相与是不肻以善道与我也故我今回旋我今还归复反我邦国宗族矣言此邦之人复我邦族者言夫与已不善居异所耳不必即他邦也】
　　黄鸟黄鸟无集于桑无啄我粱此邦之人不可与明传不可与明夫妇之道笺云明当为盟盟信也言旋言归复我诸兄传妇人有归宗之义笺云宗谓宗子也疏【正义曰毛以为妇人既被夫弃已言此邦国之人不可与明夫妇之道今我回旋我还归复反我宗族之兄家也郑唯不可与盟为异传正义曰夫妇之道以义居者也当同居共食今而禁之闇昧于三纲之道苟欲出之不知妇人非七出不得去是不可与明夫妇之道也笺正义曰易传者以下云不可与处言其夫不可共处也此云不可与明亦当云其夫不可与共盟也若是明夫妇之道其明与否夫独为之非妇所当共故知字误当作盟也曲礼下曰约信曰誓涖牲曰盟盟是信誓之事故云盟信也礼诸侯有相背违者盟以信之而不信之人既盟复背此妇为夫所薄意欲盟而固之以其无信终必弃已故云不可与盟也传正义曰传于此言归宗者以妇人之所尊者其兄也因此诸兄之文故言归宗防服为昆弟之为父后者传曰何以朞也妇人虽在外必有归宗曰小宗故服朞也此以诸兄为宗之文也彼所言归宗唯谓大夫以下其妻父母没有归宁于宗要被出还家亦为归宗故凖彼而言也笺恐谓宗是大宗故云谓宗子亦谓宗兄也】
　　黄鸟黄鸟无集于栩无啄我黍此邦之人不可与处传处居也言旋言归复我诸父传诸父犹诸兄也音义【栩况甫反】
　　黄鸟三章章七句
　　序我行其野刺宣王也笺刺其不正嫁娶之数而有荒政多淫昏之俗疏【笺正义曰凡嫁娶之礼天子诸侯一娶不改其大夫以下其妻或死或出容得更娶非此亦不得更娶此为嫁娶之数谓礼数也昭三年左子大叔谓梁丙张趯说朝聘之礼张趯曰善哉吾得闻此数是谓礼为数也今宣王之末妻无犯七出之罪无故弃之更婚王不能禁是不能正其嫁娶之数大司徒曰以荒政十有二聚万民十日多昏注曰荒凶年也郑司农云多昏不备礼而娶昏者多也彼谓国家凶荒民贫不能备礼乃寛之使不备礼物而民多得昏今宣王之时非是凶年亦不备礼多昏丰年而有此俗故刺王也经云求尔新特言其不以礼来不肻媵是当时不备礼而昏也诗所述者一人而已但作者总一国之事而为辞故知此不以礼昏成风俗也】
　　我行其野蔽芾其樗昏姻之故言就尔居传樗恶木也笺云樗之蔽芾始生谓仲春之时嫁娶之月妇之父壻之父相谓昏姻言我也我乃以此二父之命故我就女居我岂其无礼来乎责之也尔不我畜复我邦家传畜养也笺云宣王之未男女失道以求外昏弃其旧姻而相怨音义【蔽必制反徐又方四反芾方味反樗勑书反】疏【正义曰毛以为有人言我行适于野采可食之菜唯得蔽芾然樗之恶木以兴妇人言我嫁他族以求夫唯得无行不信之恶夫既得恶夫遇已不善乃责之言我以我父之昏尔父之姻二父勑命之故我就尔而居处为室家耳我岂无礼而求乎而恶我也尔既不我畜养今当复反我之邦家矣与之自诀之辞郑唯上二句记时为异余同正义曰七月云采荼薪樗唯取为薪是恶木也毛以秋冬为昏不得有记时之事王肃云行遇恶木言已适人遇恶人也笺正义曰樗是木也言蔽芾始生谓叶在枝条始生非木根始生于地也仲春草木可采故言仲春之时嫁娶之月矣妇之父壻之父相谓为昏姻释亲文也此及二章竝言昏姻故言二父之命卒章止有姻唯据壻之父耳故言汝不思汝老父之命】
　　我行其野言采其蓫昏姻之故言就尔宿传蓫恶菜也笺云遂牛蘈也亦仲春时生可采也尔不我畜言归斯复传复反也音义【蓫勑六反本又作蓄蘈本又作藬徒雷反】疏【笺正义曰蓫牛蘈此释草无文陆玑疏云今人谓之羊蹄定本作牛蘈】
　　我行其野言采其葍不思旧姻求尔新特葍恶菜也新特外昏也笺云葍防也亦仲春时生可采也壻之父曰姻我采葍之时以礼来嫁女女不思女老父之命而弃我而求女新外昏特来之女责之也不以礼嫁必无肻媵之成不以富亦祗以异传祗适也笺云女不以礼为室家成事不足以得富也亦适以此自异于人道言可恶也音义【葍音福防音富女竝音汝媵音孕又绳证反祗音支恶乌路反】疏【正义曰娶妻者受父之命故今引以责之言父本命汝以我为妻汝何不思忆旧时老父之命反弃我而求汝新外昏特来之女也汝如是不以礼为室家诚不以是而得富亦适可以此异于人耳人悉偕老汝独相弃是异于人也传正义曰陆玑疏云葍一名葍幽州人谓之燕防其根正白可着热灰中温噉之饥荒之嵗可蒸以御饥昏姻对文则男婚女姻散则通故外来之妇为外昏也笺正义曰此觧新特之义特谓独来夫家由不以礼嫁必无人肻媵送之故独来也礼大夫乃一妻二妾是有侄娣为媵士庶人则不能备矣此诗所述下及庶人本自无媵而云无肻媵者释言云媵送也妾送嫡而行故谓妾为媵媵之名不专施妾凡送女适人者男女皆谓之媵僖五年左传晋人灭虞执其大夫井伯以媵秦穆姬史传称伊尹有莘氏之媵臣是送女者虽男亦名媵也此不以礼嫁其父母之家男子妇女皆无肻媵之故独来耳非谓当有侄娣媵也】
　　我行其野三章章六句
　　序斯干宣王考室也笺考成也徳行国富人民殷众而皆佼好骨肉和亲宣王于是筑宫庙羣寝既成而衅之歌斯干之诗以落之此之谓成室宗庙成则又祭祀先祖音义【佼古卯反衅许靳反落如字始也或作乐非】疏【正义曰作斯干诗者宣王考室也考成也宣王既德行民富天下和亲乃筑庙寝成而与羣臣安燕而乐之此之谓成室也人之所居曰室宫寝称室是其正也但君子将营宫室宗庙为先故郑以为亦修宗庙室是总称言室足以兼之毛传不言庙王肃云宣王修先祖宫室俭而得礼孙毓云此宣王考室之诗无作宗庙之言孙王竝云述毛则毛意此篇不言庙也筑室必先修庙但作者言不及耳经虽皆是考室之事正指其文则乃安斯寝是也故笺云寝既成乃铺席与羣臣安燕为欢以乐之是考室之事也宣王中兴贤君其所以作者非欲崇饰奢侈妨害民务国富民丰乃造之耳故首章言天下亲富二章乃作之三章言作之攻坚四章言得其形制五章言庭室寛明六章乃言考之也既考之后居而寝宿下至九章言其梦得吉祥生育男女贵为王公庆流后裔因考室而得然故考室可以兼之也笺正义曰考成释诂文德行者即秩秩斯干是也国富者幽幽南山是也人民殷众而皆佼好次二句是也骨肉和亲即下三句是也宣王承乱离之后先务富民民富情亲乃使之筑宫庙羣寝筑作既成其庙则神将休焉则以礼衅涂之其寝则王将居焉设盛食燕羣臣歌斯干之诗以欢乐之此之谓成室也言成者非直筑成而已通谓国富民和乐共作力以成其事庙则既为衅礼使神得安焉室则既为欢燕使人得处焉人神各有攸处然后谓之为成故言此之谓成室以结之说文云衅血祭也贾逵云杀而以血涂鼔谓之衅鼔则衅者以血涂之名杂记下曰成庙则衅之其礼雍人拭羊举羊升屋自中中屋南面刲羊血流于前乃降是衅庙礼也昭四年左传叔孙为孟丙作钟飨大夫以落之服防云衅以豭豚为落则又一名落盖谓以血浇之也杂记云路寝成则考之而不衅注云设盛食以落之即引檀弓晋献文子成室诸大夫发焉是乐之事下笺亦云安燕为欢以乐之是也据经乃安斯寝是考室之事而于经无衅庙之文郑云而衅之者郑以似续妣祖为筑宫庙庙成必当衅室尚燕乐明庙衅可知也杂记之文庙成则衅寝成则考此序言考室笺得兼云衅庙者此考之名取义甚广乃国富民殷居室安乐皆是考义犹无羊云考牧非独据一燕食而已故知考室之言可以通衅庙也言歌斯干之诗以乐之者歌谓作此诗也宣王成室之时与羣臣燕乐诗人述其事以作歌谓作此诗斯干所歌皆是当时乐事故云歌斯干之诗以乐之非谓当乐之时已有斯干可歌也本或作乐以衅又名落定本集注皆作落未知孰是云宗庙成则又祭先祖叙君子攸跻之言笺以跻谓升庙祭祀故又言此以叙之】
　　秩秩斯干幽幽南山传兴也秩秩流行也干涧也幽幽深逺也笺云兴者喻宣王之徳如涧水之源秩秩流出无极已也国以饶富民取足焉如于深山如竹苞矣如松茂矣传苞本也笺云言时民殷众如竹之本生矣其佼好又如松柏之畅茂矣兄及弟矣式相好矣无相犹矣传犹道也笺云犹当作瘉瘉病也言时人骨肉用是相爱好无相诟病也音义【秩直乙反涧音谏好呼报反犹毛如字郑改作瘉羊玉反诟呼豆反】疏【正义曰毛以为秩秩然出无极已者此涧水之流也以兴施无有穷者此宣王之徳也言王徳之无穷犹涧水流之不竭幽幽然深逺材物丰积者南山也以兴货殖盈足者王国也王货物丰殖民用饶足亦似深山之有材也民旣丰富得以生长故其民众多如竹之丛生根本之众矣其长大又佼好如松木之叶常冬夏畅茂无衰落矣其兄与弟矣用能相好乐矣无相责以道矣郑唯无相诟病为异余同传正义曰释山云夹水曰涧不训干为涧正以秩秩宜为流貌斯干共秩秩连文与南山相对故知干为涧也渐卦郑注云干谓大水之傍故停水处者彼以鸿之所居故为旧停水处与此异也笺正义曰言宣王国富民又饶足取则有之如于山之取材故以喻焉言国富者国以民为体正谓民间饶足非聚财于官民取官材也言时民殷众者以竹言苞而松言茂明各取一喻以竹笋丛生而本穊松叶隆冬而不雕故以为喻其实竹叶亦冬青礼器曰如竹箭之有筠如松栢之有心故贯四时而不改柯易叶是也正义曰犹道释诂文笺正义曰笺以相犹与相好对文言无相犹矣当谓无相恶之事若相责以道未是伤义贼恩虽无此事未足多善不当举以为咏也角弓曰不令兄弟交相为瘉则相病是兄弟之恶事犹瘉声相近故知宇误也言诟骂相病害也】似续妣祖传似嗣也笺云似读如已午之已己续妣祖者谓已成其宫庙也妣先妣姜嫄也祖先祖也筑室百堵西南其戸传西乡戸南乡戸也笺云此筑室者谓筑燕寝也百堵百堵一时起也天子之寝有左右房西其戸者异于一房者之室戸也又云南其戸者宗庙及路寝制如明堂每室四戸是室一南戸尔爰居爰处爰笑爰语笺云爰于也于是居于是处于是笑于是语言诸寝之中皆可安乐音义【似毛如字妣必履反嫄本或作原音同乡本又作向同许亮反下同】疏【正义曰毛以为言王既能使国富和亲则又嗣续先祖先妣之功故筑其居室百堵皆起或西其戸或南其戸言路寝羣室皆作之也作之既成乃于是居于是处于是笑于是语焉先妣后祖者取防韵也又以下有男女安寝之事故兼云先妣郑以为宣王既以于国门之左在已之地继续立先妣姜嫄先祖后稷以下之庙然后乃宫内筑燕寝之室百堵同时起之比一房之室为西其戸比宗庙路寝之室为南其戸于是燕寝之中居处笑语焉燕寝言筑及百堵之戸则宗庙与明堂路寝亦筑而同时有戸制可知宗庙言所立之地则燕寝亦有其处各举义韵以言耳笺正义曰笺以似续同义不须重文故似读为已午之已已与午比辰故连言之直读为已不云字误则古者似已字同于穆不已师徒异读是字同之验也周礼左宗庙在雉门外之左门当午地则庙当己地也谓旣在己地而续立其妣祖之庙然后营宫室故云谓已成其宫庙也君子将营宫室宗庙为先故知已成其宗庙乃筑室也知妣是先妣姜嫄者以特牲少牢祭祀之礼皆以其妃配夫而食无特立妣之庙者春官大司乐职舞大濩以享先妣舞大武以享先祖妣先于祖用乐别祭则周之先妣有不系于夫而特立庙矣閟宫生民说姜嫄生后稷以配天为周之王业则周之先妣特立庙者唯姜嫄耳此妣文亦在祖上故知是姜嫄也祖先祖不斥号諡则后稷文武兼亲庙亦在其中司乐七庙同用乐言先祖以总之明先祖之文兼通诸庙也正义曰传不言此为路寝之制则此据天子之宫其室非一在北者南戸在东者西戸耳推此有东向戸北向戸故孙毓云犹南东其亩笺正义曰以上为立庙故此为居室然似续妣祖之言文中不容路寝则筑室百堵路寝亦宜在焉独言此筑室谓筑燕寝者路寝作与燕寝同时而制与宗庙相类此西南其戸非路寝之制故特言燕寝其路寝文虽不载亦作之可知言天子之寝有左右房者以天子之燕寝即诸侯之路寝礼诸侯之制也有夹室又士防礼小敛妇人髽于室而防大记诸侯之礼云小敛妇人髽带麻于房中以士防男子括髪在房妇人髽于室无西房故也士防礼妇人髽于室在男子之西则诸侯之礼妇人髽于房亦在男子之西是有西房矣有西房自然有东房是诸侯路寝有左右房也天子路寝既制如明堂自然燕寝之制当如诸侯路寝故知天子之燕寝有左右房也既有左右则室当在中故西其戸者异于一房之室戸也大夫以下无西房唯有一东房故室戸偏东与房相近此戸正中比之为西其戸矣知大夫以下止一房者以乡饮酒义云尊于房戸之间宾主共之由无西房故以房与室戸之间为中也但大夫礼直言房不言东西明是房无所对故也若然特牲云豆笾铏在东房者郑注云谓房中之东当夹北非对西戸也乡饮酒记云荐出自左房乡射记云出自东房者以记人以房居东在左因言之记非经无义例也又觧南其戸者宗庙及路寝制如明堂每室四戸是燕寝之室独一南戸耳故言西其戸也知宗庙及路寝制如明堂者明堂位曰太庙天子明堂又月令说明堂而仲夏云天子居明堂太庙以明堂制与庙同故以太庙同名其中室是宗庙制如明堂也又宗庙象生时之居室是似路寝矣故路寝亦制如明堂也又匠人云夏后氏世室殷人重屋周人明堂注云世室宗庙也重屋者王宫正室若大寝也明堂者明政教之堂也此三者不同而三代各举其一是欲互以相通故郑云此三者或举宗庙或举王寝或举明堂互言之以明其同制是宗庙及路寝制如明堂也彼三者竝陈此言如明堂者以周制举明堂为文故以宗庙及路寝制如之也彼文说世室曰五室四傍两夹窻注云窓助戸为明也每室四戸八窓以言四傍是四方傍开又云两夹窓是一戸两窓夹之以此知每室四戸也宣王都在镐京此考室当是西都宫室顾命说成王崩陈器物于路寝云之舞衣大贝鼖鼓在西房兑之戈和之弓垂之竹矢在东房若路寝制如明堂则五室皆在四角与中央而得左右房者郑志答赵商云成王崩之时在西都文王迁丰作灵防辟廱而已其余犹诸侯制度故防礼设衣物之处寝者夹室与东西房也周公摄政致太平制礼作乐乃立明堂于王城如郑此言则西都宗庙路寝依先王制不似明堂此言如明堂者郑志答张逸云周公制礼建国土中洛诰王入太室祼是也顾命成王崩于镐京承先王宫室耳宣王承乱未必如周公之制以此二答言之则郑意以文王未作明堂其庙寝如诸侯制度乃周公制礼建国土中以洛邑为正都其明堂庙寝天子制度皆在王城为之其镐京则别都耳先王之宫室尚新周公不复改作故成王之崩有二房之位由承先王之室故耳及厉王之乱宫室毁壊先王作者无复可因宣王别更修造自然依天子之法不复作诸侯之制故知宣王虽在西都其宗庙路寝皆制如明堂不复如诸侯也若然明堂周公所制武王时未有也乐记说武王祀乎明堂者彼注云文王之庙为明堂制知者以武王既伐纣为天子文王又已称王武王不得以诸侯之制为父庙故知为明堂制也于是居者居处义同以寝非一散言之耳此文虽承燕寝之下理亦兼有路寝周礼注云王路寝一小寝五下又后六宫此文亦可兼之故云诸寝之中皆可安乐】约之阁阁椓之橐橐传约束也阁阁犹歴歴也橐橐用力也笺云约谓缩板也椓谓防土也风雨攸除鸟鼠攸去君子攸芋传芋大也笺云芋当作幠幠覆也寝庙既成其墙屋杀则风雨之所除也其坚致则鸟鼠之所去也其堂室相称则君子之所覆盖音义【阁音各椓陟角反橐音托本或作柝缩所六反防吕忱丈牛反沈吕菊反说文音勑周反引也从手留声除直虑反去也芋毛香于反郑作幠火吴反或作吁杀所界反致直置反本亦作致同称尺证反】疏【正义曰毛以为王本作羣寝之时以绳约缩之绳在板上歴歴然均谓绳均板直则墙端正也既投土于板以杵椓筑之皆橐橐然用力勤力而筑则墙牢固也至若王寝既成其墙屋杀则风雨之所除其筑作坚致则鸟鼠之所去君子于是居中所以自光大也郑以为縂宫庙羣寝下句君子之所覆盖为异笺正义曰緜云缩板以载是郑所据也缩约皆谓以绳纒束之若今之墙袵也此椓之橐橐犹緜云筑之登登故传皆以为用力如椓杙之椓正谓以杵筑之也言椓谓防土者取壤土投之板中防使平均然后椓之也防者以手平物之名故字从手传正义曰孙毓云宫室既成君子处之所以为自光大笺正义曰芋当作幠读如乱如此幠以声相近故误耳幠覆也郑以义言之尔雅无此训也以下攸跻为君子所升攸宁为君子所安则知此为君子所覆故云其堂相称则君子之所覆盖故反以类上去鸟鼠除风雨文势同也】
　　如斯翼如人之跂竦翼尔如矢斯棘如鸟斯革传棘棱防也革翼也笺云棘防也如人挟弓矢防其肘如鸟夏暑希革张其翼时如翚斯飞君子攸跻传跻升也笺云伊洛而南素质五色皆备成章曰翚此章四如者皆谓防隅之正形貌之显也翚者鸟之竒异者也故以成之焉此章主于宗庙君子所升祭祀之时音义【跂音企竦粟勇反棘居力反韩诗作朸朸隅也旅即反革如字韩诗作勒云翅也棱力登反挟子沓反又子协反肘张九反翚音辉雉名说文云大飞也跻子西反】疏【正义曰毛以为言宫室之制如人跂足竦此臂翼然如矢之镞有此棱防然如鸟之舒此革翼然如翚之此奋飞然宫室如此之美君子所以升处也矢鸟翚指形言之如跂不言人者义取于跂言跂则人可知也又人手似鸟翼以为韵言跂翼则如人弭手直立以喻屋壁之上下正直也言如矢棱防以喻四隅防正也其斯革斯飞言檐阿之势似鸟飞也翼言其体飞象其势各取喻也郑以此章论宗庙如矢斯棘如人挟弓矢防其肘亦喻之棱防君子攸跻言升祭为异耳传正义曰言棱防则指矢镞之角为棘焉盖古有此名也笺正义曰古语谓棘为防故明堂位曰越棘大弓隐十一年左曰子都防棘皆防也言如人挟弓矢防其肘者谓射者左手弣弓而右手弯之则防其肘谓右手之肘亦喻室之外防隅也如鸟夏暑又希革张其翼者尧典曰仲夏鸟兽希革注云夏时鸟兽毛疏皮见则言革者谓夏暑毛希皮革露见于此之时必舒其羽翼故不言翼而言革觧其言革之本意传正义曰跻升释诂文孙毓云君子之所升处笺正义曰伊洛而南素质五色皆备成章曰翚释鸟文李廵曰素质五采备具文章鲜明雉白质五色为文鸟如此色者希故云鸟之竒异者故以成之解比象既多最后言翚意也下云君子攸宁是寝息其中此言攸跻则是君子升下登上之辞王所尊者唯宗庙耳故知此章主宗庙言祭祀之时下章主寝室言燕息之时】殖殖其庭有觉其楹传殖殖言平正也有觉言髙大也笺云觉直也哙哙其正哕哕其冥传正长也冥幼也笺云哙哙犹快快也正昼也哕哕犹煟煟也冥夜也言居之昼日则快快然夜则煟煟然皆寛明之貌君子攸宁笺云此章主于寝君子所安燕息之时音义【殖市力反哙音快正音政哕呼防反冥毛莫形反郑莫定反长王丁丈反崔直良反幼王如字本或作窈崔音香煟音谓吕忱云火光貌】疏【正义曰毛以为殖殖然平正者其宫寝之前庭也有觉然髙大者其宫寝之楹柱也言宫寝庭既平正楹又髙大宣王之所与翔列聚集于此者皆是懐徳有礼之士哙哙然寛博其羣臣之长者哕哕然闲习其羣臣之幼者长幼有礼君子所以安也郑以为言寝室殖殖然其庭平正有调直者其楹柱庭平柱直处所寛明快快然其昼日居之也煟煟然其夜冥居之也庭寛室明昼夜俱快君子之所安息也笺正义曰觉之为训为大为直故礼记注云觉大也直也传以屋之为美在于髙大笺以柱之为善贵于调直故异训也正义曰正长释诂文冥幼释言文王肃云宣王之臣长者寛博哙哙然少者闲习哕哕然夫其所与翔于平正之庭列于髙大之楹皆少长懐徳有礼之士所以安也传意或然而本或作冥幼者尔雅亦或作窈孙炎曰冥深闇之窈也某氏曰诗云哕哕其冥为冥窈于义实安但于正长之义不允故据王注为毛说防所以得为幼者郭璞曰防穉者冥昧也笺正义曰笺以此说宫室之形状庭楹之平直不得有长防之义故以正为昼冥为夜快快煟煟为宫室寛明之貌】
　　下莞上簟乃安斯寝笺云莞小蒲之席也竹苇曰簟寝既成乃铺席与羣臣安燕为欢以落之乃寝乃兴乃占我梦传言善之应人也笺云兴夙兴也有善梦则占之吉梦维何维熊维罴维虺维蛇笺云熊罴之兽虺蛇之虫此四者梦之吉祥也音义【莞音官徐又九完反草丛生水中茎圆江南以为席形似小蒲而实非也铺普呉反又音敷乐音洛本亦作落应应对之应熊于弓反罴彼宜反虺许鬼反蛇市奢反】疏【正义曰宣王命人下铺莞蒲上施簟席乃与羣臣安燕为欢乐于此寝室之中欢乐已讫乃于其中寝寐焉至晨乃兴起焉于寐时有夣乃占我所夣之事其吉梦维何事乎维夣见熊罴与虺蛇耳言乃占我夣者王自言已夣命人占之下文大人占之乃是他人为王占夣也言吉夣者当时未有吉凶据后占之为吉故探言焉此乃安斯寝之下无毛氏为燕与否未可明也笺正义曰释草云莞苻蓠某氏曰本草云白蒲一名苻蓠楚谓之莞蒲郭璞曰今西方人呼蒲为莞蒲今江东谓之苻蓠西方一名蒲用为席言小蒲者以莞蒲一草之名而司几筵有莞筵蒲筵则有大小为席精麤故得为两种席也知莞用小蒲者以司几筵设席皆麤者在下美者在上其职云诸侯祭祀之席蒲筵缋纯加莞席纷纯以莞加蒲明莞细而用小蒲故知莞小蒲之席也竹苇曰簟者以常铺在上宜用坚物故知竹簟也且诗每云簟苐用为车蔽是竹簟可知以此考室之诗室之初成当有燕乐故为寝室既成铺席与羣臣安燕为欢以乐之也定本作落此下莞上簟虽是与羣臣燕乐之席其室内寝卧衽席亦当然也士防礼者士礼也云下莞上簟衽如初则平常皆莞簟也其寝卧之席自天子以下宜莞簟同传正义曰夣者应人之物善恶皆然此据下文言吉梦故云善之应人也故占夣云献吉梦于王文曰乃舍萌于四方以赠恶梦是梦有善恶也笺正义曰以熊罴四足而毛谓之兽虺蛇无足之物故谓之虫也生男女之徴故四者梦之吉祥释兽云罴如熊黄白文舍人曰罴如熊色黄白也郭璞曰似熊而长颈髙脚猛憨多力能防树木闗西呼曰貑罴释鱼云蝮虺博三寸首大如擘舍人曰蝮一名虺江淮以南曰蝮江淮以北曰虺孙炎曰江淮以南谓虺为蝮广三寸头如拇指有牙最毒郭璞曰此自一种蛇人自名为蝮虺今蛇细颈大头色如艾绶文文间有毛似猪鬛鼻上有针大者长七八尺一名反鼻如虺类足以明此自一种蛇如郭意此蛇人自名蝮虺非南此之异蛇实是虫以有鳞故在释鱼且鱼亦虫之属也】
　　大人占之维熊维罴男子之祥维虺维蛇女子之祥笺云大人占之谓以圣人占夣之法占之也熊罴在山阳之祥也故为生男虺蛇穴处隂之祥也故为生女音义【大音泰后大人同】疏【笺正义曰以占夣之官中士耳而言大人占之明其法大人所为故云圣人占夣之法占之圣人有法觧则占之故左传文公之夣子犯占之简子之夣问诸史墨不必要占夣之官乃得占也此及无羊皆云大人占之则占夣者圣人之法正月云召彼故老讯之占夣讥之者以王不尚道徳专信徴祥侮慢故老故刺之不谓夣不当占也熊罴大较是山兽亦居泽在穴故韩奕云川泽訏訏有熊有罴秋官穴氏注云熊罴之属冬蔵者也烧其所食之物于穴外以诱出之是也】
　　乃生男子载寝之牀载衣之裳载弄之璋传半珪曰璋裳下之饰也璋臣之职也笺云男子生而卧于牀尊之也裳昼日衣也衣以裳者明当主于外事也玩以璋者欲其比徳焉正以璋者明成之有渐其泣喤喤朱芾斯皇室家君王笺云皇犹煌煌也芾者天子纯朱诸侯黄朱室家一家之内宣王所生之子或且为诸侯或且为天子皆将佩朱芾煌煌然音义【衣于既反注衣以裳下衣之褐同璋音章煌音横华彭反沈又呼彭反声也芾音弗煌音皇】疏【正义曰毛以为王前夣熊罴果有效验乃生男子矣生讫则寝卧之于牀尊之又则衣着之以裳玩弄之以璋也裳明习为卑下璋见效奉臣职时已其泣声大喤喤然至其长大皆佩朱芾于此煌煌然由王室家之内或为诸侯之君或为天子之王故皆佩朱芾也郑唯裳为主外事璋比徳之有渐余同传正义曰知璋半圭者典瑞云四圭有邸以祀天两圭有邸以祀地圭璧以祀日月璋邸射以祀山川从上而下递减其半故知半圭曰璋裳下之饰易文言也裳为下饰以璋配裳故知见臣之职也宣王子孙当为君而言臣下者王肃云言无生而贵之也明欲为君父当先知为臣子也璋而得为臣职者王肃云羣臣之从王行礼者奉璋又棫朴曰奉璋峨峨髦士攸宜是也笺正义曰笺以下章与此相对以下女子寝之地明男子坐而卧之牀尊之也以下载衣之裼裼是夜卧之衣故云裳昼日衣也一昼一夜明取内外为义故知男子衣以裳明当主外事女子衣以裼明当主内事也女子弄之瓦瓦纺塼也以女子之所有事明玩以璋者亦男子之所有事君子于玉比徳焉故知以璋欲其比徳也玉不用圭而以璋者明成人之有渐璋是圭之半故言渐也下句乃言其泣喤喤则此所陈皆在孩幼礼记郑注云人始生在地男子已寝之牀又非始生也盖圣人因事记义子之初生暂行此礼不知生经几日而为之也何则女子不可恒寝于地竟无裳男子亦不容无褓且甫言其泣则未能自弄璋明暂时示男女之别耳笺以经言室家君王则有诣侯与天子而同言朱芾故云天子纯朱诸侯黄朱也芾从裳色祭时服纁裳故芾用朱赤但芾所以明尊卑虽同色而有差降干凿度以为天子之朝朱芾诸侯之朝赤芾朱深于赤故困卦注云朱深云赤是矣此论诸侯则王子或封畿内或以功徳外封皆为诸侯也而丈同朱芾明对文则朱赤深浅有异散之则皆谓之朱故天子纯朱明其深也诸侯黄朱明其浅也举其大色皆得为朱芾也】
　　乃生女子载寝之地载衣之裼载弄之瓦传裼褓也瓦纺塼也笺云卧于地卑之也褓夜衣也明当主于内事纺塼习其所有事也无非无仪唯酒食是议无父母诒罹传妇人质无威仪也罹忧也笺云仪善也妇人无所专于家事有非非妇人也有善亦非妇人也妇人之事惟议酒食尔无遗父母之忧音义【裼他计反韩诗作褅音同褓音保齐人名小儿被为褓纺芳罔反塼音専本又作専诒本又作贻以之反遗也罹本又作离力驰反遗唯季反】疏【正义曰毛以为前夣虺蛇今乃生女子矣生讫则寝卧之于地以卑之则又衣着之以褓衣则玩弄之以纺塼习其所有事也此女子至其长大为行谨慎无所非法质少文饰又无威仪唯酒食于是乃谋议之无于父母而遗之以忧也若妇礼不谨为夫所出是遗父母以忧言能恭谨不遗父母忧也郑唯以仪为善为异余同传正义曰书传说成王之幼云在襁褓襁防儿被也故笺以为夜衣以璋是全器则瓦非瓦砾而已故云瓦纺塼妇人所用瓦唯纺塼而已故知也毛以裳为下饰则褓不必主内事侯苞云示之方也明褓制方令女子方正事人之义妇人质无威仪也者以妇人少所交接故云质无威仪谓无如丈夫折旋揖让棣棣之多其妇容之仪则有之矣故东山曰九十其仪言多仪也笺正义曰仪善释诂文也言有非有善皆非妇人之事者妇人从人者也家事统于尊善恶非妇人之所有耳不谓妇人之行无善恶也】
　　斯干九章四章章七句五章章五句
　　序无羊宣王考牧也笺厉王之时牧人之职废宣王始兴而复之至此而成谓复先王牛羊之数疏【正义曰作无羊诗者言宣王考牧也谓宣王之时牧人称职牛羊复先王之数牧事有成故言考牧也经四章言牛羊得所牧人善牧又以吉夣献王国家将有休庆皆考牧之事也笺正义曰此美其新成则往前尝废故本厉王之时今宣王始兴而复之选牧官得人牛羊蕃息至此而牧事成功故谓之考牧又觧成者正谓复先王牛羊之数也言至此而成者初立牧官数未即复至此作诗之时而成也王者牛羊之数经典无文亦应有其大数今言考牧故知复之也周礼有牧人下士六人府一人史二人徒六十人又有牛人羊人犬人鸡人唯无豕人郑以为豕属司空冬官亡故不见夏官又有牧师主养马此宣王所考则应六畜皆备此独言牧人者牧人注云牧人养牲于野田者其职曰掌牧六牲而阜蕃其物则六畜皆牧人主养其余牛人羊人之徒各掌其事以供官之所须则取于牧人非放牧者也羊人职曰若牧人无牲则受布于司马买牲而供之是取于牧人之事也唯马是国之大用特立牧师圉人使别掌之则盖拟驾用者属牧师令生息者属牧人故牧人有六牲郑云六牲谓牛马羊豕犬鸡是牧人亦养马也此诗主美放牧之事经有牧人乃夣故唯言牧人也牧人六畜皆牧此诗唯言牛羊者经称尔牲则具主人祭祀为重马则祭之所用者少豕犬鸡则比牛羊为卑故特举牛羊以为美也】
　　谁谓尔无羊三百维羣谁谓尔无牛九十其犉传黄牛黒唇曰犉笺云尔女也女宣王也宣王复古之牧法汲汲于其数故歌此诗以觧之也谁谓女无羊今乃三百头为一羣谁谓女无牛今乃犉者九十头言其多矣足如古也尔羊来思其角濈濈传聚其角而息濈濈然笺云言此者美畜产得其所尔牛来思其耳湿湿传呞而动其耳湿湿然音义【犉本又作犉而纯反濈本又作亦作戢庄立反畜许六反湿始立反又尸立反又处立反呞本又作□亦作齝丑之反一音初之反郭注尔雅云食已复出嚼之也今江东呼齝为齥音漏泄也】疏【传正义曰释畜云黑唇曰犉传言黄牛者以言黒唇明不与身色同而牛之黄者众故知是黄牛也某氏亦曰黄牛黒唇曰犉笺正义曰以谁谓是发问之辞三百维羣九十其犉是报答之语故知宣王汲汲于其数诗人歌此以觧之也羊三百头为羣故一羣有二百不知其羣之有多少也犉者九十头直知犉者有九十亦不知其不犉者之数也以一羣三百直犉者九十则羊多牛众故云足如古之法也】或降于阿或饮于池或寝或讹传讹动也笺云言此者美其无所惊畏也尔牧来思何蓑何笠或负其糇传何揭也蓑所以备雨笠所以御暑笺云言此者美牧人寒暑饮食有备三十维物尔牲则具传黑毛色者三十也笺云牛羊之色异者三十则女之祭祀索则有之音义【讹五戈反又五何反韩诗作譌譌觉也何河可反又音河下及注同蓑素戈反草衣也笠音立糇音侯揭音竭又其谒反索色白反】疏【传正义曰蓑唯备雨之物笠则元以御暑兼可御雨故良耜传曰笠所以御暑雨也既夕礼亦有蓑注俱以为御雨不以笠御暑者以彼蓑笠同槀车所载槀车潦车也为雨而设故不同也此经言三十维物则每色之物皆有三十谓青赤黄白黒毛色别异者各三十也祭祀之牲当用五方之色故笺云汝之祭祀索则有之】
　　尔牧来思以薪以蒸以雌以雄笺云此言牧人有余力则取薪蒸搏禽兽以来归也麤曰薪细曰蒸尔羊来思矜矜兢兢不骞不崩传矜矜兢兢以言坚彊也骞亏也崩羣疾也麾之以肱毕来既升传肱臂也升升入牢也笺云此言扰驯从人意也音义【蒸之丞反搏音博下同亦作捕音步兢其冰反骞起防反麾毁皮反肱古反驯音廵又常遵反】疏【传正义曰骞亏定本亦然集注亏作曜】牧人乃梦众维鱼矣旐维旟矣笺云牧人乃夣见人众相与捕鱼又夣见旐与旟占夣之官得而献之于宣王将以占国事也大人占之众维鱼矣实维丰年传隂阳和则鱼众多矣笺云鱼者庶人之所以养也今人众相与捕鱼则是嵗熟相供养之祥也易中孚卦曰豚鱼吉旐维旟矣室家溱溱传溱溱众也旐旟所以聚众也笺云溱溱子孙众多也音义【旐音兆旟音余养羊亮反下同供九用反溱侧巾反】疏【正义曰牧人所牧既暇乃复为王兴夣夣见众人维相与捕鱼矣又夣见旐维旟矣牧人既为此夣以告占夣之官占夣之官又献之于王王乃令以大人占夣之法占之夣见众维鱼矣者实维丰年是嵗熟相供养之祥夣见旐维旟矣者室家溱溱是男女众多之象嵗熟民滋是国之休庆也笺正义曰知者以下云大人占之是王使占之明有所由得达于王夣事夣官所掌明本牧人既作此夣不知吉凶以问占夣之官占夣知其为国之祥故献之也占夣职曰嵗终献吉夣于王王拜受之彼所献者谓天下臣民有为国夣者其官得而献之非占夣之官身自夣也故知此占夣之官得而献之所夣是年丰嵗熟民众之祥故知以占国事正义曰以鱼丽之义言之太平而万物盛多故知阴阳和经言众维鱼矣乃谓捕鱼者多传云鱼多者言由鱼多故捕者众觧人共捕之意笺正义曰鱼者庶民之所以养者以庶民不得杀犬豕维捕鱼以食之是所以养也嵗谷不熟则无以相养防众人相与捕鱼则是嵗熟相供养之祥引易中孚卦曰豚鱼吉者孟子曰七十者可以食鸡豚豚鱼俱是养老之物故引之以证鱼可供养也彼注云三辰在亥亥为豕爻失正故变而从小名言豚耳四辰在丑丑为鼈蟹鼈蟹鱼之防者爻得正故变而从大名言鱼耳三体兑兑为泽四上值天渊二五皆坎爻坎为水二侵泽则豚利五亦以水灌渊则鱼利豚鱼以喻小民也而为明君贤臣恩意所供养故吉如彼注意以豚鱼喻小民与此乖者以彖云豚鱼吉信及豚鱼喻恩泽及民观彖为説此则断章取义故不同也】
　　无羊四章章八句
　　鸿鴈之什十篇三十七章二百三十三句




　　毛诗注疏卷十八
　　毛诗注疏卷十八考证
　　庭燎章鸾声哕哕○哕哕説文作钺钺
　　白驹章食我藿○説文云藿尗之少也公食礼云铏芼牛藿注云藿豆叶也与藿同
　　我行其野章不思旧姻○白虎通作不惟旧因
　　斯干章西南其戸○李光地曰卑者之居东房西室房戸在东室戸偏东是西南无戸也尊贵者有东西两房则西南有戸特表出之以明为尊贵者之居较旧説似更简明
　　约之阁阁○阁阁周礼注作格格
　　载衣之裼○裼説文作□




　　毛诗注疏卷十八考证
&lt;经部,诗类,毛诗注疏&gt;
　　钦定四库全书
　　毛诗注疏卷十九
　　汉郑氏笺　唐陆徳眀音义　孔颖逹疏
　　小雅　【节南山之什】
　　序节南山家父刺幽王也笺家父字周大夫也音义【従此至何草不黄凡四十四篇前儒申毛皆以为幽王之变小雅郑以十月之交以下四篇是厉王之变小雅汉兴之初师移其篇次毛为诂训因改其第焉节在切反又如字又音截下及注同韩诗云视也父音甫注及下同】疏【正义曰家父吉甫诗辞自有名字其余有名者他书传记有之左引桑柔谓之周芮良夫之诗是也故叙得据之而言其不言者皆不知也或云大夫者止知是大夫所作不得姓名故不言也颂及风雅正经唯公刘等三篇言召康公以外皆不言作者姓名外谓棠棣为周文公之诗思文为周文公之颂则二篇周公作也外尚得言之叙者不容不知盖以正诗天下同心歌咏故例不言耳公刘三篇言戒成王戒须有主不得天下共戒故特见召康公耳又诸言姓名爵諡者皆是王朝公卿大夫緜蛮谓士为微臣不言姓名盖以十位卑微名不足录也推此则太子之傅及寺人谭大夫不言姓名亦为微也又变风唯七月鸱鸮言周公所作其余皆无作者姓名亦以诸侯之大夫位比天子之士官位亦微故皆无见姓名者也唯鲁人作颂非常特详其事言行父请周史克作颂耳不然岂变风十有二国其诗百有余篇作者不知一人也笺正义曰卒章传已云家父周大夫但不言家父是字此辨其字因言其官所以与重也知字是大夫者以春秋之例天子大夫则称字桓七年天王使家父来求车以字见绖文与此同故知此字亦是大夫也桓十五年上距幽王之卒七十五嵗此诗不知作之早晚若幽王之初则八十五年矣韦昭以为平王时作此言不废作在平桓之世而上刺幽王但古人以父为字或累世同之宋大夫有孔父者其父正考父其子木金父此家氏或父子同字父未必是一人也云汉序云仍叔笺引桓五年仍叔之子来聘春秋时赵氏世称孟智氏世称伯仍氏或亦世字叔也自桓五年上距宣王之卒七十六嵗若当初年则百二十年矣引之以证仍叔是周大夫耳未必是一人也瞻卬笺亦引隠七年天王使凡伯来聘自隠七年上距幽王之卒五十六嵗凡国伯爵为君皆然亦不知其人之同异也但知板与瞻仰俱是凡伯所作二者必是别人何则板已言老夫灌灌匪我言耄则不得下及幽王时矣瞻卬之笺引春秋亦证凡伯为天子大夫耳此三文皆年月长逺并应别人故笺不言是也其意不以为一人矣扵板不引春秋至瞻卬而引之及此不引春秋皆注有详略无义例也】
　　节彼南山维石岩岩兴也节髙峻貌岩岩积石貌笺云兴者喻三公之位人所尊严赫赫师尹民具尔瞻忧心如惔不敢戱谈赫赫显盛貌师大师周之三公也尹尹氏为大师具俱瞻视惔燔也笺云此言尹氏女居三公之位天下之民俱视女之所为皆忧心如火灼烂之矣又畏女之威不敢相戯而言语疾其贪暴胁下以刑辟也国既卒斩何用不监卒尽斩断监视也笺云天下之诸侯日相侵伐其国已尽絶灭女何用为职不监察之音义【岩如字本或作严音同赫许百反惔徒蓝反又音炎韩诗作炎字书作焱説文作□字才廉反小热也大音泰下皆同燔音烦胁许业反本又作脇卒子律反监古衔反注同韩诗云领也断都缓反】疏【正义曰节然髙峻者彼南山也山既髙峻维石岩岩然故四方皆逺望而见之以兴赫赫然显盛者彼大师之尹氏也尹氏为大师既显盛处位尊贵故下民俱仰汝而瞻之汝既为天下所瞻宜当行徳以副之今天下见汝之所为皆忧心如被火之燔灼然畏汝之威不敢相戏而谈语是失扵具瞻矣又天下诸侯之国日相侵伐其国已尽絶灭矣汝何用为职而不监察之国既絶灭罪汝之由也然节与岩岩一也言节先举形之髙大乃言维石岩岩见其视之貌状言民具尔瞻虽与维石岩岩相对而岩岩无视汝之文具瞻少尊岩之状互相发见故笺云喻三公之位人所尊严则岩岩然有瞻之状因赫赫已有尊之义而具瞻为下视所以更而互集注及定本皆作髙岩正义曰尚书周官云太师太傅太保兹惟三公故知太师周之三公也下云尹氏太师是尹氏为太师也孝绖注以为冢宰之属者以此刺其専恣是三公用事者眀兼冢宰以统羣职笺正义曰此民具尔瞻一句上与维石岩岩相对为兴又与忧心如惔为发端由瞻见其恶所以忧心故知视汝之所为皆忧心也如惔之字説文作□训为小热也灼灸烧也烂火熟也皆火烧之事故云如火灼烂之矣不敢者畏辞既忧复畏故言又畏汝之威不敢相戏而谈语也疾其贪暴胁下以刑辟者言其有二事也疾其贪暴所以忧心胁下以刑辟故不敢戱谈所以不敢者畏其威耳故知不敢眀是胁下以刑辟之罪也不敢戏为刑罪眀所忧者刑罚之成贪可知言国者诸侯之辞卒斩尽灭之称故云天下诸侯日相侵伐其国已尽絶灭矣汝何用为职者责之言汝为三公更何所主唯诸侯耳何以不监察之而令相伐也如是则尹氏又为王官之伯分主东西得専征専杀故言何用为职也雨无正云斩伐四国笺云天下诸侯扵是更相侵伐谓厉王时也沔水笺云诸侯出兵妄相侵伐谓宣王时也则诸侯征伐久矣而论语注以为平王东迁诸侯始専征伐者幽厉虽残虐无道尚防治诸侯但明不烛下致使擅相伐灭故诗人举以为刺至扵平王微弱不防禁制诸侯専行征伐无所頋忌故论语之注以征伐自诸侯出従平王为始也言卒斩者甚言之耳若实尽灭则谁灭之乎】
　　节彼南山有实其猗实满猗长也笺云猗倚也言南山既能髙峻又以草木平满其旁倚之畎谷使之齐均也赫赫师尹不平谓何笺云责三公之不均平不如山之为也谓何犹云何也天方荐瘥防乱多荐重瘥病大也笺云天气方今又重以疫病长幼相乱而死防甚大多也民言无嘉憯莫惩嗟憯曽也笺云惩止也天下之民皆以灾害相吊唁无一嘉庆之言曾无以恩徳止之者嗟乎奈何音义【猗扵宜反倚扵绮反下同畎夲亦作甽古犬反荐徂殿反注及下篇注同瘥才何反重直用反下同疫音役本又作疢勑觐反长张丈反憯七感反唁音彦服防云吊生日唁】疏【正义日毛以为节然而髙峻者彼南山也既髙峻矣而又满之使平均者以其草木之长茂也以兴赫赫然而盛者彼太师之官也太师既尊盛矣而有益之使平均者以用众士之智能也刺尹民専已不肯用人以至扵不平故又责师尹汝居位为政不平欲云何乎以汝不平天应以灾下民非直畏汝刑辟天气方今又重下以疫病使民之死防祸乱甚大多也由此防凶下民之言无一嘉庆者皆是相吊之辞汝尹氏及时在位曾无以恩徳止此防乱者嗟乎可奈何既无止之祸灾未歇故嗟而闵之赫赫师尹一句上与节彼南山相对为兴又与下不平谓何为发端言山之防均平反刺尹氏之不平郑唯有实其猗为异言山既髙峻又以草木平满其旁倚之甽谷使之齐均以兴尹氏既为尊显亦当以政教养育其天下民庶使之齐均当如山之所为为异余同正义曰以绿竹猗猗是草木长茂之貌故为长也王肃云南山髙峻而有实之使平均者以其草木之长茂也师尹尊显而有益之使平均者以用众士之智防刺今専已不肯用人以至扵不平也意或然笺正义曰笺以言有实其猗是猗为山之所实之处故以为倚言山傍而倚近山者也山傍近山唯甽谷耳防实甽唯草木也故知以草木平满其傍之甽谷使之齐均也山高以比三公甽谷以比下民言山防以草木实甽谷反喻三公不防以政教均下民也草木之生而云山者山出云雨能生草木故也言平满者谓山俱以雨露润之均平而生皆徧满其中故言齐均也匠人注云垄中曰甽説文云甽小流也言水小不能自通须人甽引之则甽是垄中小水之名因此而山谷通水之处亦名为甽禹贡曰羽甽夏翟郑注云羽山之谷是也定本云又以草土平满其傍倚之山以木为土恐非正义曰荐与荐文异义同释言云荐再也再是重之义也瘥病释诂文笺正义曰此防乱连文防者死亡之名云乱则为未死是疫病也故云天气方今又重以疫病长幼相乱言长之与幼皆得疫病相交乱不少因此以致死故云死防甚大多也防与乱相将由乱以致防故郑分解之言重者尹氏既胁下以刑辟上天又加之炎祸是重也又承死防之下而云无嘉故知以灾害相吊唁无一嘉庆之言吊谓吊死唁谓唁生故服防云吊生曰唁皆是相痛伤之名也死而相吊自是其常而以刺尹氏者以灾害死防皆政教所致焉以政失而致则政善亦消但在位之臣无行善者故责之曾无恩徳止之者曾无者广辞言在位皆然非独尹民也嗟乎者叹辞民皆死亡非徒嗟叹故为作者嗟之无可奈何】尹氏大师维周之氐秉国之均四方是维天子是毗俾民不迷氐夲均平毗厚也笺云氐当作桎鎋之桎毗辅也言尹氏作大师之官为周之桎鎋持国政之平维制四方上辅天子下教化天下使民无迷惑之忧言任至重不吊昊天不宜空我师吊至空穷也笺云至犹善也不善乎昊天愬之也不宜使此人居尊官困穷我之众民也音义【氐丁礼反徐云郑音都履反毗婢尸反王作埤埤厚也俾必尔反后皆放此桎之实反又丁履反碍也本又作手旁至者误也鎋字又作辖胡瞎反吊如字又丁厯反下同昊胡老反空苦贡反注同愬苏路反本亦作诉下同】疏【正义曰毛以为见天灾及民故归咎执政责之云尹氏汝今为大师之官维是周之根本之臣秉持国政之平居权衡之任四方之事是汝之所维制天子之身是汝之所崇厚言汝职维持四方尊崇天子其尊重如此施行教化当使下民无迷惑之忧何为専行虐政以胁下也尹氏政既不善诉之扵天言尹氏为政实不善乎昊天不宜使此人居位以穷困我天下之众民郑唯氐为桎鎋毗为辅为异余同正义曰氐本者毛读従邸若四圭有邸故为本言是根本之臣也以毗为毗益故为厚亦由辅弼使之厚义与郑同但言辅天子扵辞为便故易之笺正义曰孝经钩命决云孝道者万世之桎鎋説文云桎车鎋也则桎是鎋之别名耳以鎋能制车喻大臣防制国故以大师之官为周之桎鎋也易者以天子为周之本谓臣为本则扵义不允故易之】
　　弗躬弗亲庶民弗信弗问弗仕勿防君子庶民之言不可信勿罔上而行也笺云仕察也勿当作末此言王之政木躬而亲之则恩泽不信扵众民矣不问而察之则下民末罔其上矣式夷式已无小人殆式用夷平也用平则已无以小人之言至扵危殆也笺云殆近也为政当用平正之人用防纪理其事也无小人近琐琐姻亚则无膴仕琐琐小貌两壻相谓曰亚膴厚也笺云壻之父曰姻琐琐昏姻妻党之小人无厚任用之置之大位重其禄也音义【勿毛如字郑音未已毛音以郑音纪近附近之近又如字下同琐素火反本或作璅非也璅音早亚扵嫁反膴音武】疏【正义日毛以为尹氏不可任欲令王亲为政故责王言王为政由不躬为之不亲行之故天下庶民之言不可信也又责下民言王为政虽不监问之不察理之必天下之民勿得欺罔其上之君子也又教王息此民之欺罔言王但用平正之人为官则下民欺罔之心用自消止矣王必须用贤人无用小人之言以至扵危殆言小人不可任用也又戒之云非但疏外小人不可用虽琐琐然昏姻亲亚之小人则当无得厚任以事置之大位重其禄食言亲而不贤亦不可任也疾时亲党乱政故戒之躬与亲一也问与察一也但累文以丁宁之言躬亲明有施为言问察明亦躬亲直以彼不可信由扵不亲虽不察问不得欺罔各随事而为文耳郑以为尹氏既不可委任王若政教不躬不亲行之则庑民不信扵王之恩泽以尹氏之虐谓王所为故不信也若民俗不问不察观之则民皆未罔其上之君子王非直亲须问察又当用平正之人用己身亲理政事之人无得用小人而亲近之余同正义曰君民之所相信者由君亲行政民亲受教故得相信也今王不亲为政委任小人施政扵民不以实告故庶民之言亦不可信也勿者禁止之辞既言民不可信因责民之欺罔故云勿得罔上而行上即经之君子也笺正义曰笺以此篇主刺在上非责民之辞故知勿当为未也知躬亲为恩泽者以王身所为而行扵众民唯恩泽耳且上章疾尹氏贪暴以致灾故知躬亲为恩泽也易者以疾尹氏使王亲之明欲令王施政教以及下不宜言其不可信也且言庶民不信扵王其文自明不当横加不可故易之言未罔其上者谓若不问察则眀不烛下下之善恶上所不知下民知上不知则未略欺罔其上而不畏之言躬亲施其恩泽问察亦须躬亲互相明也殆近易者以上文欲王躬亲为政则宜为己身之己不宜为己止也下文戒王勿厚任亲戚欲令用贤去恶宜为勿近小人不当逺言小人之行终至危殆故易之也无小人之近犹言无近小人正义日释训云琐琐小也舍人曰琐琐计谋浅之貌是小貌也两壻相谓为亚释亲文刘熙释名云两壻相谓曰亚者言每一人取姊一人取妹相亚次也又竝来女氏则姊夫在前妹夫在后亦相亚也笺正义曰女子子之夫为壻壻之父为姻释亲文幽王前娶申后而黜之未必用其亲戚褒姒褒人所献未必为亲戚可任幽王耽淫女色宠之者盖多女宠必私多谒请小人则妇言是用姻亚者或其余嫔妾之家不必専是二后之亲也但据夫而言妻为正称故郑总言妻党之小人其中亦容妾党也言无厚任之即置之大位重其禄是也如此则幽王厚扵昏姻矣而角弓云兄弟昏姻无胥逺矣者以王者志不及逺唯同类相爱昏姻謟佞者进用故此戒之贤徳者疏逺故彼刺之诗者志也各有以发之】
　　昊天不佣降此鞠讻昊天不恵降此大戾佣均鞠盈讻讼也笺云盈犹多也戾乖也昊天乎师氏为政不均乃下此多讼之俗又为不和顺之行乃下此乖争之化疾时民效为之愬之扵天君子如届俾民心阕君子如夷恶怒是违届极阕息夷易违去也笺云届至也君子斥在位者如行至诚之道则民鞠讻之心息如行平易之政则民乖争之情去言民之失由扵上可反复也音义【佣勑龙反韩诗作庸庸易也鞠九六反讻音凶戾音丽行下孟反争争鬬之争下皆同效下教反届音戒阕苦穴反易以防反下同复音服本又作覆芳服反】疏【正义曰此又本尹氏之恶诉之云昊天乎即由尹氏为政不均乃下此多讼之俗昊天乎尹氏之行又不和顺乃下此大乖争之化民之无所不为皆化扵上也民既化上上为恶亦当效上为恶上为善亦当化上为善汝在位君子如行至诚之道使民多讼之心息汝在位君子如行平易之政使民恶怒之情去言易可反复何不行化以反之正义曰佣均讻讼释言文鞠盈释诂文盈者必多故笺转之云盈犹多也由不恵而降戾乖故知非疾也在上不均故下亦不均至扵多狱讼也在上不顺故下亦不和至扵乖争也此皆民效为之自上而下故言降也狱讼至于公乖争出扵私二者亦相类讼则贵无讼偏恶其多争则小犹可恕唯恨其大故经言鞠讻大戻笺正义曰释诂云届极至也俱得为至故笺并训之不言极犹至也此诗虽主疾尹氏为恶而在位亦然既言尹氏伤化败俗明其欲今在位者反之故知君子斥在位者知鞠讻心息者以文承上经事相充配下云恶怒是乖争故知心息是鞠讻也言民心不言鞠讻言恶怒不言民心互相眀也为恶虽则已成可息而去之是可反复也】
　　不吊昊天乱靡有定式月斯生俾民不宁忧心如酲谁秉国成病酒曰酲成平也笺云吊至也至犹善也定止式用也不善乎昊天天下之乱无有止之者用月此生言月月益甚也使民不得安我今忧之如病酒之酲矣观此君臣谁能持国之平乎言无有也不自为政卒劳百姓笺云卒终也昊天不自出政教则终穷苦百姓欲使昊天出圗书有所授命民乃得安音义【酲音呈】疏【正义曰此章笺具而下二句毛氏无则不必如郑欲天出图书授命也盖言王身不自为政教终劳苦我百姓王肃言政不由王出也正义曰説文云酲病酒也醉而觉言既醉得觉而以酒为病故云病酒也笺正义曰知责昊天而不自出政教者四章五章以君臣之恶诉之天也又曰乱靡有定言君臣不能定乱也又曰谁秉国成言君臣不防持国平也君臣已言并不防乃云不自为政是今昊天之辞且此章发首云不吊昊天末言不自为政眀是欲使天自下为政也故云歆使昊天出圗书有所授命也以王者将兴天必命之若汤武也图书者即中説尧舜及周公所授河圗洛书是也彼所授者非既受乃王皆先王乃受之与此不同者此所受若汤得黑鸟文王得丹书之类皆先有名箓故举圗书以言之王肃以为礼人臣不显諌諌犹不显况欲使天更授命诗皆献之扵君以为箴规包藏祸心臣子大罪况公言之乎王基理之曰臣子不显諌者谓君父失徳尚微先将顺风喻若乃暴乱将至危殆当披露下情伏死而谏焉持风议而已哉是以西伯戡黎祖伊奔告扵王曰天已讫我殷命古之贤者切諌如此幽王无道将灭京周百姓怒王欲天有授命此文陈下民疾怨之言曲以感寤此正与祖伊諌皆同忠臣殷勤之义何谓非人臣宜言哉肃不讥尚书祖伊之言而怪家父耶】驾彼四牡四牡项领项大也笺云四牡者人君所乘驾今但养大其领不肯为用喻大臣自恣王不能使也我瞻四方蹙蹙靡所骋骋极也笺云蹙蹙缩小之貌我视四方土地日见侵削扵夷狄蹙蹙然虽欲驰骋无所之也音义【为于伪反又如字蹙子六反王七厯反骋勑领反日而乙反缩所六反】疏【正义曰言当所乘驾者彼四牡也今四牡但养大其领不肯为用以典王所任使者彼大臣也今大臣専已自恣不为王使也臣既自恣莫肯忧国故夷狄侵削日更益甚云我视四方土地蹙蹙然至狭令我无所驰骋之地以臣不任职致土地侵削故责之也正义曰以领已是项文不宜重故以项为火笺以为养大其领申説也马虽大项由人驾驭言不肯为用者以马当用之今养而不驾是为自恣也笺正义曰笺言驰骋无所极至是与同但文畧耳】
　　方茂尔恶相尔矛矣茂勉也笺云相视也方争讼自勉扵恶之时则视女矛矣言欲战鬬相杀伤矣既夷既怿如相醻矣怿服也笺云夷説也言大臣之乖争本无大讐其已相和顺而説怿则如宾主饮酒相醻酢也音义【相息亮反注同矛亡侯反戈矛也怿音亦醻市由反説音悦下同已音以酢音昨】疏【正义曰此説大臣无常言大臣方争讼勉力成汝相与为恶之时则各自视汝之戈矛欲用此矛矣以相杀伤也既已和悦既已怿服则如宾主之饮酒者相酬酢矣言相恶既深和觧又疾皆是无常小人故使政教乱也笺本无大讐集木云大辩是争义亦得通也】
　　昊天不平我王不宁不惩其心覆怨其正正长也笺云昊天乎师尹为政不平使我王不得安寜女不惩止女之邪心而反怨憎其正也音义【覆芳服反长张丈反邪似嗟反】疏【正义曰毛以为尹氏为恶诉之扵天言昊天乎师尹为政不平致使我王不得安寕汝师尹不惩止其心乃反邪僻妄行故下民皆怨其君长由师尹行恶而致民怨也郑唯下句为异余同正义曰正长释诂文此甚畧王肃述之曰覆犹背也师尹不定具心邪僻妄行故下民皆怨其长今据为毛説】
　　家父作诵以究王讻家父大夫也笺云究穷也大夫家父作此诗而为王诵之以穷极王之政所以致多讼之本意式讹尔心以畜万邦笺云讹化畜养也音义【父音甫为于伪反讹五戈反畜许六反】疏【正义曰作诗刺王而自称字者诗人之情其道不一或微加讽谕或指斥愆咎或隠匿姓名防自显官字期扵申写下情冀上改悟而已此家父尽忠竭诚不惮诛罚故自载字焉寺人孟子亦此类也】
　　节南山十章六章章八句四章章四句
　　序正月大夫刺幽王也音义【正音政】
　　正月繁霜我心忧伤正月夏之四月繁多也笺云夏之四月建已之月纯阳用事而霜多急恒寒若之异伤害万物故心为之忧伤民之讹言亦孔之将将大也笺云讹伪也人以伪言相防入使王行酷暴之刑致此灾异故言亦甚大也念我独兮忧心京京哀我小心癙忧以痒京京忧不去也癙痒皆病也笺云念我独兮者言我独忧此政也音义【繁扶袁反夏胡雅反下同己音似为于伪反酷苦毒反癙音鼠字林音恕痒音羊】疏【正义曰时大夫贤者覩天灾以伤政教故言正阳之月而有繁多之霜是由王急酷之刑以致伤害万物故我心为之忧伤也有霜由扵王急王急由扵讹言则此民之讹言为害亦甚大矣害既如此念我独忧此政兮忧在扵心京京然不能去哀怜我之小心所遇痛忧此事以至扵身病也忧之者以王信讹言百姓遭害故所以忧也正义曰以大夫所忧则非当霜之月若建寅正月则固有霜矣不足忧也昭十七年夏七月甲戌朔日有食之左曰祝史请所用币平子御之曰止也唯正月朔慝未作日有食之扵是乎有伐鼓用币其余则否太史曰在此月也经书六月言正月太史谓之在此月是周之六月为正月也周六月是夏之四月故知正月夏之四月也谓之正月者以干用事三纯阳之月称慝未作谓未有隂气故此笺云纯阳用事也若然易稽览圗云正阳者従二月至四月阳气用事时也独以为四月者彼以卦之六爻至二月大壮用事阳爻过半故谓之正阳与此异也笺正义曰急恒寒若洪范咎徴文也彼注云急促也若顺也五事不得则咎气来顺之言由君急促大酷致恒寒之气来顺之故多霜也反常谓之异时不当有霜而有霜是异也四月之时草木已大故言伤害万物也郑駮异义与洪范五行皆云非常曰异害物曰灾则此伤害万物宜为灾而云异者灾异对则别散则通故荘二十五年左曰凡天灾有币无牲彼为日食之异而言灾也此以非时而降谓之异据其害物又谓之灾下笺云致此灾异是义通故言之异讹伪也者此承繁霜之下故知甚大谓以讹言致霜为大也小人以讹言相防王不防察其真伪因发大怒而行此酷之刑由此急酷故天顺以寒气而使盛夏多霜是霜由讹言所致也】
　　父母生我胡俾我瘉不自我先不自我后父母谓文武也我我天下瘉病也笺云自従也天使父母生我何故不长遂我而使我遭此暴虐之政而病此何不出我之前居我之后穷苦之情苟欲免身好言自口莠言自口莠丑也笺云自従也此疾讹言之人善言従女口出恶言亦从女口出女口一尔善也恶也同出其中谓其可贱忧心愈愈是以有侮愈愈忧惧也笺云我心忧政如是是与讹言者殊涂故用是见侵侮也音义【瘉音庾长张丈反下正长伯长长者皆同莠余九反】疏【正义曰毛以为文武为民之父母而令天生我天下之民今何为不令天长育我而使我遭此暴虐之政以致病也又此病不従我之先不从我之后而今适当我身乎诉之文武也此暴虐之政由此讹言所致故疾此讹言之人云有美好之言従汝口出有丑恶之言亦従汝口出汝口一耳而善恶同出其口甚可憎贱也大夫既见工政酷暴忧心愈愈然与此讹言者殊涂为讹言者所疾是以有此见侵侮扵已也郑唯以为诉天使父母生我我谓大夫作诗者为异余同正义曰以文武受命为眀王作万民父母故尚书曰天将有立民父母谓天子作民父母民穷则宜告之故以父母为文武也文武为天下父母故我我天下作者举天下之心为之怨刺不専为已故谓天下为我也笺正义曰上言念我独兮因此而告天是先诉己身未及论天下也文王虽受命之王年世已久遇今时之虐政诉上世之哲王非人情也故知诉天使父母生我也上章言王急酷故此病遭暴虐之政而病也以所愿不宜愿免之而已乃云不自我先不自我后忠恕者已所不欲勿施扵人况以虐政推扵先后非父祖则子孙是穷苦之情苟欲免耳】忧心惸惸念我无禄惸惸忧意也笺云无禄者言不得天禄自伤值今生也民之无辜并其臣仆古者有罪不入扵刑则役之圜土以为臣仆笺云辜罪也人之尊卑有十等仆第九台第十言王既刑杀无罪并及其家之贱者不止扵所罪而已书曰越兹丽刑并制哀我人斯于何从禄笺云斯此于于也哀乎今我民人见遇如此当扵何従得天禄免扵是难瞻乌爰止于谁之屋富人之屋乌所集也笺云视乌集扵富人之屋以言今民亦当求明君而归之音义【惸本又作焭其营反一云独也篇末同并必正反注并制同圜音圎圜土狱也难乃旦反下之难同】疏【正义曰毛以为诗人言我忧在扵心惸惸然我所以忧者念我天下之人无天禄谓不得明君遭此虐政也又言无禄之事民之无罪辜者亦并罪之以其身为臣仆言动挂网罗民不聊生也哀乎可哀怜者今我民人见遇如此扵何所従而得天禄乎是无禄由此视乌扵所止当止于谁之屋乎以兴视我民人所归亦当归扵谁之君乎乌集扵富人之屋以求食喻民当归于明徳之君以求天禄也言民无所归以见恶之甚也郑以为作者言忧心惸惸然念我身之无天禄自伤值今生也又言无禄之事民之无辜罪者身既得罪并其家之臣仆亦罪之哀乎今我天下之民见遇如此扵何従而得天禄乎余同上章毛以我为天下则皆为天下怨辞也郑以我为己身念我无禄自念无禄也扵何从禄乃言天下皆无禄耳禄名夲出扵居官食廪得禄者是福庆之事故谓福祐为禄虽民无福亦谓之无禄也正义曰此解名罪人为臣仆之意也古者据时而道前代之言正谓作诗时也古有肉刑而罪有等级重者入扵肉刑轻者役扵圜土谓昼则役之夜则入圜土以圜土表罪之轻者也非在圜土而役当役之时为臣仆之事故号之为臣仆以表其罪名非谓恒名臣仆也此有罪者当然今无罪亦令与有罪同役故言并也王肃云今之王者好防入人罪无辜下至扵臣仆言用刑趣重意当然也役之圜土周礼有其事大司宼职曰以圜土聚教罢民凡害人者置之圜土而施职事焉以明刑耻之其防改者反扵中国不齿三年司圜职曰凡害人者弗使冠饰而加眀刑焉任之以事而收教之防改者上罪三年而舎中罪二年而舎下罪一年而舎其不防改而出圜土者杀虽出三年不齿是不入扵刑役圜土之事也虽不入扵刑而罪有轻重周礼分为二等其已害人者则如此未害人者则役诸司空重罪唯一期而已其坐作之数具在司宼此圜土罪人罪未定之时防扵外朝而与公卿议之议定乃从其罪故易坎卦上六系用徽纆置于丛棘三嵗不得凶郑云上乘阳有邪恶之罪故以徽纆置扵丛棘而使公卿以下议之是也笺正义曰笺以言并其臣仆是身既得罪复罪及臣仆故云并也言人之尊卑有十等者昭七年左曰人有十等故王臣公公臣大夫大夫臣士士臣皁皁臣舆舆臣隶隶臣僚僚臣仆仆臣台是十等仆第九台第十连言台者以显仆为贱也臣亦贱称僖十七年左晋恵公卜男为人臣女为人妾孝绖曰不敢失扵臣妾妾是贱者之定名臣则辜人之称无定名也故十等以相次臣谓得役使者为臣也幷其臣仆谓其私家之臣故云王既刑杀无罪乃幷及其家之贱者不止扵所罪而已无罪知被刑杀者尚及其家之贱者眀以重罪加之故知刑杀也引书曰吕刑文也彼注云越于也兹此也丽施也扵此施刑并制其无罪者则彼苖民淫虐杀戮无辜不但刑有罪亦并制无罪与此并义同故引之以为证也易者以臣仆非罪人之名经言并其臣仆不言以为臣仆其幽王暴虐乃杀戮无辜岂但不至扵罪以为臣仆而已故易之】
　　瞻彼中林侯薪侯蒸中林林中也薪蒸言似而非笺云侯维也林中大木之处而维有薪蒸尔喻朝廷宜有贤者而但聚小人民今方殆视天梦梦王者为乱梦梦然笺云方且也民今且危亡视王者所为反梦梦然而乱无统理安人之意既克有定靡人弗胜胜乘也笺云王既防有所定尚复事之小者尔无人而不胜言凡人所定皆胜王也有皇上帝伊谁云憎皇君也笺云伊读当为繄繄犹是也有君上帝者以情告天也使王暴虐如是是憎恶谁乎欲天指害其所憎而已音义【蒸之丞反处昌虑反下之防同朝直遥反下皆同梦莫红反乱也沈莫滕反韩诗云恶貌也胜毛音升郑尸证反复扶又反篇末同繄乌兮反恶乌路反】疏【正义曰毛以为视彼林中谓其当有大木而维有薪维有蒸在林则似大木而非大木也以兴视彼朝上谓其当有贤者而唯有小人此小人之在朝则似贤人而非贤也由朝聚小人而无善政今方且危亡矣民将危亡王当安抚之今视王之所为反梦梦然而昏乱无统理安民之意也王非徒昏乱又志在残虐既谓防有所定者无事扵人而不欲乘陵之言所定者皆是陵人之事为残虐也王曓如此以情诉天云有君上帝使王暴虐如此维谁憎恶乎欲天指害之郑以上二句小别具説在笺又以靡人不胜谓人皆胜王又以伊为是为异余同正义曰无羊云尔牧来思以薪以蒸则薪蒸柴樵之名言视林中生长之木而言侯薪侯蒸者言林中有为薪蒸之木见其小也林者大木所处今小木在焉似大木而非喻小人在朝似贤人而非故云言似而非也释训云梦梦乱也上天无昏乱之事故知天斥王也胜乘也者此甚畧王述之云既有所定皆乘陵人之事言残虐也今据为毛説孙毓云小人好为小善矜防自臧以为大功其所成就细碎小事凡人所胜而过者反以骄人是诗所刺幽王也若乗陵残虐之事动则有恶岂得名之为克有定乎笺义为长】
　　谓山盖卑为冈为陵在位非君子乃小人也笺云此喻为君子贤者之道人尚谓之卑况为凡庸小人之行民之讹言宁莫之惩笺云小人在位曾无欲止众民之为伪言相防害也召彼故老讯之占梦故老元老讯问也笺云君臣在朝侮慢元老召之不问政事但问占梦不尚道徳而信徴祥之甚具曰予圣谁知乌之雌雄君臣俱自谓圣也笺云时君臣贤愚适同如乌雌雄相似谁防别异之乎音义【卑本又作痹同音婢又必支反行下孟反讯音信别彼列反】疏【正义曰谓之为山者人意盖犹以为卑况为冈为陵乎今所见非髙山乃冈陵也以兴行君子之道者人意尚谓之为浅况为小人之行乎今在位非君子乃小人也王既任小人今民之讹伪之言相防害者在位之臣曾无欲以徳止之者既不防施徳以止讹言而爱好鄙碎而共信徴祥召彼元老宿旧有徳者但问之占梦之事言其不尚道徳侮慢长老也又君臣并不自知俱曰我身大圣唯各自矜而贤愚无别譬之扵乌谁防知其雌雄者】
　　谓天盖髙不敢不局谓地盖厚不敢不蹐维号斯言有伦有脊局曲也蹐累足也伦道脊理也笺云局蹐者天髙而有雷霆地厚而有防沦也此民疾苦王政上下皆可畏怖之言也维民号呼而发此言皆有道理所以至然者非徒苟妄为诬辞哀今之人胡为虺蜴蜴螈也笺云虺蜴之性见人则走哀哉今之人何为如是伤时政也音义【局夲又作局其欲反蹐井亦反徐音积説文小步也号音豪注同霆音庭又音挺沦音伦又伦峻反怖普故反呼火故反诬音无虺晖鬼反蜴星歴反字又作蜥螈音元】疏【正义曰时人疾苦王政歌咏其事作者以其有理故取而善之时有人言谓此上天盖实髙矣而有雷霆击人不敢不曲其脊以敬之以喻已恐触王之忌讳也谓此下地盖实厚矣而有防溺杀人不敢不累其足以畏之以喻己恐防在位之罗网也言上下可畏如天地然此人心疾王政不敢指斥假天地以比之作者善其言故云维我号呼而发此言实有道理言王政实可畏此辞非虚也既上下可畏民皆避之故言哀防今之人何故而为虺蜴也虺蜴之性见人则走民闻王政莫不逃避故言为虺蜴也正义曰天在上身戴天而曲者曲身也足所以履地故知蹐累足説文云蹐小步也王述之曰言天髙已不敢不曲身危行恐上触忌讳也地厚已不敢不累足惧防扵在位之罗网也笺正义曰笺以不敢者畏辞眀有可畏故言天高而有雷霆地厚而有防沦也沦没也谓地震则有防没者正义曰释鱼云蝾螈蜥蜴蜥蜴蝘蜓蝘蜓守宫也李廵曰蝾螈一名蜥蜴蜥蜴名蝘蜓蝘蜓名守宫孙炎曰别四名也陆玑疏云虺蜴一名蝾螈蜴也或谓之蛇医如蜥蜴青绿色大如指形状可恶如陆意蜥蜴与螈形状相类水陆异名耳】
　　瞻彼阪田有菀其特言朝廷曾无杰臣笺云阪田崎岖墝埆之防而有菀然茂特之苖喻贤者在间辟隠居之时天之扤我如不我克扤动也笺云我我特苖也天以风雨动摇我如将不胜我谓其迅疾也彼求我则如不我得笺云彼彼王也王之始徴求我如恐不得我言其礼命之繁多执我仇仇亦不我力传仇仇犹謷謷也笺云王既得我执畱我其礼待我謷謷然亦不问我在位之功力言其有贪贤之名无用贤之实音义【阪音反又扶版反菀音鬰茂也徐又扵阮反崎起宜反岖邱俱反墝苦交反埆户角反又苦角反又音角闲音闲辟匹亦反扤五忽反徐又音月迅音峻謷本又作防五报反沈五刀反】疏【正义曰王政所以为民疾苦由不能用贤视彼阪田墝埆之地有菀然其茂特之苗以典视彼空谷侧陋之防有杰然其秀异之贤然天之以风雨动摇我特苖如将不我特苖之防胜言风雨之迅疾也以喻彼王之以礼命以徴召我贤者如恐不我贤者之防得言礼命之繁多也及其得我则空执防我其礼待我謷謷然亦不问我在位之功力言小人贵名贱实不防用贤故政教所以乱也正义曰毛以诗意取菀苖此贤者不举原隰之苖而言阪田者反眀朝廷曾无英杰之臣仇仇犹謷謷者以释训云仇仇敖敖傲也义同故犹之郭璞曰皆傲慢贤者定本无犹字】
　　心之忧矣如或结之今兹之正胡然厉矣厉恶也笺云兹此正长也心忧如有结之者忧今此之君臣何一然为恶如是燎之方宁或灭之灭之以水也笺云火田为燎燎之方盛之时炎炽熛怒宁有防灭息之者言无有也以无有喻有之者为甚也赫赫宗周襃姒烕之宗周镐京也襃国也姒姓也烕灭也有襃国之女幽王惑焉而以为后诗人知其必灭周也音义【燎力诏反徐力烧反炽尺志反熛必遥反襃补毛反姒音似郑云字也烕呼悦反齐人语也字林武劣反説文云従火戌声火死扵戌阳气至戍而尽本或作灭镐胡老反】疏【正义曰诗人见朝无贤者言我心之忧矣如有结之者言忧不离心如物之纒结也所以忧者今此之君臣为人之长何一然为恶如是矣言君臣俱恶无所差别也君臣恶极国将灭亡言燎火方奋之时炎炽熛怒寜有防灭息之者以喻宗周方隆盛之时王业深固寜有防灭亡之者言此二者皆盛不可灭亡也然此燎虽炽盛而水防灭之则水为甚矣以兴周国虽盛终将襃姒灭之则襃姒恶甚矣此二文互相发眀见难之而能所以为甚也故曰灭之者以水以反之扵时宗周未灭诗人眀得失之迹见微知著以襃姒淫妬知其必灭周也】
　　终其永懐又窘隂雨窘困也笺云窘仍也终王之所行其长可忧伤矣又将仍忧扵隂雨隂雨喻君有泥防之难其车既载乃弃尔辅大车重载又弃其辅笺云以车之载物喻王之任国事也弃辅喻逺贤也载输尔载将伯助予将请伯长也笺云输堕也弃女车辅则堕女之载乃请长者见助以言国危而求贤者已晚矣音义【窘求殒反字林巨畏反泥乃计反逺于万反尔载之载才再反注及下同将七羊反注皆同堕许规反本又作堕待果反】疏【正义曰毛以为此及下章皆以商人之载大车展转为喻言王之为恶无心变改若终王之所行其长可哀伤矣王行既可哀伤又将至扵倾危犹商人渉路既有疲劳又将困扵隂雨商人之遇隂雨则有泥防之难王行之至倾危必有灭亡之忧故以譬之商人虑有隂雨宜用辅以佐车今其车既载重矣乃弃尔之车辅反令车载溺也以喻王政虑有倾危宜用贤以治国今其既有大政矣乃弃汝之贤人反令国政乱也车既弃辅又遇隂雨则隳败汝之车载既隳败然后请长者助我则晚矣以喻国既弃贤又遇倾败则灭亡汝之国国家既灭矣然后求贤人佐已则亦晚矣王何不及其未败用贤自辅乎郑唯以窘为仍忧扵隂雨为异余同正义曰考工记车人为车有大车郑以为平地任载之车驾牛车也尚书云肇牵车牛逺服贾用是大车驾牛车也此以商事为喻而云既载故知是大车也又为车不言作辅此云乃弃尔辅则辅是可解脱之物盖如今人缚杖扵辐以防辅车也笺正义曰隠六年郑人来输平公羊曰输平犹隳成何言隳成败其成昭四年左传曰寡君将隳币焉服防云隳输也是训输为隳壊之义子路将堕三都是也定本隳作堕】无弃尔辅员于尔辐员益也屡顾尔仆不输尔载笺云屡数也仆将车者也頋犹视也念也终逾絶险曾是不意笺云女不弃车之辅数頋女仆终是用逾度防絶之险女不曾以是为意乎以商事喻治国也音义【员音云辐方六反屡力注反数音朔下同】疏【正义曰此连上章以商事为喻但反之教王求贤耳言此啇人载大车当无弃尔之车辅益扵尔之轮辐以喻王之治天下当无弃尔之贤佐益扵尔之国事也商人既不弃辅又数顾念尔将车之仆汝防若是则辅益车辐仆防勤御则得不隳败尔之车载以喻王既不弃贤又善礼遇尔执政之相王防如此用贤益扵国家相防干职则得不倾覆尔之王业商人防辅顾仆之故终用逾度防絶之险汝商人何得曾不以是辅仆为意乎喻王用贤礼相之故终用是得济免祸害之难汝何得曾不以是贤相为意乎教王之用贤敬臣也笺虽不言以仆喻相但辅益辐以贤益国则仆将车自然似相执政也终逾絶险报上又窘隂雨以隂雨为终久及难之事故郑以窘为仍】
　　鱼在于沼亦匪克乐潜虽伏矣亦孔之炤沼池也笺云池鱼之所乐而非防乐其潜伏扵渊又不足以逃甚炤炤易见以喻时贤者在朝廷道不行无所乐退而穷防又无所止也忧心惨惨念国之为虐惨惨犹戚戚也音义【沼之绍反乐音洛注同炤音灼之若反易夷防反见如字又贤遍反惨七感反戚千厯反】疏【正义曰上章教王求贤而王不防用故此章言贤者不得其所鱼在扵沼池之中为人所惊骇不得逸逰亦非防有乐退而潜防虽伏扵深渊之下亦甚炤炤然易见不足以避网罟之害莫知所逃也以兴贤者在扵朝廷之上为时所防害不得行道意非防有乐退而隐居虽遁扵山林之中又其姓名闻彻不足以避苛虐之政莫知所逃已为之忧而心中惨惨然念国之为虐也言王政虐贤人困厄己所以忧也】
　　彼有防酒又有嘉殽言礼物备也笺云彼彼尹氏大师也洽比其邻昏姻孔云洽合邻近云旋也是言王者不防亲亲以及逺笺云云犹友也言尹氏富独与兄弟相亲友为朋党也念我独兮忧心慇慇慇慇然痛也笺云此贤者孤特自伤也音义【殽戸交反比毗志反云本又作员音同慇音殷又扵谨反】疏【正义曰毛以为言幽王彼有防酒矣又有嘉善之殽矣礼物甚备足矣唯知以此礼物恊和亲比其邻近之左右与妻党之昏姻甚相与周旋而已不防及逺人也王既不防及逺人国家将有危亡故念我独忧王此政兮忧心慇慇然痛也郑以为时权臣奢富亲戚相党故言彼尹氏有防酒又有嘉殽合比其邻近兄弟及昏姻甚相与亲友为朋党也彼小人如此念我无禄而孤独兮忧心慇慇然孤特自伤耳笺正义曰此与上篇非一人所作而以彼为尹氏者以尹氏官为大师上篇刺其専政则幽王之臣奢富朋党者唯尹氏耳故知彼彼尹氏也正义曰解昏姻相亲乃是美事而以为刺者言幽王唯知亲比邻近昏姻而已不防以此亲亲之情而及扵逺人故王肃云言王但以和比其邻近左右与昏姻其亲友而已不防亲亲以及逺】佌佌彼有屋蔌蔌方有谷佌佌小也蔌蔌陋也笺云谷禄也此言小人富而窭陋将贵也民今之无禄天夭是椓君夭之在位椓之笺云民扵今而无禄者天以荐瘥夭杀之是王者之政又复椓破之言遇害甚也哿矣富人哀此惸独哿可独单也笺云此言王政如是富人犹可惸独将困也音义【佌音此説文作伯音徙蔌音速窭其矩反一音虑夭扵兆反又扵遥反灾也椓陟角反哿哥我反】疏【正义曰毛以为佌佌然之小人彼已有室屋之富矣其蔌蔌窭陋者方有爵禄之贵矣王者厚敛重赋宠贵小人故使得如此也哀此下民今日之无天禄而王夭害之在位又椓譛之是其困之甚也王政如此虽天下普遭其害可矣富人犹有财货以俱之哀防此单独之民穷而无告为上夭椓将致困病故甚可哀也郑唯天夭是椓为异余同正义曰毛以天斥王者故为君夭之天既为君故椓为在位也笺正义曰笺以夭是蒙杀之辞宜天之所为故云天以荐瘥夭杀之夭既为天则椓为王者故云王者又椓破之谓农时而役厚敛其财人以财尽犹椓使破壊然椓如椓杙之椓谓打之也】正月十三章八章章八句五章章六句
　　序十月之交大夫刺幽王也笺当为刺厉王作诂训时移其篇第因改之耳节彼刺师尹不平乱靡有定此篇讥皇父擅恣日月告凶正月恶襃姒灭周此篇疾艳妻煽方防又幽王时司徒乃郑桓公友非此篇之所云番也是以知然音义【刺幽王毛如字郑改为刺厉王従此至小宛四篇皆然节在结反父音甫后皇父皆同恶乌路反番方袁反徐甫言反本或作潘音同韩诗作繁下同】疏【正义曰毛以为刺幽王郑以为刺厉王经八章皆刺王之辞此下及小宛序皆刺幽王郑以为夲刺厉王毛氏移之事既久逺不审实然以否纵其实然毛既移其篇第改厉为幽即以为幽王説之故下曰艳妻襃姒是为幽王之事则四篇皆如之今各従其家而为之义不复强为与夺笺郑以此篇本六月之上为刺厉王诗毛氏移之扵此改厉为幽今本其旧而为之説故云当为刺厉王也作诂训者毛公也毛公汉初时人故谱云漠兴之初师移其第作诂训时是汉初也其改之意已具扵谱郑既言当为厉王又自检其证节刺师尹不平乱靡有定此篇讥曰皇父擅恣日月告凶専国家之权任天下之责不得竝时而有二人彼是幽王知此非幽王也正月恶襃姒灭周此篇疾艳妻煽方防敌夫曰妻王无二后褒姒是幽王所嬖艳妻非幽王之后郑语云幽王八年桓公为司徒此篇云番维司徒一官不得二人为之故又云幽王时司徒乃郑桓公友为之非此篇之所云番足以知之言由此知幽当为厉也毛以艳妻为褒姒美色曰艳则褒姒豓妻为一郑必为别人者以诗论天子之后非如曲説邪淫不当以色名之中侯曰剡者配姬以放贤剡艳古今字耳以剡对姬剡为其姓以此知非褒姒也郑桓公幽王八年始为司徒知非代畨为之者以番为司徒在艳妻方盛之时则艳既为后番始为司徒也郑语説桓公既为司徒方问史伯史伯乃説襃姒之事其末云竟以为后则桓公初为司徒褒姒仍未为后以此知桓公不得与畨相代也凡例别嫌明疑以本文为主故郑先以诗上下校之后乃言郑桓公也中擿雒贰曰昌受符厉倡嬖期十之世权在相又曰剡者配姬以放贤山崩水溃纳小人家伯罔主异载震既言昌受符为王命之始即云期十之世自文数之至厉王除文王为十世也剡与家伯与此篇事同山崩水溃即此篇百川沸腾山冢崒崩是也如此中之文亦可以眀此为厉王但纬之书人或不信故郑不引之郑检此篇为厉王其理欲眀而知下三篇亦当为刺厉王者以序皆言大夫其文大体相类十月之交雨无正卒章説已畱彼去念友之意全同小旻小宛卒章説怖畏罪辜恐惧之心如一似一人之作故以为当刺厉王也王肃皇甫谧以为四篇正刺幽王孙毓疑而不能决其许曰毛公大儒眀扵诂训篇义诚自刺厉王无缘横移其第改为幽王郑君之言亦不虚耳是以惑疑无以断焉窃以褒姒龙齝之妖所生褒人养而献之无有私党皇父以下七子之亲而令在位若此之盛也又尚书纬説艳妻谓厉王之妇不斥褒姒乂雨无正有周宗既灭靡所止戾之言若是幽王既为犬戎所杀则无所刺若王尚存不得谓之既灭下句言正大夫离居莫知我勚莫肯夙夜莫肯朝夕庶曰式臧覆出为恶之言郑笺皆谓厉王流于彘之后扵义为安是其言虽不防决而其意谓郑为长也若如郑言毛诗为毛公所移四篇容可在此今韩诗亦在此者诗体本是歌诵口相授遭秦灭学之后众儒不知其次齐韩之徒以诗经而为章句与毛异耳非有壁中旧夲可得慿据或见毛次扵此故同之焉不然韩诗次第不知谁为之】
  </div>
  <div class="pagination">
   <a href="毛诗注疏_page17.html">
    上一页
   </a>
   <span>
    ...
   </span>
   <a href="毛诗注疏_page13.html">
    13
   </a>
   <a href="毛诗注疏_page14.html">
    14
   </a>
   <a href="毛诗注疏_page15.html">
    15
   </a>
   <a href="毛诗注疏_page16.html">
    16
   </a>
   <a href="毛诗注疏_page17.html">
    17
   </a>
   <span class="current-page">
    18
   </span>
   <a href="毛诗注疏_page19.html">
    19
   </a>
   <a href="毛诗注疏_page20.html">
    20
   </a>
   <a href="毛诗注疏_page21.html">
    21
   </a>
   <a href="毛诗注疏_page22.html">
    22
   </a>
   <a href="毛诗注疏_page23.html">
    23
   </a>
   <span>
    ...
   </span>
   <a href="毛诗注疏_page19.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
