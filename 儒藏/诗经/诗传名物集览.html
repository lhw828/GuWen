<!DOCTYPE html>
<html>
 <head>
  <meta charset="utf-8"/>
  <title>
   诗传名物集览 - 第 1 页/共 9 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   诗传名物集览 - 第 1 页/共 9 页
  </h1>
  <div class="content">
   钦定四库全书　　　　　经部三
　　诗传名物集览目録　　　诗类
　　巻一
　　鸟
　　巻二
　　鸟
　　卷三
　　兽
　　卷四
　　兽
　　卷五
　　虫豸
　　卷六
　　鳞介
　　卷七
　　草
　　卷八
　　草
　　卷九
　　草
　　卷十
　　草
　　巻十一
　　木
　　巻十二
　　木
　　【臣】等谨案诗传名物集览十二卷
　　国朝陈大章撰大章字仲夔号雨山黄冈人康熈戊辰进士改翰林院庶吉士以母老乞归其于毛诗用功颇深所作集览本百卷凡三易稿而后成此乃其先行摘出付梓之本凡鸟二卷兽二卷虫豸一卷鳞介一卷草四卷木二卷葢尤其生平精力所注也毛诗自陆玑以下诠释名物者毋虑数十家此书成之最后故于诸家之说采辑尤伙其中体例之未合者如释鹑之奔奔则荘子之鹑居列子之蛙变以至朱鸟为鹑首子夏衣若悬鹑之类无所不引释鸡栖于埘则列子之木鸡吕氏春秋之鸡跖汉官仪之长鸣鸡亦无不偹载皆体近类书深乖说经之防又每条首録朱传大意以紫阳为主故如鄂不韡韡则取岂不光明之义而驳鄂作蕚不作跗之说以为不烦改字亦过扵偏执至如载宋太宗赐耶律休格【原作休哥今改正】旗皷事则以辽事误作宋事尤为乖舛然其徴引既众可资博览虽精雅不足而繁富有余固未始非读诗者多识之一助也乾隆四十三年六月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀















　　钦定四库全书
　　诗传名物集览卷一　　　庶吉士陈大章撰鸟
　　闗关雎鸠
　　朱传雎鸠水鸟一名王雎状类凫鹥今江淮间有之生有定偶而不相乱偶常并游而不相狎故毛传以为挚而有别列女传以为人未尝见其乖居而匹处盖其性然也又语录见人说淮上有之状如鸠差小而长雌雄两两相随不失立处须隔丈来地所谓挚而有别也尔雅雎鸠王雎也郭注雕类江东呼之为鹗好在江渚山邉食鱼禽经王雎鱼鹰也亦曰白鹥亦名白鷢郑笺挚至也谓雌雄情意至然而有别韩诗雎鸠贞洁慎匹以声相求隐蔽乎无人之处陆玑疏雎鸠大小如鸱深目目上骨露幽州人谓之鹫扬雄许慎皆曰白鷢似鹰尾上白郑渔仲云尾邉有一防白风土记白鷢鹯属于义无取葢苍鷃大如鷢而色苍其鸣戛和顺游于水而息于洲常只不双陆佃云鹗性好峙所谓鹗立俗云雎鸠交则双翔立则异处是谓挚而有别传云挚鸟不双是也左传杜注雎鸠挚而有别故为司马主法则严氏诗缉左传郯子五鸠备见于诗雎鸠氏司马此诗是也祝鸠氏司徒鹁鸠也四牡嘉鱼之鵻是也鸤鸠氏司空布谷也曹风之鸤鸠是也爽鸠氏司防大明之鸠是也鹘鸠氏司事鸴鸠也非斑鸠小宛之鸣鸠与氓食桑葚之鸠是也蔡氏名物解凡鸠皆阳鸟也刚而能制真若乎阳和而不同有不可犯之道故谓之雎鸠又谓之鹗王大也于鸠为大故又谓之王雎勒以法度足以一众故雎鸠氏为司马隂阳自然变化论雎鸠不再匹淮南子关雎兴于鸟君子美之为其雌雄之不乖居也欧阳本义先儒辨雎鸠甚众惟毛公得之曰挚而有别谓捕鱼而食鸟之猛挚者也郑氏释挚为至非也鸟兽雌雄皆有情意孰知雎鸠之独至哉或曰诗本述后妃淑善之德不冝反以猛挚之物比之曰不取其挚取其别也雎鸠之在河洲听其声则和视其居则有别此诗人之所取也正字通雎从且与盱睢恣睢睢水睢阳之睢从目义别俗作睢非按尔雅止曰王雎郑郭陆许诸家皆以为雕鹗之类葢附尔雅白鷢而讹也黄直翁引夹漈曰凫类在水邉尾有一防白旧说雕误朱子特主其说则固不能无疑于诸家矣长笺谓王雎如鸭风土记疑为苍鷃近代冯元敏谓状似鸳鸯通雅定为属玊葢各得其形似而郝氏指为布糓钱氏以为杜鹃则又拟非其伦矣
　　黄鸟于飞
　　朱传鹂也尔雅皇黄鸟郭注俗呼黄离畱亦名搏黍郑注黄鸎也陆疏黄鸟黄鹂畱也或谓之黄栗畱幽州曰黄鸎一名仓庚一名商庚一名黧黄一名楚雀齐人曰搏黍一曰搏香关西谓之黄鸟当葚熟时来徃桑间故里语云黄栗畱看我麦黄葚熟不或谓之黄袍礼记仲春之月仓庚鸣野民曰黄栗畱语声转耳其色黧黒而黄埤雅凡诗言黄鸟者兴也言仓庚者赋也仓庚鸣于仲春其羽之鲜明在夏鸣则蚕生故诗曰有鸣仓庚爰求柔桑尔雅翼仓庚黄鸟而黒章罗氏曰性好双飞故鹂字从丽又曰鹂必匹飞鵙必单栖而东山之末章以比之子于归者又诗鸟鸣嘤嘤按禽经称鸎鸣嘤嘤殆诗所谓鸟也今荆州每冬月于田中得土坚圆如卵者破之则鸎在其中无复毛羽葢以土自裹伏候春始破土而出出谷迁乔恐似此矣禽经燕以狂防鸎以喜啭格物总论鸎黒尾嘴尖红脚青遍身甘草黄色羽及尾有黒毛相间三四月鸣声音圆滑韩退之曰以鸟鸣春以虫鸣秋若黄鸟之类其善鸣者也夏小正二月有鸣仓庚鵙者绩之候仓庚蚕之候名物解凡记时者皆言仓庚形色有中和之美以命其德也故哀三良刺宣王皆言黄鸟仲夏黍登而声伏故谓之搏黍月令惊蛰后五日小桃华次五日仓庚鸣隂阳运祚推移时至气动不得不尔故先王以候节令山海经黄鸟食之不妬杨夔止妬论云梁武帝郄后性妬令仓为膳妬果减半通雅杨升庵引李邵言仓庚为布谷谓当作博谷按布谷今呼郭公郭婆去栗畱之音霄壤矣作博谷尤无据
　　维鹊有巢
　　朱传鹊鸠皆鸟名鹊善为巢其巢最为完固鸠性拙不能为巢或有居鹊之成巢者尔雅鹊鵙丑其飞也翪注竦翅上下又云乌鹊丑其掌缩注飞缩脚腹下月令季冬之月鹊始巢周书小寒之日鴈非乡又五日鹊始巢鹊不始巢国不宁广雅鳱鹄鹊也易通卦验鹊者阳鸟先时而动先事而应见于未风之象失节不巢癸气不通故言春不东风也笺鹊作巢冬至架之至春乃成诗推度灾云鹊以复至之月始作室家鸣鸠因成事天性如此也禽经鹊以音感而孕又云鹊鸣唶唶庄子鹊上高城巢于髙枝之巅城坏巢折凌风而起故君子得时则蚁行失时则鹊起又云游于雕陵之樊覩一异鹊自南方来东方朔鹊立必顺风淮南子鹊识歳之多风去乔木而巢扶枝故高而不危也又云蛰虫鹊巢皆向天一又云太隂所建蛰虫首穴而处鹊巢向而为户又曰干鹄知来而不知往干鹄鹊也博物志鹊巢开口背太歳向太乙歳多风则去高木就卑枝渉秋首无毛又练鹊白毛如练俗谓之拖白练山鹊曰鸴陆贾云干鹊噪行人至陶贞白云一名飞驳鸟以其色杂也古今注鹊一名神女说文曰象文从隹昔声荀子古之王者其政好生恶杀鸟鹊之巢可俯而窥陆佃云鹊知人喜作巢取在木杪枝不取堕地者皆傅枝受卵故一名干鹊庄子乌鹊孺鱼傅沫也鹊以傅枝少欲故曰孺也列子所谓细腰纯雄其名穉蜂者与此同义罗愿云鹊巢水大则髙水小则卑傅枝而生子春二月有乳鹊矣已而舍去他鸟居之故召南称鸠居鹊巢今乌之类亦逐鹊而居其巢鹊尾尤长故汉髙祖刘氏冠民间谓之鹊尾冠能制猬其所在猬必反腹而受啄埤雅鹊强而不淫所以成德故知风之所在而作巢知歳之所在而开户所以趋时故诗以譬国君诗曰防有鹊巢言不惊惧之故卭有防苕言不残贼之故也俗说鹊巢中有梁见鹊上梁者必贵今二鹊共衔一木置中是也相法云鹊行跄跄性行弗良故古人居欲如燕行不欲如鹊淮南子曰如鹊之駮一曰从昔昔之言干也考工记穉牛之角直而泽老牛之角紾而昔主物簿云鹊啄槐实结入于脑谓之鹊玉此鹊终歳不复鸣噪虽巢无胎卵天寳遗事鹊谓之灵鹊闻鹊声皆喜以为吉兆名物疏按尔雅鸴山鹊注似鹊而有文采长尾觜脚赤说文云知来事鸟也据此则羣书所言知来者乃是鸴非鹊也通雅喜鹊曰干鹊性恶湿故名王安石以干音防谓健也小说谓之神女藏经谓之刍尼陈后山谓人必欲押刍尼字为韵甚无谓汉西京有鳷鹊观説文鸟在木上曰巢在穴曰窠淮南子雁北向鹊始加巢
　　维鸠居之
　　毛传鸠鸤鸠秸鞠也释鸟鸤鸠鴶鵴疏左传云鸤鸠氏司空诗云维鸠居之谓此郭云今之布糓江东呼为获糓方言云戴胜谢氏云布谷类也陆玑疏今梁宋之间谓布谷为鴶鵴一名击谷一名桑鸠按戴胜自生穴中不巢生而方言云戴胜非也禽经鸠拙而安注鸤鸠也礼记仲春之月鹰化为鸠然后设罻罗季春鸣鸠拂羽列子鹞之为鹯鹯之为布谷布谷乆复为鹞方言鸠自关而东谓之郎睾大者谓之颁鸠埤雅鸤鸠一名搏黍今之布谷江东呼为郭公牝牡飞鸣以翼相拂不自为巢居鹊之成巢有均一之德盖其哺子朝自上而下暮自下而上者均也其子在梅在棘在榛已常在桑者一也一者妇道也妻道也均者母道也小君之道均以制节一以谨度故诗以况夫人周官罗氏仲春献鸠以养国老者鸠性不噎食之复助气故也雅翼此鸟鸣时正值播种故曰布谷似鹞长尾好鸣之鸟故月令谓之鸣鸠续汉礼仪志年七十者授之玉杖八十九十有加礼杖长九尺端以鸠为饰欲老人不噎以爱民也欧阳永叔云今所谓布谷戴胜者与鸠絶异惟今人直谓之鸠者拙鸟也不能作巢多在屋瓦间或于树上架搆树枝初不成窠便以生子往往坠雏鹊作巢甚坚旣生雏散飞则弃而去容有鸠来处彼空巢诗缉一名桑鸠仲春鹰所化为鸠也或谓之题肩齐人谓之击正禽经一鸟曰隹二鸟曰雔三鸟曰朋四鸟曰乗五鸟曰雇六鸟曰鶂七鸟曰□八鸟曰鸾九鸟曰鸠十鸟曰章鸠字从九以此名物疏扬雄方言尸鸠或谓戴胜邢氏已辨其非又云或谓之鶭鸅此即释鸟所云鶭鸅鸆非尸鸠也其他鶝防鵩鶝诸异名皆不足据罗愿以为即月令之鸣鸠据冯衍逐妇书云口如布谷则此鸟亦多声者但鸣鸠自是鹘鸼非鸤鸠也罗氏之言失详防矣依欧阳氏则拙鸠别是一种不在左传五鸠之内此盖以时验知之或得其实然古之释诗者皆谓鸤鸠有均壹之德故以比夫人若但拙而已安足称乎后汉书杨由曰向社中木上有鸠鬭此兵象也又聚也鸠能聚阳气故取义于聚舜典共工方鸠僝功注僝见也言鸠聚见其功也左传释三国之图以鸠其民国语庶可以鉴而鸠赵宗乎庶物异名疏斑鸠春分化为黄祸侯本草曰春化为黄褐侯秋分化斑防即青防也黄褐言其色埤雅引之言所鸣有祸傅防甚矣通雅凡小鸟皆曰隹音锥曰夫不曰曰荆鸠皆是鸠之子曰防鸠曰役鸠曰糠鸠曰即臯曰辟臯以其文曰锦鸠五鸠以祝鸠性壹而孝为司徒祝鸠养老也尸鸠壹而慈鴡鸠司马鹗也鷞鸠司防鹰也鶌鸠司事则鹘鸼鸴也鸤鸠布谷也所谓郭公化鹞者即此
　　谁谓雀无角
　　春秋运斗枢瑶光星散为雀易通卦验立夏雀子飞说文雀依人小鸟崔豹云雀一名嘉宾言栖宿人家如宾客今俗呼瓦雀亦名黄雀麻雀淮南子季秋之月候鴈来宾雀入大水为蛤许愼注宾雀者老雀也栖宿人家堂宇间有似宾客故谓之宾雀禽经雀交不一雉交不再格物要论雀颔皆黒通身毛羽褐色尾长二寸许指爪黄白异物志南海有黄雀鱼六月化为黄雀十月入海为鱼埤雅雀赋曰头如颗蒜目如擘椒雀物之滛者防物之贪窃者故诗言雀角防牙以譬强暴西方之书曰雀浴沙受卵禽经曰雀以猜瞿雀俛而啄仰而四顾所谓瞿也凡鸟皆雄乗雌此鸟雌乗雄又雀四时有子鸽逐月有子雅翌云雀小隹其小者黄口贪食易捕老者难取性极多欲至曛黒輙盲不能为巢穿屋居之力能胜燕或衔艾于燕巢中燕飞去则居之字通于爵饮噐以为名象雀之形取其鸣节节足足也太曰明珠弹雀肉费不当也初学记雀肉不可合李食之朝野佥载叱雀官仓犹是向公故书之所贵者意也旧说鸟雀尾翠上有肉高有穴者名脂瓶每引觜取脂以涂翅毛衣悦泽雨露不濡笺云雀之穿屋不以角乃以咮名物疏按此雀即依人小鸟凡纬书称赤雀黄雀者瑞鸟也又有青雀礼记前有水则载青旌是水鸟也永元中安息所献者条枝大雀也并与此不同方书苏颂曰雀肉和蛇床子熬膏和药丸服能补下名驿马膏此法始于唐明皇服之验雄雀矢曰雀蘓即白丁香入药通雅鹊古作舃雀古作爵今人混之非也雀性淫酒噐一升曰爵戒淫佚也俗曰瓦雀在堂檐也老而斑曰麻雀小者黄口曰黄雀
　　燕燕于飞
　　朱传燕鳦也谓之燕燕者重言之也孔疏汉书燕燕尾涎涎是也尔雅燕燕鳦广雅鸟朱鸟燕也礼记仲春之月鸟至至之日以大牢祠于髙禖春秋运斗枢瑶光星散为燕埤雅燕籥口布翅枝尾齐人呼鳦取其名自呼也一名鸟取其色之也一名鷾鸸庄周所谓鸟莫智于鷾鸸目之所宜处不给视虽落其实弃之而走其畏人也而袭诸人间此燕安之道也故其字又为燕安之燕雅翼燕有两种越燕小而多声颔下紫巢于门上谓之紫燕亦谓之汉燕胡燕比越燕而大臆前白质黒章其声亦大巢于大屋两榱其长有容匹素者谓之蛇燕其尾岐分光泽汉书所云涎涎者美好之貌也以春分来秋分去其来主为孳乳故古者以其至之日祀髙禖契因是而生其去也多藏深谷大空木中无毛羽或蛰藏坻岸中亦云入水为蜃蛤淮南子云燕之为蛤是也来去皆避社又戊巳日不取土岂社主于土戊己土位土尅水燕之所避与巢中有艾则不居鹰鹞食之立死狐貉皮毛见鳦则毛脱一名游波雷斆曰海竭江枯投游波而立泛是也广州志燕有三种于嵓崖者为土燕左传少皥时鸟师而鸟名鸟氏司分者也又曰犹燕之巢于幕下九章筭术五雀六燕飞集于衡衡适平一雀一燕飞而易处则燕轻田俅子少昊时赤燕一防飞集少昊之户遗其丹书夏小正二月来降燕乃睇降者下也睇者眄也视可为室也九月陟鸟蛰先言陟后言蛰陟而后蛰也又曰鸟至至者入人室屋也一曰衡为鹊虚为燕湘中记零陵有石燕形似燕得雷风则飞颉颃如眞燕月令仲春鸟至仲秋鸟归吕氏春秋燕雀争处一屋之下子母相哺呴呴焉相乐以为安矣决上焚栋宇燕雀顔色不变不知祸之将及也博物志食燕肉不可入水为蛟龙所吞七修类藁云燕本水鸟故称鸟而终入水又入水者戒食燕或其理也天主物簿戴玉之鹊巢于竹与燕同羣盖燕能识寳也名物解燕就阳而畏隂南北徃来有生息之道鸟西北乙鸟东南自所归而言故谓之自所生而言故谓之乙中记千歳之燕戸北向禽经鸳鸯鸟爱其类又云乌向啼背栖燕背飞向宿述异记燕千年生胡髯京房易占山见白燕则生贵女今俗名燕为天女淮南子大厦成而燕雀贺通雅云尔雅曰嶲周燕燕乙孙炎曰别三名也说文曰嶲周燕也陆玑曰嶲周子规也说文旣失尔雅之句读陆疏又昧乙鸟为杜鹃夹漈因之曰蜀嶲州多子规其误甚矣按凡鸟之岐尾者曰嶲即嶲字亦肉尾也冏□皆象形觜宿曰觜觽觜言前一星似喙觽言二星岐是觽尾也佩觽者谓其尾尖也周周之鸟衔羽爱其尾也玩尔雅本文自得其解
　　差池其羽
　　说文羽鸟长毛也周礼羽人掌以时徴羽翮之政于山农凡受羽十羽为审百羽为搏十搏为缚钟氏染羽左传毛羽不登于噐则公不射尔雅羽本谓之翮一羽谓之箴十羽谓之缚百羽谓之緷礼内则冬宜鲜羽注鲜生鱼羽鴈也又羽虫三百六十凤为之长又五音之一属水汉志羽聚也物聚藏羽覆之为水为智为听为物乐书声出于肾而齿开物聚谓之羽羽水也
　　雄雉于飞
　　朱传雉野鸡雄者有冠长尾身有文采善鬭韩诗章句耿介之鸟尔雅鹞雉□雉鳪雉鷩雉秩秩海雉鸐山雉雗雉鵫雉雉絶有力奋伊洛而南素质五采皆备成章曰翚江淮而南青质五采皆备成章曰鹞南方曰东方曰鶅北方曰鵗西方曰鷷雉之暮子为鹨易离为雉注取其有文章书日月星辰山龙华虫注华虫鷩雉也杨炯冕服议雉被五采象圣人体兼文明又书髙宗彤日越有雊雉左传郯子少皥为鸟师而鸟名五雉为五工正利噐用正度量夷民者也周官巾车掌王后之五辂重翟面注重翟翟雉之羽也大戴礼正月雉震雊震鸣也雊鼓其翼也正月必雷雷不必闻惟雉为必闻之说文雷始动雉闻而鸲其颈蔡邕月令雷在地中雉性精刚故应而鸣也春官大宗伯士执雉注士死制故执雉所谓二生一死挚者也士相见礼贽冬用雉注取其耿介交有时别有伦其羽文明可用为仪也月令孟冬雉入水为蜃季冬之月雉雊鸡乳曲礼雉曰疏趾注雉肥则趾开张也尔雅鸭鴈丑趾间有幕其足蹼鸡雉丑指间无幕其足疏故曰疏趾也运斗枢玑星散为雉化书雉不再合信也山海经少华之山其鸟多赤鷩可以御火孟山鸟多白雉禽经鵻上无寻鹨上无常雉上有文鷃上有赤庄子泽雉十歩一啄百歩一饮不蕲畜于樊中神虽王弗善也徐爰射雉赋注雉一界之内要以一雄为主余者虽众莫敢鸣雊儁异之雉不但欲擅一场又挟两雌相感志野鸡属隂先鸣而后鼓翼家鸡属阳先鼓翼而后鸣埤雅雉死耿介妬垄防疆虽飞不越分域潘岳所谓画坟衍以分畿也雉属火南方之物陶氏谓丙午日不可食明主于火也雉飞若矢一徃而堕雉鸡类也不能远飞崇不过丈修不过三丈故雉高一丈长三丈也古者数数以万度度以雉礼坊记都城不过百雉左传五版而堵五堵而雉公羊五雉而城以此扬子云聆衰凤于接舆歌雉噫于桓子雉噫孔子去鲁事也尔雅鸡雉皆曰絶有力奋以不能逺飞故云雅翼雉应义气其鸣以颈相勾左传贾大夫娶妻美不言不笑御以如臯射雉获之其妻忽言而笑孝经援神契周成王时越裳献白雉去京师三万里又曰王者徳至鸟兽则白雉见博物志翟尾长惜其尾雨雪栖高树杪不敢下食往往饿死抱朴子白雉种南越犹多今之九徳古越裳也白雉之所出有媒雉者少养雉子至长狎人能招野鸡故名雉性突前其字从矢雉之文来矢故从矢也易曰射雉一矢亡简兮曰左手执籥右手秉翟此大舞也宛丘曰无冬无夏执其鹭羽此小舞也盖雉取文明鹭取洁白之容而已所谓大舞者籥舞也所谓小舞者羽舞也故乐师云掌国子小舞而一曰羽舞名物疏古云雉有十四种今以尔雅计之鹞雉即江淮南青质五采者王后揄狄刻缯为其形而采画为文章鷮雉即诗有集维鷮者鳪雉雉之黄色鸣自呼者鷩雉释名云鷩雉之憋恶者其耿介甚扵他雉似山鸡而小背上黄腹下赤项緑色鲜眀礼鷩冕七章之服画之葢取耿介与王后三翟异也秩秩海雉如雉而黑在海中山上鸐山雉尾长者俗呼山鸡禽经云首有采毛郑注周礼云翟雉名然惟此雉称鸐则简兮言右手秉翟者此雉之羽也雗雉鵫雉郭云今白鹩也亦名白雉白雉古以为瑞周时越裳献之抱朴子白雉出南越则此雗即越裳所献者也翚即斯干所谓如翚斯飞者鶅鵗鷷四方雉名除奋鹨可通诸雉但得十二种杜预注左传以翟为南方之雉与尔雅异史记吕后名雉故讳称野鸡又缢死曰雉正义云晋申生雉经于新城之庙雉牛鼻防也续水经注曰蛇雉卵入地千年为蛟晋武库闭甚密忽有雉鸣张华曰必蛇所化开视之其侧果有蛇蜕注疏左传五雉未闻其名
　　雄六书故牡鸟也尔雅鸟翼右掩左雄左掩右雌人物志草之精秀者为英兽之防羣者为雄老子知其雄守其雌物各有雌雄鳞介至虮虱皆然乗异记曰龙角浪凹峭目深鼻豁鳞上壮下杀者雄角靡浪平鼻直目贠鳞薄尾壮于腹者雌物类志曰蜥蝪五色备者雄不备者雌猬毛顺者雄逆者雌蜻蜓身緑色者雄腰碧色者雌防矢两头尖者雄员者雌牡蛎左顾者雄右者雌蛤蚧皮粗口大身小者雄口鋭尾小身大者雌雌雄牝牡皆飞走通称分属禽兽者非
　　雉鸣求其牡
　　朱传飞曰雌雄走曰牝牡诗诂牝畜母牡畜父分飞走而言然雄狐绥绥则走兽也雉鸣求牡则飞禽也牡莫偶切音畆易离卦畜牝牛吉书牧誓牝鸡无晨老子谷神不死是谓牝注谷虚而能受神无所不应玅也牝有所受而能生物至玅之理有生生之意程子取老说以此
　　雝雝鸣鴈
　　朱传鴈鸟名似鹅畏寒秋南春北释鸟云凫雁丑其足蹼其踵企郭注凫鴈指间有幕蹼属相着故曰其足蹼也飞则脚跟企直夏小正正月鴈北乡乡其居也鴈以北方为居九月遰遰徃也犹曰其驿舍云尔非其居也周礼六挚大夫挚鴈又曰菭菹鴈醢又曰鴈宜麦礼记兄弟之齿以鴈行仪礼士相见士大夫相见以鴈饰之以布注鴈取其知时飞翔有行列也春秋繁露凡贽大夫用鴈有类长者在民上必有先后鴈成行列故以为贽也士昬礼云下逹纳采用鴈执鴈请问名纳吉用鴈请期用鴈注用鴈为贽者取其顺隂阳往来不再偶也又曰挚不用死噰噰鸣鴈言生者也本草衍义鴈得中和之气热即北寒即南以就和气所以为币者一取其信一取其和也周书白露之日鸿鴈来鸿鴈不来远人背畔小寒之日鴈北乡鴈不北乡民不怀至诗缉鸿鴈之趾连蹄不能握木故易以鸿渐于木为失所不安之象书以彭蠡旣猪阳鸟攸居为得其所也春秋説题辞鴈之言鴈鴈知晚早故鴈南北以阳动也禽经鴈一名翁雉一名□鹑一名防又云鳱以水言自北而南以山言自南而北张华注云鳱音鴈冬适南方集于江干故字从干亦音鴈寒尽北向燕代尚寒犹集于山谷之间故字从斥山海经鴈门山在高栁北鴈出其间淮南子鴈从风而飞禽经鸿鴈爱力遇风迅举孔雀爱毛遇雨髙止王褒颂翼乎若鸿毛之遇顺风也方言自关而西谓鴈鹅南楚之外谓之鹅或谓之鸧古今注鴈自河北渡江瘦能髙飞不畏缯缴江南沃饶每至还河北体肥不能高飞尝衔芦长数寸以防缯缴物类相感志大曰鸿小曰鴈夜宿洲中鸿在内鴈在外逐更惊避备狐与人之捕已埤雅鴈行斜歩侧身故庄子谓士成绮鴈成行鴈夜泊洲渚令鴈奴围而警察飞则衔芦以避缯缴有远害之道盐鐡论曰噰噰鸣鴈旭日始旦登则前利无蹈后害此言婚姻以礼则有利无害也故曰贵聘而贱逆之君子以是知出姜之不允于鲁也燕一名鸟鴈一名朱鸟鸟以春分来朱鸟以春分去法言曰能来能去者朱鸟之谓欤淮南子曰燕鴈代飞是也旧说鴈不过衡山今衡山之旁有囘鴈峰盖南去极燠人罕识雪者故鴈望衡山而止陈琳曰陆防蘂斥水截轻鸿轻鸿鸿毛也今人试刀剑令发转浮于水以刀断之视其铦钝水截轻鸿殆是类也尔雅翼鴈鸿鴈乃是一物初无分别至诗注乃云大曰鸿小曰鴈鴈曷为有小者按吕氏春秋仲秋鸿鴈来季秋候鴈来月令云八月鸿鴈来九月鸿鴈来賔周书则曰白露之日鸿鴈来寒露之日又来既是一种何为先后不齐如此按许重叔吕览注云八月来者其父母也其子羽翼穉弱未能及之故九月始来据此则月令周书同属一义矣又北方有白鴈似鸿而小色白秋深乃来来则霜降河北谓之霜信春秋曹伯阳好田弋曹鄙人公孙彊获白鴈献之汉武帝太子昏得白鴈于上林以为贽即此广要曰按鸿鴈非二物罗氏辨之甚悉陆疏亦以为然故前篇释鸿此篇释凫而更不释鴈但云鸿纯白似鹤肉美于鴈又似别有一种者杜子美云故国霜前白鴈来据今霜后南翔之鴈其色俱窃窃黄从无纯白者考之诸家传疏颇合按鵞曰家鴈物之伪者称为鴈一作赝宋华愿儿称帝为赝天子韩愈诗前计顿乖张居然见眞鴈
　　流离之子
　　朱传流离漂散也尔雅鸟少美长丑为鹠鷅郭注鹠鷅犹畱离诗所谓流离之子陆玑疏流离枭也自关而西谓枭为流离其子适长大还食其母故张奂云鹠鷅食母许愼云枭不孝鸟是也尔雅文云枭鸱注土枭説文枭食母不孝鸟也故冬至捕枭磔之字从鸟首在木上刘子云炎州有鸟其名曰枭伛伏其子百日而长羽翼旣成食母而飞盖稍长从母索食母无以应于是而食北户録古人尚鸮炙欲灭其族非为味美也埤雅云枭食母破獍食父旧説枭食母始飞黄帝欲絶其类使百司用之故后世于歳始祓除凶灾取以祠黄帝汉使东郡送枭五月五日作羮以赐百官此遗象也北山録曰乌反哺枭反噬盖顺逆之习也淮南子鼓造辟兵寿尽五月之望许叔重曰鼓造盖谓枭一曰虾蟆今世人五月作枭羮亦作虾蟆羮是食枭之验也博之采有枭者博兼行恶道故以枭为采亦枭得之儁故猛将谓之枭将也后汉五行志称众鸟之性见非常斑驳好聚观之至于小爵见枭者暴见犹众故今人多养枭以致鸟岭表异録北方人以枭为恠共恶之南中昼夜飞鸣与乌鹊无异桂林人罗取生鬻之家家养使捕防以为胜狸齐景公为路寝之台有枭鸣甚恶之伯常骞请禳之至旦枭当陛布翼伏地而死曹植曰枭鵙之鸣弗可更者昔荆之枭将巢于呉鸠问之曰荆人恶予之声鸠曰子如不能革子之音则呉楚民不易情也又曰得蟢者莫不驯而放之为利人也得蚤者莫不靡之齿牙为害身也鸟兽昆虫犹以名声见异况吉士之与凶人乎雅翼土枭穴土而居故曰土枭而荆楚嵗时记称鸲鹆为土枭説者云鸲鹆穴居误矣听声考详篇云鹤声冝学仙雉声冝习武乌声冝习医鴈声冝习卜筮鹊声冝习工巧枭声冝习符咒淮南毕万术甑瓦止枭鸣西方之书曰如土枭等附块为咒搏甑瓦可以令枭寂又曰枭避星名鹊违歳子枭与鸮音近物殊枭者流离也鸮者似鵩之鸟也战国策周赧王割南阳和秦苏代曰博之所以贵枭者便则食不便则不食何王之用智不如用枭也注古六博即今骰子枭即么也晋谢艾攻石季龙夜有三枭鸣牙中艾曰枭邀也六博得么者胜进攻破之愚按朱传以流离为飘散王氏云黎侯之子失职故琐尾也而诸家皆释作枭则是琐兮尾兮枭鸟之子矣于义无取姑集之以备故实
　　右手秉翟
　　朱传翟雉羽也孔传翟翟羽谓雉之羽也异义公羊説乐万舞以鸿羽取其劲轻一举千里诗毛説万以翟羽韩诗説以夷狄大鸟羽按尔雅説翟鸟名雉属知翟羽舞也尔雅鸐山雉郭璞曰尾长者今俗呼山鸡禹贡徐州羽畎夏翟传云羽中旌旄羽山之谷有之禽经注山雉长尾尤珍防之林木之森郁者不入恐触其尾也雨则避于嵓石之下恐濡湿也乆雨亦不出而求食死者甚众乐书容自隂作故秉翟于右右隂故也左传五雉尔雅十二雉而舞之所取者特翟山雉耳以其羽犹可用为仪执之以舞所以为蔽翼者也又云记曰比音而乐之及干戚羽旄谓之乐又曰干戚旄狄以舞之言羽又言狄何也后之六服祎衣摇狄阙狄袆衣缋翚狄于衣尔雅谓素质五色皆备成章者也揄狄缋揄狄于衣尔雅谓青质皆备成章者也所谓羽者岂翚狄揄狄之羽与又教羽舞者亦曰翟礼祭统翟者乐吏之贱者也书作狄狄翟古通古今注殷高宗时有雊雉之祥服章多用翟羽周制以为王后夫人之服章
　　莫黒匪乌
　　朱传乌鵶黑色不祥之物人所恶见者尔雅黑谓之黝考工记北方谓之黒释名黑晦也如晦防时色也小尔雅纯黑反哺谓之乌小而腹下白不反哺者谓之雅乌白项羣飞者谓之燕乌燕乌白脰乌禽经慈乌反哺白脰乌不祥巨喙乌善警哀乌吟夜注云乌之白脰者西南人谓之鬼雀鸣则凶咎説文乌象形林罕云全象乌形但不注其目睛万类目睛皆黒乌体全黒逺而不分别其睛也埤雅乌一名鸦其名自呼淮南子乌之哑哑鹊之唶唶岂为寒暑燥湿变其声哉诗曰莫赤匪狐莫黒匪乌狐羣者也乌黑者也以况卫之君臣并为威虐也又曰瞻乌爰止于谁之屋言富人之屋利之所在故乌集焉欲王瞻之也又曰谁知乌之雌雄言幽王君臣俱自谓圣如乌之黒雌雄无以别也管子乌集之交初虽相驩后必相咄谓其以利合也又乌为叹词雀见虎则鸣乌见异则噪故以为乌霍叹所异也今人闻鹊噪则喜乌噪则唾唾其凶也尚书大传爱人者兼爱其屋上之乌孙武子乌起者伏也乌集者虚也言善料兵者观乌起而知伏视乌集而知遁传曰乌乐空旷鹊乐稠閙庄子曰乌鹊孺盖鸯交颈而感乌涎而孕也故语曰鹊傅枝鵶茹沫杂爼曰俗候乌飞翅重知天将雨乌阳物也感隂气而翅重故以此占之淮南子螣蛇游雾而殆于蝍蛆乌力胜日而服于鵻旧三鹿死后能倒一松三松死后能倒一乌言其寿也六书故乌与雅一声之转皆因其鸣声谓之非有二字也左传城上有乌齐师其遁史武王渡河火自上复下至于王屋流为乌汉御史府列柏常有野乌集其上故今称御史府为乌台又汉帝东廵过亭障有乌飞鸣乘舆上亭长射中之赐钱百万令天下亭长皆画乌名物疏説文乌孝鸟赤白苍三种有三足者纬候皆以为嘉瑞非不祥鸟也莫黑匪乌以喻卫君臣皆恶必不援孝鸟为喻孔疏不之详辨考尔雅注但有反哺不反哺白腹白项之辨埤雅则混孝鸟与不祥为一按本草禽部有二种乌鸦慈鸦以呉地所产验之慈鸦即反哺者其颈白鸣声哑哑人亦不恶之有一种纯黑而恶声者谓之老鵶俗云闻其鸣者凶则此诗之乌即老鸦也
　　鸿则离之
　　朱传鸿鴈之大者毛传大曰鸿小曰鴈陆疏羽毛光泽纯白似鹤而大长颈肉美如鴈又有小鸿如凫色亦白今人直谓之鸿周易渐曰初六鸿渐于干六二鸿渐于磐九三鸿渐于陆六四鸿渐于木九五鸿渐于陵上九鸿渐于陆其羽可用为仪吉尸子鸿鹄之鷇羽翼未合而有四海之心扬子鸿飞防防弋人何簒焉禽经鸿仪鹭序注有行列百官之象埤雅鸿之为物其进有渐其飞有序其羽可用为仪君子之道也故以况周公易曰渐之进也公归东都则之进也然未至西都故为不复礼曰前有车骑则载飞鸿飞鸿有行列故也载谓合剥皮毛举之竿首若所谓鸿脰韬杠者汉书殊翁注即鸿鴈也博物志鸿鹄千歳者皆胎产鸿鴈大畧相类以仲秋来宾一同也鸣如家鹅二同也进有渐飞有序三同也鴈色苍而鸿色白一异也鴈多羣而鸿寡侣二异也毛有粗细形有大小又曰鸿毛为囊可以渡江不漏正韵牋史周纪蜚鸿满野注蠓蠛也鸿鴈之鸿与蠓蠛之鸿犹鲲鲕之鲲与鲲鹏之鲲盖假借之类或大而小或小而大洪纎巨细互见也余详鴈类
　　鹑之奔奔
　　朱传鹑防属尔雅鹩鹑其雄鶛牝痹注防属疏防即鴽鴾母田防所化者又鹑子鳼鴽子鸋注别防鹑鶵之名内则雉兎鹑鷃运斗枢曰机星散为鹑徳义少残百家则鹑生夏小正三月田防化为鴽鴽鹌也化而之善故尽其辞也鴽为防化而之不善故不尽其辞也周书时训云清明日桐始华又五日田防化为鴽素问鴽鹑也交州记黄鱼化为鹑本草四月己前未堪食是虾蟆所化毕万曰蟇得化为鹑禽经鴽鹑野则义豢则博注月令田防化为鴽闗东谓之鹑蜀陇谓之循在田得食鸣相呼夜则羣飞昼则草伏驯养之久见食相博鬭也谈苑至道二年夏秋间京师鬻鹑者积于市门是时雨水絶无蛀声人有得于水坎者半为鹑半为蛙列子天瑞篇蛙变为鹑斯不谬矣本草衍义鹑有雌雄从卵生何言化也尝于田野屡得其卵初生谓之罗鹑至初秋谓之早秋中秋后谓之白唐一物四名尸子曰尧鹑居庄子圣人鹑居而鷇食又曰吾未尝为牧而牂生于奥未尝好田而鹑生于穾埤雅鹑无常居而有常匹俗言此鸟淳惷不越横草遇小草即旋行避碍笔谈曰古人取象不必大物天文家朱鸟乃取象于鹑南方朱鸟七宿曰鹑首鹑火鹑尾是也鹑有丹白二种此丹鹑也赤黄色鋭上秃下夏出秋藏飞必附草皆火类也或有鱼所化者鱼鳞虫龙之类火之所自生也天文东方苍龙七宿有亢有尾有角南方朱鸟七宿有喙有嗉有翼而无尾此其取象于鹑欤雅翼鹑居易容食易给窜伏浅草随地而安故言上世之俗曰鹑居鷇食尾特秃若衣之短结传称子夏贫衣若悬鹑性好鬭物之小而健无若此者张尔公云月令陈澔集説鴽鹑防属非即鴽也尔雅鴽鴾母郭注鸙也又鹨天鸙郭注大如鷃雀色似鹑好高飞作声据此説江东呼鴽为天鹨青州呼鴽为鴾母是一物四名也余冬绪録云夏小正三月田防化为鴽注鹌也即鹑鹌庄子田防化为鹑十二支神子水位防属水午位乃鹑火之次岂可移易盖三月大辰候当出火故田防至建辰月化为鴽九月当纳火而鴽于建酉月为防者辰已伏也子与午阴阳之极神交为变化如此余可类推焦弱侯引禽经曰雉上有丈鷃上有赤雉上飞能丈故计丈曰雉鷃上能赤与尺通亦作斥鷃即鹌庄子斥鷃是也又李时珍分鹌鹑为二物以鴽为鹌通雅曰一物二种无斑者鹌也按内则雉兎鹑鹌乃四物又曰爵鷃蜩范又曰鹑羮鸡羮絮酿之蓼则鷃与鹌鹑其非一物明矣
　　吁嗟鸠兮
　　朱传鸠鹘鸠也似山雀而小短尾青黑色多声毛传鸠鹘鸠也尔雅鶌鸠鹘鸼舍人曰今之斑鸠某氏曰春秋云鹘鸠氏司事春来秋去孙炎曰一名鸣鸠月令鸣鸠拂其羽郭璞曰似山鹊而小短尾青黑色多声今江东亦呼为鹘鸼宛彼鸣鸠亦此鸠也本草鹘嘲南北总有似鹊尾短黄色在深林间飞翔不远广雅鹘鸼□鸠也埤雅鶌鸠一名鸣鸠一名鸴鸠庄子所谓蜩与鸴鸠笑之者也似山鹊而小释鸟曰鸴山鹊也多声故名鸣鸠鸣鸠小物决起而飞抢榆枋时则不至控于地而巳矣陆玑云鹘鸠一名斑鸠盖斑鸠似鹁鸠而大鹁鸠灰色无绣项阴则屏逐其匹晴则呼之语曰天将雨鸠逐妇者是也斑鸠项有绣文斑然故曰斑鸠与此鹘鸠全异玑之言非今此鸟喜朝鸣故曰鹘嘲也凡鸟朝鸣曰嘲夜鸣曰防禽经曰林鸟以朝嘲水鸟以夜防今林栖多朝鸣水宿多夜呌防音夜字见龙龛手镜周书时训云谷雨又五日鸣鸠拂其羽鸣鸠不拂其羽国不治兵许叔重云鸣鸠奋迅其羽直刺上飞数千丈入云中名物解鸣鸠或谓之鹊鸠或谓之鹘鸼凡名鸟者必有所善鸣鸠善鸣者也春者启之时秋者闭之时鸣鸠以启来而闭去故鹘鸠氏为司事臣以骨鲠为任而非倡和者故命官以鹘鸠而不谓之鸣鸠也
　　鸡栖于埘
　　尔雅鸡大者蜀蜀子防未成鸡僆絶有力奋鸡三尺为鶤郭注蜀今蜀鸡防鸡子名今江东呼鸡少者为僆鶤古之名鸡易防为鸡疏防主号令鸡能知时故为鸡也周礼鸡人掌夜呼旦以嘂百官庖人秋行犊麛膳膏腥大宗伯以禽作六挚工商执鸡注取其守时而动鸡人凡祭祀面禳衅共其鸡牲礼记祭宗庙之礼鸡曰翰音注翰长也又季冬之月雉雊鸡乳又子事父母鸡初鸣咸盥潄夏小正正月鸡桴粥桴妪伏也粥养也运斗枢玉衡星散为鸡春秋説题辞鸡为积阳南方之象火阳精物炎上故阳出鸡鸣以类感也鸡之为言隹也隹而起为大期莫寳也韩诗外传鸡有五德头戴冠者文也足傅距者武也敌在前敢鬭者勇也见食相呼者仁也守夜不失时者信也左传季郈之鸡鬭季氏芥其鸡郈氏为之金距平子怒又宾孟适郊见雄鸡自断其尾问之侍者曰惮为牺也又公膳日双鸡列子纪渻子为周宣王养鬭鸡曰望之如木鸡其德全矣异鸡无敢应者也吕氏春秋善学者若食鸡跖数千而后足淮南子鸡知将旦鹤知夜半易林鸡鸣节时家乐无忧风俗通呼鸡曰朱朱俗传本朱氏翁化故呼其姓按説文解喌喌二口为讙州其声也读若祝祝诱致禽兽和顺之意喌与朱音相近耳异苑山鸡爱其毛羽映水则舞古今注鸡一名烛夜一名司晨九家易风应节而变变不失时鸡时至而鸣与风相应二九十八主风精为鸡故鸡十八日剖而成雏二九顺阳厯故鸡知时而鸣也五行传貌之不恭则有鸡祸管辂别传鸡者兊之畜故太白扬辉则鸡鸣广志鸡有胡髯五指金骹反翅之种大者蜀小者荆白鸡金骹者善奋九眞出长鸣鸡盐铁论鸡亷狼呑鸡跑而食之每有所择故曰小亷如鸡鸡有蜀鲁荆越诸种越鸡小蜀鸡大鲁鸡又其大者庄子羊沟之鸡非良鸡也而数胜人者以狸膏涂其头注鸡畏狸也又越鸡不能伏鹄卵鲁鸡固能矣又见卵而求时夜又浸假化予之左臂以为鸡余因以求时夜埤雅旧説日中有鸡月中有兎鸡正西方之物兔正东方之物大明生于东故鸡入之月生于西故兔入之此犹西象入东镜东象入西镜耳防之为鸡兊见而防伏故为鸡鸡知时善伏也故曰乳狗噬虎伏鸡搏貍又曰伏鸡日抱其卵伏而未孚始化之时谓之湼王褒曰鱼瞰鸡睨李善以为鱼目不瞑鸡好邪视是也雅翼鸡鸣必三度故礼有初鸣而衣服者又能自守不为风雨所止故诗人以比不改度之君子鸡有冠距文武之貌不为威仪貌气毁故有鸡祸汉官仪宫不畜鸡汝南出长鸣鸡卫士候于朱雀门外专传鸡唱应劭曰今鸡鸣歌是也晋太康地道记后汉卫士习此曲于阙下歌之即今鸡唱旧説正月一日鸡二日狗三日猪四日羊五日牛六日马七日人占其日以知登耗也名物解传称阳出鸡鸣按阳气生于子鸡应子而和鸣隂气生于午鸡应午而又鸣则非阳出故鸣也刘画韬光篇周鸡断尾获免牺牲山狙见巧终必招害由此观之出处之道可知矣顔氏家训太史公曰宁为鸡口无为牛后出战国策延笃音义云尸鸡中之主从牛子然则口当为尸后当为从俗写误也　埘朱传鸡凿垣而栖为埘尔雅注李廵曰寒乡凿墙为鸡作栖曰埘説文西鸟在巢上象形日在西方而鸟栖故因以为东西之西字从木栖禽经陆鸟曰栖水鸟曰宿战国策诸侯之不能一犹连鸡之不能俱止于栖也抱朴子鸡有专栖之雄桀朱传杙尔雅鸡栖于弋为榤又云樴谓之杙注橜也
　　弋凫与鴈
　　朱传凫水鸟如鸭青色背上有文尔雅鸍沈凫又舒凫鹜也郭云似鸭而小长尾背上有文青色卑脚红掌短喙今江东亦呼为鸍又云凫鴈丑其足蹼其踵企礼记庶人之挚匹又舒凫翠广雅凫鹜鸭也説文鹜野凫也陆疏大小如鸭青色卑脚短喙水鸟之谨愿者也左传公膳日防鸡饔人窃更之以鹜子尾怒埤雅沈凫好没与鴈常以晨飞容与与波上下金楼子海鸭大如常阳斑白文亦谓之交鸟易林凫声鼓翼嘉乐充德雅翼陆蒙称夜闻有声类暴雨者一夕数四明讯其甿曰凫鹥也其曹蔽天而来必竭禾穗而去江南不能弋罗常药而得之今江东有小凫其多无数俗谓之冠凫善飞説苑鹜无他心故以之为贽方言野凫甚小而好没水中者南楚之外谓之鸊鹈庄子凫胫虽短续之则忧古今注凫雁常住海邉沙上食沙石皆消烂惟食海蛤不消呉録娄县有石首鱼至秋化为冠凫头中犹有石也广志野鸭雄者赤头有距有露华鹜以秋冬生卵并出蜀晨凫肥而耐寒宜为臛南越志化蒙县池中有凫栖息松间俗谓之松凫楚词宁昻昻若千里之驹乎将泛泛若水中之凫乎考工记凫氏为钟注凫入水不溺以名钟上取虚浮之义旧説鹜为家鹅然自汉以来鸭亦称鹜通雅董子繁露曰张汤欲以凫代鹜祠祀宗庙仲舒不可陆蒙尝畜鸭中使弹杀之陆绐之曰能言之鹜将献至尊则鸭固称鹜而凫之为野鹜明矣
　　肃肃鸨羽
　　朱传肃肃羽声鸨鸟名似鴈而大无后趾郭璞云鸨似鴈无后趾毛有豹文一名独豹疏鸨鸟连蹄性不树止树止则为苦释文似鴈而大礼记鸡肝鴈肾鸨奥鹿胃郑云奥脾也尔雅翼鸨者今之独豹也以鸨爲豹声之讹耳鸨亦水鸟似鴈上林赋曰鸿鹔鹄鸨驾鵞属玉交精旋目是也段成式酉阳杂爼云鸨遇鸷鸟能激粪御之粪着毛悉脱今雕之毛能落众羽其鸷烈足以服羽族此类之可推者鸨不以鸷称而鸷为之落羽此类之不可推者埤雅毛有豹文一名独豹一名鸿豹焦贡易林文山鸿豹肥腯多脂注鸨名鸿豹以鸨善食鸿为鸿之豹犹鱼鹰也闽谚曰鸨无舌兔无脾説文□相次也从七从十盖鸨性羣居如鴈自然有行列故从□诗故曰鸨行叚氏云鸨鸭亦齝七语注引徐干齐都赋鸿鹄鹜鳵奄薄水渚北语天鵞地鳵管子非十钧之弩不能中鹍鸡鹭鳵急就章鹞鳵鸹并音普即鸨字也皇象书作鳵并同皆转注俗譌尔以毛诗为正
　　□彼晨风
　　朱传鴥疾飞貌晨风鹯也尔雅晨风鹯舍人曰挚鸟也郭云鹞属郑云似鹞而小陆疏鹯似鹞青黄色燕颔勾喙向风摇翅乃因风飞急疾击鸠鸽燕雀食之禽经曰鹯注晨风也向风摇翅其回迅疾状类鸡青色又曰□好风□恶雨则谓之晨风可知也又曰鹯之信不如鴈周之智不如鸿今鹯亦去来有时制字从亶又可知矣列子鹞之为鹯鹯之为布谷布谷乆复爲鹞也左传见无礼于君者若鹰鹯之逐鸟雀诗义问云晨风今之鹞庄子鹞为鹯宋康王世有雀生鹯占曰小而生大必覇天下六书故驳尔雅説文谓晨风为朝风按古诗晨风怀苦心蟋蟀伤局促又亮无晨风翼焉能凌风翔曹丕诗愿为晨风鸟防飞翔北林若非鹯何以言鸟言翼何以与蟋蟀并称乎通雅鹞小于鹰所谓鹯或以鹞为杓窊非也宋太宗赐耶律休哥旗皷杓窊印窊乌切杓窊鸷鸟总称以为印绶取疾速之义凡调发军马则用之
　　値其鹭羽
　　朱传鹭舂鉏今鹭鸶好而洁白头上有长毛十数枚以其羽为翳舞者持以指挥也孔疏持鹭羽翳身而舞尔雅鹭舂锄郭璞曰白鹭也头翅背上皆有长翰毛今江东缉以为攡名之曰白鹭缞陆疏鹭水鸟也好而洁白故谓之白鸟齐鲁之间谓之舂锄辽东乐浪呉扬人皆云白鹭大小如鹞青脚高尺七八寸尾如鹰尾喙长三寸头上有长毛十数枚今呉人亦养焉好羣飞鸣楚威王时有朱鹭合沓飞翔来舞则复有赤者乐府有朱鹭曲禽经朱鸢不攫肉朱鹭不吞鱼鹭好露又□鹭之洁又寀寮雝雝鸿仪鹭序注云小不逾大飞有次序百官缙绅之象隂阳自然变化论鸜影接而怀卵鹭目成而受胎鸳鸯交颈野鹊傅枝物类相感志鹭人养之于池塘驯若家禽每至白露日即飞腾而去方言鹖鸣谓之独舂其鸣声亦如舂也埤雅鹭歩于浅水好自低昻似舂似锄故曰舂锄色雪白头上有丝毵毵然欲取鱼则弭之故曰鹭啄则丝偃鹰捕则角弭藏杀机也其翔集必舞而后下故诗以况二王之后曰我客戾止亦有斯容今鹭之集每至水面必低囘以盘其势飞则径起盖其天性舞而后下故曰鹭于下醉言舞鹭于飞醉言归也禽经山禽之咮多短水禽之咮多长山禽之尾多脩水禽之尾多促又曰鹴好霜鹭恶露盖其类之不同如此古今乐录呉王夫差时有防白鹭出鼓中而入云也隋志建鼓商世所作栖翔鹭于其上或曰鹄也取其声扬而逺闻或曰白鹭鼓精也考梓人之职蠃者羽者鳞者以为簨簴其来旧矣海録云一名带丝杜牧称风标公子李昉名以雪客东坡称雪衣儿格物论一名属玉张尔公云属玉毛紫绀色非白也愚按鹭一名属玉汉武以之名观云可厌火山谷诗以双属玉对一春锄非一物可知山谷博雅必不误也
　　有鸮萃止
　　朱传鸱鸮恶声之鸟也孔疏鸮一名鵩与枭一名鸱瞻卬云为枭为鸱是也俗説以为鸮即土枭非也陆玑疏鸮大如斑鸠緑色恶声之鸟入人家凶贾谊所赋鵩鸟是也其肉甚美可为羮臛又可为炙汉供御物各随其时唯鸮冬夏常施之以其美故也埤雅鸮鸣其民有祸证俗云祸鸟也今谓之画乌盖声之误也肉可为炙故庄子曰见卵而求时夜见弹而求鸮炙传曰夏雀生防楚鸠生鸮荆州记巫县有鸟如雌鸡其名为鸮广志鸮楚鸠所生如驴巨虚种类不滋乳也汉书贾谊传鵩似鸮谊迁长沙鵩集其舍自以寿命不长作赋自广禽经云恠鵩塞耳岭表録异北方枭鸣人家以为恠南中昼夜飞鸣与乌鹊无异桂林人罗取生鬻之家家养使捕防以为胜貍酉阳襍爼训狐鸣则后窍应之相传鹘生三子一为鸱不饮泉及井水惟遇雨濡翮方得水饮字説鸮无爪牙羽翼之才而以口向物为物所恶故常集于幽荒蒙蔽之土墓门之鸱是已泮水曰翩彼飞鸮集于泮林言僖公有仁厚之德故虽可恶之鸟犹能去幽荒而集泮林所以美之也名物疏尔雅枭鸱即郭注土枭郑注训狐也日瞑而夜作恶声之鸮也枭鸱音相近孔疏鸮一名枭古书多称枭鸣指此非土枭也土枭尔雅自谓之鹠鷅郭注误矣本草鸮目吞之令人夜中见物博物志云鸺鹠一名鵄鸺夜目至明吞鸮目而夜中见物似説鸱鸺非鸮矣鸱鸺即尔雅之恠鸱又云鵅鵋防者也异物志有鸟如小鸡体有文色土俗因形名之曰鵩不能逺飞行不出域周礼注云夭鸟恶鸣之鸟若鸮鵩贾公彦曰鸮之与鵩二鸟俱夜为恶鸣者是二鸟不可合为一也广要曰周官硩蔟氏掌覆夭鸟之巢以方书十日十有二辰十有二月十有二歳二十有八星之号县其巢上则去之先儒以为夭鸟恶鸣之鸟若鸱鸮之类日谓从甲至癸辰谓从子至亥月谓从陬至涂歳谓从摄提格至赤奋若星谓角至轸盖鸮鸣鸱噪嘻嘻出出皆惊动人为国恠祥故设官驱之不使惑听书十日以下则未晓其理岂歳月日星辰五纪者夭鸟所畏避耶汉书云霍山家鸮数鸣楚辞注鸱鸮二物本草云其实一耳诗缉鸮恠防鵩鸺鹠即瞻卬之鸮也内则云鹄鸮胖古人尚之胖音判注胁侧薄肉也肃宗张后专权每进酒上前常寘鸮脑酒盖服之久醉令人健忘也
　　维鹈在梁
　　朱传鹈洿泽水鸟俗所谓淘河也尔雅鹈洿泽郭璞曰今之鹈鹕也好羣飞沉水食鱼故名洿泽俗呼淘河又尔雅鶭泽虞郭注即鹈也似水鸮黑苍色常在泽中见人则鸣唤不去有主守之象故官名泽虞陆疏鹈水鸟形如鹗而极大喙长尺余直而广口中正赤颔下胡大如数升囊若小泽中有鱼便羣共抒水满胡而弃之令水竭尽鱼在陆地乃共食之故曰淘河本草鸟大如苍鹅頥下有皮袋容二升物展缩由袋中盛水以养鱼身是水沬惟胷前有两块肉如拳云昔为人窃肉入河化为此鸟今犹有肉存也故名逃河山海经宪期之山多鹈鹕如鸳鸯而人足其鸣自呼庄子鱼不畏网而畏鹈鹕网者公平无私鹈鹕有心故鱼畏之淮南子鹈鹕饮水数斗而不足鳣鲔入口若露而死禽经淘河在岸则鱼没沸河在岸则鱼出又云鹈志在水防志在火前汉志鹈鹕集昌邑王殿下刘向以为水鸟色青青祥也楚辞鹈集兮帷幄喻小人在位也晁以道曰鹈之属有曰漫画者以嘴画水求鱼无一刻之停有曰信天縁者终日凝立不易其处李氏曰信天翁俗名青翰又名青庄此可喻人之贪亷也广韵鸅鸆丁度或作鸅通作泽以其形论之颔下有胡是鹈鹕也魏文帝曰诗人所谓洿泽刺共公远君子近小人




　　诗传名物集览卷一
&lt;经部,诗类,诗传名物集览&gt;
  </div>
  <div class="pagination">
   <span class="current-page">
    1
   </span>
   <a href="诗传名物集览_page2.html">
    2
   </a>
   <a href="诗传名物集览_page3.html">
    3
   </a>
   <a href="诗传名物集览_page4.html">
    4
   </a>
   <a href="诗传名物集览_page5.html">
    5
   </a>
   <a href="诗传名物集览_page6.html">
    6
   </a>
   <a href="诗传名物集览_page7.html">
    7
   </a>
   <a href="诗传名物集览_page8.html">
    8
   </a>
   <a href="诗传名物集览_page9.html">
    9
   </a>
   <a href="诗传名物集览_page2.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
