<!DOCTYPE html>
<html>
<head>
    <meta charset="UTF-8">
    <title>诗集传 - 第 17 页/共 31 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>诗集传 - 第 17 页/共 31 页</h1>
    <div class="content">　　言禽兽之多且扰也祁大也趋则儦儦行则俟俟三为羣二为友率驯也燕乐也
　　既张我弓既挟我矢发彼小豝殪此大兕以御賔客且以酌醴
　　壹发而死曰殪燕而酌醴所以厚賔也
　　吉日四章章六句
　　鸿鴈美宣王也
　　鸿鴈于飞肃肃其羽之子于征劬劳于野爰及矜人哀此鳏寡
　　鸿鴈背阴向阳如民之去危从安厉王之后民人离散譬如鸿鴈之飞四方无所不往徒闻其羽声肃肃未知所止也及宣王遣使劳来安集之虽鳏寡无不宁息矜人人之可怜者也
　　鸿鴈于飞集于中泽之子于垣百堵皆作虽则劬劳其究安宅
　　使者所至招来流民使反其都邑筑其墙垣而安处之然后民知所止如鸿鴈之集于泽也故其民虽劳而不怨曰其终将安宅矣
　　鸿鴈于飞哀鸣嗸嗸维此哲人谓我劬劳维彼愚人谓我宣骄
　　民复其故居劳而未定如鸿鴈之嗸嗸也兴废补败不能自靖不知者以为宣骄耳
　　鸿鴈三章章六句
　　庭燎美宣王也
　　宣王不忘夙兴而问夜之早晚足以为无过矣非所当讥也毛氏犹谓鸡人不脩其官故叙曰因以箴之过矣
　　夜如何其夜未央庭燎之光君子至止鸾声将将央久也庭燎大烛也宣王将视朝不安于寝而问夜之蚤晚曰夜如何矣则对曰夜未央庭燎光朝者至而闻其鸾声矣
　　夜如何其夜未艾庭燎晣晣君子至止鸾声哕哕艾将尽也晣晣明也哕哕徐也
　　夜如何其夜乡晨庭燎有煇君子至止言观其旂夜闻其鸾声而已晨则见其旂矣至此然后可以视朝
　　庭燎三章章五句
　　沔水规宣王也
　　沔彼流水朝宗于海鴥彼飞隼载飞载止嗟我兄弟邦人诸友莫肯念乱谁无父母
　　沔水流满也水流犹有所朝宗而隼飞犹有所止诸侯独柰何肆行不顾曾无所畏忌哉故告于兄弟之国与其友邦之君子尔莫肯念救吾乱人岂有无父母而能生者哉君臣之不可废犹父子之不可去也
　　沔彼流水其流汤汤鴥彼飞隼载飞载扬念彼不迹载起载行心之忧矣不可弭忘
　　汤汤无所入也飞扬无所止也不迹不循道也弭止也
　　鴥彼飞隼率彼中陵民之讹言宁莫之惩我友敬矣谗言其兴
　　厉王之乱而诸侯恣行不可禁止宣王将复绳之而君子惧其不以渐治久乱而不以渐治乱之激也故告之曰隼舍其飞而循中陵斯以畏矣民犹将为讹言以诬之不可不惩也今诸侯亦欲敬矣特畏谗言之兴是以不至至而有谗恐不能自免耳
　　沔水三章二章章八句一章章六句
　　鹤鸣诲宣王也
　　鹤鸣于九臯声闻于野鱼濳在渊或在于渚乐彼之园爰有树檀其下维萚它山之石可以为错
　　臯泽也萚落也爰曰也鹤鸣于深泽而声闻于野鱼濳于渊而时出于渚言无物隐而不见也人之乐于园者谓其上有檀而下有萚言大者之无所不容也它山之石以为无用矣犹可以为错而攻玉言世未有无用之物也求贤者亦犹是耳
　　鹤鸣于九臯声闻于天鱼在于渚或濳在渊乐彼之园爰有树檀其下维谷它山之石可以攻玉
　　谷楮也
　　鹤鸣二章章九句
　　诗集传卷十
<经部,诗类,诗集传>
　　钦定四库全书
　　诗集传卷十一　　　　　　宋　苏辙　撰
　　祈父之什　　　　　　小雅
　　祈父刺宣王也
　　祈父予王之爪牙胡转予于恤靡所止居
　　祈父司马掌封圻之兵书作圻父宣王之末败于姜氏之戎爪牙之士为是怨之欤恤忧也
　　祈父予王之爪士胡转予于恤靡所底止祈父亶不聪胡转予于恤有母之尸饔
　　亶诚也尸主也饔祭食也士忧兵败身没不得还守祭祀而使母独主祭也
　　祈父三章章四句
　　白驹大夫刺宣王也
　　皎皎白驹食我苗絷之维之以永今朝所谓伊人于焉逍遥
　　宣王之世贤者有不得其志而去者君子思之曰白驹人之所愿乗也苟其肯食于我场我将絷维而留之今贤者既已仕矣而莫或留之何哉故于其去也犹欲其于是逍遥逍遥不事事也虽逍遥犹愈于去耳
　　皎皎白驹食我藿絷之维之以永今夕所谓伊人于焉嘉客
　　客亦非执事者也
　　皎皎白驹贲然来思尔公尔侯逸豫无期慎尔优游勉尔遁思
　　黄白曰贲既去矣而犹欲其复来故告之曰子苟来也将待尔以公侯其为乐顾岂少哉曷亦慎尔优游而勉尔遁思以来从我乎慎戒也勉强也
　　皎皎白驹在彼空谷生刍一束其人如玉无金玉尔音而有遐心
　　来而莫之顾则去而入于空谷甘于生刍人之望之如玉之洁也君子于是知其不肯少留而犹欲闻其音声故告之曰无贵尔音而有逺去之心爱之至也
　　白驹四章章六句
　　黄鸟刺宣王也
　　黄鸟黄鸟无集于谷无啄我粟此邦之人不我肯谷言旋言归复我邦族
　　集木而啄粟者鸟之性也士之愿仕于朝而食于禄亦犹是矣今而却之彼亦有去而已矣夫去非士之患也使天下之士从此而逝则人主之患也
　　黄鸟黄鸟无集于桑无啄我粱此邦之人不可与明言旋言归复我诸兄黄鸟黄鸟无集于栩无啄我黍此邦之人不可与处言旋言归复我诸父
　　黄鸟三章章七句
　　我行其野刺宣王也
　　我行其野蔽芾其樗昏姻之故言就尔居尔不我畜复我邦家
　　此诗甥舅之诸侯求入为王卿士而不获者之所作也故曰行于野而求庇虽蔽芾之樗犹可以息于其下而况其非樗也哉人君之用人苟有益于国将无适而不取今王独弃其昏姻之人而不用何也则亦归复吾国而己
　　我行其野言采其蓫昏姻之故言就尔宿尔不我畜言归斯复我行其野言采其葍不思旧姻求尔新特成不以富亦祗以异
　　蓫葍皆恶菜也特匹也大臣君之匹也成当作诚宣王弃其姻旧而求新特夫苟可用岂必新之是而旧之非欤虽然如是而获富可也诚不以富则亦祗以为异而已
　　我行其野三章章六句
　　斯干宣王考室也
　　考成也
　　秩秩斯干幽幽南山如竹苞矣如松茂矣兄及弟矣式相好矣无相犹矣
　　干涧也犹图也涧流秩秩穷之而益深南山幽幽入之而益逺既言宫室之盛如此则又言其下之固如竹之苞其上之密如松之茂宣王与其兄弟居之又皆相好而无相图者是以居之而安也
　　似续妣祖筑室百堵西南其户爰居爰处爰笑爰语似肖也爰于也厉王之乱而宫室败壊宣王谋所以续其先妣先祖者故筑其宫室将于是居处于是笑语焉
　　约之阁阁椓之槖槖风雨攸除鸟鼠攸去君子攸芋约缩版也阁阁上下相乘也椓椓杵也槖槖杵声也芋大也亦作吁君子于是居焉所以为尊且大也
　　如跂斯翼如矢斯棘如鸟斯革如翚斯飞君子攸跻此章言其堂也其严正如人之跂而翼翼其恭也其廉隅如矢之急而直也其峻起如鸟之惊而革也其轩翔如翚之飞而矫其翼也君子于此升而听朝焉跻升也白雉五色曰翚
　　殖殖其庭有觉其楹哙哙其正哕哕其防君子攸寜此章言其室也殖殖乎其庭庑之髙也有觉乎其楹之直也哙哙乎其正昼之明也哕哕乎其夜防之深广也君子于此休息而安身焉哙哙犹快快也哕哕犹晦晦也
　　下莞上簟乃安斯寝乃寝乃兴乃占我梦吉梦维何维熊维罴维虺维蛇
　　莞蒲也簟竹也寝既成设莞簟而寝于其中起而又占其梦此所以知其国家脩治闲暇之极也
　　大人占之维熊维罴男子之祥维虺维蛇女子之祥熊罴毛物阳之祥也虺蛇鳞物隂之祥也
　　乃生男子载寝之牀载衣之裳载弄之璋其泣喤喤朱芾斯皇室家君王
　　寝之于牀尊之也衣之以裳下之饰也弄之以璋尚其徳也喤喤大声也天子朱芾诸侯以黄朱子之生于是室者非君则王也是以皆将服朱芾煌煌然矣
　　乃生女子载寝之地载衣之裼载弄之瓦无非无仪唯酒食是议无父母诒罹
　　寝之于地卑之也裼褓也即用其所衣而无加也韩诗作禘弄之以瓦质而无饰也仪善也有非非妇人也有善非妇人也唯酒食是议而无遗父母忧则可矣罹忧也
　　斯干九章四章七句五章五句
　　无羊宣王考牧也
　　谁谓尔无羊三百维羣谁谓尔无牛九十其犉尔羊来思其角濈濈尔牛来思其耳湿湿
　　羊以三百为羣其羣尚多也得为无羊乎牛之犉者九十非犉者尚多也得为无牛乎黄牛黑唇曰犉聚其角而息濈濈然呞而动其耳湿湿然
　　或降于阿或饮于池或寝或讹尔牧来思何蓑何笠或负其糇三十维物尔牲则具
　　讹动也何揭也蓑所以御雨笠所以御暑物类也异毛色者三十故牲无不有
　　尔牧来思以薪以蒸以雌以雄尔羊来思矜矜兢兢不骞不崩麾之以肱毕来既升
　　牧人有余力则取其薪蒸合其牝牡而牧事尽矣矜矜兢兢坚彊也骞亏也崩羣疾也肱臂也升升牢也使来则毕来使升则既升言其扰也
　　牧人乃梦众维鱼矣旐维旟矣大人占之众维鱼矣实维丰年旐维旟矣室家溱溱
　　牧人有事于陆耳今又捕鱼于水水陆皆有获焉此所以为丰年也蛇曰旐鸟隼曰旟蛇隂物也鸟隼阳物也隂阳备故为室家溱溱室家溱溱众也宣王之小雅皆以政事之大小为先后故首之以征伐田猎次之以官人又次之以宫室畜牧而美刺不与也
　　无羊四章章八句
　　节南山家父刺幽王也
　　家父周大夫也
　　节彼南山维石岩岩赫赫师尹民具尔瞻忧心如惔不敢戏谈国既卒斩何用不监
　　节髙峻貌也师太师也尹尹氏也惔燔也卒灭也斩絶也监视也民之视尹氏如视南山言无不见也见之者皆为之忧心如燔特畏其威而不敢言然尹氏卒不知国之将亡至于灭絶而犹不察也
　　节彼南山有实其猗赫赫师尹不平谓何天方荐瘥丧乱多民言无嘉憯莫惩嗟
　　山之实草木是也荐重也瘥病也憯曽也山之生物其气平均如一凡生于其上者无不猗猗其长也尹氏秉国之均而不平其心则人之荣瘁劳佚有大相絶者矣是以神怒而重之以丧乱人怨而谤讟其上然尹氏曽不惩创咨嗟求所以自改也
　　尹氏太师维周之氐秉国之均四方是维天子是毗俾民不迷不吊昊天不宜空我师
　　氐本也毗辅也吊愍也空穷也师众也尹氏居髙任重而不享天心苟昊天之所不愍则尹氏宜有罪矣而曷为又穷我众人哉
　　弗躬弗亲庶民弗信弗问弗仕勿罔君子式夷式已无小人殆琐琐姻娅则无膴仕
　　仕察也罔欺也夷平也已止也殆危也膴厚也不身蹈之而欲民之信之民不女信也不知而不问不审而不察欲以欺之曰吾则能之君子亦不可欺也曷不试平尔心而止尔不善无使为小人之所危乎凡姻娅之人而必皆膴仕则小人进矣
</div>
    <div class="pagination">
<a href="诗集传_page16.html">上一页</a><span>...</span><a href="诗集传_page12.html">12</a><a href="诗集传_page13.html">13</a><a href="诗集传_page14.html">14</a><a href="诗集传_page15.html">15</a><a href="诗集传_page16.html">16</a><span class="current-page">17</span><a href="诗集传_page18.html">18</a><a href="诗集传_page19.html">19</a><a href="诗集传_page20.html">20</a><a href="诗集传_page21.html">21</a><a href="诗集传_page22.html">22</a><span>...</span><a href="诗集传_page18.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
