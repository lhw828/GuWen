<!DOCTYPE html>
<html>
<head>
    <meta charset="UTF-8">
    <title>毛诗李黄集解 - 第 7 页/共 18 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>毛诗李黄集解 - 第 7 页/共 18 页</h1>
    <div class="content">


　　毛诗集解卷十一
<经部,诗类,毛诗李黄集解>
　　钦定四库全书
　　毛诗集觧卷十二　　　宋　李樗黄櫄　撰
　　魏葛屦诂训传第九　　　　国风
　　葛屦刺褊也魏地陿【音洽】隘【于解反】其民机巧趋利其君俭啬急而无徳以将之
　　纠纠葛屦可以履霜掺掺女手可以缝裳要之襋之好人服之好人提提宛然左辟佩其象揥维是褊心是以爲刺
　　李曰此诗盖言魏地窄狭故其耕作无所衣食不足其民巧于趋利其君俭啬而吝于财褊急而至于躁不能以徳化民所以风俗之败如此也纠纠葛屦可以履霜纠纠毛氏曰犹缭缭也王氏曰纠纠者纠之又纠而不弃也程氏言其固也程说与王相似当从毛氏礼夏葛屦冬皮屦履霜冬月之时也冬月当用皮屦今乃以葛屦而履霜盖以见其非时也葛屦非所以履霜非啬而何掺掺之女手而缝男子之下服掺掺犹纎纎也说文作防言好手貌裳男子之下服也以掺掺之女手而缝男子之下服非所以当然也礼妇人始嫁三月庙见然后执妇功今女子始嫁而趋妇功可谓趋利矣要之襋之好人服之盖言妇人之事也士防礼曰左执领右执要盖衣之要也说文曰襋衣领也皆是衣之上也有好人之所事而乃使之缝裳非其宜矣提毛氏云安谛也尔雅曰提提安也言好人之容貌安徐也宛辟貌始至门夫揖而入让而辟者必左不敢当尊故宛然左辟也象揥摘发也佩其象揥所以爲饰也此言其威仪如此使之非礼也所以使之者惟是君之褊心不能以徳敎使之耳故时人刺之也苏曰君子之爲国致隆而极广焉故其降也犹可以不陷今葛屦而以履霜及其暑将安用之乎妇人之未庙见也而使之缝裳及其成爲妇也将安使之乎此言爲善
　　论曰卫人逆新妇妇上车问骖马何马也御曰借之新妇谓仆曰拊骖无笞服将下车戒送母曰灭灶将失火入室见臼曰徙之牖下妨徃来者主人笑之妇人始至而出言如此况始嫁而使之缝裳非所当然者奢者则不计财之有无而用之上有所不当爲而爲之也俭则计厚薄失之偪下有所当爲而不爲之也奢俭虽殊而过中则一此所以刺之也
　　黄日天下之事惟其中节而已苟不中节则美犹恶也仁非不美而流于姑息则不足以爲仁敬非不美而流于足恭则不足以爲敬智非不美而流于凿则不足以爲智信非不美而流于固则不足以爲信孔子曰与其奢也宁俭则俭非不美也然俭而流于啬则不中节矣禹恶衣服而致美乎黻冕菲饮食而致孝乎鬼神禹之俭俭而中节者也以葛屦而履霜以女子而缝裳岂不过甚矣哉苏颍濵曰葛屦而履霜及其暑也将安用之乎妇人之未庙见而使之缝裳及其爲妇也将安使之乎此言得之也
　　汾【扶云反】沮【子预反】洳刺俭也其君俭以能勤刺不得礼也彼汾沮洳言采其莫彼其之子美无度美无度殊异乎公路彼汾一方言采其桑彼其之子美如英美如英殊异乎公行彼汾一曲言采其藚彼其之子美如玉美如玉殊异乎公族
　　李曰此诗言其君能节俭而且勤勤且俭非可刺也但刺其勤俭之过不中乎礼故曰刺不得礼也彼汾沮洳言采其莫汾说文曰汾出乎太原晋阳县西南入河沮洳润湿之地也莫菜也草木防曰茎大如箸赤节节一叶似柳叶厚而长有毛刺始生可以爲羮言采其莫言我也言于彼润湿之地采其莫以爲菜也程氏曰汾沮洳所谓下湿之地虽有生物众人亦弃之不采其君采之言其俭啬太过此说是也彼其之子美无度言是子也其美徳信无度无度者言不可以尺寸量也但殊异乎公路而已程氏云众人弃之如此而彼其之子反美爱之无度亦不必如此说公路当从注家说下章言公行公族皆是晋官名宣公二年左传曰初骊姬之乱诅无畜羣公子自是晋无公族及成公即位乃宦卿之适子而爲之田以爲公族又宦其余子亦爲余子其庶子爲公行晋于是有公族余子公行以公族公行观之则公路亦是官名也王氏以公路爲道以公行爲人君之行程氏亦与王氏相似但其说公族不同耳以此知公路当从注家说言公路公族公行尚不爲此则君之不爲亦可知矣今乃爲公路公族公行之所不爲者其陋可知一方一曲王氏谓沮洳则以托言其卑一方则以托言其逺一曲则以托言其不正皆凿说也美如英万人爲英言其美如万人之英也藚菜也水蕮也孔氏则别尔雅以爲牛唇草木防曰今泽泻也陈翥注本草舄藚菜生于水中故谓之水蕮且泽泻与此异疑非泽泻也美如玉言其美徳如玉也此诗言美无度美如英美如玉言勤俭之徳非不美也但不可过中也书称禹之徳曰克勤于邦克俭于家禹固尝勤俭书以爲美魏君之勤俭而诗乃以爲刺者盖孔子曰禹吾无间然矣菲饮食而致孝乎鬼神恶衣服而致美乎黻冕卑宫室而尽力乎沟洫菲饮食恶衣服卑宫室所谓俭也致孝乎鬼神致美乎黻冕尽力乎沟洫所谓俭而中礼也使魏君如禹之勤俭中礼无汾沮洳之刺矣墨氏之学本于禹者也其曰昔者禹之堙洪水决江河而通四夷九州也名川三百支川三千小者无数禹亲自操筑臿而决濬天下之川甽股无胈胫无毛沐甚雨栉疾风置万国禹大圣人也而形劳天下也如此使后世墨者以丧褐爲衣以跋蹻爲服日夜不休以自苦爲极曰不能如是非禹之道也不足谓墨墨氏之言如此以丧褐爲衣是其俭也日夜不休是其勤也然徒能从禹之勤俭而不知俭不中礼此墨氏所以爲异端之学知墨氏所以爲异端之学则知魏君之可刺也林放问礼之本孔子曰大哉问礼与其奢也宁俭丧与其易也宁戚夫奢则不逊俭则固是俭犹愈于奢也则知魏之俭犹胜于曹奢然自古奢侈而亡国者多矣魏君虽俭亦未免于国削以是知奢俭之名虽有差殊槩之以圣人之道皆非也　黄讲同
　　园有桃刺时也大夫忧其君国小而迫而俭以啬不能用其民而无徳敎日以侵削故作是诗也
　　园有桃其实之殽心之忧矣我歌且謡不知我者谓我士也骄彼人是哉子曰何其心之忧矣其谁知之其谁知之盖亦勿思园有棘其实之食心之忧矣聊以行国不知我者谓我士也罔极彼人是哉子曰何其心之忧矣其谁知之其谁知之盖亦勿思
　　李曰国小而迫而俭以啬亦犹葛屦魏地狭隘其民机巧趋利其君俭啬褊急是也人君俭啬而不能用其民又不施徳使国家日以侵削故大夫忧之而作是诗也园有桃其实之殽郑氏谓魏君薄公税省国用不取于民食园桃而已王氏曰资园桃以爲殽赖园棘以爲食非特俭啬而已又不能用其民欧曰桃非终歳常食之物于理不通以欧氏观之则知王郑之说爲不足取矣苏氏曰园有桃则食桃非其园之所有则不食矣此说终不如毛氏之说爲安毛氏曰兴也园有桃其实之殽谓国有民得其力毛氏之意盖谓园有桃可取以食国有民反不能使之以道至使过爲俭啬乎下言园有棘其实之食亦是此意心之忧矣我歌且謡言大夫之忧歌謡以写其忧曲合乐爲歌徒歌爲謡聊以行国亦是驾言出游之意说者谓歌謡以告人岂有君过而以告人乎聊以行国谓观侵地之多少亦是附防国小而迫而爲之说尔不知我者谓我士也骄言不知我者则以我爲骄也王氏曰俭而非之则疑于骄此说是也郑氏以士爲事业之事言我于君事骄逸亦不必如此说我士指忧国者彼人是哉以我士爲骄而以彼人君所爲爲是也子曰何其子之所谓何哉疑大夫之辞也故伤其世旣以彼人君爲是莫知我之忧也我心之忧世之莫知我者盖亦勿思也苏氏曰人之不知其非也盖亦喜其可喜而未思其不可也思之则其不可见矣此说是也郑氏曰无知我忧所爲者则冝无复思念之以自止也此说不如苏氏爲优罔极不中也言反以我爲不中也孟子曰轻于尧舜之道者大貊小貊也重于尧舜之道者大桀小桀也夫赋税之法虽尧舜而不能免也惟夷貊之国无城郭宫室宗庙祭祀之礼无诸侯币帛饔飱无百官有司故其税赋爲轻也若然者岂尧舜之爱民不如夷貊乎当深求其所以然也魏国之君不能以先王之道取民乃过自俭啬其大貊小貊乎俭不能取于民是所谓过乎中者也其俭则必有类于墨氏则其取于民则必有类于大貊小貊此非先王之中道也许行之与民并耕而食原其意非不美也而孟子乃辟之者亦非先王之中道也周室衰先王之道不明矣故不失之厚则失之薄如园有桃诗则是大貊小貊也如硕鼠之诗则是大桀小桀也其轻重失中如此皆是尧舜之罪人也
　　黄曰陈相见孟子道许行之言曰滕君则诚贤君也虽然未闻道也贤者与民并耕而食饔飱而治今也滕有仓廪府库则是厉民以自养也乌得贤观此则知魏君之治近于许行而欲爲大貊小貊也樊迟请学稼学圃孔子曰小人哉樊须也上好礼则民莫敢不敬上好义则民莫敢不服上好信则民莫敢不用情爲魏君者其亦知此理哉
　　陟岵孝子行役思念父母也国迫而数侵削役乎大国父母兄弟离散而作是诗也
　　陟彼岵兮瞻望父兮父曰嗟予子行役夙夜无已上愼旃哉犹来无止陟彼屺兮瞻望母兮母曰嗟予季行役夙夜无寐上愼旃哉犹来无弃陟彼冈兮瞻望兄兮兄曰嗟予弟行役夙夜必偕上愼旃哉犹来无死
　　李曰此诗言魏侵于大国是以日削又爲大国所役故其民之父母兄弟妻子莫不离散故作此诗以序其思念之情陟彼岵兮山无草木曰岵瞻望父兮言登彼岵山以遥望其父所居之处也父曰嗟予子之行役苏曰孝子登髙山以望其父而不见则思其将行之戒以自慰此说是也夙夜无已尚愼旃哉犹来无止者父之告戒其子以谓汝当勤行王事夙夜无有休息又当戒愼故曰夙夜无已尚愼旃哉犹来无止旃之也上即与尚父之尚字同言尚愼之哉庶几再来而无止也孔氏曰可往来乃来无止军事而来若止军事当有刑诛故深戒之非也按左传庄九年师及齐师战于干时我师败绩公丧戎路传乗而归秦子梁子以公旗避于下道是以皆止僖十五年晋侯及秦伯战于韩原梁由靡御韩简虢射爲右辂秦伯将止之是古者见获于敌皆谓之止此言犹来无止者冀其来归无爲敌所获也陟彼屺兮瞻望母兮山有草木曰屺言陟彼屺山以望其母而念其将行之戒故曰母曰嗟予季行役夙夜无寐尚愼旃哉犹来无弃者母之戒其子嗟予季子之行役言夙夜无寐尚戒之哉庶几其归而无自弃也陟彼冈兮山脊曰冈夙夜必偕者毛氏曰偕俱也言夙夜必与事俱也亦是勤于王事之意苏氏曰必偕必与同役者偕无独行也此说非也无死亦是上章无止无弃之意尔雅曰山多草木曰岵无草木曰屺毛氏则谓山无草木曰岵有草木曰屺王氏则从尔雅之说以谓初曰陟彼岵兮以草木蔽障害于瞻望父兄也故中曰陟彼屺兮以屺瞻望有所不见也卒曰陟冈今且从尔雅之说盖所思渐极则所登渐髙期于瞻望可及也夫孝子者一出言不敢忘父母一举足不敢忘父母父母在不逺游游必有方夫逺游犹且不可又况从于征役之间乎然其事出于不得已者故其思念之情深切如此唐狄仁杰授邠州法曹亲在河阳仁杰登太行山顔见白云飞谓左右曰吾亲舎其下瞻怅久之云移方得去则知登山之望亲者古人之情也况于征役之时而其归未可知则思望之情犹爲可哀也
　　黄曰孝子一出言不敢忘父母一举足不敢忘父母故虽在征役之中而思念父母之情不能自已登髙望逺思其敎戒之勤而自谨其身其孝何如哉狄仁杰登太行山而望白云亦陟岵之意也仁杰惟能孝于事亲故能忠于事君学者于诗而三复之则知其所以爲人子爲人弟爲人臣矣
　　十亩之间刺时也言其国削小民无所居焉
　　十亩之间兮桑者闲闲兮行与子还兮十亩之外兮桑者泄泄【以世反】兮行与子逝兮
　　李曰此诗言小民无所居孔氏曰土地陿隘不足耕垦以居生非谓无居宅也古者一夫皆百亩孟子曰耕者之所获一夫百亩司马曰百亩爲夫是一夫皆百亩也今也土地日削一夫百亩百歩爲亩十亩千歩也其陿隘如此诗人所以刺之也十亩之间桑者闲闲毛氏谓男女无别往来之貌泄泄毛氏以谓多人之貌然未见有所据也苏氏则以谓十亩之间桑者闲闲其可乐也泄泄闲貌王氏则以闲闲爲暇而不遽以泄泄爲舒而不迫则是闲闲泄泄又以爲闲暇之貌然以此诗观之当从王苏之说十亩之间兮桑者闲闲兮言十亩之间民无所桑但闲暇而已行与子还兮孔氏曰行与子俱回还兮虽则异家得往来俱行此说非也据下章言行与子逝兮是与逝而之他也则还亦是逝意还归也言与子归他邦也言十亩之间桑者无所桑徒然闲暇故欲适之他邦来寛闲之地以居尔苏氏曰国削则民逝矣未有地亡而民存者也且虽小国岂有一夫十亩尚可以爲民者哉遂以此诗爲君子不乐仕于其朝之诗也观诗者当观其大意若泥于文字之间则拘矣如诗中言其多则曰则百斯男岂文王果有百男乎言其少则曰周余黎民靡有孑遗岂周果无遗民乎言其广则曰日辟国百里岂有一日而能辟百里乎言其窄则曰谁谓河广一苇杭之岂有如是之窄乎一夫十亩亦是此类孟子曰以意逆志是爲得之盖谓此也黄曰说者谓古者一夫百亩今十亩之间往来者闲闲然削小之甚然此诗之意但言其国之侵削耳非谓其果止十亩不然则周余黎民靡有孑遗是果无遗民矣学者当于言外之意求之
　　伐檀刺贪也在位贪鄙无功而受禄君子不得进仕尔坎坎伐檀兮寘之河之干兮河水淸且涟猗不稼不穑胡取禾三百廛兮不狩不猎胡瞻尔庭有县貆【音桓】兮彼君子兮不素防兮坎坎伐辐兮寘之河之侧兮河水淸且直猗不稼不穑胡取禾三百亿兮不狩不猎胡瞻尔庭有县特兮彼君子兮不素食兮坎坎伐轮兮寘之河之漘兮河水淸且沦猗不稼不穑胡取禾三百囷兮不狩不猎胡瞻尔庭有县鹑兮彼君子兮不素飱兮李曰此诗言坎坎伐檀之声也河干干涯也风行吹水成文不絶曰涟猗叹辞也此言伐檀以爲车寘于河之涯河非置车之所是言其难也然河水本不淸今乃俟其河之淸是又其难也但此诗之意言君子进仕爲尤难也欧阳氏曰诗初无俟淸之意河水虽淸涟然檀不得其用且河水本不淸当从毛氏说伐辐伐轮亦只是伐木爲车而寘于河之侧河之漘漘亦是水涯也淸且直沦尔雅曰直波为径小波为沦淸且直是直波也淸且沦是小波也不稼不穑胡取禾三百廛兮不狩不猎胡瞻尔庭有县貆兮盖言君子之仕进如是其难而至于小人则其易如此不稼不穑而有禾三百廛不狩不猎胡瞻尔庭则其所县者乃貆也种之曰稼敛之曰穑廛一夫所居曰廛三百廛是三百夫之廛舎也冬猎曰狩宵田曰猎貆是貉子也三百亿十万曰亿特兽三歳曰特三百囷圆仓曰囷鹑鸟名也彼君子兮不素防兮彼小人无功而受禄如此言君子之仕未尝素防而讥小人之素防也熟食曰防公孙丑问曰诗云不素餐兮君子之不耕而食何也孟子曰君子居是国也其君用之则安富尊荣其子弟从之则孝悌忠信不素防兮孰大于是言君子之居是国也其食禄也岂必稼穑而后取禾岂必狩猎而后有县貆哉盖以其君旣有安富尊荣之效其子弟又有孝悌忠信之风则虽未尝耕猎而不爲素防也小人之于国也其食禄也无补于事而乃害国亡家坐享收取禾貆特鹑之富此诗人所以讥之衞懿公好鹤有乘轩者夫轩君子所乘也而使鹤乘之所以有灭亡之祸曹共公即位而乘轩者三百人晋文公责之奏状蔑如也遂有见执之辱【见僖二十八年奏状本作献状】此二者类也以无功小人而使之乘轩其爲禄则一也由此观之人君用人其可不愼择之哉
　　黄曰食君之禄不任君之事者谓之素防非不耕而徒食也此诗所谓不稼不穑不狩不猎者特言其无功而食人之禄耳故此诗言君子有其功而无其禄小人有其禄而无其功因取物理之倒置者言之坎坎伐檀反寘之河之干而不稼不穑不狩不猎反有禾貆特鹑之富其文意详复而易明不必以艰深而求之也【举公孙丑问见李讲】
　　硕防刺重敛也国人刺其君重敛蚕食于民不修其政贪而畏人若大防也
　　硕防硕防无食我黍三歳贯女莫我肯顾逝将去女适彼乐土乐土乐土爰得我所硕防硕防无食我麦三歳贯女莫我肯徳逝将去女适彼乐国乐国乐国爰得我直硕防硕防无食我苗三歳贯女莫我肯劳逝将去女适彼乐郊乐郊乐郊谁之永号
　　李曰此诗言蚕食于民者孔氏曰蚕食者蚕之食桑渐渐以食使桑尽也盖言魏君重敛而渐渐以赋敛苦其民也左传曰抑君似防夫防昼伏夜动性贪而畏人故昼伏而夜动魏君之贪如此其行虐政也惟恐斯民之不从故渐渐爲之食今国人刺之诗序旣以蚕食又以防畏人形容其政遐想当时之民盖不胜其困矣硕防硕防无食我黍硕防大防也即序所谓若大防或者以谓尔雅释兽鼠属有鼫防其文从防从石陆氏曰今河东有大防能人立交前两脚于颈上跳舞善鸣食人禾逐之则入树空中故孔氏以爲硕防非尔雅所谓鼫防当如陆氏言也硕防硕防无食我黍者犹言魏君魏君无重敛我财也贯毛曰我事女三歳矣古者三年大比民或于是迁徙此说非也岂有魏国之民方事君三歳乎或者又谓三歳贯女以贯当作户贯之贯此说亦非也如此则民之来亲魏国方得三年乎贯作习贯之贯言魏国重敛三歳矣贯习女之虐政未尝有恩泽莫我肯顾莫我肯徳言未尝有徳于我也莫我肯劳言禾尝劳徕我也逝将去女逝徃也言我徃舎女而适彼安乐之土爰得我所言舎此重敛之国而适彼有道之邦我旣适彼有道之邦则得我所冝矣故曰爰得我所爰得我直是亦适有道之邦而得其正道也谁之永号永注家作咏字只当作永字读其意盖言旣徃适彼乐国之郊谁复徃而长号乎苏氏曰欲适乐郊而不可得故曰谁爲乐郊可长号而求之哉亦不必如此说论曰古人尝谓人皆知重敛之可以得民财而不知轻敛之得民财也重敛则民贫民贫则舎而之他则国愈贫矣轻敛则民富民富则逺方之民皆竭蹷而归之民归之多则国愈富矣是以爲人君者当以人民爲一家君如父民如子未尝有子富而父贫者君民之分旣如父子则安有飜然而去也今也君旣不恤其民而重敛之剥民之肌肤竭民之骨髓民方且指其君以爲硕鼠尚何以使民爱戴其上哉然而指其君以爲硕鼠似亦太过孔子删诗乃不去而存之者盖以爲万世之劝戒也师旷侍于晋侯晋侯曰衞人出其君不亦甚乎对曰或者其君实甚良君将赏善而刑淫养民如子盖之如天容之如地民奉其君爱之如父母仰之如日月敬之如神明畏之如雷霆其可出乎夫君神之主而民之望也若困民之主匮神乏祀百姓絶望社稷无主将安用之弗去何爲【见襄公十四年】而师旷之言乃如此盖所以劝戒其君也硕鼠之诗正得此意学者当深思之　黄讲同
　　黄氏緫论曰魏诗七篇言其君俭啬褊急其君俭以能勤大夫忧其君皆莫知其爲何君也盖下序必本于上序上序特言其褊而不言其何君之褊特言刺俭而不言其何君之俭特言刺时而不言何君之时则下序亦莫得而知直曰其君而已夫以国人而目其君以硕鼠可乎君虽重敛犹吾君也而国人以硕鼠喻之是无君也孔子删诗而不言何哉意者伐檀一诗刺在位贪鄙则硕鼠一诗亦未必非刺在位要之在位者如此而民至于无告诉则其君可知孔子存之以爲后世戒昔师旷侍晋侯【云　云】见李讲夫衞人出其君虽衞君之罪而国人亦不能无罪师旷之意特因以爲戒耳孔子删诗而以硕鼠附于魏风之末所以爲后世戒哉
　　唐蟋蟀诂训传第十　　　　国风
　　蟋蟀刺晋僖公也俭不中礼故作是诗以闵之欲其及时以礼自虞乐也此晋也而谓之唐本其风俗忧深思远俭而用礼乃有尧之遗风焉
　　蟋蟀在堂歳聿其莫今我不乐日月其除无已大康职思其居好乐无荒良士瞿瞿【俱具反】蟋蟀在堂歳聿其逝今我不乐日月其迈无已大康职思其外好乐无荒良士蹶蹶【俱衞反】蟋蟀在堂役车其休今我不乐日月其慆【吐刀反】无已大康职思其忧好乐无荒良士休休
　　李曰此诗盖言僖公过俭而不中礼欲其及时即诗所谓蟠蟀在堂是也以礼自虞乐即诗所谓好乐无荒是也此晋信公之诗而序以谓唐者帝尧旧都之地也郑曰太原晋阳是尧姑居后乃迁河东平阳成王封母弟叔虞于尧之故墟曰唐侯南有晋水至于子燮改爲晋侯按汉地理志云中山国唐县张晏曰尧爲唐侯国于此河东郡平阳县应劭曰尧都也太原晋阳县注云诗唐国周成王灭唐封弟叔虞臣瓉曰所谓唐今河庾永安是也地去晋四百里颇师古曰瓒说是也本其风俗所忧之事逺俭而中礼有尧之遗风是以谓之唐国风也后左传季札观周乐歌唐风曰思深哉其有陶唐氏之遗民乎不然何忧之逺也非令徳之后谁能若是班孟坚曰河东之民有先王遗敎君子深思小人俭陿故唐诗蟋蟀山有枢葛生之诗皆思奢俭之中念死生之虑皆谓此也说文曰蟋蟀恭也今之促织也春初生至夏鸣歳寒则入蟋蟀在堂则歳又将莫矣我不爲乐恐日月过亦可惜也故曰蟋蟀在堂歳聿云莫今我不乐日月其除逝徃也迈行也役车其休亦是歳莫之时也慆过也无已太康职思其居郑谓君虽当自乐亦无甚太乐欲其用礼爲节也此说非也诗人之意但谓无自太康亦当思其所居之事然而好乐苟能无荒虽曰好乐夫何不可瞿瞿顾礼义也良士瞿瞿言当如良士瞿瞿然顾礼义也职思其外当职思其国外之事也职思其忧当职思其所忧之事也蹶蹶敏休美也皆言好乐苟能无荒所以爲良士之敏也好乐无荒郑以此诗多以爲农功毕十二月当复命农讣耦耕事观此诗本无农功意欧亦非之矣今不复云李斯曰尧之有天下也堂髙三尺采椽不斲茅茨不剪虽逆旅之宿不勤于此矣冬日鹿裘夏日葛衣粢粝之食藜藿之羮饭土匦啜土铏虽监门之养不觳于此矣凡此皆是过言尧之俭使果如此则是不得礼矣岂有遗风犹能用礼而尧乃过俭乎柳子厚作晋问曰三河古帝王之更都焉而平阳尧之所理也有茅茨土铏采椽之度故人至于今俭啬有温菾克逊之徳故人至于今善逊此盖未尝深攷此诗而过信李斯之言也杨山曰国君俭不中礼而国之风俗乃能用礼欤所谓一国之事系一人之本不亦异乎夫晋之爲晋久矣风俗之成非一日之积蟋蟀之诗盖风之变也国人闵其君欲其及时以礼自虞乐而卒告之以好乐无荒可谓有礼矣昭公政荒民散四邻谋取其国家而不知则作诗刺之可谓忧深思逺矣当是时风虽变尧之遗风未亡也及曲沃强盛国人将叛而归之则不复有礼矣盖风俗之成坏皆非一日之积所谓系一人之本者其有见于斯欤此说得之矣　黄讲同
　　山有枢刺晋昭公也不能修道以正其国有财不能用有钟皷不能以自乐有朝廷不能洒埽政荒民散将以危亡四邻谋取其国家而不知国人作是诗以刺之也山有枢隰有榆子有衣裳弗曳弗娄【力俱反】子有车马弗驰弗驱宛其死矣他人是愉山有栲隰有杻子有廷内弗洒弗埽子有钟皷弗鼓弗考宛其死矣他人是保山有漆隰有栗子有酒食何不日鼓瑟且以喜乐且以永日宛其死矣他人入室
　　李曰人君所以正其国者惟修道而已能修道以正其国则何求而不得何爲而不成哉惟其不能所以有财不能用有钟皷不能自乐有朝廷不能洒埽有财不能用即诗所谓衣裳车马酒食之类是也有钟皷不能自乐即诗所谓子有钟皷弗鼓弗考是也有朝廷不能洒埽即诗所谓子有廷内弗洒弗埽是也有财不能用有钟皷不能自乐有朝廷不能洒埽则政荒可知矣政之荒此民所以散而终以危亡也危亡之兆旣见而四邻谋取其国家而不自知以见其偷生苟安也自古爲国者深谋逺虑虽当治安之时有危亡之戒其有危亡之机未尝不知也晋昭公之偷生苟安如此故四邻谋取其国家而不知此诗所以刺之也四邻即桓叔谋伐晋是也山有枢隰有榆尔雅曰枢荎也郭璞曰今之刺榆也榆白枌也类有十种叶皆相似毛氏谓国君有货财而不能用如山隰不能自用其财不必如此说诗人之意只言山之有草木犹人君之有衣裳车马子有衣裳弗曳弗娄孔氏曰曳者衣裳在身行必曳之娄亦犹曳也弗曳弗娄犹无衣裳同也子有车马弗驰弗驱亦犹无车马同苏氏以谓人君有衣服车马钟皷饮食不能用譬犹山木之不采终亦腐败摧折归于无用而已王氏则谓山隰有枢榆栲杻漆栗以自庇饰爲美者而人所资赖今也有衣裳弗能曳娄有车马弗能驰驱有朝廷弗能洒埽有钟皷弗能鼓考有酒食弗能爲乐曽山隰之不如也苏氏以爲归于无用王氏以爲人所资赖然诗中皆无此意尔雅曰栲名山樗郭璞曰栲似樗色小而白生山中因名云亦类漆树陆玑防曰山栲与下田樗略无异叶似差狭耳吴人以其叶爲茗方俗无名此爲栲者似误也今此云栲者叶似栎木皮厚数寸可爲车辐或谓栲栎杻檍也檍材可爲弓弩榦也栲杻漆栗皆是上章意王氏曰枢榆栲杻宫室器械之材而漆则可以饰器械栗则可食也曳娄其衣裳驱驰其车马洒埽其廷内考击其钟皷则所以修其政故以枢榆栲杻刺之亦不必如此分别此但诗人便于押韵尔何必一一爲之说宛死貌愉乐也言有衣裳则弗曳弗娄有车马则弗驰弗驱一旦宛然而死则衣服车马将爲他人之所乐也考击也保安也子有酒食何不日鼓瑟者言子有酒食何不日鼓瑟而饮食也且得以喜乐已身且可以永长此日盖君子无故不彻琴瑟故也且以永日正如诗所谓以永今朝孔氏曰人而无事则长日难度若饮食作乐则忘忧愁可以永长此日此言是也入室者言苟不喜乐则他人将入我室以爲乐也抑诗曰洒埽廷内惟民之章晋昭公有朝廷不能洒埽不足以爲民章刺之可也至于有衣裳弗曳弗娄有车马弗驰弗驱有钟皷弗鼔弗考未爲太过而诗人乃刺之者苏氏曰富贵安逸者天下之所同好也然而君子独享焉享之而安天下以爲当然者何也天下知其所以富贵安逸者凡以庇覆我也贫贱劳苦者天下之所同恶也而小人独居焉居之而安天下以爲当然者何也天下知其所以贫贱劳苦者凡以生全我也夫然后独享天下之大利而不忧使天下爲已劳苦而不怍人君治其民必先乐民之乐而后自乐其乐今晋昭公有衣裳车马钟皷不能自乐其乐也夫自乐其乐尚且不能又何望其乐民之乐哉此诗所以刺之也然学诗当求其大意不可泥于章句文字之末如大夫夙退无使君劳信斯言也则惑于嬖妾以废朝政不爲过矣今者不乐逝者其亡宛其死矣他人是愉信斯言也则肆其耽乐爲长夜之饮不爲子孙计者不爲过矣故曰以意逆志是爲得之黄曰齐宣王见孟子于雪宫曰贤者亦有此乐乎孟子曰贤者而后乐此不贤者虽有此不乐也人君苟能修道以正其国则虽役民以筑台而犹子来以劝趋植羽以从田而犹欣欣乎有喜有材而能用有钟皷而能自乐有朝廷而能洒埽曰能云者有道以用也
　　扬之水刺晋昭公也昭公分国以封沃沃盛彊昭公微弱国人将叛而归沃焉
　　扬之水白石凿凿素衣朱襮【音博】从子于沃旣见君子云何不乐扬之水白石皓皓素衣朱绣从子于鹄旣见君子云何其忧扬之水白石粼粼我闻有命不敢以告人李曰左传桓二年初晋穆侯之夫人姜氏以条之役生太子命之曰仇其弟以千亩之战生命之曰成师师服曰异哉君之名子也嘉偶曰妃怨偶曰仇古之命也今君命太子曰仇弟曰成师始兆乱矣兄其替乎惠公二十四年晋始乱故封桓叔于曲沃师服曰吾闻国家之立也本大而末小是以能固故天子建国诸侯立家今晋甸侯也而建国其能久乎惠之三十年晋潘父弑昭侯而纳桓叔不克正所谓昭公分国以封沃沃盛彊昭公微弱国人将叛而归沃之事也仇文侯也昭公文侯之子也沃者成师桓叔也晋虽封之乃所以爲祸也郑曰激扬之水波流湍疾洗去垢浊使白石凿凿然兴者喻桓叔彊盛除民所恶民得以有礼义也是以水喻桓叔以石喻民其取譬爲不伦欧阳已非之矣当从王苏之说以水喻昭公以石喻桓叔言昭公微弱不能制桓叔使之得时以成其彊盛亦犹水之扬不能流白石只以益其凿凿耳凿凿鲜明貌与传所谓粢食不凿是也皓皓防白也粼粼说文曰水生涯石间曰粼粼亦是上文意素衣朱襮尔雅曰黼领谓之襮孙炎曰绣刺黼文以褗领郊特牲云绣黼丹朱中衣大夫之礼也大夫服之则爲知诸侯当服之也中衣者朝服祭服之里衣也其制如深衣此所谓素衣朱襮素衣朱绣即郊特牲所谓绣黼丹朱中衣是也民以桓叔不得自立故具此服从桓叔于曲沃欲其幷晋国以爲诸侯也子指桓叔也王氏则以朱襮朱绣爲大夫之礼而谓乱生于衣服之间其说爲桓叔爲此服旣是以桓叔爲则下文从子于沃不相贯沃即曲沃桓叔所封之地也汉地理志云河东闻喜县故曲沃汉武帝元鼎六年行过更名应劭曰武帝于此闻喜越破改曰闻喜九域志今隆州有曲沃城鹄曲沃别邑也君子指桓叔也旣见君子云何不乐以见其得众心也我闻有命不敢以告人亦是言得众心也张横渠曰民爱桓叔闻有叛逆之命不敢以告人以见民心之爱桓叔其深如此夫君子之名岂易得哉桓叔之于晋盖将肆其篡逆之志是后羿寒浞之流也晋人善之以爲君子虽有叛逆之命犹不敢以告人桓叔何施而得此名古者不轨之臣欲行其志必先扬美事以邀众誉施小惠以收众情然后民翕然从之田氏之于齐亦犹桓叔之于晋田氏以家量贷民而以公量收之国人爱之如父母亦犹晋民以桓叔爲君子也其后废太子荼召公子阳生于鲁而立之公子阳生夜至于齐国人知之而皆不言所谓我闻有命不敢以告人也夫田氏桓叔所以至此者惟其齐晋之君敎化不行礼义不明无得民心之道民旣无所归而有田氏桓叔安得而不归之哉使齐晋之君能以义正众使众知义虽有不轨之臣亦莫之从也尚肯以君子之名而归之哉叔于田郑以叔段爲仁人诗不刺叔段而诗序刺郑伯晋人以桓叔爲君子诗不刺桓叔而诗序刺昭公岂叔段果爲仁而桓叔果爲君子而无可刺之迹哉盖桓叔叔段之罪易见郑伯昭公之恶难知故诗推本其祸之所由起而讥之也昭公郑伯且刺之矣况于桓叔叔段乎　黄讲同















　　毛诗集解卷十二
<经部,诗类,毛诗李黄集解>
　　钦定四库全书
　　毛诗集解卷十三　　　宋　李樗黄櫄　撰
　　椒聊刺晋昭公也君子见沃之盛彊能修其政知其蕃衍盛大子孙将有晋国焉
　　椒聊之实蕃衍盈升彼其之子硕大无朋椒聊且远条且椒聊之实蕃衍盈匊彼其之子实大且笃椒聊且逺条且
　　李曰沃之盛彊而桓叔又能修其政虽晋人亦将叛而归之此君子所以知其子孙必有晋国而灭之也按左传桓二年桓叔旣与潘父比而灭昭侯庄伯又于惠之四十五年伐翼弑昭公子孝侯翼人立其弟鄂侯隐五年庄伯又伐翼鄂侯奔随王立其子哀侯桓公三年庄伯子武公又伐翼侯而获之七年又诱小子侯杀之王命立其弟缗庄十六年武公遂获晋此则桓叔子孙并有晋国之事也君子于桓叔之世遂逆料其必如此者盖观人之国即其微以知其着而况昭公微弱桓叔彊盛曲沃之并晋国有必然之理也椒似茱萸而小赤色内有黒子如防今谓之椒木其木有针刺叶坚而滑泽陆玑防曰聊语助也王氏以爲薄略之辞则凿矣椒聊之实蕃衍盈升郑曰椒之性芬香而少实今一捄之实繁衍满升非其常也盖尔雅曰椒榝丑莍桃李丑核故郑氏谓一捄之实蕃衍盈升然而一捄不可以满升故孔氏谓若论一树则不止一升才据一实则又不足满升验今椒实一裹之内惟有一实时有二实者少耳今言一捄满升假多爲喻非实事也故知一捄比一升爲小矣然亦不必泥于一升之说诗人之意椒聊之实始生蕃衍可以盈升故其久也蕃衍可知但桓叔之彊盛如此其子孙并有晋国又可知矣蕃衍盈匊本草曰据古升上径寸下径六分深八分则升小于匊然汉志又谓千二百黍爲龠十龠爲合十合爲升见律歴志上则升又大于匊故陆农师谓两手爲匊两匊爲升先曰升后曰匊互相备而已诗人之意止是言曲沃盛彊如椒之蕃衍而乃区区于升匊小大之不同亦无益之言也苏氏曰椒之性芬烈而能夺物者也今其实蕃衍而盈升则其近之者未有不见夺者也王氏谓至治馨香能修其政则馨香上达皆不足以求诗人之意其意但以蕃衍而取喻桓叔初无夺物之意亦无馨香上达之说彼其之子指桓叔也硕大无朋郑曰硕谓壮貌佼好也大谓徳美广博者非也盖硕即大也即序所谓盛彊也无朋无比也言其彊盛而无比也毛曰朋比也释文曰比爲比字必理反又必二反是又以比爲朋比之比故郑氏以爲平均不朋党也惟欧以无比当从毛氏之说实大且笃言其彊盛又且笃志以修其政也椒聊且远条且毛氏曰条长也盖椒之蕃衍日益逺以喻桓叔之子孙日彊盛也夫以曲沃之盛彊而能修其政诗人刺昭公者盖欲昭公能修其政好礼则民莫敢不敬好义则民莫敢不服好信则民莫敢不用情则四方之民襁负其子而至矣况于晋国之民乎惟昭公之懦弱无立徳不及民而桓叔乃能修其政君子知其将并晋国昭公乃恬然不之知此诗所以讥之也夫天下之势如持衡首重则尾轻矣昭公能修其政以成其彊盛桓叔安得彊盛乎田氏厚施而得民心晏子之徒皆知齐之爲田氏尝谓景公曰陈氏厚施民归之矣后世若少惰陈氏而不亡则国其国也已公曰善哉是可若何对曰唯礼可以已之公曰善哉我不能矣【见昭公十六年】昭公有桓叔之彊盛而不之知齐有田氏之厚施知之而不能已知与不知虽不同而所以不能自立则一也此齐之所以爲田氏而晋之所以并于曲沃也
　　黄曰武公获晋在庄十六年而君子于桓叔之世已逆知其如此者盖观人之国者当于其微履霜坚冰至则臣弑其君子弑其父非一朝一夕之故其所由来者渐矣田氏厚施而得民心晏子谓景公曰田氏厚施民归之矣公曰若之何对曰惟礼可以已之公曰善哉吾不能矣此皆微弱而不能自立之过也晋之所以爲曲沃之所获亦类是欤
　　绸缪刺晋乱也国乱则昬姻不得其时焉
　　绸缪束薪三星在天今夕何夕见此良人子兮子兮如此良人何绸缪束刍三星在隅今夕何夕见此邂逅子兮子兮如此邂逅何绸缪束楚三星在戸今夕何夕见此粲者子兮子兮如此粲者何
　　李曰绸缪犹缠緜盖言束薪之状也毛氏曰男女待礼而后成若薪刍待人事而后束则是以薪喻男女以束之者喻礼也苏氏曰合异姓以爲昬姻言犹错取众薪而束之耳薪之爲物束之则合释之则解是以绸缪固之而后可以望其合也苏氏说与毛氏相似王氏说亦与此不相上下惟郑谓束薪于野而见天星欧氏以爲其义简而直当从郑说三星在天曰参也天文志曰参谓白虎三星故毛氏之意以谓昬姻之月自季秋尽于季春皆可以成昬不待初冬冬末开春之时故陈昬姻之正时以刺之在天谓始见东方也在隅东南隅也在户谓正月中直户也始见东方则十月之时在东南隅则十一月十二月正月中直戸则正月之时也月令孟春之月昬参中故知正月中直戸明矣旣以在戸爲正月则在隅爲十一月十二月在天爲十月可知郑曰三星谓心星郑以仲春昬而火星不见嫁娶之时也今已见在天非其时尔故诗人举其昬姻失时而刺之故曰三星在天然三星一名大火欧以爲参星皆三星则知郑说爲得矣以其所见之月候嫁娶早晚爲有理此言是也若以三星爲心星见失嫁娶之时则下文今夕何夕见此良人文意相属也夫仲春之月心星未见至三月四月则见而在东方左氏曰火出于夏爲三月【见昭七年】周官季春出火言三月之时已失其时矣况于在隅在戸乎在隅则四月之末五月之中在戸则五月之末六月之中月令白仲夏之月昬心中是也郑以三星爲心星则可若以心爲有尊卑夫妇父子之象则其说凿矣今夕何夕见此良人张横渠曰今夕何夕见此良人言此时可以见也子兮子兮如此良人何言国乱不可得见也三星在天已非其时以相谓今三星在天之夕是何月之夕而女子见于良人非其时虽非其时然以国乱不可得见故曰如此良人何将奈之何哉子兮指娶也毛氏曰良人美室也孔氏曰小戎云厌厌良人盖妻见此良人言女子之失时也今夕何夕见此粲者言男女之失时也不必如此说见此邂逅王氏曰失时故思不期而会焉则邂逅者不期而会也如此粲者何国语女三爲粲大夫一妻二妾故王氏曰乱甚矣虽贵者亦不得以时娶然不当泥于三女之说国语虽曰三女爲粲而又曰粲美物也是言美女也凡此皆是上文之意此诗与衞风有狐郑风野有蔓草陈风东门之杨皆言世变多故兵饥丧乱民不安居而力不足故男女昬姻不得其时也然而陈郑衞之诗其淫乱爲多盖当时政敎不修礼义不明淫风大行此所以有相奔之俗其知以淫奔爲耻兼又以丧乱之故而不得其时至于唐风则不然盖淫泆之祸在于奢侈唐之风俗尚俭虽不得其时犹未至于淫奔也晋之俭虽不得先王之中制然犹以尚俭之故愈于奢也孔子曰礼与其奢也宁俭盖言俭虽失于中道犹愈于奢也
　　黄曰卫郑陈齐之国皆有淫奔之风皆以兵饥丧乱人伦不明故男女有不待礼而相奔者也惟晋魏之国以圣人所都之地虽其习俗俭啬隘陿而淫奔之俗不闻故绸缪一诗言国乱则昬姻不得其时曰昬姻则是犹有昬姻之礼也圣人之风化其入人深也如此哉
　　杕【徒细反】杜刺时也君不能亲其宗族骨肉离散独居而无兄弟将爲沃所并尔
　　有杕之杜其叶湑湑【私叙反】独行踽踽【音举】岂无他人不如我同父嗟行之人胡不比焉人无兄弟胡不佽【十利反】焉有杕之杜其叶菁菁独行睘睘【求营反】岂无他人不如我同姓嗟行之人胡不比焉人无兄弟胡不佽焉
　　李曰夫欲人之亲我者必有以亲之也君不能亲其宗族则骨肉相与离散而不我亲矣惟其骨肉离散此君所以独居而无兄弟之助旣无兄弟此曲沃所以得肆其吞噬之心也杕特貌杜赤棠也尔雅曰杜赤棠郭璞曰今之杜棃也樊光曰赤者爲杜白者爲棠陆玑防曰赤棠与白杜同但子有赤白美恶子白色爲白棠甘棠也少酢滑美赤棠子涩而酢无味其叶湑湑毛氏曰枝叶不相比也菁菁毛氏曰叶盛也郑曰希少貌旣以湑湑爲不相比又以菁菁爲叶盛孔氏以爲互相发明言叶虽茂盛而枝条稀踈以喻宗族虽强不相亲昵也然按诗云其叶湑湑菁菁本无枝条稀踈之意苏曰晋君逺其兄弟而亲异姓喻如杕杜条榦不足以相扶持与毛郑不相上下按裳裳者华其叶湑兮毛氏曰湑盛也菁菁者莪毛氏以爲盛貌则是二者皆言茂盛不应以湑爲枝叶不相比郑又以爲希少故知此当从王氏说曰杜之实不足食而又特生然其叶湑湑然则亦能庇其本根君不能亲其宗族骨肉离散曽杕杜之不如也王氏说盖本于左传宋昭公欲去羣公子乐豫曰公族公室之枝叶也葛藟犹能庇其本根故君子以爲比况国君乎见文七年王说盖本于此踽踽毛曰无所亲也按孟子何爲踽踽凉凉则踽踽然无所亲之意也睘睘毛氏曰无所依也说文曰坚固貌骨肉离散君独行而无所亲岂无异姓之臣乎虽有异姓之臣不如我同姓之亲也他人谓异姓之人也同父谓同姓之亲也同姓谓同祖之人也旣有他人而乃曰独行者王氏曰言旣无同父虽有他人犹独行也此言是也比辅也佽助也同姓之臣旣不见亲异姓之臣又不肯辅君以相比故同姓之人曰嗟乎君所与行之人嗟行之人指异姓大夫也言汝胡不辅君以爲比乎汝旣见君无兄弟之助汝何不佽助之乎同姓之臣旣不见亲异姓之臣又不见辅冝乎昭公孤立无助而爲曲沃所并也棠棣诗兄弟阋于墙外御其侮此盖言兄弟相须于急难之际同心于急难之中虽有阋墙之忿不忘御侮之事何者忧患同也昭公弱而有曲沃之强曲沃又有吞食晋国之意而昭公不能亲其宗族何以御外侮哉然昭公所以不亲宗族者其意谓吾封桓叔非不亲也封之曲沃待其盛强稔成其恶莫若与异姓之臣共事也彼岂知周公不以管蔡之故而不封同姓哉同姓之亲旣已离散异姓之臣又不忠其君此所以爲曲沃所并也昔秦始皇振长策以驭宇内吞二周而亡诸侯践华爲城因河爲池自以爲关中之固子孙帝王万世之业也然而惩周之以小弱之故罢侯置守而子孙亡尺寸之封终以孤立虽有至强之势一夫作难而七庙堕秦强如此罢侯置守犹足以亡况昭公之微弱而又不能亲其宗族是促其亡也
　　黄曰古之有国者必封同姓以自衞所谓宗子维城者周以宗强是也今昭公不亲其宗族其心必以爲曲沃之封而反以噬晋故不若与异姓之人共事也然管蔡虽叛而周人不忘同姓不可以噎而废食也秦始皇惩周之弱罢侯置守而子孙孤立一夫作难而七庙堕子孙无尺寸之地亦以骨肉离散故耳可不戒哉
　　羔裘刺时也晋人刺其在位不恤其民也
　　羔裘豹袪自我人居居【音据】岂无他人维子之故羔裘豹褎自我人究究岂无他人维子之好
　　李曰言晋国之臣旣不助其君以爱恤其民此其所以可刺也袪毛氏曰袂也孔氏曰玉藻云深衣袪尺二寸注云袂口也深衣亦云袂之长短反诎之及肘是通袂皆袖之大名袪是袖头之小称羔裘豹袪毛氏曰本末不同在位与民异心其说谓晋在位之臣服羔裘豹袪晋人因其服举以爲喻言以羔皮爲裘豹皮爲袪异皮本末不同以兴民欲在上忧己在上乃疾恶其民此皆强生义理毛氏于郑羔裘桧羔裘皆直说其事未尝以爲兴乃于此强爲之说何也苏曰君子处于民上犹豹袪之在羔裘耳豹虽甚贵而以羔裘爲本王氏曰羔裘在位之服也袪在手操执以从事指麾以使人也羔裘而豹袪则其在位操事使人以猛而已非恤其民者也褎袪之末而已羔裘而豹褎则其猛又甚矣苏氏之说皆有王氏之失惟郑氏曰羔裘豹袪在位卿大夫之服也其义爲简而直欧阳取之自我人居居毛氏曰自用也居居怀恶不相亲比之貌究究犹居居也其说以谓在位者之心旣与民异其用使我之民居居然悖恶之色不与我民相亲按尔雅曰居居究究恶也毛说盖本于此窃尝疑尔雅之文是亦诗之诂训也盖其书出于汉世以居究爲恶未甚显然明白王氏曰居居者固而不知变究究者穷而不能通其说之凿尤甚于毛氏张横渠曰自我人居居自我人而晏安之也自我人究究言得我民而察察作威皆怨其反不恤已也其说益迃曲而难晓苏曰舍羔则豹无所施而无民则君无所托则是以羔裘爲喻其说又非也又谓君甚尊而由有民以安其居苏氏说则是而其意未尽谓在位卿大夫之服者势虽甚尊必由民以安其居则其说爲得也苏又曰究久也君之所以能居于此者由有民也然以究究爲久无所据其义殊难晓当阙之以俟知者岂无他人惟子之故而不去耳子无以我无所归而不恤我也郑谓岂无他人可归往者乎我不去者乃念子故旧之人此言是也但所谓此民卿大夫采邑之民其说非也故欧阳以爲曲说惟子之好尔是念其恩好也此盖国人将叛而归沃未尝适他国而其心巴离也唐人有言曰暑牛之渴竖子饮之停淖之污牛渴之久得停淖之汚宁复顾淸泠之水乎设使竖子牵之于淸泠之水以涤乎口中之泥然后知向之所谓停淖之水不可终而饮也今桓叔将有篡夺之谋民以其修政而欲归之者盖以晋人在位不恤其民民舎桓叔而不归则将谁归之哉正犹饮牛于停淖之汚也齐田氏以私量贷民而以公量收之民爱之如父母归之如流水而齐之承嗣大夫强易其贿日求无艺徴敛无度宫室日更淫乱不道民人病苦夫妇皆诅此适所以啓其归田氏之心也由此观之齐之大夫强易其贿日求无艺是爲田氏敺民也晋人在位不恤其民是爲曲沃敺民也黄曰羔裘而豹袪者卿大夫之服也卿大夫之势虽甚尊必由民以安其居今乃不恤我民如此我民亦岂无他人乎惟子之故而不忍去耳究久也卿大夫之所以能久于其位者以有民也噫田氏以私量贷民而以公量收之齐大夫乃强易其贿徴敛无度故卒爲田氏所有桓叔旣修其政而卿大夫乃不恤其民是爲曲沃敺民也
　　鸨【音保】羽刺时也昭公之后大乱五世君子下从征役不得养其父母而作是诗也
　　肃肃鸨羽集于苞栩【况禹反】王事靡盬不能蓺稷黍父母何怙悠悠苍天曷其有所肃肃鸨翼集于苞棘王事靡盬不能蓺黍稷父母何食悠悠苍天曷其有极肃肃鸨行集于苞桑王事靡盬不能蓺稻父母何尝悠悠苍天曷其有常
　　李曰郑氏云五世者昭公孝侯鄂侯哀侯小子侯是也按左传小子侯爲曲沃伯所杀王立哀侯之弟缗于晋郑氏数五世不及缗者孔氏曰按晋国大乱五世不数缗者言昭公之后则是昭公之时自昭公数之至小子侯而满五世故数不及缗也按序曰昭公之后大乱五世当自孝侯以至于缗也言五世大乱如此虽君子亦下从征役之事不得耕耨以养其父母而至于冻馁故作是诗也肃肃鸨羽声也陆徳明曰鸨羽似鴈而大无后趾性不树止陈翥所谓连蹄也树止则爲苦尔雅曰栩杼郭璞曰柞树也陆曰今柞栎也徐州人谓栎爲杼或谓栎爲栩其子爲皁或言皁去其殻爲汁可以染皁苞稹孙炎曰物丛生爲苞齐人名曰稹毛曰行翮也尔雅曰羽谓之翮孔曰鸟翮之毛有行列故称行也言鸨之性不树止而今乃飞而集于苞栩之上亦犹君子不当使之供贱役今乃下从征役言非其冝也盬毛氏曰不攻致也孔曰盬与蛊字异义又曰左传云于文皿虫爲蛊谷之飞亦爲蛊【见昭元年】杜预曰皿器也器受虫害者爲蛊谷久积则变爲飞虫名曰蛊是蛊爲不攻牢不坚致之意也王事靡盬谓勤于王事而无不攻致也蓺树也言君子旣从征役爲王家之事虽尽力爲之无不攻致而孝养之道爲王事所夺故不能蓺黍稷以供养其父母何所恃怙乎盖当农事始兴之时而乃从事于征役不得以时殖谷爲一年之计父母亦将经转乎沟壑矣故父母何怙何食何甞悠悠苍天曷其有所言君子旣下从征役不得奉养父母于是仰天而愬曰悠悠苍天何时而得其所而免于征役之事非是君子惮于王事而欲脱免之也盖欲养其父母也曷其有极极已也言何时征役之事已也曷其有常言何时而得复其常也盖言君子而从征役之事非其常也屈原曰人穷则反本故劳苦倦极未尝不呼天疾痛惨怛未尝不呼父母也此君子之于征役所以呼苍天而愬之也王氏以谓始曰鸨羽中曰鸨翼卒曰鸨行始曰稷黍中曰黍稷卒曰稻粱始曰何怙中曰何食卒曰何尝始曰有所中曰有极卒曰有常皆从而爲之说以爲中甚于始终甚于中其说可谓凿矣春秋之时晋平公合诸侯以城杞晋悼夫人食与人之城者绛县老人亦与见襄十三年吴王夫差伐鲁次于泗上鲁七百人踊于幕庭有若与焉见哀公八年以绛县老人之贤与于城之役以有若之贤与于伐吴之役盖当夫世乱多故征伐不休贤者盖有不幸而与于征役也然以贤者而与此事已非其冝矣而况不得奉养其父母君子当何如哉古人有言曰枯鱼衔索几何不蠧二亲之寿忽若过隙王氏又曰树欲静而风不息子欲养而亲不待此皆孝子之心其爱亲也勤思亲也笃故汲汲于爱日以事亲惟恐失之故愿爲人兄不愿爲人弟其爱日也如此今以征役之故不特废其温凊定省之礼又且无以爲卒歳奉养之备其情岂不伤哉此诗如北山蓼莪陟岵皆孝子不得奉养父母故其诗哀以思也当征伐之时其心犹不忘苟在父母之侧其事亲爲何如
　　黄曰按左传桓叔旣与潘父弑昭公晋人立孝侯惠四十五年曲沃庄伯伐翼弑孝侯国人立其弟鄂侯隐五年庄伯又伐翼鄂侯奔随秋王命虢公伐曲沃而立哀侯于翼桓公三年庄伯子武公又伐翼逐翼侯而获之七年又诱小子侯而杀之王命虢仲立哀侯之弟缗庄公十六年武公遂获晋此所谓大乱五世也窃尝谓郑之公子五争而男女相奔晋之大乱五世而孝子思念父母此亦帝尧之美风也学者观诗当知风俗之所以然
　　无衣美晋武公也武公始并晋国其大夫爲之请命乎天子之使而作是诗也
　　岂曰无衣七兮不如子之衣安且吉兮岂曰无衣六兮不如子之衣安且燠兮
　　李曰晋昭公封叔父成师于曲沃号爲桓叔桓叔生庄伯庄伯生武公继世爲曲沃之君恃其盛强常有灭晋之志至庄十六年伐晋而灭之当是时天子之使适在晋故大夫爲之请命于天子之使而天子之使爲之请命于天子左传曰王使虢公命曲沃武公以一军爲晋侯因其请命而命之也俟伯七命车旗衣服以七爲节天子之卿六命车旗衣服以六爲节上章言岂曰无衣七兮言我晋国之中岂不能爲衣之七章但不如天子所赐之衣安而且吉也二章言岂曰无衣六兮盖不可以必得侯伯之命服得受六命之服列于天子之卿犹愈于无天子之命也晋本侯爵故以七言之旣而称其次又以六言之王氏曰七者侯伯之服也六者子男之服也子男之服以五爲节而曰六者天子之卿六命与子男同服故也据周官典命云子男五命其国家宫室车旗衣服礼仪皆以五爲节秋官大行人云诸公诸子诸男冕服五章安得以六爲子男之服乎郑氏曰我岂无此七章之衣乎晋旧有之非新命之服晋本侯爵故言旧有七章岂曰无衣七兮诗人之意但是言岂不能造七章之服非以新旧论也岂曰无衣六兮盖谓我晋国岂无六命之服言但欲以天子之命而安故尔天子之使爲之请命故曰子者指天子之使言之燠暖也晋者曲沃之宗国也曲沃至于武公常有篡弑之志其行篡弑者屡矣至是而又灭之此先王之法所不容诛然其灭晋又不能请命于天子又不遣大夫以往乃因天子之使而请就命焉其骄蹇不臣以至于此如唐室之季强藩悍镇皆伐其主帅擅自封殖坐邀天子之旌节刘仁恭尝谓使者曰旌节吾自有但要长安本色尔此诗言岂曰无衣不如子之衣安且吉与刘仁恭之言无以异夫子删诗乃取之者何哉王氏曰天下无道小大强弱相攘夺久矣非复知有王命也武公知请命于天子之使则所谓彼善于此此诗所以美之也此之谓与人爲善不与人爲善而尽义以絶之则人之爲善者将寡矣程氏曰此美其请命一事不以篡君夺国爲羞至于衣服侈何难然其心不安至于请命然后安此意可取此说皆是也盖当是时周室衰微诸侯横恣攘夺攻取惟力是恃岂知有天子之命哉惟知有天子之命是犹知有天子也春秋僖公朝于王所成公如京师盖春秋之时诸侯偃然自肆无有朝王之礼惟僖公朝于王所因天子狩于河阳而遂朝之成公如京师则由会晋伐秦而遂朝之皆非有朝王之诚心使其过王所京师而不朝则无王之心甚矣今也犹能朝之是知有天王也晋武公灭晋虽非诸侯谨度之道使其不请命于周周亦末如之何矣今也能请于天子之使是知有天子之命也庄子曰人之逃于空谷者闻人足音则跫然而喜况于兄弟謦欬其侧者乎孔子当衰周之时诸侯不修臣职滔滔者天下皆是也鲁之僖公成公犹知有朝王之礼晋武公犹知有天子之命圣人安得不与之哉此正所谓闻足音者跫然而喜者也如氓云妇人望复关而爲淫佚之行其后以夫见弃而始能自悔使其不见弃于夫未必自悔也诗人犹以反正善之夫子删诗乃不去之者亦无衣美武公之意也
　　黄曰臧武仲据防求后孔子曰虽曰不要君吾不信也曲沃以篡弑之逆而有晋国以春秋之法绳之罪不可赦而孔子遽録其诗而序者亦以爲美武公此特美其请命一事耳盖当时强陵弱众暴寡诸侯不知有王也久矣晋武公以力雄晋国使其不请命于周周岂能伐之乎今犹能请命于天子之使则是知有王也齐桓晋文名爲尊周而实欲富强其国孔子犹取之者取其彼善于此者也春秋书僖公朝于王所成公如京师皆美之之辞也
　　有杕之杜刺晋武公也武公寡特兼其宗族而不求贤以自辅焉
　　有杕之杜生于道左彼君子兮噬肯适我中心好之曷饮食之有杕之杜生于道周彼君子兮噬肯来游中心好之曷饮食之
　　李曰兼其宗族者言桓叔晋穆公之子桓叔旣封于曲沃则晋国是其宗族也自桓叔以下常有并晋之心晋武公遂灭之是兼其宗族也旣兼其宗族则是寡特也又不能求贤以共天位治天职以爲股肱耳目之助其寡特可谓甚矣有杕之杜生于道左者道之东也孔氏曰王制云道路男子由右妇人由左在隂爲右在阳爲左道周者道之曲也此言木之生于道之东与道之曲故行者赖以休息今杜之特生阴凉寡薄人不得而休息焉犹之武公君子所愿以仕游而武公寡特此君子所以舎之而去耳王氏乃曰杜之实不足食也而又特生则其能庇人也寡矣然尚以生于道左生于道周其去人所往来之道不逺也君子逮肯适然而来游然诗人言彼君子兮盖指言晋之贤者非谓君子适我而来游于杕杜之下也若如王氏之说则休息杕杜之下人人皆可也何必独言君子哉尔雅曰噬逮也言君子之人亦有逮我国家肯适我者惟君子之中心有好贤之诚何但饮食而已乎苟能求贤以自辅则贤者恱而愿仕于朝矣今也武公寡特兼其宗族旣如特生之杜又不能举贤以自辅但饮食之而已贤者岂肯以饮食之故而迟留不去乎周霄问于孟子曰古之君子仕乎传曰孔子三月无君则皇皇如也出疆必载质又曰晋国亦仕国也未尝闻仕如此之急也曰古之君子未尝不欲仕又恶不由其道也惟其未尝不欲仕至于出疆必载质此所以噬肯适我也惟其欲仕又恶不由其道彼虽饮食之而不能用贤者亦将自去之耳缪公之于子思也亟问亟馈鼎肉使已仆仆尔亟拜子思不恱曰今而后知君之犬马畜伋者苟徒饮食之而不能用则其好之者非出于中心谓之犬马畜伋者不亦冝乎张横渠曰杜乔而少隂味不足嗜虽有来食者何以愿肯适来而就养也噬食也此说是亦以彼君子兮噬肯适我连上文杕杜其说与王氏同如此则中心好之曷饮食之其文不相贯王氏曰爱之也仁而其敬之也有礼仁而有礼此君子所以适我而来游以获其助也然则武公之见刺必以不仁也必以无礼也道左者盖以况仁道周者盖以况礼诗言道左道周王氏以谓仁与礼如此则何之而不可爲也其穿凿至于如此杨山攻其说以谓道左非可以况仁道周非可以况礼使道左道周可以况仁况礼犹不可以爲说况不可乎大雅文王之诗乃美文王受命作周之诗也其诗曰济济多士文王以宁又曰思皇多士生此王国此王国当文王创业垂统以基周室之初刑于寡妻至于兄弟其亲戚之间多助如此犹以多士爲务防附奔走御侮先后之人无不备者故传曰文王犹用众况吾侪乎今也武公始并晋国正是敷求贤人以共济艰难之时乃兼其宗族而寡特又不能求贤自辅内无亲戚之助外无君子之助其势孤立如此譬如特生之杜固其冝也武公旣并晋国乃兼其宗族遂以爲不可用其意以爲我旣并国深惧人之谋我亦犹我之谋晋也至其子献公患桓叔庄叔之族使士蔿与羣公子谮富子而去之旣杀游氏之子又围聚而尽杀羣公子至骊姬之乱晋无羣公子自是晋无宗族献公之寡特如此是亦武公有以遗之也使其无亲戚而犹能求贤可也况不能求贤以自辅国之不亡也幸矣盖能亲亲者必能用贤不能亲亲未有能求贤者也黄曰文王刑于寡妻至于兄弟其所以亲睦九族者至矣而又有济济之多士防附先后之人以爲之辅助故传曰文王犹用众况吾侪乎今武公旣并其宗族而无亲亲之心又不求贤以自辅而无左右之助此诗人所以刺之也其后献公患桓叔庄叔之族至于尽杀羣公子骊姬之乱晋于是乎无公族是亦武公遗之也呜呼去手与足尚足以爲人乎晋武公自视其夺晋之罪而惧人之如已此即秦之所以亡也
　　葛生刺晋献公也好攻战则国人多丧矣
　　葛生蒙楚蘝【音廉】蔓于野予美亡此谁与独处葛生蒙棘蘝蔓于域予美亡此谁与独息角枕粲兮锦衾烂兮予美亡此谁与独旦夏之日冬之夜百歳之后归于其居冬之夜夏之日百歳之后归于其室
　　李曰好攻战国人多防者按左传晋献公鲁庄公十八年立至僖公九年卒在位二十六年传称晋伐骊戎骊戎男女以骊姬闵元年晋侯作二军以灭耿灭霍灭魏二年晋侯使太子申生伐东山臯落氏僖二年晋师灭下阳五年晋侯围上阳冬灭虢又执虞公八年里克败狄于采桑见于左氏传者如此是其好攻战之明验也惟其好攻战穷兵黩武虽有克捷之功未尝败衂然其军旅数起而国人多防夫从征役其妇独处于室故诗人陈其怨恨之辞以刺公也陆玑曰蘝似栝楼叶盛而细其子正黑如燕薁不可食也其茎叶煑以哺牛除热渴葛生蒙楚蘝蔓于野者盖言妇人托于夫犹葛之生蒙于楚蘝之生蔓于野今也国人多丧其夫旣死则妇人无所依托曾葛之不如也故下文言予美亡此谁与独处予之所美者夫也所美之夫旣亡将谁与哉独处而已域者茔域也息止也角枕粲兮锦衾烂兮毛曰斋则角枕锦衾郑曰夫虽不在不失其祭也摄主主妇犹自斋而行事也二人之意以谓妇人其夫旣不在当必有斋之事独斋而行祭当斋之时出夫枕衾以思夫言此角枕粲然而鲜明锦衾烂然而色美虽有锦衾无人服用其说但据内则所谓夫不在敛枕箧簟席襡器而藏之然礼记所载但言夫不在非必有斋之事亦不当引此说此但其夫不在妇人独寝因思其夫以及其物物存而人亡思之如此而已予美亡此谁与独旦郑曰旦明也我君子无于此吾谁与齐乎独自洁明王曰以息对旦则知旦者作也以旦对息则知息者夜也其说皆牵强不如程说曰独处息至旦也夏之日冬之夜夏至日长昼六十刻夜四十刻冬至夜长昼四十刻夜六十刻夏之日冬之夜爲最长当此之时思念之情尤切郑曰极言之以尽情是也居与室皆坟墓也言生旣不得见其夫要之百歳旣死之后则可得见其夫也夫妇之道生则异室死则同穴故曰归于其居归于其室张横渠曰葛得所托蘝不得所依伤已之不如也据诗言葛生蔹蔓之语皆是言得所托不必如此分别葛生妇人其情可谓切矣其义可谓髙矣始则谓己之托于夫如葛蒙楚蔹蔓野而乃思其夫不在无以爲托而又感角枕之粲锦衾之烂以致其情旣而又以夏之日冬之夜以致其思造次颠沛未尝少忘于夫其情可谓切矣末乃言百歳之后归于其室其义岂不髙乎此正唐国风也如柏舟诗曰之死矢靡他此诗曰百歳之后归于其居亦是无二心也与柏舟诗无以异然柏舟乃美共姜齐侯之子衞世子之妻誓不再嫁爲能守节至于此妇人居于微陿之中乃能如此可谓难能也黄曰献公惟好攻战则国人多丧故妇人思其夫之切思而不可得则以死自誓可谓义妇矣晋国当兵戈扰攘而孝子贞妇有如鸨羽葛生之诗者帝尧之风化盛矣哉
　　采苓刺晋献公也献公好听谗焉
　　采苓采苓首阳之巅人之爲言苟亦无信舎旃舎旃苟亦无然人之爲言胡得焉采苦采苦首阳之下人之爲言苟亦无与舎旃舎旃苟亦无然人之爲言胡得焉采葑采葑首阳之东人之爲言苟亦无从舎旃舎旃苟亦无然人之爲言胡得焉
　　李曰尔雅曰苓大苦也或以爲甘草首阳毛氏云幽僻之地按首阳在河东蒲坂县南安得爲幽僻首阳山亦名首山亦名雷首山在河中平乐县南巅顶也苦毛氏曰苦菜孔曰此荼也葑亦菜名芜菁也采苓首阳之巅毛氏曰采苓细事也首阳幽僻也细事喻小行幽僻喻无徴也其意以谓献公多问小行于小人言语无徴之人故所以谗言兴也欧氏破其说谓首阳名山人所共见而易知者毛氏以爲幽僻郑氏以爲无徴皆踈矣然谓细事喻小行则毛氏之说欧氏以无徴爲郑氏之说此则误矣郑曰采此苓于首阳山之上首阳山之上信有苓矣然而今之采者未必于此山然而人必信之兴者喻事有似而非王苏之说皆如此然王氏则以下文人之爲言苟亦无信舎旃舎旃苟亦无然人之爲言胡得焉连上采苓说按自人之爲言以下皆是敎献公止谗之法不当连上文爲说也郑氏之说长于毛氏不如欧氏之说简而明欧曰采苓者积少以成多如谗言积渐以成惑与采葛义同其首阳盖兴所见也而程氏谓首阳山生坚实之物以兴谗诬之人不实其说陆农师曰谗人无所不至其害人也皆因其事而谮之也采苓因人之甘而谮之而采苦因人之苦而谮之葑有时而甘有时而苦言因人之甘苦而并谮之其穿凿之甚以至于此旃郑氏曰焉也陟岵诗曰尚慎旃哉郑曰旃之也左氏曰其将聚而殱旃杜氏亦曰旃之也则旃字或爲之或爲焉盖助语也人之爲言苟亦无信舎旃舎旃苟亦无然郑氏谓人爲善言以称荐之欲使见进用也旃之言焉也舎之焉舍之焉谓谤讪人欲使见贬退也则是以四句分爲二事欧氏破其说谓以文意攷之本是述一事而郑分爲二盖其下文再举人之爲言胡得焉则舎旃舎旃者知非二事也王氏以谓人之造言不可以苟听亦不可以苟舍此则王氏之心术也盖此当从欧程之说以谓戒献公以爲闻人之言且勿听信置之且勿以爲然更考其言何所得焉盖当深察其虚实也欧氏曰夫谗者踈人之所亲疑人之所信夺人之所好非一言可效一日可爲也必须积累而后成或渐入而日深或多言而并进故曰浸润之谮又谓积毁销骨是以诗人刺谗多以积少成多爲患惟其如此使人君不能无惧则以察其言无有不得其情矣观献公好谗以杀太子申生则知非一言可效一日可爲其始也骊姬嬖欲立奚齐使外嬖梁五与东关嬖五言于献公曰宗邑不可以无主必使太子居曲沃则可以威民而惧戎谗言始兴如此及晋侯作二军公将上军太子将下军以灭耿灭霍灭魏还爲太子城曲沃分之都城而位以卿其谗言旣兴如此其后又使太子申生伐东山臯落氏公衣之偏衣佩之金玦克狄而反此则谗言又甚矣又告之太子祭于曲沃归胙于公公田姬寘诸宫六日公至毒而献之公祭之地地坟与犬犬毙与小臣小臣亦毙姬泣曰贼由太子太子奔新城后缢于新城观此则谗言之积累也如此诗人喻之采苓冝矣然姬寘诸宫六日非太子之爲明矣爲献公者苟无以谗爲信则其虚实自见矣昔汉盖主上官桀与燕王旦通谋诈令人爲燕王上书言光专权自恣疑有非常书奏昭帝曰朕知是书诈也将军无罪以未能十日而知昭帝但以日之久近而察其谮使不以久近而察之则霍光是终有篡君自立之心使献公能以日之久近而察之无以谗言而必信则安有太子之祸邪　黄讲同









</div>
    <div class="pagination">
<a href="毛诗李黄集解_page6.html">上一页</a><span>...</span><a href="毛诗李黄集解_page2.html">2</a><a href="毛诗李黄集解_page3.html">3</a><a href="毛诗李黄集解_page4.html">4</a><a href="毛诗李黄集解_page5.html">5</a><a href="毛诗李黄集解_page6.html">6</a><span class="current-page">7</span><a href="毛诗李黄集解_page8.html">8</a><a href="毛诗李黄集解_page9.html">9</a><a href="毛诗李黄集解_page10.html">10</a><a href="毛诗李黄集解_page11.html">11</a><a href="毛诗李黄集解_page12.html">12</a><span>...</span><a href="毛诗李黄集解_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
