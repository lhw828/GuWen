<!DOCTYPE html>
<html>
 <head>
  <meta charset="utf-8"/>
  <title>
   诗经疏义会通 - 第 32 页/共 45 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   诗经疏义会通 - 第 32 页/共 45 页
  </h1>
  <div class="content">
   祈父三章章四句【一章二章怨而责之三章怨而诉之辑録觧頥曰先王之制诸侯有故则方伯连帅以诸侯之师讨之王室有故则方伯连帅以诸侯之师救之司马所掌封圻之兵甲不过卫王室而已此诗前二章责司马不当以王之爪牙而逺从征役后一章责司马不当以国之孤子而逺从征役使王而自弃其爪牙则谓之不智使司马弃王之爪牙则谓之不忠至于使孤子无以为养则又谓之不仁一事而三失具焉其刺之也宜哉】
　　序以为刺宣王之诗说者又以为宣王三十九年战于千畒【辑録索隐曰地名在西河介休县】王师败绩于姜氏之戎【见国语周语下太子諌灵王同辑録韦昭曰西夷别种四岳之后也】故军士怨而作此诗东莱吕氏曰太子晋谏灵王之词曰自我先王厉宣幽平而贪天祸至于今未弭宣王中兴之主也至与幽厉并数【色主反】之其词虽过观是诗所刺则子晋之言岂无所自欤但今考之诗文未有以见其必为宣王耳下篇放此
　　皎皎【古了反】白驹食我苖絷【陟立反】之维之以永今朝所谓伊人于焉逍遥
　　赋也皎皎洁白也驹马之未壮者谓贤者所乗也【辑録谢氏曰皎皎者洁白而可爱敬其人亦美其驹也】圃也絷绊【音半】其足维系其靷【音引】也【辑録在胷曰靷】永乆也伊人指贤者也逍遥游息也【辑録吕氏与曰徘徊少留之貎】○为此诗者以贤者之去而不可留也故托以其所乗之驹食我苖而絷维之庶防【平声】以永今朝使其人得以于此逍遥而不去若后人留客而投其辖于井中也【辑録汉书陈遵字孟公毎大饮輙闭门取客车辖投井中虽冇急终不得去】
　　○皎皎白驹食我藿【火郭反】絷之维之以永今夕【叶祥龠反】所谓伊人于焉嘉客【叶克各反】
　　赋也藿犹苖也【辑録严氏曰藿豆叶用以作】夕犹朝也嘉客犹逍遥也【辑録谢氏曰贤者髙蹈逺引吾知其不可留矣犹欲絷维其白驹以强留之虽一朝一夕亦满吾意好徳之彛性尊贤之良心在人自不能泯也】
　　○皎皎白驹贲【彼义反又音奔】然来【牛云俱反】思尔公尔侯【叶洪孤反】逸豫无期愼尔优游【叶汪胡反】勉尔遁思【叶新赍反】
　　赋也贲然光采之貎也【辑録辅氏曰贲然来思犹今言光访宠贲之意】或以为来之疾也【辑録朱子曰王氏读为奔字言其来之速也】思语词也尔指乗驹之贤人也愼勿过也勉毋决也遁思犹言去意也○言此乗白驹者若其肯来则以尔为公以尔为侯而逸乐无期矣犹言横来大者王小者侯也【史记田横故齐王族自立为齐王战败入居海岛汉髙帝遣使召之曰云云】岂可以过于优游决于遁思而终不我顾哉盖爱之切而不知好爵之不足縻【辑録縻系也易中孚口我有好爵吾与尔縻之】留之苦而不恤其志之不得遂也【辑録通释曰此章上四句见其爱之切末二句见其留之苦】
　　○皎皎白驹在彼空谷生刍【楚俱反】一束其人如玉毋金玉尔音而有遐心
　　赋也贤者必去而不可留矣于是叹其乗白驹入空谷束生刍以秣之而其人之徳羙如玉也【是诗至此方言其徳夫以卷懐去乱如此非明智勇决不能信乎其羙如玉矣】盖已邈【音莫逺也】乎其不可亲矣然犹冀其相闻而无絶也故语【去声】之曰毋贵重尔之音声而有逺我之心也【辑録辅氏曰此章则贤者既去而好贤之诚终无已也夫见贤而好之固人之情也至于贤者已去而眷恋之情不已且祝其无贵重其音声以有逺我之心焉夫然后见其好贤之诚也】
　　白驹四章章六句【一章二章留之也三章告以留之之意也四章虽不可留而留之之心不可已也此与隰桑及唐风有枤之杜同枤杜欲留之而不可致白驹欲留之而不可留隰桑欲言之而不忍遽言之是皆在下位者之心也使上之人有是心焉则君子在位而三诗可无作矣】
　　黄鸟黄鸟无集于谷无啄【陟角反】我粟此邦之人不我肯谷言旋言归复我邦族
　　比也谷木名谷善【辑録通释曰此二谷字异义然据韵则一从木一从禾】旋回复反也○民适异国不得其所故作此诗托为呼其黄鸟而告之曰尔无集于谷而啄我之粟【以黄鸟之啄粟比人之害己】苟此邦之人不以善道相与则我亦不乆于此而将归矣
　　○黄鸟黄鸟无集于桑无啄我粱此邦之人不可与明【叶谟郎反】言旋言归复我诸兄【叶虚王反】
　　比也
　　○黄鸟黄鸟无集于栩【况甫反】无啄我黍此邦之人不可与处言旋言归复我诸父【扶雨反】
　　比也
　　黄鸟三章章七句【辅氏曰不我肯谷犹冀其以善道相与也不可与明犹冀其知人之休戚也不可与处则不安甚矣愚谓此诗始言邦族次言诸兄次言诸父困苦愈甚而思则愈亲矣】
　　东莱吕氏曰宣王之末民有失所者意他国之可居也及其至彼则又不若故乡焉故思而欲归使民如此亦异于还定安集之时矣今按诗文未见其为宣王之世下篇亦然
　　我行其野蔽【必制反】芾【方味反】其樗【敕雩反】昏姻之故言就尔居尔不我畜复我邦家【叶古胡反】
　　赋也樗恶木也【辑録庄子云大枝臃肿而不中绳墨小枝卷曲而不中防矩】壻之父妇之父相谓曰婚姻【辑録尔雅曰壻之父为姻妇之父为婚又曰妇之父母壻之父母相谓为婚姻】畜飬也○民适异国依其婚姻而不见収防故作此诗言我行于野中依恶木以自蔽于是思昏姻之故而就尔居而尔不我畜也则将复我之邦家矣
　　○我行其野言采其蓫【敕六反】昏姻之故言就尔宿尔不我畜言归思复
　　赋也蓫牛蘈【音頽】恶菜也今人谓之羊蹄菜
　　○我行其野言采其葍【音福叶笔力反】不思旧姻求尔新特成【论语作诚】不以富亦秖【音支】以异【叶才织反】
　　赋也葍防【浮去声】恶菜也特匹也○言尔之不思旧姻而求新匹也虽实不以彼之富而厌我之贫亦秪以其新而异于故耳此诗人责人忠厚之意【依恶木采恶菜困穷如此而婚姻不见收恤薄已甚矣虽不怨焉而不免有弃絶之意也】
　　我行其野三章章六句【一章二章自决以义而其意确三章责人以恕而其意防】
　　王氏曰先王躬行仁义以道【去声】民厚矣犹以为未也又建官置师以孝友睦姻任防六行【去声下同】教民为【去声下同】其有父母也故教以孝为其有兄弟也故教以友为其有同姓也故教以睦为其有异姓也故教以姻为隣里乡党相保相爱也故教以任【宅舍有故柏受寄托出周礼地官大司徒辑録郑氏注曰保犹任也】相赒相救也故教以恤【辑録大司徒之职令五家为比使之相保五比为闾使之相受四闾为族使之相葬五族为党使之相救五党为州使之相赒五州为乡使之相賔】以为【如字】徒教之或不率也故使官师以时书其徳行而劝之【辑録族师书其孝弟睦姻者闾胥书其任恤者】以为徒劝之或不率也于是乎有不孝不睦不婣不弟【去声】不任不防之刑焉【辑録不弟即不友也不言不友而言不弟言兄不友其弟则教之弟不恭厥兄则刑之使少者不敢陵长也贾氏曰上言友在睦婣之上专施于兄弟此变言弟退在睦婣之下兼施于师长】方是时也安有如此诗所刺之民乎【此诗正为不婣而作】
　　秩秩斯干【叶居焉反】幽幽南山【叶所旃反】如竹苞【叶补苟反】矣如松茂【叶莫口反】矣兄及弟矣式相好【呼报反叶许厚反】矣无相犹【叶余乆反】矣赋也秩秩有序也斯此也干水涯也南山终南之山也苞丛生而固也犹谋也【相谋相圗也相圗则异心矣人君继世而立多与兄弟相疑忌故首以为祝】○此筑室旣成而燕饮以落之【辑録杂记庚蔚云落谓与賔客燕防以酒食浇落之即欢乐之义也】因歌其事言此室临水而面山其下之固如竹之苞其上之宻如松之茂【此见宫室之羙而宜其地辑録严氏曰宣王作室之地在秩秩然整齐之干岸面对悠悠然深逺之南山言地势之壮也其盘基之厚如竹之丛生其结架之宻如松之茂盛言宫室之羙也】又言居是室者兄弟相好而无相谋则颂祷之辞犹所谓聚国族于斯者也【出记檀弓辑録陈氏曰聚国族燕集国賔聚防宗族也颂者羙其事而祝其福祷者祈以免祸也辅氏曰言兄弟相好者恐与蓼萧三章同意天子诸侯继立多与兄弟相疑忌所以祝其相好而无相谋也欧阳氏曰古人成室而落之必有称颂祝祷之言如晋献文子成室张老曰羙哉轮焉羙哉奂焉歌于斯哭于斯聚国族于斯君子谓之善颂善祷者是矣】张子曰犹似也人情大抵施之不报则辍故恩不能终兄弟之间各尽已之所宜施者无学其不相报而废恩也【辑録兄弟友爱尽其在我不可视报以为施兄友而弟不恭不可学弟而废其友弟恭而兄不友不可学兄而废其恭】君臣父子朋友之间亦莫不用此道尽已而已愚按此于文义或未必然然意则善矣【张子借其言以教人朱子引之非以此释经也特广说诗之法耳】或曰犹当作尤【尤怨也咎也】
　　○似续妣【必履反】祖筑室百堵西南其户【胡五反】爰居爰处爰笑爰语
　　赋也似嗣也妣先于祖者恊下韵尔或曰【曽氏】谓姜嫄后稷也【似续妣祖言其继世而为天子之宫犹曰继其先业也】西南其户天子之宫其室非一在东者西其户在北者南其户犹言南东其亩也【此见其宫室之广大】爰于也【居处笑语无不于斯言其家人之羣处而和辑也】
　　○约之阁阁椓【陟角反】之槖槖【音托】风雨攸除【直虑反】鸟防攸去君子攸芋【香于反叶王遇反】
　　赋也约束板也阁阁上下相乗也【辑録严氏曰即所谓束板以载也】椓筑也槖槖杵声也除亦去也无风雨鸟防之害言其上下四旁皆牢密也【此首章竹苞松茂之喻见其宫室之坚致】芋尊大也君子之所居以为尊且大也【辑録濮氏曰此以下由外而内由垣墙而堂寝次第当然也】
　　○如跂【音企】斯翼如矢斯如鸟斯革【叶讫立反】如翚【音辉】斯飞君子攸跻【子西反】
　　赋也跂竦立也【辑録孔氏曰如跂如人跂足直立】翼敬也急也矢行缓则枉急则直也革变翚雉跻升也○言其大势严正如人之竦立而其恭翼翼也其亷隅整如矢之急而直也其栋宇峻起如鸟之警而革也其檐阿华采而轩翔如翚之飞而矫其翼也盖其堂之羙如此【辑録言望其外而雄壮轩翥也】而君子之所升以听事也【辑録李氏曰宣王之营宫室可谓得礼不失之侈亦不失之陋如所谓斯翼斯斯革斯飞等句不失之陋将以除风雨去鸟防则不失之侈矣易曰上古穴居而野处后世圣人易之以宫室以待风雨然则圣人作宫室之意惟欲待风雨而已】
　　○殖殖【市力反】其庭有觉其楹哙哙【音快】其正【叶音征】哕哕【呼防反】其君子攸寜
　　赋也殖殖平正也庭宫寝之前庭也觉髙大而直也【卑小迂回则暗故以髙大而直训觉】楹柱也哙哙犹快快也【明快之义】正向明之处也哕哕深广之貎奥窔【音要】之间也【室东南隅为窔西南隅为奥奥窔之间深宻之地也董氏曰正阳室隂室】言其室之羙如此【辑録谓观其内而髙明深广也】而君子之所休息以安身也【以上三章皆言其身之所处者如此然三章縂言其宫室之成尔四章则自外而观其堂之势五章则自内而观其室之制也升于堂安于室则尊大之气象可见而安寕之意可知矣】
　　○下莞【音官】上簟【叶徒检徒锦二反】乃安斯寝【叶子检子锦二反】乃寝乃兴乃占我梦【叶弥登反】吉梦维何维熊维罴【彼宜反叶彼何反】维虺维蛇【市奢反叶于其士何二反】
　　赋也莞蒲席也竹苇曰簟罴似熊而长头髙脚猛憨【火含反厉也】多力能防树【辑録本草曰熊类犬豕而性轻健好攀縁上高木】虺蛇属细颈大头色如文绶大者长七八尺○祝其君安其室居梦兆而有祥亦颂祷之词也【此承上章君子攸寕而言】下章放此
　　○大【音泰】人占之维熊维罴男子之祥维虺维蛇女子之祥
　　赋也大人大卜之属占梦之官也【辑録通释曰周礼大卜为卜筮官之长凡卜师卜人人华氏占人簭人占夣皆其官属也华音水簭音室】熊罴阳物在山彊力壮毅男子之祥也虺蛇隂物穴处柔弱隐伏女子之祥也【辑録金氏曰欲其生男女固祝愿之词而熊罴虺蛇之事又其设词形容也】或曰梦之有占何也曰人之精神与天地隂阳流通故昼之所为夜之所梦其善恶吉凶各以类至【所为有邪正故所梦有善恶此吉凶之所由分也】是以先王建官设属【周礼春官占梦中士二人史二人徒四人】使之观天地之防【郑氏曰天地之防建厌所处之日辰贾氏释云建谓斗柄所建厌谓前日一次建谓阳建故左旋于天厌谓隂建故右旋于天然建厌所在嵗嵗不同假令正月阳建于寅隂建在戌日据干辰据支愚按戌者正月之日前一次也盖季冬日穷于次则在枵而为子明年正月在亥右旋逆数则戌为日前一次矣故建则自寅而卯而辰厌则自戌而酉而申其逆顺周旋次第一定不易然今歴家以甲巳之嵗建丙寅乙庚之嵗建戊寅则建厌所处之日辰干支嵗嵗各不同也窃意贾说如此故附之厌一渉反】辨隂阳之气【郑氏曰隂阳之气谓休王前后贾氏释云凡五行值时者王生王者休王所生者相王所胜者死相所胜者囚如春则木王水休火相王死金囚也贾説如此而不释前后二字窃意休前为囚王后为相休王前后岂兼休囚王相而言与　已上梦时之月日观建厌所在辨隂阳之气以推吉凶也】以日月星辰占六梦之吉凶【郑氏曰日月星辰谓日月之行及合辰所在也愚按贾氏释文于此甚详今以其説考之此盖又推后来事应之日月也某年月日冇何梦则逆知某年月日有何应盖彼时日月五星所行于十二辰次在某处其日支干与梦之日支干若何相配合事至此当騐也然其占梦之法则贾説亡之矣○六梦一曰正梦无感而自梦也二曰噩梦三曰思梦因惊愕思念而梦也四曰寤梦因觉时道之而梦也五曰喜梦六曰惧梦则又因喜惧而成梦也○增释呉师道曰周礼占梦列子同林希逸谓噩与惧不同噩者梦中惊噩则梦者也惧者冇所忧惧而梦也周礼注无别】献吉梦赠恶梦【献者献羣臣之吉梦而归羙于王赠者祭于四方而遣之以明逆新善而去故恶也○已上皆周礼占梦文】其于天人相与之际察之详而敬之至矣【梦恶则恐惧脩省以祈悔祸于天梦吉则増益为善以祈永命于天详以察之莫不致其敬之之心也】故曰王前巫而后史卜筮瞽侑皆在左右【巫主吊临史书言动瞽辨声乐侑賛威仪卜筮决疑断事皆所以慎居处也】王中【句】心无为也以守至正【守君道之至正则所为皆善而梦皆吉梦矣自前巫后史以下语出礼运辑録真氏曰巫掌祀以鬼神之事告王史掌书以三皇五帝之事告王当卜筮者以吉凶谏王暮朦之叟以歌诗谏王一人之身而左右前后挟而维之以引以翼有孝有徳虽欲斯须自放得乎故王中心他无所为惟守至正而已】
　　○乃生男子载寝之牀载衣【于既反】之裳载弄之璋其泣喤喤【华彭反叶胡光反】朱芾【音弗】斯皇室家君王
　　赋也半圭曰璋【辑録见春官典瑞及冬官王人】喤大声也芾天子纯朱诸侯黄朱【辑録纯朱黄朱明其色有深浅也吕东莱曰白虎通云茂者蔽也行以蔽前天子朱芾诸侯赤芾以韦为之上广一尺下广三尺】皇犹喤喤也君诸侯也○寝之于牀尊之也衣之以裳服之盛也【増释许氏曰初生之子未能胜衣襁褓而已今不独衣之衣又必衣之裳者服之备也所以期其成人也故曰服之盛也】弄之以璋尚其徳也言男子之生于是室者皆将服朱芾煌煌然有室有家为君为王矣
　　○乃生女子载寝之地载衣之裼【他讣反】载弄之瓦【叶鱼位反】无非无仪【叶音义】唯酒食是议无父母诒【以反】　罹【叶音丽】赋也裼褓【音保】也瓦纺塼也【辑録黄氏曰今所见纺无用塼者而瓦亦与塼为二物恐风俗古今不同尔甞见湖州风俗妇人皆以麻线为业人各一瓦覆膝而索麻线于其上嵗乆瓦率成坎古亦岂有此事而诗人因指之欤】仪善罹忧也○寝之于地卑之也衣之以褓即其用而无加也【褓缚儿被也小儿初生所当必用者男子则加裳以饰之女子则不复加饰但即其所常用而已】弄之以瓦习其所有事也【女子以纺绩为事】有非非妇人也有善非妇人也盖女子以顺为正无非足矣有善则亦非其吉祥可愿之事也【观哲妇倾城可见】唯酒食是议而无遗【去声】父母之忧则可矣易曰无攸遂在中馈贞吉【辑録家人六二传曰以隂柔之才而居柔不能治于家者也故无攸遂无所为而可也若为妇人之道则其正也妇人居中而主馈者也故曰中馈本义曰六二柔顺中正女之正位乎内者也故其象占如此】而孟子之母亦曰妇人之礼精五饭【五饭未详据月令以为天子春食麦夏食菽稷秋食麻冬食黍又引周礼疾医掌飬民疾而曰以五谷注谓依月令五方之谷通于上下以此五谷为饭愚谓月令五饭乃天子所食恐非孟母所言之本意周礼五饭又未必如月令之说而攷之于礼饭之品冇六黍稷稻粱白黍黄粱注云此诸侯之饭也天子又益苽与麦以此观之则五饭云者止谓五谷之饭可也】幂【音宻】酒浆养【去声】舅姑缝衣裳而已矣故有闺门之脩而无境外之志【出列女传】此之谓也
　　斯干九章四章章七句五章章五句【一章愿其宜兄弟二章愿其宜室家三章至五章愿其处身尊显而安寕六章至九章愿其生男与女而皆贤且淑也○辑録黄氏曰先言其基址壮厚而不防兄弟之安居而不争次则言其室家之制度居处之欢恱又次言垣墙之固栋宇之丽堂室之羙末数章则愿其男女之众多子孙之蕃衍而祷颂之意尽矣辅氏曰祷颂之词始于兄弟之和睦而终于儿女之贤善家道之成无逾此者也觧頥曰首及夫兄弟者人之居室兄弟之好未易完也兄弟之相好而无相犹则非笃天伦之亲者不能也果能笃于兄弟之好则宜尔室家乐尔妻孥和气之益充大福之益集而子孙之繁衍基业之昌盛有不可胜言者矣此所以为善颂善祷欤】
　　旧说厉王既流于彘宫室圮【部鄙反毁也】壊【辑録通释曰厉王出居于彘凡十四年而后宣王立故疑其国都宫室之壊也】故宣王即位更【平声】作宫室既成而落之今亦未有以见其必为是时之诗也或曰仪礼下管新宫【下管与升歌对盖堂下之乐也出燕礼与大射仪辑録注云笙奏也又云吹荡以播新宫之乐】春秋传宋元公赋新宫【昭公二十五年】恐即此诗然亦未有明证【辑録辅氏曰若以仪礼之下管新宫当之则此诗非宣王之诗矣】
　　谁谓尔无羊三百维羣谁谓尔无牛九十其犉【而纯反】尔羊来思其角濈濈【庄立反】尔牛来思其耳湿湿【始立反】赋也黄牛黒唇曰犉羊以三百为羣其羣不可数也牛之犉者九十非犉者尚多也【辑録董氏曰三百维羣以羣讣也九十其犉以犉计也黒唇为犉则黒皆为牰黒耳为犚亦各以其数也皆音砌牰音袖犚音尉】聚其角而息濈濈然呞【音痴食已复出嚼之也】而动其耳湿湿然王氏曰濈濈和也羊以善触为患【善多也】故言其和谓聚而不相触也湿湿润泽也牛病则耳燥安则润泽也【辑録陆氏曰古之视牛者以耳祭义所谓大夫袒而毛牛尚耳】○此诗言牧事有成而牛羊众多也【孔氏曰周礼牧人掌牧六牲牛马羊豕犬鸡也大豕鸡比牛羊为卑马则祭之用者少故特举牛羊愚谓鸡豚狗彘之畜非牛羊匹也问国君之富数马以对则马又非牛羊可匹也特举二者以此与】
　　○或降于阿或饮于池【叶唐何反】或寝或讹尔牧来思何【河可反】蓑【素多反】何笠【音立】或负其糇【音侯】三十维物【叶征律反】尔牲则具【叶居律反】
　　赋也讹动何揭【音竭担也】也蓑笠所以备雨三十维物齐其色而别之凡为色三十也○言牛羊无惊畏【辑録郑氏曰降阿饮池或寝或讹者羙其无所惊畏也】而牧人持雨具赍饮食从其所适以顺其性【辑録此申言章首三句】是以生养蕃息至于其色无所不备而于用无所不有也【如祭四方之神而各用其方色之牲则五色各有所用色备如此随用而足】
　　○尔牧来思以薪以蒸【之承反】以雌以雄【叶于陵反】尔羊来思矜矜兢兢不骞不崩麾之以肱毕来既升
　　赋也麤曰薪细曰蒸雌雄禽兽也矜矜兢兢坚强也【坚强犹曰壮盛辑録释文兢其氷反】骞亏也崩羣疾也【少损曰骞全壊曰崩不骞不崩犹言无损壊也羊有疾輙相污故曰羣疾】肱臂也旣尽也升入牢也【辑録牢防兽闽也】○言牧人有余力则出取薪蒸抟禽兽其羊亦驯扰从人不假棰楚【辑録扰音饶驯扰皆顺也棰主水反防也】但以手麾之使来则毕来使升则既升也【辅氏曰羊躁而难制牛顺而易驯羊驯如此牛可知矣辑録觧頥曰末二句见人识物情物觧人意而无事乎奔走追逐之劳也○増释许氏曰首章言牛羊此章独言羊者盖牛服耒乗车动知人意是牛易于驯者羊负狠好闘难于驯扰今但麾之以肱则毕来既升其驯可知矣故首章亦言其濈濈而和于牛则惟曰湿湿也羊且能驯则牛之驯不言自见矣或曰二章乃独言牛尔此章唯言羊也】
　　○牧人乃梦众维鱼矣旐【音兆】维旟【音余】矣大人占之众维鱼矣实维丰年【叶尼因反】旐维旟矣室家溱溱【侧巾反】
　　赋也占梦之説未详溱溱众也或曰众谓人也旐郊野所建綂人少旟州里所建统人多【辑録春官司常州里建旟县鄙建旐夏官大司马郊野载旐】盖人不如鱼之多旐所统不如旟所统之众故梦人乃是鱼则为丰年旐乃是旟则为人众【牧人之性浑厚质朴日用饮食而已故虽卑贱而其梦可占众维鱼旐维旟皆以少变多之象也梦中变化之祥如此则天下富庶之兆可推盖因牧事冇成而设为颂祷之词也牛羊众多已为可喜民人富庶又大可愿而至可喜故广其意以祝之然丰年之占若难晓岂以人殖五谷而又用五谷人多如鱼则五谷之蕃盛可见邪○増释许氏曰此章传谓占梦之説未详岂古者卜筮之家冇是说与诗记此牧成而考之之诗故设以吉祥之事终焉则亦丰年民乃闲乐故以田以鱼梦鱼斯丰年之祥也旐者旟者田官所建旐统人少旟统人多今建旐之处乃建旟则民庶众矣】
　　无羊四章章八句【首言畜产遂其生次言祭祀足于用继言其彊盛驯扰之可喜终则因致称愿之词】
　　节【音截下同】彼南山维石岩岩赫赫师尹民具尔瞻【叶侧防反】忧心如惔【徒蓝反】不敢戏谈国既卒【子律反】斩【叶侧亍反】何用不监【古反】
　　兴也节髙峻貎岩岩积石貎赫赫显盛貎师尹大【音泰】师尹氏也大师三公尹氏盖吉甫之后春秋书尹氏卒公羊子以为讥世卿者即此也【隠公三年世卿者父死子继也辑録李氏曰春秋后又书尹氏立王子朝则尹氏之为世卿其来甚乆】具俱瞻视惔燔卒终斩絶监视也○此诗家父【音甫】所作刺王用尹氏以致乱言节彼南山则维石岩岩矣赫赫师尹则民具尔瞻矣【辅氏曰此以南山之高峻兴师尹之尊崇】而其所为不善使人忧心如火燔灼又畏其威而不敢言也然则国既终斩絶矣汝何用而不察哉【何用不监一语所以起下章之不平也辑録何用不察察则有以知其不平矣辅氏曰忧心如惔忧之甚也不敢戯谈畏其威也戯谈犹且不敢而况敢正言其失直指其非乎然国既终将斩絶矣汝何用而不察哉盖事已至此而在家父则又有不得而不言者也】
　　○节彼南山有实其猗【于宜反叶于何反】赫赫师尹不平谓何天方荐【徂殿反】瘥【才何反】防【息浪反】乱多民言无嘉【叶居何反】憯【七感反】莫惩嗟【叶遭哥反】
　　兴也有实其猗未详其义传曰实满猗长也笺云猗倚也言草木满其旁倚之畎谷也或以为草木之实猗猗然皆不甚通【此句难通则起兴之意亦难晓辑録辅氏曰先生以为诸说皆不甚通者盖与不平之意不相似耳然郑氏之意大凿而或者之说似可通故苏氏亦云草木山之实也山之生物平均如一凡草木之生于上者无不猗猗其长也如此则与不平之意相近矣今存以备一说】荐荐通重【直用反】也瘥病大【防乱多叠上文荐瘥而言也】曽惩创也○节然南山则有实其猗矣赫赫师尹而不平其心则谓之何哉【不平谓何乃一篇之大要以下数章皆自此推之】苏氏曰为政者不平其心则下之荣瘁劳佚有大相絶者矣是以神怒而重之以防【去声】乱【神怒即天怒也】人怨而谤讟【徒谷反】其上然尹氏曽不惩创咨嗟求所以自改也【辑録辅氏曰是则所谓安危利菑而乐其所以亡者其亦不仁甚矣】
　　○尹氏大【音泰】师维周之氐【丁礼反叶都黎反】秉国之均四方是维天子是毗【婢伊反】俾民不迷不吊昊天不宜空我师【叶霜夷反】
　　赋也氐本均平维持毗辅吊愍空穷师众也【辑録吕东莱曰空我师如空其国空其地之类盖曰人之类将灭矣甚言之也】○言尹氏大师维周之氐【辑録王氏曰京师以大族为氐朝廷以尊官为氐氐者安危存亡所出也尹氏大族也大师尊官也】而秉国之均【政主乎平故曰均】则是宜有以维持四方毗辅天子而使民不迷【晓然知所劝惩而无疑惑也】乃其职也今乃不平其心而既不见愍吊于昊天矣【不曰国政而曰国均则非平其心者不能秉平其心则天佑之矣尹氏之心不平所以不为天所恤也】则不宜乆在其位使天降祸乱而我众并及空穷也【不平之祸及于国者必如此】
　　○弗躬弗亲庶民弗信【叶斯人反】弗问弗仕【鉏里反下同】勿罔君子【叶奬里反】式夷式已无小人殆【叶养里反】琐琐【素火反】姻亚则无膴【音武】仕
　　赋也仕事罔欺也君子指王也夷平已止【辑録王氏曰已废退也孟子所谓士师不能治士则已之与此已同义】殆危也琐琐小貎壻之父曰姻两壻相谓曰亚【辑録孔防言毎一人娶姊一人娶妹相亚次也】膴厚也【辑録笺云无厚任用之】○言王委政于尹氏尹氏又委政于姻娅之小人而以其未甞问未甞事者欺其君也【凡事必咨访而后明必更练而后热苟未能然而欲妄试之则是欺其君耳】故戒之曰汝之弗躬弗亲庶民已不信矣其所弗问弗事则岂可以罔君子哉【民已不可欺况可欺其君乎】当平其心视所任之人有不当者则已之无以小人之故而至于危殆其国也琐琐姻娅而必皆膴仕则小人进矣【任用小人皆不平之心为之而所当改者也故以式夷式已告之辑録辅氏曰小人而滥居要职躐处髙位其智识既不能以照察几防其才力又不能以综理事务则其势必至于分委姻娅之人以任政而小人因得以并进矣凿空妄说诞慢相欺必至于以其未甞问未甞仕者欺其君而政荒事废召祸致灾无所不至当是之时是宜反躬自责而私欲昏蔽迷惑不反不至于危殆其国家则不已者此小人之常态也若能平其心视所任之人冇不当者则已之琐琐姻娅悉皆屏去而无使污缙绅而盗名器焉则何至于危殆其国家也哉】
　　○昊天不佣【敕龙反】降此鞠【九六反】讻【音凶】昊天不惠降此大戾君子如届【音戒叶居例反】俾民心阕【古穴反叶苦桂反】君子如夷恶【乌路反】怒是违
　　赋也佣均鞠穷讻乱戾乖届至【恶字对佣字届字对夷字训义虽不同皆主均平之意也】阕息违逺也○言昊天不均而降此穷极之乱昊天不顺而降此乖戾之变【鞠凶大戾即二章天怒人怨之事也不平之祸至于如此】然所以靖之者亦在夫【音扶】人而已君子无所苟而用其至则必躬必亲而民之乱心息矣君子无所偏而平其心则式夷式已而民之恶怒逺矣【民无怨丄之心若其逺去尔平其心则其效如此】伤王与尹氏之不能也夫为政不平以召祸乱者人也而诗人以为天实为之者盖无所归咎而归之天也【増释许氏曰诗谓鞠凶大戻匪降自天皆尹氏为之也民罹其害无可奈何而归之于天也在民视之则难在王视之则易进贤而退奸为国之至理而二者之情状惟平其心者见之王如幡然用其贤则尹氏必不居位而民之怨息矣王如坦然平其心则尹氏自不能逃其罪而民恶怒逺矣夫何难哉】抑有以见君臣隐讳之义焉有以见天人合一之理焉后皆放此【辑録辅氏曰初言天而后止言人者天人一理人心说则天意觧矣先生明有以见君臣隐讳之义有以见天人合一之理之说先儒所不及施之变雅刺诗皆可通也】
　　○不吊昊天【叶铁因反】乱靡有定【叶唐丁反】式月斯生【叶桑经反】俾民不寜忧心如酲谁秉国成不自为政【叶诸盈反】卒劳百姓【叶桑经反】
　　赋也酒病曰酲成平卒终也○苏氏曰天不之恤故乱未有所止而祸患与嵗月増长【上声】君子忧之曰谁秉国成者乃不自为政而以付之姻娅之小人其卒使民为【去声】之受其劳獘以至此也【不曰国政而曰国成亦非平其心者不能秉也此与三章相似亦与四章相应】
　　○驾彼四牡四牡项领我瞻四方蹙蹙【子六反】靡所骋【戚领反】
　　赋也项大也【辑録马颈大则其肥壮可知】蹙蹙缩小之貎○言驾四牡而四牡项领可以骋矣【欲去乱也】而视四方则皆昏乱蹙蹙然无可往之所亦将何所骋哉【辑録严氏曰家父驾此四牡可以骋矣然视四方蹙蹙然缩小无可驰骋之地是以留而不去盖世乱则若见天地之狭矣】东莱吕氏曰本根病则枝叶皆瘁是以无可往之地也【天下之乱如此皆秉国成者之罪也】
　　○方茂尔恶相【息亮反】尔矛矣旣夷旣怿如相醻【市由反】矣赋也茂盛相视怿恱也○言方盛其恶以相加则视其矛防如欲战鬭及既夷平恱怿则相与欢然如賔主而相醻酢不以为怪也盖小人之性无常而习于鬭乱其喜怒之不可期如此是以君子无所适而可也【蹙蹙靡所骋者此故也导民以恶倡民以乱非尹氏而何哉】
　　○昊天不平我王不寜不惩其心覆【芳服反】怨其正【叶诸盈反】赋也尹氏之不平若天使之故曰昊天不平若是则我王亦不得寜矣然尹氏犹不自惩创其心乃反怨人之正已者则其为恶何时而已哉【小人不责己而责人如此辑録吕东莱曰篇将终矣复叹曰昊天其使尹氏不平乎我王其不得安寜乎今尹氏不惩创其恶覆怨正人之攻己者】
　　○家父【音甫】作诵【叶侯容反】以究王讻式讹尔心以畜【许六反】万邦【叶卜工反】
　　赋也家氏父字周大夫也究穷讹化畜养也○家父自言作为此诵【辑録诵歌诵也】以穷究王政昏乱之所由冀其改心易虑以畜养万邦也【因其心之不惩也故告以讹尔心讹尔心则不平者可平矣】陈氏曰尹氏厉威使人不得戏谈而家父作诗乃复自表其出于已以身当尹氏之怒而不辞者盖家父周之世臣义与国俱存亡故也东莱吕氏曰篇终矣故穷其乱本而归之王心焉致乱者虽尹氏而用尹氏者则王心之蔽也【辑录辅氏曰东莱谓篇终矣故穷其乱本而归之王心焉此说当矣故直至此章方说个王字盖言至此则王亦不得不任其责前章虽甞讥尹氏之用小人而不及王然王之所以用尹氏者亦不能逃其责矣】李氏曰孟子曰人不足与适【音谪】也政不足与间【去声】也惟大人为能格君心之非盖用人之失政事之过虽皆君之非然不必先论也惟格君心之非则政事无不善矣用人皆得其当矣
　　节南山十章六章章八句四章章四句【此诗十章以不平谓何为主一章居髙肆恶而国家祸患不知省二章谋邪作辟而天人祸谪不知惩三章昧于所事致上天絶已而不知退四章怠于所事以私党宰国而不知已五章天虽云变而尚可消其变六章天益生乱而不肯止其乱七章则君子避乱无所八章则小人习乱成俗九章言天祸我王尹氏则怙恶而嫉善十章又归本于王欲其改恶而为善也○増释许氏曰此诗刺王用尹氏前九章惟极言尹氏之罪而卒章以一言归之王心则轻重本末自见此家父之善于辞也其所以刺尹氏者大要有二事为政不平而委任小人也一章言尹氏之失民望而致愁蹙二章言为政不平而不顾天怒民怨三章言大师为国根本为政当均平而其任之重如此四章言任用小人连引私党五章言君子可消天变六章承上言尹氏不但不能弭天变抑且生祸乱下四句则应前第四章而又起下章欲遁逃之意七章言欲遁无所往八章言小人情状九章言尹氏自用拒谏十章归之于王也】
　　序以此为幽王之诗而春秋桓十五年有家父来求车【辑録桓公八年家父来聘十五年家父乘求车】于周为桓王之世上距幽王之终已七十五年不知其人之同异大抵序之时世皆不足信今姑阙焉可也
　　正【音政】月繁霜我心忧伤民之讹言亦孔之将念我独兮忧心京京【叶居良反】哀我小心癙【音防】忧以痒【音羊】
　　赋也正月夏之四月谓之正月者以纯阳用事为正阳之月也繁多讹伪将大也京京亦大也癙忧幽忧也痒病也○此诗亦大夫所作言霜降失节不以其时【増释四月纯阳也霜隂也非其时降故谓之失节】既使我心忧伤矣而造为奸伪之言以惑羣聼者又方甚大【上之人有以纵之也辑録董氏曰霜降非时灾降于上也讹言非常祸起于下也上下如此则国亡无日矣】然众人莫以为忧故我独忧之以至于病也【辑録辅氏曰正月而繁霜则灾之降于天者甚矣讹言而孔将则乱之起于人者深矣天灾人祸杂然并见而当时君臣上下恬然不以为忧是皆所谓安其危而利其菑者也惟作此诗之大夫独以为忧故曰念我独兮忧心京京乂曰自哀我之忧所以如是大者政縁其小心畏慎是以幽忧而至于病也觧頥曰京京言所忧者大则非止于一节也癙忧言所忧之独则有以异于众人也】
　　○父母生我胡俾我瘉【音庾】不自我先不自我后【叶下五反】好言自口【叶孔五反下同】莠【余乆反】言自口忧心愈愈是以有侮赋也瘉病自从莠丑也【辑録王氏曰莠恶也谷谓之善则莠恶可知】愈愈益甚之意○疾痛故呼父母而伤已适丁是时也讹言之人虚伪反覆言之好丑皆不出于心而但出于口【辑録辅氏曰此重言讹言之害也夫言心声也言出于心则有根源合义理】是以我之忧心益甚而反见侵侮也【辑録辅氏曰夫君子之处乱世彼以为是而已以为非彼以为乐而已以为忧动与众违此所以反见侵侮也】
　　○忧心惸惸【其营反】念我无禄民之无辜并【必政反】其臣仆哀我人斯于何从禄瞻乌爰止于谁之屋
　　赋也惸惸忧意也无禄犹言不幸尔辜罪并俱也古者以罪人为臣仆亡国所虏亦以为臣仆箕子所谓商其沦防【去声】我罔为臣仆是也○言不幸而遭国之将亡与此无罪之民将俱被囚虏而同为臣仆【辑録辅氏曰民指在下之民人则并上下而言之】未知将复从何人而受禄如视乌之飞不知其将止于谁之屋也【辑録觧顺曰念我无禄伤已之不幸也并其臣仆伤斯民之俱不幸也于何从禄未知其所从之人也此哀国之将亡而无所定之词也】
　　○瞻彼中林侯薪侯蒸【之丞反】民今方殆视天夣夣【莫工反叶莫登反】既克有定靡人弗胜【音升】有皇上帝伊谁云憎兴也中林林中也侯维殆危也夣夣不明也皇大也上帝天之神也程子曰以其形体谓之天以其主宰谓之帝○言瞻彼中林则维薪维蒸分明可见也民今方危殆疾痛号【平声】诉于天而视天反梦梦然若无意于分别【必列反】善恶者【人之视物小大甚明而天之于人善恶乃无别此以人之冇见兴天之无知亦反其意以为兴也】然此特值其未定之时尔及其既定则未有不为天所胜者也夫天岂有所憎而祸之乎福善祸淫亦自然之理而已申包胥曰人众则胜天天定亦能胜人【辑録史记呉兵入郢伍子胥求昭王不得掘楚平王墓鞭尸三百申包胥使人谓之曰子之报雠其已甚乎吾间云云】疑出于此
　　○谓山盖卑为冈为陵民之讹言寜莫之惩召彼故老讯【音信】之占梦【叶莫登反】具曰予圣谁知乌之雌雄【叶胡陵反】赋也山脊曰冈广平曰陵惩止也故老旧臣也讯问也占梦官名掌占梦者也具俱也乌之雌雄相似而难辨者也○谓山盖卑而其实则冈陵之崇也【辑録谢氏曰山为冈为陵人皆知山之髙矣讹言者乃谓山为卑】今民之讹言如此矣而王犹安然莫之止也【前责谗人矣至此乃以纵谗责其上】及其询之故老讯之占梦则又皆自以为圣人亦谁能别【必列反】其言之是非乎【辑録辅氏曰故老旧臣可以决事理之是非者也占梦之官可以决征兆吉凶者也今也不平心据实而言但皆自以为圣人而已耳谁能别其言之果是果非乎】子思言于卫侯曰君之国事将日非矣公曰何故对曰有由然焉君出言自以为是而卿大夫莫敢矫其非【辑録正曲曰矫】卿大夫出言亦自以为是而士庶人莫敢矫其非君臣既自贤矣而羣下同声贤之贤之则顺而有福矫之则逆而有祸如此则善安从生诗曰具曰予圣谁知乌之雌雄抑亦似君之君臣乎【君臣皆好讹言如此况望其能止防乎】
　　○谓天盖髙不敢不局【叶居亦反】谓地盖厚不敢不蹐【井亦反】维号【音豪】斯言有伦有脊哀今之人胡为虺【吁鬼反】蜴【星歴反】赋也局曲也蹐累足也号长言之也脊理蜴螈【音原】也虺蜴皆毒螫【音释】之虫也【辑録尔雅蝾螈蜥蜴注小而青者曰蜥蜴】○言遭世之乱天虽高而不敢不局地虽厚而不敢不蹐【卷曲而立身之偻也累足而行歩之狭也】其所号呼而为此言者又皆有伦理而可考也哀今之人胡为肆毒以害人而使之至此乎【指防人辑録辅氏曰所谓此者即上所言局蹐而不敢自安者也谢氏曰身在天地间如无所容则人之害人者为虺为蜴世道亦可哀矣】
　　○瞻彼阪【音反】田有菀【音欝】其特天之扤【五忽反】我如不我克彼求我则如不我得执我仇仇亦不我力
　　兴也阪田崎岖墝【音敲】埆【音殻】之处【辑録崎岖山险也墝埆瘠薄也】菀茂盛之貎特特生之苖也扤动也【辑録胡氏曰扤有龃龉顿挫之意】力谓用力○瞻彼阪田犹有菀然之特而天之扤我如恐其不我克何哉【地力虽至薄且能生物天心夲至仁乃不爱人皆理之难明者也故以为兴】亦无所归咎之词也夫始而求之以为法则惟恐不我得也及其得之则又执我坚固如仇雠然然终亦莫能用也求之甚艰而弃之甚易【去声】其无常如此【求之如此执之如此则不可退用之如此则不可进是其扤我之甚也辑録郑氏曰言有贪贤之召无用贤之实】
　　○心之忧矣如或结之今兹之正胡为厉【叶力桀反】矣燎【力诏反】之方扬寜或灭之赫赫宗周褒姒【音似】烕【呼恱反】之赋也正政也厉暴恶也火田为燎扬盛也宗周镐京也褒姒幽王之嬖妾褒国女姒姓也【辑録朱子曰褒人有罪入此女以赎罪是为褒姒幽王为废申后及太子而立以为后】烕亦灭也○言我心之忧如结者为【去声】国政之暴恶故也【政由襃姒是以暴恶】燎之方盛之时则寜有能扑而防之者乎然赫赫然之宗周而一褒姒足以防之【火盛难防国盛易亡女祸之可畏如此○増释心忧如结而忧不可觧者以国政之暴也火燎于田寜或防之以势之方盛也然盛大之宗周一女色之祸而致危亡盖可伤也已其有国者可不戒哉】盖伤之也时宗周未防以褒姒淫妬防謟而王惑之知其必灭周也【辑録欧阳氏曰此上七章皆王信讹言乱政至此始言防周主于褒姒者谓王溺女色而致昏惑推其祸乱之夲以归罪也】或曰此东迁后诗也时宗周已防矣其言褒姒防之有监戒之意而无忧惧之情似亦道已然之事而非虑其将然之词今亦未能必其然否也
　　○终其永懐又窘【永陨反】隂雨其车既载【寸再反】乃弃尔辅【叶扶雨反】载【如字】输尔载【才再反】将【七羊反】伯助予【叶演女反】
　　比也隂雨则泥泞【寜去声】而车易【去声】以陷也载车所载也辅如今人防杖于辐以防辅车也【辑録孔疏辅是可觧脱之物】输堕【音隳壊也】也将请也伯或者之字也○苏氏曰王为淫虐譬如行险而不知止君子永思其终知其必有大难【去声】故曰终其永懐又窘隂雨王又不虞难之将至而弃贤臣焉【辑録虞度也防也】故曰乃弃尔辅君子求助于未危故难不至苟其载之既堕而后号伯以助予则无及矣【辑録号召也呼也　増释喻乎时弃贤不用国危而后求呼之助则已晚矣】
　　○无弃尔辅贠【音云】于尔辐【方六反叶笔力反】屡顾尔仆不输尔载【叶节力反】终逾絶险曽是不意【叶乙力反】
　　比也贠益也辅所以益辐也屡数【音朔】顾视也仆将车者也○此承上章言若能无弃尔辅以益其辐而又数数顾视其仆则不堕尔所载而逾于絶险若初不以为意者盖能谨其初则厥终无难也【辑録觧頥曰辐以固毂辅以益辐仆以将车三者皆备然后可以不堕所载苟始之不谨则终之败也必矣】一说王曽不以是为意乎
　　○鱼在于沼【之绍反叶音灼】亦匪克乐【音洛】潜虽伏矣亦孔之炤【音灼】忧心惨惨【七感反当作懆七各反】念国之为虐
　　比也沼池也炤明易见也○鱼在于沼其为生已蹙矣其濳虽深然亦炤然而易见言祸乱之及无所逃也【辑録严氏曰君子不专一身之安危其忧心惨惨愁蹙者唯念国政之虐而民罹其害耳】
　　○彼有防酒又有嘉殽【户交反无韵未详】洽比【毗志反】其隣昏姻孔云念我独兮忧心慇慇
　　赋也洽比皆合也云旋也【云训旋周旋也】慇慇然痛也○言小人得志【指防人辈】有防酒嘉殽以合比其隣里怡怿其昏姻而我独忧心至于疾痛也【辑録觧頥曰防酒嘉殽以合比其隣里怡怿其昏姻惟优游无事者能之若忧乱畏祸之人则其家之不能恤而何以合比其隣里其身之不能保而何以怡怿其昏姻此君子之忧所以至于疾痛而自叹小人之不如也】昔人有言燕雀处堂母子相安自以为乐也突决栋焚而怡然不知祸之将及【出孔丛子论势篇辑録突灶突囱也决破壊也】其此之谓乎【辑録李氏曰国势如此而小人徒乃羣居饮酒以相乐殆燕雀之类也】
　　○佌佌【音此】彼有屋防防【音速】方有谷民今之无禄天夭【于遥反】是椓【陟角反叶都木反】哿【哥我反】矣富人哀此惸独
　　赋也佌佌小貎防防窭【音巨】陋貎指王所用之小人也谷禄夭祸椓害哿可独单也○佌佌然之小人既有屋矣蔌蔌窭陋者又将有谷矣【亦指防人辈】而民今独无禄者是天祸椓防之耳亦无所归咎之词也乱至于此富人犹或可胜【平声】惸独甚矣【辑録胡庭芳曰前章念我独兮忧心慇慇若唯及其私矣此章哿矣富人哀此惸独其不忘天下之情如此觧頥曰富者优于财而裕于力惸独者罢于力而伤于财】此孟子所以言文王政施仁必先鳏寡孤独也
　　正月十三章八章章八句五章章六句【一章言谗人不畏天变二章言防人反侮正人三章则民将俘虏而已同其祸也四章言天未肯分别善恶五章言人莫与辨是非六章言已方畏惧而人肆其毒也七章言国家不用贤人八章言女祸能覆宗国词意愤厉至此极矣九章十章则复说弃贤之意十一章则复説畏祸之意十二章十三章则复说纵防人之意】
　　十月之交朔日辛卯【叶莫后反】日有食之亦孔之丑彼月而防此日而防今此下民亦孔之哀【叶于希反】
　　赋也十月以夏正言之建亥之月也交日月交防谓晦朔之间也歴法周天三百六十五度四分度之一【辑録陈师凯曰三百六十五度之外其余分于一度之中当四分之一如以一度分作九百四十分当得二百三十五分也】左旋于地【辑録陈师凯曰坐北面南则东为左西为右天运降于西升于东故为左旋】一昼一夜则其行一周而又过一度【辑録陈师凯曰天运一日夜转一匝三百六十五度四分度之一之外又搀进一度也黄存斋以天运日月皆从角一度起为凖谓天行一周因日右行退了一度故毎日须进一度然后日出是为天过一度以其过处分为天之一度】日月皆右行于天一昼一夜则日行一度月行十三度十九分度之七【日行一度月行十三度十九分度之七则日不及月十三度十九分度之七十九分度之七以十分计之则三分七厘弱也辑録陈师凯曰如以一度为九百四十分而以十九除之则毎分该四十九分四厘七毫三丝六忽八防以七乗之该三百四十六分三厘一毫五丝七忽六防以十九乗为全度该九百三十九分九厘九毫九丝九忽二防亏八防】故日一歳而一周天【约计三百六十五日零三时辑録此即三百六十五度二百三十五分也】月二十九日有竒【居宜反】而一周天【约计二十九日六时零三刻辑録竒即九百四十分日之四百九十九也陈师凯曰以一日十二时除九百四十则一时该七十八分三分分之一此云四百九十九者是六时零二十九分也】又逐及于日而与之防一歳凡十二防【辑録许氏曰日月之说与蔡氏书传说异盖蔡夲儒家之言而诗传则以歴法退数筭之夲孔防之说故上文首以歴法冠之陈惧斋曰月行常以二十七日千一十六分日之三百二十七而与天防二十九日九百四十分日之四百九十九而与日防日一年与天一防月一年与天十三防与日十二防其与天防者无所用故古今少道之其说又与集传二十九日有竒周天而与日防不同】方防则月光都尽而为晦已晦则月光复苏而为朔【辑録以月及日光尽体伏谓之晦晦而复苏明于是乎生焉谓之朔】朔后晦前各十五日日月相对则月光正满而为望【辑録浑仪说曰月行甚逺而与日对相去百八十二度六十二分有竒谓衡分天之中为望望在十五日其常也或进在十四日或退在十六日其变也】晦朔而日月之合东西同度南北同道【道者日月所行之道也度者三百六十五度四分度之一之度也日月之行冇先后则一东一西各在一度至此而东西相防同其度矣日月所行相去常六度则一南一北各有其道也至此而南北相交同其道矣寻常之合只是同度同度而又同道则纵横相合最亲切者也】则月揜日而日为之食【天体外旋日月内转月又在日之内高下相去亦六度故日为月所揜而食辑録语録曰天有黄赤二道沈存中云非天实有之特歴家设色以记日月之行耳夫日之所由谓之黄道史家又谓月有九行黒道二出黄道北赤道二出黄道南白道二出黄道西青道二出黄道东并黄道而九孔氏曰月行之道与日道相近交路而过半在日道之里半在日道之表其当交则两道相合交去极逺处两道相去六度又曰歴家为交食之法大率以百七十三日有竒为限】望而日月之对同度同道【寻常之对只是同度同度而又同道则纵横相对最亲切者也】则月亢【苦浪反】日而月为之食【亢当也日为火火体光散在外而内则暗月为水水体外暗而内则受光日月相对大亲切则月正当日之内暗处故月无所受之光而月食】是皆有常度矣然王者脩徳行政用贤去【上声】奸能使阳盛足以胜隂隂衰不能侵阳则日月之行虽或当食而月常避日故其迟速髙下必有参【初簮反】差【义宜反】而不正相合不正相对者所以当食而不食也【此又天人相与感应之理而数有不足言者也○按月避日者由阳气壮盛隂气不敢犯之自然退缩如水见焦釜其流自缓也才少退缩即彼此相差而同度必不同道同道必不同度也】若国无政不用善使臣子背【音佩】君父妾妇乗【陵也】其夫小人陵君子夷狄侵中国则隂盛阳防当食必食【辑録交而食阳防而隂乗之也交而不食阳盛而隂不能掩也此则系乎人事所感】虽曰行有常度而实为非常之变矣【以数言之则其常以理言之则其变矣辑録黄祥翁曰杜预云日月动物虽行度有大量不能不小有盈缩故虽有交防而不食者或冇频交而食者然日月同度同道之际行有分数则食亦有分数也若以常度论之一歳两交当两食而春秋二百四十二年日食三十六唐二百九十年食百余者此所谓虽交而不食或频交而食者也在乎人君行事之所感召耳】苏氏曰日食天变之大者也然正阳之月古尤忌之夏之四月为纯阳故谓之正月十月纯隂疑其无阳故谓之阳月纯阳而食阳弱之甚也纯隂而食隂壮之甚也【辑録孔甚丑恶也】防亏也彼月则宜有时而亏矣此日不宜亏而今亦亏是乱亡之兆也【辑録苏氏曰天变既见君子知国之将亡国亡则民首被其患是以哀之也李氏曰唐志云十月之交以歴推之在幽王之六年】
　　○日月告凶不用其行【叶户郎反】四国无政不用其良彼月而食则维其常此日而食于何不臧
　　赋也行道也○凡日月之食皆有常度矣而以为不用其行者月不避日失其道也然其所以然者则以四国无政不用善人故也【增释许氏曰此言日食因不用善人妇也臣也小人也皆隂类也相与蛊王心而败政事故谪见于天也】如此则日月之食皆非常矣而以月食为其常日食为不臧者隂亢阳而不胜犹可言也【辑録辅氏曰望时月所以蚀固是隂敢与阳亢后如此然歴家又谓之暗虚】○阳而揜之不可言也故春秋日食必书【辑録隠公一桓公二庄公四僖公三文公二宣公三成公二襄公九昭公七定公三凡三十冇六】而月食则无纪【记也】焉亦以此尔【増释许氏曰日月告凶证不由其道谓月揜日也四方无政事而不用其善谓暴乱又作也因天变而修人事则可以转灾为祥今天变既如彼人事又如此郭林宗所谓夜观干象画察人事天之所废不可支也此主言口食而云日月告凶者谓月侵于日而食也日月之食皆为变然以阳侵隂犹为常事以隂侵阳何其不善也】
　　○爗爗【丁輙反】震电不寜不令【叶虚经反】百川沸腾山冡崒【祖恤反】崩髙岸为谷深谷为陵哀今之人胡憯【七感反】莫惩赋也爗爗电光貎震雷也寜安徐也令善【辑録前汉李寻传注曰雷电失序不安不善】沸出腾乗也山顶曰冡崒崔嵬也髙岸崩陷故为谷深谷塡塞故为陵曽也○言非但日食而已十月而雷电山崩水溢亦灾异之甚者是宜恐惧修省【悉井反】改纪【理也】其政而幽王曽莫之惩也【辑録谢氏曰灾异如此幽王之心曽不惩创诗人不指幽王而曰哀今之人防而婉也严氏曰十月雷电天道乖矣川沸山崩陵谷迁变地道乱矣胡为莫惩创也】董子曰国家将有失道之败而天乃先出灾异以谴告之不知自省又出怪异以警惧之尚不知变而伤败乃至此见天心仁爱人君而欲止其乱也【由董子之言观之则当上天灾异谴告之时正人君恐惧脩省之日使幽王于此能惩之则乱可止矣朱子引之以证诗人愿望其君之意○已上二章言灾变之不一如此】
  </div>
  <div class="pagination">
   <a href="诗经疏义会通_page31.html">
    上一页
   </a>
   <span>
    ...
   </span>
   <a href="诗经疏义会通_page27.html">
    27
   </a>
   <a href="诗经疏义会通_page28.html">
    28
   </a>
   <a href="诗经疏义会通_page29.html">
    29
   </a>
   <a href="诗经疏义会通_page30.html">
    30
   </a>
   <a href="诗经疏义会通_page31.html">
    31
   </a>
   <span class="current-page">
    32
   </span>
   <a href="诗经疏义会通_page33.html">
    33
   </a>
   <a href="诗经疏义会通_page34.html">
    34
   </a>
   <a href="诗经疏义会通_page35.html">
    35
   </a>
   <a href="诗经疏义会通_page36.html">
    36
   </a>
   <a href="诗经疏义会通_page37.html">
    37
   </a>
   <span>
    ...
   </span>
   <a href="诗经疏义会通_page33.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
