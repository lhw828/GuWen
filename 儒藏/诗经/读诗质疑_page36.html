<!DOCTYPE html>
<html>
<head>
    <meta charset="UTF-8">
    <title>读诗质疑 - 第 36 页/共 62 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>读诗质疑 - 第 36 页/共 62 页</h1>
    <div class="content">　　豳国七篇二十七章二百三句




　　读诗质疑卷十五
　　钦定四库全书
　　读诗质疑卷十六
　　太仆寺少卿严虞惇撰
　　小雅大雅
　　郑谱曰小雅大雅者周室居西都丰镐之时诗也始祖后稷由神气而生有播种之功于民公刘至于太王王季厯及千载越异代而别世载其功业为天下所归文王受命武王遂定天下盛徳之隆大雅之初起自文王至于文王有声据盛隆而推原天命上述祖考之美小雅自鹿鸣至于鱼丽先其文所以治内后其武所以治外此二雅逆顺之次要于极贤圣之情着天地之助如此而已矣又大雅生民下及卷阿小雅南有嘉鱼下及菁菁者莪周公成王之时诗也传曰文王基之武王凿之周公内之谓其道同终始相成比而合之故大雅十八篇小雅十六篇为正经其用于乐国君以小雅天子以大雅然而飨宾或上取燕或下就何者天子飨元侯歌肆夏合文王诸侯歌文王合鹿鸣诸侯于邻国之君与天子于诸侯同天子诸侯燕羣臣及聘问之宾皆歌鹿鸣合乡乐此其着略大校见在书籍礼乐崩壊不可得详大雅民劳小雅六月之后皆谓之变雅美恶各以其时亦显善惩过正之次也　陆氏曰六月至无羊十四篇是宣王之变小雅节南山至何草不黄十四篇前儒申公毛公皆以为幽王之变小雅民劳至桑柔五篇是厉王之变大雅云汉至常武六篇是宣王之变大雅瞻卬及召旻二篇是幽王之变大雅　朱注正小雅燕飨之乐也正大雅防朝之乐受厘陈戒之辞也或欢欣和悦以尽羣下之情或恭敬斋荘以发先王之徳辞气不同音节亦异多周公制作时所定也　陈氏曰周家之治至于文武其礼文浸以烦缛故周公因一事以作一诗太史録之其后或举是事则复歌是诗焉　孔疏变雅虽亦播于乐或无算之节所用或随事类而歌又在制礼之后乐不常用也　春秋传吴季札请观周乐为之歌小雅曰美哉思而不贰怨而不言其周徳之衰乎犹有先王之遗民焉为之歌大雅曰广哉熈熈乎曲而有直体其文王之徳乎
　　小雅鹿鸣之什
　　孔疏风及啇鲁颂当国为别诗少可以同卷雅颂篇数既多不可混并故分其篇每十为卷卷首之篇则为什长以统余篇之目　朱注谓之什者犹军法以十人为什也
　　鹿鸣燕羣臣嘉賔也既饮食之又实币帛筐篚以将其厚意然后忠臣嘉宾得尽其心矣
　　孔疏案燕礼大夫为宾賔唯一人而云羣臣嘉宾者燕礼于客之内立一人为賔使宰夫为主与之对行礼其实君设酒殽羣臣皆在君为主羣臣縂为宾也又燕礼若与四方之宾燕则迎之于大门内四方之宾唯迎之为异其燕皆与臣同则此嘉宾之中容四方之賔矣故乡饮酒燕礼注云鹿鸣者君与臣下及四方之宾燕讲道修徳之乐歌是也　朱注于朝曰君臣焉于燕曰宾主焉先王以礼使臣之厚也　张氏曰羣臣在位者也嘉宾聘而未受禄者也礼仕而未有禄君馈焉曰献使焉曰寡君不纯臣之道也　李氏曰飨在庙燕在寝飨重而燕轻飨则君亲献燕则不亲献　郑笺饮之而有币酬币也食之而有币侑币也　孔疏饮有酬宾送酒之币食有侑賔劝饱之币案公食大夫礼宾三饭之后云公受宰夫束帛以侑是礼食用币也聘礼云君不亲食使大夫朝服致之以侑币又云致飨以酬币亦如之然则亲飨有酬币矣礼惟言飨食之币不言燕币燕礼亦当有焉　虞惇按周语先王之燕有折俎加豆酬币宴货以示容合好是燕礼亦有酬币也　学记大学始教皮弁祭菜示敬道也宵雅肄三官其始也注宵之言小也肄小雅之三谓鹿鸣四牡皇皇者华也此皆君臣宴乐相劳苦之诗　朱注仪礼燕礼工歌鹿鸣四牡皇皇者华乡饮酒用乐亦然学记又言宵雅肄三是上下通用之乐也岂本为燕羣臣嘉宾而作后乃推而用之乡人也欤　严氏曰古者上下交而为防于鹿鸣诸诗见之
　　呦呦鹿鸣食野之苹我有嘉宾鼓瑟吹笙吹笙鼓簧承筐是将人之好我示我周行【上下分韵不必叶】
　　兴也　朱注呦呦声之和也　郑笺苹藾萧也　朱注簧笙中之簧也　毛传吹笙而鼓簧矣　郑笺承犹奉也　毛传筐篚属所以盛币帛也　朱注将行也　毛传周至行道也
　　毛传鹿得苹呦呦然鸣而相呼恳诚发乎中兴嘉乐宾客当有恳诚相招呼以成礼　孔疏人君富有一国位絶羣下礼有飨燕之道公法不得不设忠诚爱乐实为至少故取恳诚为喻　王氏曰饮食以享之瑟笙以乐之币帛以将之庶乎好爱我而示我以至美之道矣　朱注君臣以严为主朝廷以敬为主然一于严敬则情或不通而无以尽其忠告之益故先王因其饮食聚防而制燕飨之礼以通上下之情记曰私惠不归徳君子不自留焉葢其所望于羣臣嘉宾者惟在示我以大道则必不以私惠为徳而自留矣此所以和乐而不滛也欤
　　呦呦鹿鸣食野之蒿我有嘉宾徳音孔昭视民不恌君子是则是效我有防酒嘉宾式燕以敖【平去通韵】兴也　毛传蒿菣也　郑笺孔甚昭明也视示同朱注恌偷薄也　毛传敖游也
　　郑笺徳音先王道徳之教也嘉宾之语先王徳教甚明可以示民使不偷于礼义是乃君子所法效言其贤也　孔疏乡射记古者于旅也语谓礼成乐偹乃可以言语先王之道也　严氏曰与之燕饮而遨游庶乎从容欵洽而有磨砻浸润之益也　刘氏曰燕礼有亲疎之义有尊卑之别有长少之序有内外之分有宾主之位人伦之道无有不备而我嘉宾践其礼安其乐诚信感于人心故闻者见者靡不孚而化之　范氏曰式燕以敖者礼之从容也庄而不至于矜和而不至于流此其徳之纯也
　　呦呦鹿鸣食野之芩我有嘉宾鼓瑟鼓琴鼓瑟鼓琴和乐且湛我有防酒以燕乐嘉宾之心
　　兴也　毛传芩草也湛乐之乆燕安也
　　范氏曰非止养其体娱其外而已所以乐其心也毛传夫不能致其乐则不能得其志不能得其志则嘉宾不能竭其力　范氏曰食之以礼乐之以乐将之以实求之以诚此所以得其心也贤者岂以饮食币帛为悦哉昏姻不备则贞女不行也礼乐不备则贤者不处也贤者不处则岂得乐而尽其心乎　孔丛子孔子曰于鹿鸣见君臣之有礼也
　　鹿鸣三章章八句
　　虞惇按旧说以此为周衰之诗司马迁曰仁义陵迟鹿鸣刺焉蔡邕曰鹿鸣者周大臣之所作也王道衰大臣知贤者幽隠故弹风谏窃意孔子删诗正乐雅颂各得其所不应以刺诗冠小雅之首自当以序为正国风之闗雎三家亦以为刺诗毛公诗序出而三家绌矣首章示我周行郑笺改示为寘又以周行为周之列位俱非是今从毛
　　四牡劳使臣之来也有功而见知则説矣
　　四牡騑騑周道倭迟岂不懐归王事靡盬我心伤悲赋也　毛传騑騑行不止之貎周道岐周之道也倭迟歴远之貌
　　严氏曰使臣既还文王燕飨以劳之而歌是诗述其在途之情而设为使臣之自道也　孔疏皆称其疲苦以劳之　毛传思归者私恩也靡盬者公义也伤悲者情思也　郑笺无私恩非孝子也无公义非忠臣也君子不以私害公不以家事辞王事　程氏曰上不知下之劳则下不自尽其力　范氏曰臣之事上也必先公而后私君之劳臣也必先恩而后义
　　四牡騑騑啴啴骆马岂不懐归王事靡盬不遑启处【此章隔句韵】
　　赋也　毛传啴啴喘息之貌马劳则喘息白马黒鬛曰骆遑暇启跪处居也
　　翩翩者鵻载飞载下集于苞栩王事靡盬不遑将父兴也　朱注翩翩飞貌　毛传鵻夫不也将养也苏氏曰夫不祝鸠孝鸟也春秋传祝鸠氏司徒也谓其孝故尔是以孝子不获养而称焉　朱氏曰使臣勤劳于外不暇遂其恩私是鵻之不如也　范氏曰忠臣孝子之行役未尝不念父母也为君者岂待其劳苦而自伤哉亦忧其忧如己而已矣此圣人所以感人心也
　　翩翩者鵻载飞载止集于苞杞王事靡盬不遑将母【母满以反此章盬字不入韵】
　　兴也　毛传杞枸檵也
　　驾彼四骆载骤骎骎岂不懐归是用作歌将母来谂【平上通韵】
　　赋也　毛传骎骎骤貌　郑笺谂告也
　　郑笺君劳使臣述叙其情汝曰我岂不思归乎诚思归也故作此诗之歌以养父母之志来告于君也孔疏臣有劳苦患上不知今探其情以劳之所以为悦　范氏曰卒章独言将母者本其恩所起以教爱也爱母则敬父矣敬父则尊君矣未有爱亲而不爱其君者也
　　钱氏曰乡饮酒歌此以其勤王事而念父母有忠孝之道焉
　　四牡五章章五句
　　虞惇按翩翩者鵻应从苏氏传如郑笺则与劳使臣之意不相合故不取其云文王率诸侯抚叛国而朝聘乎纣故周公作乐以歌之为后世法者衍説也
　　皇皇者华君遣使臣也送之以礼乐言逺而有光华也
　　郑笺臣之出使当扬君之美延誉于四方则不辱命也　程氏曰天子遣使四方以观省风俗采察善恶访问疾苦宣道化于天下下国防被声教是以光华　曹氏曰燕以遣之礼也歌以乐之乐也严氏曰遣使以礼乐归又劳之体羣臣也
　　皇皇者华于彼原隰駪駪征夫每懐靡及【华音敷隔句韵】
　　兴也　毛传皇皇犹煌煌也　孔疏华草木之华也毛传高平曰原下湿曰隰駪駪众多貌征夫行人
　　也　王氏曰使臣之行必有上介众介　朱注懐思也
　　苏氏曰煌煌之华生于原隰而不知高下之异臣奉君命以出毎懐不及事之忧不以逺近险易易其心亦如华之无不煌煌也　程氏曰虑不能宣上徳逹下情故毎懐如不及也　严氏曰遣使之初预道其忠勤以勉其能然也　钱氏曰诸使臣皆同此懐故曰每懐外传所谓懐和为每懐也　朱注此诗若以戒夫使臣者而托于自道之辞以发之诗之忠厚如此
　　我马维驹六辔如濡载驰载驱周爰咨诹
　　赋也　郑笺如濡鲜泽也　毛传忠信曰周　郑笺爰于也　朱注咨访也　孔疏诹聚谋也
　　程氏曰咨访使臣之大务　郑笺见忠信之贤人则于是访问求善道也　范氏曰王者遣使于四方教之以咨诹善道将以广聪明也夫臣欲助其君之徳必求贤以自助故臣能从善则可以善君矣臣能听谋则可以谏君矣
　　我马维骐六辔如丝载驰载驱周爰咨谋【谋音媒】赋也　毛传如丝调忍也
　　我马维骆六辔沃若载驰载驱周爰咨度
　　赋也　朱注沃若犹如濡也
　　我马维骃六辔既均载驰载驱周爰咨询
　　赋也　毛传隂白杂毛曰骃均调也
　　春秋传穆叔如晋晋侯享之金奏肆夏之三不拜工歌文王之三又不拜歌鹿鸣之三三拜韩献子使行人问之对曰三夏天子所以享元侯也使臣弗敢与闻文王两君相见之乐也臣不敢及鹿鸣君所以嘉寡君也敢不拜嘉四牡君所以劳使臣也敢不重拜皇皇者华君教使臣曰必咨于周臣闻之访问于善为咨咨亲为询咨礼为度咨事为诹咨难为谋臣获五善敢不重拜
　　国语鹿鸣君之所以嘉先君之好也敢不拜嘉四牡君之所以章使臣之勤也敢不拜章皇皇者华君教使臣曰每懐靡及诹谋询度必咨于周敢不拜教臣闻之曰懐和为每懐咨才为诹咨事为谋咨义为度咨亲为询忠信为周君况使臣以大礼重之以六徳敢不重拜
　　皇皇者华五章章四句
　　虞惇按每懐靡及毛传云每虽怀和也谓虽怀中和犹自以为无所及葢本国语怀和为每怀之义郑笺改和为私谓每人怀其私相稽留则于事无所及其説误矣忠信为周亦本国语朱子从欧阳氏作周徧之周宜仍旧咨谋询度内外传微有异同今并载之
　　棠棣燕兄弟也闵管蔡之失道故作棠棣焉
　　孔疏按外传周文公之诗曰兄弟阋于墙外御其侮则此诗周公作也内传富辰曰召穆公思周徳之不类紏合宗族于成周而作诗葢棠棣本周公伤管蔡失道而作之以燕兄弟取其相亲召穆公见厉王之时兄弟恩疏重歌此周公所作以亲之故郑氏答赵商云凡赋诗者或造篇或诵古杜预亦云周公作诗召公歌之　王氏曰棠棣之作在武王既崩周公诛管蔡之后而为文武治内之篇何也夫刑于寡妻至于兄弟以御于家邦此文武之行也闵管蔡之失道陈兄弟之恩义故内之于文武之正雅以成燕羣臣兄弟朋友之乐歌焉申公説天子燕兄弟之歌　虞惇按棠棣韩诗序作夫栘云夫栘燕兄弟也闵管蔡之失道也
　　棠棣之华鄂不韡韡凡今之人莫如兄弟
　　兴也　毛传棠棣棣也　郑笺承华者曰鄂　朱注不犹岂不也　毛传韡韡光明也　严氏曰凡今之人縂言朋友妻子也
　　孔疏华以覆鄂鄂以承华华鄂相覆而光明犹兄弟相顺而荣显　程氏曰花蕚相依生相亲力相承犹人之有兄弟也　苏氏曰小人好以亲为怨而乐从其疎故此诗每陈朋友之不足恃以告之
　　死丧之威兄弟孔怀原隰裒矣兄弟求矣
　　赋也　毛传威畏怀思裒聚也
　　郑笺死防可怖畏之事惟兄弟之亲甚相思念　朱注至于积尸裒聚原野之间亦惟兄弟为相求　程氏曰葢甚言兄弟之相恃頼也　李氏曰兄弟之情尤于死防时见之庄子曰以利合者廹穷祸患害相弃也以天合者廹穷祸患害相收也　朱注此诗葢周公既诛管蔡而作故此章以下专以死丧急难鬭阋之事为言其志切其情哀乃处兄弟之变如孟子所谓其兄关弓而射之则己垂涕泣而道之之意也
　　脊令在原兄弟急难每有良朋况也永叹
　　兴也　毛传脊令雝渠也飞则鸣行则摇不能自舍犹兄弟之相救于急难况兹永长也
　　苏氏曰人之患难相救不舍斯湏如脊令者惟兄弟也　朱注当此之时虽有良朋不过爲之长叹息而已力或不能相及也　吕氏曰疎其所亲而亲其所疎此失其本心者也故此诗反覆言朋友之不如兄弟盖示以亲疎之分使之反循其本也本心既得则由亲及疎秩然有序兄弟既笃而朋友之义亦敦矣初非薄于朋友也苟杂施而不孙虽曰厚于朋友如无源之水朝满夕除胡可保哉　王氏曰古者朋友之丧则视兄弟视兄弟则急难宼讐何为而不与曰莫不有君而为之臣莫不有父而为之子莫不有师而为之弟子莫不有兄弟而为之兄弟则吾急难寇讐所当致力也矣又推而致之朋友则吾有所不暇而无礼以节之则吾之忧无穷而人之责无已葢古之道如此而后世之士犹有以恩望朋友而至于离絶者矣然则世之致力于朋友者非欤曰势足以振之力足以周之而无伤于义则隣里乡党不可以不勉也而况朋友乎
　　兄弟阋于墙外御其务毎有良朋烝也无戎【务春秋传作侮戎音汝元儒熊朋来五经説此与常武首章以修我戎并当音汝崧高戎有良翰民劳戎虽小子亦俱训汝古戎汝同音吴氏改务为防非是】
　　赋也　毛传阋狠也　郑笺御禁务侮也　曺氏曰烝众也　朱注戎助也
　　范氏曰兄弟虽内阋而犹外御不败亲也　孔疏他人侵侮之时虽有善友终无相助之事唯兄弟相助耳　王氏曰狠于内非令兄弟也然及其御侮则虽有良朋曽不如不令兄弟之为可恃也　严氏曰言兄弟之不令者犹胜朋友之良者也　虞惇按国语富辰曰兄弟防阋侮人百里注兄弟虽以防言相违狠犹禁御他人侵侮己者百里谕逺也春秋传兄弟虽有小忿不废懿亲
　　丧乱旣平旣安且寕虽有兄弟不如友生
　　赋也　陈氏曰兄弟之急难相求如此及其既安宁也乃谓兄弟不如友生可乎　苏氏曰人居平安之世不知兄弟之可恃而以至亲相责望则兄弟常多过失易以生怨故有以朋友为贤于兄弟者
　　傧尔笾豆饮酒之饫兄弟既具和乐且孺【豆古田故反后同】
　　赋也　毛传傧陈饫私也不脱屦升堂谓之饫　朱注具俱也　孔疏孺骨肉相亲属也
　　许氏曰虽有陈列笾豆之盛而饮酒醉饱必兄弟具在然后能和乐相亲慕也
　　妻子好合如鼔瑟琴兄弟既翕和乐且湛【隔句韵】赋也　毛传翕合也
　　许氏曰虽妻子好合如瑟琴必兄弟皆翕合然后和乐可乆也
　　宜尔室家乐尔妻帑是究是圗亶其然乎【家音姑】赋也　毛传帑子亶信也
　　朱注宜尔室家者兄弟具而后乐且孺也乐尔妻孥者兄弟翕而后乐且湛也兄弟之于人其重如此试以是究而图之岂不信其然乎　苏氏曰凡人思虑不能及远常以为兄弟之于我无所损益不知兄弟之相亲乃所以宜室家而乐妻帑者患其浅陋而不信故使之深思而逺圗之以信其然否也　吕氏曰告人以兄弟之当亲未有不以为然者也茍非是究是图实从事于此则亦未有诚知其然者也不诚知其然则所知者特名焉而已矣　朱注此诗首章略言至亲莫如兄弟之意次章乃以意外不测之事言之以明兄弟之情其切如此三章但言急难则浅于死丧矣四章则又以情义之甚薄而犹有所不能已者言之其序若曰不待死丧然后相求但有急难即当相助不幸至于或有小忿犹必共御外侮其所以责之者虽若益轻以约而所以着夫兄弟之义者益深且切矣五章遂言安宁之后乃谓兄弟不如友生则是至亲反为路人而人道或几乎息矣故下两章乃复极言兄弟之恩异形同气死生苦乐无适而不相湏之意卒章又申告之使反复穷极而騐其信然可谓委曲渐次极尽人情矣读者宜深味之
　　棠棣八章章四句
　　虞惇按郑笺解鄂不韡韡谓不当作拊原隰裒矣谓原隰以聚居之故能定高下之名不如友生谓礼义琢磨则友生急饮酒之饫谓图非常之事议大疑于堂皆衍説也今多取朱注而以诸家叅之
　　伐木燕朋友故旧也自天子至于庶人未有不湏友以成者亲亲以睦友贤不弃不遗故旧则民徳归厚矣
　　伐木丁丁鸟鸣嘤嘤出自幽谷迁于乔木嘤其鸣矣求其友声相彼鸟矣犹求友声矧伊人矣不求友生神之听之终和且平
　　兴也　毛传丁丁伐木声　郑笺嘤嘤两鸟声也毛传幽深也　郑笺迁徙相视也　毛传矧况也朱注以伐木之丁丁兴鸟鸣之嘤嘤而言鸟之求友遂以鸟之求友喻人之不可无友也　郑笺其鸣之志似于有友道然求其友声求其尚在深谷者　毛传君子虽迁高位不可以忘其朋友郑笺鸟尚知居高木呼其友况是人乎可不求之　苏氏曰先王不遗朋友故旧以为非特有人助也鬼神亦将祐之以和平矣　程氏曰朋友之信恒久不渝可质于神明邱氏曰伐木者其声丁丁然空谷响应出于自然
　　朋友故旧气类之相从亦如此也故下章以伐木起兴焉　吕氏曰此兴之兼赋比者也
　　伐木许许酾酒有藇既有肥羜以速诸父宁适不来微我弗顾于粲洒埽陈馈八簋既有肥牡以速诸舅宁适不来微我有咎【簋音九上去通韵】
　　兴也　朱注许许众人共力声也淮南子举大木者呼邪许　孔疏酾酒者或以筐或以草　朱注泲之而去其糟也　毛传藇美貌羜未成羊也　郑笺速召也　朱注诸父朋友之同姓而尊者　毛传微无也　郑笺顾念也　朱注于叹辞　毛传粲鲜明貌孔疏簋盛黍稷之器也　毛传天子八簋　朱注
　　诸舅朋友之异姓而尊者　毛传咎过也
　　苏氏曰伐木至小矣而犹湏友故君子于闲暇酒食以燕乐之所以求其驩心也　朱注具酒食以乐朋友宁使彼适有故而不来无使我恩意之不至也李氏曰常人怨生于相责责己而不责人此所以和平也　孔疏陈馈八簋谓食礼肥羜酾酒谓燕礼燕言诸父食言诸舅互文也
　　伐木于阪酾酒有衍笾豆有践兄弟无远民之失徳干糇以愆有酒湑我无酒酤我坎坎鼓我蹲蹲舞我迨我暇矣饮此湑矣【暇古音豫后并同平上平去通韵】兴也　苏氏曰衍多也　郑笺践陈列貌　朱注兄弟朋友之同侪者无逺皆在也　毛传糇食也以筐曰酾以薮曰湑　郑笺酤买也　朱注坎坎击鼓声毛传蹲蹲舞貌
　　苏氏曰民之失徳也有以干糇薄物相谴责故君子于其朋友故旧无所爱者有则湑之无则酤之不以有无为辞也奏之以鼓重之以舞尽其所以乐之也谢氏曰湑我我湑之也酤我我酤之也舞我我舞
　　之也鼓我我鼓之也　毛传天子谓同姓诸侯诸侯谓同姓大夫皆曰父异姓则称舅国君友其贤臣大夫士友其宗族之仁者兄弟谓父之党母之党　邱氏曰古者人君以嘉礼宾臣者有四焉宗族兄弟也朋友故旧也孤乡大夫士也公侯伯子男也其礼之行也有飨焉有食焉有燕焉飨者烹太牢以饮宾几设而不倚爵盈而不饮训恭俭也食者飨礼之中举乐以荐牲体焉燕则异于飨食之礼所以示慈恵其乐无算也取其驩而已其爵无算也取其醉而已然燕或因祭而馂或因劳而劳或闲暇而防中庸曰燕毛所以序齿坊记曰因其酒肉聚其宗族以教民睦则是祭毕而燕四牡皇华所歌则是因劳而劳伐木之乱所谓迨我暇矣饮此湑矣则是因闲暇而时防也
　　伐木三章章十二句
　　虞惇按蔡邕正交论周徳始衰颂声既寝伐木有鸟鸣之刺葢闗雎鹿鸣伐木诸篇汉儒皆以为刺诗矣伐木丁丁郑笺云昔日未居位在农之时与友生于山岩伐木孔氏申之云此章追本文王防少之时结友之事其説穿凿不足据也有酒湑我以下郑云此族人陈王之恩按此乃燕朋友故旧之乐歌宜但陈已之待臣不宜述臣之感已故今亦不取旧分六章章六句集注从刘氏以每章首輙云伐木凡三云伐木知当为三章今仍之
　　天保下报上也君能下下以成其政臣能归美以报其上焉
　　郑笺下下谓鹿鸣至伐木皆君所以下臣也臣亦宜归美以崇君之尊而福禄之以答其歌
　　天保定尔亦孔之固俾尔单厚何福不除俾尔多益以莫不庶【上去通韵】
　　赋也　郑笺保安也　朱注尔指君也　虞惇曰尔其君者称天以临之　毛传单信除开也何福而不开皆开出以予之　朱注除除旧而生新也　毛传庻众也
　　严氏曰使尔每事尽厚则何福不消受也使尔多行利益则何物不蕃庶也损上益下谓之益曰厚曰益曰谷皆以俾尔言之祝君之徳也曰除曰庶曰宜曰兴曰増皆以莫不言之祝君之福也天下无徳外之福归美之中有责难焉　朱注言天安定我君使之获福如此也
</div>
    <div class="pagination">
<a href="读诗质疑_page35.html">上一页</a><span>...</span><a href="读诗质疑_page31.html">31</a><a href="读诗质疑_page32.html">32</a><a href="读诗质疑_page33.html">33</a><a href="读诗质疑_page34.html">34</a><a href="读诗质疑_page35.html">35</a><span class="current-page">36</span><a href="读诗质疑_page37.html">37</a><a href="读诗质疑_page38.html">38</a><a href="读诗质疑_page39.html">39</a><a href="读诗质疑_page40.html">40</a><a href="读诗质疑_page41.html">41</a><span>...</span><a href="读诗质疑_page37.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
