<!DOCTYPE html>
<html>
<head>
    <meta charset="UTF-8">
    <title>段氏毛诗集解 - 第 13 页/共 31 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>段氏毛诗集解 - 第 13 页/共 31 页</h1>
    <div class="content">　　毛曰兴也【朱曰以所见起兴也　陶诗曰荆棘笼髙坟黄鸟声正悲】　李曰交交飞而往来之貌　孔曰黄鸟止棘而得其所　毛曰子车氏奄息名　王曰百夫之特则特出于百夫郑曰穴圹也　毛曰惴惴惧也　郑曰栗悼栗也彼苍者天愬之　毛曰殱尽良善也【孔曰尽杀我善人】　朱曰此奄息之死若可以他人赎之则人虽有百身亦皆愿赎之矣爱之甚也
　　交交黄鸟止于桑谁从穆公子车仲行【户郎反】维此仲行百夫之防临其穴惴惴其栗彼苍者天殱我良人如可赎兮人百其身
　　郑曰防犹当也言此一人当百夫【东莱曰训防为当者盖如提防之防水也】
　　交交黄鸟止于楚谁从穆公子车鍼虎维此鍼虎百夫之御临其穴惴惴其栗彼苍者天殱我良人如可赎兮人百其身
　　王曰百夫之御则能御百夫者也
　　黄鸟三章章十二句
　　晨风刺康公也忘穆公之业始弃其贤臣焉
　　孔曰康公防穆公子
　　鴥【尹橘反】彼晨风郁彼北林未见君子忧心钦钦如何如何忘我实多
　　毛曰兴也鴥疾飞貌晨风鹯【之然反】也【孔曰陆玑疏云鹯似鹞青黄色燕颔句喙向风摇翅乃因风飞急疾击鸠鸽燕雀食之】郁积也北林林名也忧心钦钦思望之心中钦钦然【程曰钦钦不解之意】忘我实多今则忘之矣　程曰以晨风兴君子者取其去来之疾人君好贤待士有道则贤者归之礼貌不至则浩然去矣林木茂盛则飞鸟所集兴朝廷有道则贤者所就也如何如何叹其如是也此诗主贤者见弃之意而言故云忘我　东莱曰此诗亦如权舆刺康公与贤者有始而无终未见君子忧心钦钦言康公初立想望贤者如是之切也如何如何忘我实多责其不能终也
　　山有苞栎【卢狄反】隰有六駮【邦角反】未见君子忧心靡乐【音洛】如何如何忘我实多
　　李曰苞丛生也　毛曰栎木也【陆草木疏云秦人谓柞栎为栎河内人谓木蓼为栎此秦诗也宜从其方土之言柞栎是也】　孔曰王肃云言六据所见而言也　陆玑疏曰駮駮马駮马梓榆也其树皮青白駮荦遥视似駮马故谓之駮马【毛曰駮如马倨牙食虎豹　草木疏云下章云山有苞棣隰有树檖皆山隰之木相配不宜云兽】　朱曰靡乐忧之甚也　苏曰山则栎隰则有駮可以大国而独无其人乎
　　山有苞棣【音悌】隰有树檖【音遂】未见君子忧心如醉如何如何忘我实多
　　毛曰棣唐棣也檖赤罗也【释木曰赤罗今杨檖也实似梨而小酢可食】朱曰如醉忧又甚矣　东莱曰秦之寡恩于晨风权舆二诗见之
　　晨风三章章六句
　　无衣刺用兵也秦人刺其君好【呼报反】攻战亟【欺冀反】用兵而不与民同欲焉
　　孔曰康公以文七年立十八年卒按春秋文七年晋人秦人战于令狐十年秦伯伐晋十二年晋人秦人战于河曲十六年楚人秦人灭庸见于经传者已如是是其好攻战也　朱曰襄公以王命攘戎狄报君父之雠故征伐不休而诗人美之康公令狐河曲之战修私怨逞小忿故好攻战亟用兵而诗人刺之诗可以观于此见矣
　　岂曰无衣与子同袍【抱毛反】王于兴师修我戈矛与子同仇
　　毛曰袍襺也【孔曰玉藻云纩为茧緼为袍纯着新绵名为茧杂用旧絮名为袍】戈长六尺六寸矛长二丈　陈曰仇怨也【朱曰其懽爱之心足以相死如此】　苏曰古者君与民同其甘苦非谓其无衣也然有是袍也愿与之同之故于王之兴师也民皆自修其戈矛而与之同仇矣伤今无恩于民而用其死也秦本周地故其民犹思周之盛时而称先王焉【范曰岂曰无衣与子同袍者上与其下之辞也王于兴师修我戈矛与子同仇者下与其上之辞也　南轩曰上有与子同袍之心则下有与子同仇之愿矣　曹曰王始曰兴师则民已各自修其戈矛矣不戒而孚不令而服也　陈曰骊山之祸极矣秦人将用岐周之故地而雪骊山之耻故虽妇人之愚不以为不可晋襄秦穆自殽之败迭为兵主秦康晋灵皆已易世修怨不已故国人刺其亟用兵也其意以谓若以王命兴师则吾固当奋袂前驱修戈矛缮甲兵同恤公上之事何至徒犯锋镝以供其私怨哉呜呼周室至微矣而民犹欲与之同仇惜乎微弱已甚不能出征伐之命而诸侯急于私憾所以终致不振也　陈曰襄公攘西戎救王室之难因此列为诸侯故其民至是犹知王室之尊然后知东迁之后王室虽微而本于人心者未冺民读文侯之命者叹平王之无志其有以哉】
　　岂曰无衣与子同泽王于兴师修我矛防与子偕作郑曰泽亵衣近污垢【朱曰泽里也以其亲肤近于垢泽故谓之泽】防车防常也【孔曰常长丈六】　毛曰作起也
　　岂曰无衣与子同裳王于兴师修我甲兵与子偕行毛曰行往也
　　无衣三章章五句
　　渭阳康公念母也康公之母晋献公之女文公遭丽【力驰反】姬之难【乃旦反】未反而秦姬卒穆公纳文公康公时为太子赠送文公于渭之阳念母之不见也我见舅氏如母存焉及其即位思而作是诗也
　　曹曰晋献公武公之子也武公卒献公诡诸立烝于武公之妾齐姜生秦穆夫人及太子申生又娶二女于戎大戎狐姬生重耳小戎子生夷吾又伐骊戎骊戎男女以骊姬归生奚齐其娣生卓子骊姬嬖欲立其子奚齐乃赂二五【外嬖梁五东闗嬖五】与共谗太子申生而杀之因欲并去二公子于是重耳奔蒲夷吾奔屈僖五年献公使寺人披伐蒲重耳奔翟九年献公卒晋里克丕郑欲纳二公子以二公子之徒作乱杀奚齐卓子晋郤芮使夷吾重赂秦以求入于是齐隰朋帅师防秦师纳夷吾是为惠公惠公卒其子懐公立秦伯纳文公入使杀懐公于髙梁然则文公之于秦穆姬异母兄弟也当其入晋也兄弟姊妹无存者矣康公见之乌得不兴感耶　范曰见舅而思其母此人之情也人能充是心则孝亦无所不至矣若康公者未能充之也然其以是心而作是诗亦足以为孝矣南轩曰康公为太子送舅氏而念母之不见是固
　　良心也及其即位循是心而赋是诗是以夫子有取焉而卒不能自克于令狐之役怨欲害乎良心也使康公知循是心养其端而充之则怨欲可消矣秦晋自殽之役日寻干戈使康公即位能推其爱舅之心释旧怨修新好则两国之民不胜其幸其为孝岂不大哉惜不能善推其所为也　段曰康公忘父之业而尽弃其贤臣念母之爱而独厚于舅氏父母一也忘于彼而念于此盖良心之不克充也始而念母则赋渭阳之诗终而伐晋则有令狐之役舅家一也亲于前而仇于后盖良心之不能继也
　　我送舅氏曰至渭阳何以赠之路车乘【绳证反】黄
　　毛曰母之昆弟曰舅　郑曰秦是时都雍至渭阳者盖东行送舅氏于咸阳之地【孔曰汉地理志云古扶风渭城县故咸阳也其地在渭水之北】　毛曰赠送也　董曰巾车金路以封同姓象路以封异姓革路以封四卫木路以封蕃国皆诸侯也故人君之车曰路车【曹曰秦伯所有之路象路也故太子得以为赠】朱曰乘黄四马皆黄也
　　我送舅氏悠悠我思何以赠之琼瑰玉佩
　　毛曰琼瑰石次玉　曹曰琼赤玉也玫瑰火齐珠也【孔曰佩玉之制惟天子用纯诸侯以下玉石杂用之】　王曰至渭阳者送之逺也悠悠我思思之长也路车乘黄琼瑰玉佩赠之厚也
　　渭阳二章章四句
　　权舆刺康公也忘先君之旧臣与贤者有始而无终也于我乎夏屋渠渠今也毎食无余于嗟乎不承权舆毛曰夏大也　苏曰渠渠深广也　毛曰承继也权舆始也　朱曰言康公其初有渠渠之夏屋以待贤者而其后待贤之意寖衰供亿寖薄贤者每食而无余于是叹之言不能继其始也汉楚元王敬礼申公白公穆生穆生不嗜酒元王每置酒尝为穆生设醴及王戊即位常设后忘设焉穆生退曰可以逝矣醴酒不设王之意怠不去楚人将钳我于市称疾申公白公强起之曰独不念先王之徳欤今王一旦失小礼何足至此穆生曰先王之所以礼吾三人者为道之存故也今而忽之是忘道也忘道之人胡可久处岂为区区之礼哉遂谢病去此诗其当之矣
　　于我乎毎食四簋今也毎食不饱于嗟乎不承权舆孔曰簋是瓦器容斗二升方曰簠圆曰簋簠稻粱器也簋黍稷器也　朱曰四簋礼食之盛也
　　权舆二章章五句
　　秦国十篇二十七章百八十一句










　　毛诗集解卷十一
　　钦定四库全书
　　毛诗集解卷十二
　　宋　段昌武　撰
　　陈
　　郑曰陈者太皥虙牺氏之墟帝舜之胄有虞阏父者为周武王陶正武王赖其利器用与其神明之后封其子妫满于陈【孔曰左传史赵云胡公不淫故周赐之姓使祀虞帝则胡公姓妫武王所赐也】都于宛丘之侧是曰陈胡公以备三恪【孔曰郑驳异义云三恪尊于诸侯卑于二王之后乐记云武王未及下车封黄帝之后于蓟封帝尧之后于祝封帝舜之后于陈下车乃封夏后氏之后于封殷之后于宋则明陈与蓟祝共为三恪】妻以元女太姬其封域在禹贡豫州之东其地广平无名山大泽西望外方东不及明猪【孔曰明猪尚书作盟猪即尔雅宋有孟诸是也】太姬无子好巫觋祷祈鬼神歌舞之乐民俗化而为之五世至幽公当厉王时政衰大夫淫荒所为无度国人伤而刺之陈之变风作矣　苏曰陈之变风其原出于太姬盖列国之风皆有所自起方周之盛时王泽充塞其善者笃于善不善者以礼自将亦不至于恶其后周徳既衰诸侯各因其旧俗而増之善者因善以入于恶而不善者日以益甚故晋以尧之遗风为俭不中礼陈以太姬之余俗为游荡无度亦理势然也
　　宛丘刺幽公也淫荒昏乱游荡无度焉
　　孔曰幽公宁慎公子当厉王时
　　子之汤【他郎反】兮宛丘之上兮洵【音荀】有情兮而无望兮李曰子称幽公也　毛曰汤荡也四方髙中央下曰宛丘【孔曰李巡孙炎注尔雅皆云中央下惟郭璞曰宛丘谓中央隆峻状】　朱曰言此人游荡于宛丘之上信有情思而可乐矣然无威仪可瞻望也　东莱曰汤虽训荡与径斥为淫荡者辞气缓急犹不同洵有情兮而无望兮从容不迫而讽切之者深矣
　　坎【苦感反】其击鼓宛丘之下无冬无夏值【直置反】其鹭羽毛曰坎坎鼓声　朱曰值遇也　尔雅曰鹭舂鉏【陆玑云齐鲁谓之舂鉏辽东乐浪谓之白鹭青脚头上有长毛十数枚】　毛曰鹭鸟之羽可以为翳【郑曰翳舞者所持以指麾孔曰持鹭羽翳身而舞】　朱曰言无时不遇其出游而舞于是也【范曰冬夏祁寒大暑之时也人之好乐于是时必少息焉今也无冬无夏则其他时可知矣】
　　坎其击缶【方有反】宛丘之道无冬无夏值其鹭翿【音导】毛曰盎【乌浪反】谓之缶【孔曰离九三鼓缶而歌是乐器坎六四樽酒簋贰用缶注云大臣以王命出防诸侯主国尊于簋副设酒以缶则又是酒器左传襄公九年宋灾具绠缶则又是汲水之器然则缶可以节乐若今击瓯又可以盛水盛酒即今之瓦盆也】翿翳也
　　宛丘三章章四句
　　东门之枌【符云反】疾乱也幽公淫荒风化之所行男女弃其旧业亟【欺冀反】防于道路歌舞于市井尔
　　孔曰应劭云古者二十畆为一井因为市交易【汉书食货志一井八家家有私田百畆公田十畆余二十畆以为井灶庐舍据其交易之处在庐舍故言二十畆尔】
　　东门之枌宛丘之栩【况浦反】子仲之子婆娑【素何反】其下毛曰枌白榆也栩杼也东门宛丘国之交防男女之所聚子仲陈大夫氏　张曰婆娑不必是舞但裴徊翺翔之义士大夫之子不得过市今也遨游于市井中【毛曰婆娑舞也】
　　谷旦于差【初佳反】南方之原不绩其麻市也婆娑
　　毛曰谷善也　郑曰差择也绩麻者妇人之事也范曰市所以易货聚民而妇人废其纺绩于此乎婆娑　欧阳曰子仲之子常婆娑于国中树下以相诱説因道其相诱之语曰当以善旦期于国南之原野下章又述其相约以往【范曰先王恶夫饱食而逸居是故君子勤礼小人尽力所以爱日也今也民于善日则择髙明之地而荒乐焉】
　　谷旦于逝越以鬷【子公反】迈视尔如荍【祁饶反】贻我握椒毛曰逝往也　郑曰越于鬷揔也　毛曰迈行也荍芘【音毗】芣【音浮】也【陆玑云芘芣一名荆葵似芜菁华紫緑色可食微苦】　孔曰男女緫集而行往所谓之处　郑曰男女交防而相説曰我视女之顔色美如芘芣之华然女乃遗我一握之椒交情好也【孔曰椒之实芬香故以相遗】
　　东门之枌三章章四句
　　衡门诱【音酉】僖公也愿【音愿】而无立志故作是诗以诱掖其君也
　　孔曰僖公孝幽公子【欧阳曰诗人以陈僖公其性不恣放可勉进于善而惜其懦而无自立之志故作是诗以诱进之】
　　衡门之下可以栖【音西】迟泌【悲位反】之洋洋可以乐【音洛】饥毛曰衡门横木为门言浅陋也【孔曰衡古文横字故知衡门横木为门门之深者有阿塾堂宇此惟横木为之言其浅也】栖迟游息也泌泉水也　朱曰洋洋水安流广长之貌　欧阳曰衡门虽浅陋亦可以游息于其下泌水洋洋然阅之而乐则亦可以忘饥言陈国虽小茍有意以立事则亦可以有为
　　岂其食鱼必河之鲂【音房】岂其取【音娶】妻必齐之姜
　　陆曰里语曰洛鲤河鲂贵于牛羊则鲂鲤乃鱼之美者　郑曰齐姜姓　欧阳曰其首章既言虽小国亦有可为其二章三章则又言何必大国然后可为譬如食鱼者凡鱼皆可食若必待鲂鲤则不食鱼矣譬如取妻诸姓之女皆可取若待齐宋之族则不取矣是首章之意言小国皆可为而二章三章言大国不可待而得【苏曰食鱼必鲂鲤取妻必姜子则终身有不获者矣故从其所有而为之及其至也虽天下之美无加焉不然虽有天下之至美而常挟不足之心以待之则终亦不为而已】
　　岂其食鱼必河之鲤岂其取妻必宋之子
　　郑曰宋子姓
　　衡门三章章四句
　　东门之池刺时也疾其君之淫昏而思贤女以配君子也
　　郑曰观齐鸡鸣之诗其相警戒之言则闺门之兴笑歌晤言固足以浸渍其君之心而革其恶此东门之诗所以思贤女也【李曰自古人君修身谨行而无流连荒亡之祸者非特有忠臣义士亦由贤妃正女夙夜警戒以成其徳周宣王之姜后齐桓公之卫姬楚庄王之樊妃是也不独人君为然吴许升少为博徒妻吕荣躬勤家业以奉养其姑数劝升修学升毎为不义辄流涕进规荣父疾升乃呼荣欲改嫁之荣叹曰命之所遭义无离贰终不肯归升感激自厉乃寻师逺学遂以成名贤女之助如此】
　　东门之池可以沤【乌豆反】麻彼美淑姬可与晤【五故反】歌毛曰池城池也沤柔也【郑曰于池中柔麻使可以缉绩　孔曰谓渐渍使之柔忍也】　董曰周姬姓陈因元女以封故诗人犹言淑姬孔以姬姜为妇人之美称于书无所考　郑曰晤犹对也言淑姬宜与对歌相切化也【孔曰传以晤为遇释言云遇偶也亦为对偶之义】　苏曰陈君荒淫无度不可告语故其君子思得淑女以化之于内妇人之于君子日夜处而无间庶可以渐革其暴如池之沤麻渐渍而不自知也
　　东门之池可以沤纻【直吕反】彼美淑姬可与晤语
　　陆疏曰纻亦麻也宿根在地中至春自生不嵗种【范曰纻以当暑】
　　东门之池可以沤菅【古顔反】彼美淑姬可与晤言
　　孔曰菅茅属柔韧宜为索沤乃尤善菅者已沤之名未沤则但名为茅也【范曰菅以为屦】
　　东门之池三章章四句
　　东门之杨刺时也昏姻失时男女多违亲迎【鱼敬反】女犹有不至者也
　　东门之杨其叶牂牂【子桑反】昏以为期明星煌煌【音皇】毛曰兴也牂牂然盛貌　郑曰亲迎之礼以昏时朱曰明星启明也煌煌大明貌东门盖此人亲迎之所以其所见起兴曰东门之杨则其叶牂牂矣昏以为期而明星煌煌矣　毛曰昏以为期明星煌煌期而不至也
　　东门之杨其叶肺肺【普贝反】昏以为期明星晢晢【之世反】毛曰肺肺犹牂牂也晳晳犹煌煌也
　　东门之杨二章章四句
　　墓门刺陈佗也陈佗无良师傅以至于不义恶加于万民焉
　　陈曰此诗虽以刺佗乃是耆旧之贤者备见始末追咎先君不能为佗置良师傅致有弑逆之事也【朱曰陈佗文公子桓公鲍之弟也桓公疾病佗杀其太子免而代之桓公卒而佗立明年为蔡人所杀此诗刺佗而追咎先君不能为佗置良师傅以至于此也】
　　墓门有棘斧以斯【所宜反】之夫也不良国人知之知而不已谁昔然矣
　　毛曰兴也墓门墓道之门斯析也幽闲【音闲】希行生此棘薪惟斧可以开析之　苏曰夫陈佗也　程曰人情不修治则邪恶生犹道路不修治则荆棘生故以兴焉墓门有荆棘则当以斧斤开析之佗才不善宜得贤师良傅以道义辅正之今夫也不良众皆知之而不去自昔谁如是乎此追咎自佗幼小不择师傅致成其恶谁昔然矣犹云从来谁如是乎【苏曰知而不之去昔谁为此乎盖归咎桓公也　尔雅曰谁昔昔也】
　　墓门有梅有鸮【户骄反】萃【徂醉反】止夫也不良歌以讯之讯予不顾颠倒思予
　　毛曰鸮恶声之鸟也【孔曰鸮一名枭一名鸱瞻卬云为枭为鸱俗説以为鸮即土枭非也　陆疏云鸮大如班鸠緑色入人家凶贾谊所赋鵩鸟是也】萃集也讯告也【释文云韩诗云讯谏也】　程曰前章言有棘言佗之不善后章言有梅深咎辅导之使然梅美木虽美木生墓门荆棘荒芜之处则恶鸟萃矣虽有良心善性与不善人处则恶归矣　朱曰夫也不良则有歌其恶以讯之者矣讯之而不予顾至于颠倒然后思予则岂有所及哉亦追咎之辞也　东莱曰墓门幽深之地兴其恶也墟墓之间荆棘最难去非用斧不足以除之佗之恶大矣非严师傅痛掊击之亦莫能去其恶也墓门有梅有鸮萃止言佗之性质本非恶为师傅所累也左传载佗劝陈侯许郑平亲仁善邻之言中于事理盖非昏愚者陈侯不许卒见侵伐既而徐思佗言复与郑和遣佗往郑涖盟佗与郑伯盟防如忘泄伯料其必不免考其嵗月才数年尔而蛊惑变壊如是此诗人之所伤也
　　墓门二章章六句
　　防有鹊巢忧谗贼也宣公多信谗君子忧惧焉
　　孔曰宣公杵臼庄公弟
　　防有鹊巢邛【其恭反】有防苕【徒雕反】谁侜【陟留反】予美心焉忉忉【都劳反】
　　毛曰兴也防邑也邛丘也【后汉郡国志陈县注博物记曰邛地在县北防亭在焉】　孔曰鹊畏人而近人非邑有树木则鹊不巢郑曰防美也【刘曰防者地荒则草美茂也】　毛曰苕草也【孔曰苕之华传云苕陵苕此直云苕草彼陵苕好生下湿此则生于丘与彼异也陆疏云苕苕饶也蔓生茎如劳豆而细叶似蒺藜而青其茎叶可生食如小豆藿也】侜张诳也【朱曰侜张欺诳也】　朱曰忉忉忧劳之貌　欧阳曰谗言惑人非一言一日之致必由积累而成如防之有鹊巢渐积构成之尔又如苕饶蔓引牵连将及我也【程曰有丛林之蔽翳则鹊巢之兴人心有蔽昏则谗诬者至丘言平广之地则有美草兴人心髙明平夷则来善言】　程曰侜谓诪张迂回诬防人者必迂曲以致其恶予美心所贤者忧谗诬贤善也
　　中唐有甓【蒲歴反】邛有防鹝【五歴反】谁侜予美心焉惕惕【吐歴反】
　　毛曰中中庭也唐堂涂也【孔曰堂下至门之径也】甓令【音零】适【都歴反】也【尔雅曰瓴甋谓之甓郭璞曰防甎也】鹝绶草也【陆玑疏曰鹝五色作绶文故曰绶草】程曰惕惕惧也　欧阳曰中唐有甓非一甓也亦
　　以积累而成绶草杂众色以成文犹多言交织以成惑义与贝锦同
　　防有鹊巢二章章四句
　　月出刺好【呼报反】色也在位不好徳而説【音悦】美色焉王曰诗所言者説美色而已然序知其不好徳者子夏曰贤贤易色盖説色如此丧其志矣未有能好徳者也
　　月出皎兮佼【古卯反】人僚【音了】兮舒窈【乌了反】纠【其赵反】兮劳心悄【七小反】兮
</div>
    <div class="pagination">
<a href="段氏毛诗集解_page12.html">上一页</a><span>...</span><a href="段氏毛诗集解_page8.html">8</a><a href="段氏毛诗集解_page9.html">9</a><a href="段氏毛诗集解_page10.html">10</a><a href="段氏毛诗集解_page11.html">11</a><a href="段氏毛诗集解_page12.html">12</a><span class="current-page">13</span><a href="段氏毛诗集解_page14.html">14</a><a href="段氏毛诗集解_page15.html">15</a><a href="段氏毛诗集解_page16.html">16</a><a href="段氏毛诗集解_page17.html">17</a><a href="段氏毛诗集解_page18.html">18</a><span>...</span><a href="段氏毛诗集解_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
