<!DOCTYPE html>
<html>
 <head>
  <meta charset="utf-8"/>
  <title>
   毛诗正义 - 第 20 页/共 72 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   毛诗正义 - 第 20 页/共 72 页
  </h1>
  <div class="content">
   析薪如之何？匪斧不克。克，能也。笺云：此言析薪必待斧乃能也。○析，星历反。取妻如之何？匪媒不得。笺云：此言取妻必待媒乃得也。既曰得止，曷又极止？极，至也。笺云：女既以媒得之矣，何不禁制，而恣极其邪意，令至齐乎？又非鲁桓。 
　　[疏]“析薪”至“极止”。○正义曰：言析薪之法如之何乎？非用斧不能斫之，以兴娶妻之法如之何乎？非使媒不能得之。鲁桓既曰使媒得之止，宜以妇道禁之，何为穷极邪意而至齐止？又责鲁桓不禁制文姜也。○传“极，至”。○正义曰：《释诂》文。笺言“恣极邪意，令至齐”者，中说极为至之义，恣解义之言，非经中极也。
　
　　《南山》四章，章六句。 
　
　　《甫田》，大夫刺襄公也。无礼义而求大功，不修德而求诸侯，志大心劳，所以求者非其道也。 
　　[疏]“《甫田》三章，章四句”至“其道”。○正义曰：《甫田》诗者，齐之大夫所作以刺襄公也。所以刺之者，以襄公身无礼义，而求己有大功，不能自修其德，而求诸侯从己。有义而后功立，惟德可以来人。今襄公无礼义、无德，诸侯必不从之。其志望大，徒使心劳，而公之所求者非其道也。大夫以公求非其道，故作诗以刺之。求大功与求诸侯，一也，若诸侯从之，则大功克立，所从言之异耳。求大功者，欲求为霸主也。天子衰，诸侯兴，故曰霸。《中候》“霸免”，注云：“霸，犹把也，把天子之事。”於时王室微弱，诸侯无主，齐是大国，故欲求之。郑以《国语》云“齐庄、僖於是乎小伯”，韦昭曰：“小伯主诸侯盟会。襄即庄孙、僖子，以父祖已作盟会之长，可以为霸业之基。又自以国大民众，负恃强力，故欲求为霸也。至其弟桓公，即求而得之。”是齐国可以为霸，但襄公无德而不可求耳。上二章刺其求大功，卒章刺其不能修德，皆言其所求非道之事。“劳心忉忉”，是志大心劳。
　
　　无田甫田，维莠骄骄。兴也。甫，大也。大田过度，而无人功，终不能获。笺云：兴者，喻人君欲立功致治，必勤身修德，积小以成高大。○莠，羊九反。无田，音佃，下同。治，直吏反。无思远人，劳心忉忉。忉忉，忧劳也。笺云：言无德而求诸侯，徒劳其心忉忉耳。○忉音刀。 
　　[疏]“无田”至“忉忉”。○正义曰：上田谓垦耕，下田谓土地。以襄公所求非道，故设辞以戒之。言人治田，无得田此大田，若大田过度，力不充给，田必芜秽，维有莠草骄骄然。以喻公无霸德，思念远人，若思彼远人，德不致物，人必不至，维劳其心忉忉然。言人之欲种田求穀，必准功治田，穀乃可获，喻人君欲立功致治，必勤身修德，功乃可立。无德而求诸侯，徒劳其心也。责襄公之妄求诸侯也。○传“甫田”至“能获”。○正义曰：“甫，大”，《释诂》文。言“无田甫田”，犹《多方》云“宅尔宅田”。尔田，今人谓佃，食古之遗语也。禁人言“无田甫田”，犹下句云“无思远人”。无田与无思相对为喻。《周礼》授民田，“上地家百亩，中地家二百亩，下地家三百亩”。谓其人力堪治，故礼以此为度。过度，谓过此数而广治田也。○传“忉忉，忧劳”。○正义曰：《释训》云：“忉忉，忧也。”以言劳心，故云“忧劳也”。
　
　　无田甫田，维莠桀桀。桀桀，犹骄骄也。○桀，居竭反，徐又居谒反。无思远人，劳心怛怛。怛怛，犹忉忉也。○怛，旦末反。 
　　婉兮娈兮，总角丱兮。“未几见兮，突而弁兮！婉娈，少好貌。总角，聚两髦也。丱，幼稚也。弁，冠也。笺云：人君内善其身，外修其德，居无几何，可以立功，犹是婉娈之童子，少自修饰，丱然而稚，见之无几何，突耳加冠为成人也。○婉，於阮反。娈，力转反。緫，本又作揔，子孔反。丱，古患反。几，居岂反，注同。“见兮”，一本作“见之”。突，吐活反，注同；《方言》云“凡卒相见谓之突”，吐讷反。弁，皮眷反。髦音毛。少，诗照反。 
　　[疏]“婉兮”至“弁兮”。○正义曰：言有童子婉然而少，娈然而好兮，緫聚其发，以为两角丱然兮，幼稚如此。与别，未经几时而更见之，突然已加冠弁为成人兮。言童子少自修饰，未几时而即得成人，以喻人君能善身修德，未几时而可以立功。今君不修其德，欲求有功，故刺之。○传“婉娈”至“弁冠”。○正义曰：《候人》传曰：“婉，少貌。娈，好貌。”此并训之，故言少好貌。《内则》云：“男女未冠笄者，緫角，衿缨。”冠所以覆发，未冠则緫角，故知“緫角，聚两髦”，言緫聚其髦以为两角也。“丱兮”与“緫角”共文，故为幼稚。《周礼》掌冠冕者，其职谓之弁师，则弁者冠之大号，故为弁冠也。《士冠礼》及《冠义》记士之冠云：“始加缁布冠，次加皮弁，次加爵弁。三加而后字之，成人之道也。”然则士有三加冠。此言“突若弁兮”，指言童子成人加冠而已，不主斥其一冠也。若犹耳也，故笺言“突耳加冠为成人”。《猗嗟》“颀若”，言若者，皆然耳之义，古人语之异耳。定本云“突而弁兮”，不作“若”字。
　
　　《甫田》三章，章四句。 
　
　　《卢令》，刺荒也。襄公好田猎毕弋而不修民事，百姓苦之，故陈古以风焉。毕，噣也。弋，缴射也。○令音零。下同。好，呼报反。风，福凤反。噣，直角反，本亦作“浊”。毕，星名，何音犊。缴音灼。 
　　[疏]“《卢令》三章，章二句”至“风焉”。○正义曰：作《卢令》诗者，刺荒也。所以刺之者，以襄公性好田猎，用毕以掩兔，用弋以射雁。好此游田逐禽，而不修治民之事，国内百姓皆患苦之，故作是诗，陈古者田猎之事，以风刺襄公焉。经三章，皆言有德之君，顺时田猎，与百姓共乐之事。○笺“毕，噣。弋，缴射”。○正义曰：《释天》云：“噣谓之毕。”李巡曰：“噣，阴气独起，阳气必止，故曰毕。毕，止也。”孙炎曰：“掩兔之毕，或谓之噣，因名星云。”郭璞曰：“掩兔之毕，或呼为噣，因星形以名之。”《月令》注云：“网小而柄长谓之毕。”然则此器形似毕星，孙谓以网名毕，郭谓以毕名网。郭说是也。出绳系矢而射鸟，谓之缴射也。
　
　　卢令令，其人美且仁。卢，田犬。令令，缨环声。言人君能有美德，尽其仁爱，百姓欣而奉之，爱而乐之。顺时游田，与百姓共其乐，同其获，故百姓闻而说之，其乐令令然。○缨，於盈反，又於政反。乐音洛，下同。说音悦。 
　　[疏]“卢令”至“且仁”。○正义曰：言古者有德之君，顺时田猎，与百姓共乐同获，百姓闻而悦之。言吾君之卢犬，其环铃铃然为声。又美其君，言吾君其为人也，美好且有仁恩。言古者贤君田猎，百姓爱之，刺今君田猎，则百姓苦之。○传“卢田”至“令令然”。○正义曰：犬有田犬、守犬。《战国策》云：“韩国卢，天下之骏犬也。东郭逡，海内之狡兔。韩卢逐东郭，绕山三，越冈五，兔极於前，犬疲於后，俱为田父之所获。”是卢为田犬也。此言“铃铃”，下言“环”、“鋂”，铃铃即是环、鋂声之状。环在犬之颔下，如人之冠缨然，故云“缨环声”也。言人君有美德，以下言百姓所以悦君之意。《孟子·谓梁惠王》曰：“今王田猎於此，百姓闻王车马之音，见羽旄之美，举疾首蹙頞而相告曰：‘吾王好田猎，夫何使我至於此极也？父子不相见，兄弟妻子离散。’此无他，不与民同乐也。今王田猎於此，百姓闻王车马之音，见羽旄之美，举忺忺然有喜色而相告曰：‘吾王庶几无疾病与，何能田猎也？’此无他，与民同乐也。”则百姓悦之也。今定本云“喻人君能有美德”，“喻”字误也。
　
　　卢重环，重环，子母环也。○重，直龙反，下同。其人美且鬈。鬈，好貌。笺云：鬈读当为权。权，勇壮也。○鬈音权，《说文》云：“发好貌。” 
　　[疏]笺“鬈读”至“勇壮”。○正义曰：笺以诸言且者，皆辞兼二事，若鬈是好貌，则与美是一也。“且仁”、“且偲”，既美而复有仁才，则“且鬈”不得为好貌，故易之。《巧言》云：“无拳无勇。”其文相连，是鬈为勇壮也。以君能尽其仁爱，与百姓同乐，故美其“且仁”。以君身有勇壮，能捕取猛兽，故美其“且鬈”。以君善於射御，多有才能，故美其“且偲”。皆是猎时之事，故历言之。《大叔于田叙》云：“叔多才而好勇”，亦谓猎时有才勇也。
　
　　卢重鋂，鋂，一环贯二也。○鋂音梅。其人美且偲。偲，才也。笺云：才，多才也。○偲，七才反，《说文》云：“强也。” 
　　[疏]传“鋂，一环贯二”。○正义曰：上言重环，谓“环相重”，故知谓“子母环”，谓大环贯一小环也。“重鋂”与“重环”别，则与子母之环文当异，故知“一环贯二”，谓一大环贯二小环也。《说文》亦云：“鋂，环也，一环贯二。”
　
　　《卢令》三章，章二句。 
　
　　《敝笱》，刺文姜也。齐人恶鲁桓公微弱，不能防闲文姜，使至淫乱，为二国患焉。○敝笱，婢世反，徐符灭反，本又作“弊”，败也。笱音古口反，取鱼器也。恶，乌路反。 
　　[疏]“《敝笱》三章，章四句”至“患焉”。○正义曰：作《敝笱》诗者，刺文姜也。所以刺之者，文姜是鲁桓夫人，齐人恶鲁桓公为夫微弱，不能防闲文姜，使至於齐，与兄淫乱，为二国之患焉，故刺之也。文姜淫乱，由鲁桓微弱使然。经三章，皆是恶鲁桓以刺文姜之辞。《夏官·虎贲氏》云：“舍则守王闲。”注云：“舍，王出所止宿处也。闲，梐枑也。”《天官·掌舍》“掌王之会同之舍，设梐枑再重”，杜子春云：“梐枑谓行马。玄谓行马再重者，以周卫有外内列。周卫，防守之物，名之曰闲。”则闲亦防禁之名，故此及《猗嗟》之序皆防闲并言之也。齐则襄公通妹，鲁则夫人外淫。桓公见杀於齐，襄公恶名不灭，是为二国患也。文姜既嫁於鲁，齐人不当刺之，由其兄与妹淫，齐人恶君而复恶文姜，亦所以刺君，故编之为襄公诗也。
　
　　敝笱在梁，其鱼鲂鳏。兴也。鳏，大鱼。笺云：鳏，鱼子也。鲂也，鳏也，鱼之易制者，然而敝败之笱不能制。兴者，喻鲁桓微弱，不能防闲文姜，终其初时之婉顺。○鲂音房。鳏，毛古顽反，郑古魂反。易，夷豉反。齐子归止，其从如云。如云，言盛也。笺云：其从，侄娣之属。言文姜初嫁于鲁桓之时，其从者之心意如云然。云之行，顺风耳。后知鲁桓微弱，文姜遂淫恣，从者亦随之为恶。○从，才用反，注下皆同。 
　　[疏]“敝笱”至“如云”。○毛以为，笱者捕鱼之器。弊败之笱在於鱼梁，其鱼乃是鲂鳏之大鱼，非弊败之笱所能制，以喻微弱之君为其夫婿，其妻乃是强盛之齐女，非微弱之夫所能制，刺鲁桓之微弱，不能制文姜也。又言文姜难制之意。齐子文姜初归於鲁国止，其从者庶姜庶士，其数众多如云然，以此强盛，故鲁桓不能禁也。○郑以为，弊败之笱在於鱼梁，其鱼乃是鲂鳏之小鱼。鲂鳏自是鱼之易制者，但笱以弊败，不能制，以喻文姜是妇人之易制者，但由鲁桓以微弱不能制。由其不制文姜，故令从者亦恶。齐子文姜初归於鲁国止，其从者之心如云然。云行顺风东西，从者随嫡善恶，由文姜淫泆，故从者亦淫。○传“鳏，大鱼”。○正义曰：《孔丛子》云：“卫人钓於河，得鳏鱼焉，其大盈车，子思问曰：‘如何得之？’对曰：‘吾下钓垂一鲂之饵，鳏过而不视。又以豚之半，鳏则吞矣。’子思叹曰：‘鱼贪饵以死，士贪禄以亡。’”是鳏为大鱼也。传以鳏为大鱼，则以大为喻。王肃言：“鲁桓之不能制文姜，若弊笱之不能制大鱼也。”○笺“鳏鱼”至“婉顺”。○正义曰：“鳏，鱼子”，《释鱼》文。李巡曰：“凡鱼之子总名鲲也。鲲、鳏字异，盖古字通用。或郑本作‘鲲’也。《鲁语》云：‘宣公夏滥於泗渊，里革断其罟而弃之，曰：鱼禁鲲&lt;鱼面&gt;，鸟翼鷇卵，蕃庶物也。’”是亦以鲲为鱼子也。毛以鲲为大鱼，郑以鲲为鱼子而与鲂相配，则鲂之为鱼，中鱼也，故可以为大亦可以为小。陆机《疏》云：“鲂，今伊、洛、济、颍鲂鱼也，广而薄，肥恬而少力，细鳞，鱼之美者。辽东梁水鲂特肥而厚，尤美於中国鲂，故其乡语曰‘居就粮梁水鲂’是也。”笺以一鳏若大鱼，则强笱亦不能制，不当以弊败为喻。且鲂、鲲非极大之鱼，与鳏不类，故易传以为小鱼易制，喻文姜易制，但鲁桓微弱，不能防闲文姜，使终其初时之婉顺。文姜素与兄淫，而云“初时婉顺”者，在齐虽则先淫，至鲁必将改矣，但知桓公微弱，后复更为淫耳。○传“如云，言盛”。○正义曰：传以如云言盛，谓其从者多，强盛而难制。孙毓云：“齐为大国，初嫁宠妹，庶姜庶士盛如云雨，故妹来自由，桓公不能禁制。”言从者之盛，传意当然。文姜归鲁之日，襄公未为君，言宠妹则非也。○笺“其从”至“为恶”。○正义曰：侄娣之外，更当有侍御贱妾，故云“其从，侄娣之属”。笺以作诗者主刺文姜之恶，而言其从如云，明以文姜恶甚，疾其败损族类，故易传以为从者亦随文姜为恶。
　
　　敝笱在梁，其鱼鲂鱮。鲂鱮，大鱼。笺云：鱮，似鲂而弱鳞。○鱮，象吕反，《广雅》云“鰱也”，音连。 
　　[疏]笺“鱮，似鲂而弱鳞”。○正义曰：陆机《疏》云：“鱮似鲂，厚而头大，鱼之不美者，故里语曰‘网鱼得鱮，不如啗茹’。其头尤大而肥者，徐州人谓之鲢，或谓之鳙。幽州人谓之鸮&lt;后鸟&gt;，或谓之胡鳙。”
　
　　齐子归止，其从如雨。如雨，言多也。笺云：如雨，言无常，天下之则下，天不下则止，以言侄娣之善恶，亦文姜所使止。 
　　[疏]笺“如雨”至“使止”。○正义曰：侄娣之善恶，亦文姜所使，今定本云“所使止”，於义是也。
　
　　敝笱在梁，其鱼唯唯。唯唯，出入不制。笺云：唯唯，行相随顺之貌。○唯唯，维癸反，沈养水反，《韩诗》作“遗遗”，言不能制也。 
　　[疏]传“唯唯，出入不制”。○正义曰：上二章言鱼名，此章言鱼貌，令其上下相充也。唯唯，正是鱼行相随之貌耳。传以弊笱不能制大鱼，故云出入不制。笺以为小鱼，故行相随顺之貌。各从其义，故为辞异耳。其於唯唯，义亦同也。
　
　　齐子归止，其从如水。水，喻众也。笺云：水之性可停可行，亦言侄娣之善恶在文姜也。 
　　《敝笱》三章，章四句。 
　
　　《载驱》，齐人刺襄公也。无礼义故，盛其车服，疾驱於通道大都，与文姜淫播其恶於万民焉。故犹端也。○驱，欺具反，又如字，下皆同，本亦作“駈”。播，波佐反。 
　　[疏]“《载驱》四章，章四句”至“民焉”。○正义曰：《载驱》诗者，齐人所作以刺襄公也。刺之者，襄公身无礼义之故，乃盛饰其所乘之车与所衣之服，疾行驱驰於通达之道，广大之都，与其妹文姜淫通，播扬其恶於万民焉，使万民尽知情，无惭耻，故刺之也。国人刺君，乃是常事，诸序未有举国之名言其民刺君。此独云“齐人刺襄公”者，以文姜鲁之夫人，襄公往入鲁境，以其齐、鲁交错，须言齐以辨嫌。无礼义，盛其车服者，首章次句与次章上二句是也。疾驱，首章上句是也。於通道大都，下二章上二句是也。经因駈车而言车饰，故先言载驱。序以美其车服然后驱之，且欲见其驱车所往之处，故令疾驱与通道大都为句而后言之。经有车马之饰而已，无盛服之事。既美其车，明亦美其服，故协句言之。四章下二句皆言文姜来会齐侯，是与文姜淫之事，大都通道人皆见之，是播其恶於万民也。○笺“故犹端”。○正义曰：诸言“故”者，多是因上文以生下事。此“故”乃与上为句，非生下之辞，是以笺特释之。“无礼义故”，犹言无礼义端，端谓头绪也。《论语》“叩其两端”，谓动发本末两头也。《标有梅》笺云“女年二十而无嫁端”，为无嫁之头绪。此亦谓无礼义之头绪也，故盛服而与妹淫通也。
　
　　载驱薄薄，簟茀朱鞟。薄薄，疾驱声也。簟，方文蓆也。车之蔽曰茀。诸侯之路车，有朱革之质而羽饰。笺云：此车襄公乃乘焉，而来与文姜会。○薄，普各反，徐扶各反。茀音弗。鞹，苦郭反，革也。鲁道有荡，齐子发夕。发夕，自夕发至旦。笺云：襄公既无礼义，乃疾驱其乘车以入鲁竟。鲁之道路平易，文姜发夕由之往会焉，曾无惭耻之色。○发，《韩诗》云：“发，旦也。”其乘，绳证反，或音绳。竟音境，本亦作“境”。易，夷豉反，下“乐易”同。 
　　[疏]“载驱”至“发夕”。○正义曰：言襄公将与妹淫，则驱驰其马，使之疾行，其车之声薄薄然，用方文竹簟以为车蔽，又有朱色之革为车之饰。公乘此车马往就文姜，鲁之道路有荡然平易，齐子文姜乃由此道发夕至旦来与公会。公与妹淫，曾无愧色，故刺之。○传“薄薄”至“羽饰”。○正义曰：薄薄，车声状。序言疾駈，故云疾驱。駈与驱音义同，皆谓駈马疾行也。《斯干》说铺席燕乐之事云：“下莞上簟。”簟字从竹，用竹为席，其文必方，故云方文席也。车之蔽曰茀，谓车之后户也。《说文》云：“鞹，革也。”兽皮治去毛曰革，鞹是革之别名。此说齐君之车，而云朱鞹，故云诸侯之路车有朱革之质而羽饰。谓以皮革为本质，其上又以翟羽为之饰也。《释器》云：“舆革，前谓之鞎，后谓之茀。”李巡曰：“舆革前，谓舆前以革为车饰曰鞎。茀，车后户名也。”郭璞曰：“鞎，以韦靶车轼也。茀，以韦靶后户也。”又云：“竹前谓之御，后谓之蔽。”李巡曰：“竹前，谓编竹当车前以拥蔽，名之曰御。御，止也。”孙炎曰：“御，以簟为车饰也。”郭璞曰：“蔽，以簟衣后户也。”如《尔雅》之文，车前后之饰，皆有革有簟，故此说车饰云“簟茀朱鞹”也。彼文革饰后户谓之茀，竹饰后户谓之蔽，则茀、蔽异矣。此言车之蔽曰茀，茀、蔽为一者，彼因革与竹别而异其文耳，其实革竹同饰后户，俱为车之蔽塞，故此传茀、蔽通言之。《春官》巾车掌王后之车辂，有重翟、厌翟。《硕人》说卫侯夫人云“翟茀以朝”。是妇人之车有翟羽饰矣。经、传不言诸侯路车有翟饰者，今传言羽饰，必当有所案据，不知出何书也。○传“发夕”至“至旦”。○正义曰：此言发夕，谓夕时发行，故为发夕至旦。《小宛》云“明发不寐”，谓此至明之开发，未尝寝寐，故为发夕至明。所以立文不同，皆为夕发至旦。○笺“襄公”至“之色”。○正义曰：知入鲁境者，以下言“汶水汤汤”，则会在汶侧。齐在鲁北，水北曰阳。僖元年《左传》称公赐季友汶阳之田，当齐襄公之时，汶水之北尚是鲁地，故知襄公乘车入鲁境也。於“鲁道”之下，即言“发夕”，是则夜行在道，言其疾趋齐侯之意，故言文姜发夕而往会焉。兄则盛饰而往，妹则疾行会之，是其无惭耻之色。
　
　　四骊济济，垂辔沵沵。四骊，言物色盛也。济济，美貌。垂辔，辔之垂者。沵沵，众也。笺云：此又刺襄公乘是四骊而来，徒为淫乱之行。○骊，力驰反。济，子礼反，注同。尔尔，本亦作“沵”，同，乃礼反。徒，一本作“从”，两通。行，下孟反。鲁道有荡，齐子岂弟。言文姜於是乐易。然笺云：此岂弟犹言发夕也。岂读当为闿。弟，《古文尚书》以弟为圉。圉，明也。○岂，开改反，乐也。弟如字，或音待易反。乐音洛。闿音开。圉音亦。 
　　[疏]“四骊”至“岂弟”。○毛以为，襄公将与妹淫，乘其一驷之马，皆是铁骊之色，其马济济然而美，又四马垂其六辔沵沵然而众。为此盛饰，往就文姜。鲁之道路有荡然平易，齐子文姜於是乐易然来与兄会，曾无惭色，故刺之。○郑唯恺悌为异。言文姜开明而往会之。馀同。○传“四骊，言物色盛也”。○正义曰：《夏官·校人》云：“凡军事，物马而颁之。”注云：“物马齐其力。”言四言骊，道其物色俱盛也。○笺“此岂”至“明也”。○正义曰：笺以为，齐子恺悌，文在鲁道之下，则恺悌为在道之事。若是其心乐易，非独在道为然。且上云“发夕”，此当为发夕之类，故云“此恺悌犹发夕”，言与其馀恺悌不同也。恺悌之义，与发夕不类，故读恺为闿易，称闿物成务。《说文》云：“闿，开也。”《古文尚书》即今郑注《尚书》是也，无以悌为圉之字。唯《洪范》稽疑论卜兆有“五曰圉”，注云：“圉者，色泽光明。”盖古文作“悌”，今文作“圉”。贾逵以今文校之，定以为“圉”，故郑依贾氏所奏，从定为“圉”，於古文则为“悌”，故云“《古文尚书》以悌为圉。圉，明也”。上言发夕，谓初夜即行。此言闿明，谓侵明而行，与上古文相通也。《释言》云：“恺悌，发也。”舍人、李巡、孙炎、郭璞皆云“闿，明。发，行”。郭璞又引此诗云“齐子恺悌”，是闿亦为行之义也。今定本云：“此恺悌，发也，犹言发夕。”又云：“悌，《古文尚书》以为圉。”更无悌字，义并得通。
　
　　汶水汤汤，行人彭彭。汤汤，大貌。彭彭，多貌。笺云：汶水之上盖有都焉，襄公与文姜时所会。○汶音问，水名。汤，失章反。彭，必旁反。 
　　[疏]笺“汶水”至“所会”。○正义曰：序言“疾驱於通道大都”，“行人彭彭”，是为通道；“汶水汤汤”，傍有大都，可知。若其不然，不应辄言汶水，故云“汶水之上盖有都焉，襄公与文姜时所会处也。”此襄公入於鲁境，往会文姜，若是鲁桓尚存，不应公然如此。此篇所陈，盖是庄公时事，亦不知大都为何邑，故笺不言之。
　
　　鲁道有荡，齐子翱翔。翱翔，犹彷徉也。○彷音旁。徉音羊。 
　　汶水滔滔，行人儦々。滔滔，流貌。儦々，众貌。○滔，吐刀反。儦，表骄反，《说文》云：“行貌。”鲁道有荡，齐子游敖。 
　　《载驱》四章，章四句。 
　
　　《猗嗟》，刺鲁庄公也。齐人伤鲁庄公有威仪技艺，然而不能以礼防闲其母，失子之道，人以为齐侯之子焉。○猗，於宜反，字或作“欹”。技，其绮反。 
　　[疏]“《猗嗟》三章，章六句”至“子焉”。○正义曰：见其母与齐淫，谓为齐侯种胤，是其可耻之甚，故齐人作此诗以刺之也。礼，妇人夫死从子，子当防母奸淫。庄公不能防禁，是失为人子之道。经言猗嗟，是叹伤之言也。言其形貌之长，面目之美，善於趋步，是有威仪也。言其善舞善射，是有技艺也。言“展我甥兮”，拒时人以为齐侯之子也。以其齐人所作，故系之於齐。襄公淫之，故为襄公之诗也。
　
　　猗嗟昌兮！颀而长兮。猗嗟，叹辞。昌，盛也。颀，长貌。笺云：昌，佼好貌。○颀音祈。佼，古卯反，本又作“姣”。抑若扬兮，抑，美色。扬，广扬。○抑，於力反。美目扬兮。好目扬眉。巧趋跄兮，射则臧兮！跄，巧趋貌。笺云：臧，善也。○趋，本又作“趍”，七须反，又七遇反。跄，七羊反。 
　　[疏]“猗嗟”至“臧兮”。○正义曰：齐人伤鲁庄公。猗嗟此庄公之貌甚昌盛兮，其形状颀然而长好兮。抑然而美者其额上扬广兮，又有美目扬眉兮。巧为趋步，其举动跄然兮，射则大善兮。威仪技艺，其美如此，而不能防闲其母，使之淫乱，是其可嗟伤也。○传“猗嗟”至“长貌”。○正义曰：猗是心内不平，嗟是口之喑哑，皆伤叹之声，故为叹辞。若犹然也。此言颀若长兮，《史记·孔子世家》称孔子说文王之状云：“黯然而黑，颀然而长。”是之为长貌也。今定本云“颀而长兮”，“而”与“若”义并通也。○笺“昌，佼好貌”。○正义曰：传昌为盛，不言为其貌，故申足之云：“佼好貌。”○传“抑，美色。扬，广扬”。○正义曰：扬是颡之别名，抑为扬之貌，故知抑为美色。颡贵阔，故言“扬，广扬”。○传“好目扬眉”。○正义曰：“美目扬兮”，目扬俱美，传欲辨扬是眉，故省其文言“好目扬眉”。既言目扬皆好，又传解扬为眉，盖以眉毛扬起，故名眉为扬。○传“跄，巧趋貌”。○正义曰：《曲礼》云“士跄跄”，今与趍连文，故知“跄，巧趋貌”。《曲礼》注又云：“行而张足曰趋。”趋，今之捷步，则“趋，疾行也”。礼有徐趋、疾趋，为之有巧有拙，故美其“巧趋跄兮”。
　
　　猗嗟名兮！美目清兮！目上为名。目下为清。仪既成兮。终日射侯，不出正兮。展我甥兮！二尺曰正。外孙曰甥。笺云：成犹备也。正，所以射於侯中者，天子五正，诸侯三正，大夫二正，士一正。外皆居其侯中参分之一焉。展，诚也。姊妹之子曰甥。容貌技艺如此，诚我齐之甥。言诚者，拒时人言齐侯之子。○射，食亦反，注“所射”、“每射”同。正音征，注同。画五采曰正。参，七南反，又音三。 
　　[疏]“猗嗟”至“甥兮”。○正义曰：齐人伤鲁庄公。猗嗟此庄公目上之名甚平博兮，又有美目及目下之清亦美兮，威仪容貌既备足兮，又善於为射，终日射侯，其矢不出正之内兮，此又诚是我齐之外甥兮。威仪技艺如此，又实是齐之外甥，不能使母不淫，令人以为齐侯之子，是其可嗟伤也。○传“目上”至“为清”。○正义曰：《释训》云：“猗嗟名兮，目上为名。”孙炎云：“目上平博。”郭璞曰：“眉眼之閒。”《尔雅》既释如此，清又与目共文，名既目上，则清为目下。○传“二尺”至“曰甥”。○正义曰：正者，侯中所射之处。经典虽多言正鹄，其正之广狭则无文。郑於《周礼》考之，以为大射则张皮侯而设鹄，宾射则张布侯而画正。正大如鹄，三分侯广而正居一焉。侯身长一丈八尺者，正方六尺。侯身一丈四尺者，正方四尺六寸大半寸。侯身一丈者，正方三尺三寸少半寸。正以彩画为之。其外之广虽则不同，其内皆方二尺。尾於正鹄之事，唯此言“二尺曰正”耳。既无明说可以同之郑焉。郑言正之内方二尺者，亦更无明文，盖应顾此传耳。姊妹之子名之曰甥。传言“外孙曰甥”者，王肃云：“据外祖以言也。”谓不指襄公之身，总据齐国为信。外孙得称甥者，案《左传》云：“以肥之得备弥甥。”孙毓云：“姊妹之子曰甥。谓吾舅者，吾谓之甥。此《尔雅》之明义，未学者之所及，岂毛公之博物，王氏之通识，而当乱於此哉！抑者以襄公虽舅，而鸟兽其行，犯亲乱类，使时人皆以为齐侯之子，故绝其相名之伦，更本於外祖以言也。”凡异族之亲皆称甥。然此是毛传之言，不应代诗人为绝其相名之伦。孙毓之言非也。○笺“正所”至“之子”。○正义曰：《夏官·射人》“以射法治射义。王以六耦射三侯，乐以《驺虞》，九节五正。诸侯以四耦射二侯，乐以《貍首》，七节三正。孤卿大夫以三耦射一侯，乐以《采蘋》，五节二正。士以三耦射犴侯，乐以《采蘩》，五节二正”。是天子以下所射之正数也。彼文大夫士同射二正。今定本云“大夫二正，士一正”，误耳。“外皆居其侯中三分之一”者，其外畔准侯广狭，各居其侯三分之一，其内皆方二尺，故彼注云九节、七节、五节者，奏乐以为射节之差。三侯者，五正三正二正之侯也。二侯者，三正二正之侯也。一侯者，二正而已。画五正之侯者，中朱、次白、次苍、次黄，玄居外。三正者，损玄、黄；二正者，去白、苍，而画以朱、绿，其外之广皆居侯中三分之一。郑言中二尺，是中央之采方二尺以外，准其采之多少，正之广狭，均布之以至於外畔也。言居侯三分之一，侯之广狭则有三等不同。五正之侯则方一丈八尺，三正之侯方一丈四尺，二正之侯则方一丈。知者，以大射之鹄，宾射之正，虽其侯正、鹄不同，侯道远近一也。《仪礼》大射礼者，诸侯射礼。经曰：“司马命量人量侯道，以貍步，大侯九十，糁七十，犴五十。”《乡射记》记射之侯云：“侯道五十弓。”则《大射》所云九十、七十、五十皆谓弓也。诸侯大射三侯之道，既有九十、七十、五十，则王射亦张三侯，其道之数亦当然，故《射人》注云：“量侯道者，以弓为度。九节者，九十弓。七节者，七十弓。五节者，五十弓。弓之下制长六尺。”是侯道远近有三等不同也。《乡射记》又云：“弓二寸以为侯中。”侯中谓侯身也。乡射之侯既弓取二寸，则馀侯亦当然。《天官·司裘》注说大射之侯，引《乡射记》曰：“弓二寸以为侯中。”则九十弓者，侯中广丈八尺；七十弓者，侯中广丈四尺；五十弓者，侯中广一丈。大射既然，则宾射亦尔。《考工记》云：“梓人为侯，广与崇方，三分其广，而鹄居一焉。”《司裘》掌大射之礼云：“设其鹄。”《射人》治宾射之仪则云：“五正、三正、二正。”有正者无鹄，有鹄者正，则正与鹄大小同矣。故《射人》注云：“鹄乃用皮，其大如正。”鹄居侯中三分之一，则知正亦在侯三分之一，各准其侯之广狭而画之耳。谓之正者，《射人》注云：“正之言正也。射者内志正则能中。”《大射》注云：“正者，正也。亦鸟名。齐、鲁之间名题肩为正。正鸟之捷黠者，射之难中，以中为俊，故射取名焉。”大射射鹄，宾射射正，此言“不出正兮”，据宾射为文也。“展，诚”，《释诂》文。“姊妹之子为甥”，《释亲》文。上说容貌技艺，下言“展我甥兮”，纵令无技艺，亦是其甥，但作者既美其身业技艺，又言实是其甥，伤不防闲其母，而令人以为齐侯之子，故言诚我齐之外甥。为齐之甥信不虚矣。而云诚实是者，拒时人言是齐侯之子耳。
　
　　猗嗟娈兮！娈，壮好貌。清扬婉兮。婉，好眉目也。舞则选兮，射则贯兮。选，齐。贯，中也。笺云：选者，谓於伦等最上。贯，习也。○选，雪恋反。贯，毛古乱反，郑古患反。中，张仲反。 
　　四矢反兮，以御乱兮！四矢，乘矢。笺云：反，复也。礼射三而止。每射四矢，皆得其故处，此之谓复射。必四矢者，象其能御四方之乱也。○反如字，《韩诗》作“变”。变，易。御，鱼吕反。乘，绳证反。处，昌虑反。 
　　[疏]“猗嗟”至“乱兮”。○毛以为，齐人伤鲁庄，公猗嗟此庄公容貌娈然而好兮，其清扬眉目之閒婉然而美兮，其舞则齐於乐节兮，其射则中於正鹄兮。非徒能中而已，每番重射四矢，皆反复其故处兮。善射如此，足以捍御四方之乱兮。威仪技艺如此，而不能防闲其母，故刺之。○郑唯“舞则选兮”二句为异。言舞则伦等之中上选兮，其射即贯习为之兮。馀同。○传“选，齐。贯，中”。○正义曰：传选之为齐，其训未闻，当谓其善舞齐於乐节也。贯谓穿侯，故为中也。○笺“选者”至“贯习”。○正义曰：笺以美其善舞，当谓舞能胜人，故易传以为伦等之中上选也。“贯，习”，《释诂》文。○传“四矢，乘矢”。○正义曰：乘车必驾四马，因即谓四马为乘。《大射》、《乡射》皆以四矢为乘矢，故传依用之。○笺“礼射”至“之乱”。○正义曰：大射皆三番，射讫，止而不复射，是“礼射三而止”也。必三而止者，案《仪礼·大射》初使三耦射之而未释获，射讫，取矢以复。君与卿大夫等射，释获，饮不中者。讫，君与卿大夫等又射，取中於乐节。注云：“君子之於事也，始取苟能中，课有功，终用成法，教化之渐也。”然则初射惟三耦，其后两番君始与卿大夫等射。此言“礼射三而止”，通三耦等为言。射法三而止，而云“终日射侯”者，美其久射而常中，非礼射终一日也。每射四矢，皆复故处，言常中正鹄也。又解射礼必用四矢者，“象其能御四方之乱”，故诗人以庄公四矢皆中，即云“以御乱兮”，美庄公善射，言其堪御乱也。《内则》云：“男子生，以桑弧蓬矢六，射天地四方。”注云：“天地四方，男子所有事。”彼於初生之时，以上下四方男子皆当有事，故用六矢以示意。射礼则象能御乱，上下无乱，不复须象之故也。
　
　　《猗嗟》三章，章六句。 
　　齐国十一篇，二十四章，百四十三句。 

　
  



 
　 




卷五 五之三 

　卷五 五之三 　 


　　◎魏葛屦诂训传第九
  </div>
  <div class="pagination">
   <a href="毛诗正义_page19.html">
    上一页
   </a>
   <span>
    ...
   </span>
   <a href="毛诗正义_page15.html">
    15
   </a>
   <a href="毛诗正义_page16.html">
    16
   </a>
   <a href="毛诗正义_page17.html">
    17
   </a>
   <a href="毛诗正义_page18.html">
    18
   </a>
   <a href="毛诗正义_page19.html">
    19
   </a>
   <span class="current-page">
    20
   </span>
   <a href="毛诗正义_page21.html">
    21
   </a>
   <a href="毛诗正义_page22.html">
    22
   </a>
   <a href="毛诗正义_page23.html">
    23
   </a>
   <a href="毛诗正义_page24.html">
    24
   </a>
   <a href="毛诗正义_page25.html">
    25
   </a>
   <span>
    ...
   </span>
   <a href="毛诗正义_page21.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
