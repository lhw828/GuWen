<!DOCTYPE html>
<html>
 <head>
  <meta charset="utf-8"/>
  <title>
   毛诗注疏 - 第 23 页/共 29 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   毛诗注疏 - 第 23 页/共 29 页
  </h1>
  <div class="content">
   有命自天命此文王于周于京缵女维莘长子维行传缵继也莘大姒国也长子长女也维行大任之德焉笺云天为将命文王君天下于周京之地故亦为作合使继大任之女事于莘国莘国之长女大姒则配文王维德之行笃生武王保右命尔燮伐大商传笃厚右助燮和也笺云天降气于大姒厚生圣子武王安而助之又遂命之尔使协和伐殷之事协和伐殷之事谓合位三五也音义【纉子管反莘所巾反长张文反右音佑字亦作佑燮苏接反协戸颊反】疏【正义曰毛以为上既言迎得大姒此又言其能与文王行德生圣子以克殷也言教命乃从天而来归将命此文王于彼周国于其京师也则为生善美之匹使继先姑大任之女事维在于莘国是莘国处长之女子则以配文王与之维德之行共行仁义于周京以此夫妇圣贤共行德义之故为天降气于大姒遂厚生圣子武王言武王得美气之厚天既降气生之亦安保而佑助又遂命汝武王使汝协和其伐大商之事当靖以待时天道协防而后伐之言其伐又为天助也郑唯于彼周京之地为异余同传正义曰纉继释诂文此莘犹上挚也妇人所系国姓而已姒是其姓则莘是其国故云莘大姒国也缵女者言能继行女事故知长子长女丧服注云言子兼男女是也妇之所继唯继姑耳继姑而言维行故知能行大任之德也上章述大任之事云乃及王季维德之行今大姒言大任之德则亦与文王维行矣故笺申之云配文王维德之行是取上章为説也笺正义曰经言有命自天何知不时已受命而言天为将命文王者以此申结上章之事有命自天犹有命既集也纉女维莘言在渭之涘也下乃言笃生武王是述新娶之事不得为受命之后故言将命文王也以大姒之德自在于性故本之维莘言在父母之国已能继大任之德经之维莘为缵女所在而言与长子别句而理则下通故又言莘国之长女以明之传正义曰笃厚燮和皆释诂文释诂又云左右助也介尚右也转而相训是右为助也笺正义曰厚生谓圣性感气之厚故言天降气于大姒也圣人虽则有父而圣性受之于天故言天降气也保右命尔文承厚生之下则安助命之皆是天也故笺于天降气之下即连言之安而助之者使之身体康彊国家无虞是安之也多生贤辅年夀九龄是助之也文王之受丹书已云降徳灭殷发诛纣及渡盟津白鱼入舟是又遂命之也燮伐大商文在命尔之下则协和伐商之事天命使然故云使和伐殷之事言天所使也又觧和伐殷之事正谓合位于三五是也言正合防天道于五位三所而用之嵗月日辰星五者各有位谓之五位星日辰在北嵗在南月在东居三处故言三所此事在于外传周语伶州鸠曰昔武王伐殷嵗在鹑火月在天驷日在析木之津辰在斗柄星在天鼋星与日辰之位皆在北维颛顼之所建也帝喾受之我姬氏出自天鼋及析木者有建星及牵牛焉则我皇妣太姜之侄伯陆之后逢公之所凭神也嵗之所在则我有周之分野也月之所在辰马农祥也我太祖后稷之所经纬也王欲合是五位三所而用之韦昭云五位嵗月日辰星也三所逢公所凭神也周分野所在也后稷所经纬也案其文云星与日辰之位皆在北维嵗之所在月之所在言五位三所谓五物在三处当以此五在为三所不得以所字充之若必以所字充之则周之分野不言所也又正合五位则五物皆助若三所唯数逢公则日之与辰不助周矣韦昭之言非也周语唯有此言而古厯废灭刘歆作三统厯以考之颇有其次故韦昭王肃等皆据而言焉汉书律暦志曰三统上元至伐纣之嵗十四万二千一百九嵗嵗在鹑火张十三度故传曰嵗在鹑火师初发以殷十一月戊子日在析木箕七度故传曰日在析木是夕也月在房五度房为天驷故传曰月在天驷后三日得周正月辛夘朔合辰在斗前一度斗柄也故传曰辰在斗柄明日壬辰辰星始见于癸巳武王始发丙午逮师戊午渡于盟津盟津去周九百里师行三十里故三十一日而渡明日已未冬至辰星与婺女伏歴建星及牵牛至于婺女天鼋之首故传曰星在天鼋是刘歆所考之事也此天之五位所以得助周者以辰星在湏女八度日在箕七度日月合辰斗前一度谓在箕十度也此三者皆在东北维此北水木交际又辰星所歴建星及牵牛皆水宿颛顼水德而王帝喾以木受之今周亦木德当受殷水星与日辰在其位当如帝喾之代颛顼是一助也又天鼋一名枵齐之分野大姜之祖有逢伯陵者殷之诸侯封之齐地逢公之死其神凭焉我周出于姜姓为外祖所佐是二助也嵗星在张十三度鹑火之次周之分野嵗星所在利以伐人是三助也月在房五度房心为大辰大辰晨正而农事起谓之农祥后稷播殖百谷月在农祥之星则月亦佑周是四助也以于伐纣之时有此五物助周武王能上应天意合而用之故谓协和也此五位所在星宿度数自非用算无以推之又郑注尚书为文王受命武王伐纣时日皆用殷厯刘向五纪论载殷厯之法唯有气朔而已其推星在天鼋则无术焉】
　　殷商之旅其防如林矢于牧野维予侯兴传旅众也如林言众而不为用也矢陈兴起也言天下之望周也笺云殷盛合其兵众陈于商郊之牧野而天乃予诸侯有德者当起为天子言天去纣周师胜也上帝临女无贰尔心传言无敢懐贰心也笺云临视也女女武王也天护视女伐纣必克无有疑心音义【防古外反牧州牧之牧徐音目在朝歌南七十里是周武王与纣战于牧野之地予毛羊藘反郑羊吕反不为于伪反陈于如字又直忍反】疏【正义曰毛以为既言佑命武王协和伐殷故言伐殷为天所佑之事殷商之兵众其防聚之时如林木之盛也此众虽盛列于牧地之野维欲叛殷而归我维欲起我而灭殷言皆无为纣用尽望周胜也非直敌人之意向周如此又上天之帝既临视汝矣其所将之众皆无敢有懐贰心于汝之心言皆一心乐战故周所以胜也郑唯下三句为异言殷众盛天命有归天乃维予其为诸侯而有德者当起为天子言天去纣而兴周也天意既欲兴周其从武王之人莫不劝乐戒武王言上天之帝护视于汝矣伐纣必克无有疑贰于汝伐纣之心当知其必克无贰心伐之是人又乐战也伐殷者武王之所欲众人应难之今众人不以己劳唯恐武王不战是劝乐之甚天予人劝所以能克也传正义曰旅众释诂文木聚谓之林如林言其众多而不为纣用武成曰甲子昧爽受率其旅若林周本纪云纣闻武王来亦发兵七十万人拒武王武王使师尚父以大卒驰纣师纣师虽众皆无战之心欲武王之亟入纣师皆倒戈以战以开武王武王驰之纣兵皆崩是众而不为用也矢陈释诂文兴起释言文毛氏于诗予皆为我无作取予之义上篇侯皆为维言天下之望周觧维予侯兴之意王肃云其众维叛殷我兴起而灭殷传意当然也笺正义曰牧誓云至于商郊牧野乃誓书序注云牧野纣南郊地名礼记及诗作防野古字耳今本又不同此陈师交战予宜为授予之义武王于纣乃是诸侯有德者当起为天子明为王而行恶者当废黜是言天意去纣而予周故师胜也土无二王对纣名武王为诸侯也史记伯夷叔齐谏武王曰以臣弑君可谓仁乎伯夷谓武王为臣诗人称之为侯亦可矣传正义曰言无敢则是军众之人不敢也泰誓上曰予有臣三千惟一心故传以无贰尔心为众人无敢懐贰心即左传所谓同心同德是也笺正义曰临视释诂文閟宫云致天之届于牧之野无贰无虞上帝临汝彼无贰之文在临汝之上是戒武王使无贰心此文与彼大同明亦戒武王言伐纣必克无有疑心也伐纣之事本出武王之心诗人反言众人之劝武王见其劝战之甚太誓曰师乃鼓噪前歌后舞格于上天下地咸曰孜孜无怠是乐劝武王之事】
　　牧野洋洋檀车煌煌驷騵彭彭传洋洋广也煌煌明也駵马白腹曰騵言上周下殷也笺云言其战地寛广明不用权诈也兵车鲜明马又强则暇且整维师尚父时维鹰扬凉彼武王传师大师也尚父可尚可父鹰扬如鹰之飞扬也凉佐也笺云尚父吕望也尊称焉鹰鸷鸟也佐武王者为之上将肆伐大商防朝清明传肆疾也防甲也不崇朝而天下清明笺云肆故今也防合也以天期已至兵甲之强师率之武故今伐殷合兵以清明书牧誓曰时甲子昧爽武王朝至于商郊牧野乃誓音义【洋音羊檀徒丹反煌音皇騵音原駵音留凉本亦作谅同力尚反韩诗作亮云相也大师音泰騺之力反将子匠反肆音四帅所类反亦作率】疏【正义曰毛以为上既言将战为天人所归此又述战时之事言所战之处牧地之野洋洋然甚寛而广大于此广大之处陈檀木之兵车煌煌然皆鲜明又驾驷騵之牲马彭彭然皆强盛维有师尚父者是维勇畧如鹰之飞扬身为大将时佐彼武王车马鲜强将帅勇武以此而疾往伐彼大商防值甲子之朝不终此一朝而伐杀虐纣天下乃大清明无复浊乱之政郑唯下二句为异言天期已至兵甲之强将帅之武故今往伐此大商防合兵众以朝旦昧爽清明之时伐之也传正义曰洋洋文连牧野述战地之貌故宜为广大煌煌言车之鲜故为明也駵马白腹曰騵释畜文郭璞曰駵赤色黒鬛也檀弓说三代乗马各从正色而周不纯赤明其有义故知白腹为上周下殷战为二代革易故见此义檀弓亦言戎事乗騵明非戎事不然因此武王所乗遂为一代常法夏殷不下其先代之色时王之意异笺正义曰诗辞所发理不徒然言战地寛广必当有意故知明当知不用权诈也少仪曰军旅思险隐精以虞是设权必依险阻故寛广之地不用权诈车之鲜明马之强盛车固马肥不虑不克则心不匆遽闲暇于事且齐整也成十六年左传栾鍼说晋国之勇云好以众整又曰好以暇牧誓注云好整好暇用兵之术是兵法贵闲整也此说武王之师尚父为左则牧野之战不用权诈矣而雒师谋说太公受兵钤之法云践尔兵革审权矩应诈纵谋出无孔注云践行也矩法也当亲行汝兵革审其权谋之法孔道也应敌之应诈纵己之谋所出无常道善太公知权变者兵法湏知彼已当预为之备所以贵权谋故善太公能审之但武王之伐纣以至圣攻至恶敌无战心不暇权诈以不用权诈故为美耳若前人德与己同力又相敌当设权以取胜何则与其自败寜我败人故僖二十二年宋公及楚人战于左氏以为不用子鱼之计至于军败身伤所以责襄公也而公羊善之云虽文王之战亦不是过郑箴膏肓云刺襄公不度德不量力引考异邮至襄公大辱师败于徒信不知权谲之谋不足以交邻国定逺疆也此是讥师败也公羊不讥违考异邮矣是德均力同当权以取胜也其在军之士则听将之命不得纵舍前敌曲为小仁宣二年宋郑战于大棘左传曰狂狡辂郑人郑人入于井倒防而出之获狂狡君子曰失礼违命宜其为禽也戎昭果毅以听之之谓礼杀敌为果致果为毅易之戮也何休以为狂狡近于古道郑箴膏肓云狂狡临敌拘于小仁忘在军之礼讥之义合于防是军士当从上命也虽成汤伐桀尚书云尔不从誓言予则孥戮汝明军士虽为至德之师不可违命纵敌也传正义曰史记齐世家云太公望吕尚者东海上人西伯出猎得之曰吾太公望子久矣故号之曰太公望载与俱归立为太师刘向别录曰师之尚之父之故曰师尚父父亦男子之美号太誓注曰师尚父文王于磻谿所得圣人吕尚立以为太师号曰尚父尊之其言皆可与尚父义同尊之为作此号故雒师谋云号曰师尚父是也如世家之文则尚本是名号之曰望而雒师谋云吕尚钓厓注云尚名也又曰望公七年尚立变名注云变名为望盖因所呼之号遂以为名以其道可尊尚又取本名为号也孙子兵法曰周之兴也吕牙在殷则牙又是其名字也释诂云亮介尚右也左右亮也转以相训是亮为佐也亮谅义同笺正义曰太誓司马在前王肃曰司马太公也司马非上卿而云上将者周司马主军旅之戒命故上将为司马也传正义曰释言云窕肆也郭璞曰轻窕者好放肆左传云轻者肆焉是肆为疾之义故以肆为疾言伐者见清明之速又觧防朝清明为速疾之意言武王陈师防甲日之期不终一朝而为天下清明是其疾也王肃云以甲子昧爽与纣战不崇朝而杀纣天下乃大清明无复浊乱之政传云防甲肃言甲子昧爽以述之则传言防甲长续为义谓甲子日之朝非训防为甲孙毓云经传诂训未有以防为甲者失毛防而妄难説耳定本云防甲兵则与防甲子义异笺正义曰肆故今也释诂文天期已至即上燮伐大商协和五位翦灭有期也兵甲之彊即上檀车四騵举车马则兵甲可知也师率之武即尚父鹰扬是也故今伐殷其合兵以朝旦清明之时言于时杀纣也引牧誓证清明之时是昧爽之义牧誓注亦引此诗交相为证以明其事同也昧爽者爽明也言其昧之而初明晚则尘昬旦则清故谓朝旦为清明古诗曰清晨登陇首是清亦古今之通语也易传者以防者遇值之辞言防朝清明正是防清明之朝耳诗无甲子之文不当横为防甲且清明与昧爽文协故易之】
　　大明八章四章章六句四章章八句
　　序緜文王之兴本由大王也音义【緜弥延反本由太王也一本无由字序旧无注本或有注者非】疏【正义曰作緜诗者言文王之兴本之于大王也大王作王业之本文王得因之以兴今见文王之兴本其上世之事所以美大王也经九章上七章言大王得人心生王业乃避狄居岐作寝庙门社是本大王下二章乃言文王兴之事叙以诗为文王而作故先言文王之兴而又追而本之各自为势故文倒也】
　　緜緜瓜瓞民之初生自土沮漆传兴也緜緜不絶貌瓜绍也瓞瓝也民周民也自用土居也沮水漆水也笺云之本实继先嵗之必小状似瓝故谓之瓞緜緜然若将无长大时兴者喻后稷乃帝喾之胄封于邰其后公刘失职迁于豳居沮漆之地歴世亦緜緜然至大王而德益盛得其民心而生王业故本周之兴云于沮漆也古公亶父陶复陶穴未有家室传古公豳公也古言久也亶父字或殷以名言质也古公处豳狄人侵之事之以皮币不得免焉事之以犬马不得免焉事之以珠玉不得免焉乃属其耆老而告之曰狄人之所欲吾土地吾闻之君子不以其所养人而害人二三子何患无君去之逾梁山邑乎岐山之下豳人曰仁人之君不可失也从之如归市陶其土而复之陶其壤而穴之室内曰家未有寝庙亦未敢有家室笺云古公防文王本其祖也诸侯之臣称君曰公复者复于土上凿地曰穴皆如陶然本其在豳时也传自古公处豳而下为二章发音义【瓜古华反瓞田节反韩诗瓞小也沮七余反漆音七瓝蒲剥反小瓜也长张丈反喾苦毒反髙辛氏帝也胄直又反邰他来反王于况反亦如字后王业同亶都但反父音甫本亦作甫陶音桃复音福注同累土于地上也说攵作覆或殷以名言絶句翟音狄属音烛岐其宜反壤而丈反凿在洛反为于伪反】疏【正义曰緜緜然不絶者是瓜绍之瓞之本实继先嵗之嵗嵗相继恒小于本若将无复长大之时也以喻后稷乃帝喾天子之胄封为诸侯后更迁于豳国世世渐防若将无复兴盛之时也至于大王其德渐盛得其民心而初始生此王业乃不复为微此事在何时乎乃用居于沮漆二水之傍己则然矣居沮漆者复是何人乎乃是我文王之先祖久古之公号为亶父者于沮漆之傍其为宅舍才作陶复陶穴而居之所以然者以其国土未大人众不多未敢有其家室故且穴复而居之传正义曰緜緜微细之辞故云不絶貌也释草云瓞瓝其绍瓞舍人曰瓞名瓝小也绍继谓瓞子汉中小瓜曰瓞孙炎曰瓞小瓜子如瓝其本子小绍先嵗之瓜曰瓞然则瓞之族类本有二种大者曰瓜小者曰瓞此则其种别也而蔓近本之必小于先嵗之大以其小如瓞故谓之瓞瓞是瓝之别名故云瓞瓝也此时在豳言民周民者此民自豳居周复以周为代号此述周国之兴故以周言之释训云由从自此由训为用故自得为用也土地人之所居故云土居也言沮水漆水者以水非可居之处见居在沮漆之傍举水以表土耳禹贡雍州云沮漆既从是漆沮俱为水也或言漆沮为二水名汉书地理志云右扶风有漆县云漆水在其县西则漆是一水名与沮别矣孔安国云漆沮一名洛水漆沮为一葢沮一名沮水孔连言之笺正义曰之本实谓蔓近本之实继先嵗之必小其形状似瓝故谓之瓞其实之与瓞犹种不同也必言本实小者以其言绍近本之实继先嵗之犹长子之继父故言继者实近本则小今验信然近本小虽继先嵗之不能大如先嵗之瓜犹若后稷封为诸侯虽继帝喾之后不能如喾为天子之相继者嵗嵗益小若将无长大之时犹后稷之后世世益微若将无兴盛之时以年年相承犹人以世世相继故取喻焉实无长大之时后稷之后则至大王而盛欲言大王之兴故言若将无长大之时其实唯益小终亦不能长大也后稷乃帝喾之胄是喾为而稷为瓞自稷以下祖绀以前皆为瓞言緜緜不絶则非徒一世故笺歴陈之云封邰迁豳居沮漆之地歴世亦緜緜然是在邰在邠皆緜緜故云歴世也笺言至大王而德益盛举大王以约之明以前皆是也郑于生民之笺以姜嫄为髙辛氏之世妃而生后稷经云即有邰家室周本纪云舜封弃于邰号曰后稷是稷为帝喾之胄封于邰也公刘云笃公刘于豳斯馆是公刘失职迁于豳也失职者谓失稷官之职不复得在王官也周语云昔我先世后稷以服事虞夏及夏之衰也弃稷不务我先王不窋用失其官而自窜于戎狄之间韦昭云不窋失官去夏而迁于豳豳西近戎北近狄周本纪亦云不窋末年夏氏政乱弃稷不务不窋以失其官而奔戎狄之间然则失职迁豳自不窋始矣言公刘迁豳者案公刘之篇说公刘避乱适兵其言甚详不可得而改而外传史记皆言不窋奔于戎狄葢不窋之时已尝失官逃窜豳也犹尚往来邰国未即定居于豳公刘者不窋之孙至公刘而尽以邰民遂往居焉故本纪又云公刘虽在戎狄间复脩后稷之业务耕种相地宜百姓从而归保焉公刘卒子庆节立国于豳是定国于豳自公刘始也豳有漆沮之水故言居沮漆之地公刘以下常居沮漆正断以太王而德益盛者以下言古公亶父故知得民心生王业自太王为始周之追王上至太王而止亦以初基王业故也太王之基王业在于岐周始盛故閟宫云居岐之阳实始翦商但在岐始盛由未迁已得民心故云生王业也生者初始之辞故云本周之兴自于沮漆也此沮漆谓在豳地但二水东流亦过周地故下传曰周原沮漆之间是周地亦有漆沮也传正义曰以在豳为公故曰豳公谓之古公言其年世久古后世称前世曰古公犹云先王先公也太王追号为王不称王而称公者此本其生时之事故言生存之称也士冠礼为冠者制字云伯某甫亶亦称甫故知字也以周制论之甫必是字但时当殷代质文不同故又为异説或殷以亶父为名名终当讳而得言之者以其时质故也中稷起注云亶甫以字为号则郑意定以为字不从或説也自古公处豳至如归市皆孟子对滕文公之辞也唯彼云太王居豳此因古公之下即云处豳为异耳荘子与吕氏春秋皆云太王亶甫居豳狄人攻之与之珠玉而不肯狄人之求者土地也太王亶父曰与人之兄居而杀其弟与人之父居而杀其子吾不忍也请免吾乎为吾臣与狄人臣奚以异也吾闻之不以所飬害所飬杖防而去人相连而从之遂成国于岐山之下书传略说云狄人将攻太王亶甫召耆老而问焉曰狄人何欲耆老对曰欲得菽粟财货太王亶甫曰与之每与狄人至不止太王亶甫属耆老而问之曰狄人又何欲乎耆老对曰又欲土地太王亶甫曰与之耆老曰吾不为社稷乎太王亶甫曰社稷所以为民也不可以所为民亡民也耆老对曰君纵不为社稷不为宗庙乎太王亶甫曰宗庙吾私也不可以私害民遂杖防而去过梁山邑岐山周人束脩奔而从之者二千乗一止而成三千户之邑与此大意皆同此言不得免焉略説云每与之不止吕氏春秋言不受异人别说故不同耳此言犬马略说言菽粟明国之所有莫不与之故郑于稷起及易注皆云事之以牛羊明当时亦与之韩奕笺云梁山在冯翊夏阳县西北郑于书传注云岐山在梁山西南然则梁山横长其东当夏阳县西北其西当岐山东北自豳适周当逾之也曲礼下曰国君死社稷公羊传曰国灭君死之正也则诸侯为人侵伐当以死守之而公刘太王皆避难迁徙者礼之所言谓国正法公刘太王则权时之宜论语曰可与适道未可与权公羊传曰权者反经合义权者称也称其轻重度其利害而为之公刘遭夏人之乱而被迫逐若顾恋疆宇或至灭亡所以避诸夏而入戎狄也太王为狄人所攻必求土地不得其地攻将不止战以求胜则人多杀伤故又弃戎狄而适岐阳所以成三分之业建七百之基虽于礼为非而其义则是此乃贤者达节不可以常礼格之王制称古者量地以制邑度地以居民地邑民居必参相得故曰无旷土无游民而公刘太王得择地而迁又无天子之命诸侯得举国擅徙者王制所云平世大法法不恒定世有盛衰王政既乱威不肃下迫逐良善无所控告戎狄内侵莫不抗御故不待天子之命可以权穴避之以其政乱故有空土公刘太王得择地而迁焉且古者有附庸闲田或可先是闲处也既往迁之人居成国后有明王因而聼之也冬官考工记曰有虞氏土陶说文曰陶瓦器灶也葢以陶去其土而为之故谓之陶也说文曰穴土屋也覆于地也则覆之与穴俱土室耳故笺辨之云覆者于地上凿地曰穴皆好陶然大司徒注云壤亦土也变言耳以万物自生然则言土土犹吐也以人所耕而种艺则言壤壤和缓之貌然则土与壤其体虽同壤言和缓则土坚而壤濡九章算术云穿地四为壤五为坚土壤是息土之名覆者地上为之取土于地复筑而坚之故以土言之穴者凿地为之土无所用直去其息土而已故以壤言之释宫云宫谓之室室谓之宫其内谓之家李巡曰谓门以内也郭璞曰今人称家义出于此是室内曰家也君子将营宫室宗庙为先古公在豳之时迫于戎狄国小民少未有寝庙故未敢有宫室以是故覆穴而居也公刘始迁于豳比至古公将立十世公刘云于豳斯馆则豳有宫馆也略说称耆老谓大王曰不为宗庙乎是豳地有寝庙也而此言未有寝庙室家者以此文王在岐而兴上本大王初来之事叹美在岐新立故言在豳未有下云作庙翼翼故此言未有寝庙下云俾立室家故此言未有室家以为立文之势耳其实在豳之时亦有宫室七月云入此室处即豳事也不然岂十世之内常穴居乎但戎近西戎处在山谷其俗多复穴而居故诗人举而言耳笺正义曰以此复穴别文大车云死则同穴穴在地下则知复在地上俱称为陶故知皆如陶然下乃言至于岐下故知此本其在豳时也本其在豳则是未迁传自古公处豳而下说大王迁岐之事者为下第二章发此传也然则传不待二章而豫发之者以此言在豳未有室家为下居岐作室以开原也大王所以走马至岐乃为狄人所逐故逆为之传以通畅作者之意焉】古公亶父来朝走马率西水浒至于岐下爰及姜女聿来胥宇传率循也浒水厓也姜女大姜也胥相宇居也笺云来朝走马言其辟恶早且疾也循西水厓沮漆水侧也爰于及与聿自也于是与其妃大姜自来相可居者着大姜之贤知也音义【朝直遥反浒呼五反辟音避亦作避后放此相息亮反知音智】疏【正义曰文王之先久古之公曰亶父者避狄之难其来以早朝之时疾走其马循西方水厓漆沮之侧东行而至于岐山之下于是与其妃姜姓之女曰大姜者自来相土地之可居者言大王既得民心避恶早而且疾又有贤妃之助故能克成王业传正义曰率循胥相皆释诂文浒水厓释水文此说古公而及姜女则姜女大王之妃周本纪云大姜生季歴故知姜女是大姜也宇者屋宇所以居人故为居也笺正义曰大王与众避狄不应早而疾驱假使清朝走马未是善事诗人言之必有其意故知美其避恶早且疾也上言漆沮此言循浒明是循此漆沮之侧也爰于及与聿自皆释诂文迁都自是人君之事郑言爰及姜女明其着大姜之贤知也】
　　周原膴膴堇荼如饴爰始爰谋爰契我龟传周原沮漆之间也膴膴美也堇菜也荼苦菜也契开也笺云广平曰原周之原地在岐山之南膴膴然肥美其所生菜虽有性苦者甘如饴也此地将可居故于是始与豳人之从己者谋谋从又于是契灼其龟而卜之卜之则乂从矣曰止曰时筑室于兹笺云时是兹此也卜从则曰可止居于是可作室家于此定民心也音义【膴音武韩诗同堇音谨案广雅云堇藋也今三辅之言犹然藋音徒吊反荼音徒饴音移契苦计反本又作挈音苦结反灼之略反】疏【正义曰上言来相可居又述所相之处言岐山之南周之原地膴膴然其土地皆肥美也其地所生堇荼之菜虽性本苦今尽甘如饴味然大王见其如此知其可居于是始欲居之于是与豳人从己者谋之人谋既从于是契灼我龟而卜之龟卜又吉大王乃告从己者曰可止居于是可筑室于此告之此言所以定民之心令止而不复去也传正义曰周原在漆沮之间以时騐而知之述地之良而云膴膴故为美也荼苦菜释草文樊光曰苦菜可食也内则曰堇直粉榆则堇是美菜非苦荼之类释草又云芨堇草郭璞曰即乌头也江东人呼为堇晋语孋姬将谮申生寘鸩于酒寘堇于肉贾逵曰堇乌头也然则堇者其乌头乎笺云性苦者皆甘如饴若是堇苴之堇虽非周原亦自甘矣明堇是乌头也契开者言契龟而开出其兆非训契为开也春官菙氏掌共燋契以待卜事注云士丧礼曰楚焞置于燋在龟东楚焞即契所用灼龟也燋谓炬其存火也士丧礼注云楚荆也然则卜用龟以楚焞之木烧之于燋炬之火既然执之以灼龟故笺云契灼其龟而卜之既契乃开出其兆故春官卜师掌开龟之四兆注云开谓出其占书也是既契乃开之但传文质畧直言契开耳笺正义曰广平曰原释地文閟宫云居岐之阳山南曰阳故知周之原地在岐山之南也上言胥宇是相地之辞今言地之美貌故曰大王以此可居于是始与豳人从己者谋也经云爰始爰谋当有二于如笺之言则始下一爰无所用矣王肃云于是始居之于是先尽人事谋之于众然则笺云始与豳人从己者谋亦谓于是始欲居于是与之谋但笺文少畧耳人谋既从大王于是契其龟而卜又得吉则是人神皆从矣洪范曰汝则有大疑谋及乃心谋及卿士谋及庶人谋及卜筮汝则从龟从筮从卿士从庶人从是之谓大同检此上下大王自相之知此地将可居是谋及乃心也与从己者谋是谋及卿士庶人也契龟而卜是谋及卜也唯无筮事耳礼将卜先筮之言卜则筮可知故云皆从也卜从者以文承龟下故云卜从则曰可止居于是如笺之言则上曰为辞下曰为于也】
　　廼慰廼止廼左廼右廼疆廼理廼宣廼亩自西徂东周爰执事传慰安爰于也笺云时耕曰宣徂往也民心定乃安隐其居乃左右而处之乃疆理其经界乃时耕其田亩于是从西方而往东之人皆于周执事竞出力也豳与周原不能为西东据至时从水浒言也音义【疆本亦作壃同居良反注及后放此】疏【正义曰上告民令止民心既定乃安隐其居乃止定其处乃处之于左乃处之于右言或左或右开地置邑以居民也乃为之疆埸乃分其地理乃敎之时耕乃治其田亩从西方往东之人皆在周原于是执事而竞出力言筑室耕田无不劝乐也笺正义曰以宣在疆理之下乃亩之上疆理既定乃宣于田亩时耕曰宣宣训为徧也发也天时已至令民徧发土地故谓之宣慰止左右文在筑室之下明其皆是作邑之事乃左右而处之据公宫在中民居左右故王肃云乃左右开地置邑以居其民与郑同也疆理是一宣亩亦同但作者以乃间之而足句耳故笺通觧之云乃疆理其经界乃时耕其田亩也民性安土重迁离居或有所悔言从西方往东之人皆于周执事竞出力明其劝乐于是皆无悔心也豳在周原西北而经言自西便是从其正西而来故辨之云豳与周原不能为东西据至周之时从水浒而言也郑志张逸问豳与周原不能为东西何谓答曰豳地今为栒邑县在广山北沮水西有泾水从此西南行正东乃得周故言东西云岐山在长安西北四百里豳又在岐山西北四百里如志此言发豳西南而行从沮水之南然后东行以适周也时耕曰宣无他文也郑以义言之耳】
　　乃召司空乃召司徒俾立室家笺云俾使也司空司徒卿官也司空掌营国邑司徒掌徒役之事故召之使立室家之位处其绳则直缩版以载作庙翼翼传言不失绳直也乗谓之缩君子将营宫室宗庙为先廐库为次居室为后笺云绳者营其广轮方制之正也既正则以索缩其筑版上下相承而起庙成则严显翼翼然乗声之误当为绳也音义【俾必尔反处昌虑反绳如字本或作乗案经作绳传作乗笺云传破之乘字后人遂误改经文缩色六反廐音救广光浪反索桑洛反】疏【正义曰民既得安止乃立国家宫室于是乃召司空之卿令之营度广轮乃召司徒之卿令之兴聚徒役使之立公卿之室家之位处也营度位处立绳正之其绳则方正而直矣依此绳直之处起而筑之以绳索束其版版满筑讫则升下于上以相承载作此宗庙翼翼然而严正言能依就凖绳墙屋方正也笺正义曰司空之属有匠人其职有营国广狭之度庙社朝市之位是司空掌营国邑也司徒之属有小司徒其职云凡用众庶则掌其政敎是司徒掌徒役之事也以此二卿各有所掌故召之使立室家之位处也位处者即匠人所谓左祖右社面朝后市之类是也后稷封邰为上公孟子称文王以百里而王则大王之时以殷之大国当立三卿其一盖司马乎时不召者司马于营国之事无所掌故也传正义曰传以绳无不直而云其绳则直者言大王所作宫室不失绳之直也释器云绳谓之缩孙炎曰绳束筑板谓之缩郭璞曰缩者防束之也然则缩者束物之名用绳束板故谓之缩尔雅复言缩之明缩用绳束之也君子将营宫室以下下曲礼文也引之者证先言作庙之意笺正义曰传言不失绳直故言用绳之意绳者营其广轮方制之正言营制之时当用绳者上下相承而起觧载义言其相载传言绳谓之缩出于释器释器作绳而传作乘故为声之误毛公后人写之误耳】
　　捄之陾陾度之薨薨筑之登登削屡冯冯传捄蔂也陾陾众也度居也言百姓之劝勉也登登用力也削墙鍜屡之声冯冯然笺云捄捊也度犹投也筑墙者捊聚壤土盛之以蔂而投诸版中百堵皆兴鼛鼓弗胜传皆俱也鼛大鼓也长一丈二尺或鼛或鼓言劝事乐功也笺云五版为堵兴起也百堵同时起鼛鼓不能止之使休息也凡大鼓之侧有小鼓谓之应鼙朔鼙周礼曰以鼛鼓鼓役事音义【捄音俱吕沈同徐又音鸠陾耳升反又如之反说文云筑墙声也音而度待洛反注同韩诗云填也薨呼反沈呼萌反尔雅云众也王云亟疾也屡力注反又力朱反注同冯扶氷反蔂力追反沈力戈反字或作樏或作蘲音同刘熙云盛土笼也鍜丁乱反捊薄侯反尔雅云聚也说文云引取土盛音成堵丁古反鼛音羔胜音升应应对之应小鼓也鼙薄迷反】疏【正义曰毛以为掘土实之于蔂谓之捄众多陾陾然既取得土送至墙上墙上之人受取而居于板中居之亟疾其声薨薨然筑之者用力登登然墙成削之以墙坚致土从上下打鍜削之人屡其声冯冯然其作此墙之时百堵皆同时而起其间欲令之食息击鼛击鼓不能胜而止之民皆劝事乐功竞欲出力言大王之得人心也郑唯以度为投语异意同傅正义曰说文云捄盛土于器也捄字从手谓以手取土蔂者盛土之器言捄蔂者谓捄土于蔂也取土必多故陾陾为众王者度地以居民故度为居也陾陾薨薨皆是众多之义举其众多言百姓相劝勉者筑者用力为多故云用力登登然上言削下言屡冯冯是声故知削墙下土打鍜是屡之声冯冯然也礼谓脯为鍜脩亦言其推打之笺正义曰以传文畧故足成之说文云捊引取也故以捄为捊言捊取壤土盛之以蔂仍存蔂字与传不异也薨薨是投土之声者若以为居于薨义不强故云度犹投也传正义曰冬官韗人为臯鼓长寻有四尺八尺曰寻是一丈二尺以其长大故云大鼓也鼓是总名鼛是鼓之别名今鼛鼓竝言则非一物故云或鼛或鼓又觧不胜之义言其劝其事乐其功民欲疾作鼓欲令止二者交竞鼓不能胜止人使休是其劝乐之甚也笺正义曰五板为堵定十二年公羊传文鼛鼓不能止之使休息申说不胜之义传以鼛鼓为二鼓觧有二鼓之意凡大鼓之侧有小鼓谓之应鼙朔鼙此经鼛是大鼓也鼓谓鼙也礼法当有二鼓故鼛鼓竝言之此言劝乐之甚故知鼛鼓为二余文则不然若韗人为鼛鼓正谓壹鼓耳大射云一建鼓在阼阶西应鼙在其东一建鼓在西阶之西朔鼙在其北是大鼓之傍有小鼓也笺谓鼙为小鼓明其不异于传引周礼者地官鼓人文彼云鼓役事此或云止役事以上有止之文而因设耳定本云鼓役事】
　　乃立臯门臯门有伉乃立应门应门将将传王之郭门曰臯门伉髙貌王之正门曰应门将将严正也美大王作郭门以致臯门作正门以致应门焉笺云诸侯之宫外门曰臯门朝门曰应门内有路门天子之宫加以库雉乃立土戎丑攸行传大戎大丑众也土大社也起大事动大众必先有事乎社而后出谓之宜美大王之社遂为大社也笺云大社者出大众将所告而行也春秋传曰蜃宜社之肉音义【臯音羔伉本又作亢苦浪反韩诗作闶云盛貌将七羊反朝直遥反大社音泰下大社同蜃市轸反器名】疏【正义曰毛以为言大王于是之时乃立其宫之郭门后遂为天子之臯门此臯门有伉然而髙大也乃立其宫之正门后遂为天子之应门此应门将将然而严正也乃立其国诸侯之社后遂为王之大社立此社者为动大众所以告之而行也大王迁得人心制度之美及文王兴用之为天子之法也郑唯以臯门应门大社自是诸侯正法为异其文义则同传正义曰下传云土大社美大王之社遂为大社则毛意以大社者天子社名诸侯不得称大社也土非诸侯之社则臯应非诸侯之门故云王之郭门曰臯门王之正门曰应门是诸侯之郭门不得名臯门诸侯之正门不得名应门也大王实非天子而以臯应言之者美大王作郭门以致臯门作正门以致应门言大王本作郭门正门耳在后文王之兴以为臯门应门虽迁都于丰用岐周旧制故云致得为之也此言以致臯门下云遂为大社致者自小至大之辞遂者从本向末之称皆言大王所作遂为文王之法也此时大王实为诸侯其作门社固为诸侯之制诸侯之法异于天子文王为天子之法不得同于大王而云致门遂社者大王门社必不得同于天子但以殷代尚质未必曲有等级文王因其制度增而长之以为天子之制故云致耳毛所以为此说者葢以明堂位云库门天子臯门雉门天子应门鲁以诸侯而作库雉则诸侯无臯应故以臯应为王门之名也郭门者宫之外郭之门以应门不言宫明与郭门皆为宫门也正门谓之应门释宫文孙炎曰谓朝门也毛以诸侯之门不名臯应与郑别耳而郭门为宫之外门正门谓朝门亦与郑不异也伉者极之义故为髙貌将将敞显而严正亦互明之皆髙而严正耳笺正义曰郑以檀弓云鲁荘公之丧既葬而绖不入库门春秋定二年雉门及两观灾是鲁有库门雉门也明堂位云库门天子臯门雉门天子应门是则名之曰库雉制之如臯应鲁以周公之故成王特襃之使之制二兼四则其余诸侯不然矣襄十七年传宋人称臯门之晢诸侯有臯门也诸侯法有臯应大王自为诸侯之制非作天子之门矣故云诸侯之宫外曰臯门朝门曰应门文王世子云至于寝门是内有寝门也明堂位云天子臯门天子应门顾命云二伯率诸侯入应门是天子亦有臯应故为天子之宫加之以库雉也家语云卫荘公易朝市孔子曰绎之于库门之内失之矣则卫有库门鲁以周公立库而卫亦有库门者家语言多不经未可据信或以康叔贤亦蒙褒赏故也谓应门为朝门内为寝门一曰路门以朝位在应门之内路寝在路门之内故系而名之诸侯三朝臯门之内虽有外朝议大疑询众庶乃往不常在焉故不得朝名其君日出所视与羣臣决事之朝在应门之内故以应门为朝门也传正义曰大戎大丑众皆释诂文郊特牲云社所以神地之道也礼运云命降于社之谓殽地是社为土之神也既为大王为社主故知土大社也起大事动大众至谓之宜皆释天文尔雅先引此诗二句然后为此辞以释之故传依用焉孙炎曰大事兵也有事祭也宜求见使佑也此文本觧戎丑攸行之意言国家起发军旅之大事以兴动其大众必先有祭事于此社而后出行其祭之名谓之为宜以行必须宜祭以告社故言戎丑攸行也成十三年左传曰国之大事在祀与戎故兵为大事也春秋昭十五年有事于武宫杂记云有事于上帝皆是祭事故谓祭为有事以兵凶战危虑有负败祭之以求其福宜故为之宜王制云天子将出宜乎社是也传以大社者天子社名大王时实诸侯而云乃立土以天子之名言之者美此大王之社而遂为大社言大王立此社文王后取其制以为天子之社故以土言之毛所以为此说者葢以祭法云王为羣姓立社曰大社郊特牲云天子大社必受霜露风雨之气也以为大社之名唯施于天子其诸侯不得名大社故也笺正义曰郑以土者训为大社之义未即名为大社诸侯虽不可名大社可以言土矣以为乃立土正是诸侯之法大社者出大众将所告而行以出大众而告之故谓之大社所告而后行故言攸行也春秋传曰蜃宜社之肉言此者证宜为祭社之名三传皆无此文而言传曰衍字也闵二年左传曰师帅有受命于庙受蜃于社成十三年左传曰成子受蜃于社不敬案地官掌蜃祭祀共蜃器之蜃注云蜃大蛤也饰祭器之属郑司农云蜃可以白器令色白然则器以蜃饰之故谓之蜃言受蜃于社非受空器而已明器内有肉是以祭社之肉盛之蜃器而赐之故説者皆以蜃为宜祭于社之肉笺但取其意言左传所云蜃者是宜社之肉无曰字也】
　　肆不殄厥愠亦不殒厥问柞棫拔矣行道兑矣传肆故今也愠恚殒坠也兊成蹊也笺云小聘曰问柞栎也棫白桵也文王见大王立冡土有用大众之义故不絶去其恚恶恶人之心亦不废其聘问邻国之礼今以柞棫生柯叶之时使大夫将师旅出聘问其行道士众兑然不有征伐之意混夷駾矣维其喙矣传駾突喙困也笺云混夷夷狄国也见文王之使者将士众过已国则惶怖惊走奔突入此柞棫之中而逃甚困剧也是之谓一年伐混夷大王辟狄文王伐混夷成道兴国其志一也音义【殄田典仄愠纡问反殒韵谨反柞子洛反后同棫音域后同三苍云棫即柞也字林干目反防蒲贝反又蒲盖反下同兊吐外反又徒外反恚一遂反队直类反蹊音兮栎音歴桵如谁反后同去羌吕反恶恶上乌路反下如字混音昆駾徒对反喙许秽反徐又音尺锐反使所吏反惶怖上音皇下普故反】疏【正义曰以大王立社有用众之义故今文王不絶其怨恚恶人之心欲征伐无道也亦不坠其聘问之礼欲亲人善邻也言其威德兼行不忝前业不废其聘问之使于柞棫之木防然生柯叶矣以此之时将其师旅行于道路兊然矣言无征伐之心也但所聘之国路近混夷混夷谓将伐已乃惊走而奔突矣混夷逃怖如是维其困剧矣大王则迁居避狄文王则威惧混夷其迹虽殊而兴国则一故连而美之也传正义曰肆故今陨坠皆释诂文说文云愠怨也恚怒也有怨者必怒之故以愠为恚说文云蹊径也宣十一年左传曰牵牛以蹊人之田则蹊者先无行道初为径路之名兊是成蹊之貌然文王大夫将师旅而出师行当依大道且其众既多非徒成蹊而已传言成蹊者以混夷之地野旷人稀虽有旧道当有荒秽故因士众之过得成蹊径以无征伐之事故行得相随成径与郑同也帝王世纪云文王受命四年周正丙子混夷伐周一日三至周之东门文王闭门脩德而不与战王肃同其说以申毛义以为柞棫生柯叶防然时混夷伐周然则周之正月柞棫未生以为毛说恐非其防验毛传上下与郑不殊笺正义曰小聘曰问聘礼文也王制注云小聘使大夫大聘使卿彼对文耳散则聘问通此说文王之美其聘将师而行明据大聘言之当是卿非大夫也释木云栎其实捄不言栎是柞陆玑疏云周秦人谓柞为栎盖据时人所名而言之棫白桵释木文郭璞曰桵小木也丛生有刺实如耳珰紫赤可食陆玑疏云三苍说棫即柞也其材理全白无赤心者为白桵直理易破可为椟车又可为矛防矜今人谓之白捄或曰白柘此二说不同未知孰是释诂云肆故今也故者因上之辞是以知接上土为义大王立土有用众之义用众欲以伐人故文王不絶去恚恶恶人之心言将伐之也既有所恶当有所好故亦不废聘问之礼是言叛者伐之服者柔之定四年左传云嘉好之事君行师从卿行旅从则臣之出聘止应将旅而已而云师者以其下说混夷畏之则非徒一旅之众混夷是周之敌讐文王使臣过其傍而聘问逺国明其不敢轻行故师旅竝言之传正义曰说文云駾马疾行貌引诗云混夷駾矣然则马之疾行即有奔突之义故云突也喙之为困则未详笺正义曰采薇云西有混夷之患故知混夷夷狄之国上文行道兊矣是聘者士众行于道今言混夷奔突故知见文王之使者将士众过己国则惶怖惊走而奔突也奔突有所归入之辞上言柞棫之中而逃亾国甚困剧也文王之聘当与邻国往来而得使混夷怖惧者殷之末世戎狄内侵所聘之道近于混夷夷狄部落散居素不屯集忽见兵众谓其伐已故奔入柞棫以逃避之士众主为聘行实无征伐之意但大众聚行亦有武备故曰烈烈征师召伯成之名得有威武故混夷见之而惊也是之谓一年伐混夷者谓书传之文书传之注亦引此云混夷駾矣交相引证明其同也书传云四年伐犬夷此云一年者书传说文王受命七年之内其一年伐犬夷非谓受命元年也案采薇出车说文王之伐西戎出则命将遣役归则执讯获丑非为一聘问之使惧之而已而得以此为伐混夷者混夷与周相近数来犯周文王不絶恚恶恶人之心有征伐之志混夷见聘而怖终不臣伏故至受命四年而伐之此因混夷之惊遂言其伐之事不谓此即伐也此文在虞芮质成之上或在受命之前非彼四年之事此诗二章说大王避狄难此章言文王伐混夷故笺申其意云成道兴国其志一也大王以国小狄彊战则民死为害其民寜弃其地故迁而避之文王所服已广民众兵彊足得平彼混夷遏其寇乱故伐而定之皆量时制宜其迹虽异至成周道兴邦定国是其志一也故作者伐避俱美此章言混夷畏文王而已未是伐事而言文王伐者以因此而在后伐之故言伐耳】
　　虞芮质厥成文王蹶厥生传质成也成平也蹶动也虞芮之君相与争田久而不平乃相谓曰西伯仁人也盍往质焉乃相与朝周入其竟则耕者让畔行者让路入其邑男女异路班白不提挈入其朝士让为大夫大夫让为卿二国之君感而相谓曰我等小人不可以履君子之庭乃相让以其所争田为间田而退天下闻之而归者四十余国笺云虞芮之质平而文王动其緜緜民初生之道谓广其德而王业大予曰有疏附予曰有先后予曰有奔奏予曰有御侮傅率下亲上曰疏附相道前后曰先后喻德宣誉曰奔奏武臣折冲曰御侮笺云予我也诗人自我也文王之德所以至然者我念之曰此亦由有疏附先后奔奏御侮之臣力也疏附使疏者亲也奔奏使人归趋之音义【芮如锐反蹶俱卫反盍胡腊反竟音景挈苦结反间音闲先蘓荐反注同后胡豆反注先后同奏如字本亦作走音同注同御鱼吕反本又作御音同侮亡甫反相息亮反道音导本亦作导折之设反冲昌容反】疏【正义曰言文王遵大王之道行善消恶之故而虞芮二国之君有争讼事来诣文王而得成其和平也虞芮既平归周益众文王于是动其大王初生之道言大王始生王业文王増而长之使王业益大也又言文王之德所以至如此者诗人云我思念之曰亦由有疏附之臣我念之曰亦由有先后之臣我念之曰亦由有奔走之臣我念之曰亦由有御侮之臣也言上承大王之基下得贤臣之助故能克成王业卒有天下传正义曰释诂云质平成也则三字义同故以质为成以成为平言由诣文王而得成其和平也蹶动释诂文自虞芮之君以下当有成文不知出何书也盖注归焉家语作盍盍训何不也此相劝之辞宜为盍也入其邑谓入城中也男女异路谓如王制文道路男子由右妇人由左注云以为地道尊右故也斑白谓年老其发白黒杂也以其年老不自提举其挈有少者代之也士让为大夫大夫让为卿为选大夫为卿则各以尊爵相让也家语书传竝有其事与毛传小异大同由异人别说故也笺正义曰此文王本大王之诗故首尾相属首章言大王于緜緜之后始得人心而初生王业今言文王动其生故知动被初生之道令之使大故云广其德而王业日益大谓大于大王之时也此直増动大王民之初生耳而连言緜緜者明大王于绵绵之中而初生王业今文王又动之见文王所动大于绵緜后之初生故连言之传正义曰此以臣有四行故觧其名之义疏附者此能率其臣下先与君疏者令之亲于君上能使亲附故曰疏附也先后者此臣能相导礼仪使依典法在君前后故曰先后也奔走者此臣能晓喻天下之人以王德宣扬王之声誉使人知令天下皆奔走而归趋之故曰奔走也御侮者有武力之臣能折止敌人之冲突者是能扞御侵侮故曰御侮也以此四行徧该羣臣虽有贤圣不过此矣直总言臣有四行而已不指其臣云某为疏附某为御侮故君奭云惟文王尚克修和我有夏亦惟有若虢叔有若闳夭有若散宜生有若泰颠有若南宫括注云诗传说有疏附奔走先后御侮之人而曰文王有四臣以受命此之谓引此四行以证五臣明非一臣有一行也彼注云不及吕望太师也敎文王以大德谦不以自比焉周公谦不自比诗人不当代谦明周召之軰亦在其中所言四行无定人矣书传说宜生南宫括闳夭三子学颂于太公遂与三子见文王于羑里献寳以免文王乃云孔子曰文王得四臣吾亦得四友自吾得回也门人加亲是非疏附与自吾得赐也逺方之士至是非奔走与自吾得师也前有辉后有光是非先后与自吾得由也恶言不至于门是非御侮与文王有四臣以免虎口丘亦有四友以御侮如此言则四人人有一行与前说乖者书传因有四人为之说耳孔子以己弟子四人拟彼四行其于文王之臣亦不言人为一行纵彼四人各为一行此诗所言不独指彼四人也笺正义曰予我释诂文笺于此独言诗人自我者此美文王之德而云我所我之事不明故辩之言文王之德所以至然者是也所以得使虞芮感化至于是者我念之由有此四臣之力故也疏附奔走传甚未明故特申说之】
　　緜九章章六句
　　序棫朴文王能官人也音义【棫越逼反朴音卜沈又符卜反】
　　芃芃棫朴薪之槱之传兴也芃芃木盛貌棫白桵也朴枹木也槱积也山木茂盛万民得而薪之贤人众多国家得用蕃兴笺云白桵相朴属而生者枝条芃芃然豫斫以为薪至祭皇天上帝及三辰则聚积以燎之济济辟王左右趣之传趣趍也笺云辟君也君王谓文王也文王临祭祀其容济济然敬左右之诸臣皆促疾于事谓相助积薪音义【芃薄红反槱弋九反云积木烧也枹必茅反蕃音烦属之欲反燎力召反辟音璧趣七喻反】疏【正义曰毛以为芃芃然枝叶茂盛者是彼棫木之朴属而丛生也我农人得析而薪之又载而积之于家使农人得以济用兴德行俊秀者乃彼贤人之丛集而众多也我国家得征而取之又引而置之于朝使国得以蕃兴也既得贤人置之于位故济济然多容仪之君王其举行政此贤臣皆左右辅助而疾趋之言贤人在官各司其职是其能官人也郑以为芃芃然枝叶茂盛之棫相朴属而丛生也故使人豫斫而薪之及祭皇天上帝则又聚积而燎之济济然其临祭祀容貌肃敬之君王薪燎以祭之时左右诸臣趋疾而助之言皆助王积薪以供事上帝是其能官人也传正义曰芃芃是棫朴之状故为盛貌释木云朴枹者孙炎曰朴属丛生谓之枹以此故云朴枹木也伐木析之谓之薪既以为薪则当积聚槱在薪下故知槱为积也此诗美其能官人则以木茂喻贤人德盛朴属喻贤人多薪之似聘取贤人积之似聚置于朝故云山木茂盛万人得而薪之贤人众多国家得用蕃兴然蕃是在朝之士当以薪济家用为喻而文不类是互相足也蕃兴者谓蕃殖兴盛言国家昌大之意也笺正义曰言朴属而生者冬官考工记云凡察车之道欲其朴属而微至注云朴属犹附着坚固貌也此言朴者亦谓根枝迫迮相附着之貌故以朴属言之欲取为薪故言其枝叶茂盛芃芃然薪必干乃用之故云豫斫月令季冬乃命取秩薪柴以供郊庙及百祀之薪燎则一嵗所湏槱燎炊爨之薪皆于季冬収之以拟明年之用是豫斫也至祭皇天上帝及三辰则聚积燎之觧槱之意也知此为祭天者以下云奉璋峩峩是祭时之事则此亦祭事槱之与大宗伯槱燎文同故知为祭天也大宗伯以禋祀祀昊天上帝以实柴祀日月星辰以槱燎祀司中司命风师雨师彼槱燎之文唯施用于司中司命此祭皇天上帝亦言槱之者彼云禋祀实柴槱燎三者皆祭天神之礼俱是燎柴升烟但神有尊卑异其文耳故注云禋之言烟周人尚臭烟气之臭闻者也三祀皆积柴实牲体焉或有玉帛燔燎而升烟所以报阳也是其礼皆同故得为槱之也皇天上帝月令文彼注以皇天为北辰耀魄寳上帝为五帝则此亦宜然宗伯注昊天上帝冬至于圆丘所祀天皇大帝也昊天上帝犹皇天上帝周礼以为一而月令分之者以周礼文自相顾司服云王祀昊天上帝则服大裘而冕祀五帝亦如之别言五帝则昊天上帝之中无五帝矣故以为一月令文无所对宜广及天帝故分之为二此亦广文当同之也春官神仕之职桓二年左传皆有三辰之文即宗伯所云日月星辰是也此章言祭天之事祭天则大报天而主日配以月可兼及日月而总言三辰以为兼及星辰者以其俱在天神皆用柴祭槱文可以兼之故通举焉此及宗伯月在柴燎之限则月为天神当以禋祭觐礼云祭天燔柴祭地瘗注云燔柴祭天谓祭日也则祭地瘗者谓祭月也日月而云天地灵之也又以月为地神而从瘗埋之祭者彼注又云月者太隂之精上为天使然以天使从天以隂精又从地故以祭月有二礼月之从埋唯此防同告神一事而已其余皆从实柴故宗伯定之以为天神也文王受命称王必当祭天其祭天之事唯肇禋与是类见于诗其外又中合符后云文立稷配注云文王受命祭天立稷以配之诸儒皆以为郊与圆丘异名而实同郑以圆丘与郊别文王未定天下不宜已祭圆丘所以言稷配盖郊也何则周公祭礼始禘喾而郊稷祖文而宗武若文王已具其礼当使谁配之以此知文王之时未具祭天之礼而分皇天上帝为二者亦以槱文可尽兼天神广言之耳未必文王已祭天皇大帝也此笺异于传孙毓云此篇美文王之能官人非称周地之多贤才也国事莫大于祀神莫大于天必择俊士与共其礼故举祭天之事以明官人之义又薪之槱之是燎祭积薪之名非谓万民皆当槱燎笺义为长传正义曰此趣向之趣义无所取故转为疾趋笺正义曰辟君释诂文以时纣存嫌不祭天故辨之云君王谓文王也文承上槱之之下故知相助积薪也】济济辟王左右奉璋传半圭曰璋笺云璋璋瓒也祭祀之礼王祼以圭瓒诸臣助之亚祼以璋瓒奉璋峩峩髦士攸宜传峩峩盛壮也髦俊也笺云士卿士也奉璋之仪峩峩然故今俊士之所宜音义【璋音章瓒在但反字或作赞祼古乱反峩五歌反髦因毛】疏【正义曰毛以为文王能任贤为官助之行礼济济然多容仪之君王其行礼之事则左右之臣奉璋而助行之此臣奉璋之时也其容仪峩峩然甚盛壮矣乃是俊士所宜为臣奉璋是其能官人也郑以此章説宗庙之祭贤臣助之言济济然其临祭祀敬美之君王其祭之时亲执圭瓒以祼其左右之臣奉璋瓒助之而亚祼奉璋亚祼之时容仪峩峩然甚得其礼此奉璋之事俊士之所宜行也宜以助祭是官得其人也传正义曰传唯觧璋而不言瓒则不以此为祭矣斯干传曰璋臣之职则谓臣之行礼当执璋也王肃云羣臣从王行礼之所奉顾命曰太保秉璋以酢肃以臣之执璋于礼无文故引顾命为证笺正义曰郑以臣行礼亦执圭璧无专以璋者礼圭以进君璋以进夫人则圭当统名不得言璋论语说孔子执圭是其事也冬官玉人云大璋中璋边璋皆是璋瓒也以璋言之故知璋是璋瓒王肃云一本有圭瓒者以圭为柄谓之圭瓒未有名璋瓒为璋者王基駮云郊特牲曰灌以圭璋与此云奉璋峩峩皆有明文故知璋为璋瓒矣祭之用瓒佳祼为然故云祭祀之礼王祼以圭瓒诸臣助之亚祼以璋瓒即祭统云君执圭瓒祼尸大宗伯执璋瓒亚祼是也天官内宰职云大祭祀后祼献则赞然则亚祼者当是后夫人矣此及祭统言大宗伯者彼注云容夫人有故摄焉摄代王后一人而已言诸臣者举一人之事以见诸臣之美耳又天官小宰云凡祭祀赞祼将之事注云又从太宰助王然则太宰助王祼小宰又助之是助行祼事非独一人故言诸臣小宰注云唯人道宗庙有祼天地大神至尊不祼莫称焉则此言祼事祭宗庙也笺直言祭祀之礼不言庙以言祼则庙可知祭义说宗庙之祭云孝子慤而趍宾客则济济此言济济辟王者以孝子当祭志心念亲不事仪饰故言慤而趍见其仪少耳其实祭是大事非无仪也清庙笺云周公之祭清庙其礼仪敬且和是有仪矣传正义曰以峩峩是容仪之貌故言盛壮释训云峩峩祭也舍人曰峩峩奉璋之貌郑以此璋为祭合于尔雅毛不为祭葢以行礼貌同于祭髦俊释言文笺正义曰士者男子之大号以奉璋亚祼是宗伯之卿故言卿士也】
　　淠彼泾舟烝徒楫之传淠舟行貌楫櫂也笺云烝众也淠淠然泾水中之舟顺流而行者乃众徒舩人以楫櫂之故也兴众臣之贤者行君政令周王于迈六师及之传天子六军笺云于往迈行及与也周王往行谓出兵征伐也二千五百人为师今王兴师行者殷末之制未有师礼五师为军军万二千五百人音义【淠匹世反沈孚计反泾音经烝之承反楫音接徐音集方言云楫谓之桡或谓之櫂郭注云楫桡头索也所以县櫂谓之楫说文云楫舟棹也释名云在旁橃水曰櫂又谓之楫櫂直敎反】疏【正义曰文王既能官人行其政令言淠淠然顺流而行者是泾水之舟舩此舟舩所以得顺流而行者乃由众徒舩人以楫櫂之故也以兴随民而化者是文王之政令也此政令所以得随民而化者乃由诸臣贤者以力行之故也既有贤臣为王布政故可以征讨有罪周王往行征伐则六师与之而俱进也传正义曰定本及集注皆云舟行则与郑不异或云舟止者误也方言楫而谓之櫂则毛以时事名之笺正义曰烝众释诂文淠淠为动之貌故云顺流而行以承上章说贤臣之事故为众臣之贤者行君政令传正义曰瞻彼洛矣云以作六师常武云整我六师皆谓六军为六师明此六师亦六军也笺正义曰师之所行必是征伐故知周王徃行谓出兵征伐也二千五百人为师夏官序文礼天子六军诸侯大国三军今周王不以军而兴师行者殷末之制未有周礼故也若如周礼夏官序云五师为军军万二千五百人也诗为大雅莫非王法造舟为梁祼将于京皆是天子之礼而此必为殷末之制者以诗人之作或以后事言之或论当时之实若是当时实事文王未必已备六军因言师不言军故为此觧耳郑之此言未是定说郑志赵商问此笺引常武整我六师宣王之时又出征伐之事不称六军而称六师不达其意荅曰师者众之通名故人多云焉欲着其大数则乃言军耳此正荅常武六师而不申此笺之义是其自持疑也又临硕并引诗三处六师之文以难周礼郑释之云春秋之兵虽累万之众皆称师诗之六师谓六军之师总言三文六师皆云六军是亦以此为六军之意也又易师卦注云多以军为名次以师为名少以旅为名师者举中之言然则军之言师乃是常称不当于此独设异端又甘誓云乃召六卿注云六卿者六军之将公刘笺云邰后稷上公之封大国三军太誓注云六军之兵东行皆在周礼之前郑自言有六军三军之法何故于此独言殷末当是所注者广未及改之耳】
　　倬彼云汉为章于天传倬大也云汉天河也笺云云汉之在天其为文章譬犹天子为法度于天下周王寿考遐不作人传遐逺也逺不作人也笺云周王文王也文王是时九十余矣故云寿考逺不作人者其政变化纣之恶俗近如新作人也音义【倬陟角反】疏【笺正义曰上已有周王何嫌非文王而于此言谓文王者欲因取文王之名以觧寿考故于此言之也受命之时已九十矣六年乃称王此虽称王后言不妨述受命时事故云九十余矣作人者变旧造新之辞故云变化纣之恶俗近如新作人也】追琢其章金玉其相传追雕也金曰雕玉曰琢相质也笺云周礼追师掌追衡笄则追亦治玉也相视也犹观视也追琢玉使成文章喻文王为政先以心研精合于礼义然后施之万民视而观之其好而乐之如覩金玉然言其政可乐也勉勉我王纲纪四方笺云我王谓文王也以网罟喻为政张之为纲理之为纪音义【追对回反注同琢陟角反雕都挑反相如字一云郑息亮反研倪延反好呼报反乐音洛罟音古】疏【正义曰毛以为上言文王之表章此又说其有文章之事言治寳物为器所以可雕琢其体以为文章者以金玉本有其质性故也以喻文王所以可脩饰其道以为圣敎者由本心性有睿圣故也心性有睿圣故脩饰以成美言文王之有圣德其文如雕琢其质如金玉以此文章敎化天下故叹美之而言勉勉然勤行善道不倦之我王以此圣德纲纪我四方之民善其能在民上治理天下郑以为申上政教可美之意言工人追琢此玉使其成文章而后用之以兴文王研精此政敎合于礼义其出民皆贵而爱之好而乐之如金玉之寳其皆视而观之言其政得其宜民爱之甚余同传正义曰毛以此经上下相承所追琢者即追金玉故以追为雕释器说治器之名云玉谓之琢是玉曰琢也释器上文云玉谓之雕金谓之镂刻金不为雕言金曰雕者以彼对文为别散可以相通论语曰朽木不可雕木尚称雕明金亦可为雕也以此二句相对章是成文则相是本质故相为质也王肃云以兴文王圣德其文如雕琢矣其质如金玉矣笺正义曰周礼追师掌追衡笄天官追师职文彼注追犹治也王后之衡笄皆以玉为之唯祭服有衡垂于副之两旁当耳是衡笄俱首服也以玉为之而职曰追师故知追为治玉之名彼注亦引此诗交相为证也相视释诂文视者以目覩物从目生名观者见物看之据彼生称今言万民之看王政教故又转为观也上言政敎之美能变化恶俗故知此述政教可美之事金玉物之贵者故云其好乐之如覩金玉然言政之甚可乐也易传者以上言作人下言纲纪皆是政敎之事则此亦述政敎矣圣人体自生知性与道合不当于此辄誉文王美质故易之笺以我王之文异于上辟王周王故详之言谓文王也说文云纲网纮也纪别丝也然则纲者网之大绳故盘庚云若网在纲有条而不紊是其事也以举纲能张网之目故张之为纲也纪者别理丝缕故理之为纪以喻为政有举大纲赦小过者有理微细穷根源者】
　　棫朴五章章四句
　　序旱麓受祖也周之先祖世脩后稷公刘之业大王王季申以百福干禄焉音义【旱户但反麓音鹿本亦作鹿】疏【正义曰作旱麓诗言文王受其祖之功业也又言其祖功业所以有可受者以此周之先祖能世脩后稷公刘之功业谓大王以前先公皆脩此二君之业以至于大王王季重以得天之百福所求之禄焉文王得受其基业増而广之以王有天下故作此诗歌大王王季得禄之事也受祖者谓受大王王季已前也王季者文王之父而并言祖者以卑统于尊故系之大王也不言文王受祖者此祖功业后世亦蒙之不言文王见其流及后世周之先祖总谓文王以前世脩后稷公刘之业者后稷上世贤君功业布于天下公刘能脩后稷之业又是先公之中贤俊者故特显其名公刘之前先公脩后稷之业公刘以后之君并脩公刘之业故连言之言周之先祖则大王王季在其中矣而别言大王王季以大王王季道德髙于先君获福多于前世故别起其文见其盛于往前且以结受祖之文明受祖者受大王王季也申者重也今大王福禄益多故言重也以大王言重明前已得周禄是序者要约之防也福禄一也而言百福干禄焉福言百明禄亦其数多也禄言干明福亦求得之以经有干禄故因取而互之经六章皆言大王王季脩行善道以求神祐是取以百福干禄之事也緜言文王之兴本由大王而经有文王之事此言受祖而经先说祖之得福其言不及文王者诗者志也各言其志故辞不可同生民周公成王之雅也维清执竞时迈思文周公成王之颂也其文皆无周公成王之事以其光扬祖业足为子孙之美故其辞不复及焉】
　　瞻彼旱麓榛楛济济传旱山名也麓山足也济济众多也笺云旱山之足林木茂盛者得山云雨之润泽也喻周邦之民独丰乐者被其君德敎岂弟君子干禄岂弟传干求也言隂阳和山薮殖故君子得以干禄乐易笺云君子谓大王王季以有乐易之德施于民故其求禄亦得乐易音义【榛侧巾反字林云木丛又仕人反楛音戸草木疏云楛木茎似荆而赤其叶如蓍上党人篾以为箱又屈以为钗也乐音洛洛下同被皮伪反岂本亦作恺又作凯苦亥反弟亦作悌徒礼反一音待岂乐也弟易也后岂弟皆同易以豉反下同】疏【正义曰毛以为视彼周国旱山之麓其上则有榛楛之木济济然茂盛而众多是由阴阳和以致山薮殖也阴阳调和是君之所感木犹尚然明民亦得其性故乐易然之君子谓大王王季以此人物得所而求福禄其心乐易然喜民之得所也郑说在笺传正义曰以旱文连麓麓为山足故知旱为山名知麓是山足者以周礼地官有大林麓中林麓小林麓立林衡之官以掌之与山虞连职若斩木材则受法于山虞长木之处在山知为山足也济济文连榛楛为木之貌故为众多周语韦昭注云榛似栗而小楛木名陆玑云楛其形似荆而赤茎似蓍上党人织以为斗筥箱器又屈以为钗故上党人调曰问妇人欲买赭不谓灶下自有黄土问买钗不谓山中自有楛笺正义曰以下云岂弟君子明是德能飬民故为乐易故以此为喻民得丰乐被君子德敎也传正义曰干求释言文周语引此一章乃云夫旱麓之榛楛殖故君子得以乐易干禄焉若夫山林匮竭林麓散亾薮泽肆既民力雕尽田畴荒芜资用乏匮君子将险哀之不暇而何乐易之有焉毛依此文以为义彼韦昭注云王者之德被及榛楛阴阳调草木盛故君子以求禄其心乐易矣用此传为说然则此外传正文而笺易之者以阴阳和山薮殖自然民丰乐矣立君所以牧民美人君之德当以飬民为主不应舍民弗言而唯论草木是必以木既茂盛民亦丰乐外传引其本经遗其兴意毛传理虽不谬于作意未尽故笺申而备之笺正义曰以序言受祖祖文未见故辩之云君子谓大王王季也上言民被其德敎是有乐易之德施于民也君子行善善亦应之既施乐易于民故求福亦得乐易乐易谓求则得之其心喜乐简易也】
　　瑟彼玉瓒黄流在中传玉瓒圭瓒也黄金所以饰流鬯也九命然后锡以秬鬯圭瓒笺云瑟洁鲜貌黄流秬鬯也圭瓒之状以圭为柄黄金为勺青金为外朱中央矣殷王帝乙之时王季为西伯以功德受此赐岂弟君子福禄攸降笺云攸所降下也音义【瑟所乙反字又作璱秬音巨黑黍也鬯勑亮反以黑黍米捣郁金草取汁而煮之和酿其酒其气芬香调畅故谓之秬鬯勺上灼反字或作杓降如字又户江反】疏【正义曰毛以为上言大王王季有德于民此又言有功受赐言王季为西伯以有功德之故殷王帝乙赐之以瑟然而洁鲜者乃彼圭玉之瓒以黄金为之勺令得流而前注其秬鬯之酒为金所照又色黄而流在于其中也此有乐易之德之君子以有德之故是福禄所以降下而与之天子赐之圭瓒即是福禄下也郑以黄流谓鬯酒为异余同传正义曰瓒者器名以圭为柄圭以玉为之指其体谓之玉瓒据成器谓之圭瓒故云玉瓒圭瓒也瓒者盛鬯酒之器以黄金为勺而有鼻口鬯酒从中流出故云黄金所以流鬯以器是黄金照酒亦黄故谓之黄流也定本及集注皆云黄金所以饰流鬯也若有饰字于义易晓则俗本无饰字者误也九命然后赐以秬鬯圭瓒其意以为王季九命受此赐也孔丛羊容问子思曰古之帝王中分天下而二公治之谓之二伯周自后稷封为王者之后至大王王季文王此为诸侯矣奚得为西伯乎子思曰吾闻诸子夏曰殷王帝乙之时王季以九命作伯于西受圭瓒秬鬯之赐故文王因之得专征伐此诸侯为伯犹周召分陜亦以周召之君为伯乎毛意当如孔丛之言以王季为东西大伯故以九命言之也笺正义曰以瑟为玉之状故云洁鲜貌说文云瑟者玉英华相带如瑟或当然江汉曰厘尔圭瓒秬鬯一卣是赐圭瓒必以秬鬯随之故知黄流即秬鬯也传以黄流为黄金流鬯笺直以秬鬯为黄流者秬黑黍一秠二米者也秬鬯者酿秬为酒以郁金之草和之使之芬香条鬯故谓之秬鬯草名郁金则黄如金色酒在器流动故谓之黄流易传者以言黄流在中当谓在瓒之中不谓流出之时而瓒中赤而不黄故知非黄金也以此故具言圭瓒之状以圭为柄黄金为勺青金为外以朱为中央矣明酒不得黄也知瓒之形如此者以冬官玉人云大璋中璋九寸边璋七寸射四寸黄金勺青金外朱中央鼻寸衡四寸注云射琰出者也鼻勺流也凡流皆为龙口也衡横字谓勺径也三璋之勺形如圭瓒故说瓒之状以璋状言之知二璋如玉瓒者以彼上文云祼圭尺有二寸冇瓒以祀宗庙更不说瓒形明于三璋之制见之故知同也又春官典瑞注引汉礼瓒槃十五升口径八寸下有槃口径一尺则瓒如勺为槃以承之也天子之瓒其柄之圭长尺有二寸其赐诸侯葢九寸以下此述大王王季之事故云殷王帝乙之时王季为西伯以功德受此赐郑不见孔丛之书其言帝乙之时或当别有所据故谱亦然尚书西伯戡黎注云文王为雍州之伯在西故谓之西伯则以文王为州牧故楚辞天问云伯昌号衰秉鞭作牧王逸云文王为雍州牧此王季为西伯亦当为雍州牧也大宗伯云八命作牧则王季唯八命不从毛为九命也八命所以亦得圭瓒之赐者宗伯注云侯伯有功德加命得专征伐于诸侯然则以专征当州之内亦当赐之如上公故王季为西伯得受圭瓒也郑駮异义引王制云三公一命衮若有功则加赐衮衣之谓与一曰衣服是也郑之意以九命之外别加九赐案礼纬含文嘉上列九赐之差下云四方所瞻侯子所望宋均注云九赐者乃四方所共见公侯伯子男所希望由此言之七命皆得赐不在九命者彼谓随命得赐与九命外顿加九赐别九赐者含文嘉云一曰车马二曰衣服三曰乐则四曰朱户五曰纳陛六曰虎贲七曰斧钺八曰弓矢九曰秬鬯宋均注云进退有节行步有度赐之车马以代其步言成文章行成法则赐以衣服以表其德动作有礼赐之纳陛以安其体长于敎训内懐至仁赐以乐则以化其民居处脩理房内不渫赐以朱户以明其别勇猛劲疾执义坚彊赐以虎贲以备非常亢扬威武志在宿卫赐以斧钺使得专杀内懐仁德执义不倾赐以弓矢使得专征孝慈父母赐以秬鬯以祀先祖是其九赐之事也】
　　鸢飞戾天鱼跃于渊传言上下察也笺云鸢鸱之类鸟之贪恶者也飞而至天喻恶人逺去不为民害也鱼跳跃于渊中喻民喜得所岂弟君子遐不作人笺云遐逺也言大王王季之德近于变化使如新作人音义【鸢恱宣反鸱尺尸反】疏【正义曰毛以为大王王季德敎明察着于上下其上则鸢鸱得飞至于天以游翔其下则鱼皆跳跃于渊中而喜乐是道被飞潜孽物得所化之明察故也能化及上下故叹美之言乐易之君子大王王季其变化恶俗逺此不新作人言其近新作人也郑上二句别具笺传正义曰中庸引此二句乃云言上下察故传依用之言能化及飞潜令上下得所使之明察也笺正义曰苍颉觧诂以为鸢即鸱也名既不同其当小别故云鸱之类也说文云鸢鸷鸟击小鸟故为贪残以贪残髙飞故以喻恶人逺去渊者鱼之所处跳跃是得性之事故以喻民喜乐得其所易传者言鸟之得所当如鸳鸯在粱以不惊为义不应以髙飞为义且下云遐不作人是人变恶为善于喻民为宜礼记引诗断章不必如本故易之】
　　清酒既载骍牡既备传言年丰畜硕也笺云既载谓已在尊中也祭祀之事先为清酒其次择牲故举二者以享以祀以介景福传言祀所以得福也笺云介助景大也音义【骍息营反字林火营反畜香叔反享许丈反徐许亮反介音界后同】疏【正义曰毛以为大王王季既成民事乃以神事有清洁之酒既载而置之于尊中其赤牡之牲既择而飬之以充备有此牲酒以献之于宗庙以祭祀其先祖以得大我之福禄郑以介为助为异余同传正义曰言酒见其年丰言牲见其畜硕桓六年左传曰圣王先成于民而后致力于神故奉牲以告曰博硕肥腯谓其畜之硕大蕃滋也奉酒醴以告曰嘉栗防酒谓其三时不害而民和年丰也此传取彼意也笺正义曰既载载之于器故知已在尊中也此既载既备谓将用之时故即云以享以祀也又觧祭祀之用羞物多矣独举酒牲者祭祀之事先为清酒其次择牲故举是二者也信南山笺觧清酒总诸郁鬯酒与五齐三酒此清酒与彼不同者观经立义所以各别前已具觧清酒者冬醸接夏而成其余不尽然要清酒皆豫作有在三月前者故云先为清酒也地官充人云掌系祭杞之牲牷祀五帝则系于牢刍之三月享先王亦如之又祭义云君召牛纳而视之择其毛而卜之吉而后飬之是择牲在祭前三月次为酒之后也文十二年公羊传云周公用白牲鲁公用骍犅羣公不毛然则大王王季为殷之诸侯其牲亦应不毛而云骍牡者不毛者不定用一毛而已其牲皆用纯色故此祭用纯骍也祭义云择其毛是诸侯用纯色也或者此是作者于后据周所尚而言之传正义曰诗文诸云介福者毛皆以介为大此亦谓之得大我之福】
　　瑟彼柞棫民所燎矣传瑟众貌笺云柞棫之所以茂盛者乃人熂燎除其旁草飬治之使无害也岂弟君子神所劳矣笺云劳劳来犹言佑助音义【燎力召反又力吊反说文作尞一云柴祭天也又云燎放火也字林同尞力召反燎音力小反忾许气反芟草烧之曰忾何沈虚刈反劳力报反注同来力代反本亦作俫同佑音又】疏【正义曰上言祭以助福此言得福之事言瑟然众多而茂盛者是彼柞棫之木也此柞棫所以得茂者正以为民所熂燎而除其旁草矣旁无秽草故木得茂盛以兴得福者乃彼乐易君子也此君子所以得福者正以为神所劳来去其患害矣既无患害故多获福言神之劳来君子犹民之燎柞棫也】
　　莫莫葛藟施于条枚传莫莫施貌笺云葛也藟也延蔓于木之枚木而茂盛喻子孙依縁先人之功而起岂弟君子求福不回笺云不回者不违先祖之道音义【藟力轨反字又作蔂同施以豉反注同枚芒回反蔓音万】疏【正义曰上言蒙先祖之福此言脩先祖之德言莫莫然而延蔓者是葛也藟也乃施于木之条枚之上而长也以兴依縁者此大王王季也乃依縁己之先祖之功业而起也大王王季既依縁先祖则述脩其业是此乐易之君子其求福禄不违先祖之正道言其脩先祖之正道以致之是谓之申以百福干禄焉笺正义曰序言世脩后稷公刘之业此又以葛藟延蔓为喻故知喻子孙依縁先人之功而起也此经既言依縁先祖故知下言不回者是不违先祖之道】
　　旱麓六章章四句
　　序思齐文王所以圣也笺言非但天性德有所由成音义【齐侧皆反本亦作斋下同】疏【正义曰作思齐诗者言文王所以得圣由其贤母所生文王自天性当圣圣亦由母大贤故歌咏其母言文王之圣有所以而然也经四章首章言大任德行纯备故能生此文王是其所以圣也二章以下言文王德当神明施化家国下民变恶为善小大皆有所成是其圣之事也笺正义曰论语云天生知之者上也则圣人禀性自天不由于母以大姒之贤亦生管蔡而云德有所由成归德于母者以其母实贤遂致歌咏见其叹美之深録之以为后法耳】
　　思齐大任文王之母思媚周姜京室之妇传齐荘媚爱也周姜大姜也京室王室也笺云京周地名也常思荘敬者大任也乃为文王之母又常思爱大姜之配大王之礼故能为京室之妇言其德行纯备故生圣子也大姜言周大任言京见其谦恭自卑小也大姒嗣徽音则百斯男传大姒文王之妃也大姒十子众妾则宜百子也笺云徽美也嗣大任之美音谓续行其善敎令音义【媚美记反沈音眉行下孟反见贤遍反徽许韦反】疏【正义曰毛以为常思齐敬之德不惰慢者大任也大任乃以此德为文王之母言其德堪与文王为母也此大任又常能思爱周之大姜配大王之礼而勤行之故能为京师王室之妇大任以有德之故为大姒所慕而嗣续行其美敎之德音思贤不妬进叙众妾则能生百数之男得为周藩屏之卫也言大任能上慕先姑之所行下为子妇之所续是其德行纯备故生圣子是文王所以圣也郑惟以京室为地名为异余同传正义曰齐荘释言文宣三年左传曰兰有国香人服媚之如是言服兰则人爱之媚是爱义也周姜为大任思爱则是妇之念姑知是大姜也京者京师故言京室王室王季未为天子而言京者以其追号为王故以京师言之笺正义曰以周京相对故知是地名言思爱大姜明是爱慕其德思其所为故知思其配大王之礼也能为京室之妇言尽其妇道于京地无愆过也既能为妇是德行纯备故能生圣子以子圣母贤故知叹美之周京俱是地名而分配有异故大姜言周大任言京见大任谦恭自卑小以明其本志也春秋僖二十八年冬公防晋侯齐侯于温天王狩于河阳谷梁传曰防于温言小诸侯也以河阳言之大天子也亦此类也传正义曰定六年左传太姒之子唯周公康叔为相时也大姒为周公康叔之母是文王之妃也又觧大姒一人而有百男之意以太姒一人有十子不妬忌而进众妾则宜有百子能有多男为国之屏翰是妇人之美事故言为大姒之德也定四年左传曰武王之母弟八人是通武王与伯邑考为十子也其名则左传文云周公为大宰康叔为司寇季为司空通武王伯邑考为五人又曰五叔无官则其余五者皆字叔又曰曹为伯甸非尚年也则曹叔振铎是康叔季之兄也又管蔡霍为三监蔡与卫争长明其皆母弟也郕于富辰之言在蔡霍之间五叔者其曹与管蔡郕霍乎史记管蔡世家云武王同母兄弟十人母曰大姒文王正妃也其长子曰伯邑考次曰武王发次曰管叔鲜次曰周公旦次曰蔡叔度次曰曹叔振铎次曰郕叔武次曰霍叔处次曰康叔封次曰叔季载其次不必如此其十子之名当然也皇甫谧曰文王取太姒生伯邑考武王发次管叔鲜次蔡叔度次郕叔武次霍叔处次周公旦次曹叔振铎次康叔封次叔季载其名与史记皆同其次则异不知谧何所据而别于马迁也左传冨辰之言曹在卫之下不以长幼为次则其弟无明文以正之】
　　惠于宗公神防时怨神罔时恫传宗公宗神也恫痛也笺云惠顺也宗公大臣也文王为政咨于大臣顺而行之故能当于神明神明并无怨恚其所行者无是痛伤其所为者其将无有祸刑于寡妻至于兄弟以御于家邦传刑法也寡妻适妻也御迎也笺云寡妻寡有之妻言贤也御治也文王以礼法接待其妻至于宗族以此又能为政治于家邦也书曰乃寡兄朂又曰越乃御事音义【恫音通音凶本又作凶刑韩诗云正也御毛牙嫁反郑鱼据反朂许玉反下同】疏【正义曰毛以为文王以母贤身圣能协和神人言文王之德乃能上顺于先祖宗庙羣公以安寜百神故神无有是怨恚文王者神无有是痛伤文王者明文王能敬事明神蒙其祐助之也又能施礼法于寡少之适妻内正人伦以为化本复行此化至于兄弟亲族之内言亲族亦化之又以为法迎治于天下之家国亦令其先正人伦乃和亲族其化自内及外徧被天下是文王圣也郑以为文王虽圣能屈己从众心不自专乃能顺于其尊贵之羣公言其谘访大臣顺而行之以此举事允当于神明故神明无是怨恚其文王所行者神明无是痛伤其文王所为者言甚蒙神之福无祸灾也文王以顺从之政而行之先施法于寡有之贤妻言接待其妻以礼法也以此又至于兄弟之宗族亦令接待其妻以为政敎之本以此之故又能为政治于天下之家邦是其圣之事也传正义曰书序云班宗彝中庸云陈其宗器皆谓宗庙为宗又下频言神防则宗公是宗庙先公故云宗神也恫痛释言文王肃云文王之德能上顺祖宗安寜百神无失其道无所怨痛笺正义曰惠顺释言文宗者尊也尊而为公故知大臣言顺之故知谘于大臣顺而行之论语云无使大臣怨乎不以是人君当顺大臣也神者聪明正直依人而行人能行善则神明忻恱文王用臣得人任而顺之故能当于神明神明无是怨痛则知其后将无凶祸也易传者以左传称国将兴听于民将亡听于神圣王先成于民而后致力于神此言文王之圣不应先以顺神为本又于时宗庙有大王王季若论宗庙当以王统之不当言公且经传未有以宗庙之神为宗公者也晋语云文王于是乎用四方之贤良其即位也询于八虞度于闳夭而谋于南宫诹于蔡原而访于辛尹重之以周召毕荣意寜百神而柔和万民故诗曰惠于宗公神防时恫彼正论文王之事先言谘访后言安神乃引此诗以证之则惠于宗公是顺臣可知故易之彼注贾逵唐固皆云八虞周八士皆在虞官辛甲尹佚蔡公原公也案论语有八士郑以为周公相成王时所生则不得为文王所询如郑意则别有八士贤人在虞官矣传正义曰刑法释诂文无夫曰寡妻今有夫施法于之明寡非无夫之称故以为少适妻唯一故言寡也释诂云迓迎也但书传诸御字亦得为迓故毛读为迓训之为迎王肃云以迎治天下之国家笺正义曰以上言大姒之贤今言寡妻当是贤之意故以为寡有之妻言其贤也郑读御为驭以御者制治之名故为治也易传者言迎于家邦则于义不通若如王肃之言则是横益治字故郑读为驭训为治也以礼法接待其妻明化自近始是正己身以及天下之身正己妻以及天下之妻正己之兄弟以及天下之兄弟天下皆然则无所不治从妻而言至于兄弟为首尾之次焉以此待妻及兄弟之法又能为政治于家邦使之皆如己也言家者谓天下之众家邦者尽境界之所极也引书乃寡兄朂康诰文周公戒康叔谓武王为寡有之兄也越乃御事大诰文时周公将东征诰于治事之臣也引此二事证寡为少有御宜为治也】
　　雝雝在宫肃肃在庙传雝雝和也肃肃敬也笺云宫谓辟廱宫也羣臣助文王飬老则尚和助祭于庙则尚敬言得礼之宜不显亦临无射亦保传以显临之保安无厌也笺云临视也保犹居也文王之在辟廱也有贤才之质而不明者亦得观于礼于六艺无射才者亦得居于位言飬善使之积小致髙大肆戎疾不殄烈假不瑕传肆故今也戎大也故今大疾害人者不絶之而自絶也烈业假大也笺云厉假皆病也瑕已也文王于辟廱德如此故大疾害人者不絶之而自絶为厉假之行者不已之而自已言化之深也音义【辟必亦反下同廱于容反射毛音亦厌也郑食夜反射艺厌于艳反下同一本作保安也射厌也烈毛如字郑作厉力世反又音頼假古雅反瑕音遐逺也行下孟反下皆同】疏【正义曰毛以为言文王之德行雝雝然甚能和顺在于家室之宫其容肃肃然能恭敬在于先祖之庙言文王治家以和事神以敬其德如是岂为不显乎言其显也亦以此显德而临之于民上文王既以显得临民美其所为无有厌其德者亦皆安而行之言民安文王之德无厌倦也由人安之如此故今大为疾害人之行者岂不止絶乎言其止絶也王之功业广大岂不长逺乎言长逺也以恶人皆消故王业逺大是其圣也郑以为此与下章连上二句先言在宫在庙卒二句又总结此二事言文王布行善政羣臣化之皆善其羣臣雝雝然尚和顺者乃助飬老而在辟廱宫也肃肃然尚恭敬者乃助祭在王宗庙也文王之臣飬老则和祭祀则敬是得礼之宜矣又言文王之臣所以助飬老而和以文王飬进之故也文王之在辟廱其羣臣有贤才之质而不明达者亦得临而观其礼有德艺之羙而无射才者亦得助而居于位是乐人之善飬之使成故助飬老者皆尚和也文王之在辟廱其德如此天下乐其德而民自化故今大为疾害于人者不絶之而自絶为厉恶病害人之行者不已之而自已言感化之深是文王之圣也笺正义曰郑以此章次二句皆有二亦其文如一此二文之下言肆肆训为故今是縁上事之辞则此再言亦者行此化之事也而别文陈之是行化有二处矣下言行化有二处则此在宫在庙为下事之总目庙是祭祀则宫是飬老何者祭祀飬老是相对之事故乐记云祀乎明堂以敎诸侯之孝食三老五更于大学以敎诸侯之悌也注云文王之庙为明堂制是相对之事也乐记云飬老于大学王制说大学天子曰辟廱则辟廱是飬老之宫矣故宫谓辟廱宫也又以下言所化之事明此有所化之人故知为羣臣助者不是文王之身也飬老申慈爱之意故尚和祭祀展肃敬之心故尚敬所施各称其事故言得礼之宜也此诗羙文王之圣而言及羣臣者以臣下感化尚能和敬则文王之身敬和可知故举轻以明重也传正义曰言以显临之反其言以不显为显则是文王之身以显道临民也言安无厌也是民安君德无厌倦也上句言君临下而下句言民化上自相成也定本云保安射厌也笺正义曰临视释诂文以自保守者是安居之义故云保犹居也笺以此及下章有二肆之文分为二事是则然矣而必知此为在宫下为在庙者以上文在宫在庙先行礼飬老轻于祭祀礼射不中者不得与于祭飬老则可容之而此言无射亦保故知在辟廱时也以圣人行礼必择贤而与之不得有愚劣之人故知不显是有贤才之质而不明者也人性不同固容多品或内敏而外讷或貌懦志强故有贤才之质而不明者亦得观于礼于六艺之伎射为其一人之所有不可皆善于六艺无射才者亦得居于位此人行未周备所以令居位观礼者文王志在飬善使之积小以成髙大故也行苇亦飬老之诗而云序宾以贤而以射中多少为次第此无射才而得居位盖其位又在少中者之下也且此羙文王之飬善或当特通许之不必常法观礼居位一也因人之别而异其文耳此言飬善以成髙大下云使人器之不求备者因此是飬老之事故云飬之使成祭非长飬之名故言使之如器皆是拾短而取长遗恶而収善义亦一也积小至髙大易升卦象辞传正义曰肆故今戎大烈业假大皆释诂文言大疾害人者不絶之而自絶则亦反其言也笺正义曰郑读烈假为厉瘕故云皆病也说文云厉疫疾也或作癞瘕病也是厉瘕皆为病之义也定本及集注皆云厉疫病也不训瘕字义不得通瑕已释诂文以厉瘕不瑕与肆戎疾不殄相配故知厉瘕亦是病人之事殄即为絶则瑕当为已不然则二文不类且传以烈假不瑕为业大不逺文辞不次故易之也以文王在辟廱行礼羣臣和睦虽在外逺人亦随流而化故病害人者不絶之而自絶为厉瘕之行者不已之而自已言化之深也此谓在野逺人改恶为善非谓助行礼者改恶行也何则文王之朝岂有病害人者辄得入之而待行礼乃变也】
　　不闻亦式不谏亦入传言性与天合也笺云式用也文王之祀于宗庙有仁义之行而不闻达者亦用之助祭有孝悌之行而不能谏争者亦得入言其使人器之不求备也肆成人有德小子有造传造为也笺云成人谓大夫士也小子其弟子也文王在于宗庙德如此故大夫士皆有德子弟皆有所造成古之人无斁誉髦斯士传古之人无厌于有名誉之俊士笺云古之人谓圣王明君也口无择言身无择行以身化其臣下故令此士皆有名誉于天下成其俊乂之羙也音义【弟音悌本又作悌争争鬬之争斁毛音亦厌也郑作择髦俊也乂音刈】疏【正义曰毛以为此言文王之圣德自生知无假学习不闻人之道说亦自合于法不待臣之谏诤亦自入于道言其动应防矩性与天合以此圣德敎化下民故今周国之成人者皆有成德其小子未成人者皆有所造为言长者道德己成幼者有业学习也此成人小子所以得然者以古昔之圣人有德之君王皆无厌于有名誉髦俊之此士今文王性与古合亦好之无厌故成人小子皆学为髦俊也郑以为文王之在宗庙其羣臣有仁义之行而不闻达者亦得用之以助祭有孝弟之行而不能谏诤者亦得使之以入庙是其使人不求备乐成长也文王之祭宗庙取人如此故闻其化者莫不自励故今己长而成人者谓其大夫士等皆己有成德矣小子未成人者谓大夫之子弟亦皆劝慕而终必有所成矣言成人小子俱得就也所以得然者古昔之人圣君明王身无所择谓口无择言身无择行也以身化其臣下故能令之有名誉而为髦俊之士此言文王同于古圣以身化人故成人小子皆有成德也传正义曰传言性与天合则是说文王之身或训为法也王肃云不闻道而自合于法无谏者而自入于道也然则唯圣德乃然故云性与天合若贤智者则湏学习不能无过闻人之谏乃合道也笺正义曰式用释言文此不闻而得以助祭明有不闻之短而有所行之长故知有仁义之行而不闻达者亦用之也仁义之行行之美者尚能知其仁义所以得不闻达者仁义行之于心闻达习之于学有人能笃行而学问不长论语子夏说人有四行虽曰未学吾必谓之学矣是有不学而能行仁义也有孝悌之行而不能谏诤者亦孝悌为长不谏为短也论语云孝悌而好犯上者鲜矣既不好谏明有不能者矣亦得入庙言使人当如器之各施于一不求备具焉上言贤才之贤此言仁义之行者质是身内之性行则施仁之称事在外内故质行异文此言文王志在长人以善不责其备言其意通容此人使助行礼耳不谓朝士皆此人也而孙毓云文王选士择贤但当取不明之人无射才者及不能谏诤令之居位助祭其意谓文王之朝皆是此軰非其难矣毓谓人行不备不得在朝是欲使文王为小人使人必求备也传正义曰造为释言文有为者谓所习有业不虚废也王肃云文王性与道合故周之成人皆有成德小子未成皆有所造为进于善也笺正义曰笺以此为助祭所化则成人者助祭之人故为大夫士也小子是后生未成之名故以为子弟谓大夫之家子弟也以其因祭而化故为皆有厚德子弟有造成言其终有所成不谓此时己成也传正义曰此美文王而言古之人则皆谓前世圣君非文王也但文王与之同耳故王肃云言文王性与古合笺正义曰笺言谓圣君则亦谓古昔之人非文王之身也口无择言身无择行孝经文也笺不言字误则此经本有作择者也故不破之以身无可择化其臣下亦使之然臣下亦能无择行择言自然有名誉成俊士矣】
　　思齐四章章六句故言二章章六句三章章四句
　　序皇矣美周也天监代殷莫若周周世世脩徳莫若文王笺监视也天视四方可以代殷王天下者维有周尔世世脩行道德维有文王盛尔音义【皇矣一本无矣字天监代殷莫若周絶句周世世脩德一读莫若周世絶句周世脩德为一句一本无下一世字义并通崔集注莫若周也世世脩德王天下往况反下追王当王同】疏【正义曰作皇矣诗者羙周也以天监视善恶于下就诸国之内求可以代殷为天子者莫若于周言周最可以代殷也周所以善者以天下诸国世世脩德莫有若文王者也故作此诗以美之也定本皇下无矣字莫若周又无于字诗之正经未有言美而此云美者以正诗不嫌不美故不言所美之君此则广言周国故云美周也此实文王之诗而言美周者周虽至文王而德盛但其君积世行善不独文王以经有大伯王季之事故言周以广之也经八章上二章言天去恶与善归就于周是莫若文王也三章四章言太伯王季有德福流子孙是世世脩德也五章以下皆说文王之事首尾皆述文王于中乃言父祖文不次者本意主美文王代殷故先言之欲见世脩其德故上本父祖于下复言文王所以申承上意故不次耳笺正义曰世世脩行道德周自后稷以来莫不脩德祖绀以上公刘最贤公刘以下则不及公刘至太王王季德又益盛今据文王而言世世脩德则近指文王所因不是逺论上世其世世之言唯太王王季耳论语注云周自太王王季文王武王贤圣相承四世是相承不絶唯太王以下太王王季大贤至文王睿圣贤圣相承莫之能及故云唯有文王最盛也汤以孤圣独兴禹则父无令问文王之德不劣禹汤而以承借父祖始当天意者但周以积世贤圣乃有成功欲见尊祖之心美其世世脩德不必实由之也若然此序言世世脩德莫若文王则是文王既圣之后始当天意经云憎其式廓乃眷西顾又是纣恶之后始就文王昔尧受河图已有昌名在録喾卜四妃豫知稷有天下则周之代殷兆彰上世而此诗所述唯此文王何也帝王神器实有大期殷之存亾非无定算但兴在圣君灭由愚主应使周兴故诞兹睿圣应使殷灭故生此愚主斯则受之于自然定之于防运天非既生之后方始简择比较善恶乃欲廻心但诗人抑扬因事发咏假言天意去恶与善归美文王以为世敎耳】
　　皇矣上帝临下有赫监观四方求民之莫传皇大莫定也笺云临视也大矣天之视天下赫然甚明殷纣之暴乱乃监察天下之众国求民之定谓所归就也维此二国其政不获维彼四国爰究爰度传二国殷夏也彼彼有道也四国四方也究谋度居也笺云二国谓今殷纣及崇侯也正长获得也四国谓宻也阮也徂也共也度亦谋也殷崇之君其行暴乱不得于天心宻阮徂共之君于是又助之谋言同于恶也上帝耆之憎其式廓乃眷西顾此维与宅传耆老也廓大也憎其用大位行大政顾顾西土也宅居也笺云耆老也天须假此二国飬之至老犹不变改憎其所用为恶者浸大也乃眷然运视西顾见文王之德而与之居言天意常在文王所音义【政如字政政敎也郑作正究九又反度待洛反篇内皆同夏户雅反下文长夏并注同长张丈反篇内皆同共音恭下同行下孟反耆巨夷反廓若霍反又如字本又作郭眷本又作睠又作劵竝音卷同假户嫁反浸子鸩反】疏【正义曰毛以为美大矣此在上之天能照临于下无幽不烛有赫然而善恶分明也见在下之事知殷纣之虐以民不得定务欲安之乃监视而观察天下四方之众国欲择善而从以求民之所安定也言欲以圣人为主使安定下民维此夏桀殷纣之二国其政不得于民心言使民不得安定也此桀纣二君政虽不得民心身实居天子之位维四方有道之众国以天命未改之故于是从之谋于是从之居言皆从纣之恶与之谋为非道也以此之故在上之天于是疾恶此桀纣之不得民心也又憎其用大位行大政得肆其滛虐残害下民乃从殷都眷然回首西顾于岐周之地而见文王天意遂归于此文王维与之居言天常居文王之所使之为主以定民也此诗之意主于纣耳以纣恶同桀故配而言之也郑上四句与毛同言天之视下见此殷纣崇侯二国之君其为下民之长所行暴乱不得于天心维彼宻阮徂共之四国于是亦助之谋虑于是亦助之计度言其同恶相党共行虐政也此殷崇二国政虽不得天心天犹冀其变改故在上之天飬而老之二国遂不知变天乃憎其所用为恶者渐更浸大乃眷然廻首西顾见此文王之德维与之居处也传正义曰释诂云皇君也君亦大之义故为大也莫定释诂文笺正义曰深羙其事故云大矣为美叹之辞监察天下众国之中选明君以为天下之主主明则民定观其能定民者欲归就之传正义曰叙言天监代殷则二国当论纣事一纣而言二国则是取类而言故以二国为殷纣夏桀也纣师丧殷桀亦亾夏其恶既等故配而言之犹嵩髙之羙申伯而及甫侯也二国言此四国言彼此既为恶则彼当为善故言彼彼有道也桀纣身为天子明所从者非法四国故为四方有道之国也究谋释诂文以王者度地居民故以度为居也桀纣身为天子制天下之命虽是有道之国皆服而从之与之谋为非道故王肃云彼四方之国乃徃从之谋往从之居其秦亾家语引此诗乃云纣政失其道而据万乗之势四方诸侯固犹从之谋度于非道天所恶焉传意当然也文王三分天下有其二所以得有四方之国从纣谋居者此说纣之初恶文王未兴也下文憎其用大位行大政由其诸侯从之故言政位大耳若天下怨叛之后无复大位大政天意何以憎之以此知毛氏之意从之谋为未叛时也孙毓云天观众国之政求可以代殷之人先察王者之后故言啇而及夏夏者夏禹之世时为二王之后者不得追斥桀也桀亡国六百余年何求于将代殷而恶之乎或以毓言为毛义斯不然矣天求代殷之人当观可代之国一姓不再兴亡国不再王先察王者之后欲何为哉武王伐纣封夏后氏之后于杞则殷之末年夏后絶矣天安得而观之周封夏后于杞殷后于宋国名异于代号然处殷世夏后不必称夏若毛意必为夏后则何所案据而谓之夏也此以桀配纣其言指以恶纣不恶桀何湏校计年世责其追恶桀也若年世久逺不得复言则甫侯穆王时人何当言以配申也笺正义曰笺以此诗陈事上下相承上章云以伐崇墉不言崇罪则罪状于此见之即不获是也叙云代殷下言伐崇故知二国谓今纣与崇侯虎也正长释诂文谓二国之君为民之长也定九年左传云得用焉曰获是获为得也五章云宻人不恭侵阮徂共也说文王之伐四国谓宻阮徂共四国违义见伐则是与纣同谋故知四国谓密阮徂共也度谋释诂文殷崇之君其行不得于天心四国又助之与谋言其同恶故下章而伐之崇侯乃是人臣而得与纣称为二国者纣乃亡国之主可以同之崇侯也何则太誓曰独夫纣谓纣为独夫非复为天子也书叙云继公子禄父以禄父为公子则同纣于国君也平王天命未改黍离列于国风春秋周郑交质君子谓之二国是纣与崇侯可称二国也二国四国彼此异文者犹彼有遗秉此有滞穗作者便文无他义也下云密人不恭笺以为拒义兵而得罪不言与纣同谋此言四国皆助之谋者正以文王举义密人敢拒亦既拒义不从明其与纣同恶故助之谋焉传正义曰耆者老也人皆恶己之老故耆为恶也王肃云恶桀纣之不德也肃于此仍连桀纣言以桀纣行同自此以上其文皆可兼桀虽文可兼之意不恶桀也廓大释诂文谓其用大位行大政以四方从之谋居是为大也以西向而顾故知西土谓从殷都而望岐周也天气清虚本无首目而云西顾者作者假为与夺之势托而言之耳宅居释言文笺正义曰以憎已是恶故耆不为恶礼称六十曰耆是耆为老也须待也天以二国虽恶犹待其改悔而闲暇优缓未即憎恶至老犹不变改上天始憎恶之其所用为恶者正谓暴虐之政也浸大者其恶渐更益甚也天无形可居假称意耳故云言天意常在文王所也言湏暇者多方云天维五年须夏之子孙注云夏之言暇天觊纣能改故待暇其终至五年欲使复传子孙五年者文王八年至十三年也彼言须暇谓武王时湏暇纣而未杀此则湏暇而未恶之其意既同故引以为说多方及此笺以为天湏假之我应云作灵台缓优暇纣以为文王须暇之者文王知天未丧殷故不伐纣据人事而为说亦是文王湏暇之也文王之时纣实未灭言其湏暇可矣崇侯寻即见伐二国并言须暇者赤雀命云崇孽首则为恶久矣受命六年始灭亦是天湏暇之此湏暇者亦设敎之言因其未灭假以言之耳】
　　作之屏之其菑其翳修之平之其灌其栵启之辟之其柽其椐攘之剔之其檿其柘传木立死曰菑自毙为翳灌丛生也栵栭也柽河栁也椐樻也檿山桑也笺云天既顾文王四方之民则大归往之岐周之地险隘多树木乃竞刋除而自居处言乐就有德之甚帝迁明德串夷载路传徙就文王之德也串习夷常路大也笺云串夷即混夷西戎国名也路应也天意去殷之恶就周之德文王则侵伐混夷以应之天立厥配受命既固传配嫓也笺云天既顾文王又为之生贤妃谓大姒也其受命之道已坚固也音义【屏必领反除也菑本又作甾侧吏反又音缁韩诗云反草也翳于计反尔雅云木自毙柛蔽者为翳郭云相覆蔽韩诗作殪云因也因髙填下也柛音申灌古乱反栵音例又音列辟婢亦反沈必亦反柽勑贞反椐羗居反字林纪庶反又音举攘如羊反剔他歴反字或作鬄又作□同檿乌簟反柘章夜反毙婢世反本或作蔽必世反栭音而舍人注尔雅云江汉之间呼小栗为栭栗樻去块反又去轨反何音匮草木疏云节中肿以扶老即今灵寿是也今人以为马鞭及杖隘于懈反刋若干反串古患反一本作患或云郑音患混音昆应应对之应下应和同配本亦作妃音同注同媲普惠反配也郭璞音譬字林匹地反为于伪反下为生明君为之立后同】疏【正义曰毛以为天顾文王而与之居于是四方之民大归往之周地险隘树木尤多竞共刋除以为田宅其攻作之屏除之者其为菑木其为翳木之所也修理之平治之者其为灌木其为栵木之处也启拓之开辟之者其为柽木其为椐木之地也攘去之剔翦之者其为檿木其为柘木之材也各各刋除材木以自居处是乐就有德之甚也帝所以徙就文王之明德而顾之者以其世世习于常道则得居是大位也天既顾而就之又为生贤女立之以为妃令当佐助之内有贤妃之助其受命之道既坚固也言天助自逺非始于今也此作之屏之四等而为此八文者以其险隘多树故频举木名因此用功之事配之使其义得相通以用功作为杀木屏去故先言作之屏之杀木之处有其坑坎湏修理平治故言修之平之平治其地必开拓使广故言启之辟之畔上更有材木湏攘除翦剔故言攘之剔之设言虽别意以相通郑唯串夷载路为异以天意徙就周之明德是天去恶与善文王以天之去恶如是其患中国之混夷文王则侵伐之以应天意以天去恶故己亦伐恶以应之余同传正义曰释木云立死菑毙者翳李巡曰以当死害生曰菑毙死也郭璞曰翳树荫翳覆地者也然则以立死之木妨地木生长为木之害故曰菑也自毙者生木自倒枝叶覆地为荫翳故曰翳也尔雅直云毙者传以其非人毙之故曰自毙释木又云灌木丛木李巡曰木丛生曰灌木是灌丛生栵而柽河栁椐樻檿山桑皆释木文郭璞曰栭树似槲而痹小子如细栗今江东呼为栭栗陆玑疏云叶如榆也木理坚韧而赤可为车辕某氏云河栁谓河傍赤茎小杨也陆玑疏云河栁皮正赤如綘一名雨师枝叶似松孙炎曰樻肿节可以作杖陆玑疏云节中肿以扶老今人以为马鞭及杖农共北山甚有之郭璞云檿桑柘属材中为弓冬官考工记云弓人取干柘为上檿桑次之毛读患为串串习夷常路大皆释诂文王肃曰天以周家善于治国徙就文王明德以其由世习于常道故得居是大位也笺正义曰郑以诗本为患故不从耳采薇序曰西有混夷之患是患夷者患中国之夷故患夷则混夷也出车云薄伐西戎是混夷为西戎国名也书传作畎夷盖畎混声相近后世而作字异耳或作犬夷犬则畎字之省也路之为应更无正训郑以义言之耳正以天就文王明德文王则伐混夷是伐混夷者所以应天意故以路为应也本或误作瘠孙毓载笺为应是本作应也定本亦作应天既去殷之恶文王亦当去恶故伐混夷以应之顺帝之则此之谓也此伐混夷则书传云四年伐畎夷是也文王之伐多矣独言混夷者作者意所欲言无他义也传正义曰妃字音亦为配释诂云妃媲也某氏曰诗云天立厥妃是毛读配如妃故为媲也是为妻之配夫意与郑合笺正义曰此天立厥配与大明天作之合其文相类故知立其配者为生贤妃谓大姒也天为生妃卒得其助妻贤夫圣当于天心则上天之命不复移动故受命之道已坚固也】
　　帝省其山柞棫斯防松栢斯兑传兑易直也笺云省善也天旣顾文王乃和其国之风雨使其山树木茂盛言非徒养其民人而已帝作邦作对自大伯王季传对配也从大伯之见王季也笺云作为也天为邦谓兴周国也作配谓为生明君也是乃自大伯王季时则然矣大伯让于王季而文王起维此王季因心则友则友其兄则笃其庆载锡之光传因亲也善兄弟曰友庆善光大也笺云笃厚载始也王季之心亲亲而又善于宗族又尤善于兄大伯乃厚明其功美始使之显著也大伯以让为功美王季乃能厚明之使传世称之亦其德也受禄无丧奄有四方传丧亾奄大也笺云王季以有因心则友之德故世世受福禄至于覆有天下音义【省昔井反防蒲贝反兊徒外反易以豉反下施易同大音泰注大伯同着珍虑反】疏【正义曰毛以为言天顾文王之深乃和其国之风雨善其国内之山使山之所生之木柞棫防然而枝叶茂盛松栢之树皆兊然而材干易直言天之恩泽乃及其草木非徒飬其民人而已既人物蒙飬天又为之兴作周邦又为之生明君以作其配是乃自大伯王季之时已则然矣既上本大伯王季因说王季之德维此王季有因亲之心则复有善兄弟之友行言其有亲亲之心复广及宗族也则以此友兄弟之行尤友善其兄大伯谓善为周君称其让意是善大伯也由其称兄之故则天厚与其善则兄锡之大位使其子文王王有天下此文王之有天下由王季受此福禄无所丧亡故至其子孙而大有天下之四方也郑唯下四句为异言王季尤善于大伯始厚明其太伯之功美始使之让事显著言其善于为君福流后叶令太伯让功徧得彰显也以王季有此德之故故能受天福禄无复有丧亾之时至于子孙而覆有天下四方也传正义曰易直者谓少节目滑易而调直亦言其茂盛也笺正义曰省善释诂文传正义曰传以言周世世修德湏论王季而已今并言大伯故觧其意从大伯之见王季谓见其生圣子而让之故王季得为君而修德是以本之于大伯也王肃曰大伯见王季之生文王知其天命之必在王季故去而适吴大王没而不返而后国让于王季周道大兴故本从大伯让与王季是觧见王季之意也释诂云妃对也则对是相配之义故为配也笺正义曰作为释言文兴周国谓使之为天子之邦生明君谓生文王也国当以君治之故言作配此事乃在大伯王季之时已则然矣实至文王乃兴而云大伯时者由大伯让于王季而文王得起是兴国生君在大伯之时也传正义曰周礼六行其四曰姻注云姻亲于外亲是因得为亲也善兄弟曰友释训云福庆是善事故为善光是明大故为大王肃云王季能友称大伯之让意则天厚与之善锡文王之大位也笺正义曰笃厚释詀文又哉始也哉载义同故亦为始友者善兄弟之名非言善于宗族者以下言则友其兄是友其亲兄明上则友之文可以逺及宗族见王季孝友之心广也言厚明其功美始使之显著大伯以王季为贤故让之若王季不贤则让功不显由王季能称大伯之心见大伯为知人达命名传之后世王季德然故言厚明其功美始使之显著也如笺之言锡为与义与之即是使与之故云使也大伯以让为功美王季能厚明之使传之后世共称诵之此亦其王季之德故说王季之美言其能明大伯也论语称大伯三以天下让民无得而称焉注云三让之美皆蔽隠不着此言后世称之者孔子欲深贤大伯恨世人不知非是举世皆不知也易传者以上言大伯此言友兄下即言此二句明还是其兄之事故易之传正义曰释言云荒奄也孙炎曰荒大之奄是荒奄俱为大义故云奄大也奄亦是覆盖之义故笺以为覆有天下】维此王季帝度其心貊其德音其德克明克明克类克长克君传心能制义曰度貊静也笺云德正应和曰貊照临四方曰明类善也勤施无私曰类敎诲不倦曰长赏庆刑威曰君王此大邦克顺克比传慈和徧服曰顺择善而从曰比笺云王君也王季称王追王也比于文王其德靡悔传经纬天地曰文笺云靡无也王季之德比于文王无有所悔也必比于文王盛徳以圣人为匹既受帝祉施于孙子笺云帝天也祉福也施犹易也延也音义【貊武伯反左传作莫音同韩诗同云莫定也施始豉反王如字徐于况反比必里反徧音遍祉音耻】疏【正义曰毛以为既言王季明大伯之功故又言王季之德言维此王季之身为天帝所祐天帝开度其心令之有揆度之惠也又安静其德敎之善音施之于人则皆应和其德又能有监照之明又能有勤施无私之善又能敎诲不倦有为人师长之德又能赏善刑恶有为人君上之度既有君人之德故为君王于此周之大邦其施敎令能使国人徧服而顺之既为国人顺服则功德有成能择人之善者从而比之言其德可以比上人也以此王季之德比于经纬天地文德之周王其德无为人所悔恨者言文王之德不为人恨而王季可以比之王季贤德之大能比圣人以此之故既受天之祉福延于后之子孙福及于后故文王得受之而起也郑唯其德靡悔为异言以王季之德比于文德之王其比王季之德人无有悔以为不应比之者言王季可与圣人为匹也余同此章文次如此者以德皆天之所授先言帝度其心明以下皆蒙帝文也德由心起故先言心能度物心既能度然后能施为政敎故次貊其德音言其政敎清静也为君所以施政敎故先言政能清静乃论身内之德故后言能明能善其明与善还是德音之事施之于人有照临之明勤施之善耳心能施而无私可以为人君长故次克长克君长即师也学记曰能为师然后能为长能为长然后能为君故先长后君也既言堪为人君即说为君之事故言王此大邦也既为大邦之君能使国民顺从故次克顺也民顺功成可以比方上人故次克比也可以比善即比之文王其德可比文王其泽流及子孙故言帝祉以结之帝祉即此授以九德而诞生圣人是也重言克明者叠之以足句犹下我陵我泉耳传正义曰此传笺及下传九言曰者皆昭二十八年左传文彼引一章然后为此九言以释之故传依用焉毛引不荩笺又取以足之此云维此王季彼言维此文王者经涉乱离师有异读后人因即存之不敢追改今王肃注及韩诗亦作文王是异读之騐心能制义者服防云心能制事使得其宜言善揆度事也左传乐记韩诗貊皆作莫释诂云貊莫定也郭璞曰皆静定也义俱为定声又相近读非一师故字异也定是静义故云貊静杜预云莫然清静取此传为说也笺正义曰德正即德音政敎是音声号令也服防云在已为德施行为音发号施令天下皆应和之言皆莫然而定无讙哗也照临四方者服防云豫见安危也类善释诂文勤施无私者杜预云施而无私物得其所无失类也敎诲不倦者服防云敎诲人以善不懈倦言善长人以道德也赏庆刑威者以赏庆人以刑威物杜预云作福作威君之道也传正义曰慈和徧服者服防云上爱下曰慈和中和也为上而爱下行之以中和天下徧服从而顺之择善而从之者服防云比方损益古今之宜而从之杜预云比方善事使相从二说皆不得以觧此何者彼惟说文王不言比方他人故服杜观传为说此以王季比文王当谓择善而从以比方之也笺正义曰王君释诂文王字多矣独觧此者以王季未得称王其实君其国耳故辨之云王季称王追王以其追号为王故作者以王言之传正义曰服防云德能经纬顺从天地之道故曰文杜预云经纬相错故织成文然则言德能顺从天地如织者错经纬以成文故谓之文也左传说此九事乃云九德不愆作事无悔言其动合众心不为人所恨公刘传曰民无长叹犹文王之无悔也则毛取左传之意谓文王之德不为人恨不得与郑同也笺正义曰笺以上陈王季之德而以比于文王即云其德靡悔明是王季之德堪比文王若以比之时人无所悔者必比王季于文王者美王季言其德以圣人为匹也】
　　帝谓文王无然畔援无然歆羡诞先登于岸传无是畔道无是援取无是贪羡岸髙位也笺云畔援犹防扈也诞大登成岸讼也天语文王曰女无如是防扈者妄出兵也无如是贪羡者侵人土地也欲广大德美者当先平狱讼正曲直也密人不恭敢距大邦侵阮徂共传国有密须氏侵阮遂往侵共笺云阮也徂也共也三国犯周而文王伐之密湏之人乃敢距其义兵违正道是不直也王赫斯怒爰整其旅以按徂旅以笃于周祜以对于天下传旅师按止也旅地名也对遂也笺云赫怒意斯尽也五百人为旅对答也文王赫然与其羣臣尽怒曰整其军旅而出以却止徂国之兵众以厚周当王之福以答天下乡周之望音义【援毛音袁取也又于愿反郑胡唤反畔援防扈也韩诗云畔援武强也歆许金反羡钱面反诞但旦反跋蒲末反下同字或作防扈音户阮鱼宛反共音恭注同毛云徂往也共国名郑云徂共皆国名赫虎格反斯毛如字此也郑音赐尽也按安旦反本又作遏安葛反此二字俱训止也祜音户乡本又作向许亮反】疏【正义曰毛以为既言文王受福流及子孙故自此以下复说文王之事言天帝告谓文王无是叛道而援取人之国邑无是贪求以羡乐人之土地以是之故能大先天下升于髙位因此遂说文王之不妄贪求有密国之人乃不恭其职敢拒逆我大国乃侵我周之阮地遂复往侵于共邑抗拒大国侵其邑境是不恭也密人既不恭如此故文王与其羣臣赫然尽怒于是整齐其师旅以止此宻人往旅地之寇密人侵共复往侵旅故兴兵以止其宼也所以必伐密者以厚于周之祜福以遂于天下之心天意福周使兴而密人侵之故伐宻者所以厚周福也民心皆欲伐宻而文王从之是整旅所以遂天下心也言文王上应天意下顺民心非为贪羡妄伐宻也郑以为天告语文王曰汝无如是防扈者妄出兵以征伐汝无如是歆羡者苟贪人之土地汝既不可为此欲广大汝之德美者当先平于所欲征者之狱讼狱讼者知彼曲汝直然后伐之文王以此不敢妄出征伐而密湏之人乃不恭其职敢距我大国之征发其所征者是侵阮徂共三国之义兵也文王欲侵此三国征兵于宻宻人拒而不从是故文王于是赫然与其羣臣怒曰当整其军旅而出以却止徂国之师旅以此厚于我周家当王之福以此而应答天下向周之望因宻人不恭怒而出兵先往伐徂寻亦伐宻传正义曰一无然之文而传分为二无是者以畔是违道援是引取义异故分之为二鬼神食气谓之歆故注读歆为贫下论征伐则援取贪羡是国邑土地之事也释丘云重厓曰岸岸是髙地故以喻髙位笺正义曰以下用兵征伐此则为下发端当用兵之事不得为文王之升位也故言畔援犹防扈防扈凶横自恣之貌汉质帝谓梁冀为防扈将军是古今之通语也诞大登成释诂文小宛云宜岸宜狱相对是岸为讼也防扈是淩人之状故以妄出兵言之歆羡贪欲之言故以侵土地言之凡征伐者当度己之德虑彼之罪观彼之曲直犹人争财则之狱讼君子不伐有辞故欲广大其德美者当先平狱讼正曲直知彼实曲然后伐之宣十二年左传曰师直为壮曲为老是师行伐人必正曲直也王肃孙毓皆以帝谓文王者诗人言天谓文王有此德非天敎语文王以此事也若天为此辞谁所传道然则郑必以为天语文王者以下云帝谓文王予懐明德是天之自我也帝谓文王询尔仇方是敎人询谋也尔我对谈之辞故知是天之告语若为天意谓然则文不类也以文王举必顺天故作者致天之意言天谓文王耳岂湏有人传言之哉若是天谓文王有此德复谁告诗人以天意而得知之也帝谓文王必责谁所传道则上天监观四方乃眷西顾岂复有人见其举目防首之时毛无别觧明与郑同传正义曰以经直云宻人故辨之云国有宻湏氏定四年左传曰宻湏之鼓是也毛以徂为往故云侵阮遂往侵共以阮共为周地为宻湏所侵故王肃云宻湏氏姞姓之国也乃不恭其职敢兴兵相逆大国侵周地笺正义曰笺以上言四国于此宜为国名下云徂旅则是徂国师众故以阮徂共三者皆为国名与宻湏而四也四国从纣谋度则并非文王之党而言侵阮徂共不是彼自相侵明为犯周而文王侵之也拒大邦之下即言侵阮徂共则侵阮徂共即是宻湏拒周之状故知文王侵此三国征兵于宻宻人拒其义兵也宻湏纣党所以文王得征兵者杜预云宻湏今安定宻县则在文王统内书传云文王受命三年伐宻湏则阮徂共又在伐宻之前四年伐混夷仍以天子之命命将率则文王伐此三国之时叛殷之形未着宻湏在其统内故得征兵也宻湏之君虽不达天命亦是民之先觉者也疑周将叛殷顾拒其征发皇甫谧云文王问太公吾用兵孰可太公曰宻湏氏疑于我我可先伐之管叔曰不可其君天下之明君伐之不义太公曰臣闻先王之伐也伐逆不伐顺伐险不伐易文王曰善遂侵阮徂共而伐宻湏宻湏之人自缚其君而归文王谧虽采摭旧文傅防为说要言疑于伐者未为显叛文王得征兵而不从叛始彰耳三国犯周而文王伐之是义兵也宻湏敢拒义兵违其正道是不直也上言天使文王先平曲直宻湏不直故文王伐三国而亦伐宻湏也王肃云无阮徂共三国孔晁云周有阮徂共三国见于何书孙毓云案书传文王七年五伐有伐宻须犬夷黎邗崇未闻有阮徂共三国助纣犯周文王伐之之事皆以为无此三国故训徂为往郑必以为皆国名者正以下言徂旅徂有师旅明徂是国故知三国与宻湏充上四国之文事在此诗即成文也于时书史败亡安可更责所见张融云岂能具数此时诸侯而责徂共非国也鲁诗之义以阮徂共皆为国名是则出于旧说非郑之创造书传七年年说一事故其言不及阮徂共耳书传亦无玁狁采薇称玁狁之难复文王不伐之乎郑之所言非无深趣皇甫谧勤于考校亦据而用之传正义曰释诂云旅师俱为众也对则为少多之异散则可以相通故云旅师嫌其止出一旅之人故明之也按止释诂文彼作按定本及集注俱作按于义是也旅地名则毛意以旅为周地而言徂者上言侵阮遂往侵共葢自共复往侵旅以文上不见故于此言之言整师以止宻人之往旅地则亦止其往阮共互相见也对遂释言文王肃云宻人之来侵也侵阮遂往侵共遂往侵旅故王赫斯怒于是整其师以止徂旅之寇侵阮徂共文次不便不得复说旅故于此而见焉上曰徂共此曰徂旅又为周王之所御其宻人亦可知也省烦之义诗人之微意也传意或然笺正义曰斯尽释言文以军出称师为通名今止言旅则唯用一旅之人故云五百人为旅下笺云小出兵明以德不以众是郑意出一旅之人也以对为答者以天下必皆向已举兵所以答之谓答天下向周之望于理为切故不从遂也】依其在京侵自阮疆陟我髙冈无矢我陵我陵我阿无饮我泉我泉我池传京大阜也矢陈也笺云京周地名陟登也矢犹当也大陵曰阿文王但发其依居京地之众以往侵阮国之疆登其山脊而望阮之兵兵无敢当其陵及阿者又无敢饮食于其泉及池水者小出兵而令惊怖如此此以德攻不以众也陵泉重言者美之也每言我者据后得而有之而言度其鲜原居岐之阳在渭之将万邦之方下民之王传小山别大山曰鲜将侧也方则也笺云度谋鲜善也方犹乡也文王见侵阮而兵不见敌知己德盛而威行可以迁居定天下之心乃始谋居善原广平之地亦在岐山之南居渭水之侧为万国之所向作下民之君后竟徙都于丰音义【疆居良反注同脊井亦反令力成反重直用反鲜息浅反又音仙】疏【正义曰毛以为上既言兴师伐宻遂天下之心此又本宻人不义来侵周人怒伐之意言宻人之来也依止其在我周之京丘大阜之旁其侵自阮地之疆为始乃升我阮地之髙冈周人见其如此莫不怒之曰汝宻湏之人无得陈兵于我周地之陵此乃我文王之陵我文王之阿无得饮食我周地之泉此乃我文王之泉我文王之池言皆非汝之有不得犯之也民疾宻湏如是故文王遂往伐之征宻既胜文王于是谋度其鲜山之旁平原之地此地居岐山之南在渭水之侧背山跨水营建国都乃为万邦之所法则下民之所归往言其怒以天下为心其伐与百姓同欲别起都邑为万民之王郑以为上言怒而出兵此言征伐之事言文王之所征发不用多兵但取依居其在京地之众为一旅之人以此而往侵自阮国之疆为始既至阮国乃登我所伐得者阮国之髙冈以望之阮国之兵众才始望之未尝交战而此国之兵莫不惊走无敢当我陵无敢当我阿者无敢饮我泉无敢饮我池者因此而往伐徂共宻湏皆克之矣既兵不见敌者可以德盛威行可以迁徙都邑安定民心乃始谋居于其善原广平之地居岐山之南在渭水之侧为万国之所向作下民之君王传正义曰京大阜者以宻人依之而侵周故为大阜也释地云大陆曰阜大阜曰陵李巡曰土地独髙大名阜阜最大为陆然则大阜为陵不为京矣言京大阜者释丘曰絶髙谓之京李巡曰丘髙大者为京然则京亦土之髙者与大阜同宻人之来则云依京周人怒之则云我陵明京陵一物故以大阜言之也矢陈释诂文王肃云宻人乃依徂共京陵来侵自文王阮邑之疆宻人升我髙冈周人皆怒曰汝无陈于我陵是乃我文王之陵阿也泉池非汝之有勿敢饮食之笺正义曰以言依其在京即云侵自阮疆明以依京之人侵阮故知京周地名陟登释诂文矢实陈义欲言威武之盛敌不敢当以其当侵而陈故言矢犹当也大陵曰阿释地文周地广矣独言依京故知文王但发其依居京地之众笺以京为周地小别名则京是周之所都之邑以其兵少故唯发近民也上言征兵于宻湏乃似尽国不足今言少发而足所以前征兵者葢以宻人疑之故征兵以尝之非为宻湏兵也始侵其境而即登冈故知是望其兵众始见登髙而望即不敢当陵饮泉而惊散走也文王之所伐者混夷歴年始服崇则再驾乃降于此独得易者敌有强弱故难易不同传正义曰释山云小山别大山曰鲜孙炎曰别不相连也渭是水也居必在傍故以将为侧论语云且知方也谓知礼法此则亦法也故以方为则也笺正义曰度谋鲜善皆释诂文以其已系岐阳不应复言余山故以鲜为善也诸言方者皆谓居在他所人向望之故云方犹向也必知己德盛威行乃迁居者以威若不行则民情未乐逺方不奏则随宜而可今威德既行归从益众非处广平之地无以容待四方故知民既复从乃迁居要所也大王初迁已在岐山故言亦在岐山之阳是去旧都不逺也周书称文王在程作程寤称典皇甫谧云文王徙宅于程葢谓此也笺嫌此即是丰故云后竟徙都于丰知此非丰者以此居岐之阳丰则岐之东南三百里耳】
　　帝谓文王予懐明德不大声以色不长夏以革不识不知顺帝之则传懐归也不大声见于色革更也不以长大有所更笺云夏诸夏也天之言云我谓人君有光明之德而不虚广言语以外作容貌不长诸夏以变更王法者其为人不识古不知今顺天之法而行之者此言天之道尚诚实贵性自然帝谓文王询尔仇方同尔兄弟以尔钩援与尔临冲以伐崇墉传仇匹也钩钩梯也所以钩引上城者临临车也冲冲车也墉城也笺云询谋也怨耦曰仇仇方谓旁国诸侯为暴乱大恶者女当谋征讨之以和协女兄弟之国率与之往亲亲则万志齐心一也当此之时崇侯虎倡纣为无道罪尤大也音义【见贤遍反询音荀钩古反又古侯反援音袁临如字韩诗作隆冲昌容反说文作防防防阵车也墉音容】疏【正义曰毛以为天帝告语此文王曰我当归于明德以文王有明德故天归之也因说文王明德之事不大其音声以见于顔色而加人不以年长大以有变革于幼时言其天性自然少长若一不待问而自识不由学而自知其所动作常顺天之法则以此故天归之而使伐崇天帝告语此文王曰其伐崇也当询谋于女匹己之臣以问其伐人之方和同汝之兄弟君臣既合亲戚和同乃以汝钩援之梯与汝临冲之车以往伐彼崇城言天意归就文王故文王于是伐崇也郑以为天帝告语文王曰我之所归归于人君而有光明之德而不虚广其言语之音声以外作容貌之色又不自以长诸夏之国以变更于王法其为人不记识古事不学知今事常顺天之法而行之如此者我当归之言文王德实能然为天所归崇侯反于此道天使文王伐之天帝告语文王曰当询谋汝怨偶之旁国观其为暴乱大恶者而征讨之其征之也当和同汝兄弟之国相率与之而往余同传正义曰此传质略孙毓云不大声色以加人毛以言不以长大有所更则以夏为大王肃云非以幼弱未定长大有所改更言幼而有天性长幼一行也笺正义曰笺以大为音声以作色忿人长大淫恣而改其本性此则中人以上皆免之矣不足以美文王下言伐崇讨崇之反道则此经当陈人君之正道不得以夏为大故以夏为诸夏虚广言语以外作容貌谓色取仁而行违虚名而不实也不长诸夏以变更王法者谓为诸侯之长自以身居尊位无所畏惮变乱正法也崇侯与文王俱为纣之上公是长诸侯也诗意言文王无此行则崇侯有之矣故天命文王使伐之人道贵其识古知今此不识古不知今为美者言其意在笃诚动顺天法不待知今识古比校乃行耳不谓人不湏知古今也言天之道尚诚实贵性自然者明此经所陈皆是诚实自然之事也变更王法者若虢石父导王为非崇侯虎倡纣为无道变乱典刑者也而孙毓以创业改制为难非其难也传正义曰仇匹释诂文钩援一物正谓梯也以梯倚城相钩引而上援即引也笺云钩钩梯所以钩引上城者墨子称公输般作云梯以攻宋盖此之谓也临者在上临下之名冲者从傍冲突之称故知二车不同兵书有作临车冲车之法墨子有备冲之篇知临冲俱是车也说文云城所以盛民也墉城垣也彼细辨其名耳散则墉亦城也笺正义曰怨偶曰仇左传文方者居一方之辞故为方国之诸侯以当伐之故皆为暴乱大恶者纣党多矣所以独伐崇者当此之时崇侯虎导纣为无道之事其罪恶尤大故伐之倡纣为无道我应文注云倡导也】
　　临冲闲闲崇墉言言执讯连连攸馘安安是类是祃是致是附四方以无侮传闲闲动摇也言言髙大也连连徐也攸所也馘获也不服者杀而献其左耳曰馘于内曰类于野曰祃致致其社禝羣神附附其先祖为之立后尊其尊而亲其亲笺云言言犹孽孽将壊貌讯言也执所生得者而言问之及献所馘皆徐徐以礼为之不尚促速也类也祃也师祭也无侮者文王伐崇而无复敢侮慢周者临冲茀茀崇墉仡仡是伐是肆是絶是忽四方以无拂传茀茀彊盛也仡仡犹言言也肆疾也忽灭也笺云伐谓击刺之肆犯突也春秋传曰使勇而无刚者肆之拂犹佹也言无复佹戾文王者音义【讯音信字又作□又作谇并同馘古获反字又作聝字林截耳则作耳旁献首则作首旁类如字本或依说文作禷祃马嫁反摇如字一音羊照反羣神本或作羣臣孽鱼列反又五葛反茀音弗仡鱼乙反韩诗云摇也说文作忔肆音四拂符弗反刺七亦反佹九委反戻也复扶又反】疏【正义曰毛以为文王之伐崇也兵至则服无所用武故其临冲之车闲闲然动摇而已不用之以攻敌崇城言言然髙大如无所毁壊既伐崇服之则执其可言问者连连然舒徐尽其情而不逼迫也所以当馘左耳者安安然不暴疾也文王之于此行非直吊民伐罪又能敬事明神初出兵之时于是为类祭至所征之地于是为祃祭既克崇国于是运致其社禝羣庙而来更存祭之于是依附其先祖宗庙于国为之立后文王伐得其罪行得其法四方服其德畏其威是以无敢侮慢文王者也深美其伐重详其事言文王临车冲车茀茀然彊盛崇城仡仡然髙大于是用师伐之于是合兵疾往于是殄絶之于是讨灭之文王德足抚民威足除恶四方服德畏威无敢违拂文王之志者此天所以用文武代殷也郑唯以临冲攻城言言仡仡为将壊之貌伐为击刺肆为犯突为异余同传正义曰以闲闲是临冲之状车皆驾之而往故为动摇言言是城之状故为髙大传惟云言言髙大不说其髙大之意王肃云髙大言其无所壊传意或然若城无所壊则是不战而得有讯馘者美文王以德服崇不至于破国壊城耳于时非无拒者故得有讯馘馘获释诂文攸所释言文玉藻云听向任左故不服者杀而献其左耳曰馘罪其不听命服罪故取其耳以计功也释天云是类是祃师祭也王制云天子将出类乎上帝祃于所征之地言类乎上帝则类祭祭天也祭天而谓之类者尚书夏侯欧阳说以事类祭之在南方就南郊祭之春官肆师注云类礼依郊祀而为之是用尚书说为义也祃之所祭其神不明肆师注云祃师祭也祭造军法者其神盖蚩尤或曰黄帝是郑以无明文故疑之而为二说也如郑所说类祭在郊此传言于内曰类者以祃于所征之地则是国境之外类之虽在郊犹是境内以二祭对文故云于内曰类于外曰祃谓境之外内内非城内也致附承类祃之下则亦是敬神之事故知致者致其社禝羣神附者附其先祖为之立后社禝是崇国之所尊先祖是崇国之所亲今使神有所享不絶其祀是文王为之尊其尊而亲其亲也致者运转之辞附者依倚之义以社禝于人无亲故以致言之先祖则依其子孙故以附言之崇侯有罪当灭其国所以复得致其羣神为之立后者盖以崇侯虎身有罪耳其先祖尝有大功不当絶祀择其亲贤更为立后使得奉其宗庙存其社禝也言致则文王致之自近非复旧国当小于旧耳笺正义曰笺以诗美文王以德服崇若临冲本所不用则不应言之今诗言冲则是用以攻城故知言言仡仡皆是将壊之貌硕人言庶姜孽孽是举我之容故犹孽孽也徐徐以礼为之不尚促速明有余力不急急为之也僖十九年左传曰文王闻崇乱而伐之军三旬不降退修敎而复伐之因垒而降则似兵合不战此云壊城执讯者凡所褒美多过其实此言讯馘必当战矣盖知战不敌然后乃降彼左传子鱼欲劝宋公脩德故隠其战事而言其降耳传不言类祃是祭故辨之云师祭名也崇是大敌伐即克之故无复敢侮慢周者竟文王之世不复伐国是由无侮故也传正义曰此茀茀亦宜犹上闲闲而云彊盛者以茀茀闲闲文不相类则上言车之动此言车之形故不同也肆与大明肆伐大啇文同故以肆为疾既为疾伐亦不得与郑同也王肃云至疾乃威有罪则肃意谓伐之疾传亦或然忽灭者言忽然而灭非训忽为灭也笺正义曰以是伐之文在崇墉之下故伐谓击之刺之牧誓曰不愆于四伐五伐乃止齐焉是谓击刺为伐也肆为犯突言犯师而冲突之故引春秋传为证也案左传隠九年云使勇而无刚者尝寇而速去之文十二年左传云若使轻者肆焉其可其言皆不与此同郑以轻者与勇而无刚义同故引之而遂谬也】
　　皇矣八章章十二句
　　序灵台民始附也文王受命而民乐其有灵德以及鸟兽昆虫焉笺云民者冥也其见仁道迟故于是乃附也天子有灵台者所以观祲象察气之妖祥也文王受命而作邑于丰立灵台春秋传曰公既视朔遂登观台以望而书云物为备故也音义【灵台杜预注左传云灵台在始平鄠县今属京兆府所管昆古门反郑注礼记云明也虫直弓反本或作虫非冥亡丁反冥冥无知貌字林云幽也又亡定反祲子鸩反阴阳气相侵渐成祥观古乱反下观台节观同】疏【正义曰作灵台诗者言民始附也文王受天之所命而民乐有其神灵之德以及鸟兽昆虫焉以文王德及昆虫民归附之故作此诗以歌其事也经说作台序言始附则是作台之时民始附也文王嗣为西伯三分天下而有其二则为民所从事应久矣而于作台之时始言民附者三分有二诸侯之君从文王耳其民从君而来其心未见灵德至于作台之日民心始知故言始附谓心附之也往前则貌附之耳此言作台而民始附则其附在受命六年而序追言受命者以民心之附事亦有渐初受命已附至作台而齐心故系之受命见附之所由也言民始附首章及二章上二句是也乐其有灵德以及鸟兽昆虫者二章下二句及三章是也台囿沼皆言灵是明文王有灵德之义麀鹿兽也白鸟鸟也昆虫者王制注云昆明也明虫者得阳而生得阴而藏隂阳即寒温也故祭统注云昆虫温生寒死之虫然则诸蛰虫皆是也此经无昆虫之事而三章言鱼鱼亦虫之别名举潜物以见陆产故言昆虫以总之经先言兽序先言鸟者作囿主以飬兽故先言之序则从其言便故不同也四章卒章言政敎得所合乐详之亦是灵德之事故序略之也笺正义曰民者冥也孝经援神契文以其冥冥无知其见仁道迟故于是始附觧其晚附之意也又觧台之所用天子有灵台所以观祲象察气之妖祥故也四方而髙曰台以天象在上湏登台望之故作台以观天也春官视祲掌十煇之法以观妖祥辨吉凶一曰祲二曰象三曰鑴四曰监五曰闇六曰瞢七曰弥八曰叙九曰隮十曰想注云妖祥善恶之征郑司农云煇谓日光气也祲阴阳气相侵也象者如赤乌也闇日月食也瞢谓日月瞢瞢无光也叙者云有次叙如山在日上也谓鑴日傍气刺日也监冠珥也弥气贯日也隮虹也想杂气有所似可形想也此十者皆举天之异气视祲之官当在灵台之上视之故笺取以为说十煇而惟言祲象者举其初二事余从可知也冯相氏保章氏亦云观天下之妖祥则在台观之独引视祲之事者以视祲为官名则是仰观之主故特取之其实冯相保章之所观者亦在灵台也又觧文王作台之处故言文王受命而作邑于丰立灵台明此灵台在丰邑之都也含神雾曰作邑于丰起灵台易干凿度亦云伐崇作灵台是灵台在丰邑之都内也所引春秋传曰者僖五年左传文引之证台是观气所用彼云以望而书礼也凡分至启闭必书云物为备故此略引之故与彼小异此灵台所处在国之西郊诸儒以无正文故其说多异义公羊说天子三诸侯二天子有灵台以观天文有时台以观四时施化有囿台观鸟兽鱼鼈诸侯当有时台囿台诸侯卑不得观天文无灵台皆在国之东南二十五里东南少阳用事万物着见用二十五里者吉行五十里朝行暮反也韩诗说辟廱者天子之学圆如璧壅之以水示圆言辟取辟有德不言辟水言辟廱者取其廱和也所以教天下春射秋飨尊事三老五更在南方七里之内立明堂于中五经之文所藏处盖以茅苇取其洁清也左氏说天子灵台在太庙之中壅之灵沼谓之辟廱诸侯有观台亦在庙中皆以望嘉祥也毛诗说灵台不足以监视灵者精也神之精明称灵故称台曰灵台称囿曰灵囿称沼曰灵沼谨案公羊传左氏说皆无明文说各无以正之之闻也礼记王制天子命之敎然后为学小学在公宫之左太学在郊天子曰辟廱诸侯曰泮宫天子将出征受命于祖受成于学出征执有罪反释奠于学以讯馘告然则太学即辟廱也诗颂泮水云既作泮宫淮夷攸服矫矫虎臣在泮献馘淑问如臯陶在泮献囚此复与辟廱同义之证也大雅灵台一篇之诗有灵台有灵囿有灵沼有辟廱其如是也则辟廱及三灵皆同处在郊矣囿也沼也同言灵于台下为囿为沼可知小学在公宫之左太学在西郊王者相变之宜众家之说各不昭晳虽然于郊差近之耳在庙则逺矣王制与诗其言察察亦足以明之矣如郑此说灵台与辟廱同处辟廱即天子太学也王制言太学在郊乃是殷制其周制则太学在国太学虽在国而辟廱仍在郊何则囿沼鱼鸟所萃终不可在国中也辟廱与太学为一所以得太学移而辟廱不移者以辟廱是学之名耳王制以殷之辟廱与太学为一故因而说之不必常以太学为辟廱小学亦可矣周立三代之学虞庠在国之西郊则周以虞庠为辟廱矣若然鲁是周之诸侯于郊不当有学泮宫亦应在国而礼器注云类宫郊之学也诗所谓泮宫也字或为郊宫不在国者以其诗言鲁侯戾止是行往适之故知在郊葢鲁以周公之故尊之使用殷礼故学在其郊也郑以灵台辟廱在西郊则与明堂宗庙皆异处矣案大戴礼盛德篇云明堂者所以明诸侯尊卑也外水名曰辟廱政穆篇云太学明堂之东序也如此文则辟廱明堂同处矣故诸儒多用之卢植礼记注云明堂即太庙也天子太庙上可以望气故谓之灵台中可以序昭穆故谓之太庙圆之以水似璧故谓之辟廱古法皆同一处近世殊异分为三耳蔡邕月令论云取其宗庙之清貌则曰清庙取其正室之貌则曰太庙取其堂则曰明堂取其四门之学则曰太学取其周水圆如璧则曰辟廱异名而同耳其实一也颖子容春秋释例云太庙有八名其体一也肃然清静谓之清庙行禘祫序昭穆谓之太庙告朔行政谓之明堂行飨射飬国老谓之辟廱占云物望气祥谓之灵台其四门之学谓之太学其中室谓之太室总谓之宫贾逵服防注左传亦云灵台在太庙明堂之中此等诸儒皆以庙学明堂灵台为一郑必知皆异处者袁凖正论云明堂宗庙太学礼之大物也事义不同各有所为而世之论者合以为一体取诗书放逸之文经典相似之语而致之不复考之人情騐之道理失之逺矣夫宗庙之中人所致敬幽隠清静鬼神所居而使众学处焉飨射其中人鬼慢黩死生交错囚俘截耳疮痍流血以干鬼神非其理矣且夫茅茨采椽至质之物建日月乗玉辂以处其中象箸玉杯而食于土簋非其类也如礼记先儒之言明堂之制四面东西八丈南北六丈礼天子七庙左昭右穆又有祖宗不在数中以明堂之制言之昭穆安在若又区别非一体也夫宗庙鬼神之居祭天而于人鬼之室非其处也夫明堂法天之宫非鬼神常处故可以祭天而以其祖配之配其父于天位可也事天而就人鬼则非义也自古帝王必立大小之学以敎天下有虞氏谓之上庠下庠夏后氏谓之东序西序殷谓之右学左学周谓之东胶虞庠皆以飬老乞言明堂位曰瞽宗殷学也周置师保之官居虎门之侧然则学宫非一处也文王世子春夏学干戈秋冬学羽籥皆于东序又曰秋学礼冬学书礼在瞽宗书在上庠此周立三代之学也可谓立其学不可谓立其庙然则大学非宗庙也又曰世子齿于学国人观之宗庙之中非百姓所观也王制曰周人飬国老于东胶不曰辟廱飬国老于右学飬庶老于左学宗庙之尊不应与小学为左右也辟廱之制圆之以水圆象天取生长也水润下取其惠泽也水必有鱼鼈取其所以飬也是故明堂者大朝诸侯讲礼之处宗庙享鬼神嵗觐之宫辟廱大射飬孤之处太学众学之居灵台望气之观清庙训俭之室各有所为非一体也古有王居明堂之礼月令则其序也天子居其中学士处其内君臣同处死生参并非其义也大射之礼天子张三大侯九十步其次七十步其次五十步辟廱处其中今未知辟廱广狭之数但二九十八加之辟廱则径三百步也凡有公卿大夫诸侯之宾百官侍从之众殆非宗庙中所能容也礼天子立五门又非一门之间所能受也明堂以祭鬼神故亦谓之庙明堂太庙者明堂之内太室非宗庙之太庙也于辟廱献防者谓鬼神恶之也或谓之学者天下之所学也总谓之宫大同之名也生人不谓之庙此其所以别也先儒曰春秋人君将行告宗庙反献于庙王制释奠于学以讯馘告则太学亦庙也其上句曰小学在公宫之左太学在郊明太学非庙非所以为证也周人飬庶老于虞庠虞庠在国之西郊今王制亦小学近而太学逺其言垂错非以为正也左氏云公既视朔遂登观台以其言遂故谓之同处夫遂者遂事之名不必同处也马融云明堂在南郊就阳位而宗庙在国外非孝子之情也古文称明堂阴阳者所以法天道顺时政非宗庙之谓也融云告朔行政谓之明堂夫告朔行政上下同也未闻诸侯有明堂之称也顺时行政有国皆然未闻诸侯有居明堂者也齐宣王问孟子人皆谓我毁明堂毁诸已乎孟子曰夫明堂者王者之堂也王欲行王政则勿毁之矣夫宗庙之设非独王者也若明堂即宗庙不得曰夫明堂王者之宗庙也且说诸侯而敎毁宗庙为人君而疑于可毁与否虽复浅丈夫未有是也孟子古之贤大夫而皆子思弟子去圣不逺此其一证也尸子曰昔武王崩成王少周公践东宫祀明堂假为天子明堂在左故谓之东宫王者而后有明堂故曰祀明堂假为天子此又其证也窃以凖之此论可以申明郑意大戴礼遗逸之书文多假托不立学官世无传者其盛德篇云明堂外水名曰辟廱政穆篇称太学明堂之东序皆后人所増失于事实故先儒虽立异端亦不据为说然则明堂非庙而月令云天子居明堂太庙者以明堂是祭神之所故谓之明堂太庙者正谓明堂之太室非宗庙之太庙也明堂位云太庙天子明堂自谓制如明堂非太庙名明堂也庙与明堂不同则灵台又宜别处故灵台辟廱皆在郊也】
　　经始灵台经之营之庶民攻之不日成之传神之精明者称灵四方而髙曰台经度之也攻作也不日有成也笺云文王应天命度始灵台之基趾营表其位众民则筑作不设期日而成之言说文王之德劝其事忘已劳也观台而曰灵者文王化行似神之精明故以名焉音义【度待洛反下同应应对之应说音恱】疏【正义曰言文王有德民心附之既徙于丰乃经理而量度初始为灵防之基趾也既度其处乃经理之营表之其位既定于是天下众庶之民则竞攻而筑作之不设期日而已成之民恱其德自劝其事是民心附之也传正义曰灵是神之别名对则有精粗之异故辨之云神之精明者称灵则灵之为称就神中精者而名也四方而髙曰台释宫文经度之谓经理而量度之攻作谓庶民筑作之不日有成谓不设期日已成功言民心乐为之也笺正义曰非天子不得作灵台故本之云文王应天命始度灵台之基祉也营表其位谓以防度立表以定其位处也传唯觧灵之名不觧名台为灵之意故申之此实观气祥之台而名曰灵者以文王之化行似神之精明故以名焉以此言文王之台故因言文王之化行耳其实天子之台皆名曰灵台服防左传注云天子曰灵台诸侯曰观台是也若然书传说武王渡河言观台亚者彼谓在台仰观之人不得谓其人为台故指实言观也僖十五年左传云秦伯获晋侯以归乃舍诸灵台秦是诸侯而得有灵台者杜预云在京兆鄠县周之故台也哀二十五年左传曰卫侯为灵台于籍圃言为则是新造其时僣名之也】
　　经始勿亟庶民子来笺云亟急也度始灵台之基趾非有急成之意众民各以子成父事而来攻之王在灵囿麀鹿攸伏传囿所以域飬禽兽也天子百里诸侯四十里灵囿言灵道行于囿也麀牝也笺云攸所也文王亲至灵囿视牝鹿所游伏之处言爱物也音义【亟居力反囿音又徐于目反麀音忧牝频刃反处昌虑反】疏【传正义曰春秋成十八年筑鹿囿昭九年筑郎囿则囿者筑墙为界域而禽兽在其中故云囿所以域飬禽兽也天子百里诸侯四十里觧正礼耳其文王之囿则七十里故孟子云齐宣王问于孟子曰文王之囿方七十里有诸孟子曰书传有之曰若是其大乎民犹以为小也曰寡人之囿方四十里民犹以为大何也是宣王自以为诸侯而问故云诸侯四十里以宣王不举天子而问及文王之七十里则以为文王非天子之制明天子不止七十里故宜为百里也又觧囿称灵意言灵道行于囿也郑駮异义云同言灵者于台下为囿沼则似因台为名其实亦因相近灵道徧行故皆称灵也释兽云鹿牡麚牝麀是为鹿牝也】
　　麀鹿濯濯白鸟翯翯传濯濯娱游也翯翯肥泽也笺云鸟兽肥盛喜乐言得其所王在灵沼于牣鱼跃传沼池也灵沼言灵道行于沼也牣满也笺云灵沼之水鱼盈满其中皆跳跃亦言得其所音义【濯直角反翯戸角反字林云鸟白肥泽曰翯下沃反乐音洛下文于乐注喜乐皆同沼之邵反牣音刃跃羊略反跳徒雕反】疏【传正义曰娱乐游戏亦由肥泽故也二者互相足】
　　虡业维枞贲鼓维镛于论鼓钟于乐辟廱传植者曰虡横者曰栒业大版也枞崇牙也贲大鼓也镛大钟也论思也水旋丘如璧曰辟廱以节观者笺云论之言伦也虡也栒也所以悬钟鼓也设大版于上刻画以为饰文王立灵台而知民之归附作灵囿灵沼而知鸟兽之得其所以为音声之道与政通故合乐以详之于得其伦理乎鼓与钟也于喜乐乎诸在辟廱中者言感于中和之至音义【虡音巨枞徐七凶反又音冲冲牙也沈又音子容反贲符云反字亦作鼖镛音容于音乌郑如字下于乐于论皆同论卢门反一云郑音伦辟音璧植特职反栒旬尹反县音】疏【正义曰毛以为文王既立灵台而知民心归附又作沼囿而知鸟兽得所以为音声之道与政通故作乐以详之观己之德行审否故使人设植者之虡横者之栒上加大版而防业然又有崇牙其饰维枞然于此虡业之上悬贲之大鼓及维镛之大钟然后使人击之观其和否于是思念鼓钟使人和谐于是作乐在此辟廱宫中是王之灵道行于人物之验郑惟下二句别义俱在笺传正义曰释器云木谓之虡孙炎曰虡栒之植所以悬钟磬也郭璞曰悬钟磬之木植者名为虡然则悬钟磬者两端有植木其上有横木谓直立者为虡谓横牵者为栒栒上加之大版为之饰释器云大版谓之业孙炎曰业所以饰栒刻板防业如锯齿也其悬钟磬之处又以采色为大牙其状隆然谓之崇牙言崇牙之状枞枞然有瞽曰设业设虡崇牙树羽此枞亦文承虡业之下故知枞即崇牙之貌枞枞然也贲大也故谓大鼓为贲鼓冬官韗人云鼓长八尺鼓四尺中围加三之一谓之鼖鼓注亦云大鼓谓之鼖是也释乐云大钟谓之镛李巡曰大钟音声之镛大也郭璞曰亦名鑮也水旋丘如璧者璧体圆而内有孔此水亦圆而内有地犹如璧然土之髙者曰丘此水内之地未必髙于水外正谓水下而地髙故以丘言之以水绕丘所以节约观者令在外而观也定本及集注镛大钟之下云论思也则其义不得同郑也笺正义曰以伦理之字宜为伦故曰论之言伦传唯言栒虡植横不言所用故申明之言所以悬钟鼓也以经有钟鼓故特言之其磬鑮亦有栒虡也又觧上言台沼此言作乐之意文王知民心归附鸟兽得所以为音声之道与政通故大合诸乐以详之言欲详审已德观其实允人物之心以否也此在辟廱合乐必行飬老之礼但主言乐之得理不美飬老之事故言不及焉治世之音安以乐故在辟廱之内与闻之者莫不喜乐是其和之至也】
　　于论鼓钟于乐辟廱鼍鼓逢逢蒙瞍奏公传鼍鱼属逢逢和也有眸子而无见曰蒙无眸子曰瞍公事也笺云凡声使瞽蒙为之音义【鼍徒河反沈又音檀草木防云形似蜥蜴四足长丈余甲如铠皮坚厚宜冒鼓逢薄红反埤苍云鼓声也字作韸徐音丰蒙音蒙瞍依字作叟蘓口反亦作说文云无目也字林先幺反云目有眸无珠子也眸莫侯反】疏【传正义曰月令季夏命渔师伐蛟取鼍渔师取鱼之官故知鼍是鱼之类属也书传注云鼍如蜥蜴长六七尺陆玑疏云鼍形似水蜥蜴四足长丈余生卵大如鵞卵甲如铠甲今合药鼍鱼甲是也其皮坚可以冒鼓月令注亦云鼍皮可以冒鼓也美鼓之得理而云逢逢故知为和也蒙瞍皆无目之名就无目之中以为等级蒙者言其蒙蒙然无所见故知有眸子而无见曰蒙即今之青盲者也蒙有眸子则瞍当无故云无眸子曰瞍其瞽亦有眸子蒙之小别也故春官瞽蒙注郑司农云无目盼谓之瞽有目盼而无见谓之蒙有目而无眸子谓之瞍亦与此传同也此则对而为名其总则皆谓之瞽尚书谓舜为瞽子外传云吾非瞽史周颂有有瞽之篇周礼有瞽蒙之职是瞽为总也周礼瞽蒙二字已是为官名故文不及瞍此言瞍不言瞽各从文之所便外传称蒙诵瞽赋亦此类也周礼上瞽中瞽下瞽以智之髙下为等级不以目为次第矣公事释诂文】
　　灵台五章章四句
　　序下武继文也武王有圣徳复受天命能昭先人之功焉笺继文者继文王之王业而成之昭明也音义【复扶又反王业于况反】疏【正义曰经六章皆言武王益有明智配先人之道成其孝思继嗣祖考之迹皆是继文能昭先人之功焉经云三后在天王配于京则武王所继自太王王季皆是矣而序独云继文者作者以周道积基故本之于三后言世有哲王见积德之深逺其实美武王能继唯在文王也太王王季虽脩德创业为后世所继而未有天命非开基之主不足使武王圣人继之又此篇在文王诗后故诗言继文着其功之大且见篇之次也文王已受天命故言复受为亚前之辞武王之受天命白鱼入舟是也】
　　下武维周世有哲王传武继也笺云下犹后也哲知也后人能继先祖者维有周家最大世世益有明知之王谓太王王季文王稍就盛也三后在天王配于京传三后太王王季文王也王武王也笺云此三后既没登假精气在天矣武王又能配行其道于京谓镐京也音义【哲张列反本又作悊又作喆皆同知音智下同假音遐已也本或作遐】疏【传正义曰武继释诂文笺正义曰居下世即是在后故云下犹后也哲智释言文言后人能继祖者维周家最大谓太王王季文王稍稍就盛者也王季为西伯文王又受命是稍盛也不通数武王者此言哲王即是下文三后王配之文别在于下故知世有之中不兼武王也曲礼下云天子崩告丧曰天王登遐注云登上也遐已也上已者若仙去云耳以三后皆号为王故以天子之礼言之武王居镐故知配行其道于京谓镐京也】
　　王配于京世德作求笺云作为求终也武王配行三后之道于镐京者以其世世积德庶为终成其大功永言配命成王之孚笺云永长言我也命犹敎令也孚信也此为武王言也今长我之配行三后之敎令者欲成我周家王道之信也王徳之道成于信论语曰民无信不立音义【成王如字又于况反此为如字】疏【笺正义曰作为释言文求终释诂文世积厚德是当王天下文王未及诛纣即是王事未终武王乃终之故云终成其大功配命承王配于京是配三后不配天故以命为敎令此篇是武王之诗于此独云此为武王言者余文是作者以己之心论武王之事此则称武王曰自所言故辨之也又觧欲成王道所为多矣独以信为言者由王德之道成于信欲使民信王道然后天下顺从必伐纣功成然始得耳以民无信不立故引论语以证之】
　　成王之孚下土之式式法也笺云王道尚信则天下以为法勤行之永言孝思孝思维则则其先人也笺云长我孝心之所思所思者其维则三后之所行子孙以顺祖考为孝
　　媚兹一人应侯顺德传一人天子也应当侯维也笺云媚爱兹此也可爱乎武王能当此顺德谓能成其祖考之功也易曰君子以顺德积小以髙大永言孝思昭哉嗣服笺云服事也明哉武王之嗣行祖考之事谓伐纣定天下疏【正义曰既言武王能法则三后之道故于此叹而美之可爱乎此一人之武王所以可爱者以其能当此维顺之德祖考欲定天下武王能顺而定之是能当顺德又述武王所言而叹美之武王自言长我孝心之所思者此事显明哉武王实能嗣行祖考之事伐纣定天下是能嗣祖考也传正义曰曲礼下云天子自称曰予一人言其天下之贵唯一人而已谓天子为一人应当释诂文又云维侯也是侯得为维也笺正义曰序言继文此云顺德故知是顺其先人之心成其祖考之德所引易者升卦象辞升卦巽下坤上故言木生地中木渐而顺长以成树犹人顺德以成功彼谓一人之身积渐以成此则顺父祖而成事亦相类故引以为证定本作慎德准约此诗上下及易宜为顺字又集注亦作顺疑定本误也服事释诂文礼记大传曰牧之野武王之大事故知嗣行祖考之事唯谓伐纣定天下也上言永言配命永言孝思其下句云成王之孚孝思维则亦是武王自言此云昭哉嗣服是作者美武王之辞所以亦与孝思相连者上云永言孝思是武王自言此又述武王之言叹而美之并此孝思之句亦非武王自言得与嗣服相连也】
　　昭兹来许绳其祖武传许进绳戒武迹也笺云兹此来勤也武王能明此勤行进于善道戒慎其祖考所履践之迹美其终成之于万斯年受天之祜笺云祜福也天下乐仰武王之德欲其寿考之言也音义【来王如字郑音赉下篇来孝同祜音户下同】疏【正义曰既言武王能嗣行祖事又美其为民所乐仰言武王能明此勤行进于善道戒慎其祖考所行之迹而践行之犹行善不倦故为天下乐仰皆欲令武王得于万年之夀且又多受天之福禄言武王行善之故为民爱之如此传正义曰以礼法既许而后得进故以许为进防戒武迹皆释训文笺正义曰兹此来勤皆释诂文戒慎祖考践履之迹谓谨慎奉行故美其终成之祜福释诂文以万年受福是祝庆之辞故知武王为天下所乐仰此是欲其得福之言也】
　　受天之祜四方来贺于万斯年不遐有佐传逺夷来佐也笺云武王受此万年之寿不逺有佐言其辅佐之臣亦宜蒙其余福也书曰公其以予万亿年亦君臣同福禄也疏【正义曰毛以为民欲王受福即实言其受福之事武王既受得天之祜福故四方诸侯之国皆贡献庆之又得于此万年之夀岂不逺有佐助之乎言有逺方夷狄来佐助之也此承上章之文故先言所受天之祜因则为逺近之次故先言四方后言逺夷四方谓中国诸侯也郑唯以下句为异言武王得于此万年之夀不逺其有辅佐之臣言王亲近其臣与之同归传正义曰言不逺有佐是逺有佐逺人佐天子唯夷狄耳故知逺夷来佐之书叙言武王既胜殷西旅献獒巢伯来朝鲁语曰武王克商遂通道于九夷八蛮肃慎来贺是逺夷来佐之事不遐有佐为逺夷则四方来贺为诸夏民劳传曰四方诸夏是也笺正义曰笺以不遐有佐顺文自通不当反其言故易之武王既有万年之夀不逺有辅佐之臣共蒙其福其封为诸侯则与周升降其仕于王朝则继世在位是其不与逺之引书曰公其以予万亿年者洛诰云成王告周公言公与我身皆得万亿之年既引其文乃申其意言彼亦君臣同福禄故知此亦武王君臣同福禄矣】
　　下武六章章四句
　　序文王有声继伐也武王能广文王之声卒其伐功也笺继伐者文王伐崇而武王伐纣疏【正义曰经八章上四章言文王之事下四章言武王继之是继伐首章言文王有声武王则道广于文王是能广文王令闻之声二章言文王伐崇武王则伐纣以定天下是卒其伐功经虽无武王广声卒伐之事于理则有故序言亦以转互相明也上四卒言文王有令闻之声成名之德作丰邑以追孝心同四方而正法度所为不止于伐崇也下四章言武王君天下服四方定镐京而成卜兆传善谋以安后世所为不止于伐纣维以继伐言之者以其所施之事皆继伐之功故言继伐以总之此篇八章其末俱言烝哉而四章言武王之諡四章言王后皇王作者变其文见其事有异上四章虽同是文王之事而首章二章言文王令闻成民受命伐罪是文王事之盛者故举其义諡而称文王三章言筑城大小之事述其所徙之言四章言作丰以主四方施化而为法度比之前事为不盛故不举其諡而变言王后下四章虽同是武王之事五章六章言武王伐纣作邑定居四方归服于武王之事为不盛故不举义諡比文王之事则益大故变言皇王七章言考卜而后居镐京伐纣以成其占八章言重功业以为大事传顺谋以安子孙除虐去残贻训后世是武王之事盛者故文举其义諡而言武王文王之事则盛者居前不盛次之武王之事则不盛在先者见武王不盛之事盛于文王之盛者作者比其事之大小而为之章次也】
　　文王有声遹骏有声遹求厥宁遹观厥成笺云遹述骏大求终观多也文王有令闻之声者乃述行有令闻之声之道所致也所述者谓太王王季也又述行终其安民之道又述行多其成民之德言周德之世益盛文王烝哉传烝君也笺云君哉者言其诚得人君之道音义【遹尹橘反又音述骏音峻观古乱反注同闻音问本亦作问烝之丞反韩诗云美也】疏【正义曰此文王乃有令闻之善声所以有之者以文王从后仰而述行广大其太王王季所有令闻之善声所广大者谓文王又述行终其太王王季安民之道又述行多其太王王季成民之德以此益盛而大有声也此文王之德信得人君之道哉笺正义曰遹述释言文骏大求终观多释诂文孔子闲居曰三代之王必先其令闻言有善事可以闻于外是为有声矣故为有声是令闻之声言述行者是述先闻之辞故知谓述太王王季也声闻则长之使大令为已有故云遹骏有声其安民成民则太王王季有此行但其事未终未多今文王则终之多之皆述行其道而増广之耳传正义曰烝君释诂文】
　　文王受命有此武功既伐于崇作邑于丰笺云武功谓伐四国及崇之功也作邑者徙都于丰以应天命文王烝哉音义【应应对之应】疏【笺正义曰经别言既伐于崇则武功之言非独伐崇而已受命之后所伐防耆宻湏混夷之属皆是也故云武功谓伐四国及崇之功也武功之中既兼伐崇而别言既伐于崇者以其功最大其伐最后故特言之为作邑张本言功成乃作都也言应天命者天既命为天子当立天子之居故言徙都于丰以应天命或以为于丰得命故徙丰应之然则武王于盟津得命不可徙都入河乃迁都于镐非得命之地矣】
　　筑城伊淢作丰伊匹匪棘其欲遹追来孝传淢成沟也匹配也笺云方十里曰成淢其沟也广深各八尺棘急来勤也文王受命而犹不自足筑丰邑之城大小适与城偶大于诸侯小于天子之制此非以急成从己之欲欲广都邑乃述追王季勤孝之行进其业也王后烝哉传后君也笺云变諡言王后者非其盛事不以义谥音义【淢况域反成间有淢字又作洫韩诗云洫深池广古旷反深尺鸩反行下孟反】疏【正义曰上言作邑于丰此述作丰之制言文王兴筑丰邑之城维如一成之淢淢内之地其方十里文王作此丰邑维与相匹言大小正与成淢相配偶是大于诸侯小于天子之制所以才得伐崇即作此邑者非以急从己之欲而广此都邑乃追述王季勤孝之行思进其业故耳此王之为人后也诚得人君之道哉传正义曰冬官匠人云井间有沟成间有淢沟是总名故云淢成沟谓十里成间所有沟淢洫音同笺正义曰申传淢为成沟之义故云方十里曰成淢其沟也言每方十里之地其外有此沟谓之为淢此淢广八尺深八尺匠人云方十里为成成间广八尺深八尺谓之洫是其事也棘急释言文礼记引此诗作匪革其欲革亦急也文王既以受命当为天子其意以纣尚在犹不敢自足故筑此丰邑之城大小适与赋法十里之成相匹偶是大于诸侯小于天子之制不以急从己之欲欲得广此都邑乃述追王季勤孝之行以王季勤孝欲早成周道故己早建都邑以进其功业文王所述述太王以来此止言王季者以太王始有王迹勤行其道太王以前未有王迹不得言太王勤孝欲成父功故所述勤孝唯王季也春官典命云上公九命侯伯七命子男五命其国家宫室皆以命数为节注云国家之所居谓城方也公之城盖方九里侯伯之城盖方七里子男之城盖方五里坊记注云子男之城方五里此二注皆以公城方九里为差则天子之城十二里矣故此十里为小于天子也异义驳云郑伯之城方五里又以侯伯为五里者郑两觧故书传云古者百里之国九里之城七十里之国五里之城五十里之国三里之城注云或疑焉周礼匠人营国方九里谓天子之城今大国九里则与之同然则大国七里之城次国五里之城小国三里之城为近耳或者天子实十二里之城诸侯大国九里次国七里小国五里是郑两觧之事也以匠人典命俱是正文故不敢执定典命注每言葢匠人注云立王国若邦国者皆为疑辞以见二途之意也传正义曰后君释诂文笺以作文有体章类宜同今半谥半否故知变之有义以相比校无諡之章其事皆劣故言非其盛事不以义諡谓不以义理而言其諡也諡者行之成名总一身之美故事盛者称之不盛者变名耳】
　　王公伊濯维丰之垣四方攸同王后维翰传濯大翰干也笺云公事也文王述行大王王季之王业其事益大作邑于丰城之既成又垣之立宫室乃为天下所同心而归之王后为之干者正其政敎定其法度王后烝哉音义【濯直角反韩诗云美也垣音袁翰户旦反徐音寒】疏【正义曰既言筑作丰城欲又本之前世言此王述先王之业其事维益大矣即言大之状维在丰城之内更筑而垣墙之以立宫室而居焉乃为天下四方之民所共同心而归之其王君文王维乃为之桢干谓为施法度以行之是王后诚得人君之道哉传正义曰濯大翰干皆释诂文笺正义曰言王事伊大则从小至大非文王之事自为大也上言遹追来孝此承其下故知是述大王王季之业其事益大上言筑城作丰此言维丰之垣则是丰城之内别起垣也故云作邑于丰城之既成又垣之立宫室谓立天子之宫室宫室既定万姓知有所归故为天下所同心而归之干者筑墙所立之木干与墙为法故为之干者正其政敎定其法度】
　　丰水东注维禹之绩四方攸同皇王维辟传绩业皇大也笺云绩功辟君也昔尧时洪水而丰水亦汜滥为害禹治之使入渭东注于河禹之功也文王武王今得作邑于其旁地为天下所同心而归大王为之君乃由禹之功故引美之丰邑在丰水之西镐京在丰水之东皇王烝哉笺云变王后言大王者武王之事又益大音义【辟音璧注及下皆同又音婢亦反法也汜芳劎反字亦作泛滥力暂反大王此及下言大者并如字】疏【正义曰上既言文王之事故武王继之今丰水之得东流注渭入河者是禹之功业言禹决治之其傍得成平地也今文王得作邑于傍武王既成镐京故为天下四方所共同心归之文王武王维于是为之君而施化焉此大王诚得人君之道哉传正义曰绩业释诂文又云皇君君亦大之义故为大笺正义曰绩功辟君亦释诂文也功业大同耳据其力之所成则谓之功言其泽及于后则谓之业昭元年左传刘定公见雒汭之水曰美哉禹之功也此亦见丰水而思禹故易传以绩为功尧典曰汤汤洪水是尧时洪水此言丰水东注由禹之功故知丰水亦泛滥为害禹治之也泛滥谓泛长滥决平地有水也禹贡曰导渭自鸟防同穴东防于丰入于河是丰水入渭东注于河此章武王之事而并言文王作邑于其傍者以二邑皆在丰傍举丰而言可以并及文王欲连言之帝王世纪云丰镐皆在长安之西南言丰邑在丰水之西镐京在丰水之东以时騐而知之此与下章俱言皇王而下有镐京之事知此皇王为武王也同不言諡而王后与皇王异文既人异而辞变故知为武王之事又益大也此与上章皆言四方攸同而言益大者以文王亦武王故亦以四方言之其实同归之者少于武王也】
　　镐京辟廱自西自东自南自北无思不服传武王作邑于镐京笺云自由也武王于镐京行辟廱之礼自四方来观者皆感化其德心无不归服者皇王烝哉疏【笺正义曰释诂云由自也故自得为由也既言辟廱即云四方皆服明由在辟廱行礼见其行礼感其德化故无不归服也辟廱之礼谓飬老以敎孝弟也】
　　考卜维王宅是镐京维龟正之武王成之传云考犹稽也宅居也稽疑之法必契灼龟而卜之武王卜居是镐京之地龟则正之谓得吉兆武王遂居之脩三后之德以伐纣定天下成龟兆之占功莫大于此武王烝哉音义【契苦计反或苦结反】疏【正义曰言稽考其疑灼龟而卜之者维武王所疑而卜者其宅居于是镐京之地维此所契之龟则出其吉兆以正定之言居此必吉故得天下武王则能成之伐纣以定天下成此龟兆之占是功之大美者此武王诚得人君之道哉笺正义曰以洪范有稽疑之言故云考犹稽也宅居释言文以稽疑之法必契灼其龟而卜之正谓得吉兆龟正定其吉云此地可居卜兆言吉居之而得天下是成龟兆之占伐去虐纣身即王位功无大于此者伐纣为成龟兆之占定本集注皆云功莫大是也义亦得通礼记引此诗彼注云武王筑而成之与此异者引诗断章多异于本此顾上下之文言武王烝哉是武王之盛事不宜直言其筑作而已故以伐纣为成之】
　　丰水有芑武王岂不仕诒厥孙谋以燕翼子传芑草也仕事燕及翼敬也笺云诒犹传也孙顺也丰水犹以其润泽生草武王岂不以其功业为事乎以之为事故传其所以顺天下之谋以安其敬事之子孙谓使行之也书日厥考翼其肯曰我有后弗弃基武王烝哉笺上言皇王而变言武王者皇大也始大其业至武王伐纣成之故言武王也音义【芑音起诒以之反孙王申毛如字郑音逊传直专反下同】疏【正义曰言丰水之傍有芑菜丰水是无情之物犹以润泽而生菜为己事况武王岂不以功业为事乎言实以功业为事思得泽及后人故遗传其所以顺天下之谋以安敬事之子孙言武王能得顺天下功被来世后人敬其事者则得行之乃安是武王之道令得长世武王诚得为人君之道哉传正义曰燕礼所以安賔故燕为安也翼敬释诂文笺正义曰诒训遗即流传之义故诒犹传也传其顺天下之谋者谓圣人所谋之事行之则必顺天下之心安其敬事之子孙言子孙敬事能遵用其道则得安也必言敬事者若子孙不敬则不能行之不能行则不得安故安敬并言之引书曰者大诰文彼上文以堂屋耕播为喻言父为之于前子不循于后其父则嫌责之此假言其父之辞彼注云其父敬职之人其肯曰我有后子孙不废弃我基业乎引此明后人须因前基故云传谋以安彼后证翼为敬彼言父敬此言子孙明敬事者乃能不弃基故引而反以相明】
　　文王有声八章章五句
　　文王之什十篇六十六章四百一十四句
　　毛诗注疏卷二十三
　　毛诗注疏卷二十三考证
　　大雅文王章陈锡哉周笺疏宣十五年左传亦引此诗乃云文王所以造周不是过也○【臣祖庚】按左传羊舌职此语是释所引康诰文非以造周二字释下所引诗词也疏引以证郑氏训哉为始之义似属牵合
　　思皇多士传皇天○汉书王褒传顔师古注曰思语辞皇美也
　　聿修厥德○聿汉书作述
　　大明章在洽之阳○洽说文作郃
　　笃生武王笺疏则我皇妣太姜之侄○妣监本误作姒今依国语改正
　　其防如林疏其防聚之时如林木之盛也○防说文引诗作旝云建大木置石其上发以机以追敌也
　　緜章周原膴膴○膴膴文选注作腜腜
　　旱麓章瑟彼玉瓒○瑟说文作璱周礼注作防
　　皇矣章此维与宅○论衡作此惟予度
　　克顺克比○比礼记作俾
　　不长夏以革传革更也不以长大有所更笺不长诸夏以变更王法者○李光地曰文王身任方伯为诸夏之长专尚文德不以兵车按诗以起下伐崇之事则以革为兵革之革于义为更恊也
　　下武章应侯顺德○顺家语淮南子俱作慎又易君子以顺德王肃本顺亦作慎朱子曰古字通用也
　　文王有声章筑城伊淢○淢韩诗作洫【臣人龙】按说文洫成间沟也淢疾流也二字不同毛传以为成沟则改淢作洫
　　匪棘其欲疏礼记引此诗作匪革其欲○按欲字今礼记作犹



　　毛诗注疏卷二十三考证
&lt;经部,诗类,毛诗注疏&gt;
　　钦定四库全书
　　毛诗注疏卷二十四
　　汉郑氏笺　唐陆德明音义　孔頴达疏
　　大雅　【生民之什】
　　序生民尊祖也后稷生于姜嫄文武之功起于后稷故推以配天焉音义【嫄音原姜姓嫄名有邰氏之女帝喾元妃后稷母也】疏【正义曰作生民诗者言尊祖也序又言尊祖之意以后稷生于姜嫄而来其文王受命武王除乱以定天下之功其兆本起由于后稷及周公成王致太平制礼以王功起于后稷故推举之以配天谓配夏正郊天焉祭天而以祖配祭者天无形象推人道以事之当得人为之主礼记称万物本于天人本于祖俱为其本可以相配是故王者皆以祖配天是同祖于天故为尊也祖之定名父之父耳但祖者始也已所从始也自父之父以上皆得称焉此后稷之于成王乃十七世祖也不言姜嫄生后稷者经称厥初生民时维姜嫄是据后稷本之姜嫄故序亦顺经而为文也言文武之功起于后稷者周语云后稷勤周十五世而兴是后稷勤行功业为周室开基也中候稷起注云尧受河图洛书后稷有名録苗裔当王是后稷子孙当王名见图书也文既因之武亦因之故幷言文武之功起于后稷也经八章上三章言后稷生之所由显异之事是后稷生于姜嫄也下五章言后稷长而有功见其得以配天之意其言推以配天结上尊祖之言于经无所当也】
　　厥初生民时维姜嫄传生民本后稷也姜姓也后稷之母配高辛氏帝焉笺云厥其初始时是也言周之始祖其生之者是姜嫄也姜姓者炎帝之后有女名嫄当尧之时为高辛氏之世妃本后稷之初生故谓之生民生民如何克禋克祀以弗无子传禋敬弗去也去无子求有子古者必立郊禖焉鸟至之日以大牢祠于郊禖天子亲往后妃率九嫔御乃礼天子所御带以弓韣授以弓矢于郊禖之前笺云克能也弗之言祓也姜嫄之生后稷如何乎乃禋祀上帝于郊禖以祓除其无子之疾而得其福也能者言齐肃当神明意也二王之后得用天子之礼履帝武敏歆攸介攸止载震载夙载生载育时维后稷传履践也帝高辛氏之帝也武迹敏疾也从于帝而见于天将事齐敏也歆飨介大攸止福禄所止也震动夙早育长也后稷播百谷以利民笺云帝上帝也敏拇也介左右也夙之言肃也祀郊禖之时时则有大神之迹姜嫄履之足不能满履其拇指之处心体歆歆然其左右所止住如有人道感己者也于是遂有身而肃戒不复御后则生子而养长名之曰弃舜臣尧而举之是为后稷音义【禋音因弗音拂注同去起吕反下同禖音梅下同祠嗣丝反本亦作祀嫔婢升反韣音独弓衣祓音弗又音废下同齐侧皆反本亦作斋篇末齐敬同敏密谨反歆许金反介音戒震真慎反见贤遍反齐敏侧皆反又如字长张丈反下同拇音母足大指介左右如字处昌虑反复扶又反下故复同】疏【正义曰毛以为本其初生此民者谁生之乎是维姜嫄言有女姓姜名嫄生此民也既言姜嫄生民又问民生之状言姜嫄之生此民如之何以得生之乎乃由姜嫄能禋敬能恭祀于郊禖之神以除去无子之疾故生之也禋祀郊禖之时其夫高辛氏帝率与俱行姜嫄随帝之后践履帝迹行事敬而敏疾故为神歆飨神既飨其祭则爱而祐之于是为天神所美大为福禄所依止即得懐妊则震动而有身祭则蒙祐获福之夙早终人道以生之既生之则长养之及成人有德为舜所举用播种百谷以利益下民维为后稷矣本其初生故谓之生民民则人所不识后稷是显见之号故言是维后稷以结之郑唯履帝以下三句为异其首尾则同言当祀郊禖之时有上帝大神之迹姜嫄因祭见之遂履此帝迹拇指之处而足不能满时即心体歆歆如有物在身之左右所止住于身中如有人道精气之感己者也于是则震动而有身则肃戒不复御余同传正义曰此章首言生民即后稷也后稷而谓之民者本其初生而未有贵位生与民同以民言之故云生民本后稷也晋语云黄帝以姬水成炎帝以姜水成成而异徳故黄帝为姬炎帝为姜是姜者炎帝之姓故云姜姓也言后稷之母配高辛氏帝谓为帝喾之妃与喾相配而生此后稷以后稷为喾之子也张晏曰高辛所兴地名喾以字为号上古质故也大戴礼帝系篇帝喾卜其四妃之子皆有天下上妃有邰氏之女曰姜嫄而生后稷次妃有娀氏之女曰简狄而生契次妃陈锋氏之女曰庆都生帝尧下妃姬訾之女曰常仪生挚以尧与契俱为喾子家语世本其文亦然故毛为此传及鸟之传司马迁为五帝本纪皆遵用焉其后刘歆班固贾逵马融服防王肃皇甫谧等皆以为然然则尧为圣君契为贤弟在位七十载而不能用必待众乃举之者圣人显仁藏用匿迹隐端虽则自知故不委任待众举而后用见取人之大法耳若稷契尧之亲弟当生在尧立之前比至尧崩百余嵗矣尧崩之后仍为舜所勑用者以其并是上智寿或过人不可以凡人促龄而恠彼永命也若稷契即是喾子则未尝隔世左传之说八元云世济其美者正以能承父业即称为世不要歴数世也其纬之书及春秋命歴序言五帝传世之事为毛说者皆所不信笺正义曰厥其释言文初始释诂文周始祖后稷也周以后稷为始祖文王为太祖雍禘太祖谓文王也后稷以初始感生谓之始祖又以祖之尊大并谓之太祖周语曰我太祖后稷之所经纬是也若文王以受命之大唯得称太祖不得言始祖也笺必名此经之民为始祖者以人之为人皆有始生之时如此诗言初生欲明自此已前未有周家种类周之上元始生于此故言周之始祖解其言厥初之意也以炎帝姓姜故知姜嫄是炎帝之后姓姜而以嫄配之故知有女名嫄妇人不以名行此嫄或当是字但五帝时质未必有名字之别故以名言之郑信谶纬以命歴序云少昊传八世颛顼传九世帝喾传十世则尧非喾子稷年又少于尧则姜嫄不得为帝喾之妃故云当尧之时为髙辛氏之世妃谓为其后世子孙之妃也人世短长无定于是时书又散亡未知其为几世故直以世言之其大戴礼史记诸书皆郑所不信张融云稷契年稚于尧尧不与喾并处帝位则稷契焉得为喾子乎若使稷契必喾子如史记是尧之兄弟也尧有贤弟七十不用须舜举之此不然明矣诗之雅颂姜嫄履迹而生为周始祖有娀以鸟生商而契为王即如毛传史记之说喾为稷契之父帝喾圣夫姜嫄正妃配合生子人之常道则诗何故但叹其母不美其父而云赫赫姜嫄其德不囘上帝是依是生后稷周鲁何殊特立姜嫄之庙乎融之此言盖得郑防但以姜嫄为世妃则于左传世济之文复协故易传不以为高辛之妃也传正义曰释诂文禋祭也则禋是祭之名又云禋敬也义得相通且祭必致敬故以禋为敬也大宗伯云禋祀昊天上帝注云禋之言烟周人尚臭烟气之臭闻者也则郑以禋者惟祭天之名故书称禋于六宗郑皆以为天神经传之中亦非祭天而称禋祀者诸儒遂以禋为祭之通名王肃云外传曰精意以享曰禋禋非燔燎之谓也袁凖曰禋者烟气烟煴也天之体逺不可得就圣人思尽其心而不知所由故因烟气之上以致其诚故外传曰精意以享禋此之谓也凖又称难者曰禋于文王何也曰夫名有转相因者周礼云禋祀上帝辩其本言烟煴之礼也书曰禋于文武者取其辩精意以享也先儒云凡洁祀曰禋若洁祀为禋不宜别六宗与山川也凡祭祀无不洁而不可谓皆精然则精意以享宜施燔燎精诚以假烟气之升以达其诚故也切以凖言为然郑于尚书以文武于明堂配五帝故亦以称禋是禋名唯施于祭天也传于此下即说郊禖之祀郊必祭天则毛亦以此禋为祭天其余书传言禋者则未知毛意与谁同也弗训为去心所不欲即当去之故以弗去谓去无子以求有子也经言禋祀未知所祀之神故云古者必立郊禖焉言此祀祀郊禖也知者以妇人无外事不因求子之祭无有出国之理又禋祀以求子唯禖为然故知禋祀是祀禖也既言所祀之神因言其祭之礼自鸟至之日以下皆月令文所异者唯彼郊作高耳鸟燕也燕至在春分二月之中燕以此时感阳气来集人堂宇其来主为产乳蕃滋故王者重其初至之日用牛羊豕之太牢祀于郊禖之神盖祭天而以先禖者配之变祀言禖者神之也其祭之时天子亲自身往敬其事故亲祭之于时后妃率九嫔从之而往侍御于祭焉天子内宫有后也夫人也嫔也世妇也女御也而独言九嫔者以后是内宫之主须后妃率之五等则九嫔居中举中而言明百二十人皆往也未有孕而往者求其早有孕也内宫百二十人周之制也高辛之时未有此数因礼之成文而引之耳于祀之时乃以醴酒礼天子所御谓已被幸有娠者也使大祝酌酒饮之于郊禖之庭以神之惠光显之也既饮之酒又带以弓之韣衣授以弓矢使执之于郊禖之前弓矢者男子之事使之带弓衣执弓矢冀其所生为男也郑于月令之注其意则然唯高禖异耳故郑注云高辛氏之世鸟遗鳦卵简狄吞之而生契后王以为禖官嘉祥而立其祀焉以为由高辛有嘉祥故称高禖蔡邕月令章句云高禖祀名高犹尊也禖犹媒也吉争先见之象谓之人先毛于此及鸟传皆依作郊禖则读高为郊下传云从于帝而见于天则此祭为祭天不祭人先也于郊故谓之郊不由高辛亦不以高为尊也郊天用特牲而此祭天用太牢者以兼祭先禖之神异于常郊故也郑于此笺亦云禋祀上帝于郊禖则后稷未生之前已有郊禖之祀矣而月令注以为简狄吞鳦卵生契后王以为嘉祥而立其祀又以契之后王始立此祀二义不同者郑记王权有此问焦乔答云先契之时以自有禖氏祓除之祀位在南郊盖以鸟至之日祀之矣然得禋祀乃于上帝也娀简吞鳦有子之后后王以为禖官嘉祥祀之以配帝谓之高禖毛传亦云郊禖者以古自有于郊克禋之义又据礼之成文耳祀天而以先禖配之义如后土祀以为社此是郑冲弟子为説以申郑义其意言高辛巳前祭天于郊亦以先禖配之谓之郊禖至高辛之世以有吞鳦之事以为禖之嘉祥又以高辛之世禖配此祭故改之而为高禖故此笺从传为郊祀礼解其高义后王以为媒官嘉祥而立其祀谓立禖以配郊非谓立郊求子始于后王郑意或当然也如此为説可得合诗礼二注耳然礼注为高辛之世者谓高辛之后世子孙犹号高辛其时简狄吞鳦卵生契如此得与稷同时为尧臣耳笺正义曰克能释言文释诂云祓福也孙炎曰祓除之福周语云祓除其心女巫云祓除衅浴左传祓社衅鼓檀弓云巫先祓柩皆祓除凶恶义取祓去故云弗之言祓也禋祀上帝于郊禖祓除其无子之疾以得其福虽解弗字为异与传去无子之意亦同也非天子不得祭天此姜嫄是为高辛氏后世之妃则其夫不为天子所以得祈郊禖祭天神故解之云二王之后得用天子之礼故也王者存先代所以通天三统使得行其正朔用天子之礼故礼运曰杞之郊也禹宋之郊也契是二王之后得祭天也下言后稷功成乃封之于邰则此时必有国矣未知其国之名所在之地耳传正义曰诸书传言姜嫄履大迹生稷简狄吞鳦卵生契者皆毛所不信故以帝为高辛氏帝盖以二章卒章皆言上帝此独言帝不言上故以为高辛氏帝也释训云履帝武敏武迹也敏拇也既依尔雅以武为迹而不以敏为拇者毛意盖谓尔雅不可尽从故也心识速疾谓之敏故训敏为疾又解姜嫄得践帝迹所由以高辛之帝亲行禋祀姜嫄从于帝而往见于天故行在后而践帝之迹从帝见天即上所云后妃率九嫔御是也践迹者直谓随后行耳非必以足蹑其践地之处也将事齐敏者将行也谓行祀天之事齐敬而速疾也鬼神食气谓之歆故以歆为飨谓祭而神飨之也介大释诂文福禄所止谓止于姜嫄使之早有子也震动夙早育长皆释诂文动谓懐任而身动也昭元年左传曰邑姜方震大叔哀元年左传曰后缗方震皆谓有身为震也早者言其得福之早得福乃有身早文应在震上今在下者见有身而始知得福故先震后夙且以为韵故姜嫄之配高辛亦应久矣未必生稷之岁始来配之若前已禋祀此言始震则是得福晚矣而言早者作者因事而言以祈即有子故继祈为早耳又解此人其名曰弃所以谓之后稷者以其身为稷官能种百谷以利民故以后稷称之周本纪云尧举弃为农师天下得其利尧典云帝曰弃黎民阻饥汝后稷播时百谷是其利民之事也笺正义曰郑以此及鸟是説稷以迹生契以卵生之经文也河图曰姜嫄履大人迹生后稷中候稷起云苍耀稷生感迹昌契握云鸟翔水遗卵流娀简吞之生契封商苗兴云契之卵生稷之迹乳史记周本纪云姜嫄出野见巨人迹心忻然悦欲践之践之而身动如孕者及朞而生弃殷本纪云简狄行浴见鸟堕其卵简狄取吞之因孕生契是稷以迹生契以卵生之说也又閟宫云赫赫姜嫄其德不囘上帝是依言上帝依姜嫄以生后稷故以帝为上帝且郑以姜嫄非高辛之妃自然不得以帝为高辛帝矣此上帝即苍帝灵威仰也长发笺云帝黒帝此不言苍帝者彼以下有王故言黑帝此下有上帝故言上帝各随经势而为文也尔雅引此释之而以敏为拇指故依用之云敏拇也孙炎曰拇迹大指处释诂文介右也郭璞曰相佑助也孙炎曰介者相助之义如人之左右手故以介为左右也以夙为早震后言早于事不次故转之云夙之言肃自肃戒也以纬候及史记诸文故知祀郊禖之时则有大神之迹姜嫄履之也覆神之迹直言武足矣而复言拇是先履其跟之迹及移足以就拇既言大迹明不能满故云足不能满履其拇指之处履拇之下而即言歆故知心体歆歆然意动之状也左右所止住如有人道感己者谓如人夫妻交接之道檀弓曰寡妇不夜哭注云嫌思人道亦谓此也于是遂有身肃戒不复御解载震载夙也大明曰大任有身是为震为有身静女传曰生子月辰以金环退之妇人有娠则礼当不御故所以自肃戒也后则生子而长养之解载生载育也周本纪云弃之隘巷寒氷后收养之初欲弃之因名曰弃尧典云帝曰弃是名之曰弃支十八年左传曰高辛氏有才子八人尧不能举舜臣尧而举之使布五教于四方尧典注云举八元使布五教契在八元中稷亦高辛氏之后自然在八元中矣故知舜臣尧而举之尧典注又云尧初天官为稷舜登用之年举弃为之故云是为后稷郑志赵商问此笺云帝上帝又云当尧之时姜嫄为高辛氏世妃意以为非帝喾之妃史记喾以姜嫄为妃是生后稷明文皎然又毛亦云高辛氏帝苟信先籍未觉其徧隐是以敢问易毛之义答曰即姜嫄诚帝喾之妃履大人之迹而歆歆然是非真意矣乃有神气故意歆歆然天下之事以前验后其不合者何可悉信是故悉信亦非不信亦非稷稚于尧尧见为天子高辛与尧并在天子位乎是笺易传之意也】
　　诞弥厥月先生如达传诞大弥终达生也姜嫄之子先生者也笺云达羊子也大矣后稷之在其母终人道十月而生生如达之生言易也不坼不副无菑无害传言易也凡人在母母则病生则坼副菑害其母横逆人道以赫厥灵上帝不宁不康禋祀居然生子传赫显也不宁宁也不康康也笺云康宁皆安也姜嫄以赫然显著之徴其有神灵审矣此乃天帝之气也心犹不安之又不安徒以禋祀而无人道居黙然自生子惧时人不信也音义【弥面支反达他末反注同説文云小羊也沈云毛如字易以防反下同坼勑宅反副孚逼反说文云分也字林云判也匹亦反菑音灾注同】疏【正义曰毛以为上言得福有子此言其生之易言可美大矣姜嫄之孕后稷终其孕之月而生之妇人之生首子其产多难此后稷虽是最先生者其生之易如达之生然羊子以生之易故比之也其生之时不坼割不副裂其母故其母无灾殃无患害以此故可美大也天既祐令有身又使之生易是天意以此显明其有神灵也上天之意岂不降福而安之乎言上天诚降福而安之使母之无病苦子得易生是天安之也姜嫄之身岂不见安于禋祀乎言姜嫄实见安于禋祀祈则有子生之又易是为禋祀所安也由为禋祀所安故得居处怡然无病而生子也郑唯下四句为异言姜嫄履迹有身其生又易以此赫然显著之征其有神灵审也此乃上帝精气姜嫄心不自安以天人道隔而人生天故心不自安也非徒生天之心不自安又不安其徒禋祀神明无人道交接居处黙然而生此子以无夫而生又惧时人不信当弃而异之使人知其异故下所以弃之也传正义曰诞大释诂文弥终释言文达生者言其生易如达羊之生但传文略耳非训达为生也又解言先生之意以人之产子先生者多难此后稷是姜嫄之子最先生者应难而今易故言先生以美之此主言后稷是姜嫄首子而已后稷有同母弟妹以否书亦无文焉笺正义曰说文云达小羊也从羊大声薛琮答韦昭曰羊子初生达小名羔未成羊曰羜大曰羊长幼之异名以羊子初生之易故以比后稷生之易也大戴礼及春秋元命包皆云人十月而生周本纪云姜嫄践巨人迹身动如孕者及朞而生子则终一年矣此言终月必终人之常月马迁之言未可信也传正义曰经之所言皆説其生之易故云言易也以总解一经又解易生所以为美者以凡常之人在母腹则病其生则又坼堛灾害其母以横逆人道今后稷之生能无坼堛灾害故美之也晋语云文王在母不忧是谓未生为在母坼堛皆裂也礼记曰为天子削者堛之是堛为裂也坼堛灾害其母皆谓当产之时閟宫云无灾无害弥月不迟亦谓生时无灾害故彼笺引此解之明其同也然则此经止言生易不言在母病传言凡人在母母则病者因其生之易从在母而本之见凡人之生不如后稷所以为美耳横逆人道谓不由人所生之道也史记楚世家云陆终娶于鬼方氏曰女溃孕三年不乳乃剖其左脇获三人焉剖其右脇获三人焉帝王世纪云简狄剖背生契如此之类是横逆人道也若然契亦大贤剖背而出则坼堛灾害不为恶矣此美其无灾害者人之贤愚不由母生之难易要人情皆欲其易不欲其难因见稷之生易言之以为美耳晋语曰大任震文王不蛮少溲于豕牢而得文王不加病焉亦美文王生易与此同矣此言横逆人道谓人所生之道上笺云终人道者谓人在母腹之道如有人道感己者谓人交接之道人道之言虽同三者皆小别耳赫显也者以赫是明貌故为显也天实降福以安后稷美姜嫄实为因禋祀所安而经乃言不宁不康故皆反其言也王肃云天以是显著后稷之神灵降福而安之言姜嫄可谓禋祀所安无疾而生子笺正义曰康宁皆安释诂文笺以此章上四章言后稷之生下章言其弃之此经四句文在既生之后弃之上则是说其弃子之意为下章张本故易传也履大迹而有身不由夫而生子是有显著之征也既见如此征验知其实有神灵故云姜嫄以赫然显著之征其有神灵审矣言姜嫄自知此子审是神灵所生也又解上帝不宁之意祀天而见大人迹履之知有感己此感之者乃是天帝之气人不当共天交接今乃与天生子子虽生讫其心犹不安之也上帝不宁者为生天之故不安不康禋祀者惧时人不信故不安也以此故再言不安徒禋祀而无人道空祀神明而无人道交接故居位黙然而得生子惧时人不信其然或得疑其犯礼奸淫而有此以此又复不安姜嫄既有此事不安欲望众言故弃之以显其异使众人知之也异义诗齐鲁韩春秋公羊说圣人皆无父感天而生左氏説圣人皆有父谨案尧典以亲九族即尧母庆都感赤龙而生尧尧安得九族而亲之礼谶云唐五庙知不感天而生之闻也诸言感生得无父有父则不感生此皆偏见之説也商颂曰天命鸟降而生商谓娀简吞鳦子生契是圣人感见于经之明文刘媪是汉太上皇之妻感赤龙而生高祖是非有父感神而生者也且夫蒲卢之气妪煦桑虫成为己子况乎天气因人之精就而神之反不使子贤圣乎是则然矣又何多恠如郑此言天气因人之精使之贤圣则天气不独生人此姜嫄得无人道而生子者言非一端也彼以古今异説言感生则不得有父有父则不得感生偏执一见理未通故郑引蒲芦为喻以证有父得感生耳必由父也所引吞鳦生契即是不由父矣又何恠于后稷也稷契等虽感天气母实有夫则亦为有父继父为亲故称喾之胄唐尧之亲九族立五庙亦犹此也稷契俱是感生弃稷不弃契者人之意异耳或者简狄虽则吞鳦仍御于夫其心自安故不弃之耳马融之说此诗则异于是矣故云仍御于夫王肃引马融曰帝喾有四妃上妃姜嫄生后稷次妃简狄生契次妃陈锋生帝尧次妃娵訾生帝挚挚最长次尧次契下妃三人皆已生子上妃姜嫄未有子故禋祀求子上帝大安其祭祀而与之子任身之月帝喾崩挚即位而崩帝尧即位帝喾崩后十月而后稷生盖遗腹子也虽为天所受然寡居而生子为众所疑不可申説姜嫄知后稷之神奇必不可害故欲弃之以着其神因以自明尧亦知其然故听姜嫄弃之肃以融言为然又其奏云稷契之兴自以积徳累功于民事不以大迹与燕卵也且不夫而育乃载籍之所以为妖宗周之所防灭其意不信履大迹之事而又不能申弃之意故以为遗腹子姜嫄避嫌而弃之王基驳之曰凡人有遗体犹不以为嫌况于帝喾圣主姜嫄贤妃反当嫌于遭丧之月便犯礼哉人情不然一也就如融言审是帝喾之子凡圣主贤妃生子未必皆贤圣能为神明所祐尧有丹朱舜有商均文王有管蔡姜嫄御于帝喾而有身何以知其特有神奇而置之于寒氷乎假令鸟不覆翼终疑逾甚则后稷为无父之子喾有淫昏之妃姜嫄有汚辱之毁当何以自明哉本欲避嫌嫌又甚焉不然二也又世本云帝喾卜其四妃之子皆有天下若如融言任身之月而帝喾崩姜嫄尚未知有身帝喾焉得知而卜之苟非其理前却絷碍义不得通不然三也不夫而育载籍之所以为妖宗周之所以丧灭诚如肃言神灵尚能令二龙生妖女以灭幽王天帝反当不能以精气育圣子以兴帝王也此适所以明有感生之事非所以为难肃信二龙实生褒姒不信天帝能生后稷是谓上帝但能作妖不能为嘉祥长于为恶短于为善肃之乖戾此尤甚焉马昭曰稷奇见于既弃之后未弃之前用何知焉孙毓曰天道征祥古今有之皆依人道而有灵助刘媪之任高祖着有云龙之恠褒姒之生由于鼋之妖巨迹之感何独不然而谓自履其夫帝喾之迹何足异而神之乃敢弃隘巷寒氷有覆翼之应乎而王传云知其神奇不可得害以何为征也且匹夫凡民遗腹生子古今有之喾崩之月而当疑为奸非夫有识者之所能言也郑説能言羣贤以郑为长长则信矣所言王短短犹未悉何则马王立説自云述毛其言遗腹寡居必谓得毛深防案下传曰天生后稷异之于人欲以显其灵帝不顺天是不明也故承天意而异之于天下是言天异后稷于人帝又承天之意所以弃而异之明示天下安有遗腹寡居之事乎即由天异而弃之何须要在寡居若以寡居为嫌何以必知其异若使无异可弃竟当何以自明又上传云帝高辛氏下传云帝不顺天则帝亦高辛之帝安得谓之尧也五帝传云尧见天因邰而生后稷因之曰尧不名高辛益知此帝不为尧也何以尧知其然听姜嫄弃之且马王之説姜嫄为高辛之正妃其于帝尧则君母也比之后世则太后也以太后之尊欲弃己子足以自专不假尧命云何听弃之也又尧为人兄听母弃弟纵其安忍之心残其圣父之不慈不孝亦不是过岂有钦明之后用心若此哉若以尧知其神故为显异则尧之知稷之甚矣初生以知其神才长应授之以位何当七十余载莫之收采且有圣弟不欲明扬虞舜登庸方始举任虽帝难之岂其若此故知王氏之説进退多尤所言遗腹非毛防矣其解文义传意或然故采其释经之辞遗其寡居之説】
　　诞寘之隘巷牛羊腓字之传诞大寘置腓辟字爱也天生后稷异之于人欲以显其灵也帝不顺天是不明也故承天意而异之于天下笺云天异之故姜嫄置后稷于牛羊之径亦所以异之诞寘之平林防伐平林传牛羊而辟人者理也置之平林又为人所收取之诞寘之寒冰鸟覆翼之传大鸟来一翼覆之一翼借之人而收取之又其理也故置之于寒冰鸟乃去矣后稷呱矣传于是知有天异往取之矣后稷呱呱然而泣音义【寘之防反下同隘于懈反巷戸降反腓符非反避也呱音孤泣声也尚书云啓呱呱而泣是也】疏【正义曰上言后稷之生此言弃稷之事言可美大矣弃此后稷置之于狭隘巷中牛羊共避而怜爱之婴儿未有所知当为牛羊所践今乃避而爱之故可美大矣以牛羊避人理之常也又置之平林可美大矣又弃此后稷置之平地林木之中防値有人往伐平林伐木之人见而收取之婴儿之在林野当为鸟兽所害乃値人收取是可美大矣又以人之取人乃是常理复置之寒冰可美大矣复弃后稷朝旦于寒冰之上有鸟以翼覆以翼借之鸟非人类而覆借人是可美大矣既知有神人往收取鸟乃飞去矣后稷遂呱呱然而泣矣此其有神灵之验也传正义曰易屯卦云女子贞不字十年乃字是字为爱之义也知天生后稷异之于人者若其不异不应弃之异之于人犹有奇表异相若孔子之河目海口文王之四乳龙颜之类但书传不言后稷异状无得而知之耳言帝喾若不顺天意以顺之则是为不明则弃之者帝意也以此传觐之则后稷之生喾尚存矣不得为遗腹矣笺正义曰笺以履迹而得后稷虽与传禋祀得之不同其于异而显之意亦一也故乘传而释之也天降精气以生后稷本欲异之故姜嫄置后稷于牛羊之径亦以异之亦者亦天也郑以姜嫄非帝喾之妃其弃后稷出姜嫄之意故言姜嫄也步道曰径以经称隘巷故以径言之此诗之意欲显其异而弃之周本纪以为不祥故弃之谬矣传正义曰以翼能覆借婴儿故知大鸟也以经翼在覆下则上覆下翼明非一翼耳人体忌寒近冰尤甚既奇而覆之明亦爱而借之故知一翼覆之一翼借之经因鸟有二翼互其文以见此意耳姜嫄以鸟至月而禋祀在母十月而生稷其生正当冰月故得弃之冰也】
　　实覃实訏厥声载路诞实匍匐克岐克嶷以就口食传覃长訏大路大也岐知意也嶷识也笺云实之言适也覃谓始能坐也訏谓张口鸣呼也是时声音则已大矣能匍匐则岐岐然意有所知也其貌嶷嶷然有所识别也以此至于能就众人口自食谓六七岁时蓺之荏菽荏菽斾斾禾役穟穟麻麦幪幪瓞唪唪传荏菽戎菽也斾斾然长也役列也穟穟苗好美也幪幪然盛茂也唪唪然多实也笺云蓺树也戎菽大豆也就口食之时则有种殖之志言天性也音义【覃徒南反本或作谭訏况于反匍音蒲又音符本亦作扶匐蒲北反又音服本亦作服岐其宜反嶷鱼极反説文作防云小儿有知长张丈反或如字别彼列反蓺鱼世反荏而甚反菽或作叔音同郭璞云今胡豆是斾蒲贝反穟音遂幪莫孔反瓞田节反唪布孔反徐又薄孔反长如字又张丈反】疏【正义曰毛以为上既言收取后稷此説其长养之事言后稷实以渐大言差大于呱呱之时也于是之时言口出音声则已大矣不复如呱呱时而已又叹之言后稷可美大矣实始匍匐之时已能意有所知岐岐然又能貌有所识嶷嶷然以渐有智慧能就人之口取食而啖之才始能食即有种殖之志所种蓺之者是荏菽也此荏菽乃斾斾然长大种禾则使有行列其苗则穟穟然美好所种之麻麦则幪幪然茂盛所种之瓞其实则唪唪然众多是其本有天性种则美好于后果为稷官而天下蒙頼于匍匐之上言诞者为岐嶷发文美大于匍匐之时能岐嶷也郑唯实覃实訏为异言适始能坐而覃然适始张口而訏然余同传正义曰释言云覃延也延引是渐长之义故为长也訏大路大释诂文以岐嶷言克克是其性智之能故以岐为有智之意嶷为有识之貌内有所知乃外能识物故先岐后嶷笺正义曰实覃实訏为厥声载路而言诞实匍匐为克岐克嶷而设取实之为义不指覃訏匍匐之体故云实之言适也适覃訏而声已大适匍匐而已能岐嶷为早慧之势也定本为实之言是案集注并为适又以上言呱矣谓其泣之声下言匍匐指其小之体覃讶之文在其间则亦指小时之实状故云覃谓始能坐訏谓张口鸣呼仪礼注云禫之言澹澹然安意也则覃亦安意故为坐也訏音呼字又从言故为张口呜呼是时声音则已大矣谓大于呱呱之时因言张口呜呼即説音声之大且婴儿既坐而后弄口破坐而后匍匐则智识渐生故于匍匐之下言岐嶷皆为事之次也所知在于心神故云岐岐然意有所知识别发于耳目故云其貌嶷嶷然有所识别见内外之异也岐嶷皆是其貌故重言之此岐嶷在匍匐之时则其生亦未一年矣就口食之时则已稍大故云以至于能就众人口自食谓六七岁时也言至于者从此至彼见其间悬逺之意也后稷以上智之资必当早慧六七岁时不应犹就人食郑言六七岁者以凡人之事凖之耳或以为就口食者谓为稷官以成就众人口食案下笺云就口食之时已有种殖之志言天性也若为稷官之时始有种殖之志不足言其天性又种殖之志非始居官之日指斥居官不得云口食以此知以就口食正谓就众人之口自取食矣传正义曰释草云戎菽谓之荏菽孙炎曰大豆也此笺亦以为大豆樊光舎人李巡郭璞皆云今以为胡豆璞又云春秋齐侯来献戎菽谷梁传曰戎菽也管子亦云北伐山戎出冬葱及戎菽布之天下今之胡豆是也案尔雅戎菽皆为大豆注谷梁者亦以为大豆也郭璞等以戎胡俱是夷名故以戎菽为胡豆也后稷种谷不应舍中国之种而种戎国之豆即如郭言齐桓之伐山戎始布其豆种则后稷之所种者何时絶其种乎而齐桓复布之礼有戎车不可谓之胡车明戎菽正大豆是也此荏菽重言者以蓺之之文为下总目于荏菽配之为句又分别説其茂之状故重言之人供役者在于行列禾无在役之义故知役为列也言其行相当因禾文单故以役配之其斾斾穟穟幪幪皆言生长茂盛之貌因其文异故以长好茂散而承之其实互相通瓞与五谷异苗以其蔓长故不为叶茂而以唪唪为多实也定本唪唪多实之上云瓞瓝也案集注等并无此四字笺正义曰树者种木之名可为种殖通称故云蓺树也上言以就口食此经接于其下故此所陈即是就食时事就口食之时已有此种殖之志言其天性也言其天性善于种殖于后果为稷官周本纪曰弃为儿时其游戏好种殖麻麦美即此是也又曰及为成人遂好耕农相地之宜五谷者稼穑之民皆法之尧闻之举弃为农师天下宜其利下章是也】诞后稷之穑有相之道传相助也笺云大矣后稷之掌稼穑有见助之道谓若神助之力也茀厥丰草种之黄茂实方实苞实种实褎实发实秀实坚实好实颖实栗即有邰家室传茀治也黄嘉谷也茂美也方极亩也苞本也种杂种也褎长也发荩发也不荣而实曰秀颖垂颖也栗其实栗栗然邰姜嫄之国也尧见天因邰而生后稷故国后稷于邰命使事天以显神顺天命耳笺云丰苞亦茂也方齐等也种生不杂也褎枝叶长也发发管时也栗成就也后稷教民除治茂草使种黍稷黍稷生则茂好熟则大成以此成功尧改封于邰就其成国之家室无变更也音义【相息亮反注同茀音拂韩诗作拂拂弗也种支勇反注种杂种种生不杂下嘉种并注并同褎余秀反颖营并反穗也尚书云唐叔得禾异亩同颖是也邰他来反后稷所封国也今在京兆武功县】疏【正义曰毛以为既言后稷为儿时好种田此后言其为稷官时事也可美大矣后稷之教民稼穑若有神明相助之道言种之必好似有神助故可大也又说其若有神助之状言后稷之教民种殖乃除治而去其茂盛之草既去其草于此地种之以黄色而茂盛者谓黍稷之谷也于是此谷既生实方正而极于垄亩无空缺之地实根本而尽皆均调无稀穊之处谓春生之时也其苖实雍种而肥大实褎褎然而生长谓夏末时也稍至秋分禾又出穗实尽发于管实生粒皆秀更复少时其粒实皆坚成实又齐好实穗重而垂頴实成就而栗栗然以此故收入多尧善其功而赐之土宇封之于邰就有邰国之家室焉郑以方谓苗生齐等苞谓苗之茂盛种谓田种不杂成功而改封于邰非始有国土唯此为异其文势则同笺正义曰下言有邰家室言功成之时则此章説为官时事故云后稷之掌稼穑也助人者唯神耳故知有见助之道谓若神助之力传正义曰茀治释诂文此説后稷教彼而言种黄则黄色是谷也谷之黄色者唯黍稷耳黍稷谷之善者故云黄嘉谷也以黍稷是民食之主故举以为言其实诸种之谷皆种之閟宫言植穉菽麦尚书称播殖百谷是所种非独黄也茂盛则人所美爱故以茂为美此种之黄茂为下总目自此以下皆説嘉谷茂盛故先言黄盛以总之方者正方之义谓极尽垄亩种无不生地皆方正有苗故以方为极亩易称系于苞桑谓系之桑本故以苞为本庄子说木之肥大云雍肿无用故以种为雍肿谓苗之肥盛也褎者禾长之貌故言长也发者穗生于苗初发苗生也以上言苗之极亩平均则发者非独一茎发耳故言尽发则褎亦尽长秀颖好栗皆亦尽然举一以明上下也释草云华荂荣也木谓之华草谓之荣不荣而实谓之秀荣而不实谓之英是不荣而实曰秀也李巡曰分别异名以晓人然则彼是英秀对文以英为不实故以秀为不荣其实黍稷皆先荣后实出车云黍稷方华是嘉谷之秀必有荣也此传因彼成文而引之耳说文云颖禾末也禹贡定赋逺近之差二百里纳铚三百里纳秸注云铚断去橐也秸又去颖则颖是禾穗之挺书序云唐叔得禾异亩同颖谓挺上合也美其禾之成就不当言其有颖而已故云颖垂颖言其穗重而颖垂也栗是谷穗成就之颖故云其实栗栗然桓六年左传云奉酒醴以告曰嘉栗防酒服防云谷之初熟为栗是栗为谷熟貌世本云有邰氏女曰姜嫄故知邰是姜嫄之国也传以此言封之于邰下言祭天之事故解其意云尧见天因邰而生后稷谓使邰国之女生后稷也故国后稷于邰谓封为邰国之君又特命之使得事天所以显后稷之神顺上天之命故也言国后稷于邰犹文王笺云而国于周后稷以前未有国于此始封之也此邰为后稷之母家其国当自有君所以得封后稷者或时君絶灭或迁之他所也笺正义曰释诂云苞茂丰也故知丰苞皆为茂也以经已有茂故言亦也经每实之下皆当字成义直言实本则不知何本且尔雅以苞为茂故易传也方是方正故言齐等与传极亩亦同但齐等据苗均极亩据地满耳以传言雍种是肥充之貌禾生虽肥不能至雍种种者系本初种之称即大田既种是也故以种为生不杂谓不稂不莠也传以褎为长故申之谓枝叶长也传以发为尽发不解发意故云发管时苗之将秀心如竹管穗发中而出故言发管也传言其实栗栗止言栗栗是实貌不言所以得然故言成就以足之案集注云栗成意也定本以意为急恐非也就其成国之室家无所变更者谓邰国先有宫室后稷就而有之所以美后稷也郑以姜嫄之夫先为二王之后是先有国故言改封其封早晚亦无明文中候握河纪云尧即政七十年受河图其末云斯封稷契臯陶赐姓号注云或云七十二年斯封此三臣止言封号不道其时即封此言成功盖治水毕后地平天成之时也稷之功成实在尧世其封于邰必是尧之封矣故此笺及传皆以为尧周本纪云禹封弃于邰号曰后稷以后稷之号亦起舜时其言不可信也杜预云邰始平武功县所治城是也】
　　诞降嘉种维秬维秠维穈维芑传天降嘉种秬黑黍也秠一稃二米也穈赤苗也芑白苗也笺云天应尧之显后稷故为之下嘉种恒之秬秠是获是亩恒之穈芑是任是负以归肇祀传恒徧肇始也始归郊祀也笺云任犹抱也肇郊之神位也后稷以天为已下此四谷之故则徧种之成熟则获而亩计之抱负以归于郊祀天得祀天者二王之后也音义【秬音巨秠孚鄙反亦黑黍也又孚卑反徐芳婢反穈音门尔雅作同郭亡伟反赤粱粟也芑音起徐又巨已反郭云白粱粟也稃芳于反字书云麤穅也应应对之应为于伪反下天为已同恒古邓反木又作互获戸郭反任音壬注同肇音兆徧音遍下同】疏【正义曰毛以为上既言后稷功成受国尧又命使事天此言其祭天之事可美大矣此后稷善能于稼穑上天乃下善谷之种与之使得种以此祭祀天与之谷是可大也其言善种者维是黑黍之秬维是黑黍二米之秠维是赤苗之穈维是白苗之芑后稷既得此善种乃徧种之以秬以秠至熟则于是获刈之于是亩计之徧种之以穈以芑至熟则于是任抱之于是负担之以此秬秠穈芑之谷而归始郊祀于上天也郑以后稷先事天以归郊兆之处而祀天为异余同传正义曰降者从上之辞故知降嘉种者是天降嘉种也秬黑黍以下皆释草文唯彼穈作蘴音同耳李巡曰黑黍一名秬郭璞曰秠亦黑黍但中米异耳汉和帝时任城生黑黍或三四实实二米得黍三斛八斗则秬是黑黍之大名秠是黑黍之中有二米者别名之为秠故此经异其文而尔雅释之若然秬秠皆黑黍矣而春官鬯人注云酿秬为酒秬如黑黍一秠二米言如者以黑黍一米者多秬为正称二米则秬中之异故言如以明秬有二等也秬有二等则一米亦可为酒鬯人之注必言二米者以宗庙之祭唯祼为重二米嘉异之物鬯酒宜当用之故以二米解鬯其实秬是大名故名酿秬为酒尔雅云秠一稃二米鬯人注云一秠二米文不同者郑志答张逸云秠即皮其稃亦皮也尔雅重言以晓人然则秠稃古今语之异故郑引尔雅得以稃为秠也赤苗白苗者郭璞曰今之赤粱粟芑今之白粱粟皆好谷也笺正义曰如此言则成功受封之后始天与之种唯四谷而已而閟宫云是生后稷降之百谷黍稷重穋稙穉菽麦所降多矣非徒四谷又彼下文乃言奄有下国俾民稼穑则是为稷官之日已得此种与此二文不同者天降种者美大后稷以稷之必获归功于天非天实下之也作者意异故先后不同此言祭之所用故指陈黍稷閟宫广言民食故谷多于此孔丛云魏王问子慎曰往者中山之地无故有谷乃云天雨反以亡国何也曰自古及今未闻天下谷与人诗美后稷能大教民种谷以利天下若中山之谷妖恠之事非所谓天降祥也以此而言明非实降之也案集注及定本于此并无笺云传正义曰以言种之广多故以恒为徧定本作恒集注皆作亘字肇始释诂文上言封之于邰是初为诸侯故云始归郊祀下云上帝居歆知此祀为郊也笺正义曰以任负异文负在背故任为抱郑以后稷二王之后先得祭天非为始祭故云肇郊之神位言神位之兆肇宜作兆春官小宗伯云兆五帝于四郊是也商颂笺读肇为兆此从略之又云得祀天者二王之后申明肇不为始之意也】
　　诞我祀如何或舂或揄或簸或蹂释之叟叟烝之浮浮传揄抒臼也或簸穅者或蹂黍者释淅米也叟叟声也浮浮气也笺云蹂之言润也大矣我后稷之祀天如何乎美而将说其事也舂而抒出之簸之又润湿之将复舂之趣于凿也释之烝之以为酒及簠簋之实载谋载惟取萧祭脂取羝以軷载燔载烈传尝之日涖卜来嵗之芟狝之日涖卜来岁之戒社之日涖卜来嵗之稼所以兴来而继往也谷熟而谋陈祭而卜矣取萧合黍稷臭达墙屋先奠而后爇萧合馨香也羝羊牡羊也軷道祭也傅火曰燔贯之加于火曰烈笺云惟思也烈之言烂也后稷既为郊祀之酒及其米则诹谋其日思念其礼至其时取萧草与祭牲之脂爇之于行神之位馨香既闻取羝羊之体以祭神又燔烈其肉为尸羞焉自此而往郊以兴嗣岁传兴来嵗继往岁也笺云嗣嵗今新岁也以先嵗之物齐敬祀軷而祀天者将求新嵗之丰年也孟春之月令曰乃择元日祈谷于上帝音义【舂伤容反揄音由又以朱反説文作舀弋绍反簸波我反蹂音柔叟所畱反字又作溲涛米声也尔雅作溞音同郭音骚烝之丞反浮如字尔雅说文并作烰云烝也抒食汝反苍颉篇云取出也穅音康字亦作康俗米旁作康非淅星厯反説文云汰也汰音大复扶又反凿子洛反精米也字林作毇云粝米一斛舂为八斗也子沃反簠音甫簋音轨羝都礼反字亦作抵軷蒲未反説文云出必告道神为坛而祭为軷字林同父末反燔音烦后皆同涖音利又音类芟所衔反狝息浅反奠徒练反爇如悦反馨呼丁反傅音附贯古乱反诹足须反】疏【正义曰毛以为上言得谷祭天此言将祭之事可美大矣我后稷之祀天其礼如何先以所得秬秠穈芑之粟或使人在碓而舂之或使人就臼而抒之或使人簸扬其穅或使人蹂践其黍言其各有司存并皆敏疾也既蹂舂得米乃浸之于盆淅而释之其声溲溲然言趍疾又炊之于甑爨而烝之其气浮浮然言升盛也既烝熟乃以为酒食又于先谷熟之时则已谋度所谓谷熟而谋则已思惟其所祭之礼谓陈祭而卜以秋物之盛頼郊祀之福故谷熟则谋更郊所以豫备酒食也至祭之日乃取萧之香蒿与祭牲之脂膏而爇烧之于行神之位使其馨香逺闻又取羝羊之礼以为祀軷之祭其祭軷也取所祭之肉则傅火而燔之则加火而烈之以为口之羞既祭神道乃自此而往于郊以祭天也所以用先岁之物齐敬祀軷而祀天者欲以兴起来嵗使之继嗣往岁而恒得丰年故也郑以舂揄簸蹂为事之次蹂之言润既簸去穅或复以水润湿之将更舂以趍于凿载谋载惟谓将祭诹谋其日思念其礼非谷熟已谋以此为思又以兴嗣嵗为兴起新嵗余同传正义曰以揄文在舂下簸上既舂而未簸故知揄为抒臼谓抒米以出臼也出臼则簸之故或有簸穅者或蹂黍者谓蹂践其黍然后舂之然则文当在舂揄之上今在下者以蹂亦为舂而为之喻簸俱是舂进令与舂相近且退蹂以为韵也上有穈芑是稷而独云蹂黍者以祭用黍以为主故举黍以言传每言或者明各有其人俱趍于事不相兼也释之既在簸之下烝之上故知为淅米也説文云淅汰米也孟子曰孔子去齐接淅而行谓洮米未炊漉之而去言其疾也释训云溞溞淅也烰烰气也樊光引此诗孙炎曰溞溞淅米声烰烰炊之气溞烰与此不同古今字耳传以洮米则有声故言溲溲声烝饭则有气故言烰烰气取尔雅之意为说也笺正义曰以蹂文在或簸之下不应方言蹂黍以水润米必当蹂之使湿故云蹂之言润如何乎者问人之辞故云美而将説其事意欲说之故说辞自问上生民如何亦如此也于此乃注彼从可如舂揄之下始云或蹂故知是既舂而抒出之又润湿之将复舂以趍于凿也召旻笺云米之率粝十粺九凿八侍御七九章算术粟一石为粝米六斛舂粝一斗为粺九升又去为凿则八升又舂为侍御则七升言趍于凿者此承四谷之后一舂一簸始为粝米又一湿一舂犹未至于凿故言趍于为渐到之意也米之细者乃穷于御止言趍于凿者以经传说祭祀之馔无言用御米者桓二年左传云粢食不凿昭其俭也则不俭者有用凿之处郊天尊于宗庙其祭或当用之故上言于凿也桓十四年谷梁传说宗庙之事夫人亲舂楚语云天子禘郊之事王后必自舂其粢诸侯宗庙之事夫人必自舂其盛韦昭云粢盛互文也言舂不过如天子躬耕三推而已故传言或不斥后夫人也楚语又云天子亲舂禘之盛韦昭云率后舂之亦天子亲舂也酒与食用此米为之故云释之烝之以为酒及簠簋之实孙毓云诗之叙事率以其次既簸穅矣而传以蹂为蹂黍当先蹂乃得舂不得先舂而后蹂也既蹂即释之烝之是其次笺义为长集注等皆为蹂黍定本为蹂米者误也传正义曰传自尝之日至来岁之稼皆春官肆师职文也言于秋尝祭宗庙之日则肆师临卜问其来嵗之芟除草木以种田宜之以否于秋狝当猎之日肆师临卜问其来岁之所戒备得无兵宼以否于祭社之日则肆师临卜问其来嵗之所稼种宜之以否以尝者尝新谷古之始耕田者芟草以种谷令得新谷芟草之功故于尝曰问芟狝主习兵以戒不虞故狝日问戒社者祭土主稼穑故于社日问稼郑于彼注其意为然芟稼俱是田事而异日异问者以尝新谷而本谷初初莫先于芟草故问芟稼种善否土地之事故祭土之日而问稼也社文在尝狝之下谓秋狝祭社也尝在孟秋狝社俱在仲秋取禽而后祭社故先狝后社也尝社是祭神之事耳因而问卜狝乃秋猎不接神明亦言卜来嵗者卜者自问吉凶于龟不由尝社所祭之神但因用其日而问之耳狝为习兵故因兵事所以引此三文者欲见今秋谷熟之时即谋来年郊祭之事以今秋祭社之日豫卜来岁之稼若然必以今秋豫卜来歳者欲令来歳还似今秋是兴来继往之义不云卜郊而言陈祭而卜者以来年郊祭本为祈谷今社日卜来岁之稼即是卜郊之义也陈祭而卜谓陈列尝社祭之日豫卜来年善否若然此载谋载惟于谷熟已谋则其事在于酒食之前当与上四谷相连不可以他事间之谋惟是思念祭事故下之令与祭事相比也又云萧合黍稷臭达墙屋既奠而后爇萧合馨香皆郊特牲文彼唯馨作羶注云羶当作馨字之误也盖毛时未误故读彼从此彼言臭阳达于墙屋此无阳于二字引之略耳彼言宗庙之祭此是将郊为軷道之祭事不同而引之者证此用萧之意萧香蒿也爇烧也言宗庙之祭以香蒿合黍稷欲使臭气通达于墙屋故记酌于尸已奠之而后烧此香蒿以合其馨香之气彼神歆飨之故此亦用萧取其馨香也此言祭脂彼不言脂彼言黍稷此不言黍稷皆文不具耳羝羊牡羊者以祭不用牝故知是牡也释畜云羊牡防牝防郭璞曰防谓吴羊白羝者也是亦以牡为羝也軷道祭谓祭道神之祭傅火曰燔谓加火烧之商颂曰如火烈烈则烈是火猛之意不可近烧故云贯之加于火上曰烈即今之炙肉也笺正义曰惟思释诂文又申明逺火为烈之意说文云烈火猛也烂火熟也俱是火熟之意故云烈之言烂也以酒则豫酿而成食则临祭乃作故云后稷既为郊祀之酒及其米于此仍言其米则上为烝之释之正为酒耳而笺兼言簠簋之实者以彼文有舂簸之事其为米者非独为酒而已故兼言簠簋之实簠簋之实以就郊兆作之故此言其米也礼大夫以上将祭必诹谋其日日定乃卜之特牲礼云不取日明大夫以上诹之矣故云诹谋其日彼注云诹谋也载谋是谋其日则载惟是思其礼故云思念其礼正以特牲有诹之文故易传不以谋为谷熟而谋取萧草与祭祀之脂还是羝之脂也以牲为軷祭而设羝宜与軷同文脂则配萧而用故先言之爇之于行神之位正谓祭軷之位以軷之所祭即是七祀行神故言行神之位馨香既闻取羝羊之体以祭神者谓取牲体以祭伏于軷上秋官犬人云凡祭祀供犬牲伏瘗亦如之郑司农云伏谓伏犬以王车轹之明此用羝亦伏体軷上故言体也犬人伏用犬牲此用羝者盖天子诸侯异礼彼天子用犬此诸侯用羊礼相变也又燔烈其肉为尸羞言又者亦用此羝之肉为之也以七祀之祭皆有尸明軷祭亦有尸其燔炙者事尸之羞故云为尸羞也此后稷为诸侯得有尸则天子軷祭亦有尸依聘礼卿大夫軷祭用酒脯则无尸矣郊之其位在国外故云自此而往郊也传正义曰以兴嗣岁者此一句非祭所用故分而注之以兴者是有所起发之意嗣者继续之言故知为此祭者欲以迫起来嵗以继续往嵗使之岁谷恒熟常获丰年也来嵗者据今祭时以未至为来已过为往耳非要别年也何则尧命后稷郊天未至定用何月要在嵗首为之所言来嵗正谓此年之秋耳笺正义曰笺意定以正月为郊何则正朔三而改自夏而上推之髙辛氏当以建寅之月为正故尧典云三帛注云髙辛氏之后用黑缯是也王者之后自行其祖正朔后稷高辛氏之胄郊必正月既以正月为郊则嗣嵗郊之岁也故云嗣岁今新岁而谓之嗣者使之继嗣往年犹嗣子之继父其意微与毛异大理亦同也孟春以下皆月令文也定本云孟春之令曰无月字元日谓善日上辛也祈谷即郊天也引此以证郊祭而云嗣岁之意因郊天主为祈谷故也礼器曰祭祀不祈言祈谷者不可私为已祈而谷者所以养民故言祈也】
　　卬盛于豆于豆于豋其香始升上帝居歆胡臭亶时传卬我也木曰豆瓦曰登豆荐葅醢也豋大羹也笺云胡之言何也亶诚也我后稷盛葅醢之属当于豆者于豋者其馨香始上行上帝则安而歆飨之何芳臭之诚得其时乎美之也祀天用瓦豆陶器质也后稷肇祀庶无罪悔以迄于今传迄至也笺云庶众也后稷肇祀上帝于郊而天下众民咸得其所无有罪过也子孙蒙其福以至于今故推以配天焉音义【卬五郎反盛音成注同香一本作馨亶都但反葅庄居反醢音海上时掌反迄许乞反】疏【正义曰毛以为上言将往祭天此言正祭之事我后稷葅醢大羹之属盛之于豆又盛之于豋以此而往荐祭此豆登所盛之物其馨香之气始上行上帝则安居而歆飨之既为上帝所歆故反言以美之何有芳臭之诚得其时若此者乎言无有若此之最善也帝既飨其祭祀降其福禄又述而美之言后稷受尧之命始为郊祀其福乃流于天下之众民令皆得其所无有罪过而令人悔恨者子孙蒙其余福以至于今而頼之今文王得由之而起今既致太平故推之以配天焉郑唯以肇祀为郊兆之祀为异余同传正义曰卬我释诂文释器云木豆谓之豆瓦豆谓之豋是木曰豆瓦曰豋对文则瓦木异名散则皆名豆故云瓦豆谓之豋冬官旊人掌为瓦器而云豆中悬郑云悬绳正豆之柄瓦亦名豆也再言于豆者叠之以足句耳经唯言盛于豆传辩其所盛之物天官醢人掌四豆之实皆有葅醢是豆为荐羞葅醢也公食大夫礼云大羹湇不和实于豋是登为大羹湇者肉汁太古之羹也不调以盐采以质故以瓦器盛之笺正义曰亶诚释诂文言盛葅醢之属者以略不言羹故言之属以包之祀天而用瓦豆者以陶器质故也郊特牲曰埽地而祭于其质也器用陶匏是也定本集注皆云其馨香始上行俗本作上闻者误也传正义曰迄至释诂文上传羣为始此亦当然笺正义曰庶众释诂文抑云庶无罪悔笺以庶为幸以彼是警戒之辞故为冀幸之义此既为上帝所歆不是始冀无罪故以庶为众后稷为二王之后一国言耳纵使祭天得所不过福及一国而言天下众民咸得其所无罪者以祭天而得丰年可以广及天下且以后稷之教田农天下皆得其利故天下言之】
  </div>
  <div class="pagination">
   <a href="毛诗注疏_page22.html">
    上一页
   </a>
   <span>
    ...
   </span>
   <a href="毛诗注疏_page18.html">
    18
   </a>
   <a href="毛诗注疏_page19.html">
    19
   </a>
   <a href="毛诗注疏_page20.html">
    20
   </a>
   <a href="毛诗注疏_page21.html">
    21
   </a>
   <a href="毛诗注疏_page22.html">
    22
   </a>
   <span class="current-page">
    23
   </span>
   <a href="毛诗注疏_page24.html">
    24
   </a>
   <a href="毛诗注疏_page25.html">
    25
   </a>
   <a href="毛诗注疏_page26.html">
    26
   </a>
   <a href="毛诗注疏_page27.html">
    27
   </a>
   <a href="毛诗注疏_page28.html">
    28
   </a>
   <span>
    ...
   </span>
   <a href="毛诗注疏_page24.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
