<!DOCTYPE html>
<html>
 <head>
  <meta charset="utf-8"/>
  <title>
   毛诗注疏 - 第 5 页/共 29 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   毛诗注疏 - 第 5 页/共 29 页
  </h1>
  <div class="content">
   毛诗注疏卷二
　　毛诗注疏卷二考证
　　召南鹊巢序笺夫人有均壹之德○蜀本石经作彼国君夫人而有均一之徳
　　维鸠居之笺犹国君积行累功○蜀本石经此句下多以致爵位四字
　　又笺居君子之室其徳亦然也○监本徳字上脱其字然字下脱也字今防蜀本石经増
　　草虫章趯趯阜螽○【臣光型】按尔雅作蛗螽此虫属当从虫若欧阳氏谓生于陵阜者曰阜螽生于草间者曰草虫则近于凿矣
　　采苹章于以采藻传藻聚藻也○蜀本石经此句下多沉曰苹浮曰藻六字
　　笺芼之以苹藻○监本作芼用苹藻【臣光型】按昏义文本作芼之以苹藻今从石经改正
　　有齐季女传必先礼之于宗室○蜀本石经礼作醴行露章岂不夙夜笺夙早也○蜀本石经作夙夜早莫也
　　羔羊序徳如羔羊也○苏辙曰君子爱其人则乐道其车服是以诗言羔羊之皮而已非比其德也
　　委蛇委蛇笺故可自得也○蜀本石经作故可自得公食也
　　殷其靁章何斯违斯传何此君子也○石经作何何此君子也
　　摽梅序疏然则男自二十以至二十九○监本脱二十以至四字今据汲古閤本増入
　　迨其谓之传则不待礼会而行之者○【臣人龙】按此与郑笺引周礼奔者不禁之言俱理宋儒女子惧嫁不及时之说似亦未畅不若申培诗说云女父择婿之诗为当诗说虽或后人伪书而此说则甚正较古注朱传之义为长有足取也
　　小星章三五在东传三心五噣四时更见○【臣光型】按毛以五为栁似未当甘氏星经云栁八星栁宿万人所共见明为八星其状垂似栁安得谓之五星耶且诗言三五在东特举一时所见而言安得谓四时更见耶故朱注谓三五言其稀也
　　寔命不同笺凡妾御于君不敢当夕○监本脱敢字今从石经増正
　　维参与昴笺亦随伐留在天○蜀本石经此句下多犹妾虽贱亦与夫人同御于君也十三字
　　疏伐属白虎宿与参连体而六星○【臣光型】按参中三星横列故谓之参外四星两肩两足共为七星伐三星斜列参中故宋志以为参十星兼伐三星而言也
　　又疏元命苞云六星○【臣光型】按亦七星其一星黑色小而难见元命苞谓栁五星又谓六星皆误也

　　毛诗注疏卷二考证
&lt;经部,诗类,毛诗注疏&gt;
　　钦定四库全书卷
　　毛诗注疏卷三
　　汉郑氏笺　唐陆徳明音义　孔頴达疏
　　国风
　　邶
　　序柏舟言仁而不遇也衞顷公之时仁人不遇小人在侧笺不遇者君不受己之志也君近小人则贤者见侵害音义【柏木名音百字又作栢顷音倾近附近之近】疏【笺正义曰笺以仁人不遇嫌其不得进仕故言不遇者君不受己之志以言亦泛其流明与小人并列也言不能奋飞是在位不忍去也谷梁传曰遇者何志相得是不得君志亦为不遇也二章云薄言徃愬逢彼之怒是君不受己之志也四章云觏闵既多受侮不少是贤者见侵害也】
　　泛彼柏舟亦泛其流传兴也泛泛流貌柏木所以宜为舟也亦泛泛其流不以济渡也笺云舟载渡物者今不用而与众物泛泛然俱流水中兴者喻仁人之不见用而与羣小人并列亦犹是也耿耿不寐如有隠忧传耿耿犹儆儆也隠痛也笺云仁人既不遇忧在见侵害微我无酒以敖以游传非我无酒可以敖游忘忧也音义【泛敷劔反耿古幸反儆音景敖本亦作遨五羔反】疏【正义曰言泛然而流者是彼柏木之舟此柏木之舟宜用济渡今而不用亦泛泛然其与众物俱流水中而已以兴在列位者是彼仁徳之人此仁徳之人宜用辅佐今乃不用亦与众小人并列于朝而已仁人既与小人并列恐其害于已故夜儆儆然不能寐如人有痛疾之忧言忧之甚也非我无酒可以敖游而忌此忧但此忧之深非敖游可释也传正义曰竹竿云桧楫松舟菁菁者莪云泛泛杨舟则松杨皆可为舟言柏木所以宜为舟者解以舟喻仁人之意言柏木所以宜为舟犹仁人所以宜为官非谓余木不宜也】
　　我心匪鉴不可以茹传鉴所以察形也茹度也笺云鉴之察形但知方圆白黑不能度其真伪我心非如是鉴我于众人之善恶外内心度知之亦有兄弟不可以据传据依也笺云兄弟至亲当相据依言亦有不相据依以为是者希耳责之以兄弟之道谓同姓臣也薄言往愬逢彼之怒传彼彼兄弟音义【鉴甲暂反镜也茹如预反徐音如庶反度待洛反下同愬苏路反怒协韵乃路反】疏【正义曰仁人不遇故自称已徳宜所亲用言我心非如鉴然不可以茹也我心则可以茹何者鉴之察形但能知外之方圆白黒不能度知内之善恶真伪我心则可以度知内之善恶非徒如鉴然言能照察物者莫明于鉴今已徳则逾之又与君同姓当相据依天下时亦有兄弟不可以据依者犹尚希耳庶君应不然何由亦不可以据乎我既有徳又与君至亲而不遇我薄往君所愬之反逢彼君之恚怒不受己志也笺正义曰此责君而言兄弟者此仁人与君同姓故以兄弟之道责之言兄弟者正谓君与己为兄弟也故逢彼之怒传曰彼彼兄弟正谓逢遇君之怒以君为兄弟也】
　　我心匪石不可转也我心匪席不可卷也传石虽坚尚可转席虽平尚可卷笺云言己心志坚平过于石席威仪棣棣不可选也传君子望之俨然可畏礼容俯仰各有威仪耳棣棣富而闲习也物有其容不可数也笺云称己威仪如此者言己德备而不遇所以愠也音义【卷眷勉反注同棣本或作逮同徒帝反又音代选雪兖反数也俨鱼检反本或作严音同数色主反】疏【正义曰仁人既不遇故又自陈已徳以怨于君言我心非如石然石虽坚尚可转我心坚不可转也我心又非如席然席虽平尚可卷我心平不可卷也非直心志坚平过于石席又有俨然之威俯仰之仪棣棣然富备其容状不可具数内外之称其德如此今不见用故已所以怨传正义曰此言君子望之俨然可畏解经之威也礼容俯仰各有宜耳解经之仪也论语曰君子正其衣冠尊其瞻视俨然人望而畏之左传曰有威而可畏谓之威有仪而可象谓之仪是也言威仪棣棣然富备而闲晓贯习为之又解不可选者物各有其容遭时制宜不可数昭九年左传曰服以旌礼礼以行事事有其物物有其容是也】
　　忧心悄悄愠于羣小传愠怒也悄悄忧貌笺云羣小众小人在君侧者觏闵既多受侮不少传闵病也静言思之寤辟有摽传静安也辟拊心也摽拊心貌笺云言我也音义【悄七小反愠忧运反觏古豆反侮音武徐又音茂辟本又作擘避亦反摽符小反拊音抚】疏【正义曰言仁人忧心悄悄然而怨此羣小人在于君侧者也又小人见困病于我既多又我受小人侵侮不少故怨之也既不胜小人所侵害故我于夜中安静而思念之则寤觉之中拊心而摽然言怨此小人之极也觏闵既多受侮不少言觏自彼加我之辞言受从已受彼之称耳传正义曰辟既为拊心即云有摽故知摽拊心貌谓拊心之时其手摽然】
　　日居月诸胡迭而微笺云日君象也月臣象也微谓亏伤也君道当常明如日而月有亏盈今君失道而任小人大臣専恣则日如月然心之忧矣如匪澣衣传如衣之不澣矣笺云衣之不澣则愦辱无照察静言思之不能奋飞传不能如鸟奋翼而飞去笺云臣不遇于君犹不忍去厚之至也音义【迭待结反韩诗作臷音同云臷常也澣户管反愦古对反】疏【正义曰日当常明月即有亏今日何为与月更迭而亏伤乎犹君何为与臣更迭而屈伸乎日实无亏伤但以日比君假以言之耳君既失道小人纵恣仁人不遇故心之忧矣如不澣之衣衣之不澣愦辱无照察似已之忧烦愦无容乐仁人忧不自胜言我安静而思君恶如是意欲逃亡但以君臣之故不能如鸟奋翼而飞去鸟能择木故取譬焉笺正义曰礼噐曰大明生于东月生于西隂阳之分夫妇之位则日月喻夫妇也孝经防曰兄日姊月又喻兄姊以其隂阳之象故随尊卑为喻居诸者语助也故日月传曰日乎月乎不言居诸也檀弓云何居我未之前闻也注云居语助也左传曰臯陶庭坚不祀忽诸服防云诸辞是居诸皆不为义也微谓亏伤者礼运云三五而盈三五而阙注云一盈一阙屈伸之义是也十月之交云彼月而微此日而微笺云微谓不明也以为日月之食知此微非食者以经青日云胡迭而微是日不当微也若食则日月同有何责云胡迭而微故知谓亏伤也彼十月之交陈食事故微谓食与此别臣不遇于君犹不忍去者此仁人以兄弟之道责君则同姓之臣故恩厚之至不忍去也以箴膏肓云楚鬻拳同姓有不去之恩论语注云箕子比干不忍去皆是同姓之臣有亲属之恩君虽无道不忍去之也然君臣义合道终不行虽同姓有去之理故微子去之与箕子比干同称三仁明同姓之臣有得去之道也】
　　柏舟五章章六句
　　序绿衣卫庄姜伤己也妾上僣夫人失位而作是诗也笺绿当为褖今转作緑字之误也庄姜庄公夫人齐女姓姜氏妾上僣者谓公子州吁之母母嬖而州吁骄音义【绿毛如字绿东方之间色也郑改作褖吐乱反篇内各同上时掌反注同僣牋念反吁况于反嬖补计反諡法云贱而得爱曰嬖嬖卑也媟也】疏【正义曰作绿衣诗者言卫庄姜伤己也由贱妾为君所嬖而上僣夫人失位而幽防伤己不被宠遇是故而作是诗也四章皆伤辞此言而作是诗及故作是诗皆序作诗之由不必即其人自作也故清人序云危国亡师之本故作是诗非高克自作也云汉云百姓见忧故作是诗非百姓作之也若新台云国人恶之而作是诗硕人云国人忧之而作是诗即是国人作之各因文势言之非一端不得为例也笺正义曰必知緑误而褖是者此緑衣与内司服緑衣字同内司服掌王后之六服五服不言色唯緑衣言色明其误也内司服注引杂记曰夫人服税衣褕翟又防大记曰士妻以褖衣言褖衣者甚众字或作税此緑衣者实作褖衣也以此言之内司服无褖衣而礼记有之则褖衣是正也彼緑衣宜为褖衣故此緑衣亦为褖衣也诗者咏歌宜因其所有之服而言不宜举实无之緑衣以为喻故知当作褖也隠三年左传曰卫庄公娶于齐东宫得臣之妹曰庄姜是齐女姓姜氏也又曰公子州吁嬖人之子是州吁之母嬖也又曰有宠而好兵石碏谏曰宠而不骄鲜矣是州吁骄也定本妾上僭者谓公子州吁之母也母嬖而州吁骄】
　　绿兮衣兮绿衣黄里传兴也绿间色黄正色笺云绿兮衣兮者言褖衣自有礼制也诸侯夫人祭服之下鞠衣为上展衣次之褖衣次之次之者众妾亦以贵贱之等服之鞠衣黄展衣白褖衣黑皆以素纱为里今褖衣反以黄为里非其礼制也故以喻妾上僣心之忧矣曷维其已传忧虽欲自止何时能止也音义【里音里间间厠之间鞠居六反言如菊花之色也又去六反言如麴尘之色王后之服四月鞠衣色黄也展知彦反字亦作襢音同王后之服五月襢衣毛氏马融皆云色赤郑云色白纱音沙】疏【正义曰毛以间色之绿不当为衣犹不正之妾不宜嬖宠今绿兮乃为衣兮间色之绿今为衣而见正色之黄反为里而隠以兴今妾兮乃蒙宠兮不正之妾今防宠而显正嫡夫人反见疏而微绿衣以邪干正犹妾以贱陵贵夫人既见疏逺故心之忧矣何时其可以止也郑以为妇人之服有褖衣今见妾上僣因以褖衣失制喻嫡妾之乱言褖兮衣兮褖衣自有礼制当以素纱为里今褖衣反以黄为里非其制也以喻贱兮妾兮贱妾自有定分当以谦恭为事今贱妾反以骄僭为事亦非其宜妾之不可陵尊犹衣之不可乱制汝贱妾何为上僣乎余同传正义曰绿苍黄之间色黄中央之正色故云绿间色黄正色言间正者见衣正色不当用间故玉藻云衣正色裳间色王肃云夫人正嫡而幽微妾不正而尊显是也笺正义曰褖衣黄里为非制明褖兮衣兮言其自有礼制也礼制者素纱为里是也又言诸侯夫人祭服以下至褖衣黒者解以褖衣为喻之意由诸侯之妾有褖衣故假失制以喻僣也内司服掌王后之六服袆衣褕翟阙翟鞠衣展衣褖衣素纱注云后从王祭先王则服袆衣祀先公则服褕翟祭羣小祀则服阙翟后以三翟为祭服夫人于其国衣服与王后同亦三翟为祭服众妾不得服之故鞠衣以下众妾以贵贱之等服之也内司服又曰辨外内命妇之服鞠衣展衣褖衣素纱注云内命妇之服鞠衣九嫔也展衣世妇也褖衣女御也郑以经称命妇之服王之三夫人与诸侯夫人名同则不在命妇之中矣故注云三夫人其阙翟以下乎自九嫔以下三等故为此次也夫人于其国与王后同明鞠衣以下众妾各以其等服之可知也此服既有三则众妾亦分为三等盖夫人下侄娣鞠衣二媵展衣其余褖衣也知鞠衣黄展衣白褖衣黒者以士冠礼陈服于房中爵弁服皮弁服端及士丧礼陈袭事于房中爵弁服皮弁服禄衣以禄衣当端端黑则禄衣亦黑也故内司服注以男子之褖衣黑则知妇人之褖衣亦黒也又子羔之袭褖衣纁袇袇用纁则衣用黒明矣褖衣既黑以四方之色逆而差之则展衣白鞠衣黄可知皆以素纱为里者以周礼六服之外别言素纱明皆以素纱为里也今褖衣反以黄为里非其制故以喻妾上僣也然则鞠衣展衣亦不得以黄为里独举褖衣者诗人意所偶言无义例也】
　　绿兮衣兮绿衣黄裳传上曰衣下曰裳笺云妇人之服不殊衣裳上下同色今衣黑而裳黄喻乱嫡妾之礼心之忧矣曷维其亡笺云亡之言忘也音义【嫡本亦作适同丁歴反】疏【正义曰毛以为间色之緑今为衣而在上正色之黄反为裳而处下以兴不正之妾今防宠而尊正嫡夫人反见疏而卑前以表里兴幽显则此以上下喻尊卑虽嫡妾之位不易而庄公礼遇有薄厚也郑以妇人之服不殊裳褖衣当以黑为裳今反以黄为裳非其制以喻贱妾当以谦恭为事今反上僣为事亦非其宜笺正义曰言不殊裳者谓衣裳连连则色同故云上下同色也定本集注皆云不殊衣裳防服云女子子在室为父布总箭笄髽衰三年直言衰不言裳则裳与衰连故注云不言裳者妇人之服不殊裳是也知非吉凶异者士昏礼云女次纯衣及礼记子羔之袭褖衣纁袇为一称讥袭妇服皆不言裳是吉服亦不殊裳也若男子朝服则缁衣素裳防服则斩衰素裳吉凶皆殊衣裳也】
　　绿兮丝兮女所治兮传绿末也丝本也笺云女女妾上僣者先染丝后制衣皆女之所治为也而女反乱之亦喻乱嫡妾之礼责以本末之行礼大夫以上衣织故本于丝也我思古人俾无訧兮传俾使訧过也笺云古人谓制礼者我思此人定尊卑使人无过差之行心善之也音义【女崔云毛如字郑音汝行下孟反下同上时掌反衣于既反织音志俾卑尔反沈必履反訧音尤本或作尤差初卖反又初佳反】疏【正义曰毛以为言緑兮而由于丝兮此女人之所治以兴使妾兮而承于嫡兮此庄公之所治由丝以为緑即緑为末丝为本犹承嫡而使妾则妾为卑而嫡为尊公定尊卑不可乱犹女治丝本末不可易今公何为使妾上僣而令尊卑乱乎庄姜既见公不能定尊卑使己微而妾显故云我思古之君子妻妾有序自使其行无过差者以庄公不能然故思之郑言为褖衣兮当先染丝而后制衣是汝妇人之所为兮汝何故乱之先制衣而后染丝使失制度也以兴嫡在先而尊贵妾在后而卑贱是汝贱妾之所为汝何敢乱令妾在先而尊嫡在后而卑是乱嫡妾之礼失本末之行庄姜既见此妾上僣违于礼制故我思古制礼之人定尊卑使人无过差之行者礼令下不僣上故思之传正义曰织丝而为缯染之以成緑故云緑末丝本以喻妾卑嫡尊也上章言其反幽显此章责公乱尊卑笺正义曰以此诗伤妾之僣已故知汝汝妾之上僣者大夫以上衣织故知先染丝后制衣染丝制衣是妇人之事故言汝所治为也此衣非上僣之妾所自治但衣者妇人所作假言衣之失制以喻妾之上僣耳故汝上僣之妾言汝反乱之喻乱嫡妾之礼也云乱嫡妾之礼责之以本末之行本末者以先染丝为本后制衣为末大意与毛同但毛以染绿为末笺以制衣为末耳笺亦以本喻嫡以末喻妾故云乱嫡妾之礼责之以本末之行又解本丝之意由大夫以上衣织故本之知者玉藻云士不衣织士不得明大夫以上得也染人掌染丝帛染丝谓衣织者也】
　　絺兮绤兮凄其以风传凄寒风也笺云絺绤所以当暑今以待寒喻其失所也我思古人实获我心传古之君子实得我之心也笺云古之圣人制礼者使夫妇有道妻妾贵贱各有次序音义【凄七西反】疏【正义曰毛以为絺兮绤兮当服之以暑时今用之于凄其以风之月非其宜也以兴嫡兮妾兮当节之以礼今使之飜然以乱之亦非其宜也言絺绤不以当暑犹嫡妾不以其礼故庄姜云我思古之君子定尊卑实得我之心郑以为言絺兮绤兮不以当暑今以待凄然寒风失其所以兴贱兮妾兮所以守职今以上僣于尊位亦失其所故思古之人制礼使妻妾贵贱有次序令妾不得上僣者实得我之心也传正义曰四月云秋日凄凄皆寒凉之名也此连云以风故云寒风也古之君子实得我之心者传以章首二句皆责庄公不能定其嫡妾之礼故以为思古之君子谓能定尊卑使妻妾次序者也笺正义曰笺云上二句皆责妾之上僣故以为思古之圣人制礼者使贵贱有序则妾不得上僣故思之】
　　绿衣四章章四句
　　序燕燕衞庄姜送归妾也笺庄姜无子陈女戴妫生子名完庄姜以为己子庄公薨完立而州吁杀之戴妫于是大归庄姜远送之于野作诗见己志音义【燕于见反戴諡也妫居危反陈姓也完字又作儿俗音丸即衞桓公也杀如字又申志反见贤遍反】疏【正义曰作燕燕诗者言衞庄姜送归妾也谓戴妫大归庄姜送之经所陈皆诀别之后述其送之之事也笺正义曰隐三年左传曰衞庄公娶于齐东宫得臣之妹曰庄姜羙而无子又娶于陈曰厉妫生孝伯早死其娣戴妫生桓公庄姜以为己子四年春州吁杀桓公经书弑其君完是庄姜无子完立州吁杀之之事也由其子见杀故戴妫于是大归庄姜养其子与之相善故越礼远送于野作此诗以见庄姜之志也知归是戴妫者经云先君之思则庄公薨矣桓公之时母不当輙归虽归非庄姜所当送归明桓公死后其母见子之杀故归庄姜养其子同伤桓公之死故泣涕而送之也言大归者不反之辞故文十八年夫人姜氏归于齐左传曰大归也以归宁者有时而反此即归不复来故谓之大归也衞世家云庄公娶齐女为夫人而无子又娶陈女为夫人生子早死陈女女娣亦幸于庄公而生子完完母死庄公命夫人齐女子之立为太子礼诸侯不再娶且庄姜仍在左传唯言又娶于陈不言为夫人世家云又娶陈女为夫人非也左传唯言戴妫生桓公庄姜养之以为己子不言其死云完母死亦非也然传言又娶者盖谓媵也左传曰同姓媵之异姓则否此陈女得媵庄姜者春秋之世不能如礼】
　　燕燕于飞差池其羽传燕燕鳦也燕之于飞必差池其羽笺云差池其羽谓张舒其尾翼兴戴妫将归顾视其衣服之子于归远送于野传之子去者也归归宗也远送过礼于于也郊外曰野笺云妇人之礼送迎不出门今我送是子乃至于野者舒己愤尽己情瞻望弗及泣涕如雨传瞻视也音义【差楚佳反又楚宜反池如字鳦音乙本又作乙郭乌防反野如字协韵羊汝反沈云协句宜音时预反后放此愤符粉反涕他礼反徐又音弟】疏【正义曰燕燕徃飞之时必舒张其尾翼以兴戴妫将归之时亦顾视其衣服既视其衣服从此而去是此去之子徃归于国我庄姜逺送至于郊外之野既至于野与之诀别已留而彼去稍稍更逺瞻望之不复能及故念之泣涕如雨然也上二句谓其将行次二句言已在路下二句言既决之后传正义曰释鸟云嶲周燕燕鳦孙炎曰别三名舎人曰嶲周名燕燕又名鳦郭璞曰一名鸟齐人呼鳦此燕燕即今之燕也古人重言之汉书童謡云燕燕尾涏涏是也鳦乙字异音义同郭氏一音乌防反笺正义曰差池者徃飞之貎故云舒张其尾翼实翼也而兼言尾者以飞时尾亦舒张故也鸟有羽翼犹人有衣服故知以羽之差池喻顾视衣服既飞而有上下故以颉之颃之喻出入前却既上下而有音声故以上下其音喻言语大小取譬连类各以其次妇人送迎不出门僖二二年左传文】
　　燕燕于飞颉之颃之传飞而上曰颉飞而下曰颃笺云颉颃兴戴妫将归出入前却之子于归远于将之传将行也笺云将亦送也瞻望弗及伫立以泣传伫立乆立也音义【颉户结反颃户郎反上时掌反篇内皆同伫直吕反】疏【传正义曰此及下传上音下音皆无文以经言徃飞之时颉之颃之明颉颃非一也故知上曰颉下曰颃下经言下上其音音无上下唯飞有上下耳知飞而上为音曰上音飞而下为音曰下音也】
　　燕燕于飞下上其音传飞而上曰上音飞而下曰下音笺云下上其音兴戴妫将归言语感激声有大小之子于归逺送于南传陈在衞南瞻望弗及实劳我心传实是也音义【激经歴反南如字沈云协句宐乃林反今谓古人韵缓不烦改字实本亦作寔】仲氏任只其心塞渊传仲戴妫字也任大塞瘗渊深也笺云任者以恩相亲信也周礼六行孝友睦姻任恤终温且惠淑慎其身传惠顺也笺云温谓顔色和也淑善也先君之思以勗寡人传勗勉也笺云戴妫思先君庄公之故故将归犹劝勉寡人以礼义寡人庄姜自谓也音义【任入林反沈云郑而鸩反瘗于例反崔集注本作实行下孟反下篇同朂凶玉反徐又况日反】疏【正义口庄姜既送戴妫而思其徳行及其言语乃称其字言仲氏有大徳行也其心诚实而深逺也又终当顔色温和且能恭顺善自谨慎其身内外之徳既如此又于将归之时思先君之故劝勉寡人以礼义也郑唯任字为异言仲氏有任之徳能以恩相亲信也传正义曰妇人不以名行今称仲氏明是其字礼记男女异长注云各自为伯季故妇人称仲氏也任大释诂文也定本任大之下云塞瘗也俗本塞实也笺正义曰笺以此二句説戴妫之操行故知为任恤言其能以恩相亲信也故引六行之任以证之周礼注云善于父母为孝善于兄弟为友睦亲于九族姻亲于外亲任信于友道恤振于忧贫劝勉寡人以礼义以劝勉之故知是礼义也坊记引此诗注以为夫人定姜之诗不同者郑志答炅模云为记注时就卢君先师亦然后乃得毛公传记古书义又且然记注已行不复改之】
　　燕燕四章章六句
　　序日月衞庄姜伤己也遭州吁之难伤己不见答于先君以至困穷之诗也音义【难乃旦反以至困穷之诗也旧本皆尔俗本或作以至困穷而作是诗也误】疏【正义曰俗本作以致困穷之诗者误也】
　　日居月诸照临下土传日乎月乎照临之也笺云日月喻国君与夫人也当同徳齐意以治国者常道也乃如之人兮逝不古处传逝逮古故也笺云之人是人也谓庄公也其所以接及我者不以故处甚违其初时胡能有定宁不我顾传胡何定止也笺云宁犹曾也君之行如是何能有所定乎曾不顾念我之言是其所以不能定完也音义【处昌虑反又昌吕反顾本又作頋如字徐音古此亦协韵也后放此】疏【正义曰言日乎日以照昼月乎月以照夜故得同曜齐明而照临下土以兴国君也夫人也国君视外治夫人视内政当亦同徳齐意以治理国事如此是其常道今乃如是人庄公其所接及我夫人不以古时恩意处遇之是不与之同德齐意失月配日之义也公于夫妇尚不得所于众事亦何能有所定乎适曾不顾念我之言而已无能有所定也传正义曰逝逮释言文也又曰逮及也故笺云其所以接及我者下章传云不及我以相好皆为及也故下章传亦宐倒读云不及我以故处也虽倒义与郑同但郑顺经文故似与传异耳笺正义曰此本伤君不答于已言夫妇之道尚如是于众事何能有所定乎然则庄公是不能定事之人郑引不能定事之验谓庄公不能定完者隐二年左传曰公子州吁有宠而好兵公不禁石碏谏曰将立州吁乃定之矣若犹未也阶之为祸是公有欲立州吁之意故杜预云完虽为庄姜子然太子之位未定是完不为太子也左传唯言庄姜以为己子不言为太子而世家云命夫人齐女子之立为太子非也】
　　日居月诸下土是冐传冐覆也笺云覆犹照临也乃如之人兮逝不相好传不及我以相好笺云其所以接及我者不以相好之恩情甚于已薄也胡能有定宁不我报传尽妇道而不得报音义【好呼报反注同王崔申毛如字】
　　日居月诸出自东方传日始月盛皆出东方笺云自从也言夫人当盛之时与君同位乃如之人兮徳音无良传音声良善也笺云无善恩意之声语于我也胡能有定俾也可忘笺云俾使也君之行如此何能有所定使是无良可忘也音义【语鱼据反】疏【正义曰言日乎月乎日之始照月之盛望皆出东方言月盛之时有与日同以兴国君也夫人也国君之平常夫人之隆盛皆秉其国事夫人之盛时亦当与君同如此是其常今乃如之人庄公曾无良善之徳音以处语夫人是疏逺已不与之同位失月配日之义君之行如是何能有所定使是无良之行可忘也传正义曰日月虽分照昼夜而日恒明月则有盈有阙不常盛盛则与日皆出东方犹君与夫人虽各聴内外而君恒伸夫人有屈有伸伸则与君同居尊位故笺云夫人当盛之时与君同位笺正义曰如笺所云则当倒读云无良徳音谓无善恩意之音声处语我夫人也】
　　日居月诸东方自出父兮母兮畜我不卒笺云畜养卒终也父兮母兮者言己尊之如父又亲之如母乃反养遇我不终也胡能有定报我不述传述循也笺云不循不循礼也音义【述本亦作术】
　　日月四章章六句
　　序终风衞庄姜伤己也遭州吁之暴见侮慢不能正也笺正犹止也疏【正义曰暴与难一也遭困穷是厄难之事故上篇言难见侮慢是暴戾之事故此篇言暴此经皆是暴戾见侮慢之事】
　　终风且暴顾我则笑传兴也终日风为终风暴疾也笑侮之也笺云既竟日风矣而又暴疾兴者喻州吁之为不善如终风之无休止而其间又有甚恶其在庄姜之旁视庄姜则反笑之是无敬心之甚谑浪笑敖传言戏谑不敬中心是悼笺云悼者伤其如是然而已不能得而止之音义【终风韩诗云西风也谑许约反浪力反韩诗云起也笑本又作防俗字也悉妙反敖五报反】疏【正义曰言天既终日风且其间又有暴疾以兴州吁既不善而其间又有甚恶在我庄姜之傍顾视我则反笑之又戏谑调笑而敖慢已庄姜无如之何中心以是悼伤伤其不能止之传正义曰释天云日出而风为暴孙炎曰阴云不兴而大风暴起然则为风之暴疾故云疾也释诂云谑浪笑敖戏谑也舎人曰谑戏谑也浪意萌也笑心乐也敖意舒也戏笑邪戏也谑笑之貌也郭璞曰谓调戏也此连云笑敖故为不敬淇奥云善戏谑兮明非不敬也】
　　终风且霾传霾雨土也惠然肯来传言时有顺心也笺云惠顺也肯可也有顺心然后可以来至我旁不欲见其戏谑莫往莫来悠悠我思传人无子道以来事己巳亦不得以母道往加之笺云我思其如是心悠悠然音义【霾亡皆反徐又莫戒反风而雨土为霾雨于付反来如字古协思韵多音棃他皆放此思如字】疏【正义曰毛以为天既终日风且又有暴甚雨土之时以兴州吁常为不善又有甚恶恚怒之时州吁之暴既如是又不肯数见庄姜时有顺心然后肯来虽来复侮慢之与上互也州吁既然则无子道以来事已是莫来也由此已不得以母道徃加之是莫徃也今既莫徃莫来母子恩絶悠悠然我心思之言思其如是则悠悠然也郑唯惠然肯来为异以上云顾我则笑是其来无顺心明庄姜不欲其来且州吁之暴非有顺心肯来也故以为若有顺心则可来我傍既无顺心不欲见其来而戏谑也传正义曰释天云风而雨土为霾孙炎曰大风扬尘土从上下也以本由子不事己巳乃不得以母道徃加之故先解莫来后解莫徃经先言莫徃者盖取使文也】终风且曀不日有曀传阴而风曰曀笺云有又也既竟日风且复曀不见日矣而又曀者喻州吁闇乱甚也寤言不寐愿言则嚏传嚏跲也笺云言我愿思也嚏读当为不敢嚏咳之嚏我其忧悼而不能寐女思我心如是我则嚏也今俗人嚏云人道我此古之遗语也音义【曀于计反复扶富反嚏音都丽反跲居业反又渠业反孙毓同咳开爱反女音汝下同后可以意求之疑者更出】疏【正义曰毛以为天既终日风且复隂而曀不见日光矣而又曀以兴州吁既常不善且复怒而甚不见喜悦矣而又甚州吁既暴如是矣庄姜言我寤觉而不能寐愿以母道往加之我则嚏跲而不行郑唯下一句为异具在笺传正义曰隂而风曰曀释天文孙炎曰云风曀日光笺正义曰此州吁暴益甚故见其渐也言且曀者且隂往曀日其隂尚薄不见日则曰曀也复云曀则隂云益甚天气弥闇故云喻州吁之闇乱甚也以且曀已喻其闇又曀弥益其闇故云甚也传正义曰王肃云愿以母道徃加之则嚏劫而不行跲与劫音义同也定本集注并同笺正义曰内则云子在父母之所不敢哕噫嚏咳此读如之也言汝思我心如是解经之愿也言我则嚏解经言则嚏也称俗人云者以俗之所传有验于事可以取之左传每引谚曰诗称人亦有言是古有用俗之验】
　　曀曀其阴传如常阴曀曀然虺虺其靁传暴若震靁之声虺虺然寤言不寐愿言则怀传怀伤也笺云怀安也女思我心如是我则安也音义【虺虚鬼反】疏【正义曰毛以为天既曀曀然其常阴又虺虺然其震雷也以兴州吁之暴如是故庄姜言我夜觉恒不寐愿以母道徃加之我则伤心郑唯下句为异言汝州吁思我心如是我则安传正义曰上终风且曀且其间有曀时不常阴此重言曀曀连云其阴故云常阴也言曀复曀则阴曀之甚也尔雅云隂而风为曀则此曀亦有风但前风有不阴故曀连终风此则常阴故直云曀有风可知也雨雷则殷殷然此喻州吁之暴故以为震雷奋击之声虺虺然十月之交曰震电皆此类也】
　　终风四章章四句
　　序击鼓怨州吁也衞州吁用兵暴乱使公孙文仲将而平陈与宋国人怨其勇而无礼也笺将者将兵以伐郑也平成也将伐郑先告陈与宋以成其伐事春秋传曰宋殇公之即位也公子冯出奔郑郑人欲纳之及卫州吁立将修先君之怨于郑而求宠于诸侯以和其民使告于宋曰君若伐郑以除君害君为主敝邑以赋与陈蔡从则衞国之愿也宋人许之于是陈蔡方睦于衞故宋公陈侯蔡人卫人伐郑是也伐郑在鲁隠四年音义【将子亮反注将者同殇音伤冯本亦作凭同皮氷反从才用反下陈蔡从同】疏【正义曰作击鼓诗者怨州吁也由衞州吁用兵暴乱乃使其大夫公孙文仲为将而兴兵伐郑又欲成其伐事先告陈及宋与之俱行故国人怨其勇而无礼怨与刺皆自下怨上之辞怨者情所恚恨刺者责其愆咎大同小异耳故论语注云怨谓刺上政谱云刺怨相寻是也言用兵暴乱者阻兵而安忍暴虐而祸乱也古者谓战噐为兵左传曰郑伯朝于楚楚子赐之金曰无以铸兵兵者人所执因号人亦曰兵左传曰败郑徒兵此笺云将者将兵是也然则此序云用兵者谓用人兵也经云踊跃用兵谓兵噐也国人怨其勇而无礼经五章皆陈兵役之怨辞笺正义曰知将兵伐郑者州吁以隠四年春弑君至九月被杀其中唯夏秋再有伐郑之事此言州吁用兵暴乱是伐郑可知时无伐陈宋之事而经序云平陈与宋传有告宋使除君害之事陈侯又从之伐郑故训平为成也告陈与宋成其伐事也春秋曰以下皆隠四年左传文也引之以证州吁有伐郑先告陈之事也末言在鲁隠四年者以州吁之立不终此年唯有此伐郑之事上直引传曰其年不明故又详之也宋殇公之即位公子冯所以出奔郑者殇公宋穆公之兄子公子冯则其子也穆公致位于殇公使冯避之出居于郑也郑人欲纳之欲纳于宋以为君也先君之怨服杜皆云隐二年郑人伐衞是也谱依世家以桓公为平王三十七年即位则郑以先君为桓公矣服防云庄公非也言求宠于诸侯者杜预云诸侯虽簒弑而立既列于防则不得复讨欲求此宠也言以除君害者服防云公子冯将为君之害言以赋与陈蔡从者服防云赋兵也以田赋出兵故谓之赋正谓以兵从也传又説衞州吁欲和其民宋殇公欲除其害故二国伐郑所以陈蔡亦从者是时陈蔡方亲睦于衞故宋公陈侯蔡人衞人伐郑春秋之例首兵者为主今伐郑之谋州吁为首所以衞人叙于陈蔡之下者服防云衞使宋为主使大夫将故叙衞于陈蔡下传唯云告宋使为主此笺先言告陈与宋者以陈亦从之衞告可知但传见使宋为主故不言告陈之事此言平陈与宋故笺兼言告陈也】
　　击鼓其镗踊跃用兵传镗然击鼓声也使众皆踊跃用兵也笺云此用兵谓治兵时土国城漕我独南行传漕衞邑也笺云此言众民皆劳苦也或役土功于国或修理漕城而我独见使从军南行伐郑是尤劳苦之甚音义【钟吐当反漕音曹】疏【正义曰言州吁初治兵出国命士众将行则击此鼓其声镗然使士众皆踊跃用兵也军士将行以征伐为苦言今国人或役土功于国或修理漕城而我独见使南行不得在国也传正义曰司马法云鼓声不过阊字虽异音实同也左传曰夫战勇气也一鼓作气又曰金鼓以声气故先击其鼓而众皆踊跃用兵也笺正义曰以下始云从孙子仲在路之事故知此谓治兵时谷梁传曰出曰治兵入曰振旅是也传正义曰漕衞邑定之方中序云野处漕邑载驰序云露于漕邑是也笺正义曰州吁虐用其民此言众民虽劳苦犹得在国已从征役故为尤苦也礼记曰五十不从力政六十不与服戎注云力政城郭道渠之役则戎事六十始免轻于土功而言尤苦者以州吁用兵暴乱从军出国恐有死伤故为尤苦土国城漕虽用力劳苦无死伤之患故优于兵事也若力政之役则二十受之五十免之故韩诗説二十从役王制云五十不从力政是也戎事则韩诗説曰三十受兵六十还兵王制云六十不与服戎是也盖力政用力故取丁壮之时五十年力始衰故早役之早舍之戎事当须闲习三十乃始从役未六十年力虽衰戎事希简犹可以从军故受之既晩舍之亦晚戎事非轻于力役也】
　　从孙子仲平陈与宋传孙子仲谓公孙文仲也平陈与宋笺云子仲字也平陈与宋谓使告宋曰君为主敝邑以赋与陈蔡从不我以归忧心有忡传忧心忡忡然笺云以犹与也与我南行不与我归期兵凶事惧不得归豫忧之音义【忡勑忠反】疏【正义曰国人从军之士云我独南行从孙子仲成伐事于陈与宋成伐事者先告陈使从于宋与之俱行也当徃之时不与我以告归期不知早晚得还故我忧心忡忡然豫忧不得归也传正义曰经叙国人之辞既言从于文不得言公孙也笺云子仲字仲长幼之称故知是字则文是諡也国人所言时未死不言諡序从后言之故以諡配字也传重言忡忡者以忡为忧之意宜重言之出车云忧心忡忡是也笺正义曰采薇云曰归曰归岁亦莫止是与之归期也故云兵凶事惧不得归豫忧之解言不得归期之意也言兵凶事者战有必死之志故云凶也】
　　爰居爰处爰防其马传有不还者有亡其马者笺云爰于也不还谓死也伤也病也今于何居乎于何处乎于何防其马乎于以求之于林之下传山木曰林笺云于于也求不还者及亡其马者当于山林之下军行必依山林求其故处近得之音义【防息浪反注同处昌虑反近附近之近】疏【正义曰从军之士惧不得归言我等从军或有死者病者有亡其马者则于何居乎于何处乎于何防其马乎若我家人于后求我徃于何处求之当于山林之下以军行必依山林死伤病亡当在其下故令家人于林下求之也传正义曰此解从军之人所以言爰居爰处者由恐有不还者也言爰防其马者恐有亡其马者故也笺正义曰古者兵车一乘甲士三人歩卒七十二人则死伤及病兼歩卒亡其马唯甲士耳军行必依山林者以军行为所取给易必依险阻故于山林也是以肆师云祭兵于山川注云盖军之所依止也求其故处谓求其所依止之处近于得之】
　　死生契阔与子成説传契阔勤苦也説数也笺云从军之士与其伍约死也生也相与处勤苦之中我与子成相説爱之恩志在相存救也执子之手与子偕老传偕俱也笺云执其手与之约誓示信也言俱老者庶防俱免于难音义【契本亦作挈同苦结反阔苦活反契阔韩诗云约束也説音悦数色主反偕音皆约如字又于妙反下同难乃旦反】疏【正义曰毛以为从军之士与其伍约云我今死也生也共处契阔勤苦之中亲莫是过当与子危难相救成其军伍之数勿得相背使非理死亡也于是执子之手殷勤约誓庶防与子俱得保命以至于老不在军陈而死王肃云言国人室家之志欲相与从生至死契阔勤苦而不相离相与成男女之数相扶持俱老此似述毛非毛防也卒章传曰不与我生活言与是军伍相约之辞则此为军伍相约非室家之谓也郑惟成説为异言我与汝共受勤苦之中皆相悦爱故当与子成此相悦爱之恩志在相救余同传正义曰此叙士众之辞连云死生明为从军勤苦之义则契阔勤苦之状笺正义曰大司马云五人为伍谓与其伍中之人约束也军法有两卒师旅其约亦可相及独言伍者以执手相约必与亲近故昭二十一年左传曰不死伍乘军之大刑也是同伍相救故举以言之】
　　于嗟阔兮不我活兮传不与我生活也笺云州吁阻兵安忍阻兵无众安忍无亲众叛亲离军士弃其约离散相远故吁嗟叹之阔兮女不与我相救活伤之于嗟洵兮不我信兮传洵远信极也笺云叹其弃约不与我相亲信亦伤之音义【远于万反洵呼县反本或作询误也询音荀韩诗作夐夐亦逺也信毛音申案信即古伸字也郑如字】疏【正义曰毛以为既临伐郑军士弃约而乖散故其在军之人叹而伤之云于嗟乎此军伍之人今日与我乖阔兮不与我相存救而生活兮又重言之云于嗟乎此军伍之人与我相疏远兮不与我相存救使性命得申极兮乖阔与疏远及性命不得申极与不得生活兮一也下句配成上句耳郑唯信兮为异言从军之人与我疏远不复与我相亲信由不亲信故不与己相救活义相接成也笺正义曰隠四年左传曰夫州吁阻兵而安忍阻兵无众安忍无亲众叛亲离难以济矣杜预云恃兵则民残民残则众叛安忍则刑过刑过则亲离然则以州吁恃兵安忍故众叛亲离由是军士弃其约散而相逺是以在军之人伤其不相救活也时州吁不自行言州吁阻兵安忍者以伐郑之谋州吁之由州吁暴虐民不得用故众叛亲离弃其约束不必要州吁自行乃致此也案左传伐郑围其东门五日而还则不战矣而军士离散者以其民不得用虽未对敌亦有离心故有阔兮洵兮之叹也传正义曰信古伸字故易曰引而伸之伸即终极之义故云伸极也】
　　击鼓五章章四句
　　序凯风美孝子也衞之淫风流行虽有七子之母犹不能安其室故美七子能尽其孝道以慰其母心而成其志尔传不安其室欲去嫁也成其志者成言孝子自责之意音义【凯开在反】疏【正义曰作凯风诗者美孝子也当时衞之淫风流行虽有七子之母犹不能安其夫室而欲去嫁故美七子能自尽其孝顺之道以安慰其母之心作是诗而成其孝子自责之志也此举孝子之羙以恶母之欲嫁故云虽有七子之母犹不能安其室则无子者不能安室可知也此叙其自责之由经皆自责之辞将欲自责先説母之劳苦故首章二章上二句皆言母氏之养已以下自责耳俗本作以成其志以字误也定本而成其志笺正义曰以序云不安其室不言已嫁则仍在室但心不安耳故知欲去嫁也此母欲有嫁之志孝子自责已无令人不能安母之心母遂不嫁故美孝子能慰其母心也以美其能慰母心故知成其志者成言孝子自责之意也】
　　凯风自南吹彼棘心传兴也南风谓之凯风乐夏之长养棘难长养者笺云兴者以凯风喻寛仁之母棘犹七子也棘心夭夭母氏劬劳传夭夭盛貎劬劳病苦也笺云夭夭以喻七子少长母养之病苦也音义【棘居力反俗作□乐音洛或一音岳长丁丈反下皆同夭于骄反劬其俱反少诗照反】疏【正义曰言凯乐之风从南长养之方而来吹彼棘木之心故棘心夭夭然得盛长以兴寛仁之母以已慈爱之情养我七子之身故七子皆得少长然棘木之难长者凯风吹而渐大犹七子亦难养者慈母养之以成长我母氏实亦劬劳病苦也传正义曰南风谓之凯风释天文李廵曰南风长养万物万物喜乐故曰凯风凯乐也传以风性乐养万物又从南方而来故云乐夏之长养也又言棘难长养者言母性寛仁似凯风已难长养似棘故笺云凯风喻寛仁之母棘犹七子也】
　　凯风自南吹彼棘薪传棘薪其成就者母氏圣善我无令人传圣叡也笺云叡作圣令善也母乃有叡知之善徳我七子无善人能报之者故母不安我室欲去嫁也音义【叡悦嵗反下同知音智本亦作智】疏【正义曰言凯风乐夏之风从南长养之方而来吹彼木使得成薪以兴寛仁之母能以己慈爱之情养我七子皆得长成然风吹难养之以成就犹母长养七子以成人则我之母氏有叡智之善德但我七子无善人之行以报之故母不安而欲嫁也传正义曰上章言心夭夭是之初生风长之也此不言长之状而言薪则长已成薪矣月令注云大者可析谓之薪是薪者木成就圣者通智之名故言叡也笺申説所以得为叡之意故引洪范以证之由叡作圣故得为叡也洪范云思曰叡注曰叡通于政事又曰叡作圣注曰君思叡则臣贤智是也然则彼叡谓君也圣谓臣也所以得为一者以彼五行各以事类相感由君叡而致臣圣则叡圣义同此母氏圣善人之齐圣皆以明智言之非必要如周孔也】
　　爰有寒泉在浚之下传浚衞邑也在浚之下言有益于浚笺云爰曰也曰有寒泉者在浚之下浸润之使浚之民逸乐以兴七子不能如也有子七人母氏劳苦音义【浚音峻浸子鸩反乐音洛】疏【正义曰此孝子自责无益于母使母不安也言曰有寒泉在浚邑之下以喻七子在母之前寒泉有益于浚浸润浚民使得逸乐以兴七子无益于母不能事母使母劳苦乃寒泉之不如又自责云母无子者容可劳苦今乃有子七人而使母氏劳苦思欲去嫁是其七子之咎也母欲嫁者本为淫风流行但七子不可斥言母淫故言母为劳苦而思嫁也上章言母氏劬劳谓少长七子实劬劳也此言母氏劳苦谓母今日劳苦而思嫁与上不同也传正义曰干旄云在浚之都传曰下邑曰都是卫邑也笺正义曰爰曰释詀文知不以寒泉兴母之长养已而云喻七子不能如者以上薪为喻则子已成长矣此及下章皆云有子七人则以寒泉黄鸟喻七子可知也】
　　睍睆黄鸟载好其音传睍睆好貎笺云睍睆以兴顔色説也好其音者兴其辞令顺也以言七子不能如也有子七人莫慰母心传慰安也音义【睍胡显反睆华板反説音悦下篇注同】疏【正义曰言黄鸟有睍晥之容貌则又和好其音声以兴孝子当和其顔色顺其辞令也今有子七人皆莫能慰母之心使有去嫁之志言母之欲嫁由顔色不悦辞令不顺故也自责言黄鸟之不如也笺正义曰兴必以类睍晥是好貌故兴顔色也音声由言语故兴辞令也论语曰色难注云和顔悦色是为难也又内则云父母之所下气怡声是孝子当和顔色顺辞令也】
　　凯风四章章四句
　　序雄雉刺衞宣公也淫乱不恤国事军旅数起大夫乆役男女怨旷国人患之而作是诗笺淫乱者荒放于妻妾烝于夷姜之等国人乆处军役之事故男多旷女多怨也男旷而苦其事女怨而望其君子音义【刺俗作防同七赐反诗内多此音更不重出恤夲亦作防数色角反烝之升反】疏【正义曰男既从役于外女则在家思之故云男女怨旷上二章男旷之辞下二章女怨之辞笺正义曰淫谓色欲过度乱谓犯悖人伦故言荒放于妻妾以解淫也烝于夷姜以解乱也大司马职曰外内乱鸟兽行则灭之注引王霸记曰悖人伦外内无以异于禽兽然则宣公由上烝父妾悖乱人伦故谓之乱也君子偕老桑中皆云淫乱者谓宣公上烝夷姜下纳宣姜公子顽通于君母故皆为乱也南山刺襄公鸟兽之行淫于其妹不言乱者言鸟兽之行则乱可知文势不可言乱于其妹故言淫耳若非其匹配与疏远私通者直谓之淫故泽陂云灵公君臣淫于其国株林云淫于夏姬不言乱是也言荒放者放恣情欲荒废政事故鸡鸣云荒淫怠慢五子之歌云内作色荒外作禽荒是也言烝者服防云上淫曰烝则烝进也自进上而与之淫也左传曰文姜如齐齐侯通焉服防云傍淫曰通言傍者非其妻妾傍与之淫上下通名也墙有茨云公子顽通于君母左传曰孔悝之母与其竪浑良夫通皆上淫也齐庄公通于崔杼之妻蔡景侯为太子般娶于楚通焉皆下淫也以此知通者总名故服防又云凡淫曰通是也又宣公三年曰文公报郑子之妃服防曰郑子文公叔父子仪也报复也淫亲属之妻曰报汉律淫季父之妻曰报则报与乱为类亦鸟兽之行也宣公纳伋之妻亦是淫乱笺于此不言者是时宣公或未纳之也故匏有苦叶讥雉鸣求其壮夫人谓夷姜则此亦为夷姜明矣由国人乆处军役之事故男多旷女多怨也序直云男女怨旷知男旷女怨者以书云外无旷夫内无怨女故谓男为旷女为怨旷空也谓空无室家故苦其事书旷夫谓未有室家者此男虽有室家乆从军役过时不归与无不异犹何草不黄云何人不矜也此相对故为男旷女怨散则通言也故采緑刺怨旷经无男子则总谓妇人也大司徒云以阴礼教亲则民不怨怨者男女俱兼是其通也此男女怨旷不违于礼故举以刺宣公采缘妇人不但忧思而已乃欲从君子于外非礼故并刺妇人也】
　　雄雉于飞泄泄其羽传兴也雄雉见雌雉飞而鼓其翼泄泄然笺云兴者喻宣公整其衣服而起奋讯其形貌志在妇人而已不恤国之政事我之怀矣自诒伊阻传诒遗伊维阻难也笺云懐安也伊当作繄繄犹是也君之行如是我安其朝而不去今从军旅乆役不得归此自遗以是患难音义【泄移世反讯音信又音峻字又作迅同诒以之反遗维季反沈羊类反难乃旦反下同繄鸟兮反行下孟反下君之行同朝直遥反】疏【正义曰毛言雄雉往飞向雌雉之时则泄泄然鼓动其羽翼以兴宣公往起就妇人之时则奋讯其衣服言志在妇人而已不恤国之政事也又数起军旅使大夫乆役大夫伤本见君之行如是志在妇人之时即应去之我之安其朝而不士矣今见使从军乆不得归自遗此患难也既处患难自悔以怨君伊训为维毛为语助也郑唯以伊字为异义势同也笺正义曰笺以宣二年左赵宣子曰呜呼我之懐矣自诒伊慼小明云自诒伊慼为义既同明伊有义为繄者故此及蒹葭东山白驹各以伊为繄小明不易者以伊慼之文与正同为繄可知此云自诒伊阻小明云心之忧矣宣子所引并与此不同者杜预云逸诗也故文与此异】
　　雄雉于飞下上其音笺云下上其音兴宣公小大其声怡悦妇人展矣君子实劳我心传展诚也笺云诚矣君子愬于君子也君之行如是实使我心劳矣君若不然则我无军役之事音义【上时掌反】疏【正义曰言雄雉飞之时下上其音声以怡悦雌雉以兴宣公小大其言语以怡悦妇人宣公既志在妇人不恤政事大夫忧之故以君行诉于君子言君之诚如是志在妇人矣君子闻君行如此实所以病劳我心也此大夫身既从役乃追伤君行者以君若不然则无今日之役故也】
　　瞻彼日月悠悠我思传瞻视也笺云日月之行迭往迭来今君子独乆行役而不来使我心悠悠然思之女怨之辞道之云远曷云能来笺云曷何也何时能来望之也音义【女如字下女怨同】疏【正义曰大夫乆役其妻思之言我视彼日月之行迭徃迭来今君子独行役而不来故悠悠然我心思之道路之遥亦云远矣我之君子何时可云能来使我望之也】百尔君子不知徳行笺云尔女也女众君子我不知人之徳行何如者可谓为徳行而君或有所留或有所遣女怨之故问此焉不忮不求何用不臧传忮害臧善也笺云我君子之行不疾害不求备于一人其行何用为不善而君独远使之在外不得来归亦女怨之辞音义【行下孟反下注皆同忮之跂反字书云恨也韦昭音洎臧子郎反】疏【正义曰妇人念夫心不能已见大夫或有在朝者而已君子从征故问之云汝为众之君子我不知人何者谓为德行若言我夫无徳而从征也则我之君子不疾害人又不求备于一人其行如是何用为不善而君独使之在外乎】
　　雄雉四章章四句
　　序匏有苦叶刺衞宣公也公与夫人并为淫乱笺夫人谓夷姜音义【匏音薄交反】疏【正义曰并为淫乱亦应刺夫人独言宣公者以诗者主谓规谏君故举君言之其实亦刺夫人也故经首章三章责公不依礼以娶二章卒章责夫人犯礼求公是并刺之笺正义曰知非宣姜者以宣姜本适伋子但为公所要故有鱼网离鸿之刺此责夫人云雉鸣求其牡非宣姜之所为明是夷姜求宣公故云并为淫乱】
　　匏有苦叶济有深涉传兴也匏谓之瓠瓠叶苦不可食也济渡也由膝以上为渉笺云瓠叶苦而渡处深谓八月之时阴阳交会始可以为昏礼纳采问名深则厉浅则揭传以衣渉水为厉谓由带以上也掲褰衣也遭时制宜如遇水深则厉浅则掲矣男女之际安可以无礼义将无以自济也笺云既以深渉记时因以水深浅喻男女之才性贤与不肖及长幼也各顺其人之宜为之求妃耦音义【瓠户故反处昌虑反厉力滞反韩诗云至心曰厉説文作砅云履石渡水也音力智反又音例掲苦例反褰衣渡水也妃音配本亦作配下同】疏【正义曰毛以为匏有苦叶不可食济有深渉不可渡以兴礼有禁法木可越又云若过深水则厉浅水则褰衣过水随宜期之必渡以兴用礼当随丰俭之异若时丰则礼隆时俭则礼杀遭时制宜不可无礼若其无礼将无以自济故虽贫俭尚不可废礼君何为不以正礼娶夫人而与夷姜淫乱乎郑以为匏叶先不苦今有苦叶济处先不深今有深渉此匏叶苦渡处深谓当八月之中时阴阳交会之月可为昏礼之始行纳采问名之礼也行纳采之法如过水深则厉浅则掲各随深浅之宜以兴男女相配男贤则娶贤女男愚则娶愚女各顺长幼之序以求昏君何不八月行纳采之礼取列国之女与之相配而反犯礼而丞于夷姜乎传正义曰陆玑云匏叶少时可为羮又可淹煮极美故诗曰幡幡匏叶采之烹之今河南及扬州人恒食之八月中坚强不可食故云苦叶瓠匏一也故云谓之瓠言叶苦不可食似礼禁不可越也以二事为一兴诗有此例多矣渉言深不可渡似叶之苦不可食外鲁语曰诸侯伐秦及泾不济叔向见叔孙穆子穆子曰豹之业及匏有苦叶矣叔向曰苦匏不材于人供济而已韦昭注云不材于人言不可食供济而已佩匏可以渡水也彼云取匏供济与此不同者赋诗断章也由膝以上为渉后以衣渉水为厉谓由带以上揭褰衣今定本如此释水云济有深渉深则厉浅则掲掲者褰衣也以衣渉水为厉由膝以下为掲由膝以上为渉由带以上为厉孙炎曰掲衣褰裳也衣渉濡裈也尔雅既引此诗因掲在下自人体以上释之故先掲次渉次厉也传依此经先后故引尔雅不次耳然不引尔雅由膝以下为掲者略耳渉者渡水之名非深浅之限故易曰利渉大川谓乗舟也褰裳渉洧谓膝下也深浅者各有所对谷风云就其浅矣泳之游之言泳则深于厉矣但对方之舟之则为浅耳此深渉不可渡则深于厉矣厉言深者对掲之浅耳尔雅以深浅无限故引诗以由带以上由膝以下释之明过此不可厉深浅异于余文也掲者褰衣止得由膝以下若以上则褰衣不得渡当湏以衣渉为厉也见水不没人可以衣渡故言由带以上其实以由膝以上亦为厉因文有三等故曰由膝以上为渉因尔雅成文而言之耳非解此经之深渉也郑注论语及服注左传皆云由膝以上为厉者以掲衣褰衣止由膝以下明膝以上至由带以上总名厉也郑以此深渉谓深于先时则随先时深浅至八月水长深于本故云深渉渉亦非深浅之名既以深渉记时故又假水深浅以喻下深字亦不与深渉同也笺正义曰二至寒暑极二分温凉中春分则阴徃阳来秋分则阴来阳徃故言八月之时阴阳交会也以昏礼者令防男女命其事必顺其时故昏礼目录云必以昏时者取阳徃阴来之义然则二月阴阳交防礼云令会男女则八月亦阴阳交会可以纳采问名明矣以此月则匏叶苦渡处深为记八月之时也故下章雝雝鸣鴈旭日始旦陈纳采之礼此记其时下言其用义相接也纳采者昏礼之始亲迎者昏礼之终故皆用阴阳交会之月昏礼纳采用鴈賔既致命降出摈者出请賔执鴈请问名则纳采问名同日行事矣故此纳采问名连言之也其纳吉纳徴无常时月问名以后请期以前皆可也请期注亲迎之前亦无常月当近亲迎乃行故下笺云归妻谓请期氷未散正月中以前也二月可以为昏矣以二月当成昏则正月中当请期故云迨氷未泮则氷之未散皆可为之以言及故云正月中非谓唯正月可行此礼女年十五已得受纳采至二十始亲迎然则女未二十纳采之礼虽仲春亦得行之不必要八月也何者仲春亦阴阳交防之月尚得亲迎何为不可纳采乎此云八月之时得行纳采非谓纳采之礼必用八月也传正义曰此以贫贱责尊贵之辞言遭所遇之时而制其所宜随时而用礼如遇水之必渡也男女之际谓昏姻之始故礼记大曰异姓主名治际会注云名谓母与妇之名际会谓昏礼交接之会是也言遭时制宜不可无礼况昏姻人道之始安可以无礼义乎礼者人所以立身行礼乃可度世不行礼将无以自济言公之无礼必遇祸患也笺正义曰笺解上为记时此为喻意上既以深渉记时此因以深浅为喻则上非喻此非记时也男女才性贤与不肖者若大明云天作之合曰贤女妃圣人得礼之宜言长幼者礼女年十五得许嫁男年长于女十年则女十五男二十五女二十男三十各以长幼相敌以才性长幼而相求是各顺其人之宜为之求妃耦】
　　有弥济盈有鷕雉鸣传弥深水也盈满也深水人之所难也鷕防雉声也衞夫人有淫泆之志授人以色假人以辞不顾礼义之难至使宣公有淫昏之行笺云有弥济盈谓过于厉喻犯礼深也济盈不濡轨雉鸣求其牡传濡渍也由辀以上为轨违礼义不由其道犹雉鸣而求其牡矣飞曰雌雄走曰牝牡笺云渡深水者必濡其轨言不濡者喻夫人犯礼而不自知雉鸣反求其牡喻夫人所求非所求音义【弥弥尔反鷕以小反沈耀皎反或一音户了反説文以水反字林于水反难乃旦反下同泆音逸行下孟反濡而朱反軓旧龟美反谓车轊头也依意宜音犯案説文云轨车辙也从车九声龟美反軓车轼前也从车凡声音犯车轊头所谓軓也相乱故具论之牡茂后反辀竹留反车辕也】疏【正义曰言有弥然深水者人所畏难今有人济此盈满之水不避其难以兴有俨然礼义者人所防闲今夫人犯防闲之礼不顾其难又言夫人犯礼犹有鷕雉鸣也有鷕然求其妃耦之声者雌雉之鸣以兴有求为淫乱之辞者是夫人之声此以辞色媚悦于公是不顾礼义之难又言夫人犯礼既深而不自知言济盈者必濡其轨今言不濡执是济者不自知以兴淫乱者必违礼义今云不违礼是夫人不自知夫人违礼淫乱不由其道犹雉鸣求其牡也今雌雉鸣也乃鸣求其走兽之牡非其道以兴夷姜母也乃媚悦为子之容非所求也夫人非所当求而求之是犯礼不自知也传正义曰下言雉求其牡则非雄雉故知鷕雌雉声也又小弁云雉之朝雊尚求其雌则雄雉之鸣曰雊也言卫夫人有淫泆之志授人以色假人以辞解有鷕雉鸣也不顾礼义之难解有弥济盈也致使公有淫昏之行解所以责夫人之意也以经上句喻夫人不顾礼义之难即下句言其事故反而覆之也言授人以色假人以辞谓以顔色言辞怡悦于人令人启其心使有淫泆之志雌雉之鸣似假人以辞并言授人以色者以为辞必怡悦顔色故连言之笺正义曰前厉衣可渡非人所难以深不可渡而人济之故知过于厉以喻犯礼深传正义曰説文云轨车辙也軓车轼前也然则轼前谓之軓也非轨也但轨声九軓声凡于文易为误写者乱之也少仪云祭左右轨范乃饮注云周礼大驭祭两轵祭軓乃饮軓与轵于车同谓轊头也軓与范声同谓轼前也辀人云軓前十尺而策半之郑司农云軓谓轼前也书或作谓是法也谓与下三面之材輢轼之所树持车正者大驭云祭两轵祭軓乃饮注云古书轵为軓为范杜子春云文当如此又云当作轵轵谓两轊軓当为车轼前郑不易之是依杜子春軓为正也然则诸言轼前皆谓軓也小戎传曰阴揜軓也笺揜軓在轼前垂辀上文亦作軓非轨也轨自车辙耳中庸云车同轨匠人云经途九轨注云轨谓辙广是也説文又云轵轮小穿也轊车轴端也考工记注郑司农云轵轊也又云轵小穿也谓轵毂末也然则毂末轴端其在一处而有轵轊二名亦非轨也少仪注云軓与轵于车同谓轊头者以少仪与大驭之文事同而字异以范当大驭之軓轨当大驭之轵故并其文而解其义不复言其字误耳其实少仪轨字误当为轵也此经皆上句责夫人之犯礼下句言犯礼之事故释之言违礼义不由其道犹雌雉鸣求牡也违礼义者即济盈也不由其道者犹雉鸣求其牡也释鸟云鸟之雌雄不可别者以翼右掩左雄左掩右雌是飞曰雌雄也释兽云麋牡麔牝麎是走曰牝牡也此其定例耳若散则通故书曰牝鸡之晨曰获其雄狐是也郑志答张逸云雌雉求牡非其耦故喻宣公与夫人言夫人与公非其耦故以飞雌求走牡为喻所以并解之也】
　　雝雝鸣鴈旭日始旦传雝雝鴈声和也纳采用鴈旭日始出谓大昕之时笺云鴈者随阳而处似妇人从夫故昏礼用焉自纳采至请期用昕亲迎用昏士如归妻迨氷未泮传迨及泮散也笺云归妻使之来归于己谓请期也氷未散正月中以前也二月可以昏矣音义【旭许玉反徐又许袁反説文读若好字林呼老反昕许巾反请音情又七井反下同迎鱼敬反迨音待泮普半反】疏【正义曰毛以为宣公淫乱不娶夫人故陈正礼以责之言此雝雝然声和之鸣鴈当于旭日始旦之时以行纳采之礼既行纳采之等礼成又须及时迎之言士如使妻来归于己当及氷之未散正月以前迎之君何故不用正礼及时而娶乃烝父妾乎郑唯下二句及氷未散请期为异传正义曰鴈生执之以行礼故言鴈声舜典云二生注云纳羔鴈也言纳采者谓始相采择举其始其实六礼唯纳征用币余皆用鸠也亲迎虽用鴈非昕时则此鴈不兼亲迎前经谓纳采下经谓亲迎总终始其余可知也旭者明着之名大昕为日出昕者明也日未出己名为昕生至日出益明故言大昕也礼记注大昕谓朔日者以言大昕之朝奉种浴于川若非朔日恒日出皆可无为特言大昕之朝故知朔日与此不同笺正义曰鴈者随阳而处似妇人从夫此皆隂阳并言禹贡注云阳鸟鸿鴈之属随阳气南北不言隂者以其彭蠡之泽近南恒暖鸿鴈之属避寒随阳而徃居之故经云阳鸟攸居注释其名曰阳鸟之意故不言隂耳定本本鴈随阳无隂字又言纳采至请期用昕亲迎用昏者因此旭日用鴈非徒纳采而已唯纳征不用鴈亦用昕此总言其礼耳下归妻谓请期则郑于此文不兼亲迎耳用昕者君子行礼贵其始亲迎用昏郑云取阳徃隂来之义然男女之家或有远近其近者即夜而至于夫家远者则宜昏受其女明而行其入盖亦以昏时也仪礼士昏礼执烛而徃归家其夜即至夫氏盖同城郭者也言氷未散未二月非亲迎之时故为使之来归于己谓请期也以正月尚有鱼上负氷故知氷未散正月中以前也所以正月以前请期者二月可以为昏故也正月氷未散而月令孟春云东风解冻出车云雨雪载涂谓陆地也其氷必二月乃散故溱洧笺云仲春之时氷始散其水焕焕然是也】
　　招招舟子人渉卬否传招招号召之貌舟子舟人主济渡者卬我也笺云舟人之子号召当渡者犹媒人之防男女无夫家者使之为妃匹人皆从之而渡我独否人渉卬否卬须我友传人皆渉我友未至我独待之而不渉以言室家之道非得所适贞女不行非得礼义昏姻不成音义【招照遥反王逸云以手曰招以言曰召韩诗云招招声也卬五郎反本或作仰音同号户羔反】疏【正义曰言招招然号召当渡者是舟人之子人见号召皆从渡而我独否所以人皆渉我独否者由我待我友我友未至故不渡耳以兴招招然欲会合当嫁者是为媒之人女见防合余皆从嫁而我贞女独否者由我待我匹我匹未得故不嫁耳此则非得所适贞女不行非得礼义昏姻不成耳夫人何以不由礼而与公淫乎传正义曰号召必手招之故云之貌是以王逸云以手曰招以口曰召是也】
　　匏有苦叶四章章四句
　　序谷风刺夫妇失道也卫人化其上淫于新昏而弃其旧室夫妇离絶国俗伤败焉笺新昏者新所与为昏礼音义【谷古木反】疏【正义曰作谷风诗者刺夫妇失其相与之道以至于离絶言卫人由化效其上故淫于新昏而弃其旧室是夫妇离絶致令国俗伤败焉此指刺夫接其妇不以礼是夫妇失道非谓夫妇并刺也其妇既与夫絶乃陈夫之弃已见遇非道淫于新昏之事六章皆是】
　　习习谷风以阴以雨传兴也习习和舒貌东风谓之谷风阴阳和而谷风至夫妇和则室家成室家成而继嗣生黾勉同心不宜有怒传言黾勉者思与君子同心也笺云所以黾勉者以为见谴怒者非夫妇之宜采葑采菲无以下体传葑须也菲芴也下体根茎也笺云此二菜者蔓菁与葍之类也皆上下可食然而其根有美时有恶时采之者不可以根恶时并弃其叶喻夫妇以礼义合顔色相亲亦不可以顔色衰弃其相与之礼徳音莫违及尔同死笺云莫无及与也夫妇之言无相违者则可与女长相与处至死顔色斯须之有音义【黾本亦作僶莫尹反黾勉犹勉勉也谴遣战反葑孚容反徐音丰字书作蘴孚容反草木疏云芜菁也郭璞云今菘菜也案江南有菘江北有蔓菁相似而异菘音嵩菲妃鬼反芴音勿尔雅云菲芴又云菲蒠菜郭以菲芴为土解蒠菜云似芜菁华紫赤色可食茎河耕反蔓音万本又作芜音无菁音精又子零反葍音福本又作当音富尔雅葍防郭云大叶白华根如指色白可食并俾政反又如字】疏【正义曰习习然和舒之谷风以阴以雨而润泽行百物生矣以兴夫妇和而室家成即继嗣生矣言已黾勉然勉力思与君子同心以为夫妇之道不宜有谴怒故也言采葑菲之菜者无以下体根茎之恶并弃其叶以兴为室家之法无以其妻顔色之衰并弃其徳何者夫妇之法要道徳之音无相违即可与尔君子俱至于死何必顔色斯须之有乎我之君子何故以顔色衰而弃我乎传正义曰东风谓之谷风释天文也孙炎曰谷之言谷谷生也谷风者生长之风隂阳不和即风雨无节故隂阳和乃谷风至此喻夫妇故取于生物小雅谷风以喻朋友故直云润泽行恩爱成而已释草云须葑苁孙炎曰须一名葑苁坊记注云葑蔓菁也陈宋之间谓之葑陆玑云葑芜菁幽州人或谓之芥方言云蘴荛芜菁也陈楚谓之蘴齐鲁谓之荛闗西谓之芜菁赵魏之部谓之大芥蘴与葑字虽异音实同则葑也须也芜菁也蔓菁也薞芜也荛也芥也七者一物也释草又云菲芴也郭璞曰土也孙炎曰葍类也释草又云菲蒠菜郭璞曰菲草生下湿地似芜菁华紫赤色可食陆玑云菲似葍茎麤叶厚而长有毛三月中蒸鬻为茹滑美可作羮幽州人谓之芴尔雅谓之蒠菜今河内人谓之宿菜尔雅菲芴与蒠菜异释郭注似是别草如陆玑之言又是一物某氏注尔雅二处引此诗即菲也芴也蒠菜也土也宿菜也五者一物也其状似葍而非葍故云葍类也笺云此二菜者蔓菁与葍之类者蔓菁谓葑也葍类谓菲也笺正义曰坊记引此诗证君子不尽利于人故注云无以其根美则并取之与此异也】
　　行道迟迟中心有违迟迟舒行貌违离也笺云违徘徊也行于道路之人至将离别尚舒行其心徘徊然喻君子于己不能如也不远伊迩薄送我畿传畿门内也笺云迩近也言君子与已诀别不能远维近耳送我裁于门内无恩之甚谁谓荼苦其甘如荠传荼苦菜也笺云荼诚苦矣而君子于己之苦毒又甚于荼比方之荼则甘如荠宴尔新昏如兄如弟传宴安也音义【违如字郑徘徊也讳诗云违张也畿音祈诀音决本或作决裁于门内一本作裁至于门又一本作裁至于门内荼音徒荠齐礼反菜也宴本又作燕徐于显反又烟见反】疏【正义曰毛以为妇人既已被弃追怨见薄言相与行于道路之人至将离别尚迟迟舒行心中犹有乖离之志不忍即别况己与君子犹是夫妇今弃已诀别之时送我不逺维近耳薄送我于门内而已是恩意不如行路之人也又説遇已之苦言人谁谓荼苦乎以君子遇我之苦毒比之荼则其甘如荠君子苦已由得新昏故乂言安爱汝之新昏其恩如兄弟也以夫妇坐图可否有兄弟之道故以兄弟言之郑唯有违为异以训为离无眷恋之状于文不足故以违为徘徊也传正义曰以言畿者期限之名故周礼九畿及王畿千里皆期限之义故楚茨曰畿期也经云不远言至有限之处故知是门内】泾以渭浊湜湜其沚传泾渭相入而清浊异笺云小渚曰沚泾水以有渭故见渭浊湜湜持正貌喻君子得新昏故谓己恶也已之持正守初如沚然不动摇此絶去所经见因取以自喻焉宴尔新昏不我屑以传屑絜也笺云以用也言君子不复絜用我当室家母逝我梁母发我笱传逝之也梁鱼梁笱所以捕鱼也笺云母者谕禁新昏也女母之我家取我为室家之道我躬不阅遑恤我后传阅容也笺云躬身遑暇恤忧也我身尚不能自容何暇忧我后所生子孙也音义【泾音经浊水也渭音谓清水也湜音殖説文云水清见底沚音止故见渭浊旧本如此一本渭作谓后人改耳摇余招反又余照反屑素节反复扶富反笱古口反韩诗云乱也捕音歩阅音悦】疏【正义曰妇人既言君子苦己又本己见薄之由言泾水以有渭水清故见泾水浊以兴旧室以有新昏美故见旧室恶本泾水虽浊未有彰见由泾渭水相入而清浊异言已顔色虽衰未至丑恶由新旧并而善恶别新昏既駮已为恶君子益增恶于己己虽为君子所恶尚湜湜然持正守初其状如沚然不动摇可用为室家矣君子何为安乐汝之新昏则不复洁饰用我已不被洁用事由新昏故本而禁之言人无之我鱼梁无发我鱼笱以之人梁人笱当有盗鱼之罪以兴禁新昏汝无之我夫家无取我妇事以之我夫家取我妇事必有盗宠之过然虽禁新昏夫卒恶已至于见出心念所生已去必困又追伤遇己之薄即自诀言我自尚不能自容何暇忧我后所生之子孙乎母子至亲当相忧念言已无暇所以自怨痛之极也传正义曰禹贡云泾属渭汭注云泾水渭水源皆几二千里然而泾小渭大属于渭而入于河又引地理志云泾水出今安定泾阳西幵头山东南至京兆陵阳行千六百里入渭即泾水入渭也此以泾浊喻旧室以渭清喻新昏取相入而清浊异似新旧相并而善恶别故云泾渭相入不言渭水入泾也笺正义曰此妇人以泾比己笺将述妇人之心故先述泾水之意泾水言以有渭故人见谓己浊犹妇人言以有新昏故君子见谓己恶也见谓浊言人见谓已泾之浊由与清浊相入故也定本泾水以有渭故见其浊汉书沟洫志云泾水一硕其泥数斗潘岳西征赋云清渭浊泾是也此已絶去所经见泾渭之水因取以自喻也郑志张逸问何言絶去答曰卫在东河泾在西河故知絶去不复还意以泾不在卫境作诗宜歌土风故言絶去此妇人既絶至泾而自比己志邶人为诗得言者盖从送者言其事故诗人得述其意也礼臣无境外之交此诗所述似是庶人得越国而昏者左曰大夫越境逆女非礼即士以下不禁故士昏礼云若异邦则赠丈夫送者以束锦是士得外娶即庶人得越国娶明矣传正义曰洁者饰也谓不洁饰而用已也梁鱼梁者此与小弁及敝笱在梁皆云笱笱者捕鱼之器即梁为鱼梁明矣何人斯云胡逝我梁我者已所自専之辞即亦为鱼梁也有狐云在彼淇梁曰石絶水曰梁候人云维鹈在梁曰梁水中之梁鸳鸯云鸳鸯在梁笺云石絶水之梁白华亦云有鹙在梁又云鸳鸯在梁皆鸟兽所在非人所徃还之处即皆非桥梁矣故以石絶水解之此石絶水之梁亦是鱼梁故王制云獭祭鱼然后虞人入泽梁注云梁絶水取鱼者白华笺云鹙也鹤也皆以鱼为美食者也鹙之性贪恶而今在梁表记注云鹈洿泽善居泥水之中在鱼梁是梁皆鱼梁明矣周制人掌以时为梁郑司农云梁水堰堰水而为闗空以笱承其空然则梁者为堰以障水空中央承之以笱故云笱所以捕鱼也然则水不絶云絶水者谓两邉之堰是絶水堰则以土皆云石者盖因山石之处亦为梁以取鱼也月令孟冬谨闗梁大明云造舟为梁之类皆谓桥梁非絶水故月令注云梁横桥是也笺正义曰以母禁辞禁人无逝我梁是喻禁新昏无令之我家也故角弓笺云母禁辞説文云母从女象有奸之者禁令勿奸故母为禁辞何暇忧我后所生子孙也者以此妇人去夫故知忧所生之子孙也时未必有孙言之协句耳小弁云太子身被放逐明恐身死之后忧其父更受谗故文同而义异】
　　就其深矣方之舟之就其浅矣泳之游之传舟舩也笺云方泭也潜行为泳言深浅者喻君子之家事无难易吾皆为之何有何亡黾勉求之传有谓富也亡谓贫也笺云君子何所有乎何所亡乎吾其黾勉勤力为求之有求多亡求有凡民有防匍匐救之笺云匍匐言尽力也凡于民有凶祸之事邻里尚尽力徃救之况我于君子家之事难易乎固当黾勉以疏喻亲也音义【泳音咏泭音孚易夷豉反下同为于伪反匍音蒲又音符匐蒲北反一音服】疏【正义曰毛以为妇人既怨君子弃已反追説己本勤劳之事如人之渡水若就其深矣则方之舟之若就其浅矣则泳之游之随水深浅期于必渡以兴已于君子之家事若值其难也则勤之劳之若值其易也即优之游之随事难易期于必成匪直于君子之家事无难易又于君子之家财业何所富有乎何所贫无乎不问贫富吾皆勉力求之所以君子家事已皆勉力者以其凡民于有防祸之事其邻里尚尽力以救之邻里之疏犹能如是况我于君子家事难易何得避之故已所以尽力也而君子弃已故怨之郑唯何有何亡为小异传正义曰舟者古名也今名舩易曰利渉大川乘木舟虚注云舟谓集板如今自空大木为之曰虚即古又名曰虚总名皆曰舟有谓富亡谓贫者以有谓有财故云富亡谓无财故曰贫言不问贫富皆勉力求之笺正义曰以有无谓于一物之上有此物无此物故言有求多亡求有也以求财业宜于一事为有亡故易传匍匐言尽力者以其救恤凶祸故知宜为尽力生民云诞实匍匐谓后稷之生为小儿匍匐与此不同也问防注云匍匐犹颠蹷然则匍匐者以本小儿未行之状其尽力颠蹷似之故取名焉凡民有凶祸之事邻里尚尽力徃救之谓营护凶事若有赗赠也】
　　不我能慉反以我为雠传慉养也笺云慉骄也君子不能以恩骄乐我反憎恶我既阻我徳贾用不售传阻难也笺云既难郤我隠蔽我之善我脩妇道而事之觊其察已犹见疏外如卖物之不售昔育恐育鞫及尔颠覆传育长鞫穷也笺云昔育育稚也及与也昔幼稚之时恐至长老穷匮故与女颠覆尽力于众事难易无所辟既生既育比予于毒笺云生谓财业也育谓长老也于于也既有财业矣又既长老矣其视我如毒螫言恶已甚也音义【慉许六反毛与也説文起也乐音洛恶乌路反下皆同贾音古市也售市救反难乃旦反下难郤同一音如字觊音冀鞫本亦作諊居六反覆芳服反注同长张丈反下皆同稚本亦作穉直吏反匮求位反乏也辟音避木亦作避螫矢石反何呼洛反】疏【正义曰毛以为妇人云君子假不能以善道养我何故反以我为雠乎既不被恩遇又为善不报故言既难郤我而隐蔽我之善徳谓先有善徳已被隠蔽矣今我更脩妇道以事之觊其察已而犹见疏外似卖物之不售又追説己本勤劳以责之言我昔日幼稚之时恐至长而困穷故我与汝颠覆尽力于家事难易无所避今日既生有财业矣又既长老矣汝何为视我如虫之毒螫乎言恶已至甚不我能慉当倒之云不能慉我郑唯不我能慉为异传正义曰徧检诸本皆云慉养孙毓引云慉兴非也尔雅不训慉为骄由养之以至于骄故笺训为骄骄者至恩之辞雠者至怨之称君子遇已至薄怨切至痛故举至爱以駮至恶笺正义曰育稚也者以育得両训故释言为稚释诂为长以经有二育故辨之云昔育者育稚也以下云既生谓财业又以黾勉匍匐类之故颠覆为尽力若黍离云闵周室之颠覆抑云颠覆厥徳各随其义不与此同生谓财业者以上云昔年稚恐穷以生对穷故为财业以财由人而生之故大学曰生财有大道生之者众食之者寡是也】
　　我有防蓄亦以御冬传防美御御也笺云蓄聚美菜者以御冬月乏无时也宴尔新昏以我御穷笺云君子亦但以我御穷苦之时至于富贵则弃我如防蓄有洸有溃既诒我肄传洸洸武也溃溃怒也肄劳也笺云诒遗也君子洸洸然溃溃然无温润之色而尽遗我以劳苦之事欲困穷我不念昔者伊余来塈传塈息也笺云君子忘旧不念徃昔年稚我始来之时安息我音义【蓄本亦作畜勅六反御鱼据反下同徐鱼举反一本下句即作御字洸音光溃户对反韩诗云溃溃不善之貌诒音怡肄以世反徐以自反尔雅作勚以世反遗唯季反下同墍许器反】疏【正义曰妇人怨其恶已得新昏而见弃故称人言我有美菜蓄之亦以御冬月乏无之时犹君子安乐汝之新昏本亦但以我御穷苦之时而已然穷苦取我至于富贵而见弃似冬月蓄菜至于春夏则见遗也君子既欲弃已故有洸洸然威武之容有溃溃然恚怒之色于我又尽遗我以劳苦之事不复念昔者我幼稚始来之时安息我也由无恩如此所以见出故追而怨之亦以御冬言亦者因亦已之御穷伊辞也笺正义曰上经与此互相见以旧室比旨蓄新昏以比新菜此云宴尔新昏则上宜云得尔新菜上言我有防蓄此宜云尔有旧室得新菜而弃防蓄犹得新昏而弃已又言已为之生有财业故云至于富贵也已言为致富耳言贵者协句也传正义曰肄劳释诂文尔雅或作勚孙炎曰习事之劳也】
　　谷风六章章八句
　　序式微黎侯寓于卫其臣劝以归也笺寓寄也黎侯为狄人所逐弃其国而寄于卫卫处之以二邑因安之可以归而不归故其臣劝之音义【黎力兮反国名杜预云在上党壶闗县寓音遇于又作乎】疏【正义曰此经二章皆臣劝以归之辞此及旄丘皆陈黎臣之辞而在邶风者盖邶人述其意而作亦所以刺卫君也笺正义曰以旄丘之叙故知为狄人所逐以经云中露泥中知处之以二邑劝之云胡不归知可以归而不归此被狄所逐而云寄者若春秋出奔之君所在亦曰寄故左曰齐以邾寄卫侯是也防服曰寄公者何失地之君也谓削地尽者与此别】
　　式微式微胡不归传式用也笺云式微式微者微乎微者也君何不归乎禁君留止于此之辞式发声也微君之故胡为乎中露传微无也中露卫邑也笺云我若无君何为处此乎臣又极谏之辞疏【正义曰毛以为黎之臣子责君乆居于卫言君用在此而益微用在此而益微君何不归乎我等若无君在此之故何为乆处于此中露郑以式微声言微乎微者言君公在此皆甚至微君何不归乎余同传正义曰式用释言文左曰荣成伯赋式微服防云言君用中国之道微亦以式为用此劝君归国以为君用中国之道微未若君用在此微为宻也笺正义曰式微式微者微乎微者也释训文郭璞曰言至微也以君被逐既微又见卑贱是至微也不取式为义故云声也传正义曰以寄于卫所处之下又责其不来迎我君明非卫都故知中露泥中皆卫邑也笺正义曰主忧臣劳主辱臣死故当不惮淹恤今言我若无君何为处此自言己劳以劝君归是极谏之辞】
　　式微式微胡不归微君之躬胡为乎泥中传泥中卫邑也
　　式微二章章四句
  </div>
  <div class="pagination">
   <a href="毛诗注疏_page4.html">
    上一页
   </a>
   <a href="毛诗注疏.html">
    1
   </a>
   <a href="毛诗注疏_page2.html">
    2
   </a>
   <a href="毛诗注疏_page3.html">
    3
   </a>
   <a href="毛诗注疏_page4.html">
    4
   </a>
   <span class="current-page">
    5
   </span>
   <a href="毛诗注疏_page6.html">
    6
   </a>
   <a href="毛诗注疏_page7.html">
    7
   </a>
   <a href="毛诗注疏_page8.html">
    8
   </a>
   <a href="毛诗注疏_page9.html">
    9
   </a>
   <a href="毛诗注疏_page10.html">
    10
   </a>
   <span>
    ...
   </span>
   <a href="毛诗注疏_page6.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
