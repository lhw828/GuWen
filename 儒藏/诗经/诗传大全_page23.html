<!DOCTYPE html>
<html>
<head>
    <meta charset="UTF-8">
    <title>诗传大全 - 第 23 页/共 35 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>诗传大全 - 第 23 页/共 35 页</h1>
    <div class="content">　　序以此爲幽王之诗而春秋桓十五年有家父来求车于周爲桓王之世上距幽王之终已七十五年不知其人之同异大抵序之时世皆不足信今姑阙焉可也【安成刘氏曰春秋隐公三年三月平王崩而四月尹氏卒桓公八年桓王使家父来聘十五年使家父来求车计家父来聘之时上距尹氏之卒才十七年恐即此诗之尹氏家父也且此诗刺尹氏爲政不平而曰国旣卒斩何用不监曰丧乱多憯莫惩嗟曰降此鞠讻降此大戾等语皆似乱亡以后之词疑此或东迁后诗也】
　　正【音政】月繁霜我心忧伤民之讹言亦孔之将念我独兮忧心京京【叶居良反】哀我小心癙【音鼠】忧以痒【音羊】
　　赋也正月夏之四月谓之正月者以纯阳用事爲正阳之月也繁多讹僞将大也京京亦大也癙忧幽忧也痒病也○此诗亦大夫所作言霜降失节不以其时【华阳范氏曰正月长养之月也繁霜肃杀之气也】旣使我心忧伤矣而造爲奸僞之言以惑羣听者又方甚大【东莱吕氏曰凡诪张爲幻以罔上惑众者皆谓之讹言○董氏曰霜降非时灾降于上也讹言非常祸起于下也上下如此则国亡无日矣】然众人莫以爲忧故我独忧之以至于病也【庆源辅氏曰正月而繁霜则灾之降于天者甚矣讹言而孔将则乱之起于人者湥矣天灾人祸杂然竝见而当时君臣丄下怙然不以爲忧是皆所谓安其危而利其菑者也惟作此诗之大夫独以爲忧故曰念我独兮忧心京京】
　　○父母生我胡俾我瘉【音庾】不自我先不自我后【叶下五反】好言自口【叶孔五反下同】莠【余久反】言自口忧心愈愈是以有侮赋也瘉病自从莠丑也【临川王氏曰莠恶也谷谓之善则莠恶可知】愈愈益甚之意○疾痛故呼父母而伤己适丁是时也讹言之人虚僞反覆言之好丑皆不出于心而但出于口是以我之忧心益甚而反见侵侮也【庆源辅氏曰夫君子之处乱世彼以为是而已以为非彼以为乐而已以为忧动与众违此所以反见侵侮也○丰城朱氏曰使乱而在我之先则吾有所不及见固可以无忧也使乱而在我之后则吾有所不及知亦可以无忧也今不先不后而使我适当是时则安能以无忧乎虚僞之言但出于口而不出于心则闻其善言而不足以为喜闻其恶言而不足以为怒以其反覆而不可凭也是以使我忧之至于甚病而彼反见侵侮也】
　　○忧心惸惸【其营反】念我无禄民之无辜幷【必政反】其臣仆哀我人斯于何从禄瞻乌爰止于谁之屋
　　赋也惸惸忧意也无禄犹言不幸尔辜罪幷俱也古者以罪人爲臣仆亡国所虏亦以爲臣仆箕子所谓商其沦丧我罔爲臣仆是也○言不幸而遭国之将亡与此无罪之民将俱被囚虏而同爲臣仆未知将复从何人而受禄【叠山谢氏曰忠臣不事二君义士不食周粟所可哀者一世之人不知当从何人而受禄乎○庆源辅氏曰民指在下之民人则幷上下而言之】如视乌之飞不知其将止于谁之屋也【丰城朱氏曰念我无禄伤己之不幸也幷其臣仆伤斯民之俱不幸也于何从禄未知其所从之人也此哀国之将亡而无所定之词也】
　　○瞻彼中林侯薪侯蒸【之丞反】民今方殆视天梦梦【莫工反叶莫登反】旣克有定靡人弗胜【音升】有皇上帝伊谁云憎兴也中林林中也侯维殆危也梦梦不明也皇大也上帝天之神也程子曰以其形体谓之天以其主宰谓之帝○言瞻彼中林则维薪维蒸分明可见也【安成刘氏曰大者为薪细者为蒸甚分明也】民今方危殆疾痛号诉于天而视天反梦梦然若无意于分别善恶者然此特値其未定之时尔及其旣定则未有不爲天所胜者也夫天岂有所憎而祸之乎福善祸淫亦自然之理而已申包胥曰人众则胜天天定亦能胜人疑出于此【史记吴入楚伍子胥鞭平王尸申包胥使人谓之曰子之报雠其已甚乎吾闻云云○丰城朱氏曰福善而祸淫此天之常理也善者未必福淫者未必祸则以气化自盛而趋于衰则常者有时而变此正其未定之时也方其未定则人或能以胜天及其旣定则天必能以胜人然则今日之受祸者安知其不为他日之福而今日之受福者又安知其不爲他日之祸乎】
　　○谓山葢卑爲冈爲陵民之讹言宁莫之惩召彼故老讯【音信】之占梦【叶莫登反】具曰予圣谁知乌之雌雄【叶胡陵反】赋也山脊曰罔广平曰陵惩止也故老旧臣也讯问也占梦官名掌占梦者也具俱也乌之雌雄相似而难辨者也【庐陵欧阳氏曰凡禽鸟雌雄多以首尾毛色不同别之乌之首尾毛色雌雄不异人所难别】○谓山葢卑而其实则冈陵之崇也今民之讹言如此矣而王犹安然莫之止也及其询之故老讯之占梦则又皆自以爲圣人亦谁能别其言之是非乎【庆源辅氏曰故老旧臣可以决事理之是非者也占梦之官可以决徴兆吉凶者也今也不平心据实而言但皆自以为圣人而已耳谁能别其言之果是果非乎○丰城朱氏曰讹言之人是而谓之非非而谓之是其虚伪反覆甚矣非有明哲之君孰能辨而惩之哉故老明于臧否者也占梦明于吉凶者也此国之所頼以止讹者也今问之故老故老曰予圣矣而未必明于臧否之理问之占梦占梦亦曰予圣矣而未必明于吉凶之兆则亦谁能别其言之是非乎】子思言于衞侯曰君之国事将日非矣公曰何故对曰有由然焉君出言自以爲是而卿大夫莫敢矫其非卿大夫出言亦自以爲是而士庶人莫敢矫其非君臣旣自贤矣而羣下同声贤之贤之则顺而有福矫之则逆而有祸如此则善安从生诗曰具曰予圣谁知乌之雌雄抑亦似君之君臣乎
　　○谓天葢髙不敢不局【叶居亦反】谓地葢厚不敢不蹐【幷亦反】维号【音豪】斯言有伦有脊哀今之人胡爲虺【吁鬼反】蜴【星歴反】赋也局曲也【孔氏曰曲身也】蹐累足也【説文曰小步也】号长言之也脊理蜴螈【音原】也虺蜴皆毒螫【音释】之虫也【孔氏曰释鱼云蝾螈蜥蜴也蝾音荣蜥音昔蜴音亦】○言遭世之乱天虽髙而不敢不局地虽厚而不敢不蹐其所号呼而爲此言者又皆有伦理而可考也哀今之人胡爲肆毒以害人而使之至此乎【临川王氏曰人号呼而出斯局蹐之言者非诞也乃有伦序有脊理○叠山谢氏曰身在天地间如无所容则人之害人者爲虺爲蜴世道亦可哀矣○庆源辅氏曰所谓此者即上所言局蹐而不敢自安者也】
　　○瞻彼阪【音反】田有菀【音欝】其特天之扤【五忽反】我如不我克彼求我则如不我得执我仇仇亦不我力
　　兴也阪田崎岖【音欹躯山险也】墝埆【音敲殻瘠薄也】之处菀茂盛之貌特特生之苗也扤动也【新安胡氏曰扤有龃龉顿挫之意】力谓用力○瞻彼阪田犹有菀然之特而天之扤我如恐其不我克何哉亦无所归咎之词也夫始而求之以爲法则惟恐不我得也及其得之则又执我坚固如仇雠然然终亦莫能用也求之甚艰而弃之甚易其无常如此【郑氏曰言有贪贤之名无用贤之实○眉山苏氏曰书云凡人未见圣若不克见旣见圣亦弗克由圣此之谓也】
　　○心之忧矣如或结之今兹之正胡然厉【叶力桀反】矣燎【力诏反】之方扬宁或灭之赫赫宗周褒姒【音似】烕【乎悦反】之赋也正政也厉暴恶也火田爲燎扬盛也宗周镐京也褒姒幽王之嬖妾褒国女姒姓也【朱子曰褒人有罪入此女以赎罪是为褒姒幽王为废申后及太子而立以为后】烕亦灭也○言我心之忧如结者爲国政之暴恶故也燎之方盛之时则宁有能扑而灭之者乎然赫赫然之宗周而一褒姒足以灭之葢伤之也时宗周未灭以褒姒淫妬谗谄而王惑之知其必灭周也【庐陵欧阳氏曰此上七章皆述王信讹言乱政至此始言灭周主于褒姒者谓王溺女色而致昏惑推其祸乱之本以归罪也○丰城朱氏曰桀之亡也非汤灭之也妹喜实灭之也纣之亡也非武王灭之也妲己实灭之也幽王之亡也非申侯犬戎灭之也褒姒实灭之也然桀亡于妹喜而天下遂为商者以其有汤也纣亡于妲己而天下遂为周者以其有武王也幽王亡于褒姒而天下不至于易姓者以虽有褒姒以灭之而无德如汤武以继之也亦以见文武成康之遗泽其在人者未冺也噫当是时天命之眷眷于周者未释也民心之眷眷于周者未散也而幽王则用嬖妾以乱于内用羣小以乱于外而先自絶于天结怨于民则足以灭其身而已矣】或曰此东迁后诗也时宗周已灭矣其言褒姒灭之有监戒之意而无忧惧之情似亦道已然之事而非虑其将然之词今亦未能必其然否也【安成刘氏曰章末四句语意反覆相应其言燎之难灭正以伤叹宗周之易灭真似道已然之事窃恐或説为长且使宗周未防褒姒方宠则诗人之言未应指斥如是也若以下篇艳妻煽方处之语证之彼词则又微婉虽作于褒姒嬖盛之时固无嫌也】
　　○终其永怀又窘【求陨反】阴雨其车旣载【才再反】乃弃尔辅【叶扶雨反】载【如字】输尔载【才再反】将【七羊反】伯助予【叶演女反】
　　比也阴雨则泥泞【宁去声】而车易以陷也载车所载也辅如今人缚杖于辐以防辅车也【孔氏曰辅是可解脱之物】输堕【音隳】也将请也伯或者之字也○蘓氏曰王爲淫虐譬如行险而不知止君子永思其终知其必有大难故曰终其永怀又窘阴雨王又不虞难之将至而弃贤臣焉故曰乃弃尔辅君子求助于未危故难不至苟其载之旣堕而后号伯以助予则无及矣
　　○无弃尔辅员【音云】于尔辐【方六反叶笔力反】屡顾尔仆不输尔载【叶节力反】终逾絶险曾是不意【叶乙力反】
　　比也员益也辅所以益辐也屡数顾视也仆将车者也○此承上章言若能无弃尔辅以益其辐而又数数顾视其仆则不堕尔所载而逾于絶险若初不以爲意者葢能谨其初则厥终无难也【华阳范氏曰治天下者任重道逺故以将车为喩○丰城朱氏曰辐以固毂辅以益辐仆以将车三者皆备然后可以不堕所载苟始之不谨则终之败也必矣】一説王曾不以是爲意乎【新安胡氏曰苟能如上文所戒尚可以逾歴絶险之地而保其终也顾乃曾是不以为意乎】
　　○鱼在于沼【之绍反叶音灼】亦匪克乐【音洛】濳虽伏矣亦孔之炤【音灼】忧心惨惨【七感反当作懆七各反】念国之爲虐
　　比也沼池也炤明易见也○鱼在于沼其爲生已蹙矣其濳虽深然亦炤然而易见言祸乱之及无所逃也【华谷严氏曰鱼相忘于江湖者也今在池沼非所乐矣喩君子立乱朝亦非所乐也鱼虽藏伏然沼之水浅亦甚炤然易见无所逃于防罟之害喩君子虽自韬晦亦未必能避患也】
　　○彼有旨酒又有嘉殽【户交反无韵未详】洽比【毗志反】其邻昏姻孔云念我独兮忧心慇慇
　　赋也洽比皆合也云旋也【三山李氏曰与其亲戚周旋也】慇慇疾痛也○言小人得志有旨酒嘉殽以合比其隣里怡怿其昏姻而我独忧心至于疾痛也【临川王氏曰君子困蹙而小人得志也○庆源辅氏曰此章则又曰彼得志之小人惟与其姻亲隣里煦濡以相乐而我独忧心之甚然彼之所以自乐者亦岂能长保其乐哉○丰城朱氏曰旨酒嘉殽以合比其隣里怡怿其昏姻惟优游无事者能之若忧乱畏祸之人则其家之不能恤而何以合比其邻里其身之不能保而何以怡怿其昏姻此君子之忧所以至于疾痛而自叹小人之不如也】昔人有言燕雀处堂母子相安自以爲乐也突决栋焚而怡然不知祸之将及其此之谓乎【孔丛子论势篇子顺曰云云子顺名斌孔子六世孙时相魏安僖王○三山李氏曰国势如此而小人徒乃羣居饮酒以相乐殆燕雀之类也】
　　○佌佌【音此】彼有屋防防【音速】方有谷民今之无禄天夭【于遥反】是椓【陟角反叶都木反】哿【哥我反】矣富人哀此惸独
　　赋也佌佌小貌防防窭【音巨】陋貌指王所用之小人也谷禄夭祸椓害哿可独单也○佌佌然之小人旣有屋矣防防窭陋者又将有谷矣而民今独无禄者是天祸椓丧之耳亦无所归咎之词也乱至于此富人犹或可胜惸独甚矣【三山李氏曰衰乱之世要其极也贫富俱受其祸言其一时之虐政富者之财犹可以胜其求贫者愈不堪也○东莱吕氏曰劳役之甚者自较其轻重故曰土国城漕我独南行困苦之甚者自较其浅深故曰哿矣富人哀此惸独使民至是葢甚可怜矣○新安胡氏曰前章念我独兮忧心慇慇若唯及其私矣此章哿矣富人哀此惸独其不忘天下之情如此○丰城朱氏曰佌佌而有屋则卑小者而丰大矣防防而有谷则窭陋者而富足矣而民今之无禄则是天独椓丧于庶民也均之爲椓丧也富者优于财而裕于力犹未至于甚困惸独者罢于力而伤于财则岂不可哀之甚哉】此孟子所以言文王发政施仁必先鳏寡孤独也正月十三章八章章八句五章章六句
　　十月之交朔日辛卯【叶莫后反】日有食之亦孔之丑彼月而微此日而微今此下民亦孔之哀【叶于希反】
　　赋也十月以夏正言之建亥之月也交日月交防谓晦朔之间也歴法周天三百六十五度四分度之一左旋于地一昼一夜则其行一周而又过一度【问周天之度是自然是强分朱子曰天一昼夜行一周又过一度以其行过处一日作一度三百六十五度四分度之一方是一周也○鄱阳董氏曰沈存中云天何尝有度以其行三百六十五日而一朞强谓之度以步日月五星行度而已陈尚德云天日者气数之始其每日之进退旣有常则故一日之进退遂为一度三百六十五日四分日之一进退一周而周天之数遂为三百六十五度四分度之一凡星辰逺近之相去月与五星之行皆以其度为度焉度数也则也天本无度以与日离合而成天日东西行其周布本东西而纵横南北皆以其度为数○安成刘氏曰古歴法每度九百四十分四分度之一该九百四十分内之二百三十五分然天之为体即星辰次舎周布之定体也天之为度即二十八宿纵横布列之度数也天之左行一日一周而过一度即其星辰次舎度数之全体旋转于太虚空中旣一周匝而复过其旣匝之西以度准之适满一度是一日内共该行过三百六十六度二百三十五分也】日月皆右行于天一昼一夜则日行一度月行十三度十九分度之七【鄱阳董氏曰书传谓日月亦左旋横渠曰天左旋处其中者顺之故日月五星亦左旋此洞见天道之流行就地面而顺观之也论语或问曰经星随天左旋日月五纬右旋诗传曰日月右行于天此步占日月之躔次于天度而逆取之也儒家论天道则皆顺而左旋歴家考天度则日月五星逆而右转也○安成刘氏曰十九分度之七者以月行第十四度分为十九分而月又行及其七分也每分四十九分四厘七毫三丝六忽八微四尘有竒七分共言三百四十六分三厘一毫五丝七忽八微九尘有竒但先儒以为日月皆左行于天今以昏旦之中星验之则知日实右行以每夜月躔之宿度验之则知月实右行若据左行之説推之日行一日一周天则一时当行三十度有竒假如尧时冬至日在天之虚计其日自子时天与日竝行起至申时日没则天之虚沦于申位日之行当躔毕宿而张宿昏中矣安得尧典以为星昴乎今曰星昴则是昏时日仍躔虚其为右行而一日一度者可知矣又以今冬至日在箕八度而昏中壁验之亦是右行无疑至于月之左行一日不及天十三度十九分度之七则是一日行及三百五十一度有竒一时当行二十九度有竒假令某日酉时月初出躔某宿计其行至子时当逾本宿之西一百一十六度之外矣尝试验之而月躔仍在本宿之傍不逺则是右行而一日止行十三度有余者又可知矣】故日一岁而一周天月二十九日有竒【居竒反】而一周天又逐及于日而与之防一歳凡十二防【九峰蔡氏曰日行积三百六十五日九百四十分日之二百三十五而与天防是一歳日行之数也月行积二十九日九百四十分日之四百九十九而与日防也】方防则月光都尽而爲晦【后汉律歴志曰以速及舒光尽体伏谓之晦】已防则月光复苏而爲朔【安成刘氏曰朔之为言苏也】朔后晦前各十五日日月相对则月光正满而爲望【安成刘氏曰彭鲁叔曰月行与日对相去百八十二度六十二分有竒分天之中谓之望望在十五日其常也或进在十四日或退在十六日其变也望之无定日者由合朔之日时有蚤暮也然凢望时必各在其月朔后晦前之十五日也】晦朔而日月之合东西同度南北同道则月揜日而日爲之食望而日月之对同度同道则月亢【苦浪反】日而月爲之食是皆有常度矣【朱子曰天止如一圆匣赤道是匣子相合缝处在天之中黄道半在赤道内半在赤道外东西两处与赤道相交度却是将天横分为许多度数防时日月在黄赤道相交处相撞着望时日月正相向如一在子一在午日所以食于朔者日常在上防时月在下面遮了日故日食月食谓之闇虚葢火日外影其中实闇至明中有闇虚其虚至微望时月与之薄无分毫相差为闇虚所射故食○安成刘氏曰黄祥翁曰唐一行日议云日行黄道月有九道遇交则有薄食之变至于合朔如合壁则不食其交不轨道则食也故验日食者必以日辟月道之交验之耳月不行黄道只行其余八道但此八道皆斜出入于黄道内外月一次经天则一次入一次出一歳凣十三次经天二十六次出入于黄道惟有两次与日防故疏云通计一百七十三有余而有一交于此时方有食】然王者脩德行政用贤去姧能使阳盛足以胜阴阴衰不能侵阳则日月之行虽或当食而月常避日故其迟速髙下必有参【初簮反】差【又宜反】而不正相合不正相对者所以当食而不食也若国无政不用善使臣子背君父妾妇乘其夫小人陵君子夷狄侵中国则阴盛阳微当食必食虽曰行有常度而实爲非常之变矣【叠山谢氏曰阴盛阳微而日为之食幽王之时臣欺君妾惑主小人陵君子犬戎侵中国阴道长阳道消人事所感天象示之此日所以微也○安成刘氏曰黄祥翁曰杜预云日月动物虽行度有大量不能不小有盈缩故虽有交防而不食者或有相交而食者然日月同度同道之际行有分数则食亦有分数也若以常度论之二歳两交当两食而春秋二百四十二年日食三十六唐二百九十年食百余者此所谓虽交而不食或频交而食者也在乎人君行事之所感召耳】苏氏曰日食天变之大者也然正阳之月古尤忌之夏之四月爲纯阳故谓之正月十月纯阴疑其无阳故谓之阳月纯阳而食阳弱之甚也纯阴而食阴壮之盛也微亏也彼月则宜有时而亏矣此日不宜亏而今亦亏是乱亡之兆也【叠山谢氏曰日众明之本而爲阴所食其恶甚矣非日之丑乃天之变国之灾也国亡则民受祸烈矣今此下民亦可哀之甚也○三山李氏曰唐志云十月之交以歴推之在幽王之六年】
　　○日月告凶不用其行【叶户郎反】四国无政不用其良彼月而食则维其常此日而食于何不臧
　　赋也行道也○凡日月之食皆有常度矣而以爲不用其行者月不避日失其道也然其所以然者则以四国无政不用善人故也【左传昭公七年晋士文伯曰国无政不用善则自取谪干日月之灾】如此则日月之食皆非常矣而以月食爲其常日食爲不臧者阴亢阳而不胜犹可言也阴胜阳而揜之不可言也【临川王氏曰月食非其常也然比日食则以阳侵阴犹为常也此日而食则为变大矣】故春秋日食必书而月食则无纪焉亦以此尔【三山李氏曰春秋月食未尝书岂月未尝食耶亦以为常故耳】
　　○爗爗【丁辄反】震电不宁不令【叶虚经反】百川沸腾山冢崒【徂恤反】崩髙防爲谷深谷爲陵哀今之人胡防【七感反】莫惩赋也爗爗电灮貌震雷也宁安徐也令善【前汉李寻传注曰雷电失序不安不善】沸出腾乘也山顶曰冢崒崔嵬也髙防崩陷故爲谷深谷塡塞故爲陵防曾也○言非但日食而已十月而雷电山崩水溢亦灾异之甚者是宜恐惧修省改纪其政而幽王曾莫之惩也【叠山谢氏曰灾异如此幽王之心曾不惩创诗人不指幽王而曰哀今之人微而婉也○华谷严氏曰十月雷电天道乖矣川沸山崩陵谷迁变地道乱矣胡为莫惩创也】董子曰国家将有失道之败而天乃先出灾异以谴告之不知自省又出怪异以警惧之尚不知变而伤败乃至此见天心仁爱人君而欲止其乱也【前汉孔光曰皇极之道不立则咎惩荐臻天右与王者故灾异数见以谴告之欲其改更若不畏惧而轻忽简诬则凶罚加焉诗曰畏天之威于时保之皆谓不惧者凶惧之则吉也】
　　○皇父【音甫】卿士畨维司徒家伯冢宰仲允膳夫棸【侧留反】子内史蹶【俱衞反】维趣【七走反】马【叶满补反】楀【音矩】维师氏艳【余赡反】妻煽【音扇】方处
　　赋也皇父家伯仲允皆字也畨棸蹶楀皆氏也【孔氏曰父及伯仲是字之义畨棸蹶楀单言又棸子以子配之若曾子闵子然故知皆氏】卿士六卿之外更爲都官以总六官之事也或曰卿士葢卿之士周礼大宰之属有上中下士【周礼大宰卿一人宰夫上士八人中士十六人下士三十二人】公羊所谓宰士【公羊传隐元年谓宰咺为宰士】左氏所谓周公以蔡仲爲已卿士是也【九峰蔡氏曰周公为冢宰食邑于畿内畿内诸侯孟仲二卿故周公用仲为卿也】葢以宰属而兼总六官位卑而权重也【安成刘氏曰以宰属而总六官固位卑权重矣如前説为都官以总六卿亦位卑而权重也故诗人首言之焉】司徒掌邦教冢宰掌邦治皆卿也【周礼天官大宰卿一人地官大司徒卿一人】膳夫上士掌王之饮食【音嗣】膳羞者也【天官膳夫上士二人郑氏曰食饭也饮酒浆也膳牲肉也羞冇滋味者】内史中大夫掌爵禄废置杀生予夺之法者也【春官内史中大夫一人掌王八柄之法】趣马中士掌王马之政者也师氏亦中大夫掌司朝得失之事者也【地官师氏中大夫一人居虎门之左司王朝掌国得失之事注曰司犹察也察王视朝若有善道可行者则以诏王记君得失若春秋是也】美色曰艳艳妻即褒姒也煽炽也【临川王氏曰言其势盛若火之煽然】方处方居其所未变徙也○言所以致变异者由小人用事于外而嬖妾蛊惑王心于内以爲之主故也【三山李氏曰此上三章言灾异之事下五章言灾异之由由所用非人也故责外所用之人又责其内宠言所以致之之由也○丰城朱氏曰兼总六官者卿士之职也而皇父实为之敷五典扰兆民者司徒之职也而畨实为之统百官均四海者冢宰之职也而家伯实为之内史掌八法之废置师氏掌朝政之得失皆辅导王者也而以付之楀与棸子膳夫掌王之饮食趣马掌王之马政皆亲近王者也而以付之蹶与仲允则小人之党盛矣后妃主内者也当求窈窕贞淑以为君子之配而以艳妻为之则嬖妾之焰炽矣有嬖妾以蛊惑于内有小人以扇乱于外此灾异之所以繁兴而乱亡之所以莫敕也】
　　○抑此皇父岂曰不时胡爲我作不即我谋【叶谟悲反】彻我墙屋田卒污【音乌】莱【叶陵之反】曰予不戕【在良反】礼则然矣【叶于姬反】赋也抑发语词时农隙之时也作动即就卒尽也污停水也莱草秽也【孔氏曰污者记曰污其宫而潴焉是也莱者楚茨云田莱多荒是也】戕害也○言皇父不自以爲不时欲动我以徙而不与我谋乃遽彻我墙屋使我田不获治卑者污而髙者莱又曰非我戕汝乃下供上役之常礼耳【庐陵彭氏曰三代之君不敢鄙夷其民以从己之欲每有兴作谋及庶民如盘庚迁殷登进厥民而告之三代世守此道故诗人曰胡为我作不即我谋○孔氏曰皇父以亲宠封于圻内筑都邑令邑人居之役之不以其时先毁墙屋而后令迁邑人废其家业故述其情如此○叠山谢氏曰皇父使民无以为生矣乃曰予不戕虐汝也下供上役礼则当然其不仁甚矣○临川王氏曰此章专言皇父专恣而害及于民也○丰城朱氏曰彻我墙屋则无以安其身田卒污莱则无以食其力如是而犹曰非我戕汝乃礼之当然也夫下供上役固礼之常也然岂有作大事动大众而不通众志不尽下情者哉】
　　○皇父孔圣作都于向【式亮反下同】择三有事亶侯多藏【才浪反】不憗【鱼觐反】遗一老俾守我王【叶于放反】择有车马以居徂向
　　赋也孔甚也圣通明也【临川王氏曰皇父自谓甚圣故因而讥之曰孔圣也】都大邑也周礼畿内大都方百里小都方五十里皆天子公卿所封也向地名在东都畿内今孟州河阳县是也【孟州即今怀庆府孟县隷河南】三有事三卿也【孔氏曰皇父封圻内当二卿今立三卿以比列国也】亶信侯维藏蓄也憗者心不欲而自强之词有车马者亦富民也徂往也○言皇父自以爲圣而作都则不求贤而但取富人以爲卿又不自强畱一人以衞天子但有车马者则悉与俱往不忠于上而但知贪利以自私也【叠山谢氏曰皇父弃旧臣耆德而不用不能勉强畱一老以守我王其不忠甚矣平王东迁作文侯之命推原召乱之由亦曰罔有耆夀俊在厥服西周之亡实兆于此使皇父秉政之时能畱一老以守我王如周召之师保如仲山父之保王躬则幽王有冯有翼未至于身辱国亡也皇父之罪莫大于此】
　　○黾【民允反】勉从事不敢告劳无罪无辜谗口嚣嚣【五刀反】下民之孽【鱼列反】匪降自天【叶鐡困反】噂【子损反】沓【徒合反】背【蒲昧反】憎职竞由人
　　赋也嚣众多貌孽灾害也噂聚也沓重复也职主竞力也○言黾勉从皇父之役未尝敢告劳也犹且无罪而遭谗【眉山苏氏曰无罪而且见谗而况敢告劳乎】然下民之孽非天之所爲也噂噂沓沓多言以相説【悦同】而背则相憎专力爲此者皆由谗口之人耳【永嘉陈氏曰噂聚谈也沓猥幷也小人相见之状如此背则憎疾也用如此小人在位所以兴孽未可归于天也】
　　○悠悠我里亦孔之痗【莫背反叶呼洧反】四方有羡【徐而反】我独居忧民莫不逸我独不敢休天命不彻【叶直质反】我不敢效我友自逸
　　赋也悠悠忧也里居痗病羡余逸乐彻均也○当是之时天下病矣而独忧我里之甚病且以爲四方皆有余而我独忧众人皆得逸豫而我独劳者以皇父病之而被祸尤甚故也然此乃天命之不均吾岂敢不安于所遇而必效我友之自逸哉【叠山谢氏曰君子不以一身之忧勤为贤亦不以众人之逸乐为非凡人命有穷通我之忧勤乃天之所付者如是安之而已不敢效我友之自逸也其辞甚婉其志坚而不可变也○安成刘氏曰上章旣言匪降自天而此复以劳役不均归于天命者亦无所归咎之词也】
　　十月之交八章章八句【新安胡氏曰王氏云此诗前三章言灾异之变四章言致灾由于小人而皇父小人之魁也故五六章专言皇父之恶七章言小人在位天降之灾则天变生于人妖也八章言己之忧劳而一篇之义终矣】
　　浩浩昊天不骏其德降丧【息防反】饥馑【其觐反】斩伐四国【叶于逼反】旻【宻巾反】天疾威弗虑弗图舎【音赦】彼有罪旣伏其辜若此无罪沦胥以铺【普乌反】
　　赋也浩浩广大貌昊亦广大之意骏大德惠也谷不熟曰饥蔬【尔雅注凡菜可食者通名为蔬】不熟曰馑疾威犹暴虐也虑图皆谋也舎置沦陷胥相铺徧也○此时饥馑之后羣臣离散其不去者作诗以责去者故推本而言昊天不大其惠降此饥馑而杀伐四国之人如何旻天曾不思虑图谋而遽爲此乎【安成刘氏曰首章推本而言天变也元气广大为昊天仁覆闵下为旻天故此章以昊天言不骏其徳以旻天言其疾威天非有二也葢亦无所归咎而各以义类归怨于天耳】彼有罪而饥死则是旣伏其辜矣舎之可也此无罪者亦相与而陷于死亡则如之何哉【丰城朱氏曰昊天之广大也而饥馑以斩伐则是不大其惠也旻天之仁覆闵下也而有罪无罪俱陷死亡则是不溥其仁也此章姑为怨天之辞以发端也】
　　○周宗旣灭靡所止戾正大夫离居莫知我勚【夷世反】三事大夫莫肯夙夜【叶弋灼反】邦君诸侯莫肯朝夕【叶祥龠反】庶曰式臧覆【芳服反】出爲恶
　　赋也宗族姓也戾定也正长也周官八职一曰正谓六官之长皆上大夫也离居葢以饥馑散去而因以避谗谮之祸也我不去者自我也勚劳也三事三公也【鄱阳董氏曰陈夀翁云如汉魏以来史云位登三事皆指为三公】大夫六卿及中下大夫也臧善覆反也○言将有易姓之祸其兆己见而天变人离又如此【安成刘氏曰易姓之祸言周宗之灭也天变上章所言是也人离此章所言是也】庶几曰王改而爲善乃覆出爲恶而不悛也【华阳范氏曰靡所止戾未知天之所命民之所定也莫肯夙夜无在公之节也莫肯朝夕无尊王之礼也○三山李氏曰时王上为天所怒下为民所怨内则宗族破灭外则羣臣诸侯擕贰孤立而不惧此所谓安其危而利其菑乐其所以亡者○华谷严氏曰二章言人心离散也○丰城朱氏曰周宗旣防言君有败亡之兆也正大夫离居言臣有离散之心也人臣之义有与君同休戚者有与国同休戚者与君同休戚者君忧则与之同其忧与国同休戚者国亡则与之同其亡今而曰正大夫离居则非特无与国同休戚者亦无与君同休戚者矣然众人皆去而己独居则众人皆逸而己独劳虽有黾勉从事之勤孰得而知之哉三事大夫有官守者也而莫肯夙夜邦君诸侯有民社者也而莫肯朝夕则虽未至于离居而己莫有任其责者矣上章言饥馑天之变也此章言离居人之离也天之变旣如彼人之离又如此则败亡之兆即此而可见矣庶几王改而为善乃覆出而为恶则天意岂可得而回人心岂可得而挽哉】或曰疑此亦东迁后诗也【濳室陈氏曰亦字乃因前正月篇而言耳○安成刘氏曰诗言周宗旣灭似亦道已然之事而非虑其将然之辞似果作于东迁之后也】
　　○如何昊天【叶铁因反下同】辟言不信【叶斯人反】如彼行迈则靡所臻凡百君子各敬尔身胡不相畏不畏于天
　　赋也如何昊天呼天而诉之也辟法臻至也凡百君子指羣臣也○言如何乎昊天也法度之言而不听信则如彼行往而无所底至也然凡百君子岂可以王之爲恶而不敬其身哉不敬尔身不相畏也不相畏不畏天也【眉山苏氏曰君子呼天而告之曰奈何哉法度之言王终莫肯信者如人恣行而忘反我不知其所至矣○临川王氏曰世虽昏乱君子不可以为恶自敬故也畏人故也畏天故也○庆源辅氏曰法度之言听而行之则绩効随见有所底止今旣不听法度之言则如猖狂妄行者亦将何所底止哉常人之情无特操者见王所为如此则皆从风而靡故戒之曰凡百君子各敬尔身岂可因王之为恶而遽自放逸以弃其身哉人惟一心而已能敬其身则能敬人能敬天矣诗人发此意至为深切学者不可不深体而力行也○安成刘氏曰三章言王不见听而已不可忘其忠敬也】
　　○戎成不退【叶吐类反下同】饥成不遂曾【在登反】我【思列反】御防防【于感反】日瘁【徂醉反】凡百君子莫肯用讯【叶息悴反】听言则荅谮言则
　　赋也戎兵遂进也易曰不能不能遂是也【易大壮上六曰羝羊触藩不能退不能遂】御近侍也国语曰居寝有御之箴【安成刘氏曰楚语作防注云近也】葢如汉侍中之官也【汉百官表侍中加官得入禁中应劭曰入侍天子故曰侍中】防防忧貌瘁病讯告也○言兵寇已成而王之爲恶不饥馑已成而王之迁善不遂使我御之臣忧之而惨惨日瘁也凡百君子莫肯以是告王者虽王有问而欲听其言则亦答之而已不敢尽言也一有谮言及己则皆退而离居莫肯夙夜朝夕于王矣其意若曰王虽不善而君臣之义岂可以若是恝【讫黠反无忧貌】乎【庆源辅氏曰听言则答谮言则退则皆不敬其身者听言则答面从者也谮言则退畏罪者也面从者不尽其情畏罪者惟知有已皆不能敬也○湏溪刘氏曰听言则答谮言则退八字极臣下落落之态○安成刘氏曰四章言王为不善而羣臣无忠告也○丰城朱氏曰兵已成矣而为恶不退则人离而寇乱将益进矣饥已成矣而迁善不遂则天怒而饥馑将益甚矣御者王之近臣任涵养薰陶之责者也故忧之而惨惨日瘁然凡百君子莫肯以是告王则即上章正大夫之离居邦君大夫之莫肯夙夜朝夕者也听言则荅谓告君不尽其诚也谮言则谓引身逺避其祸也斯人也爱君不如爱身之厚忧国不如忧家之深其自为讣则得矣而以君臣之大义责之能无愧乎】
　　○哀哉不能言匪舌是出【尺遂反】维躬是瘁哿矣能言巧言如流俾躬处休
　　赋也出出之也瘁病哿可也○言之忠者当世之所谓不能言者也故非但出诸口而适以瘁其躬佞人之言当世所谓能言者也故巧好其言如水之流无所凝滞而使其身处于安乐之地葢乱世昏主恶忠直而好谀佞类如此诗人所以湥叹之也【庆源辅氏曰上章旣责诸臣故此下两章则又体其情而言之此章言彼其所以离散而去者葢亦有不得已者葢言之忠者则非但出诸口适以病其身至于巧言如流顺从而不逆者乃使其身得处于休逸之地则彼其所以流散而去者是岂得已哉其志亦可哀也已○新安胡氏曰五章言忠佞不分祸福反易也○安成刘氏曰哀哉二字见诗人深叹之意】
　　○维曰于仕【鉏里反】孔棘且殆【叶养里反】云不可使得罪于天子【叶奬里反】亦云可使怨及朋友【叶羽已反】
　　赋也于往棘急殆危也○苏氏曰人皆曰往仕耳曾不知仕之急且危也当是之时直道者王之所谓不可使而枉道者王之所谓可使也直道者得罪于君而枉道者见怨于友此仕之所以难也【孔氏曰朋友之道相切以善今从君为恶故朋友怨之○庆源辅氏曰此章则又言人皆曰往仕而不知仕之急且危也何者直道而尽言者则得罪于其君巧言以徇人者则见怨于其友葢朋友以相切磋为道若枉道以从君则朋友必见弃絶矣以是言之则当时之仕又岂易为哉忠言获罪而巧言处休直道见抑而枉道见容皆乱世之常事也○华谷严氏曰六章言乱世进退皆有咎也从道则违时从时则违道宁得罪于天子不可得罪于公议也○丰城朱氏曰君子之仕将以行其道也若其甚急且危则其身之不能保而其志焉得而遂哉是故将欲直道以事君则君旣以为怒将欲枉道以从人则友复以为责此仕于乱世者所以进皆病无所适而可也】
　　○谓尔迁于王都曰予未有室家【叶古胡反】鼠思【息嗣反】泣血【叶虚屈反】无言不疾防尔出居谁从作尔室
　　赋也尔指离居者鼠思犹言癙忧也【蓝田吕氏曰癙忧幽忧也与鼠思义同】○当是时言之难能而仕之多患如此【安成刘氏曰此承上文五章六章而言也】故羣臣有去者有居者居者不忍王之无臣已之无徒则告去者使复还于王都去者不听而托于无家以拒之至于忧思泣血【建安何氏曰孔氏云人泪必因悲声而出若血出则不由声也今无声而涕出如血之出故曰泣血】有无言而不痛疾者葢其惧祸之深至于如此然所谓无家者则非其情也故诘之曰昔尔之去也谁爲尔作室者而今以是辞我哉【庆源辅氏曰此章则又尽言己意以告诸离居者使之复反于王都彼旣不从则又言其痛切之情为可念者而犹尽言以诘之而庶其或见听可谓旣能尽人之情而又能尽己之志也然则此御之臣葢亦非常人矣华谷严氏曰七章责引去者也】
　　雨无正七章二章章十句二章章八句三章章六句
　　欧阳公曰古之人于诗多不命题而篇名往往无义例其或有命名者则必述诗之意如巷伯常武之类是也今雨无正之名据序所言与诗絶异当阙其所疑元城刘氏曰尝读韩诗有雨无极篇序云雨无极正大夫刺幽王也至其诗之文则比毛诗篇首多雨无其极伤我稼穑八字愚按刘説似有理然第一二章本皆十句今遽增之则长短不齐非诗之例又此诗实正大夫离居之后御之臣所作其曰正大夫刺幽王者亦非是且其爲幽王诗亦未有所考也【安成刘氏曰诗文四章言曾我御惨惨日瘁固可见其作于御之臣矣但二章首言周宗旣灭继言正大夫离居卒章又言谓尔迁于王都曰予未有室家似是东迁之际羣臣惧祸者因以离居不复随王同迁于东都故见于诗词如此而文侯之命亦曰即我御事罔或耆夀俊在厥服则其验也参考正月所谓赫赫宗周褒姒灭之及节南山国旣卒斩何用不监等语疑此二诗犹皆为东周之变雅其后雅亡于上而国风作于下于是春秋托始于隐公实为平王之四十九年也】
　　祈父之什十篇六十四章四百二十六句














　　诗传大全卷十一
<经部,诗类,诗传大全>
　　钦定四库全书
　　诗传大全卷十二　　　明　胡广等　撰
　　小旻之什二之五
　　旻天疾威敷于下土谋犹回遹【音聿】何日斯沮【任吕反】谋臧不从不臧覆用【叶于封反】我视谋犹亦孔之卭【其凶反】
　　赋也旻幽逺之意敷布犹谋囘邪遹僻沮止臧善覆反卭病也○大夫以王惑于邪谋不能断以从善而作此诗言旻天之疾威布于下土使王之谋犹邪辟无日而止【安成刘氏曰此章称天之意亦可见君臣隐讳之义天人合一之理】谋之善者则不从而其不善者反用之故我视其谋犹亦甚病也【庆源辅氏曰昏乱之世庸暗之君谋犹邪辟无日而沮止者故无所归咎而归之天也夫为国者固不可以无谋犹也然观其于谋之善者则不从其不善若则反用之则我已甚病矣不待其谋之败而祸之来也○丰城朱氏曰谋臧不从所谓恶人之所好也不臧覆用所谓好人之所恶也此之谓拂人之性菑必逮夫身故我视其谋犹亦甚病也】
　　○潝潝【许急反】訿訿【音紫】亦孔之哀【叶于希反】谋之其臧则具是违谋之不臧则具是依我视谋犹伊于胡底【之履反叶都黎反】赋也潝潝相和也訿訿相诋也具俱底至也○言小人同而不和其虑深矣【前汉刘向曰言众小在位而从邪议歙歙相是而背君子】然于谋之善者则违之其不善者则从之亦何能有所定乎【丰城朱氏曰谋之其臧则具是违即所谓谋臧不从也谋之不臧则具是依即所谓不臧覆用也但上章指王而言此章指小人而言】
　　○我旣厌不我告犹【叶于救反】谋夫孔多是用不集【韩诗作就叶疾救反】发言盈庭谁敢执其咎【叶臣又反】如匪行迈谋是用不得于道【叶徒候反】
　　赋也集成也○卜筮数【音朔】则渎而厌之故不复告其所图之吉凶谋夫众则是非相夺而莫适【音嫡】所从故所谋终亦不成葢发言盈庭各是其是无肻任其责而决之者【庆源辅氏曰洪范云谋及卜筮夫谋贵乎博故谋及卿士谋及庶民今乃以谋夫孔多是用不集者葢彼之所以谋不过尽众人之情而主之者则一人而已而此之所谓谋夫则是各主其谋故是非相夺莫知适从所以其谋终亦无所成就也发言盈庭谁敢执其咎此乱世为谋之常熊上无听言之明则人人得以肆其説而已亦终莫能决其是非故无肻任其成败之责者】犹不行不迈而坐谋所适谋之虽审而亦何得于道路哉【孔氏曰谋而不行则于道不进言而无决则于事不成】
　　○哀哉爲犹匪先民是程匪大犹是经维迩言是听【叶平声】维迩言是争【叶侧陉反】如彼筑室于道谋是用不溃于成赋也先民古之圣贤也程法犹道【安成刘氏曰诗中猷犹字通用故前章犹训谋此训道而徽猷与秩秩大猷又皆作猷亦训道】经常溃遂也○言哀哉今之爲谋不以先民爲法不以大道爲常其所听而争者皆浅末之言以是相持如将筑室而与行道之人谋之人人得爲异论其能有成也哉古语云作舎道边三年不成葢出于此
　　○国虽靡止或圣或否【方九反叶补美反】民虽靡膴【火吴反】或哲或谋【叶莫徒反】或肃或艾【音乂】如彼流泉无沦胥以败【叶蒲寐反】赋也止定也圣通明也膴大也多也艾与又同治也沦陷胥相也○言国论虽不定然有圣者焉有否者焉民虽不多然有哲者焉有谋者焉有肃者焉有艾者焉但王不用善则虽有善者不能自存将如泉流之不反而沦胥以至于败矣圣哲谋肃艾即洪范五事之德岂作此诗者亦传箕子之学也与【庆源辅氏曰子曰十室之邑必有忠信天下岂有无才之世哉故告之以国论虽未定而人民之中有圣与否者焉人民虽不多而有哲谋肃艾者焉但患王不能用之耳王不能用则虽有五者之才皆将如泉流之不反而相与沦陷于败故以是戒王庶其能爱防而扶持之无使至于此极也由是观之则作是诗之大夫其心量之广大志虑之深长学问之博洽皆可见矣观此章及第三章则其有得于箕子之学葢深矣○安成刘氏曰箕子陈洪范九畴其二为貌言视听思之五事貌之德恭而作肃言之德从而作又视之德明而作哲听之德聪而作谋思之德睿而作圣其次序与此不同者彼以人事发见先后为序此则便文以叶韵耳】
　　○不敢暴虎不敢冯【皮氷反】河人知其一莫知其他【汤河反】战战兢兢如临深渊【叶一均反】如履薄冰
　　赋也徒抟曰暴徒涉曰冯如冯几然也战战恐也兢兢戒也如临深渊恐坠也如履薄冰恐陷也○众人之虑不能及逺暴虎冯河之患近而易见则知避之丧国亡家之祸隐于无形则不知以爲忧也故曰战战兢兢如临湥渊如履薄冰惧及其祸之词也小旻六章三章章八句三章章七句
　　苏氏曰小旻小宛小弁小明四诗皆以小名篇所以别其爲小雅也其在小雅者谓之小故其在大雅者谓之召旻大明独宛弁阙焉意者孔子删之矣虽去其大而其小者犹谓之小葢即用其旧也
　　宛【于阮反】彼鸣鸠翰【胡旦反】飞戾天【叶铁因反】我心忧伤念昔先人明发不寐有怀二人
　　兴也宛小貌鸣鸠斑鸠也【陆氏曰似鹁鸠项有绣文】翰羽戾至也明发谓将旦而光明开发也二人父母也○此大夫遭时之乱而兄弟相戒以免祸之诗故言彼宛然之小鸟亦翰飞而至于天矣则我心之忧伤岂能不念昔之先人哉是以明发不寐而有怀乎父母也言此以爲相戒之端【庆源辅氏曰兄弟相戒以免祸则发言而首及于父母者宐也】
　　○人之齐圣饮酒温克彼昏不知壹醉日富【叶笔力反】各敬尔仪天命不又【叶夷益反】
　　赋也齐肃也圣通明也克胜也富犹甚也又复也○言齐圣之人虽醉犹温恭自持以胜所谓不爲酒困也彼昏然而不知者则一于醉而日甚矣于是言各敬谨尔之威仪天命已去将不复来不可以不恐惧也时王以酒败德臣下化之故此兄弟相戒首以爲説【庆源辅氏曰时人方化上所为昏乱于酒则此兄弟相戒而首及于此者亦宐也昏乱于酒则必自防其威仪故相戒各自敬谨我身之威仪天命不又葢言不可恃天之常如此防有祸乱生也人能敬我身之威仪则能敬天矣天岂在外哉此义精矣○丰城朱氏曰齐则整肃圣则通明整肃者必不以酒而防仪通明者必不以酒而败德此所以能温恭自持以胜也彼昏不知者反是吾兄弟安可以不敬乎敬则天命为可保不敬则天命为难恃其戒深逺矣】
　　○中原有菽【音叔】庶民采【叶此礼反】之螟【音冥】蛉【音零】有子蜾【音果】蠃【力果反】负【叶蒲美反】之敎诲尔子式谷似【叶养里反】之
　　兴也中原原中也菽大豆也螟蛉桑上小靑虫也似步屈蜾蠃土蜂也似蜂而小腰取桑虫负之于木空【上声】中七日而化爲其子【释文曰蜾蠃即细腰蜂○本草注曰虽名土蜂不就土中爲窟谓梿土作房耳细腰物无雌皆取青虫教祝变成己子尝拆窠而视之亦生子如半粟米大所负虫却在子下梿音琏祝音呪】式用谷善也○中原有菽则庶民采之矣以兴善道人皆可行也螟蛉有子则蜾蠃负之以兴不似者可敎而似也敎诲尔子则用善而似之可也善也似也终上文两句所兴而言也戒之以不惟独善其身又当敎其子使爲善也【庆源辅氏曰善道人皆可行不似者可教而似同一秉彝故也兄弟相戒以免祸而上念其父母下虑及其子则其意可谓恳至矣】
　　○题【大计反】彼脊令【音零】载飞载鸣我日斯迈而月斯征夙兴夜寐无忝尔所生【叶桑经反】
　　兴也题视也脊令飞则鸣行则摇载则而汝忝辱也○视彼脊令则且飞而且鸣矣我旣日斯迈则汝亦月斯征矣言当各务努力不可暇逸取祸恐不及相救恤也夙兴夜寐各求无辱于父母而已【庆源辅氏曰以脊令之载飞载鸣兴兄弟之各有所进之道虽或不同然俱求无忝辱于父母可也先生尝因人读诗而务快不子细戒之曰今人看文字敏底一揭开版便晓但于意味却不曽得而今便只管看时也只是恁地但百遍自是强五十遍时二百遍自是强一百遍时题彼脊令载飞载鸣我日斯迈而月斯征夙兴夜寐无忝尔所生这个看时也只是恁地但里面意思却有説不得底解不得底意思却在説不得底意思里面】
　　○交交桑扈【音户】率场啄粟哀我塡【都田反】寡宐岸宐狱握粟出卜自何能谷
　　兴也交交往来之貌桑扈窃脂也俗呼靑胔肉食不食粟【孔氏曰俗呼靑雀喜盗脂膏食之因以名云○埤雅曰桑扈有二种青质者觜曲食肉好盗脂膏素质者其翅与领皆有文章所谓率场啄粟有莺其羽者也○东莱吕氏曰淮南子云马不食脂桑扈不食粟】塡与瘨同病也岸亦狱也韩诗作犴乡亭之系曰犴【安成刘氏曰字书云犴一作豻豻胡地犬也野犬所以守故以狱为犴】朝廷曰狱○扈不食粟而今则率场啄粟矣病寡不宐岸狱今则宐岸宐狱矣言王不卹鳏寡喜陷之于刑辟也然不可不求所以自善之道故握持其粟出而卜之曰何自而能善乎言握粟以见其贫窭之甚【庆源辅氏曰贫窭如是而犹不忘所以自善之道然后为君子也】
　　○温温恭人如集于木惴惴【之瑞反】小心如临于谷战战兢兢如履薄冰
　　赋也温温和柔貌如集于木恐队【音坠】也如临于谷恐陨也【郑氏曰衰乱之世贤人君子虽无罪犹恐惧○庆源辅氏曰温温恭人惴惴小心皆指他人言也战战兢兢则自谓也言今处乱世温柔恭敬之人则如集于木而恐坠也惴惴小心之人则如临于谷而恐陨也我其可不战战兢兢如履薄氷哉】
　　小宛六章章六句
　　此诗之词最爲明白而意极恳至説者必欲爲刺王之言故其説穿凿破碎无理尤甚今悉改定读者详之【庆源辅氏曰一章言思念父母以发相戒之端二章言时俗所习以致相戒之意三章则相戒相勉以教其子四章则欲各自努力以无遗父母之羞其意可谓恳至矣五章则又言王不恤贫困鳏寡如我之病困孤独当今之世或不免于罗织之祸故握粟出卜以求自善之道六章又言当世贤者尚且兢畏如此况我则又当如何哉○濮氏曰此诗兄弟相戒之辞或是其人尝有酒德之败序谓刺王非矣感念存没意极恳至每诵之令人凄怆】
　　弁【薄干反】彼鸒【音豫】斯【叶先赍反】归飞提提【是移反】民莫不谷我独于罹何辜于天我罪伊何心之忧矣云如之何
　　兴也弁飞拊翼貌鸒雅乌也小而多羣腹下白江东呼爲鹎【音疋又音卑】乌斯语词也【孔氏曰犹蓼彼萧斯菀彼柳斯】提提羣飞安闲之貌谷善罹忧也○旧説幽王太子宐臼被废而作此诗言弁彼鸒斯则归飞提提矣民莫不善而我独于忧则鸒斯之不如也何辜于天我罪伊何者怨而慕也舜号泣于旻天曰父母之不我爱于我何哉葢如此矣【庆源辅氏曰怨者怨咎己之不得其亲慕者思慕其亲不能忘也○问伊川谓小弁之怨与舜不同何也朱子曰舜之怨反诸身以求其所未至小弁则自以为无罪矣此其所以不同也欤问此诗只我罪伊何一句与舜于我何哉之意同至后而君子秉心维其忍之君子不惠不舒究之分明是怨其亲却与舜不同曰作小弁者自是未到得舜地位葢亦常人之情耳只我罪伊何上面説何辜于天亦似自以为无罪相似未可与舜同日语也】心之忧矣云如之何则知其无可奈何而安之之词也
　　○踧踧【徒歴反】周道【叶徒苟反】鞠【九六反】爲茂草【叶此苟反】我心忧伤惄【乃歴反】焉如【丁老反叶丁口反】假寐永叹维忧用老【叶鲁口反】心之忧矣疢【丑觐反】如疾首
</div>
    <div class="pagination">
<a href="诗传大全_page22.html">上一页</a><span>...</span><a href="诗传大全_page18.html">18</a><a href="诗传大全_page19.html">19</a><a href="诗传大全_page20.html">20</a><a href="诗传大全_page21.html">21</a><a href="诗传大全_page22.html">22</a><span class="current-page">23</span><a href="诗传大全_page24.html">24</a><a href="诗传大全_page25.html">25</a><a href="诗传大全_page26.html">26</a><a href="诗传大全_page27.html">27</a><a href="诗传大全_page28.html">28</a><span>...</span><a href="诗传大全_page24.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
