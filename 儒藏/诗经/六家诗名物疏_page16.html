<!DOCTYPE html>
<html>
<head>
    <meta charset="UTF-8">
    <title>六家诗名物疏 - 第 16 页/共 52 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>六家诗名物疏 - 第 16 页/共 52 页</h1>
    <div class="content">　　按周天三百六十五度四分度之一日日行一度故因谓之日也大挠作甲子是有刚柔之异

　　释名云嚏声乍嚏而出也○礼记月令曰季秋行夏令则人多鼽嚏内则云在父母舅姑之所不敢哕噫嚏咳○素问云冬善病鼽衂注以气在头也
　　击鼓篇
　　鼓
　　周礼鼓人以鼖鼓鼓军事以金錞和鼓以金镯节鼓以金铙止鼓以金铎通鼓凡军旅则鼓鼜军动则鼓其众田役亦如之鏄师凡军之夜三鼜皆鼓之守鼜亦如之大司马仲春教振旅王执路鼓诸侯执鼖鼓军将执晋鼓师帅执提旅帅执鼙中冬教大阅鼓人三鼓车徒皆作○左传曰师之耳目在吾旗鼓又云一鼓作气再而衰三而竭又云金鼓以声气○司马法云千人之师执鼙万人之师执大鼓
　　按武事之鼓有六路鼖晋提鼙鼜也路四面鼓也鼓长八尺面四尺中围加三之一谓之鼖郑曰即军夜三鼜之鼓也陈旸依沈休文云鼜鼓长丈二尺非鼖也长六尺六寸左右端广六寸中尺厚三寸穹者三之一上三正谓之晋鼓有曲木提持立马髦上者谓之提鼓之尤小者谓之鼙即仪礼所谓朔周礼所谓朄也路鼓本用之鼓鬼享晋鼓本用之鼓金奏鼖鼓亦悬于辟雝鼙鼓亦通于射祭而军事皆得用之此所谓击鼓其镗者非教振旅又非警鼜乃州吁治兵之鼓应是鼖尔
　　兵
　　周礼司兵掌五兵五盾各辨其物与其等以待军事凡授兵从司马之法以颁之用兵亦如之郑司农云五兵者戈殳防酋矛夷矛郑康成云车之五兵郑司农所云者是也步卒之五兵则无夷矛而有弓矢○考工记云攻国之兵欲短守国之兵欲长句兵欲无弹刺兵欲无蜎是故句兵椑刺兵抟○司马法云弓矢围殳矛守戈防助凡五兵长以卫短短以救长○管子云蚩尤受卢山之金而作五兵
　　按考工记庐人云戈殳防酋矛夷矛乃云六建既备车不反覆六建者五兵与人故以为车之五兵如先郑説也后郑知徒之五兵无夷矛有弓矢者以司马法知之且夷矛三寻步卒不便于用也然夷矛虽不施于步而弓矢未尝不设于车小戎閟宫所载是也
　　国
　　说文云国邦也○礼记云王者之制禄爵凡五等公侯田方百里伯七十里子男五十里不能五十里不合于天子附于诸侯曰附庸天子之县内凡九十三国名山大泽不以朌九州千七百七十三国天子之元士诸侯之附庸不与○周礼大司徒诸公地方五百里其食者半诸侯地方四百里食者三之一诸伯地方三百里食者三之一诸子地方二百里食者四之一诸男地百里食者四之一○左传云天子之地一圻列国一同自是以衰○易曰比先王以建万国亲诸侯
　　漕
　　戴延之西征记云白马城故卫之曹邑○通典滑州白马县卫国曹邑戴公庐于曹即此○孔氏曰漕地在鄘而邶曰土国城漕国人所筑之城也思须与漕卫女所经之邑也
　　按唐之滑州今直大名府滑县白马县今废在滑县治南一统志云即卫之曹邑也
　　孙
　　传云公孙文仲也○白虎通云诸侯之子称公子公子之子称公孙○朱传云孙氏○姓纂云卫武公子惠孙曾耳为卫上卿因氏焉○濳夫论云孙氏者或王孙之班也或诸孙之班也卫之公族孙氏
　　陈
　　谱云陈者虙羲氏之墟武王以封虞阏父之子妫满是曰陈胡公都宛丘之侧其封域在禹贡豫州之东其地广平无名山大泽西望外方东不及盟猪○左传子产云昔虞阏父为周陶正以服事我先王先王頼其利器用也与其神明之后也庸以元女太姬配胡公而封诸陈以备三恪○地里志云太姬妇人尊贵好祭祀用史巫故其俗巫鬼○一统志陈州在河南开封府城东南三百五十里周封舜后于此为陈国
　　宋
　　郑谱云武王克商以陶唐氏火正阏伯之墟封微子啓为宋公代武庚为商后其封域在禹贡徐州泗濵西及豫州盟猪之野○地里志梁国睢阳县故宋国防子所封○朱传云宋都商丘
　　按古之商丘汉之梁国睢阳皆今之河南开封府归德州也泗濵在今直隶徐州秦之泗水郡也孟诸亦在今归德州境
　　手
　　释名云手须也事业之所须也○礼记手容恭
　　凯风篇
　　凯风
　　释天云南风谓之凯风李巡曰南风长养万物喜乐故曰凯风○易纬云夏至景风至○吕氏春秋云南方曰巨风○大戴礼云正月时有俊风俊者大也大风南风也何大于南风也曰合氷必于南风解氷必于南风生必于南风收必于南风故大之也○世纪云舜作五之琴以歌南风歌曰南风之薰兮可以解吾民之愠兮南风之时兮可以阜吾民之财兮○山海经云发爽之山又东四百里至于旄山之尾其南有谷曰育遗多怪鸟凯风自是出
　　棘
　　尔雅云茦刺郭璞曰草刺鍼也○方言云凡草木刺人北燕朝鲜之间谓之茦自关而西谓之刺江湘之间谓之棘○本草云白棘一名棘针一名棘刺棘刺花一名防蓂○唐本注云棘有赤白二种刺有两种有钩有直补益宜用直者疗肿宜用钩者白棘茎白如粉子叶与赤棘同棘中时复有之亦为难得也○圗经云棘小枣也丛髙三四尺花叶都似枣而有赤白二种○尔雅云槐棘丑乔注枝皆乔竦○孟子养其樲棘赵注樲棘小棘所谓酸枣也○尔雅疏云枣实小而味酢者名樲○嵩阳子云余家于滑台今酸枣县即滑之属邑也其地名酸枣焉其树髙数丈径围一二尺木理极细坚而且重树皮亦细文似蛇鳞其枣圎小而味酸核防圆其仁稍长色赤如丹此毉之所重居人不易得今市之卖者皆棘子为之○图经云酸枣野生多在坡坂及城垒间似枣木而皮细其木心赤色茎叶俱青花似枣花八月结实紫红色似枣而圆小味酸○埤雅云棘性坚强费风之长养者其心之生更难于干四时纂要云四月枣叶生凯风之时也魏风园有棘棘酸枣也于果为下旧云鹊巢中必有棘盖棘性暖○雅翼云棘可以为矢昔者楚之先祖桃弧棘矢以共御王事棘植于花外则花不被霜凯风既云自南乃当景风白虎通云景风至棘造实盖吹彼棘心者将以趣其造实万物之难生者棘而造实又欲其应候南风虽能生物亦已劳矣○春秋元命包云树棘聴讼其下者棘赤心有刺言治人者原心不失其赤实也○管子五沃之土其棘其棠按朱传云棘小木丛生多刺难长似指荆棘本草之白棘丛生三四尺者也老子曰师之所处荆棘生焉皇览云孔子茔中不生荆棘及刺人草此诗曰棘薪若云但可为薪云尔然古者朝位植棘取其赤心有刺也又以为七盖取其枝翘竦有奉上之义又可为矢出氷以除灾皆疑是樲棘盖朝位植以配槐岂宜小木其用亦多岂徒为薪樲棘实可食魏诗园有棘其实之食是也说樲棘者虽不同想其木髙大非荆棘比也埤雅云棘大者枣小者棘或云棘实曰枣故尔雅释樲在枣条中然本草大枣酸枣白棘治疗各异青史子云棘西方之草秋木也枣北方之草冬木也断乎枣棘有辨江南无棘陶隐居之流遂多误说合诸书论之枣有十一种而樲实是棘以本草列酸枣于木部故也晳无实枣或亦棘类与严氏诗辑则以此章棘心魏风园有棘之棘为酸枣楚茨言抽其棘青蝇止于棘之棘为荆棘盖樲亦多刺难长者故严云尔与朱说似别
　　寒泉
　　说文云泉水源也○尔雅云泉一见一否为瀐滥泉正出沃泉悬出汍泉穴出归异出同肥○通典寒泉在濮州濮阳县东南浚城○水经注濮水枝津东迳浚城南而北去濮阳三十五里城侧有寒泉冈即诗爰有寒泉在浚之下世谓之髙平渠非也
　　浚
　　通典云濮阳县东南浚城○舆地广记云开封县有浚沟诗所谓浚郊浚都也祥符县北有浚水故谓浚仪有寒泉坂○李氏曰一云浚水出浚仪东经邶城入济○玉海云按毛传浚卫邑干旄云在浚之都下邑曰都当以在濮阳者为正
　　按濮阳县今为直隶大名府开州祥符县今属河南开封府即汉之浚仪古开封县亦并入焉
　　雄雉篇
　　雉
　　韩诗章句云雉耿介之鸟○朱传云雉野鸡雄者有冠长尾身有文采善闘○尔雅云鹞雉鷮雉鳪雉鷩雉秩秩海雉鸐山雉雗雉鵫雉雉絶有力奋伊洛而南素质五采皆备成章曰翚江淮而南青质五采皆备成章曰鹞南方曰东方曰鶅北方曰鵗西方曰鷷雉之暮子为鹨○易曰离为雉注取其有文章○书曰日月星辰山龙华虫注华虫鷩雉也杨烱冕服议云雉身被五采象圣人体兼文明○左传郯子云少皥为鸟师而鸟名五雉为五工正利器用正度量夷民者也○大戴礼云正月雉震雊震也者鸣也呴也者鼓其翼也正月必雷雷不必闻惟雉为必闻之○春官大宗伯云士执雉○士相见礼云贽冬用雉注取其耿介交有时别有伦也○月令云孟冬雉入水为蜃季冬之月雉雊鸡乳曲礼云祭宗庙雉曰疏趾○运斗枢云玑星散为雉○蔡邕月令章句云雷在地中雉性精刚故独知之应而鸣也○化书云雉不再合信也○山海经云小华之山其鸟多赤鷩可以御火孟山鸟多白雉○禽经云鵻上无寻鹨上无常雉上有文鷃上有赤○庄子云泽雉十步一啄百步一饮不蕲畜于樊中○徐爰射雉赋注云雉一界之内要以一雄为主余者虽众莫敢鸣雊儁异之雉不但欲擅一场又挟两雌○埤雅云雉死耿介妒垄防彊虽飞不越分域南方之物陶氏谓丙午日不可食明主于火也雉飞若矢一徃而堕雉鸡类也不能逺飞崇不过丈修不过三丈故雉高一丈长三丈也○雅翼云雉应义气其鸣以颈相勾
　　按古多云雉有十四种今以尔雅所释计之鹞雉即江淮而南青质五采者王后揄狄刻缯为其形而采画之以为文章鷮雉即诗所云有集维鷮者鳪雉雉之黄色鸣自呼者鷩雉释名云鷩雉之憋恶者其耿介甚于他雉似山鸡而小背上黄腹下赤项绿色鲜明礼鷩冕七章之服画之盖取耿介与王后三翟异也秩秩海雉如雉而黑在海中山上鸐山雉尾长者俗呼山鸡禽经云首有采毛郑注周礼云翟雉名然惟此雉称鸐则简兮言左手秉翟者此雉之羽也雗雉鵫雉郭云今白鹩也亦名白雉白雉古以为瑞周时越裳献之抱朴子云白雉有种南越尤多则此雗即越裳所献者也翚即斯干所谓如翚斯飞者鶅鵗鷷四方雉名除奋鹨可通诸雉但可得十二种耳杜预注左传以翟为南方之雉与尔雅异予谓左传五雉未闻其名畧而不说可也
　　匏有苦叶篇
　　匏
　　说文云匏瓠也从包从夸声包取其可包藏物也○古今注云匏瓠也壶芦瓠之无柄者瓠有柄者悬瓠可以为笙曲沃者尤善秋乃可用之则漆其里瓢亦瓠也瓠其緫瓢其别也○埤雅云长而瘦上曰瓠短颈大腹曰匏传云匏谓之瓠误矣盖匏苦瓠甘复有长短之殊定非一物也子曰吾岂匏也哉焉能系而不食系而不食以苦故也○国语叔向曰苦匏不材于人共济而已○陆疏云匏瓠也叶小时可为羮又可淹煑极美故诗曰幡幡瓠叶采之烹之今河南及扬州人恒食之八月中坚强不可食故云苦叶○诗缉云匏经霜其叶枯落然后干之腰以渡水
　　按广雅说文古今注陆玑疏通云匏瓠也惟陆农师云长而瘦上曰瓠短颈大腹曰匏其两形之别出于农师创见考诸书惟瓠甘匏苦为可明耳然本草有苦瓠唐本注谓之苦瓠复非瓠中之苦者瓠中之苦者疑是匏也陆疏似以甘瓠为匏非也盖瓠为揔名甘者可食嘉鱼称甘瓠累之是也苦者佩以渡水此诗匏有苦叶是也入药者名苦瓠夏末始实秋中方熟取以为器经霜乃堪无柄者名壶芦七月称八月断壶是也有柄者悬瓠潘岳云河汾之寳是也小者名瓢食之胜瓠陶贞白所言是也细腰者名蒲卢淮南子云百人抗浮是也匏亦可通名壶鹖冠子云中流失船一壶千金
　　轨
　　少仪云祭左右轨范乃饮注云周礼大御祭两轵祭軓乃饮軓与轵于车同谓轊头也軓与范声同谓式前也疏式前之軓车旁着凡或作范字即诗济盈不濡軓亦车旁凡与此同也若毂末之轨则车旁着九此经左右轨是也其车辙亦谓之轨亦车旁着九则考工记经途九轨与此字同而事异也○周礼太驭祭两轵祭軓注轵谓两轊軓车前式也辀人云軓前十尺而防半之注軓是軓法也谓舆三面之材輢式之所尌持车正也○礼书云车制舆在下輢在两相式在前轸在后较则輢上出式也轵则横植于輢者也轛则横植于式者也【已上释式前之軓】○考工记轮人为轮五分其毂之长去一以为贤去三以为轵郑司农云贤大穿也轵小穿云凡大小穿皆谓金也○礼书云轵毂末也亦谓之轊又谓之轨舆人三分较围去一以为轵围三分轵围去一以为轛围则轵又輢之横植者与毂末之轵不同【此释毂末之軓】○匠人云国中经涂九轨注轨谓辙广乘车六尺六寸旁加七寸凡八尺是谓辙广○礼书云车迹为辙辙广为轨左传曰下而视其辙此车迹也考工记曰经途九轨此辙广也【此释车迹之轨】
　　按軓字从车从凡音范在式前毛公释此軓云由辀以上为軓是也轨字从车从九音美反辙广也朱子注云车辙是也毂末亦谓之轨同美反一名轵一名轊是辙之小穿罗中行云车轮广狭髙下皆定于轨轨同则辙迹亦同后人因谓车辙亦曰轨曲礼尘不出轨以髙下言中庸车同轨以广狭言盖车轮崇六尺六寸轨居轮中若濡轨则水涉三尺三寸此谓毂末之轨也予谓轨軓二字书者易混式前毂末二处皆水可濡孔仲达不知轵亦名轨乃谓少仪字误朱子但取轨牡叶韵而不知轨之为轵遂以车辙释之辙迹特车行之见于地者岂可濡乎若诗取叶韵当从罗氏为长
　　鴈
　　夏小正云正月鴈北乡乡者何也乡其居也鴈以北方为居何以谓之为居生息长焉尔九月遰鸿鴈遰徃也○周礼六挚大夫执鴈又云菭菹鴈醢又曰鴈宜麦○仪礼士相见曰下大夫相见以鴈饰之以布注鴈取其知时飞翔有行列也○士昏礼云下达纳采用鴈执鴈请问名纳吉用鴈请期用鴈注用鴈为贽者取其顺隂阳徃来○周书曰白露之日鸿鴈来鸿鴈不来逺人背畔小寒之日鴈北乡鴈不北乡民不怀至○尔雅云鳬鴈丑其足蹼其踵企郭璞曰脚指间有幙蹼属相着飞则脚跟企直○春秋说题辞云鴈之言鴈鴈起圣以招期知晚蚤故鴈南北以阳动也○禽经云鳱以水言自北而南以山言自南而北○春秋繁露云凡贽大夫用鴈有类长者在民上必有先后鴈有行列故以为贽○吕氏春秋云仲秋之月候鴈来季秋之月鴈来许慎注云候时之鴈从北漠中来南过周雒之彭蠡八月来者其父母也其子羽翼穉弱未能及之故九月来过周雒○方言云自关而西谓鴈鹅南楚之外谓之鵞或谓之鸧○古今注云鴈自河北渡江瘦瘠能髙飞不畏缯缴江南沃饶每至还河北体肥不能髙飞尝啣芦长数寸以防缯缴○淮南子云鴈从风而飞以爱气力○物类相感志云大曰鸿小曰鴈阳鸟也夜宿洲中鸿在内鴈在外遂更惊避备狐与人之捕已○山海经云鴈门山鴈出其间在髙栁北○本草衍义云鴈得中和之气热则即北寒则即南以就和气所以为礼币者一取其信二取其和○埤雅云鴈行斜步侧身故庄子谓士成绮鴈行避影而问老子一名朱鸟法言曰能来能徃者朱鸟之谓与○雅翼云今北方有鴈似鸿而小秋深乃来来则霜降河北谓之霜信
　　旦
　　淮南子云日至于曲阿是谓旦明○周礼鸡人掌夜呼旦以嘂百官
　　妻
　　仪礼云夫妻牉合也○礼记云天子之妻曰后诸侯曰夫人大夫曰孺人士曰妇人庶人曰妻又内则云聘则为妻奔则为妾○白虎通云妻者齐也与夫齐体自天子下至庶人其义一也○释名云夫妻匹敌之义也士庶人曰妻○春秋汉含孳云妻象大隂臣法金位水火交感隂阳以设夫妇象也○荀子云天子无妻告无匹也
　　氷
　　说文云氷水坚也○风俗通云积氷曰凌氷壮曰冻氷流曰澌氷解曰泮○易坤卦初六履霜坚氷至象曰履霜坚氷隂始凝也驯致其道至坚氷也○易通卦验云大雪鱼负氷郑注曰负上近水也○周礼云淩人掌氷十二月令斩氷春始治鉴凡内外饔之膳羞鉴焉凡酒浆之酒醴亦如之祭祀共氷鉴賔客共氷大防共夷槃夏颁氷掌事○月令云孟冬水始氷地始冻仲冬氷益壮地始坼季冬氷方盛水泽腹坚命取氷孟春东风解冻鱼上氷仲春天子乃献羔开氷先荐寝庙○左传申丰云古者日在北陆而藏氷西陆朝觌而出之其藏氷也深山穷谷固隂沍寒于是乎取之其出之也朝之禄位賔食防祭于是乎用之其藏之也黑牡秬黍以享司寒其出之也桃弧棘矢以除其灾献羔而啓之火出而毕赋自命夫命妇至于老疾无不受氷山人取之县人传之舆人纳之隶人藏之夫氷以风壮而以风出藏之也周用之也徧则冬无愆阳夏无伏隂春无凄风秋无苦雨雷出不震无灾霜雹疠疾不降民不夭札○韩诗说云氷者穷谷隂气所聚不泄则结而伏隂
　　友
　　说文云友爱也同志为友○释名云友有也相保有也○郑康成云同师曰朋同志曰友○礼记云上交不謟下交不渎○孝经云士有争友则身不离于令名○韩诗外传云知可以砥行可为辅弼者人友也○白虎通云朋友之道有四近则正之逺则称之乐则思之患则死之


　　六家诗名物疏卷十
<经部,诗类,六家诗名物疏>
　　钦定四库全书
　　六家诗名物疏卷十一　　明　冯复京　撰国风邶三
　　谷风篇
　　谷风
　　释天云东风谓之谷风孙炎曰谷之言谷谷生也○毛传云隂阳和而谷风至○吕氏春秋曰东方曰滔风○易纬云春分明庶风至
　　葑
　　毛传云葑须也○尔雅云须葑苁郭注未详又云须薞芜郭注薞芜似羊蹄叶细味酢可食○坊记注云葑蔓菁也陈宋之间谓之葑○陆疏云葑蔓菁幽州人或谓之芥○方言云蘴荛芜菁也陈楚谓之蘴齐鲁谓之荛关之东西谓之芜菁赵魏之交谓之大芥其小者谓之辛芥其紫华者谓之芦菔○尚书云荆州厥贡苞匦菁茅○周礼醢人菁菹鹿臡注菁蔓菁也○急就篇云老菁蘘荷冬日藏○本草云芜菁味苦子主明目图经云芜菁四时仍有春食苗夏食心亦谓之薹子秋食茎冬食根河朔尤多种可备饥嵗常食之通中益气令人肥徤南人取北种种之初年相类至二三嵗则变为菘矣○嘉话录云诸葛亮所止令兵士独种蔓菁取其才出甲可生啖一也叶舒可煑食二也久居则随以滋长三也弃不令惜四也回则易寻采五也冬有根可斸食六也三蜀之人今呼蔓菁为诸葛菜江陵亦然○严氏云江南有菘江北有蔓菁相似而异○埤雅云梗长叶瘦高者为菘叶濶厚短者为芜菁○日华子云蔓菁梗短叶大连地上生濶叶红色者是
　　按尔雅两释须或本一物别三名耳诸书所称各异尔雅云须葑苁薞芜方言云蘴荛芜菁大芥坊记注云蔓菁本草图经云薹子通志云塞北名九英共得十名但郭注薞芜与本草说蔓菁形味颇异为可疑扬子云又谓紫华者为芦菔不知蔓菁芦菔各一种陶隐居言蔓菁子与芦菔子相似然蔓菁子紫赤芦菔子黄赤而大又不圆两者全别郭注方言以葑为菘陶郭之误皆縁江表不产蔓菁耳郑笺云葑菲根有美时有恶时诸书但言冬食根而不着根何时恶钱氏解下体云凡菜近地之茎叶多黄腐不可食盖以郑义为未安而易之矣
　　菲
　　毛传云菲芴也○尔雅云菲芴郭注即土也孙炎曰葍类也又云菲蒠菜郭注菲草生下湿地似芜菁华紫赤色可食○广雅云土芴也○崔实四民月令云二月尽三月可采土根○陆疏云菲似葍茎麄叶厚而长有毛三月中烝防为茹甘美可作羮幽州人谓之芴尔雅又谓之蒠菜今河内人谓之宿菜
　　按尔雅两释菲如郭所言殆是两物张揖陆玑以为一物然郭所云土絶无形种可的指本草有土乃是月令之王尔雅之钩藈姑非此菲也
　　畿
　　毛传云畿门内也○读诗记云韩愈诗白石为门畿盖以畿为门阃也必有所据可以发明毛氏之説○吕氏春秋曰出则以车入则以辇务以自佚命曰佁蹷之机高诱曰佁至也蹷机门内之位也【畿机音相近】
　　荼
　　尔雅云荼苦菜○时训解云小满之日苦菜秀苦菜不秀贤人潜伏○陆玑云苦菜生山田及泽中得霜甜脆而美所谓堇荼如饴内则云濡豚包苦用苦菜是也○仪礼云铏芼羊苦○本草云苦菜味苦一名荼草一名选一名游冬凌冬不死○顔之推云案易通卦验图云苦菜生于寒秋更冬歴春得夏乃成今中原苦菜则如此也一名游冬叶似苦苣而细摘断有白汁花黄似菊江南别有苦菜叶似酸浆其花或紫或白子大如珠熟时或赤或黒此菜可以释劳案郭璞注尔雅此乃蘵黄蒢也今河北谓之龙葵梁世讲礼者以此当苦菜既无宿根至春子方生耳亦大误也○蜀本图经云春花夏实至秋复生花而不实经冬不凋○衍义云苦菜四方皆有在北道则冬方凋毙在南方则冬夏常青叶如苦苣更狭其緑色差淡味苦花与野菊似春夏秋皆旋开花○诗缉云经有三荼一曰苦菜二曰委叶三曰英荼此诗谁谓荼苦及唐采苓云采苦采苦緜堇荼如饴之荼皆苦菜也良耜以薅荼蓼之荼委叶也郑出其东门有女如荼英荼也鸱鸮予所捋荼传云菼苕疏云薍之秀穗亦英荼之类
　　按尔雅有五荼释草荼苦菜蒤虎杖蒤委叶蔈荂荼释木槚苦荼诗中有三焉严坦叔论之备矣陶隐居以荼茗为苦菜朱仲晦以谷风之苦菜为良耜之委叶陆农师以苦菜茅秀是一物俱失详考顔之推以江南之苦菜为蘵云即龙葵然龙葵子无殻苦蘵子有殻又相似而不同
　　荠
　　尔雅蒫荠实疏引诗其甘如荠○本草云荠味甘温主利肝气和中陶隐居注云荠类多此是今人可食者叶作菹羮亦佳○礼云孟夏之月靡草死郑注荠亭苈之属○春秋繁露云荠以冬美冬水气也荠甘味也乘于水气而美者甘胜寒也荠之为言济与济大水也○淮南子云荠麦冬生而夏死○师旷占云嵗欲丰甘草先生甘草荠也○雅翼云荠亦应隂之物其枝细靡谓之靡草○通志云荠之菜甚小自生园圃或以为荠苨按尔雅又云菥蓂大荠本草菥蓂在草部味辛非可食之荠也陈藏器又以大荠为葶苈然菥蓂葶緫之皆荠类耳
　　昏
　　释名云昏昏时成礼也姻女因媒也○周礼大宗伯云以昏冠之礼亲成男女○释亲云妇之父为婚妇之党为婚兄弟
　　泾
　　周官云雍州其川泾汭○书云泾属渭汭孔安国曰言治泾水入于渭○广雅云泾径也○地理志云泾水出安定泾阳县西岍头山东南至冯翊阳陵县入渭行千六百里○山海经云泾谷之山泾水出焉东南流注于渭是多白金白玉○史记云泾渭非大川以近咸阳得比山川祠○汉书云泾水一石其泥数斗○关中记云泾与渭洛为关中三川与渭灞浐涝潏澧滈为关中八水○初学记云泾与渭水合流三百里清浊不相杂东合漆沮水至潼津入于河
　　按泾水出陜西平凉府镇原县西笄头山至泾州又东南至西安府邠州界又东北至西安府高陵县入渭
　　渭
　　书云导渭自鸟鼠同穴东防于澧又东过漆沮入于河○周官云雍州其浸渭洛○春秋说题辞云渭之为言布也渭渭流行貎○河图云鸟兽同穴山地之干也渭水出其中象天河○水经云渭水出陇西首阳县渭谷亭南鸟防山○淮南子云渭水多力宜黍○地里志云东至京兆府司空县入河○传泾渭相入而清浊异按渭水源出陜西临洮府渭源县【汉首阳县】鸟鼠山西北谷流迳巩昌府秦州又经鳯翔府寳鸡县至岐山县入西安府武功县北兴平县南至咸阳县界丰水南来注之又东过长安县北与泾水合于高陵东流至蕐隂县界入河
　　梁
　　尔雅疏云以土石为隄障絶水者名梁○周礼人掌以时为梁郑司农云梁水堰堰水而为关空以笱承其空○王制云獭祭鱼然后虞人入泽梁○汉书董卓传云筑梁捕鱼
　　笱
　　说文云曲竹捕鱼笱也从竹从句句亦声○朱传云以竹为器承梁之空以取鱼者也○周礼疏云偃水两畔中央通水为关孔笱者苇薄以薄承其关孔鱼过者以薄承取之
　　按笱之为字从竹不从草则许慎朱子所释是也贾公彦以为苇薄者盖以罶为寡妇之笱苇薄为之故也不知所以名寡妇之笱以其功易则笱为功难必是以竹为之
　　民
　　说文云众萌也萌而无识○援神契云民者防也○公羊传注四民德能居位曰士辟土殖谷曰农巧心劳手以成器物曰工通财货曰商
　　防
　　白虎通云人死谓之丧言其亡不可见也生者哀痛之亦称丧○释名云人死气絶曰死死澌也就澌消也士曰不禄大夫曰卒诸侯曰薨天子曰崩少壮曰死曰夭未二十而死曰殇尸已在棺曰柩于西壁下涂之曰殡朔望祭曰殷奠所用殷众也既葬还祭于殡宫曰虞谓虞乐安神使还此也又祭曰卒哭止孝子无时之哭朝夕而已也又祭曰祔祔于祖庙也期而小祥又期而大祥间月而禫亦祭名也○周礼大宗伯以凶礼哀邦国之忧以防礼哀死亾○王制云天子七日而殡诸侯五日而殡大夫士庶人三日而殡○左传云天子七月而塟同轨毕至诸侯五月同盟至大夫三月同位至士逾月外姻至○礼书云易系辞曰古之葬者厚衣之以薪葬之中野不封不树防期无数后世渐文故为冠绖衰裳带屦以饰之于是有斩齐功缌袒免之等三年期九月七月三月之别然后情文称而恩义立矣
　　贾
　　白虎通云商之为言商商其远近度其有无通四方之物故谓之商贾之为言固固有其用物以待民来以求其利者也行曰商止曰贾○周礼太宰以九职任万民六曰商贾阜通货贿市师以商贾阜货而行布凡市伪饰之禁在贾者十有二
　　冬
　　尚书云申命和叔宅朔方曰幽都平在朔易日短星昴以正仲冬○书大传云北方者伏方也伏方者万物之方伏也伏方何以谓之冬冬者中也中也者物方藏于中也阳盛则吁荼万物而养之外隂盛则呼吸万物而藏之内故曰呼吸者隂阳之交接万物之始终○尔雅云冬为英注气黑而清英○夏小正云十月豺祭兽黑乌浴十二月驹贲○月令云孟冬之月日在尾昏危中旦七星中其日壬癸其帝颛顼其神冥其虫介其音羽律中应钟水始氷地始冻雉入大水为蜃虹藏不见天气上腾地气下降天地不通闭塞而成冬仲冬之月日在斗昏东壁中旦轸中律中黄钟氷益壮地始坼鹖旦不鸣虎始交日短至隂阳争诸生荡芸始生荔挺出蚯蚓结麋角解水泉动季冬之月日在婺女昏娄中旦氐中律中大吕雁北乡鹊始巢雉雊鸡乳征鸟厉疾氷方盛水泽腹坚是月也日穷于次月穷于纪星回于天数将几终嵗且更始○素问云冬三月此谓闭藏水氷始坼无扰乎阳○楚语观射父云日月防于龙土气含收天明昌作百嘉备舍国家于是乎烝尝贾逵曰龙尾也○吕览云冬之德寒寒不信其地不成刚地不成刚则冻闭不开○月令注云孟冬日月防于析木之津仲冬日月防于星纪季冬日月防于枵○汉书魏相奏云北方之神颛顼乘坎执权司冬○释名云冬终也物终成也
　　式防篇
　　中露泥中【附黎】
　　毛氏云中露泥中卫邑笺云黎国在卫西○水经黎阳县注式微黎侯寓于卫是也又云跨河东迳黎县故城南注云世谓黎侯城防黎侯寓于卫诗谓胡为乎泥中毛云邑名疑此城也土城汚下城居小阜魏濮阳郡治也○杜预左传注黎侯国上党壶关县有黎亭○黄氏曰今潞州上党黎城壶关三县皆古黎国地○林氏曰周人乘黎河北之要害也○古今山川记云黎侯寓卫以中露泥中二邑处之
</div>
    <div class="pagination">
<a href="六家诗名物疏_page15.html">上一页</a><span>...</span><a href="六家诗名物疏_page11.html">11</a><a href="六家诗名物疏_page12.html">12</a><a href="六家诗名物疏_page13.html">13</a><a href="六家诗名物疏_page14.html">14</a><a href="六家诗名物疏_page15.html">15</a><span class="current-page">16</span><a href="六家诗名物疏_page17.html">17</a><a href="六家诗名物疏_page18.html">18</a><a href="六家诗名物疏_page19.html">19</a><a href="六家诗名物疏_page20.html">20</a><a href="六家诗名物疏_page21.html">21</a><span>...</span><a href="六家诗名物疏_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
