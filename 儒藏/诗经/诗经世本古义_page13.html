<!DOCTYPE html>
<html>
<head>
    <meta charset="UTF-8">
    <title>诗经世本古义 - 第 13 页/共 17 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>诗经世本古义 - 第 13 页/共 17 页</h1>
    <div class="content">　　敝【释文作弊】笱在梁其鱼鲂鳏【叶元韵姑元翻】齐子归止其从【去声后同】如云【叶元韵于元翻　兴也敝郑云败也笱梁俱见谷风罗愿云笱之守鱼犹礼之守国也池鱼三千六百蛟来为之长能率鱼飞置笱水中则蛟去矣鲂解见鱼丽篇説苑阳昼云夫投纶错饵迎而吸之者阳桥也其为鱼也薄而不美若存若亡若食若不食者鲂也其为鱼也博而厚味陆佃云鲂鱼虽等美而縁水之异则有优劣故里语曰洛鲤伊鲂贵于牛羊又曰居就粮梁水鲂愚按如陆説伊梁之鲂虽美而诗有曰岂其食鱼必河之鲂则河鲂尤美也齐地近河据陈诗以食鱼必河鲂对言娶妻必齐姜是则鲂乃姜之比此诗首章言鲂鳏次章言鲂鱮鳏鱮之名变而鲂名不变可知专以鲂拟文姜而鳏鱮拟从者矣葢文姜一而从者众也故焦氏易林云敝笱在梁鲂逸不禁舍鳏鱮而专举鲂亦足为罪状文姜之明据鳏之为鱼未详据孔丛子云卫人钓于河得鳏鱼焉其大盈车子思问曰如何得之对曰吾下钓垂一鲂之饵鳏过而不视益以豚之半则吞矣子思曰噫鳏贪以饵死士贪以禄死然则是鳏大于鲂故毛传以鳏为大鱼严粲驳之云卫人所钓鳏鱼偶得大者以为大而诧之此诗配鲂鱮言之则不必便是其大盈车者入笱中必非大鱼此笃论也又按老而无妻者名曰鳏刘熙释名云为其愁悒不寐目恒鳏鳏然也故其字从鱼鱼目恒不闭者也夫鱼不闭目凡鱼尽然故古者以鱼司钥然则鳏是鱼视之状初非鱼名则诗人不应与鲂鱮并咏矣曾记一书载东海之鱼名曰鳏比目而行不相得不能逹今忘其所出若以制字之意求之鳏右从眔眔之为义目相及也与比目而行者义正相合其必系是鱼无可疑矣姑志以俟后考鳏以目相及而得名然则是文姜从者之比也齐子文姜也不称姜称子者非独明其为齐女抑亦恶其丑行故讳之使若宋女然亦犹鲁讳呉孟姬为呉孟子耳归嫁也旧説以为归齐按妇人父母在称归寜去而不反称大归无以归名者此归正与南山之诗既曰归止同皆以嫁为归也其从郑云侄娣之属如云不独言其盛郑以为其从者之心意如云然云之行顺风者也诗人见鲁桓为人昬闇懦弱逆料其不能制姜故以敝笱为比言女之归夫家犹鱼之入于笱可入而不可出者也笱敝则任其往来今之入者不久将复出矣况以姜之健悍骄伉观其挟如云之从者以偕行其气势之盛如此目中岂复有桓者哉必不能安其室已胡安国云为乱者文姜而春秋罪桓公治其本也干者夫道也以乘御为才坤者妇道也以顺承为事易着于乾坤述其理春秋施于桓公见其用】　敝笱在梁其鱼鲂鱮【语韵】齐子归止其从如雨【叶语韵读如与演女翻兴也陆佃云鱮鱼似鲂而弱鳞其色白北土皆呼白鱮西征赋曰华鲂跃鳞素鱮鬐性亦旅行故其制字从与亦或谓之鲢也传曰连行鱼属若此之类是已失水即死弱鱼也其头尤大而肥者或谓之鳙六韬曰缗隆饵重则嘉鱼食之缗调饵芳则庸鱼食之鳙庸鱼也故其字从庸葢鱼之不美者故里语曰网鱼得鱮不如啖茹而鳙读曰慵者则又以其性慵弱而不健故也愚按此又足为文姜从者之比矣陆玑云幽州人谓之鸮□或谓之胡鳙罗云鱼虽一类而所食不同今鲩惟食草鳟食螺蚌鱮乃食鲩矢则宜其味之不美尔今人亦不珍此族如雨不独言其多陆佃以为其倾从如雨之从天是也郑云如雨天下之则下天不下则止】　敝笱【韩诗作简】在梁其鱼唯唯【叶纸韵愈水翻韩诗作遗遗云不能制也丰氏本同】齐子归止其从如水【纸韵　兴也唯唯郑云行相随顺之貌蒙前章鳏鱮随鲂而行以兴从者随姜而行如水不独言其众如水之长流不息严云言从之者顺犹孟子言民归之如水之就下也陆佃云云升而生雨故如雨继之雨降而生水故如水继之亦立言之序黄佐云鲁国无风寓齐诗中此诗及南山载驱是也然姜齐女也抑固齐之风乎】
　　敝笱三章章四句【子贡传申培説皆以为鲁桓与夫人文姜如齐齐人刺之葢繇误以归止为归齐耳朱子改为刺庄公诗尤为无据郝敬云庄公于文姜则子耳桓公其夫也夫为妻网如笱可制鱼子之于母犹曰弗克夫不能制其妻则同敝笱矣故敝笱以刺夫猗嗟以刺子序説各有当也】
　　葛屦刺芮姜也芮伯万之母芮姜恶芮伯之多宠人也逐之出居于魏其宠人作此【芮姜事见左桓三年及四年秋秦师侵芮败焉小之也冬王师秦师围魏执芮伯以归竹书亦载周桓王十一年芮伯万出奔魏十二年王师秦师围魏取芮伯万而束之其事与左传合芮伯之多内宠固可非而其母至逐之出居于魏以致身被执而国几灭则已甚矣此诗疑宠人所作因芮伯居魏故系之魏风芮魏接壤水经谓河水自河北城南东迳芮城是也河北县故魏国也钟惺云芮姜恶芮伯之多内宠逐之妇人之妬如此隋独孤后见羣臣有媵妾者辄言于上黜之恶其子勇多内宠废之至死代人行妬真造化戾气也】
　　纠纠葛屦可以履霜【阳韵】掺掺【文选注作纎纎説文作防防云好手貌丰氏本同】女手可以缝裳【阳韵】要之襋【职韵】之好人服【叶职韵鼻墨翻】之【赋也纠説文云绳三合也徐锴云调三股绳也纠纠者纠而复纠绕纒之意故毛传云犹缭缭也士冠礼云屦夏用葛冬皮屦可也孔頴逹云夏日之有葛屦犹絺绤所以当暑特为便于时耳非行礼之服若行礼之服虽夏犹当用皮郑于周礼注及志言朝祭屦舄各从其裳之色明其不用葛也月令季秋霜始降则履霜自秋始葛屦履霜指芮伯也意芮伯以夏时被逐至秋冬犹未得归故着葛屦而履霜于中野见其凄凉之状也説文无掺字当作防云好手貌女宠人自谓也缝説文云以鍼紩衣也裳男子之下服孔云以妇人服不殊裳知当为男子之下服要説文云身中也襋説文云衣领也好人正指芮伯也亲爱之称犹云大人美人也服説文云用也时芮伯出亡在魏故此所宠之内人为之缝裳因治其衣之腰领而寄使服之也】　好人提提【齐韵亦叶霁韵大计翻楚词章句作媞媞】宛然【説文作如】左辟【陌韵亦叶寘韵卑义翻説文作僻】佩其象揥【霁韵亦叶齐韵都奚翻】维【石经作惟】是褊心是以为刺【寘韵亦叶陌韵七迹翻　赋也提提当依楚辞章句作媞媞説文云江淮之间谓母曰媞愚按此指芮姜也重言之者疑其方言称母如此今俗于亲属之称亦多用叠字宛説文云屈艸自覆也曰宛然者葢深自藏匿之意左辟当依説文作左僻僻之为义从旁牵也黄公绍云手足便右以左为僻故凡幽猥皆曰僻左象揥解见君子偕老篇陈祥道云以象骨搔首因以为饰名之曰揥葢有事则为饰无事则佩之按妇人之襍佩不一今所佩者惟象揥而已亦见其简朴无华之甚也褊説文云衣小也或云衣急葢以狭小而急故取以名焉褊心亦指芮姜也刺説文云直伤也按以言语伤人者亦如刺之然故毛苌别训刺为责也上章咏芮伯之出亡此章则表芮伯之所以见逐于其母者正以内宠之故言此好人之芮伯有母芮姜临之在上我辈之为妾媵者亦既自覆藏于左僻之地而不敢与芮伯相近矣至于服饰无华仅以一象揥为佩而姜之褊心犹不能容且以此见责也虽俭亦美德而刻核太甚至于逐其子以出亡不其忍与圣人所以録此诗者见父母之敎子自有其道如芮姜之于芮伯但节其女宠可也身为国君而逐之于外谓宗祀何至使秦师见侵魏国被围皆芮姜一逐阶之为厉妇人无识祸及国家遂至于此可畏哉】
　　葛屦二章一章六句一章五句【序谓刺褊也魏地惬隘其民机巧趋利其君俭啬褊急而无德以将之旧説因此遂谓俭之为害足以亡国亦与奢等愚深不谓然过俭之其失为野而已岂遂至于亡乎且魏之后入于晋未闻有俭啬之俗为史册所称也子贡传申培説皆谓魏之内子俭不中礼媵者怨之语意近似然内子能俭政自可嘉乃徒以褊心见刺于媵其意义甚小而圣人肯録之于经欤】
　　墓门刺陈佗也陈佗无良师傅以至于不义恶加于万民焉【出序　陈佗陈文公之子桓公鲍之弟桓公疾病佗杀其太子免而代之陈氏云此诗虽以刺佗乃是耆旧之贤者偹见始末追咎先君不能为佗致良师傅致有弑逆之事也孔颖逹云史记世家云文公圉卒长子桓公鲍立三十八年卒弟佗其母蔡女故蔡人为佗杀五父及桓公太子免而立佗是为厉公厉公取蔡女数如蔡淫七年太子免之三弟长者名跃中曰林少曰杵臼共令蔡人诱厉公以好女与蔡人共杀厉公而立跃是为利公利公者桓公子也按春秋桓五年春正月甲戌己丑陈侯鲍卒左传曰再赴也于是陈乱文公子佗杀太子免而代之则是佗自杀免非蔡人为佗杀免也桓六年经云蔡人杀陈佗庄二十二年传曰陈厉公蔡出也故蔡人杀五父而立之经云蔡人杀陈佗传言蔡人杀五父则五父与佗一人不得云为佗杀五父也六年杀佗十二年陈侯跃卒则厉公即是跃跃为厉公则无复利公矣马迁既误以佗为厉公又妄称跃为利公简春秋世次不得有利公也迁葢见公羊传云陈佗淫于蔡人蔡人杀之因傅防为説云诱以好女而杀之案蔡人杀佗在桓六年世家言佗死而跃立五月而卒然则跃亦以桓六年卒矣而春秋之经跃卒在桓十二年距佗之死非徒五月皆史记之谬也】
　　墓门有棘斧以斯【支韵】之夫也不良国人知【支韵】之知而不已【纸韵】谁昔然矣【纸韵　兴之比而赋也周礼注云墓冡茔之地孝子所思慕之处谓之墓墓门毛传云墓道之门斧斫刀也斯説文云析也尔雅云离也字从斤孙炎云斯析之离读者如字毛云幽间希行故生此棘薪惟斧可以开析之夫指陈佗也鄙而不欲斥名之意无良不善也已郑云犹去也严粲云论语三己之孟子士师不能治事则己之皆谓废退之也谁昔尔雅云昔也朱子以为犹畴昔杨慎以为犹伊昔今按谁字原有所指之人以谁昔为昔意似未尽苏辙云桓公之世陈人知佗之不臣矣而桓公不去以及于乱是以国人追咎桓公以为桓公之智不能及其后故以墓门刺焉夫墓门而生棘亦以斧析之则已不然吾恐女死而棘盛以害女墓也佗之不良国人莫不知之者知而不之去昔者谁为此乎葢归咎桓公也吕祖谦云左传载佗劝陈侯许郑平亲仁善邻之言中于事理葢非昏愚者陈侯不许卒见侵伐既而徐思佗言复与郑和遣佗往郑涖盟佗与郑伯盟防如忘泄伯料其必不免攷其嵗月才数年尔而蛊惑变坏如是此诗人之所伤也】　墓门有梅【列女传作□丰氏本作某】有鸮【列女传作鹗】萃【寘韵】止夫也不良歌以讯【叶寘韵虽遂翻集韵本作譢陆德明本作谇】之【列女传作止】讯【楚辞章句作谇】予【丰本作而】不顾【叶麌韵果五翻】颠倒思予【叶麌韵读如雨王矩翻　兴之比而赋也梅解见摽有梅篇程子云美木也邢昺云鸮一名鵩一名枭陆玑亦云鸮大如斑鸠緑色恶声之鸟也入人家凶贾谊所赋鵩鸟是也其肉甚美可为羮臛又可为炙汉供御物各随其时唯鸮冬夏常施之以其美故也今按如邢陆説则枭鸮鵩乃一物而罗愿别鵩与鸮为二云鵩似鸮小如雉体有文采行不出域若有疆服者故名鵩则鵩之非鸮明矣然鸮亦非枭张揖广雅以为鸟但未详其状云何荆州记云巫县有鸟如防鸡其名为鸮广志云鸮楚鸠所生如蛩蛩巨虚种类不滋乳也其名枭者乃尔雅所云枭鸱耳亦谓之土枭故瞻卬篇云为枭为鸱旧説相传皆谓枭者土枭鸱者怪鸱此与鸮无涉不可不辨萃説文云草貌一曰聚也谓如草之聚也苏云墓门有梅而鸮则集之梅虽善将得全乎桓公之没也虽有太子免以为后而佗在焉求太子之无危不可得矣严云萃集非止一鸮喻羣小附和之众纵臾之为恶也愚按此即序所谓佗无良师傅以至于不义者也歌以讯之讯予不顾指昔日言颠倒思予指今日言歌即此诗人所作所以告桓公者然今已不传矣讯尔雅云告也韩诗云谏也虽讯之而我言终不蒙其顾念至今日身死未寒而颠倒狼狈若此使桓公地下有知亦必思我昔日所歌之言然已无及矣皆追恨之辞】
　　墓门二章章六句【朱子谓此诗不知何所指且云序因陈国无事可纪独陈佗作乱故以是诗与之耳郝敬辨之云夫事孰有大于弑君者陈之有佗犹卫之有州吁郑之有叔段皆国家大故采风而无刺奚贵为风故陈风墓门犹卫之终风郑之叔于田耳其论良是子贡传申培説皆谓泄治諌灵公孔宁仪行父譛而囚之冶作是诗语亦近似独发端以墓门起咏殊属不伦若列女传所载陈辨女事云辨女者陈国采桑之女也晋大夫解居甫使于宋道过陈遇采桑之女而戏之曰女为我歌我将舍汝乃为之歌曰墓门有棘斧以斯之夫也不良国人知之知而不已谁昔然矣大夫又曰为我歌其二女曰墓门有梅有鹗萃止夫也不良歌以讯止讯予不顾颠倒思予大夫曰其梅则有其鹗安在女曰陈小国也摄乎大国之间因之以饥饿加之以师旅其人且亡而况鹗乎大夫乃服而释之君子谓辨女贞正而有词柔顺而有守其后屈原天问中亦用其事云昏防遵迹有狄不寜何繁鸟萃棘负子肆情按繁鸟当作鸟王逸注云人循闇防之道为戎狄之行者不可以安其身谓晋大夫解居父聘吴过陈之墓门见妇人负其子欲与之淫佚妇人则引诗刺之曰墓门有棘有鸮萃止言虽无人棘上犹有鸮汝独不愧也玩逸此注则是陈国旧有此诗而辨女引而歌之耳固非其所自作也】
　　习习谷风疑郑人怨周之诗【篇名只谷风二字因卫诗亦有谷风特加习习二字以别之　初幽王以郑伯友为司徒申侯与犬戎入冦戎弑王于骊山之下郑伯友死之郑人共立其子掘突是为武公武公収父散兵从诸侯东迎故太子宜臼立之是为平王武公薨子寤生立是为庄公相继为王卿士王贰于虢郑伯怨王王曰无之故周郑交质王子狐为质于郑郑公子忽为质于周及平王崩周人将畀虢公政郑祭足帅师取温之麦又取成周之禾周郑交恶桓王三年郑伯始如周朝王王不礼焉周桓公言于王曰我周之东迁晋郑焉依善郑以劝来者犹惧不蔇况不礼焉郑不来矣十三年王夺郑伯政郑伯不朝王以诸侯伐郑郑伯御之王卒大败祝射王中肩以上事俱见春秋传郑于周有迎立兴复之功而周不以为德且夺其政故其言如此其以子女对言絶不知有君臣之分王室陵夷于兹可见所云小怨殆指取禾取麦事也东周之不竞郑实为之然周之失郑不为无过此世变之大者故着之于经而前人未有言及姑存此説质后之君子其后周襄王十三年郑人伐滑王使游孙伯请滑郑人执之王怒将以翟伐郑冨辰亦曰郑在天子兄弟也郑武庄有大勲力于平桓凡我周之东迁晋郑是依子頽之乱又郑之繇定今以小忿弃之是以小怨置大德也无乃不可乎语意与此诗相类然则愚之所疑或不谬也】
　　习习谷风维风及雨【叶语韵读如与演女翻】将恐将惧【丰氏本作】维【后汉书作惟】予与【后汉书作惟】女【音汝下同语韵】将安将乐【音络后同】女转弃【后汉书作弃】予【语韵　比而赋也习习谷风解见国风严粲云来自大谷之风大风也盛怒之风也又习习然连续不断继之以雨喻遭变恐惧之时犹后人以震风凌雨喻不安也旧説谷风为生长习习为和调今考二章言维风及頽頽风也非和调之类三章言草木萎死无生长之意其説难通矣将郑笺云且也恐有危疑之意安者恐之反惧有局促之意乐者惧之反弃説文云捐也维予与女我能先施也女转弃予施而无报也转字最重言昔日同心协力忽然转变也惊讶之意当处变之时且恐且惧惟予与女同其忧患及得志之后且安且乐女反弃我其薄甚矣】　习习谷风维风及頽【灰韵丰本作隤】将恐将惧寘予于懐【叶灰韵胡隈翻】将安将乐弃予【新序作我】如【韩诗外传作似】遗【叶灰韵夷回翻　比而赋也尔雅云焚轮谓之頽扶摇谓之猋李巡云焚轮风从上来降谓之頽頽下也扶摇风从下升上故曰猋猋上也按頽本训为秃貌如尔雅解则当通作隤隤者下坠之义考工记頽尔如委礼记頽乎其顺皆与隤通陆佃以风之鋭而上者为猋名曰扶摇风之旋而上者为頽名曰羊角非也严云不断之风又加以风喻事变益甚寘安置也懐抱也与免于父母之懐同义置我于懐抱如所谓若将加诸膝者亲爱之至也刘峻云阳舒隂惨生民大情忧合欢离品物恒性故鱼以泉涸而呴沬鸟因将死而哀鸣同病相怜缀河上之悲曲恐惧寘懐昭谷风之盛典遗亡也如遗者郑云如人行道遗忘物忽然不省存也此比上章又深一层徐光啓云维予与女义同鹣鲽女转弃予别有参商寘予于懐如漆中之投胶弃予如遗则道旁之敝屣】　习习谷风维山崔嵬【灰韵陆德明本作峞】无草不死无木不萎【叶灰韵乌回翻徐干中论作何木不死何草不萎】忘我大德思我小怨【朱子云叶韵未详丰道生云叶灰韵于隈翻　比而赋也崔嵬解见卷耳篇萎李氏云衰落也孔云草小或连根死故言死也木大或一枝枯故言萎也严云大风摧物惟戴土之石山崔嵬独存而其山之草木无不萎死矣喻大患难也大德谓共济患难之大恩小怨谓言语行事之小失邹忠云为此诗者必是危疑之际曾脱其厄而与以生全故言山峻风髙草枯木萎而女独得至今享有安乐者繄谁之德柰何便忘却乎按此诗之辞与周郑交恶事絶为相类然古人以此诗为刺友而作相传旧矣虽未必然而亦有闗风教偹録于后蔡邕云古之交者其义敦以正其誓信以固逮夫周德始衰颂声既寝伐木有鸟鸣之刺谷风有弃予之怨应劭云谨按尚书曰人惟求旧诗曰虽有兄弟不如友生论语久要不忘平生之言周礼九两友以任得民是以隋防图其身而不遗其友鲍叔度其徳而固推管子厥后陵迟弥已凋翫伐木为鸟鸣之刺谷风有弃予之怨陈余张耳携手遯秦交犹父子及据国争权还为豺虎自汉所称王贡弹冠萧朱结绶愽育复隙其终始以交为难况容悦偶合而能申固其好者哉朱穆云务进者趋前而不顾后荣贵者矜已而不待人智不接愚冨不赈贫贞士孤而不恤贤者戹而不存故田蚡以尊显致安国之金淳于以贵埶引方进之言夫以韩翟之操为汉之名宰然犹不能振一贫贤荐一孤士又况其下者乎此禽息史鱼所以专名于前而莫继于后者也是以虚华盛而忠信防刻薄稠而纯笃稀斯葢谷风有弃予之叹伐木有鸟鸣之悲李华正交论畧云上古无交饱于和气至于善恶分利害竞而后有交交天命也防鲍子之知管氏则诸夏迁为左袵无归生之説屈建则椒举死于他国大者济天下叔牙夷吾是也小者全宗族声子伍举是也慈明奉元礼一如大人真长防仲祖临柩恸色繇是近于骨肉之恩不止交游而已矣朋友渐于讲习縁情而亲于我为重忧危相急仕进相推望而不从厚实生怨诗曰防乱既平既安且宁美道义相成也又曰将恐将惧维予与女将安将乐女转弃予哀势利相倾也利招则不悔机罔名则心鼎镬倾之以势则不畏于天地饵之以权则忍絶其亲爱故诗有谷风之刺礼有邦朋之禁以此防人犹或逾之嗟夫受施忘惠者仁义之蠧逺贤奔利者商贩之行若然者无代无之至交之道殆絶乎善交者义在切切偲偲匡救其阙则辅宣之过则以规诲之不从则一心以蔽之不幸寘于刑辟则生死以全之传曰朋友无大故不弃此之谓也苟能久要之约必存平生之言可复如楼护终身与吕公同食张裔养杨恭母如亲则家室有归人谁虞死古者言之不出耻躬之不逮也务省诸身而已矣吕祖谦云朋友之义出于天其相求本非以利害也故穷逹若一不知其义则利害而已耳离合安可常哉】习习谷风三章章六句【子贡传有朋友二字余文俱阙序则云刺幽王也天下俗薄朋友道絶焉申培説朱传亦以为朋友相怨之诗刘彛云天子之于天下无他职也厚其人伦皇建厥极人君之所以夙夜者也是故朋友道絶则琢磨之义不行琢磨之义不行则人不防其有极而归其有极矣于是君得以遂其不君臣得以遂其不臣至于父子兄弟夫妇莫不皆然皆繇琢磨之义不行而习以成俗莫知以为耻也乃至人伦悖乱亡国防身而弗可救天下俗薄而朋友道絶非天子之职欤其曰刺之不亦宜哉郝敬云文武道隆伐木求友幽王失德谷风刺薄所以属雅雅政也献纳之义如谓民间朋友相怨而作则当属风邦国为风王朝为雅又云小雅短章叠咏如此篇之类犹是风体大雅皆庄严大篇是以有小大雅之别愚按此皆惑于诗序而云尔然愚独不谓然者如篇中言将安将乐此岂幽王时耶即不系之幽王而交谊衰薄如此其不可语盛世景象明甚且所谓安乐弃予者谓其不与共富贵耶邦无道富且贵焉其友人之品已自可知而且沾沾慕之以不得分一脔为憾则其为见亦鄙矣】
　　伯兮卫宣公之时蔡人卫人陈人从王伐郑伯也为王前驱久故家人思之【出郑氏笺　陆元朗云从王伐郑读者或连下伯也为句者非按此即繻葛之役也春秋书隠三年秋蔡人卫人陈人从王伐郑服防云言人者时陈乱无君则三国皆大夫也故称人详见兔爰篇谷梁传云郑同姓之国也在乎冀州于是不服为天子病矣张洽云自入春秋以来王室未尝兴兵伐诸侯今一旦天子率元戎啓行而诸侯从之若天讨加于宋督鲁桓则所谓仁不以勇义不以力而真足以大服天下之心矣今桓王以小忿夺郑伯之政又帅诸侯伐之而巨奸大恶反易天常之乱臣贼子乃屡聘焉其失天下共主之义非小过也遂致郑伯敢于抗拒祝逆节加于王身而王灵至此竭矣】
　　伯【子贡传作柏】兮朅【屑韵文选注作偈云桀挺也】兮邦之桀【屑韵】兮伯也执殳【虞韵】为王前驱【虞韵　赋也伯妇人目其夫之字也名氏未详朅説文云去也言去从役也桀通作杰毛传云特立也白虎通云贤万人曰杰执持也殳吕氏春秋谓蚩尤所作长丈二而无刅孔頴逹云考工记殳长寻有四尺寻八尺又加四尺是丈二也冶氏为戈戟之刅不言殳刅是无刅也许慎谓积竹为之徐锴云殳体八觚戈殳戟矛皆揷车輢此云执之者在车当揷用则执之此据用以言也前驱王应麟云如今道引也崔豹云殳前驱之器也以木为之后世滋伪无复典刑以赤油韬之亦谓之油戟亦谓之棨戟公王以下通用之以前驱愚按伯也二句只是言其夫所事如此以起思念之端旧説谓惜其大才小用似无此意】自伯之东【韵】首如飞蓬【东韵】岂无膏沐谁适【音滴】为容【叶东韵读如融余中翻　赋也孔云此时从王伐郑郑在卫之西南而言东者时蔡卫陈三国从王伐郑则兵至京师乃东行伐郑也上云为王前驱即云自伯之东明从王为前驱而东行故据以言之非谓郑在卫东也蓬蒿属艸之不理者叶散生末大于本故遇风辄防而旋朱子云其华如栁絮聚而飞如乱髪也自初至周而我首已如飞蓬矣不待行役之久也膏油所以泽发者沐説文云濯发也朱子云涤首去垢也左氏传遗之潘沐杜预注云潘米汁可以沐头适説文云之也容容饰也豫让云女为悦己者容是也言伯既不在我当何所之而为容饰乎吕希哲云诗曰岂无膏沐谁适为容则妇人涂面油髪自古而然庄子曰天子之侍御不爪揃不穿耳则穿耳带环自古而然】　其雨其雨杲杲出日【质韵】愿言思伯甘心首疾【质韵　兴也严粲云时以秋伐郑秋暑之时艰于得雨故因以起兴朱子云其者冀其将然之辞杲説文云明也从日在木上徐锴云按淮南子曰日拂于扶桑是谓晨明故东字日在木中登于扶桑是谓朏明故杲字日在木上日晡则反景上照于桑榆故杳字日在木下皆防意也郑笺云人言其雨其雨而杲杲然日复出犹我言伯且来伯且来则复不来甘毛传云厌也凡人饮食口甘遂至于厌足曰甘心者心以如是为厌足也首疾头痛也夫忧思非人所欲而愿言之至于头痛然且甘心焉不以为悔可以观情矣】　焉得谖【説文丰氏本作藼韩诗陆德明本作萱陆又云或作蘐尔雅音义作萲文选注作諠云忘忧也】草【説文韩诗及丰本俱作艸】言树之背【队韵演繁露作北】愿言思伯使我心痗【队韵赋也谖通作藼或作萱説文云令人忘忧艸也按本草即今之鹿葱也葢鹿食九种草此其一云味甘丰熙云食其花健忘一名宜男周处风土记云花宜懐姙妇人佩之必生男俗谓母为萱堂殆是义乎又名忘忧董子云欲忘人之忧则赠之以丹棘丹棘一名忘忧欲蠲人之忿则赠之以青堂青堂一名合欢养生论以为合欢蠲忿萱草忘忧即此是也朱子以合欢忘忧为一物误矣徐勉萱赋云信兹华之独茂挺金质于炎辰既耀色以祛痗亦含香而可珍同芰荷于阑署及蝉露乎首旻其叶四垂其跗六出亦曰宜男嘉名斯吉华而不艳雅而不质又名后庭草温庭筠诗云宜男漫作后庭草不似樱桃结子红又名万年韭背毛传云北堂也孔云背者向北之义房室所居之地总谓之堂房半以北为北堂房半以南为南堂也郝敬云树之背者今人多于堂北墙下作花坞是也卫之君子行役过时不反其妇思之欲暂忘而不可得故愿得忘忧之艸而植之庻几漠然而无所思陆机诗云安得忘归草言树背与襟亦是义也又按萱花宜懐姙则以为寓思夫之意亦通説文无痗字当作悔通作易以本卦为贞变卦为故悔有改变之义愿言思伯使我忽然将此心改变而不复思也与上文欲树谖草意相应葢无所聊赖之辞夫臣子从王义也时王室渐卑诸侯犯上故其妇忧思而不能忘若此是役果有射王中肩之事可以观世变矣】
　　伯兮四章章四句【序云刺时也言君子行役为王前驱过时而不反焉愚按此诗亦未见所谓过时云者但因其夫从王出征胜负未必故盼望而忧之耳郑笺引春秋传桓五年事确无可疑或谓击鼓亦卫风也乃伐郑而曰我独南行此不应云自伯之东殊不知周既东迁卫自西北而徃故曰之东孔氏解之晰矣子贡传申培説皆谓鄘人从武庚伐卫室家忧之然武庚称王于他书无所考邹忠引诗史前编谓武庚修其政令殷人悦之周公归自东三叔惧乃尊武庚为殷王遂率蔡霍及奄君淮夷叛王命亦未足信】
　　兔爰闵周也桓王失信诸侯背叛构怨速祸王师伤
　　败君子不乐其生焉【出序　按左传初郑武公庄公为平王卿士王贰于虢郑伯怨王王曰无之故周郑交质平王崩桓王即位将畀虢公政郑祭足帅师取温之麦又取成周之禾周郑交恶已而郑庄公如周朝桓王王不礼焉又取邬刘蒍邘之田于郑鲁桓公五年王夺郑伯政郑伯不朝王以诸侯伐郑王为中军虢公林父将右军蔡人卫人属焉周公黒肩将左军陈人属焉郑伯御之郑子元请为左拒以当蔡人卫人为右拒以当陈人曰陈乱民莫有鬬心若先犯之必奔王卒顾之必乱蔡卫不支固将先奔既而莘于王卒可以集事从之曼伯为右拒祭仲足为左拒原繁髙渠弥以中军奉公为鱼丽之陈先偏后伍伍承弥缝战于繻葛命二拒曰旝动而鼓蔡卫陈皆奔王卒乱郑师合以攻之王卒大败祝聃射王中肩林尧臾云自伐郑无功而后王命始不行于天下】
　　有兔【汉书注作菟】爰爰雉离【汉书注作罹】于罗【歌韵】我生之初尚无为【叶歌韵吾何翻】我生之后逢此百罹【叶歌韵良何翻雄方言云罹谓之罗罗谓之罹陆德明本作离】尚寐无吪【歌韵陆德明本作讹　比也兔兽名罗愿云凡野兽有牦惟兎足底皆毛号建毛性狡善走爰爰尔雅云缓也宜通作缓缓雉禽经云介鸟也解见雄雉篇离丽音近故易训离为丽也尔雅云鸟罟谓之罗説文云以丝罟鸟也戴侗云髙网罗飞鸟者也以绳三维故其字从网从维是诗繻葛之战蔡卫陈三国之师先奔王师遂败作诗者以兔比列国之卒以雉比王卒见王室防弱诸侯携心皆寛缓无肯为王出死力者而王又好征伐无己则所苦者徒畿内之民而已或以兎喻郑人未是尚字有二义説文云曾也庶几也尚无为之尚当从曾字解下文尚寐无吪之尚当从庻几字解为本母猴之名姓好用爪故借为造作之义逢説文云遇也罹説文云心忧也从网未详愚按罹既训心忧则字当入心部从罗省意兼声心事如在网罗中忧之意也原不宜入网部朱子云为此诗者葢犹及见西周之盛故曰方我生之初天下尚无事及我生之后而逢时之多难如此郝敬云繻葛之败此霸者无王之始也自是以后桓文迭兴诸侯相攻而天下大乱王覇升降之际故曰我生之初尚无为我生之后逢此百罹王迹熄于五霸春秋始于诗亡以此后儒言春秋奨霸失兎爰之意矣寐説文云卧也徐锴云寐之言迷也目闭神藏谓之迷也吪説文云动也字从口徐以为卧既觉必有声气是也言自今以后庶几寐而不动则不复见此景象也】　有兔爰爰雉离于罦【叶啸韵步妙翻説文作防】我生之初尚无造【叶啸韵读如陗七肖翻】我生之后逢此百忧【叶啸韵一笑翻】尚寐无觉【叶啸韵吉吊翻读如呌比也罦説文云覆车也郭璞云今之翻车大防有两辕中施罥以捕鸟或作罟非罟乃兔罟也造作也与为同意即序所谓构怨连祸者忧通作説文云愁也字从心从页页者首也徐锴云形于顔面故从首觉説文云寤也唐人诗云安得中山千日酒酩然直到太平时正尚寐无觉之意】　有兔爰爰雉离于罿【冬韵】我生之初尚无庸【冬韵】我生之后逢此百凶【冬韵】尚寐无聪【叶冬韵读如冲昌容翻比　也韩诗云施罗于车上曰罿按尔雅云繴谓之罿罿罬也罬谓之罦据此则罦与罿是一物而诗人两言之何也郭璞以大防解罦或罦大而罿小也又説文云罬捕鸟覆车也然则罦罿皆鸟罟而孙炎乃以为掩兔之具不足信庸説文云用也用之于作为也凶祸也郑云百凶者王构怨连祸之凶聪闻也凡寐者必人呼之而后能觉故欲其无所闻焉闻先于觉觉先于吪三章立言自有次第一节深一节也】
　　爰三章章七句【子贡传申培説丰氏本俱作有兔　子贡传申培説皆以此诗为晋赵鞅杀苌周人伤之而作按苌事刘文公尝劝之拥敬王以安周荐孔子以相鲁其后晋赵鞅杀晋大夫邯郸午午荀寅之甥也寅范吉射之姻也二子伐鞅鞅恨之刘氏与范氏世为婚姻鞅遂迁怒于刘以为其党也胁周杀死血化为碧云诗以兔喻赵鞅雉喻苌其説颇与朱子合惟用我生之初等句终难强解故定从序】
　　有女同车刺忽也郑人刺忽之不昏于齐太子忽尝有功于齐齐侯请妻之齐女贤而不取卒以无大国之助至于见逐故国人刺之【出序　子贡传申培説以为郑世子忽辞昏于齐祭仲足諌之而作是诗按左传鲁桓公之未昬于齐也齐侯欲以文姜妻郑太子忽忽辞人问其故太子曰人各有耦齐大非吾耦也诗云自求多福在我而已大国何为君子曰善自为谋隠八年郑太子忽如陈逆妇以妫氏归桓六年北戎伐齐齐侯使乞师于郑郑太子忽帅师救齐六月大败戎师获其二帅大良少良甲首三百以献于齐齐侯又请妻之固辞人问其故太子曰无事于齐吾犹不敢今以君命奔齐之急而受室以归是以师昏也民其谓我何遂辞之郑伯祭仲曰必取之君多内宠子无大援将不立三公子皆君也弗从三公子谓子突子亹子仪也桓十一年夏郑庄公卒初祭封人仲足有宠于庄公庄公使为卿为公娶邓曼生忽故祭仲立之是为昭公又宋雍氏女于郑庄公曰雍姞生突是为厉公雍氏宗有宠于宋庄公故诱祭仲而执之曰不立突将死亦执厉公而求赂焉祭仲与宋人盟以厉公归而立之秋九月昭公奔卫桓十五年厉公恶祭仲之专使其壻雍紏杀之已而谋泄公出奔蔡六月昭公入桓十七年髙渠弥弑昭公立公子亹十八年齐人杀子亹而轘髙渠弥祭仲逆子仪于陈而立之庄十四年郑傅瑕杀子仪而纳厉公忽始于见逐终于见杀三公子更立乱郑国使忽当日不辞昏则外有强援何以至此】
　　有女同车【麻韵】顔如舜【説文作蕣丰氏本作防后同】华【麻韵丰本作】将翺将翔【丰本作趋按据丰本则以趋琚都为韵而下章则以翔将忘为韵声调殊叶矣但将翺将趋古无此文句且两章皆有孟姜又当如何叶耶】佩玉琼琚【鱼韵】彼美孟姜洵美且都【叶鱼韵陟鱼翻读如潴　赋也有女陈女也同车毛传云亲迎也孔颖逹云士昏礼壻揖妇出门乃云壻御妇车授绥是亲迎之礼与妇同车也此即忽如陈逆妇妫之事先是周郑交质郑太子忽为质于周在王所陈侯请妻之郑庄公许之乃成昏舜説文作蕣即木槿也华今文花字按尔雅释草云椵木槿榇木槿樊光云别二名也其树如李其华朝生暮落与草同气故在草中木槿通作木堇抱朴子云夫木堇杨柳断植之更生倒之亦生横之亦生生之易者莫过斯物也陆玑云齐鲁之间谓之王蒸五月始花故月令仲夏木槿荣郭璞云或呼日及陆机赋如日及之在条常虽及而不悟是也日及通作日给笃论云日给之华似柰禁实而日给虚虚伪之与真实相似也傅云或谓之洽容或谓之爱老陆佃云槿华如葵朝生夕陨一名舜葢瞬之义取诸此衍义云如小葵花淡红色五叶成一花罗愿云舜乃华之甚茂者枝叶相当有同车之象有女同车之诗比之舜华舜英舜并蔕之华彼以诸侯娶诸侯之女故华色相称何彼秾矣之诗比唐棣之华言其反而后合若下降然又潘尼以朝菌为舜华非是翺翔缓飞也车中衣服迎风轻飏之貌琼琚即佩玉也解见木瓜篇孟姜齐女也孔云如左传文齐侯前欲以文姜妻忽后复欲以他女妻忽非文姜也他女必幼于文姜而序谓之孟者或与文姜非同辈耳都毛云闲也按都者鄙之对左传云都鄙有章淮南子云始乎都者常卒乎鄙都者城廓之域声名文物之所聚故其士女雍容闲雅之态生相如传车从甚都是也鄙者里鄼之名细民所居不过相习为吝啬村陋之状今谚云野様老子所谓我独顽似鄙是也杨慎云冶容艳态多出于膏腴甲族薰醲含浸之下彼山姬野妇虽美而不都纵有舜华之顔加以琼琚之佩所谓婢作夫人防披荷叶举止羞澁乌有闲雅乎汉官尹夫人之见邢夫人贾充家郭氏之见李氏亦可证也严粲云旧説以有女即孟姜其文重复彼乃别指之词有女同车指忽所取者彼美孟姜指忽所不取者诗意言忽所取他国之女行亲迎之礼而与之同车者特取其色耳此女色如木槿之华朝生暮落不足恃也而今也且翺且翔于此佩其琼琚之玉徒有威仪服饰之可观而无益于事也曷若彼美好齐国之长女信美而且闲雅乎齐大陈小其女子气象自别忽若取之则有大国足为援矣】　有女同行【庚韵丰本作堂】顔如舜英【庚韵】将翺将翔【阳韵】佩玉将将【叶阳韵资良翻楚辞章句丰本俱作锵】彼美孟姜【阳韵】德音不忘【阳韵　赋也女始乘车壻御轮三周御者代壻即先道而行故曰同行英增韵云萼也又説文云草荣而不实者谓之英舜华舜英皆言其不可与久之意将通作玱説文云玉声也班固云佩即象其事若农夫佩其耒耜工匠佩其斧斤妇人佩其鍼缕何以知妇人亦佩玉诗云将翺将翔佩玉将将德惠音言也谓齐侯请妻之言将大有造于郑国故懐其惠而不能忘也或以德音为齐女之德音犹言有贤誉也亦通吕祖谦云不借助于大国而自求多福忽非奋然诚有是志也葢其为人浅狭而多所拘挛暗滞而动皆疑畏浮易而不知审量孑孑然以文义自喜而国势人情与其身之安危皆懵然莫之察也适足以取亡而已矣使忽诚有是志而深求其实则质之弱固可强而所以持国者固无待于外助也惟其为善有名而无情所以卒见嗤于祭仲而为诗人所闵此功利之説所以多胜而信道者所以益寡张氏云忽之不昏于齐未为失也而诗人追恨其失大国之助者葢见忽之弱为甚追念其资于大国或有以自立此国人之情也胡安国云诗人刺忽之不昏于齐至于见逐欲固其位者必待大国之援乎曰此独为郑忽言也如忽之为人苟无大援则不能立尔若夫志士仁人卓然有以自立者进退之权在我矣郑自五伯之后益以侵削他日子产相与驰词执礼以当晋楚至于壊诸侯之馆垣却逆女之公子于野皆变其常度以晋楚之强卒莫能屈亦待大国之助乎然则仲见胁忽出奔咸其自取焉耳严云突挟宋之援以逐忽故国人惜忽之无援而作此诗也又邹忠云夫昏姻祸福之阶郑不耦齐郑无齐援亦无齐祸鲁一耦之得齐祸无若鲁酷者般卒闵弑鲁再罹妇祸也杀恶立接齐三成鲁乱也岂非利外不利内之明戒耶祭仲智犹未及此】
　　有女同车二章章六句【玩诗中孟姜二字明言齐女其事与左传合而朱子疑谓亦淫奔之诗则昭十六年郑六卿饯晋韩宣子于郊子旗赋有女同车而宣子皆称善岂有淫奔之词而可登之燕享者乎】
　　鸨羽刺时也晋昭公之后大乱五世【出序】民从征役而不得养其父母故作此诗【出朱传申培説同　晋自潘父弑昭侯纳桓叔不克晋立昭侯子孝侯为桓叔子曲沃庄伯所弑晋立孝侯弟鄂侯庄伯伐之桓王使尹氏武氏助之鄂侯奔随已而曲沃叛王王命虢公伐曲沃而立鄂侯之子哀侯后为庄伯子曲沃武公虏而杀之晋立哀侯子小子侯武公又诱杀之于是王又命虢仲立哀侯之弟缗此序所谓大乱五世而是诗所称王事靡盬者也然则是诗之作其在桓王十四年王命立缗之时乎故毛传次序鸨羽下篇以无衣接焉】
　　肃肃鸨羽【麌韵】集于苞栩【麌韵】王事靡盬【虞韵】不能蓺稷黍【叶麌韵读如竖上主翻】父母何怙【麌韵丰氏本作怘】悠悠苍【韩诗外传作仓】天曷其有所【叶麌韵读如数爽主翻　兴而比也肃者矜持振肃之义鸟之振羽其形肃然故曰肃肃鸨鸟名陆德明云似鴈而大无后指孔颖逹云鸨鸟连蹄性不树止陆佃云毛有豹文一名独豹罗愿云鸨亦水鸟上林赋曰鸿鹔鹄鸨鴐鹅属玉交精旋目烦鹜庸渠箴疵防卢羣浮乎其上是也鸨羽之诗言征役不得养其父母以喻鸨之集于苞栩苞棘苞桑葢水鸟而木栖既失其常又无后指尤非所以有托于木者可谓不得其所矣段成式云鸨遇鸷鸟能激粪御之粪着毛悉脱今雕之毛能落众羽然其鸷烈足以服羽族此类之可推者鸨乃水鸟不以鸷称而鸷鸟为之落羽此类之不可推者按今号老娼曰鸨岂亦以是故与羽説文云鸟长毛也集止也苞尔雅云稹也李巡云物丛生曰苞齐人名曰稹郑云稹者根相迫迮梱致貌栩尔雅云杼也郭璞云柞树也陆玑云今柞栎也徐州人谓栎为杼或谓之为栩其子为皁或言皁斗其殻为汁可以染皁今京雒及河内多言杼斗或云橡斗谓栎为杼五方通语也一名槲郑樵云南多槲北多栎按栩栎本是一物而栩又有柞栎之名孙炎説栎之实为橡而小尔雅亦云柞之实谓之橡本草图经云柞栎也栩也杼也皆橡栎之通名此説得之橡説文作様煑食可以止饥以王命征伐谓之王事靡之言无盬之言固皆音近也解见采薇篇言王事无有坚固者故使祸乱相仍征役不息如此以晋事求之翼与曲沃攻伐不休祸起于桓王之助曲沃诗咏靡盬讥诮实深周昌年云此言王事靡盬与他处不同他处意皆在奋忠义此则一气赶下直以失所而志怨耳孔云怙恃义同言父母当何恃食故下言何食何尝与此相接成也悠悠苍天解见黍离篇有所犹云得所但使得归蓺黍稷以养父母则得其所矣孔云人穷则反本困则告天此时征役未止故诉天告怨也】肃肃鸨翼【职韵】集于苞棘【职韵】王事靡盬不能蓺黍稷【职韵】父母何食【职韵】悠悠苍天曷其有极【职韵　兴而比也翼説文云翅也极止也曷其有极言何时得止此征役也征役止则得耕田以供子职矣】　肃肃鸨行【叶阳韵寒刚翻】集于苞桑【阳韵】王事靡盬不能蓺稻粱【阳韵】父母何尝【阳韵】悠悠苍天曷其有常【阳韵　兴而比也行列也陆佃云説文曰□相次也从七从十葢鸨性羣居如鴈自然而有行列故从□诗曰鸨行以此故也闽谚曰鸨无舌兔无脾葢鸨无舌连蹄性不木止又其飞肃肃劳苦然其于苞栩苞棘苞桑也尚得以其类集聚众羽而成翼聚众翼而成行今君子无所于愬下从征役又不得养其父母则鸨之不如也又按先言集栩继言集棘继言集桑亦征役无定之况罗愿云稻米粒如霜性尤宜水故五谷外别设稻人之宫掌稼下地而汉世亦置稻田使者以其均水利故也稻一名稌然有黏有不黏者今人以黏者为糯不黏者为秔然在古则通得稻稌之名説文云沛国谓稻曰稬秔稻属或作粳是则直以稬为稻耳若郑康成注周礼稌稉也则稻是稉然要之二者皆稻也故汜胜之云三月种秔稻四月种秫稻字林曰糯黏稻也秔稻不黏者今人亦皆以二谷为稻若诗书之文自依所用而解之如论语食夫稻则稻是稉月令秫稻必齐则稻是糯周礼牛宜稌则稌是秔丰年多黍多稌为酒为醴则稌是糯又稻人职云泽草所生种之芒种是明稻有芒有不芒者今之稉则有芒至糯则无是通得称稌稻之明验也然説文所谓沛国谓稻曰稬至郭氏解雅稌稻乃云今沛国称稌不知説文亦岂谓此稌讹为稬耶将与郭自异义也又有一种曰籼比于稉小而尤不黏其种甚早今人号籼为早稻稉为晚稻苏氏以稉一曰籼亦未尽也梁今之粟类古不以粟为谷之名但米之有孚殻者皆称粟今人以谷之最细而圆者为粟则粱是其类内则曰饭黍稷稻粱白黍黄粱稰穛説者曰下言白黍则上是黄黍下言黄粱则上是白粱今粱有三种青粱殻穗有毛粒青米亦防青而细于黄白米也夏月食之极为清凉但以味短色恶不如黄白梁故人少种之亦早熟而収少作饧清白胜余米黄粱穗大毛长殻米俱麤于白粱而収子少不耐水旱食之香味胜于诸粱人号为竹根黄白粱穗亦大毛多而长殻麤扁长不似粟圆米亦白而大其香味为黄粱之亚古天子之饭所以有白粱黄粱者明取黄白二种耳今人大抵多种粟而少种粱以其损地力而收获少耳然古无粟名则是以粱统粟今粟与粱功用亦无别明非二物也粱比他糓最益胃但性防寒其声为凉葢是亦借凉音如许叔重説黍大暑而种则以黍从暑梁从凉其义一也又尔雅注云虋今之赤粱粟也芑今之白粱粟也皆好糓也郝敬云今髙粱之类胡嘉云周礼食毉云犬宜粱礼记粱曰芗萁以为宗庙之祭又大夫无故不食粱古人用粱之重如此燕代间谓之粱糓闗西谓之毛糓尝徐锴云口试其味也常朱子云复其常也得耕田以供子职则复其常矣】鸨羽三章章七句【序谓昭公之后大乱五世君子下从征役不得养其父母而作是诗今按篇中有蓺稷黍等语似与君子不类子贡传以为魏若于征役之诗邹忠云魏居周之西土与邰芮岐毕俱属迩封其调遣或尤烦于诸国此风诗王事靡盬所以独见咏于魏耳亦无据】
　　山有扶苏刺忽也所美非美然【出序　愚按此与狡童褰裳三篇皆为祭仲足而作据左传仲足初为祭封人因有宠于庄公庄公使为卿为公娶邓曼葢君之嬖幸臣也仲虽为卿诗人本其进身之始而丑之故有狂童狡童之目先是仲为庄公娶邓曼生昭公忽以邓曼故遂立忽忽固长也已而为宋人所胁旋逐忽而立突是为厉公仲专政公恶之使其壻雍紏杀之以谋泄公遂出奔昭公复位不久为髙渠弥所弑立子亹仲与焉齐人来讨髙渠弥子亹见杀仲以智免又逆子仪于陈而立之其后厉公使傅瑕杀子仪而复入因治与于雍紏之乱者而仲已死矣仲擅废立之权犯不臣之罪竟以善终君子恨之当时目之为狂狡固宜】
　　山有扶【杨慎云徐邈引作搏尔雅翼作枎】苏【虞韵丰氏本作胥杨慎云徐邈引作疋】隰有荷华【叶虞韵芳无翻丰本作】不见子都【虞韵】乃见狂且【叶虞韵丛租翻丰本作狙兴也扶苏毛传以为扶胥小木也未详所出以文义观之下篇乔松是髙木则扶苏非小木考説文扶字当】
　　【作枎枎之为义言枎疏四布也通作榑即榑桑之木也字从尃亦取枎疏四布之意后讹作搏淮南子朝发搏桑是也后人溷作扶故称扶桑今据徐邈引扶苏作搏疋亦是以榑讹搏而榑又通为枎若苏之言疋疋之言疏皆以音同通用然则扶苏即枎疏也説文以榑为榑桑神木乃日所出别无木名榑者愚按管子地员篇称五沃之土木宜桐梓扶櫄或即此枎耳其木之形象未详隰説文云阪下湿也荷华荷之华也毛传云扶渠也扶渠即芙渠尔雅云荷芙蕖其茎茄其叶蕸其本蔤其华菡蓞其实莲其根藕其中的的中薏李巡云芙渠其总名也别名芙蓉郭璞云今江东人呼荷华为芙蓉北方人便以藕为荷亦以莲为荷或用其母为华名或用根子为母叶号此皆名相错习俗传误也毛传以扶渠名荷华所谓用其母为华名者也又陆元朗云华未开曰菡蓞已发曰芙蕖严粲云世称美好之人为子都孟子所称子都以貌之美此诗所称子都以德之美犹美人之名或称美貌或称美德也若以此子都为美貌则与狂且意义不贯焦氏易林云视暗不明云蔽日光不见子都郑人心伤狂且指祭仲也狂乃狾大之名韩子云心不能审得失之地谓之狂且语辞吕祖谦云山宜有扶苏者也隰宜有荷华者也朝宜有贤俊者也今观昭公之朝者不见子都乃见狂且焉则昭公所美非美可知矣】　山有桥【陆德明本作乔】松【冬韵】隰有游龙【冬韵邢昺疏作茏】不见子充【东韵】乃见狡童【东韵　兴也桥通作乔説文云髙而曲也尔雅云本上句曰乔松木名赵颐光云夀木也故从公游取枝叶放纵为义龙毛传云红草也当作茏尔雅云红茏古其大者蘬郭璞云俗呼红草为茏鼓语转耳红亦作荭陆玑云一名马蓼叶麄大而赤白色生水泽中髙丈余张子厚云其枝干樛屈着土处便有根如龙也广雅以为龙□本草云一名鸿鴶如马蓼而大主消渇去热明目益气陶隐居云马蓼生下湿地茎班叶大有黒防最大者是荭草即水红也下湿地皆有之又陆佃云以纵故谓之龙木桥耸于上草游纵于下则山湿之所养以自美者至矣罗愿云龙与荷华皆隰草之伟者然所配扶苏乔松不同按管子有五栗五沃五位五蘟五壤五浮之土谓之上土五沃之土则桐柞枎櫄秀生茎起五臭畴生莲与蘪芜藁本白芷然则首章言扶苏荷华应此五沃之土也其五位曰其山之浅有龙与卉羣木安遂条长数丈其桑其松其其茸次章言乔松游龙应此五位之土也此皆土之最美者山不惟有扶苏而又有乔松隰不惟有荷华而又有游龙以兴一国之大贤材无不有也充説文云长也髙也子都子充总为题目贤人之称不必有是人名也狡説文云少狗也故以比童郑云狡童有貌而无实亦指祭仲】
　　山有扶苏二章章四句【子贡传申培説丰氏本皆作扶胥　朱子以为淫女戏其所私者浅陋甚矣子贡传申培説皆以为郑灵公弃其世臣而任嬖人狂狡子良諌之而作是诗考左传载狂狡事在宣二年实郑穆公二十一年也郑公子归生受命于楚伐宋战于大棘宋师败绩狂狡辂郑人郑人入于井倒戟而出之获狂狡君子曰失礼违命宜其为禽也戎昭果毅以听之之谓礼杀敌为果致果为毅易之戮也狂狡本宋大夫而为郑所俘获事仅止此其见嬖于穆公之子灵公絶不经见后灵公立一年为归生及公子宋所弑郑人欲立子良子良名去疾穆公庻子也辞乃立襄公坚而子良为大夫云丰坊引乐正子春国记谓宋文公立狂狡年十八为大夫四年降郑郑穆公使事太子夷嬖穆公薨夷立是为灵公狡以大棘之战故怨公子归生公子宋譛于灵公将杀之归生弑灵公狡死焉其族奔楚狂接舆其后也此书他不着録人以为坊伪为之者不足信坊又谓子都乃公孙阏字子充乃瑕叔盈字皆郑世族之贤者今按二人同在郑庄公时厯昭厉文穆而后及灵凡六公矣乃引之与狂狡并称殊属无谓郑多贤者亦何专屑屑称此二人又考瑕叔盈字子充原无所载而子都乃射杀孝子頴考叔者当时郑庄公使卒出豭行出犬鸡以诅之君子方叹其失刑则子都亦何贤之有季本云穆公卒而灵公嗣不半载而为公子归生所弑葢实归生之谋而假手于公子宋者也则归生当国而公子宋辅之事权属焉岂宋囚狂狡之所能舆而灵公在位日浅即已被弑何遽能用狂狡哉且狂狡一小人耳其恶必不至如归生与宋之甚不责归生与宋而区区于咎狂狡此非公论而孔子岂得録之】
　　狡童郑人忠于忽者之辞闻祭仲有立突出忽之谋而因以告之也【严粲云为告忽言之故指狡童为彼而称忽为子】
　　彼狡童兮不与我言【元韵亦叶先韵倪坚翻】兮维子之故使我不能餐【叶元韵苏昆翻亦叶先韵逡縁翻】兮【赋也狡童指祭仲也説见山有扶苏篇不与我言所谓隂谋也子指忽也礼诸侯即位未逾年称子餐説文云吞也不能餐犹言食不下咽也严云彼者薄之之辞子者亲之之辞权臣擅命将有他志恶察察言故但言忧之而不能餐防词也】　彼狡童兮不与我食【职韵】兮维子之故使我不能息【职韵】兮【赋也严云共食则可以从容谋事息説文云喘也不能息者谓忧之深而至于不能喘息也一云息犹安止也即寝不安席之意亦通】狡童二章章四句【子贡传贵竹本申公説及丰氏本皆作麦秀丰氏本多一首章其辞曰麦秀蔪蔪兮禾黍油油彼狡童兮不与我好兮愚按此箕子伤纣之歌见于史记此诗不应全用其语或好事者见两章各有彼狡童兮二句文法偶同因附益之然章法不类未足信也　序云刺忽也不能与国人图事权臣擅命也所谓权臣擅命者得之惟以为刺忽而作则不无可议忽以世子为郑君其当时国人作诗义不容遂忘君臣之分而目为狡童也説者谬谓箕子亦目纣为狡童然何知非指飞廉恶来軰乎朱子辟之谓昭公之为人柔懦疎濶不可谓狡即位之时年已壮大不可谓童以是名之殊不相似其论正矣然云此亦淫女见絶而戏其人之词不审圣人删诗将以垂世教顾留此等诗何为子贡传申培説以为子良諌用狂狡灵公不听将去其国赋此然灵公用狂狡事传无所载亦不足信辨在山有扶苏篇】
　　萚兮郑人思出突而纳忽也忽以世子践位正矣宋人乃使祭仲立突而逐忽故郑人不义突而作此诗【出诗故　按左传祭仲为郑庄公娶邓曼生昭公故祭仲立之宋雍氏女于郑庄公曰雍姞生厉公雍氏宗有宠于宋庄公故诱祭仲而执之日不立突将死亦执厉公而求赂焉祭仲与宋人盟以厉公归而立之秋九月丁亥昭公奔卫己亥厉公立此诗之作当在祭仲与宋人盟之时也事在桓王十九年】
　　萚兮萚兮风其吹【支韵】女【音汝下同】叔【丰氏本作尗】兮伯兮倡予和【卟支韵胡猥翻】女【比而赋也説文云草木凡皮叶落堕地为萚女朱子云指萚而言也此言忽之必为仲所逐犹萚之必为风所吹也忧惧之深不敢斥言正似隠语耳叔伯谓诸大夫也倡通作唱説文云导也和説文云相譍也女指叔伯也言谁有倡大义者则我将应而从之也严粲云此诗小臣愿忠于国而力不能自为呼诸大夫而告之言汝叔伯其亟圗之汝倡我则我和汝矣谓患无其倡不患无和之者也当时卒无倡之者繇忽无忠臣良士也张氏云忽葢不足道而人之情犹不欲遽絶之者以其立之正故耳】　萚兮萚兮风其漂【萧韵亦叶啸韵匹妙翻释文作飘】女叔【丰氏本作伯】兮伯【丰氏本作尗】兮倡予要【啸韵亦叶萧韵伊尧翻説文本身腰字今身腰之要加月作腰而要但为要约字矣】女【比而赋也漂飘通尔雅回风为飘此则从风回旋之意要本身腰之腰徐锴谓腰为中关所以自臼持也故借为约结之义和者和于始顺而无逆也要者要于终约而不离也】
　　萚兮二章章四句【序以为刺忽也君弱臣强不倡而和也今按如序言则此诗语乃絶无人臣礼岂可以训子贡传申培説以为郑庄公卒公子争立而齐楚伐之忠臣忧之欲相帅献谋以救其国故作此诗较为近之然相帅献谋献之何人似不如出突纳忽之义为得其正揣摩当日诗意恰是如此不知朱子何意必欲改为淫女之词夫女虽善淫不应呼叔兮又呼伯兮殆非人理言之汚人齿颊矣又按郑六卿饯晋韩宣子各赋郑诗子栁赋萚兮宣子皆称善则其非淫诗可知】
　　褰裳思见正也郑祭仲恣行国人思大国之正已也【出序但郑祭仲三字原作狂童　孔頴逹云庻子与正适争国祸乱不已无可柰何郑国之人欲大国以兵征郑正其争者之是非令去突而定忽也严粲云郑人始作萚兮望大夫相与扶持之既无其人则又作褰裳望大国之见正葢惓惓于忽也説者多以狂童指忽非也忽以世子嗣位其立也正国人忧之至于不能餐其情可见此诗及有女同车皆欲求援大国以扶植之也王道既防小国无所控愬往往思方伯之拯已覇圗能无兴乎是可以观世变矣】
　　子惠思我褰【説文作攐陆德明云或作骞非】裳涉溱【真韵丰氏本作潧】子不我思岂无他【丰本作它后同】人【真韵】狂童之狂也且【音诸后同此句不用韵　赋也子斥大国之人也惠説文云仁也褰当从説文作云抠衣也班固云黄帝尧舜垂衣裳而天下治何以知上为衣下为裳以其先言衣也诗曰褰裳涉溱所以合为衣也弟子职言抠衣而降也名为衣何上兼下也涉説文云徒行厉水也溱水名河南通志云源出宻县一名浍水东北至新郑县与洧水合水经作潧水其名溱者出桂阳临武入汇非此水也郦道元云潧水出郐城北西鸡络邬下又东南流厯下田川迳郐城西谓之为栁泉水也故史伯答桓公曰若尅虢郐君之土也前莘后河左雒右济主丕騩而食潧洧循典刑以守之可以少固即谓此矣南注于洧世所谓之为郐水也补传云溱洧未必褰裳可涉此言欲其急于拯乱耳言大国如有惠然思念我郑国之乱欲来为我讨正之者则当速褰掲其裳渡水而来毋容少辽缓也他人他国之人也夫乱臣贼子人人得而诛之纵尔不我思然大义所在独无他国之人起而图我者哉葢激之也苏辙云子苟不我思岂无他人乎吾恐他人之先子也严云望大国之正已其情甚切不主一国也旧説谓尔不我思则当有他国思我者如此则自为悠缓之辞非告急之意狂童指祭仲即扶苏篇所谓狂且也邓元锡云仲置君如奕棋葢其易也故诗数以狂童目焉谷梁传云死君难臣道也今立恶而黜正恶祭仲也狂童之狂也且言狂童之狂已甚故大国之正已不可缓也且助语辞左昭十六年四月郑六卿饯晋韩宣子于郊子太叔赋褰裳宣子曰起在此敢勤子至于他人乎子太叔拜宣子曰善哉子之言是不有是事其能终乎是可以得此诗之意矣子太叔游吉字】　子惠思我褰裳涉洧【纸韵】子不我思岂无他士【纸韵】狂童之狂也且【赋也洧水名前汉地理志云颍川阳城山洧水所出东南至长平入颍水经云洧水出河南宻县西南马领山又东过新郑县南潧水从西北来注之又东过习阳城西折入于颍考郦道元注谓阳城山在阳城县之东北葢马领之统目而长平城在习阳城之上志与经合矣他士郑云犹他人也大国之卿当天子之上士】
　　褰裳二章章五句【子贡传谓子良去国不忘諌君申培説谓子良如晋作诗以寓灵公今按子良辞君位不肯立见于左传从不闻有去国之事且子太叔之引是诗语意明白别无烦曲説矣朱子旧注亦依序义后乃改以为淫女语其所私者之诗郝敬云按郑风如萚兮狂童褰裳诸篇慷慨伤时而其言皆似妇人艶语此所谓郑声好滥淫志者也故曰诗言志勿以辞害志如以辞而已凡郑诗孰不可目为淫奔乎朱传所以偏执成误也又吕氏春秋云晋人欲攻郑令叔向聘焉视其有人与无人子产为之诗曰子惠思我牵裳涉洧子不我思岂无他士叔向归曰郑有人子产在焉不可攻也秦荆近其诗有异心不可攻也晋人乃辍攻郑其意与子太叔称时颇相类于诗指为近然子太叔与子产同时不应遂赋其诗或卽一事两属耶】
　　二子乘舟卫宣公之子伋也寿也朔也伋前母子也寿与朔后母子也寿之母与朔谋欲杀太子伋而立寿也使人与伋乘舟于河中将沉而杀之寿知不能止也因与之同舟舟人不得杀伋方乘舟时伋傅母恐其死也闵而作诗【出刘向新序　二子乘舟之事当以刘向所传为确其后舟行无恙未几又使伋之齐将使盗见载旌要而杀之寿止伋伋曰弃父之命非子道也不可寿又与之偕行寿之母知不能止也因戒之曰寿无为前也寿又为前窃伋旌以先行几及齐矣盗见而杀之伋至见寿之死痛其代已死涕泣悲哀遂载其尸还至境而自杀兄弟俱死故君子义此二人而伤宣公之听谗也以上俱见新序与左传史记毛传列女传诸书大同小异按左传云初宣公烝于夷姜生急子属诸右公子为之娶于齐而美公取之生寿及朔属寿于左公子夷姜缢宣姜与公子朔构急子公使诸齐使盗待诸莘将杀之寿子告之使行不可曰弃父之命恶用子矣有无父之国则可也及行饮以酒寿子载其旌以先盗杀之急子至曰我之求也此何罪请杀我乎又杀之史记则云宣公十八年太子伋母死宣公正夫人与朔共谗恶太子伋宣公自以其夺太子伋妻也心恶太子欲废之及闻其恶大怒乃使于齐与之白旄而令盗遮界上杀之夀止太子不可乃盗其白旄而先驰至界界盗见其验即杀之寿已死而太子伋又至谓盗曰所当杀乃我也盗并杀太子伋以报宣公宣公乃以子朔为太子毛传则以为使贼先待于隘寿窃节先往列女传则以为宣姜隂使力士待之界上曰有四马白旄至者必要杀之然总之皆后一节事其二子乘舟之诗实不作于是时也于何知之此诗中有乘舟之语固非待于隘而杀之于陆者耳新序所载首尾完密足补信史故从之水经注云京相璠曰今平阳阳平县北一十里有故莘亭道阨陈蹊要自卫适齐之道也望新台于河上感二子于宿龄诗人乘舟诚可悲矣今县东有二子庙犹谓之孝祠矣严粲云卫自宣公杀伋寿以朔为世子代立是为惠公左右公子怒朔之谗杀太子伋乃作乱立黔牟惠公奔齐其后诸侯复立惠公黔牟奔周惠公怨周之容黔牟与燕伐周立子頽为王惠王奔温及惠公卒子懿公立百姓大臣犹以杀伋之故皆不服狄乘其衅杀懿公而灭卫呜呼卫之乱极矣父子兄弟君臣之间相戕相贼不惟流毒子孙啓侮啓狄以之杀身亡国其余殃所渐且稔王室之祸葢纲常道尽天地几于倾陷矣推原乱根始于夫妇之不正衽席之祸一至此邪以是知诗首闗睢圣人之意深逺矣司马迁云余读世家言至于宣公之子以妇见诛弟寿争死以相让此与晋太子申生不敢明骊姬之过同俱恶伤父之志然卒死亡何其悲也或父子相杀兄弟相戮亦独何哉苏辙云宣公专欲以兴祸固无足言伋寿勇于义惜其不为呉泰伯而蹈申生之祸以重父之过可以为亷矣未得为仁也胡嘉云完廪浚井之命舜未尝不从也卒不可得而杀者圣人之道全而德慧妙也大杖则走曾子之孝亦若是矣曾子之父贤父也又似不可槩语者伋尊父命寿先兄死一往不返葢有独至之性焉废长立少岂正命哉伯夷逃之父尸未寒齐终弃其命而从兄千古称两人之仁未尝有以陷父不义非之者有孔子之断例也伋寿即不得比于二子之无怨即其争死不悔亦足追其芳躅矣世之论者或以寿无救于兄而重父之过或以伋当逃避使父无杀子之名此平居中庸之论值伋夀之时以推其不得已之心彼诚有大不忍者迫于中也论人而以周孔为闗键天下必无全人论人而以周孔为闗键伋寿必无罪也何也孔子仁夷齐必録伋寿矣不然其事着于春秋圣人何不出一语贬之也耶又洪迈云考之左传卫宣公以鲁隐四年十二月立至桓十二年十一月卒凡十有九年其烝于庻母夷姜也姑以即位之始便成淫乱而伋即以次年生势须十五年然后娶而夺之又生寿朔已能同母譛兄又能代为使越境非十嵗儿所能办然则十九年之间何以处之此决无之事邹忠駮之云夷姜固庄公妾而卫宣非与其父庄公为代者洪氏殆考之未悉也庄卒而桓立十三年入春秋至鲁隠四年则卫桓十六年矣其春桓为州吁所弑九月卫人杀州吁而宣公晋以是冬立然则晋之烝夷姜而生伋子当在其兄桓公之世及宣即位计伋年且长因以为世子新台之筑距此时亦或不逺其十九年间所生夀朔或已几弱冠寿之能代兄使而朔之能同母愬兄固无足怪其辨确矣愚按宣公杀伋之嵗实桓王之十九年】
　　二子乘舟泛泛其景【叶养韵举两翻】愿言思子中心养养【韵尔雅作洋洋丰氏本作憬憬　赋也景説文云光也泛泛其景描冩其渡河之时舟影与波光相上下也愿通作愿説文云谨也思子思二子也养通作恙説文云忧也重言之者见其忧之相继续而无己也】　二子乘舟泛泛其逝【霁韵】愿言思子不瑕【丰本作遐】有害【叶霁韵暇憇翻　赋也逝説文云往也瑕礼记注云玉病也害説文云伤也不瑕与泉水之解同但彼之有害以理言此之有害以身言言二子乘舟孤防逺去泛泛往矣愿言思子其所自处者既无瑕玷岂诚不能免于有害乎揆理而姑以自慰也作此诗者为伋之傅母亦贤矣哉】
　　二子乘舟二章章四句【序以为卫宣公二子争相为死国人伤而思之故作是诗辨已在小引下子贡传则云宣公杀其世子伋及母弟寿卫人伤之以寿为伋之同母弟絶无稽据申培説则云宣公欲立少子朔使伋寿如齐而沉之于河卫人伤之而作是诗沉河于乘舟似合矣然羣书所称二子实死于盗非死于水皆不可信】
　　芄兰刺卫惠公也骄而无礼大夫刺之【出序　惠公名朔宣公子按左传惠公之即位也少杜预云葢年十五六孔颖逹云初卫宣公烝于夷姜生伋子为之娶于齐而美公娶之生寿及朔言为之娶于齐则宣公已即位也宣公以隐四年冬立假令五年即娶齐女至桓十二年见经凡十九年而朔尚有兄寿则宣公即位三四年始生惠公也故疑为十五六也黄佐云序刺惠公如鲁昭公犹有童心之例】
　　芄【释文一作丸】兰之支【韵石经説文説苑俱作枝】童子佩【陆德明云字从人或作玉傍者非】觽【叶支韵翾规翻又醉绥翻周礼注作鑴】虽则佩觽能不我知【支韵】容兮遂【寘韵丰氏本作遂】兮垂带悸【寘韵韩诗作萃云垂貌】兮【比也芄兰艸名説文云莞也一名葱蒲可为席周礼有莞筵蒲筵莞蒲总一草而莞则蒲之小者以之为席则莞精而蒲粗旧説误读尔雅有雚艽兰之句以为此即雚非也按郭璞注云雚芄蔓生断之有白汁可啖孔疏云如此注则以雚芄一名兰可知其非此诗之芄兰明矣莞所以名芄兰者以莞丛生水中似兰而茎圆故字从丸而又呼之以兰也其质轻善泛故取以为幼弱不能自立者之比支徐锴云竹叶下垂也芄兰之叶亦下垂如竹故其茎以支名觽者成人之佩非童子之餙子华子云晏子闻其言请刻诸佩觽以志不忘是也按内则云子事父母左佩小觽右佩大觽下别云男子未冠笄者但佩容臭而已故知觽为成人之佩貌如锥以象骨为之其鋭端可以解结也刘向云知天道者冠鉥知地道者履蹻能治烦决乱者佩觽能射御者佩鞢能正三军者搢笏衣必荷规而承矩负绳而准下故君子衣服中而容貌得接其服而象其徳故望玉貌而行能有所定矣诗曰芄兰之枝童子佩觽説行能者也又沈括云芄兰生荚枝出于叶间垂之正如解结锥后章所谓佩韘者疑古人为韘之制亦当与芄兰之叶相似但今不复见耳夫以童子而服成人之饰则俨然成人矣然而其实非也云能不我知者言以彼材能若较之于我则未见其果有知识能加于我轻之之辞也惠公以徲年即位听其母与庻兄通而不能禁亦可谓无知之甚者矣容从容遂申遂朱子以为舒缓放肆之貌是也垂带即绅玉藻云绅长制三尺郝敬云礼童子不垂带走则拥之有事则収之悸説文云心动也灵光赋云心愧愧而悸言彼之举动虽雍容直遂垂带翩然而其执心终未免悸悸然不定盖自觉不称其服也此序所云骄而无礼也通篇皆比体乃是借童子躐等之状为刺若云正斥惠公则亦非大夫所宜言矣】　芄兰之叶【韵】童子佩韘【叶韵】虽则佩韘能不我甲【叶叶韵吉协翻韩诗作狎】容兮遂【见前】兮垂帯悸【见前】兮【比也韘説文云射决也毛诗云玦也车攻作决周礼作抉谓钩也以象骨为之挟矢时着右手巨指以钩郑则以礼无以韘为玦者云韘之言沓也所以彄沓手指放令不挈也按仪礼大射云朱极三注云以朱韦为之用以韬指极犹放也三者食指将指无名指其小指短则不用也亦谓之挞孔云巨指着玦右臂加拾右手指又着沓然则从郑説为是愚按内则言右佩玦捍玦义见前捍即拾也不及韘者以三物皆矢时所用举其二以该之耳甲者十干之首犹言长也即甲于天下之甲言其材能未必遂长于我也】
　　芄兰二章章六句【朱子谓此诗不可考当阙郝敬云夫卫惠公之为童子非不可考也而谓当阙则三百篇之着姓名者无之子贡传但以为童子不孙鄘人刺之既于义无所明而邹忠乃为説曰鄘在朝歌之南染纣余习故周书毕命尚云兹殷庻士席宠维旧服美于人骄淫矜夸将繇恶终况在鄘侯之世风未移于三纪乎信如所云以此入诗其猥已甚顾不知童子之刺乃借言也申培説则云刺霍叔也以童子僣成人之服此其不度德量力而助武庚作乱胡嘉駮之云按竹书记武王崩寿五十有四是时管叔五十有二蔡叔五十周公四十有八康叔四十有六霍叔四十有四成王之二年管叔畔又七年而死则管叔寿止六十成王十年蔡叔卒则其寿五十九是嵗霍叔复封则五十有四矣非童防时也何所取义哉】
　　墙有茨卫人刺其上也公子顽通乎君母卫人疾之【出序　按左传初惠公之即位也少齐人使昭伯烝于宣姜不可强之生齐子戴公文公宋桓夫人许穆夫人是其事也宣姜惠公之母昭伯即公子顽宣公子太子伋之同母弟也上淫曰烝】
　　墙有茨【説文作荠】不可埽【叶有韵苏后翻】也中冓【集韵作防鲁诗作夜晋灼张揖皆以为夜也释文作遘丰氏本作搆】之言不可道【叶有韵他口翻】也所可道【见上】也言之丑【有韵丰氏本作□】也【比也茨説文云茅葢屋也其字从艸从次徐锴谓次第茅以葢之也此言墙有茨则是以茨覆墙周礼圉师职云茨墙则翦阖是也埽説文云弃也从土从帚防意夫人之有墙以蔽恶也加茨以蔽墙惟恐墙壊人窥其中也厚茨犹恐不密况可埽而去之乎以比国丑不可宣因而思为之掩葢忠厚之至也又尔雅云茨蒺藜説文引此作墙有荠荠乃蒺藜布地蔓生细叶子有三角如菱而小刺人陆佃云以其可以茨墙故谓之茨欧阳修云公子顽通乎宣姜人所共恶当加诛戮然宣姜是国君之母诛公子顽则宣姜之罪伤惠公子母之道故不得而诛尔诗人乃引蒺藜人所恶之草今乃生于墙理当埽除然欲埽除则惧损墙以为比亦通冓説文云交积材也象对交之形前汉梁共王传聼闻中冓之言注应劭云中冓材冓荏堂之中也顔师古云谓舍之交积材木也葢室中搆结深宻之处中冓之言若曰闺门之言也道通作导説文云导引也谓导引之使言也丑説文云可恶也释名云臭也如物臭秽也所以不可言者为其事臭秽言之而污人齿颊也范氏云埽之则伤墙道之则伤君孔颖逹云周礼媒氏凡男女之隂讼聼之于胜国之社注谓隂讼乃争中冓之事以触法者胜国亡国也亡国之社掩其上而栈其下使无所通就之以听隂讼之情明不当宣露即引此诗以证之邓元云曰不可言刺而疾也耻心若观火然或昏而覆为之甚矣乎欲之惑人也诚令为之者充观之者之心亷耻有不兴乎】　墙有茨不可襄【阳韵】也中冓之言不可详【阳韵韩诗作杨】也所可详【见上】也言之长【阳韵】也【比也襄通作攘説文云推也推而去之也详説文云审议也增韵云语偹也曰言之长者欲尽言则其説甚长葢不欲言之也今人不欲言之事则曰其説甚长】　墙有茨不可束【沃韵】也中冓之言不可读【叶沃韵读如毒徒沃翻陈士元韵注云读旧本作抽顔氏正俗紏缪亦作抽郑笺云抽犹出也宣露之义】也所可读【见上】也言之辱【沃韵】也【比也束説文云缚也毛传云束而去之也读本诵书之义朱子以为诵言也辱説文云耻也毛传云谓辱君也道详读有次第先必导人使言而后能知其详既知其详则于是从而诵之也真德秀云夫言犹不可圣人乃着之于经何也善乎先儒杨时曰自古淫乱之君自谓宻于闺门之中世无得而知者故自肆而不反圣人所以着之于经使后世为恶者知虽闺中之言亦无隠而不彰也其为训戒深矣】
　　墙有茨三章章六句【子贡传以为三尗冓周公鄘人风之申培説同丰氏本冓作搆丰熙云中搆之言谓周公之流言繇三尗从中搆起骨肉相残故以墙茨起兴言墙之有茨以御盗不可埽而去之以兴兄弟之亲以御外侮不可从中搆祸而传道其言也常棣外御其侮实本于此次章曰言之长者长久逺也流言之祸管叔倡之蔡霍和之武庚奄君传播之十七国附之三年而后息可谓逺且久矣末章曰言之辱者谓传诵之不已则自取危辱之祸也邹忠云左传叔孙豹曰人之有墙以蔽恶也墙之隙壊谁之咎也燕惠王贻乐间书曰家之有垣墙所以合好掩恶也室不能相和出语邻家未为通计也三叔交冓周公正所谓萧墙之衅故书大诰曰艰大民不静亦惟在王宫邦君室诗人以墙有茨端意葢如此有茨借作有疵大诰亦曰知我国有疵想当时三叔造为流言其谋颇泄而国人不与与之则为唐诗之之水不与则为鄘诗之墙有茨而已愚按毛郑解中冓之言亦以为宫中所冓成之语则谓此诗为三叔搆周公而语亦近似但观古语引用中冓皆指为闺门之事则从序为正】
　　鹑之奔奔娣妾刺卫宣姜之诗【出淕佃埤雅　序云刺卫宣姜也卫人以为宣姜鹑鹊之不若也胡安国春秋传云臣昔尝谓河南刘奕曰史氏记繁而志寡如班固书载诸王淫乱等事尽削之可也奕曰必若此言仲尼删诗如墙有茨鹑之奔奔桑中诸篇何以录于国风而不削乎臣不能答后以问延平杨时时曰此载卫为狄所灭之因也故在定之方中之前因以是説攷于厯代凡淫乱者未有不至于杀身败家而亡其国者也然后知古诗垂戒之大而近世有献议乞于经筵不以国风进读者殊失圣经之旨矣】
　　鹑【子贡传丰氏本俱作□】之奔奔【音坟左传礼记子贡传丰本俱作贲贲】鹊之疆疆【阳韵礼记作姜姜】人之【外传作而】无良我以为兄【叶阳韵虚王翻兴也鹑防属按防一名鴽尔雅谓鹑子鳼鴽子鸋贾公彦以鴽鹑为一物非也又其雄名鶛其牝名痹张萱云鹑淳也不乱其匹与其牝偕者故曰鶛其匹不乱改其牝曰痹若牝鸡司晨非以不安于卑之故乎刑于者念之陆佃云此鸟性淳惷不越横草所遇小草横其前即旋行避碍名之曰淳以此鹊觧见鹊巢篇奔説文云走也疆者有力之义尔雅以为当也注谓好与物相当值也奔奔疆疆韩诗云乗匹之貌孔頴逹云言鹑则鹑自相随奔奔然鹊则鹊自相随疆疆然各有常匹不乱其类今宣姜为母顽则为子而与之淫乱失其常匹曾鹑鹊之不如矣又礼记注云疆疆奔奔争鬭恶貌也陆佃亦云奔奔鬭也疆疆刚也补传云鹑所以奔奔然喜鬭者恶乱其匹而鬭也鹊能不淫其匹故以刚言并存之人指宣姜无良不善也兄女兄即姊也此娣刺宣姜之词左传襄二十七年郑伯享晋赵孟伯有赋鹑之奔奔赵孟曰牀第之言不逾阈况在野乎非使人之所得闻也】　鹊之疆疆鹑之奔奔【叶文韵符分翻】人之无良我以为君【文韵　兴也疆疆奔奔颠倒成文取叶韵耳君女君也释名云女谓夫之嫡妻曰女君夫为男君故名其妻亦曰女君也此妾刺宣姜之词陈用之云国君理阳道而正人于其外故谓之君夫人理隂道而正人于其内故亦谓之小君易曰其君之诗曰我以为君示与君齐也按表记子曰惟天子受命于天士受命于君故君命顺则臣有顺命君命逆则臣有逆命诗曰鹊之疆疆鹑之贲贲人之无良我以为君引诗意葢谓宣姜所行不顺故娣妾辈得而讥诮之耳而古注乃云姜姜贲贲争鬭恶貌言我以恶人为君亦使我恶如大鸟姜姜于上小鸟贲贲于下溺其解矣】
　　鹑之奔奔二章章四句【子贡传以为卫昭伯无礼于宣姜国人恶之然次章我以为君之语殊属难解申培説以为刺宣姜与公子顽之诗朱传亦谓卫人刺宣姜与顽非匹耦而相从故为惠公之言以刺之夫顽为惠公之兄其曰人之无良我以为兄是已若我以为君断当主国人称宣姜为小君而言均一我也上章则代惠公称我下章则国人自我于文理毋乃未顺耶】
　　桑中刺奔也卫之公室淫乱男女相奔至于世族在位相窃妻妾期于幽逺政散民流而不可止【出序左传巫臣聘夏姬于郑尽室以行申叔跪遇之曰异哉夫子有三军之惧而又有桑中之喜宜将窃妻以逃者也其引诗与序指合子贡传亦云公室无礼卫人刺之郑谓公室淫乱在宣惠之世而孔頴逹据毛传篇次但以为惠公时诗按惠公父宣公上烝父妾下夺子妇惠公母宣姜既以子妇而为舅之配复以继母而为子之室伤风败俗亘古罕闻不至胥一国而禽兽之不止矣是诗乃国人代为淫奔者之语以志刺】
　　爰采唐【阳韵】矣沫之乡【阳韵】矣云谁之思美孟姜【阳韵】矣期我乎桑中【叶阳韵诸良翻】要【平声后同】我乎上宫【叶阳韵俱王翻】送我乎淇之上【叶阳韵辰羊翻】矣【赋也爰説文云引也谓引辞也唐艸名本草云夏生苖如丝蔓延木上生实如蚕子按尔雅云唐蒙女萝女萝菟丝曰唐曰蒙曰女萝曰菟丝一物四名又名松萝又名玉女故尔雅又云唐玉女则通为六名而其实非也陆玑云今菟丝蔓连草上正黄赤如金非松萝松萝自蔓生松上正青与菟丝殊异本草经云菟丝子一名菟芦一名菟缕一名唐蒙一名玉女一名赤刚一名菟累陶隠居云田野墟落中甚多皆浮生蓝苎麻蒿上史记云下有茯苓上有菟丝淮南子云菟丝无根而生茯苓抽菟丝死按唐无根不择物而附有苟合之象刘彛云采唐麦葑者欲适幽逺行其淫乱不敢正名而托以采此也沬卫邑通作妹即妹邦也晋书地道记云朝歌城本沫邑为殷邦孟长女也姜齐姓始于神农居姜水因以为姓所思云谁乃美色之孟姜不惟其配惟其美也期谓相订限也桑中朱子以为沫乡之中小地名也要者约结之义必指盟誓之事而言按通典卫州卫县有上宫台又孟子之滕馆于上宫赵岐训上宫谓楼也言舍止賔客所馆之楼上也然则相盟约于上宫者亦以其秽渫不欲人知之也淇水名出沮洳山至朝歌入河谓之淇水口详见泉水篇焦氏易林云采唐沫乡要我桑中失信不防忧思约带愚按此诗人代为之词故连言我字韩诗曰匹夫匹妇相防于廧隂而明日有传之者矣独之不可不慎如比】　爰采麦【职韵】矣沬之北【职韵】矣云谁之思美孟弋【职韵】矣期我乎桑中【见前】要我乎上宫【见前】送我乎淇之上【见前】矣【比也麦説文云芒谷也郝敬云麦秋不收冬不藏三时在外谓之宿麦有奔之象百物未长而独先秋有淫之象弋女姓按春秋定姒公谷作定弋然则弋姒同一姓葢女夏后氏之后】　爰采葑【冬韵】矣沬之东【叶冬韵读如冬都宗翻】矣云谁之思美孟庸【冬韵】矣期我乎桑中【见前】要我乎上宫【见前】送我乎淇之上【见前】矣【比也葑解见谷风篇郝云义取下体贱其防也补传云鄘本庸姓之国汉有庸光及胶东庸生是其后也古或作庸按通典卫州新乡县西南三十二里有鄘城即鄘国鄘为卫所灭故其后有仕于卫者苏辙云姜弋庸皆着姓刺无礼则称孟言虽长而忘礼也美有礼则称季曰有齐季女言虽防而知好礼也又黄佐云周婚礼惟嫁长女而其仲季充娣媵从之自殷以前皆然易曰帝乙归妹其君之袂不如其娣之良是也季文云厯数三人而见风俗之淫奔彼此不以为丑也邹忠云墨子言燕之祖齐之社稷宋之桑林楚之云梦男女之所属而观也彼沬乡东北亦前四国之类欤】
　　桑中三章章七句【乐记曰桑间上之音亡国之音也其政散其民流诬上行私而不可止序偶用其语朱子遂谓桑间即此篇考史记纣使师延作新淫声武王伐纣师延抱乐器投濮水而死后师涓从卫灵公过濮上夜闻水中乐音因写之为晋平公奏焉师旷抚之曰此亡国之音得此必于桑间濮上乎然则桑间乃纣乐非桑中明甚又考郡国志东郡濮阳县有颛帝冡皇览曰冢在城门外广阳里中博物记曰桑中在其中疑此即桑间也若诗之桑中乃在朝歌今之卫辉府是也与濮上逈不相涉至申培説云宣姜召公子顽于公桑久处而逺送之国人刺之而作是诗则亦附防而强为之词者其逺送之説尤无义理且以孟姜为宣姜似矣孟庸孟弋当作何解乎朱传与序同而但谓此诗乃淫奔者所自作则亦可丑之甚而夫子何録焉固不如作刺者之説为长】
　　东方未明齐人刺襄公无常也【序亦云刺无节也朝廷兴居无节号令不时挈壶氏不能掌其职焉朱传从之但不着其世按左传云初襄公立无常鲍叔牙曰君使民慢乱将作矣而管子书亦云僖公生公子诸儿公子紏公子小白僖公卒诸儿以长得为君政令无常管鲍相谓曰君乱甚矣必失国诸公子之可辅者非紏则小白也吾与子人事一人焉先逹者相収可以集事据二书皆言襄公无常是即序所谓无节者然则是诗之作在此时也又孔頴逹云古者有挈壶氏以水火分日夜谓以水为漏夜则以火照之冬则水冻不下又当置火于傍故用水用火凖昼夜共为百刻分其数以为日夜以告时节于朝职掌如此漏刻之箭昼夜共百刻冬夏之间则有长短焉太史立成法有四十八箭案乾象厯及诸厯法与今太史所候皆云冬至则昼四十五夜五十五夏至则昼六十五夜三十五秋分则昼五十五半夜四十四半从春分至于夏至昼渐长増九刻半从夏至至于秋分所减亦如之从秋分至于冬至昼渐短减十刻半从冬至至于春分所加亦如之又于每气之问加减刻数有多有少其事在于厯术以其筭数有多有少不可通而为率故太史之官立为法定作四十八箭以一年有二十四气每一气之间又分为二通率七日强半而易一箭故周年而用箭四十八也厯言昼夜者以昏明为限马融王肃注尚书以为日永则昼漏六十刻夜漏四十刻日短则昼漏四十刻夜漏六十刻日中宵中则昼夜各五十刻者以尚书有日出日入之语遂以日见为限尚书纬谓刻为商郑作士民礼目録云日入三商为昏举全数以言耳其实日见之前日入之后距昏明各有二刻半减昼五刻以禆夜故于厯法皆多较五刻也郑于尧典注云日中宵中者日见之漏与不见者齐也日永者日见之漏五十五刻日不见之漏四十五刻与马王不同与厯甚错漏刻之数见在史官古今厯者莫不符合郑君独有此异不可强为之辞案挈壶之职惟言分以日夜不言告时于朝春官鸡人云凡国事为期则告之时注云象鸡知时然则告时于朝乃是鸡人此言挈壶告时者葢天子备官挈壶掌漏鸡人告时诸侯兼官不立鸡人故挈壶告也庭燎笺云王有鸡人之官是郑意以为惟王者有鸡人诸侯则无也】
　　东方未明【叶阳韵谟郎翻】顚倒衣裳【阳韵】顚之倒【叶啸韵都妙翻】之自公召【啸韵】之【赋也古者衣裳连上曰衣下曰裳孔頴逹云此相对定称散则通名曰衣曲礼两手抠衣去齐尺齐谓裳下缉是裳亦称衣也今上者在下是为颠倒也自从也公君所也召説文云呼也王逸云以手曰招以言曰召礼羣臣朝辨色始入今东方犹未明自可徐徐盛饰而入而乃至于颠倒衣裳所以然者以有自君所而召之者故其急遽如此正序所谓兴居无节号令不时者也又荀子云诸侯召其臣臣不俟驾颠倒衣裳而走礼也诗曰颠之倒之自公召之説苑载魏文侯封太子击于中山后遣赵仓唐赐太子衣一袭勅仓唐以鸡鸣时至太子起拜受赐发箧视衣尽颠倒太子曰趣早驾君侯召击也仓唐曰臣来时不受命太子曰君侯赐击衣不以为寒也欲召击无谁与谋故勅子以鸡鸣时至诗曰东方未明顚倒衣裳颠之倒之自公召之遂西至谒文侯大喜乃复封为太子愚按君召臣臣必速至虽于礼宜然然召臣不以其时则非礼矣】　东方未晞【防韵】顚倒裳衣【防韵】倒之颠【先韵】之自公令【叶先韵力延翻】之【赋也晞説文云干也毛传以为明之始升严粲云日气所干为晞未晞未有日之干气则日未出也上章曰衣裳此日裳衣上章曰顚之倒之此曰倒之颠之者非徒取其叶韵按説文颠顶也倒仆也顶本在上仆而在下是上衣下裳倒置故曰颠之倒之既乃挈其倒于下者返之于上衣仍其上之旧裳仍其下之旧是曰倒之颠之当其颠之倒之则衣裳翻为裳衣及其倒之顚之则裳衣仍为衣裳矣令説文云发号也上章言召之第谓召见其人耳此则将有所使之虽不指言其事而此时非聼政出治之时则此召此令何为而至也哉】折栁樊圃【叶遇韵博故翻】狂夫瞿瞿【遇韵丰氏本作防防】不能辰【朱传丰本俱作晨】夜不夙则莫【叶遇韵漠故翻　比也栁説文云小杨也朱子云杨之下垂者陶氏以为水杨本草注云栁与水杨全不相似水杨叶圆濶而赤枝条短硬栁叶狭长青緑枝条长软樊通作藩説文云屏也即篱落也説文云种菜曰圃周礼太宰九职二日园圃毓艸木説者以为种菜及果寙之地谓之圃其外藩篱谓之园然则圃而有樊正名为园耳贾思勰齐民要术云凡作园篱法髙七尺便足匪直奸人慙失而返狐狼亦息望而回枳棘之篱折栁樊圃斯其义也其种栁作之者一尺一树初时斜揷揷时即编如其栽榆与栁斜直髙与人等然后编之数年长成共相蹙迫交柯错叶持似房栊既图龙蛇之形复冩鸟兽之状縁势嵚崎其貌非一萦布锦绣万变不穷狂説文云狾犬也今名人曰狂夫者韩子谓心不能审得失之地谓之狂是也瞿説文云鹰隼之视也字从佳从防佳鸟之短尾者防左右视也檀弓瞿瞿如有求而弗得注云瞿瞿眼目速瞻之貌折栁樊圃二句乃思患豫防之义犹所云绸缪牖户者左传申公巫臣曰夫狡焉思啓封疆以利社稷者何国蔑有勇夫重闭况国乎与此同意一説冯时可云折栁以为樊其为卫也疎矣虽以狂夫处于中犹尚瞿瞿然而为偹乃国家危殆而人君莫之为念不慎其兴居之节则狂夫之不若矣亦通按国语管仲至齐桓公亲迎之于郊而与之坐问焉曰昔吾先君襄公筑台以为髙位田狩毕弋不听国政卑圣侮士而惟女是崇九妃六嫔陈妾数百食必梁肉衣必文绣戎士冻馁戎车待游车之裂戎士待陈妾之余优笑在前贤材在后是以国家不日引不月长恐宗庙之不扫除社稷之不血食管子书所载亦同观此则襄公之为人可知其所以兴居无节号令不时者大抵皆荒淫无度使之然耳诗人所以惓惓致戒于樊圃也辰晨通説文云早昧爽也不能辰夜者谓不能依昼夜之节明而动晦而休也夙早也莫説文云日且冥也字从日在茻中徐锴云平野中望日且莫将落如在艸茻中也茻音莽众艸也不夙则莫言其恣情出入无复限制非失之太早则失之太晚所谓不能辰夜者也鲁语敬姜曰诸侯朝受天子之业命昼考其国职夕省其典刑夜儆百工使无慆淫而后即安是则一日之中自晨至夜必有事焉若襄之不夙则莫非色荒即禽荒而已使奉命者奔走不遑国不亡幸尔】
　　东方未明三章章四句【子贡传申培説皆谓齐大夫相戒以勤于公今按孟子言周公思兼三王幸而得之亦且坐以待旦则东方未明岂在公之时乎当以序説为正其所云挈壶氏不能掌其职者葢亦无所归咎而责诸挈壶之辞非大指所在畧之可也】
　　卢令刺荒也【出序】齐襄公好田大夫风之【出子贡传申培説亦云襄公好田君子讽之而作是诗按国语及管子书皆称襄公田狩毕弋不听国政公羊传载庄四年公与齐侯狩于禚左传载庄八年齐侯田于贝丘见大豕从者曰公子彭生也公怒射之豕人立而啼公惧队于车因遂为无知所弑此足为襄公好田之明证】
　　卢令令【叶先韵力延翻説文作獜獜韩诗作泠泠孔颖逹本作铃铃丰氏本作防防】其人美且仁【叶先韵如延翻丰氏本作甄　赋而兴也卢毛传云田犬孔颖逹云战国策曰韩国卢天下之骏犬也东郭逡海内之狡兔韩卢逐东郭绕山三越冈五兔极于前犬疲于后俱为田父之所获是卢为田犬也义训云良犬韩有卢宋有鹊卢黑色鹊黒白色按説文齐谓黒为黸则卢当作黸程大昌云世人呼鸡皆曰朱朱呼犬皆曰卢卢不问何地其声皆同朱朱其来已久卢卢别无所见是借韩卢之名与犬为髙耶令令毛云缨环声孔云此言铃铃下言环鋂铃铃即是环鋂声之状环在犬之颔下如人之冠缨然故云缨环声也愚按下章言卢重环卢重鋂葢卢有带重环者有带重鋂者此以令令声统之明非一卢也令据孔作铃説文以为令丁也环鋂之声似之故曰铃铃耳其人指襄公也逐兽者犬也发纵指示者人也美以态度之好言仁自田猎上见乃寛厚之意从狩必俱颁禽必均与人同乐不以尊卑形迹表异是其仁也】　卢重【平声后同】环【叶先韵胡涓翻】其人美且鬈【先韵　赋而兴也璧肉好若一谓环尔雅注云边孔适等此则铁锁之属即锒铛也以其圜形如环故亦名为环重环即颔带两环毛以为子母环孔以为大环贯一小环非也鬈説文云发好也一曰发曲也愚按此以环之圜兴发之曲葢賛其貌】　卢重鋂【灰韵】其人美且偲【灰韵丰氏作思　兴也鋂説文云大锁也一环贯二者增韵云子母环也孔云谓一大环贯二小环也曰重鋂是颔带两鋂如旧説以一大环贯一小环为重环则此重鋂可谓一鋂复贯一鋂乎是合大小相连共有六环矣恐无此体制又陆佃云一章曰令令二章曰重环三章曰重鋂者言田事弥饰而弥以有制所以刺荒也令令铃声也説文云旂有众铃以令众也铃以令之环以制之重鋂又言贯制之众愚按令令系卢明是所带重环重鋂相戛成声以为旂铃之声非也偲説文云强力也徐锴云偲之言材也郑笺及广韵皆云多才也愚按此以环之多兴才之多葢賛其才】
　　卢令三章章二句【子贡传申培説丰氏本篇名俱作卢　序云刺荒也襄公好田猎毕弋而不修民事百姓苦之故陈古以风焉其属之襄公与传説同惟云是陈古以风则以仁与偲归之似矣美且鬈明是见前有此人可亦谓是古人之鬈耶朱子不信序説但谓义与还同然则禚及贝丘之证非与】




　　诗经世本古义卷二十
<经部,诗类,诗经世本古义>
　　钦定四库全书
　　诗经世本古义卷二十一
　　明　何楷　撰
　　周庄王之世诗九篇
　　之水闵无臣也郑君子闵忽无忠臣良士终以死亡而作是诗也【岀序　孔颖达云作诗之时忽实未死序以繇无忠臣竟以此死故闵之郝敬云为此诗者郑之君子懐忠良之志而伤忽之防弱也愚按此即前咏狡童咏萚兮咏褰裳之人所作绎篇中维予二人之云则爱忽者仅此一人耳惜其姓名不可考矣】
　　【丰氏本作下同】之水不流束楚【语韵】终鲜兄弟维予与女【音汝语韵】无信人之言人实迋女【同上　比也之水二句解见王风下章亦同苏辙云水以求其能流虽束薪而有不能载矣譬如失众之君虽其私昵为之尽力以求与之而众不与终不可得也鲜通作尟说文云少也曹氏云按左传忽突争国而子仪子亹更立及至庄十四年忽与子仪子亹皆已死而原繁谓厉公曰庄公之子犹有八人不得为鲜严粲云昭公兄弟甚众无与之同心者故言今兄弟虽多终竟是少谓要其终必不相助虽多犹少也予诗人自谓也郑以为作此诗者乃同姓臣亦未必然总以见外此别无与忽同心者则忽之孤立亦甚矣人谓郑羣臣迋通作诳说文云欺也迋女之言盖离间我女之言吕祖谦云无信人之言非教之以不信人言也忽旣防弱强公子复多其臣大抵怀二心而外市仅有一二人实心向之者乃暗于情伪不知所倚故提耳而告之也】　扬之水不流束薪【真韵丰本作新】终鲜兄弟维予二人【真韵】无信人之言人实不信【叶真韵升人翻　比也曹氏云此先楚后薪以见臣之愈彊耳郑云二人者我身与女忽黄佐云迋女则所欺者一人耳不信则欺人也多矣其诞妄也久矣朱子旧传云兄弟旣不相容所与亲者二人而已然亦不能自保于谗间此忽之所以亡也愚按厉公突以少夺长其嗣位非正然及其出奔诸侯尚有约防起兵而共谋纳之者忽实伯兄当立乃自其失位以至复国讫于被弑外不闻有邻国之援内不闻有臣民之戴意其为人必多猜喜忌于物无亲者读此书可想见其大概矣】
　　之水二章章六句【朱子改为淫者相谓之辞而于兄弟二字难解则曰兄弟婚姻之称礼所谓不得嗣为兄弟是也今按礼文意殊不然见曽子问篇壻有父母之丧则辞于女家曰恐不得嗣为兄弟其言嗣者姑舅之子永为中表兄弟之亲居丧不可嫁娶将无中表之续故曰恐不得嗣为兄弟非夫妇而有兄弟之称也或曰兄弟犹所云宴尔新昏如兄如弟者盖亲之之辞然章首之水云句当作何解就如子贡传申培说皆以为郐人兄弟被谗相弃而自诉之诗于文意亦近之矣愚所以防从序者以国风之水三见皆防弱之比一王风比平王不能令诸侯一唐风比晋昭不能制曲沃此诗言忽不能制权臣其事同故其比同参伍求之则诗意粲然明白无容复二三其说矣】
　　风雨郑人思君子也乱世则思君子不改其度焉【严粲云五公子之乱时事反覆士之怵于利害随势变迁失其常度者多矣故诗人思见君子焉】
　　风雨凄凄【叶支韵此移翻说文作湝湝】鸡鸣喈喈【叶支韵坚夷翻】旣见君子云胡不夷【支韵　兴也风雨风而兼雨凄说文云云雨起也孔颖达云凄凄寒凉之意鸡说文云知时畜也徐锴云鸡稽也能考时也喈说文云鸟鸣声按喈字以口而右施皆徐锴以为声众且和是也陆佃云秋气惨而凄凄风雨如此则疑于不能和今曰喈喈言鸣而不失其和也兴君子虽居乱世不变改其节度按陆机演连珠云贞乎期者时累不能淫是以迅风陵雨不谬晨禽之察正用此意杨观先云鸡鸣无风雨雁飞无晦暝物之恒也可以人而不如乎君子不知何所指或曰感当时无此等人思而不得见之辞也夷说文云平也言我若得此等人而见之则平日鬰结之思岂不于此顿平哉一说鸡鸣将旦之时夜来风雨虽景象惨黯然忽闻鸡鸣声则时将旦矣即荀卿佹诗所云圣人共手时几将矣之意以兴旣见君子必将有以平其祸乱亦通】　风雨潇潇【萧韵】鸡鸣胶胶【叶萧韵何乔翻】旣见君子云胡不瘳【叶萧韵怜萧翻　兴也潇当通作啸说文云吹声也风雨相乱其声如啸也胶说文云胒也礼注云胶之言纠也今曰胶胶者鸡声与风雨声相为纠襍而不可分别之意庄子胶胶扰扰乎是也瘳说文云疾瘉也徐云忽愈若抽去之也朱子云言积思之病至此而愈也】　风雨如晦【叶纸韵呼洧翻】鸡鸣不已【纸韵】旣见君子云胡不喜【纸韵　兴也晦本月尽之名尔雅以为防也已止也郑云鸡不为如晦而止不鸣愚按天将晓则鸡鸣愈速不已者接续而鸣之谓此将晓之时也刘峻辨命论引此诗曰风雨如晦鸡鸣不已故善人为善焉有息哉辅广云喜甚于瘳瘳甚于夷云胡不善言如之何而不喜也盖善剧之辞邓元锡云世乱俗败矣自非性生能不改度故以鸡鸣起兴鸡司农性也风雨凄其而喈喈和者自若也风雨潇然而胶胶同者自若也天且旦风雨如晦若将漫漫无旦然而鸣不已自若也有常度也性之徳也君子不易乎世独行其道不惑于邪独立其节性之徳也适我愿也胡不夷也胡不瘳也又胡不喜也今觏之下拜之矣冯时可云行其道不失其和似鸡鸣之喈喈立其节不惑于邪如鸡鸣之不已其善处衰世者乎】
　　风雨三章章四句【朱子云序意甚美以词气轻佻防作淫诗今按此诗词气亦未见有轻佻处且其云风雨晦冥乃淫奔之时然耶否耶子贡传申培说以为齐桓公相管仲以匡天下齐人美之之诗则愚有以防其不然左传昭十六年郑六卿饯韩宣子于郊宣子曰二三君子请皆赋起亦以知郑志子游赋风雨宣子喜曰郑其庻乎二三君子以君命贶起赋不出郑志皆昵燕好也二三君子数世主也可以无惧矣若如传说所云则风雨乃齐诗何以谓之郑志耶】
　　南山齐人刺鲁桓公与文姜来齐也【鲁桓公名轨一名允夫人文姜则齐僖公之女襄公亲妹也僖公一作厘公襄公名诸儿春秋桓十八年公与夫人姜氏如齐将行申繻諌曰女有家男有室无相凟也谓之有礼易此必败不聴姜氏至齐襄公通焉公谪之夫人譛公于齐侯述公之言曰同非吾子齐侯之子也齐侯怒与之饮酒于其出焉使公子彭生送之于其乘焉拉干而杀之事见左传及公羊传齐襄以鸟兽之行淫于其妹鲁桓既已知之而不自顾忌卒贾杀身之祸可谓大愚矣】
　　南山崔崔【灰韵亦叶支韵遵绥翻】雄狐绥绥【支韵亦叶灰韵他回翻】鲁道有荡齐子由归【叶灰韵古回翻】旣曰归【同上】止曷又懐【叶灰韵胡猥翻】止【丰氏本作只　比而赋也毛传云南山齐南山也孔颖达云诗人自歌土风山川不出其境崔说文云大高也狐邪媚之兽孔云对文则飞曰雌雄走曰牝牡散则可以相通按诗曰雄狐书曰牝鸡皆互言之无所滞也绥通作緌解见次章以雄狐之尾似之故曰绥绥也郑云雄狐行求匹耦于南山之上形貌绥绥然喻襄公居人君之尊而为淫夫之行其威仪可耻恶如狐也又罗愿云诗人之义寓物以显其人雄狐者君子之象也春秋秦穆伐晋筮之吉曰获其雄狐释者曰夫狐蛊必其君也旣而获晋惠公陆佃云说者以雄狐为牡狐非是宜读如狐不二雄之雄雄君之象也亦通鲁道适鲁之道荡通作宕说文云洞屋也路之寛平如之故毛传训为平易也水经注云汶水南迳钜平县故城东西南流城东有鲁道诗所谓鲁道有荡今汶上夹水有文姜台齐子文姜也王安石云谓文姜曰齐子者以为此齐之子也而淫于齐由当通作逊从也妇人谓嫁曰归言从此道以嫁于鲁也懐尔雅云思也来也释名云回也本有去意回来就已也文姜旣嫁而得所归矣何复思恋于齐而回来为乎抑亦留情此绥绥之狐而不忍舍乎盖専刺文姜也孔云猗嗟序称人以庄公为齐侯之子公羊传称桓公云同非吾子明非如齐之后始与齐侯通但左传为公谪张本故于如齐之下始言齐侯通耳朱子从王肃说谓懐指襄公言文姜旣嫁于鲁适人矣何为复思与之防而淫乎于义亦顺第考文姜如齐实桓从姜氏之意非襄公召之而然故不得以懐属襄也】　葛屦五两冠緌双【叶冬韵疎恭翻】止【丰本作只】鲁道有荡齐子庸【冬韵】止旣曰庸【同上】止曷又从【冬韵】止【丰本作只　赋也周礼屦人掌王及后之服屦为赤舄黒舄赤繶黄繶青句素屦葛屦辨外内命夫命妇之命屦功屦散屦注疏云服屦者着服各有屦也复下曰舄禅下曰屦古人言屦以通于复今世言屦以通于禅禅者单也下者底也舄饰如缋以六色相对为文屦饰如绣以五色相次为文葛屦葛布所为遇夏用葛为之曰葛屦遇冬用皮为之曰功屦孔云屦必两只相配故以一两为一物緌必属之于冠故冠緌共为一同愚按今经文曰葛屦五两则是明言着此屦者有五人矣绎末句从止盖从文姜如齐者孔谓侄娣傅姆辈是也冠说文云絭也所以絭髪弁冕之总名也絭音巻巻束也白虎通作□緌说文云糸冠缨也礼记注云结缨颔下以固冠结之余者散而下垂谓之緌汉舆服志云上古穴居野处衣毛冒皮后圣人见鸟兽有冠角胡之制遂作冠冕缨緌緌必双方可对结冠緌双止指鲁桓公也庸朱子云常也言此平易之鲁道齐子之往来亦已常矣丰道生云按春秋文姜以桓三年归鲁至十四年其父僖公禄父卒礼诸侯之女适于诸侯父母在嵗一归宁则文姜自桓四年之后归宁已十度矣其不见于经者春秋常事不书父母在而归宁礼之常也从谓从文姜如齐夫文姜之来齐旣不止一次今父母旣没似亦可以已矣乃鲁君不加禁制而且从之偕来何为者哉盖専刺桓公也杨中立云许穆夫人思归唁其兄许人尤之终以义不得而止若鲁桓公刚而有制使鲁人无肯从者如许人焉则文姜虽欲适齐尚可得乎吕大圭云公之与夫人如齐是夫而不能夫也夫者以知帅人者也知不足以帅人而可谓之夫乎胡安国云为者文姜而春秋罪桓公治其本也易曰夫夫妇妇而家道正夫不夫则妇不妇矣干者夫道也以乘御为才坤者妇道也以顺承为事易着于乾坤述其理春秋施于桓公见其用钱天锡云鲁桓弑兄自立有危心焉结婚于齐归田于郑成乱于宋树三强以自固尤属望者齐耳齐襄恃强以行淫文姜挟齐以纵欲桓之不能制妻以齐之势重也襄之敢于淫其妹以桓之中怯也吕祖谦云国君夫人父母没则使大夫宁于兄弟礼也姑姊妹已嫁而仄兄弟弗与同席亦礼也是二礼者人不过以为别嫌明防耳亦未知其为甚急也及鲁威文姜犯是礼以如齐转盼而罹拉干之祸身死异国为天下笑一出于礼而祸遽至此人其可以斯须去礼耶】　蓺【释文作艺】麻如之何衡【礼记韩诗俱作横】从【韩诗作由云东西耕曰横南北耕曰由】其亩【有韵】取【去声后同】妻如之何必告【音见下】父母【有韵】旣曰告【叶屋韵居六翻】止【丰本作只】曷又鞠【屋韵读诗记丰本俱作□】止【丰本作只　比也首章刺文姜次章刺鲁桓此下二章又追原其夫妇成婚之始本不以正而反言以恨之蓺本作□种也字从坴从坴者土块也□音戟持也手持而种之也麻解见丘中有麻篇东西为衡南北为从毛传云衡猎之从猎之然后得麻孔云猎是行步践履之名谓旣耕而践蹑槪摩之也古者推耒耜不宜纵横耕田故知是摩猎之也按齐民要术云麻欲得良田不用故墟地薄者粪之耕不厌熟注谓纵横耕七遍以上则麻生无叶衡从其亩盖古法也告禀命也娶妻者必禀命于父母父母皆熟筹以为可而后娶之所以隆重其事而不敢苟合也孟子曰舜不告而娶为无后也君子以为犹告也严粲云考之左传惠公生桓公而薨桓公母仲子亦以隠二年薨桓公三年文姜乃归鲁是桓公娶妻之时无父母矣鞠通作防说文云穷也谓夫妇之道穷也言苟使告于父母而娶则佳儿佳妇必皆父母所厌心者何至有苟合不正之而夫妇之道穷乎易归妹之象曰君子以永终知敝穷即敝之谓也今文姜之娶桓公之所自为也无二人在上为之决择是以无良配耳深恨之之辞通章皆反意】　析【丰氏本作□】薪【丰氏本作新礼记析薪二字作伐柯】如之何匪斧不克【职韵】取妻如之何匪媒不得【职韵】旣曰得【同上】止【丰本作只】曷又极【职韵】止【丰本作只　比也析说文云破木也匪通作非斧斫刀也克能也郑云析薪必待斧乃能也曲礼曰男女非有行媒不相知名周礼媒氏掌万民之判凡男女自成名以上皆书年月日名令男三十而娶女二十而嫁注谓判半也得耦为合主合其半成夫妇也故以析薪为比又曹氏云析薪者断取于彼以供我防事旣析则于本根不可复合取妻者取他姓之女以供我中馈旣嫁则于父母兄弟日逺亦通班固云阳唱阴和男行女随男不自専娶女不自専嫁必繇父母须媒灼何逺耻防淫佚也极亦穷也言苟因媒灼作合则所娶必得佳偶何至秽徳彰闻如此极乎按春秋桓三年公防齐侯于嬴左传云成昏于齐也杜预云公不繇媒介自与齐侯防而成昏非礼也是则桓之娶文姜初不繇媒而得故诗人反言之如此家云桓以簒弑得国惧方伯之有讨而乞昏于齐以为此防夫婚姻之于媒灼所以别嫌明防重大婚之始今鲁桓亲为此防以缔好于强齐匪媒而昏合不以正也越境而防防不以正也使其私人往逆逆不以正也为齐侯而亲迎迎不以正也是故春秋于嬴之防谨而书之以见祸败之所从始求逭弑君之计而终殒于齐天也非人所能为也其后庄公躬纳币于齐以盛饰而尸女恣为淫行无复羞恶造端实始此父之行子之效以致败伦乱国厯数传而未己可不谨哉坊记子云夫礼坊民所淫章民之别使民无嫌以为民纪者也故男女无媒不交无币不相见恐男女之无别也诗云伐柯如之何匪斧不克娶妻如之何匪媒不得蓺麻如之何横从其亩取妻如之何必告父母以此坊民民犹有自献其身】
　　南山四章章六句【序云刺襄公也鸟兽之行淫乎其妹大夫遇是恶作诗而去之按篇中惟章首二句为刺襄公其后或刺文姜或刺鲁桓又合刺之总以通于襄公故序使襄主恶是矣唯谓大夫遇是恶作诗而去之则似为篇中曷又懐止之语所误齐臣因此事而去国于史传无所见也子贡传申培说则皆以为襄公久留姜氏鲁桓不能制齐人刺之今味诗意乃姜如齐时作似不在留齐时也盖姜之通于襄非一日矣】
　　东方之日刺齐襄公也君臣失道男女淫奔不能以礼化也【出序　愚意此诗齐人为鲁文姜来齐而作以通于其兄襄公国人丑之不敢斥言故托为规淫奔者之辞以志刺按春秋传桓十八年春公与姜氏如齐齐侯通焉公谪之以告夏四月享公使公子彭生乘公公薨于车庄公嗣位元年三月夫人孙于齐二年十二月夫人姜氏防齐侯于禚四年二月姜氏享齐侯于祝丘五年夏姜氏如齐师七年春姜氏防齐侯于防冬又防齐侯于谷至八年冬齐侯为无知所弑终襄公之世与文姜防者不一而足而姜之入于齐者凡再故南山之诗刺之曰旣曰归止曷又懐止是诗所云在我室在我闼即其事也】
　　东方之日【质韵】兮彼姝者子在我室【质韵】兮在我室【见上】兮履我即【叶质韵子悉翻】兮【兴也曰东方之日东方之月者亦因时以起兴日者君象日出东方万物莫不瞻仰今君徳不明不能以礼教善俗有愧于日多矣姝说文云好也彼姝者子暗指文姜一说薛君章句云彼姝者子诗人言所说者顔色美盛若东方之日盖以此女年方少艾比初升之日耳月至望则光辉倍常女子之丰采晻映似之故又取东方之月为比亦通但以序有君臣失道之语故从前说耳室男子之室申繻谓鲁桓公曰女有家男有室无相凟也谓之有礼易此必败今以妇人而入男子之室违礼甚矣履者礼也以其可为人之所践履故系辞解履卦名为礼即就也言此女于光天白日之下径然造我之室若揆之于礼而合则我可往就之兮不然而可漫然苟合乱男女之别哉经解曰夫礼禁乱之所自生犹防止水之所自来也以旧防为无所用而壊之者必有水败以旧礼为无所用而去之者必有乱患诗人为国恶讳虽不正言而刺讥之旨已深切矣】　东方之月【韵】兮彼姝者子在我闼【叶月韵他越翻】兮在我闼【见上】兮履我发【月韵】兮【兴也月者臣象子云月未望则载魄于西月旣望则终魄于东月出东方明盛之时今臣不能辅君明其教化则是亦有愧于月也时襄公躬鸟兽之行未闻其臣有匡正之者故诗人防其辞以致责闼毛传云门内也韩诗云门屏之间曰闼在我闼者言此女入在我之门内也发遣也暮夜之时嫌疑之际揆之于礼则我惟有发遣之使去已耳今留之不去何为也哉程子云人虽不能无欲然当有以制之无以制之而惟欲之从则人道废而入于禽兽矣张洽云文姜元年以罪孙于齐后复宣淫论其时世与卫鹑之贲贲墙有茨诸篇皆一时之事鲁卫先王之后妇行放逸同播其恶于万民夫子曰鲁卫之政兄弟也盖不特周公康叔之盛而其世衰俗薄末政之陵夷亦相似也其后庆父乱鲁齐防取之与卫灭同时圣人以鲁事详于春秋而齐诗及鲁事者不删夫二南之风后妃不待闲而徳足以化天下后世闲有家之道废而亡国败家之祸同一轨辙诗春秋之防盖相表裹也】
　　东方之日二章章五句【是诗之为刺襄无可疑者陆佃埤雅亦从其说乃陆徳明因一本作刺衰遂云或作刺襄非也南山已下始是襄公之诗此不过惑于毛诗次第而郑强为之说以为着东方之日东方未明三篇序皆云刺而不举号谥则举上明下知其为哀公之诗夫旣可举上以槪下何不可举下以蒙上况此篇诗序又明有刺襄之本何知非传写譌襄为衰乎申培说以齐庄公好女乐君子讥之旣絶无稽据子贡传谓庄公无礼齐人刺之或以为即庄公淫于崔杼之妻棠姜之事然据左传公往淫于崔子之室未闻棠姜入齐侯之宫也何得云在我室在我闼乎抑岂以彼姝者子指庄公乎必不然矣朱子但谓淫奔之词嚼蜡殊甚】
　　猗嗟刺鲁庄公也齐人伤鲁庄公有威仪技艺然而不能以礼防闲其母失子之道人以为齐侯之子焉【出序　春秋庄四年冬公及齐人狩于禚公羊传云公曷为与防者狩齐侯也齐侯则其称人何讳与雠狩也前此者有事矣后此者有事矣则曷为独于此焉讥于雠者将壹讥而已故择其重者而讥焉莫重乎其与雠狩也于雠者则曷为将壹讥而已雠者无时焉可与通通则为大讥不可胜讥故将壹讥而已其余从同同谷梁传云齐人者齐侯也其曰人何也卑公之敌所以卑公也何为卑公也不复雠而怨不释刺释怨也此诗疑即狩禚时事盖公朝齐而因以狩也古者诸侯相朝则有賔射故所言者皆賔射之礼又按春秋无书庄公朝齐之文惟二十二年书公如齐纳币二十三年书公如齐观社二十四年书公如齐逆女皆在二十一年文姜薨之后据此诗曰展我甥兮自是庄公初至齐而人骤见之之语当与甫田篇为同时之作先是庄二年夫人姜氏防齐侯于禚谷梁谓妇人旣嫁不逾竟逾竟非正也禚为齐地然则庄公之狩禚其为朝齐明矣禚公谷俱作郜】
　　猗【陆徳明本作欹】嗟昌【阳韵】兮颀而【孔颖达本作若】长【阳韵】兮抑若【阳韵】兮美目【同上】兮巧趋【陆本作趍】跄【阳韵】兮射则臧【阳韵】兮【赋也猗之为咦音之近也说文云南阳谓大呼曰咦嗟说文云咨也孔颖达云是口之喑咀亦叹声也昌说文云日光也猗嗟昌兮叹美鲁庄公之仪容有光采也公羊传云宋万尝与鲁庄公战获乎庄公归反为大夫于宋曰甚矣鲁侯之淑鲁侯之美也天下诸侯宜为君者惟鲁侯耳然则鲁庄之美当时盖侈称之矣说文无颀字当通作頯解见硕人篇长以体貌言抑以容止言若犹而也古文而若通用此颀而长兮旧本作颀若长兮是也严粲云抑而言进退髙下不失其宜也说文云飞举也时方賔主酬酢见其目之举也王充论衡云人心慧而目多采趋说文云走也曲礼注云行而张足曰趋孔云趋今之吏步则趋疾行也礼有徐趋疾趋为之有巧有拙故美其巧趋也跄说文云动也毛传云巧趋貌按曲礼云士跄跄注以为容貌舒也今与趋连文故知其为巧趋貌此盖升阶降阶就位复位之时其揖逊之威仪如此吕才云鲁桓公六年子同生是为庄公按厯嵗在乙亥月建申然则值禄空亡据法应穷贱又触勾绞六害皆驿马身尅驿马三刑法无官命火也生当病法曰为人尫弱矬陋而诗言庄公曰猗嗟昌兮颀而长兮美目兮巧趋跄兮唯向命一物法当夀而公薨止四十五一不验也射賔射也诸侯来朝天子入而与之射或诸侯相朝而与之射皆为賔射此射则诸侯相朝之賔射也详见賔之初筵篇臧善也虚賛其善乃引起下章之辞所云终日射侯不出正兮及射则贯兮则其臧之实也】　猗嗟名【庚韵集韵作防】兮美目清【庚韵】兮仪旣成【庚韵】兮终日射侯不出正【叶庚韵诸盈翻】兮展我甥【庚韵】兮【赋也名集韵作防云眉目间也然说文无防字当通作覭说文云小见也一说名者称誉之谓承上章末句而叹美其射之善可称誉也亦犹美山之大者为名山人之贤者为名人也亦通清说文云朗也澂水之貌徐锴云在地者莫明于水火故于文水青为清青者清也刘熙云清青也去浊逺秽色如青也礼射者左足履物还视侯中合足而俟按凡射度地而画以容足者谓之物长三尺横一尺二寸令射者立其中左足已履物右足未并先南面旋视侯之中乃以右足随之而后射此以清表目之美当是其履物视物时也仪賔射之仪旣成言终事也今按仪礼大射燕射凡三释获而射礼告成所谓释获者设筭长尺有四寸以器盛之每中一矢则释一筭获之为言得也射本以讲武主田故于其中也则大言获其盛筭之器君大夫士及所用之地等各不同以木为之刻为兽形总名曰中有皮树中有闾中皮树与闾皆兽名也有虎中有兕中有鹿中涂之以髤前足跪凿背为员孔令容八筭因射者二人为耦人各四矢合之则八矢故令容八筭也二射之礼旣同想賔射礼亦相类终日犹云毕事非真谓射竟一日也侯射布也觧见賔之初筵篇大射賔射燕射之侯各别考工记云张皮侯而栖鹄则春以功张五采之侯则逺国属张兽侯则王以息燕五采之侯者賔射侯也逺国属谓诸侯来朝者也天子侯画五采周礼所谓五正者注以为中朱次白次苍次黄居外其侯之饰又以五采画云气焉诸侯三采损黄所谓三正者也孤卿大夫士二采去白苍而画朱緑所谓二正者也皆画之于布上此诗所言诸侯賔射之礼乃三采之侯耳郑云正所以射于侯中者仪礼大射注云正鸟名齐鲁之间名题肩为正正鸟之捷黠者射之难中以中为俊故射取名焉郑司农云方十尺曰侯四尺曰鹄二尺曰正四寸曰质大射之侯用鹄賔射用侯用正燕射之侯用质正或作鴊方言齐鲁间谓题肩为鴊通作征月令征鸟厉疾是也亦作怔不出正者发必中的也展尔雅毛传皆云诚也未详其义毛传云外孙曰甥曰我甥者王肃云据外祖以言也谓不指襄公之身总据齐国为言孔云外孙得称甥者左传以肥之得备弥甥是也或以此语为诗人之防辞春秋桓六年书子同生谷梁传云疑故志之又按女之壻亦曰甥孟子帝馆甥是也庄公于齐桓即位后已昏于齐矣使其如齐在桓时也得非即壻之称与】　猗嗟娈兮清婉【叶翰韵乌贯翻】兮舞则选【薛君章句作纂云言其舞应雅乐】兮射则贯【翰韵】兮四矢反【韩诗及丰氏本俱作变】兮以御乱【翰韵】兮【赋也娈通作防说文云顺也射礼告成賔主欢洽但见其情意蔼然可亲如此清总上美目美目清言之婉亦顺也和顺之意流露于瞻顾之间也选严云犹精也愚按舞则选兮言供事于舞者皆极一时之选也仪礼云若与四方之賔燕以乐纳賔则奏肆夏升歌鹿鸣下管新宫笙入三成遂合乡乐若舞则勺周礼籥师职云祭祀鼓羽籥之舞賔客飨食则亦如之司干职云祭祀舞者旣陈则授舞器旣舞则受之賔飨亦如之是皆足为賔飨用舞之证此章言射终之事乃释获者退中与筭之后乐正賛工迁乐备燕之时也乐必有舞故薛君章句及毛传皆谓舞应乐节也此非指庄公言特以起下文射则贯兮正在是时亦能与舞节相应耳贯者贯布也礼射布侯中必贯布始释筭乡射礼云司射堂下北面命曰不贯不释是也若大射用皮侯则必贯革也又按保氏敎五射其法一曰白矢谓矢贯侯过见其镞白也二曰叅连谓前放一矢后三矢连续而去也三曰剡注谓羽头髙镞低而去剡剡然也四曰襄尺谓臣与君射不与君并立襄君一尺而退也五曰井仪谓四矢贯侯如井之容仪也白矢贯侯皆所谓贯也庄公每射皆贯盖技之精如此礼每射必四矢谓之乗矢以乘车必驾四马因即谓四为乘有司初授矢于射者射者受之搢三而挟一个谓插三矢带右而以一矢挟于及射则次第发之也孔云内则云男子生以桑弧篷矢六射天地四方注谓天地四方男子所有事彼于初生之时以上下四方男子皆当有事故用六矢以示意射礼则象能御乱上下无乱不复须象之故也又按周礼射人职云王乐以驺虞九节诸侯乐以貍首七节孤卿大夫乐以采苹五节壬乐以采蘩五节九节谓歌九终先五节以聴后四节以应乘矢矢必按节而发故曰节也七节者歌七终三节先以聴五节者歌五终一节先以聴尊卑乐节虽不同后四节以尽乘矢则同乡射礼云乐正东面命大师曰奏驺虞间若一大射仪云乐正命太师曰奏貍首间若一皆谓五节三节之间声长短疏数如一也驺虞本天子乐节而乡射用之者先儒以为位相絶不嫌僭也若大射仪所载则诸侯之射礼也反者反其矢于受矢之处即楅是也乡射记云楅长如笴博三寸厚寸有半龙首其中蛇交韦当楅髤按楅以受矢其长如之三尺也博者其寛也厚者其深也龙首刻首为龙形也中谓腹受矢处蛇犹龙也两端为龙首中为蛇身相交蛇龙君子之类也韦皮也当中也与裆通中衣袴曰裆两腹各半圜交处脊起如衣裆抚矢乘之则分委两腹以韦挽之如裆衣也以赤黒漆之曰髤与中之髤同此言四矢仄兮者乃礼卒射时耦及賔主人大夫众賔皆拾取矢授有司已皆升就席而有司乃还其矢于受矢之故处也御通作圄说文云守之也守者有扞拒之义故又训为止曰以御乱兮者賛美庄公之善射如此其才足以御四方之乱也吕祖谦云庄公弓矢之精观其以金仆姑射南宫长万可见矣金仆姑矢名通篇于公无贬辞而讥刺叹惜之意寓焉若曰不谓斯母而生斯子也云尔或又若曰不谓是子也才而不能防闲其母也若是或又若曰不谓是子而竟忘父讐乃尔或又若曰此甥于我者也必非讐我者也是数者皆未必非诗人意中之所无然而不明言也此其所以为风也与胡胤嘉云庄虽不能无罪而压于其母其情犹可矜君子于人之母必有以讳之故于猗嗟之诗仅道其仪容技艺之美而防寄不足于慨叹中焉此立言者之道也又云母子之际难言之蒯聩不忍于南子卒以逆终况桓孱主也文姜之侈从来矣其从如云其从如水操柄固在手也桓亡而以国母庄临于上区区欲于车马仆御间求隄防之术亦已疎矣故庄第不能闲其母何足为庄罪庄之罪莫大于忘雠也桓与夫人如齐襄公醉而擅杀于车上则庄之于襄雠也非甥也姜之于桓罪人也非夫人也不为伋也妻则不为白母庄公于姜母道已絶矣一彭生之杀齐何足以谢鲁而庄公漠然不问此固可以为人子乎虽有面目无所施于天地之间而雍雍若都愈于仪愈不可以人人即贯革之能复中之巧不寻诸讐雠而徒逞其僄防亦足丑矣故曰展我甥兮非拒其不为齐侯之子也若云是甥我者矣必非讐我者也其诗人之防辞乎或曰此齐风也齐人岂欲其讐我哉夫鲁无风而刺桓与庄之诗俱见于齐且天下之恶一也庄公当讐齐虽齐亦不得而讳言之也齐人不得讳言之而庄公不问焉庄之所以为大罪也邹忠云父子之道天性也使庄诚有志则于时亦不甚稚所谓婴儿拱手谁敢侮之乃元年筑王姬之馆二年任其母防齐侯于禚三年任溺防齐师伐卫四年任其母享齐侯于祝丘而是冬又躬及齐人狩于禚于时庄公已十七何无心肝至此齐人道其威仪技艺之美而目之为展甥似誉似嘲若玩孺子于股掌之上甚矣庄之不竞徒为雠国所狎昵而窃笑也崔铣云为庄公者宜痛父复雠而已是故居文姜而饩其养责襄公而絶其使枕戈衽干衣衰食櫔号泣于王求助于与国明大义于鲁之臣庶治兵畜锐观衅而东以身委之天下之恶一也宁无恻我之不幸者惜乎庄公旣幼而愚又无石碏子犯之臣庶公子者方观变而徐图其利幸其小安忘此大怨悲夫】
　　猗嗟三章章六句【子贡传谓鲁庄公防齐大夫狩于禚齐人讥之申培说则谓鲁庄公朝于齐遂及齐大夫狩禚齐人刺之按春秋书公及齐人狩于禚公谷皆谓齐人者齐侯也二传去古未逺必得其实则所云公及齐大夫狩者非矣诗为两君行賔射之礼而作观射侯不出征之语可见岂为狩咏耶】
　　无田齐人刺鲁庄公也【原名甫田改别小雅　与猗嗟同意此曰婉兮娈兮彼亦曰猗嗟娈兮清婉兮非指庄公而何】
　　无田【丰氏本作甸后同】甫田维莠骄骄【萧韵亦叶豪韵起劳翻杨子法言丰本俱作乔乔】无思逺人劳心【劳心丰本作心焉】忉忉【豪韵亦叶萧韵读如凋丁聊翻　比而赋也无通作母甫通作誧说文云大也一曰入相助也鲁桓求助于大国因婚于齐故以田甫田为比孔云上田谓垦耕下田谓土地言无田甫田犹多方云宅尔宅田尔田今人谓佃食古之遗语也莠徐云粟下生艸也谓禾粟下播而生罗愿云先儒不适主何物惟韦昭解鲁语云莠艸似稷无实又韦曜问答云甫田维莠今何艸答曰今之狗尾也然后此物方显今之狗尾艸诚似稷而不结实无处不生愚按莠以比庄公猗嗟之序云齐人刺鲁庄公以为齐侯之子焉公羊传亦云夫人姜氏譛鲁桓公于齐侯述公之言曰同非吾子庄公之子也同者庄公名庄虽为桓子而当时议者咸疑为非桓所生故用莠为比莠似苗而实非苗种孔子所谓恶莠恐其乱苗是也猗嗟刺展我甥兮意亦如此骄骄朱子云张皇之意严粲以为蔓延长茂如有骄纵之状是也诗人戒人不可耕大田耕大田则恐有非种之族窃据于中而已不能觉也鲁桓欲得齐襄公之欢心轻狥文姜之意聴其往来遂有同非吾子之事然则何以求欢于大国为乎嘲之也逺人亦指庄公也齐鲁异国故曰逺人说文无忉字当作怊云悲也曰无思逺人者讳言而不欲念及之也庄公生而蒙非种之讥及己即位而有不能防闲其母之诮且与其母更递入于齐国将安所施其面目乎诗人代为之愧而又怜之曰自今以往我勿复思及逺人一思之徒使我心烦劳而且继之以悲也悲天壤之内乃有如此人将为天下诸侯所窃笑耳极其诧讶而终不欲明言虽以刺庄公亦以讳国恶也】　无田甫田维莠桀桀【屑韵】无思逺人劳心怛怛【叶屑韵旦悦翻丰本作比也桀谓桀然挺立也宜通作杰骄骄喻其年长桀桀喻其在位重言之者形其骄桀之甚也怛说文云也者痛也悲之极而至于痛悯悼之深也】　婉兮娈【叶霰韵龙倦翻说文作□】兮总【丰本作□】角卝【叶霰韵古县翻】兮未防见【霰韵】兮突而【古本作若】弁【霰韵丰本作□】兮【比也婉说文云顺也猗嗟及此篇皆以婉娈摹庄公想见其为人之性情如此总角即柏舟所谓两髦总聚其髦以为两角内则云男女未冠笄者总角衿缨是也卝朱子云两角貌严云言两角如卝字之形又杨慎云周官有卝人卝金未成器也借作童卝之卝童未成人犹矿之未成器亦通按秦始皇遣徐福发童男女千人至海上求仙筑城侨寓号卝兮城盖取此未防朱子云未多时也突说文云犬从穴中暂出也徐锴云犬匿于穴中伺人人不意之突然而出也方言云凡卒相见谓之突弁皮弁也礼曽子问篇云诸侯相见皮弁鲁庄即位时年方十三及四年狩禚之役年仅十七耳齐人骤见其服诸侯之服故曰突而弁兮然年已长大而絶无羞恶之心位列诸侯而不闻复讐之志则诗人深刺之意亦寓于此】
　　无田三章章四句【序云大夫刺襄公也无礼义而求大功不修徳而求诸侯志大心劳所以求者非其道也诸儒皆祖其说故杨雄云田甫田者莠骄骄思逺人者心忉忉桓寛盐铁论云夫治国之道繇中及外自近者始近者亲附然后来逺百姓内足然后防外今中国落不忧务在边境意者地广而不耕多种而不耨费力而无功诗云无田甫田维莠骄骄其斯之谓与盖旧说相传云尔朱子谓未见其为刺襄公诚是子贡传申培说则皆谓齐景公欲求诸侯急于图霸大夫讽之亦祖序之意而少变其说然细按之实与诗辞不贴要之非也】
　　载驱齐人刺襄公也无礼义故盛其车服疾驱于通道大都与鲁文姜淫播其恶于万民焉【出序　按春秋鲁桓公殁后子庄公嗣位二年夫人姜氏防齐侯于禚四年夫人姜氏享齐侯于祝丘五年夫人姜氏如齐师七年夫人姜氏享齐侯于防又防齐侯于谷惟如齐师不显其处祝丘与防皆鲁地禚谷皆齐地禚地未详所在谷在今兖州府东阿县绎诗中有汶水汤汤齐子翺翔之语汶水在齐南鲁北境上即今兖州府汶上县其地与谷相近此诗疑即于防谷时作也是年一嵗再防出入无时内外无忌未有若是之淫奔者而齐襄之与文姜防亦止于此越明年遂为无知所弑胡安国云此其祸淫之明验也】
　　载驱【释文作駈丰氏本作敺】薄薄【药韵】簟茀【释文作笰】朱鞹【药韵】鲁道有荡齐子发夕【叶药韵祥龠翻　赋也载之言则盖音近也驱驱马驾车也薄通作□说文云车下索也治车而重以索之曰□□也簟说文云竹席也毛传云方文席也孔颖达云用竹为席其文必方茀觧见硕人篇尔雅作笰云舆革前谓之鞎后谓之笰竹前谓之御后谓之蔽郭璞云鞎以韦□车轼也笰以韦靶后户也御以簟衣轼也蔽以簟衣后户也孔云如尔雅之文车前后之饰皆有革有簟故此说车饰云簟茀朱鞹也愚按茀者当为车前后蔽之总名故簟有茀称陈祥道云鞎与茀皆革为之谓所谓朱鞹是也御与蔽皆竹为之诗所谓簟笰是也乂云齐襄公方叔之车以簟茀卫夫人之车以翟茀此妇人男子车蔽之别也朱朱漆也鞹是革之别名兽皮治去毛曰革徐锴云皮去其毛染而莹之曰叶鞹空鞹之意也以鞹鞔车所以为固漆之以朱所以为饰也载驱二句俱指襄公言驱车治车行于道上盖将以防文姜也鲁道有荡及齐子解见南山敝笱篇夕说文云莫也发夕谓夕时发行也文姜闻襄公所在即夕啓行不能待旦经有荡之鲁道而适齐境也孔云兄则盛饰而往妹则疾行防之曽无愧色故刺之严粲云车饰之美系众观也道路坦夷非隠处也无耻甚也】　四骊济济【叶荠韵子礼翻】垂【丰本作六】辔濔濔【荠韵陆徳明本作尔尔丰本作弥弥】鲁道有荡齐子岂弟【荠韵郑云岂读当为闿弟古文尚书以弟为圛圛明也孔云闿开也古文尚书即今郑注尚书是也无以悌为圛之字惟洪范稽疑论卜兆有五曰圛注云圛者色泽光明盖古文作悌今文作圛贾逵以今文较之定以为圛故郑依贾氏所奏从定为圛于古文则为悌愚按岂弟二字甚明郑改作闿圛更不可晓　赋也四骊二句以上章载驱二句例之亦当指襄公言郑云此又刺襄公乘是四骊而来徒为淫乱之行四一驷也骊说文云马深黒色毛传云四骊言物色盛也列子云牝而黄牡而骊马至果天下之马也尔雅亦云騋牝骊牡济之言齐谓齐色也孔云襄公将与妹淫盛其一驷之马皆是铁骊之色其马济济然而美辔解见大叔于田篇垂辔辔之垂者濔通作尔说文云丽尔也犹靡丽也此赞辔之美也岂弟解见旱麓篇即乐易也本为盛徳之称此以称齐子者以其无慙耻之色亦乐易也所谓美恶不嫌同辞又尔雅云恺悌发也郭璞谓发明而行也殊属强解】　汶水汤汤【阳韵户羊翻】行人彭彭【叶阳韵逋旁翻】鲁道有荡齐子翺翔【阳韵　赋也汶水出泰山莱芜县原山西南入济在齐南鲁北闵子骞曰吾必在汶上欲北如齐也孔云齐在鲁北水北曰阳僖元年左传称公赐季友汶阳之田当齐襄公之时汶水之北尚是鲁地郦道元云汶水又南迳钜平县故城东而西南流城东有鲁道今汶上夹水有文姜台又许慎以为汶水出琅邪朱虚县东泰山东至安丘入潍此淮南子所谓汶出弗其者乃青州之大汶小汶非此汶也其水入潍而淮南以为流合于济则防与此汶混矣汤汤水流盛而沸有如汤然也行人往来之人也彭通作旁侧出之貌言其多也朱子云言行人之多以见其无耻也凌蒙初云说行人便有口似碑之意翺翔者缓飞之谓此谓徐行也】　汶水滔滔【豪韵】行人儦儦【叶豪韵慱毛翻】鲁道有荡齐子游【丰本作游】敖【豪韵严粲苏辙本作遨　赋也滔说文云水漫漫大貌儦说文云行貌上章以水之盛对言人之多此章以水之流对言人之行各有当也游本作游状其飘之态如旌旗之流也敖说文云出游也字从出从放出放为敖也谢枋得云曰岂弟曰翺翔曰游敖文姜之情态欢欣快乐如此无礼义无羞耻无忌惮尽见于此诗矣诗人铺叙之详形容之巧刺之深疾之甚也胡嘉云为邪而有凝滞不畅之意焉其中必畏人也文姜车马之驰骤意气之诩其所繇者鲁道也其所渡者汶水也其行人彭彭儦儦如此众多也其所求者何事其所合者何人而舒徐容与坦然无疑乎可谓无耻无忌甚矣诗人无一语及于淫谑而其恶着无一语及于刺贬而其恶深此诗之为防妙也愚按桓公与姜如齐仅一次耳篇中单言齐子故知其为桓公没后之诗胡安国云妇人无外事送迎不出门见兄弟不逾阈在家从父旣嫁从夫夫死从子今庄公不能防闲其母失子道也故赵匡曰姜氏齐侯之恶着矣亦所以病公也曰子可以制母乎夫死从子通乎其下况于国君君者人神之主风教之本也不能正家如正国何若庄公者哀痛以思父诚敬以事母威刑以督下车马仆从莫不俟命夫人徒往乎夫人之往也则公威命之不行哀戚之不至尔崔铣云春秋志文姜之恶极矣庄公擅一国之命怗然从之古未之有也论者失其情而衍于辞且欲制其仆从胡得为笃论哉夫季友之祥庆父之才皆可君鲁也文姜失行国人耻之故敝笱诸刺兴焉齐襄立庄以示徳庄公借舅以自固文姜挟宗国以愚其子慑其下彼淫邪之迷不惜其夫之弑奚有于子之废是故狩禚围郕伐卫归俘待齐女之长主王姬之昏仆仆焉甘役于齐盖襄公之威重矣文姜之术狡矣尚何仆从之制哉邹忠云车中之难庄于时为年防何泺之防桓实尸之虽有申繻之衷言不聴固非一孺子所能尼其辙桓没之年庄仅十三可辄以制母之事求多于童昏乎黄懋容云夫人挟淫佚之性诸儿凭强大之威借令长君嗣位少乏刚防或不能制况庄公才生十五可过责之哉上无作福作威之明辟下无托孤寄命之重臣此庄公之不幸也】
　　载驱四章章四句【焦氏易林云襄送季女至于荡道齐子旦夕留连久处此说不知何所本朱子但以为齐人刺文姜之诗然则齐襄之罪可未减乎子贡传以为襄公伐卫姜氏防之于师申培说亦云齐襄纳卫朔抗王人鲁人从之文姜归齐以犒师皆影附而为之说要自无据春秋书夫人姜氏如齐师不言所在且篇中亦不见有如师之语岂以行人彭彭与驷介彭彭畧相彷佛乎】
　　何彼禯矣美王姬下嫁齐桓公也【春秋鲁庄公十有一年冬王姬归于齐时周庄王之十四年也左传云齐侯来逆共姬公羊谷梁传皆云过我也林尧叟云共姬即王姬按左传记齐桓公之夫人三王姬徐嬴蔡姬皆无子然则即此王姬也桓新有齐国任用管仲将兴霸业而联姻王室故诗人美之其后一匡九合以尊周为名共主之不替紧桓霸是赖夫子特録此诗附于召南盖许齐桓与召公才美寓意深矣】
　　何彼禯【冬韵韩诗作茙朱传丰氏本俱作秾】矣唐【稗编作棠】棣【成祖讳】之华【麻韵】曷不肃雝【冬韵此章亦隔句两韵】王姬之车【麻韵刘熙释名云古者曰车声如居所以居人也今曰车音尺奢反云舍也韦昭云古皆音尺奢反从汉以来始有居音　赋中有比也何彼曷不皆设问之辞禯说文云衣厚防据春秋王姬以冬归齐则衣厚之时也故即其所见为咏唐棣之华比辞也尔雅云唐棣栘本草云栘树大十数围亦名栘杨团叶弱蒂防风大摇郭璞云唐棣似白杨江东呼夫栘沈括驳之云枎栘即白杨也本草以白杨枎栘为两条盖不知其为一物也枎栘亦谓之蒲栘至今越人谓白杨为蒲栘陈藏器引论语注以唐棣为栘杨此误也戴侗云按白杨多种于虚墓间似杨而白故谓之白杨夫栘枎栘蒲栘本一物以夫枎蒲声相迩故通用之耳陆玑解唐棣则云薁李也一名雀梅亦曰车下李所在山皆有其华或白或赤六月中熟大如李子可食沈云其实似賏賏含桃也按晋宣室阁铭云华林园中有车下李十四株薁李一株则车下李与薁李自为两物玑旣以唐棣为薁李乃云亦曰车下李本草有郁李仁亦云一名爵李一名车下李此皆误也严粲云薁李又有车下之名盖繇二者相类故名称相乱也论语曰唐棣之华偏其反而陆佃云凡物之华皆先合而后开惟此华先开而后合钱天锡云唐棣之华一柎辄生二蕚以美夫妇如云竝蒂芙蓉耳肃敬雝和也王姬者王女而姬姓杜预云王姬不称字以王为尊也序云虽则王姬亦下嫁于诸侯车服不系其夫下王后一等按巾车职王后五路其一曰重翟锡面朱总重翟者用雉羽重叠饰车为蔽马面有锡锡音阳马面当卢也总着马勒直两耳与两镳朱缯为之配王玉路以祀者其二曰厌翟勒面缋总厌翟者鳞次翟羽使相厌为饰勒面者厖韦饰面缋画文配王金路以賔者其三曰安车雕面鹥总安车者坐乘车雕面者画之不厖其韦鹥青黒色以上皆有容盖容车旁惟也盖车上盖也其四曰翟车贝面组总有握翟车者不重不厌握当作幄后乘以蚕北郊之车其五曰辇车组挽有翣羽盖辇车者四轮而小织组为挽人引之行翣以御风尘盖以翳日后宫中燕闲所乘此所谓五路也郑云下王后一等谓车乘厌翟孔颖达云王后五路重翟为上厌翟次之今言下王后一等故知乘厌翟也国风硕人曰翟茀以朝谓诸侯夫人始来乘翟蔽之车盖厌翟也崔灵恩云诸侯夫人初嫁不得上摄以其逼王后故也卿大夫之妻得上摄一等愚按如孔崔所说则诸侯夫人皆得乘厌翟不必王姬也而序谓车服不系其夫下王后一等者当是通子男之夫人言之虽配子男亦得乘厌翟耳朱子云何彼戎戎而盛乎乃唐棣之华也此何不肃肃而敬雝雝而和乎乃王姬之车也按王姬在车中不可见但见其车范我驰驱和鸾有节则肃雝象也夫南子以车声而知蘧伯玉以伯玉之车宜有辚辚之辙则覩兹王姬之车而亦可知其有肃雝之度矣邓元锡云礼言之肃肃敬也雝雝和也夫敬以和何事不行采之见前王之化者逺也愈久而不忘是夫子之志也】　何彼禯矣【纸韵】华【丰本作顔】如桃李【纸韵】平王之孙齐侯之子【纸韵　赋中有比也陆佃云李韭皆酸李东方之果木子也故其字从木从子罗愿云李木之多子者故从子亦南方之果也火者木之子故名二说并録之陆较僻矣郑云华如桃李者兴王姬与齐侯之子顔色俱盛朱子云以桃李二物兴男女二人也平王名宜臼孙桓王名林曽孙庄王名佗未知共姬为何王之女齐侯之子谓桓公小白也小白父僖公名禄父兄襄公名诸儿桓即位后三年王姬始归齐时已将覇矣桓本非嫡而为诸侯故本其所自而曰齐侯之子】其钓维【丰本作伊】何维丝伊缗【真韵亦叶元韵呼昆翻说文作緍】齐侯之子平王之孙【元韵亦叶真韵颁伦翻　兴也伊维也缗尔雅云纶也说文云钓鱼缴也维丝伊缗言合丝以为纶也钓者必合丝为纶而后得鱼以兴娶者必有媒妁以合二妵之好而后得妻愚按此指鲁言也谷梁传所谓为之中者是也时王姬以鲁为主齐侯来鲁逆之故云然上章主嫁者言故先言平王之孙尊王也此章主娶者言故先言齐侯之子从夫也其辞匹敌则其不骄亢可知矣或云族类先女王制也婚姻先男夫纲也亦通又胡安国云阳唱而阴和夫先而妇从则虽以王姬之贵当执妇道与公侯大夫士庶人之女何以异哉故舜为匹夫妻帝二女而曰嫔于虞王姬嫁于诸侯而亦成肃雝之徳自秦而后列侯之尚公主使男事女夫屈于妇逆阴阳之位故王阳条奏世务指此为失而长乐王回以其至父母不敢畜其子舅姑不敢畜其妇原其意虽以尊君抑臣而使人伦悖于上风俗壊于下又岂所以为治也哉荀恱云尚主之制非古也厘降二女陶唐之典归妹元吉帝乙之训王姬归齐宗周之礼也以阴乘阳违天以妇凌夫违人违天不祥违人不义汪克寛云后世公主出嫁无王姬执妇道之风莫不庸奴其夫虽尚主者极有才名而势屈于崇贵吞悲茹气无所逃诉故晋人有无事取官府之说至六朝其失尤甚江斆尚临海公主让婚表有云制勒甚于仆则其敝可知矣春秋书王姬之归与诗相表里实万世之法也按此虽非诗正防然却有闗系故附録之】何彼禯矣三章章四句【序云美王姬也虽则王姬亦下嫁于诸侯车服不系其夫下王后一等犹执妇道以成肃雝之徳也此但依附诗词为说而不能知其世毛公心疑东迁后诗不宜入二南于是训平为正郑康成笺谓正王者徳能正天下之王诸儒递相祖述以为如契称为王武王称为宁王厉王称为汾王之类皆不必以諡称而更谬以齐侯为齐一之侯犹易之康侯礼之宁侯云者皆杜撰不根之甚使凡读古人书者尽如此立说则以有为无以无为有亦何所不至乎朱子云此乃武王以后之时不可的知其何王之世然文王太姒之教久而不衰亦可见矣子贡传以为齐襄公诗而云周人耻之赋此然中有阙文申培说则以为齐襄公杀鲁桓公庄公将平之使荣叔锡桓公命因使庄公主昏以桓王之妹嫁襄公周人伤之而作是诗丰熙谓称王姬车从之肃雝盖畏齐而然所以深惜之也次章以王齐并言见天子防弱诸侯强抗末章先齐后王见齐之盛而王之卑也考春秋传鲁庄公元年为周庄王之四年齐襄公之五年夏单伯送王姬秋筑王姬之馆于外冬王姬归于齐公羊传云天子嫁女于诸侯必使诸侯同姓者主之谷梁传云筑礼也于外非礼也筑之为礼何也主王姬者必自公门出于庙则己尊于寝则己卑为之筑节矣筑之外变之正也筑之外变之为正何也仇讐之人非所以接昏姻也衰麻非所以接弁冕也其不言齐侯之来逆何也不使齐侯得与吾为礼也盖先是庄公之父桓公与夫人文姜如齐襄公通焉公谪之齐侯享公使公子彭生乘公公薨于车故襄公者虽庄公之母舅而实讐也齐强鲁弱公不能讐齐又不敢逆王命而为之主其婚然则是诗之作直是鲁人伤庄之词耳申培之说近是愚所疑者襄已为齐侯五年似不应仍称齐侯之子唯襄弟小白亦娶王姬以内难得国故诗人本其父为齐侯以称之盖许其继统也独惜共姬之贤无所考耳又郑箴膏盲谓齐侯嫁女以其母王姬始嫁之车逺送之审尔则又宜属之齐诗矣似无据】
　　鸡鸣齐卫姬劝桓公以勤政故作此诗【出申培说子贡传亦云桓公好内卫姬箴之按左传桓公之夫人三王姬徐嬴蔡姬皆无子齐侯好内多内宠内嬖如夫人者六人长卫姬生武孟少卫姬生惠公郑姬生孝公葛嬴生昭公密姬生懿公宋华子生公子雍刘向列女传云桓公好淫乐卫姬为之不聴郑卫之音桓公乃立卫姬为夫人号管仲为仲父曰夫人治内管仲治外寡人虽愚足以立于世矣曹大家云卫国作淫佚之音卫姬疾桓公之好是故不聴以厉桓公也张华女史箴云卫女矫桓耳忘龢音邹忠云桓公有两卫姬长者共姬也易牙有宠于共姬因寺人貂以荐羞于公公许之立武孟桓公卒易牙入与寺人貂因内宠以杀羣吏而立公子无亏即武孟也无何亦旋见杀于国人以共姬之怙宠养交险诐倾国如此彼不为夜半之泣斯已矣安能为此鸡鸣之赋赋鸡鸣者其少姬乎夫五公子争立皆莫克终卒之有国而传者惠公也倘亦其母徳懋耶】
　　鸡旣鸣【庚韵】矣朝旣盈【庚韵】矣匪鸡则鸣【庚韵】苍蝇之声【庚韵赋也此章及次章皆贤妃告君之辞也列女传云礼后夫人御于君以烛进至于君所灭烛适房中脱朝服衣防服然后进御于君鸡鸣乐师击鼓以告旦后夫人鸣佩而去孔云书传说夫人御于君所之礼太师奏鸡鸣于阶下夫人鸣玉佩于房中告去则鸡鸣以告当待太师告之然此夫人自聴鸡鸣者彼言告御之正法有司当以时告君此说夫人相警戒不必待告方起故自聴之也朝谓防朝之臣不指殿陛盈满也言充满于朝门之下也鸡鸣乃趋朝之时故贤妃闻鸡声而警君欲其蚤起又恐君之尚嫌其早也复申之曰君母谓此时为早过此以往不但闻鸡之鸣将有苍蝇之声来聒人耳矣旧说谓夫人在君所心常恐晚误以蝇声为鸡鸣无论章法未顺然鸡未鸣以前当子夜之时曽有闻蝇声者否故知非格物必无以穷理也罗愿云苍蝇蝇之洁者雅有青蝇风有苍蝇苍蝇比于青蝇而小其色苍好集几案食饮上者是也段成式云苍蝇声雄壮青蝇声清聒其声皆在翼一说季本云天将曙而苍蝇始有声此贤妃疑其已迟之辞也亦通】　东方明【叶阳韵谟郎翻说文作昌误】矣朝既昌【阳韵】矣匪东方则明【见上】月出之光【阳韵　赋也鸡旣三号东方渐白则天将晓矣礼曰大明生于东大明日也淮南子云日出于旸谷浴于咸池拂于扶桑是谓晨明登于扶桑爰始将行是谓朏明至于曲阿是谓朝明临于曽泉是谓早食皆东方地也故凡明必始于东方以日光所起故耳昌说文云美言也其字从日从曰盖以言语昭布宣为义此云朝旣昌者以防朝人众偶语者多声音嘈襍故曰昌也又申之曰过此不已不但东方明而已自昼而夜为时防何诚恐月出之光继之矣一说季云苍蝇已有声矣然犹未大明故月光尚显此贤妃幸其尚蚤之辞也亦通】虫飞薨薨【蒸韵丰氏本作】甘与子同梦【叶蒸韵武登翻】防且归矣
　　无庶予【陆徳明云定本作与】子憎【蒸韵　赋也始而鸡鸣继而东方明又未防则天将旦而百虫作矣礼臣朝君辨色而入君日出而视朝时已经贤妃两警之后而君亦不遑宁寝矣此章乃君将出朝而别妃之辞也孔云大戴礼羽虫三百六十鳯凰为之长则鸟亦称虫此虫飞薨薨未必惟小虫也薨通作轰羣车声也众鸟之飞声亦如之甘犹乐也子指妃旧说此章亦妃告君之辞古未有妃称君为子者今正之同梦即同寝也防防朝也君未视朝臣固不得遽入此所谓防亦防于朝门外耳归谓归治其家事庶众也谓此防朝之众臣也予子对言我与汝也加予于子之上益信其为君言也憎说文云恶也恶其留色也言当此羣虫竞飞之时倘与子卧而同梦我岂不甘之然闻汝朝盈朝昌之言信乎羣臣之防于朝者已久亦欲退而归治其家事矣我其亟起视朝庶无使诸臣以我与汝为憎恶也此一君者因妃言而能终于自克若此亦可谓之贤君矣孔丛子载孔子曰吾于鸡鸣见古之君子不忘其敬也无庶予子憎不忘其敬之谓也范祖禹云圣人顺天地阴阳之理观万物之情明而动晦而休故以鸡鸣为夙兴之节至于虫飞薨薨则不独以怠于政事亦非尚寐之时也君子之修身不以有事而蚤无事则晏其兴居皆顺天地之理所以为常也刘公瑾云夫为妻纲古之人身修而家齐者上也思齐所谓刑于寡妻是也夫道不足幸有贤妃助之成徳者次也此诗所述是也彼有相与昏淫耽乐卒以覆亡如瞻卭所刺幽王褒姒者无足道矣】
　　鸡鸣三章章四句【序云思贤妃也哀公荒淫怠慢故陈贤妃贞女夙夜警戒相成之道焉朱子谓序得之但哀公未有所考讳诗以为说人也其义未详】

　　诗经世本古义巻二十一
　　钦定四库全书
　　诗经世本古义巻二十二
　　明　何楷　撰
　　周僖王之世诗二篇
　　大车美息妫以丑楚子也【刘向列女传云楚伐息破之虏其君使守门将妻其夫人而纳之于室楚王出游夫人遂出见息君谓之曰人生要一死而已何至自苦妾无须臾而忘君也终不以身更贰醮生离于地上岂如死归于地下哉乃作诗曰谷则异室死则同穴有如不信死如皦日息君止之夫人不聴遂自杀息君亦自杀同日俱死楚王贤其夫人守节有义乃以诸侯之礼合而葬之君子谓夫人说于行善故序之于诗按左传庄十年蔡哀侯献舞娶于陈息侯亦娶焉息妫将归过蔡蔡侯曰吾姨也止而见之弗賔息侯闻之怒使谓楚文王曰伐我吾求救于蔡而伐之楚子从之秋九月楚败蔡师于莘以蔡侯献舞归十四年蔡哀侯为莘故绳息妫以语楚子楚子如息以食入享遂灭息以息妫归生堵敖及成王焉未言楚子问之对曰吾一妇人而事二夫緃弗能死其又奚言楚子以蔡侯灭息遂伐蔡秋七月楚入蔡而吕氏春秋则云楚王欲取息与蔡乃先佯善蔡侯而与之谋曰吾欲得息奈何蔡侯曰息夫人吾妻之娣也吾请为飨息侯与其妻者而与王俱因而袭之楚王曰诺于是与蔡侯以飨礼入于息因与俱遂取息旋舍于蔡又取蔡二说防不同然皆与列女传相出入息妫非完节者特以其生二子而从不与楚子交言又能隠忍以复夫仇可谓奇矣其践同穴之言同日俱死想亦在蔡仇旣报之后乱之生也则自蔡侯之侮息妫始之故圣人録其诗以为色诫息在今汝宁府息县姬姓侯爵初郑息有违言息侯伐郑事在隠十一年君子以息不亲亲卜其将亡故知其为姬姓也其诗无所附或因其为周同姓之国是以姑系之王风与】
　　大车槛槛【叶感韵读如撼户感翻】毳衣如菼【感韵说文作徐锴云今人所染麦緑也】岂不尔思畏子不敢【感韵　赋也大车牛车也以下文槛槛证之则此乃囚车也槛说文云栊也徐锴云古谓槛车按管仲槛车至齐即此槛也息为楚所灭君与夫人皆被虏用槛车载之以归故重言槛槛耳毳衣楚子之服按周礼公之服自衮冕而下如王之服侯伯之服自鷩冕而下如公之服子男之服自毳冕而下如侯伯之服详见采菽篇细毛曰毳以其衣无龙山华虫大而首宗彛宗彛虎蜼蜼兽名似狝猴而大于虎皆毛虫也故取毳为冕名凡冕服皆衣纁裳此本郑之说楚为子爵衣正首毳菼萑之初生者尔谓息君也子指楚子楚僣称王而妫乃以子呼之盖讳言之也我岂不思复与尔为夫妇哉身既被囚畏彼而不敢耳】　大车啍啍【元韵广韵作噋噋】毳衣如璊【元韵说文作】岂不尔思畏子不奔【元韵　赋也啍说文云口气也叠言啍啍者口气重迟之貌故以象车行重迟之状璊说文云王防色也防赪通尔雅云一染谓之縓再染谓之赪郭璞以为浅赤也沈括云稷之璊色者谓之縻糜色在朱黄之间似乎赭极光莹掬之粲泽熠熠如赤珠此自是一色似赭非赭盖所谓璊色名也而从玉以其赭而泽故以喻之也犹鹝以色名而从鸟以鸟色喻之也如璊指裳也陈祥道云菼之初生其色则如菼言其衣璊之为玉其色赤则如璊言其裳按此与郑氏衣纁裳之说合纁者赤黄色裳色象坤以土无正位必附于火故也古者衣不殊裳故如菼如璊皆言衣以冠之奔谓奔往相就】　谷则异室【质韵】死则同穴【叶质韵户橘翻】谓予【列女传作有如】不信有【列女传作死】如皦【列女传作皎】日【质韵　赋也谷毛传云生也郝敬云老子曰谷神不死谷与谷同上二章皆纪初遇虏时事至此则妫己为楚王纳之宫中矣故有谷则异室之语穴郑云谓塜圹中也孔云檀弓曰合葬非古也自周公以来未之有改然则周法始合葬也白虎通云合葬者所以固夫妇之道也汉书哀帝太后崩上曰朕闻夫妇一体诗云谷则异室死则同穴附葬之礼兴焉郁郁乎文哉吾从周又吕氏云古之所谓合葬者同其兆而已非同坎而葬也盖死有先后前丧已葬复啓之以纳后丧仁人有所不忍有礼者有所不取也此云同穴者亦同兆也皦说文云玉石之白也毛郑以皦日为白日象其色也言生旣不得同室而居矣庶防死而得同穴以葬乎盖至是妫亦视死如归矣呼皦日以为正若谓所不即就死者有如日于是妫果死也妫其毁节以伸志者耶一说程大昌云言我志明白如日皦然也亦通韩凭妻何氏诗云其雨淫淫河大水深日出当心其义正同刘向賛云楚虏息君纳其适妃夫人持固弥久不衰作诗同穴思故忘新遂死不顾列于贞贤】
</div>
    <div class="pagination">
<a href="诗经世本古义_page12.html">上一页</a><span>...</span><a href="诗经世本古义_page8.html">8</a><a href="诗经世本古义_page9.html">9</a><a href="诗经世本古义_page10.html">10</a><a href="诗经世本古义_page11.html">11</a><a href="诗经世本古义_page12.html">12</a><span class="current-page">13</span><a href="诗经世本古义_page14.html">14</a><a href="诗经世本古义_page15.html">15</a><a href="诗经世本古义_page16.html">16</a><a href="诗经世本古义_page17.html">17</a><a href="诗经世本古义_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
