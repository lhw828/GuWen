<!DOCTYPE html>
<html>
<head>
    <meta charset="UTF-8">
    <title>诗解颐 - 第 3 页/共 10 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>诗解颐 - 第 3 页/共 10 页</h1>
    <div class="content">　　桧
　　素冠
　　三年之丧非终其服之难情称其服之难也棘以言其哀遽之状栾栾以言其毁瘠之形则是其衣服之变顔色之哀心志之思慕皆可即是而见之夫惟表里之相称本末之兼善所以为贤惜乎今之不及见斯人也则安得而不劳心慱慱乎
　　匪风
　　周道者适周之道也周之盛时其君则文武成康其臣则周召毛毕东诸侯之朝觐聘问与其臣民之往来以供百役者若百川之赴海葢靡日而不有也而今也征伐之烦防盟之数吾小国仆仆焉奔走以事大国之不暇而适周者寂乎其无闻也则安得不为之怛然而悲伤乎夫惟适周者之寂然也故又重言以结之曰孰有能西归者乎有则我愿慰之以好音所以伤夫今王之不如古而又以重叹夫今人之不知有王也
　　曹
　　鸣鸠
　　首章即其仪之一而知其心之诚二章即其服之盛而知其徳之称三章言由其身之修故化有以行于国四章言由其国之治故福有以裕其身前三章皆颂美之辞末章胡不万年则祝愿之辞也
　　豳
　　七月首章
　　七月之诗以衣食为急而衣食所资以豫备为贵必以七月为首者三隂之月隂气始盛故于是而豫为御寒之备三阳之月阳气始盛故于是而豫为治田之备先衣而后食故以七月为首也大寒之候在于丑月而图之于建申之时收成之候在于酉月而虑之于建寅之日其为豫备可知若寒至而后索衣饥至而后索食则其为计亦晚矣
　　二章
　　豳民以流火为授衣之渐故于春月将蚕之候蚕之新出者则求穉桑以养之蚕之未出者复求白蒿以洗之此见其趋事之勤也而其许嫁之女豫以将及公子同归而逺其父母为悲此见其秉心之厚也此所以为邠俗也
　　三章
　　上章于春日而求桑以养蚕为今年授衣计也此章于八月萑苇既成而豫蓄之以为曲薄为明年养蚕计也上章求穉桑以养其始生者采白蒿以洗其未生者此蚕事之始也此章于桑之大者条取之桑之小者猗取之蚕盛而大小毕取此蚕事之成也蚕事既成又于鸣鵙之候而绩其麻以为布葢蚕之所成者可以供老疾给昬嫁奉君上而已非绩麻以为布则固无以为少者壮者之供也蚕绩皆成然后染之或以为或以为黄而其朱者尤为鲜明且以供上而为公子之裳其风俗之厚如此岂一日之积哉
　　四章
　　四月纯阳而微隂已萌葽感之而蚤秀五月一隂成象蜩感之而始鸣八月正秋物成而禾之蚤者可获十月隂气已极而木之陨者为萚四者见隂气以渐而至而将寒之侯也西北地寒非狐貉之厚无以御之然貉贱而狐贵贱者以自奉贵者以奉公也至于二之日则又竭作以狩纉继武功而私其一嵗之豵献其三嵗之豜焉于裘则私其贱而奉其贵于物则私其小而奉其大其薄于已而厚于君如此
　　五章
　　由动股而至于入我牀下所以感时物之屡变由穹窒而至于墐户入室所以尽人事之当为豳民于衣食之奉必先老而后幼先贵而后贱独于改嵗入室则老幼贵贱同之所以广其爱也
　　六章
　　此章当看介眉夀食农夫六字郁薁之食葵菽之烹枣之剥而春酒之为皆介眉夀之事介有助之之意则非以为常食也之食壶之断苴之叔荼之采而樗之薪皆食农夫之事食有养之之意固以是为常矣然则果酒嘉蔬非不可以及少也而供老疾奉賔祭之意多爪壶苴荼老者未必不食也而不可以为常于以见食稻食肉乃老者之常而果酒嘉蔬则又于常食之外专以此而致其助也有常食以养之而又有美味以助之此豳人之老所以无冻馁也欤
　　七章
　　稼之既同者可以少休也而即念夫邑居之当修屋之方秉者可以少缓也而复念夫农功之当始其于筑而纳之也有以见欢欣鼓舞之意于其亟而乗之也有以见劝勉戒饬之意事有始终而其忧勤艰难则无间于始终此所以为厚也欤
　　八章
　　凿冰藏冰其供上役也为甚勤肃霜涤场其毕农功也为甚速故其开冰也献羔以祭司寒祭韭以荐寝庙君既得以致其诚于神其务闲也杀羊以献于公举酒而祝其夀民复有以致其忠爱于君可谓上下相亲之甚矣
　　鸱鸮
　　鸱鸮之于众鸟有攫其子而食之者矣而鸟不以子之既失而遂废其生育之勤也有毁其巢而破之者矣而鸟不以巢之既毁而遂废其补葺之劳也葢子之残而室之毁者祸患之不测也养育之勤而补葺之劳者已分之当为也岂可以祸患之或至而遂废其室家嗣续之常理也哉若武庚之败管蔡则比之于鸟虽取其子犹未能毁其室也而纒緜补葺之勤周公果可以辞其责邪于是拮据于是蓄租于是手口交病卒之羽杀尾敝以成其室而未安也则其作诗以遗王亦不得而不汲汲矣噫当是时王心疑于上羣情惑于下乱贼乗机伺间于其侧国势之危甚于风雨之漂摇非周公至诚果孰能感悟王心解释羣疑诛讨乱贼以措国家于泰山之安磐石之固哉
　　东山
　　圣人之所以能感人者以其以已之心度人之心而下之人亦乐于效力而不患上之不我知也东山之诗述其归而未至也则凡道涂之逺嵗月之久风雨之凌犯饥渴之困顿裳衣之以久而垢敝室庐之以久而荒废室家之以久而怨思皆其心之所苦而不敢言者我则有以慰劳之及其归而既至也则覩天时之和畅听禽鸟之和鸣而人情和悦适与景防旧有室家者其既归而相见固可乐未有室家者其既归而新昬尤可乐此皆其心之所愿而不敢言者我则有以发扬之莫苦于归而在涂之时而上之人能与之同其忧莫喜于归而相见之时而上之人能与之同其乐乐以天下忧以天下然而不王者未之有也其是之谓欤
　　总论
　　或曰以周公而诛武庚犹以千钧之重而压乎鸟卵之上不破矣而奚俟乎三年之久也曰文武深仁厚泽其浸渍于西土者虽深而渐濡于殷邦者犹浅其顽民染于商辛之旧习者未尽变其贤士懐于先王之遗泽者未尽泯一旦改商而为周其眷眷思念之意固未遽释然也况又益之以管蔡之流言在我者有衅之可乗乎周公之东征也将以诛之邪将以化之邪将以诛之则固不可胜诛将以化之则又非一朝一夕之所能也故衮衣绣裳舒徐容与于东山之下谆谆乎友邦之训诲恳恳乎讐民之戒饬使人晓然知逆之不可以犯顺邪之不可以干正则自然有以剪其羽翼而披其枝叶将不必斧钺干戚之用而罪人斯得矣卒之三年之久所诛者不过武庚管蔡而已其于殷士殷民不戮一人而天下服则周公之于庶殷非以力胜之也以徳化之也惟其以徳服人也故军士之从公而东者虽有别离之苦而无死亡之患则周公此举可谓仁之至而义之尽矣
　　破斧
　　武王一戎衣而天下定四国既莫不敢一于正矣及管蔡以武庚叛而四国复有不正者焉周公之东征也固将以我之正正彼之不正也而孰能御之也哉理之逆者不足以犯我之顺也辞之曲者不足以抗我之直也气之馁者不足以敌我之浩然也戮一人而天下服则向之不正者复反于正矣葢其匡四国即所以哀我人匡四国者以其功言也哀我人者以其心言也惟其心即天地生物之心故其功即天地成物之功也是诗虽作于军士然亦可谓知圣人者矣
　　九罭
　　鸿飞而戾天宜也而有时乎遵渚复有时而遵陆则亦暂焉而已耳公归而在朝宜也而于此乎信处于此乎信宿则亦岂久于是哉夫惟其信处信宿于此也是以东方有此服衮衣之人此固东土之幸也然相位不可以乆虚君徳不可以无辅人心天意不可以久咈则必有迎公以归者而使我心悲矣葢留公者东人之私情而迎公者天下之公论一人之私情不足以胜天下之公论此东人所以拳拳于公虽欲挽而留之而卒不可得也
　　狼跋
　　物之累于形者其进退跋疐无所往而不病圣人之周于徳者其进退从容无所往而不宜葢临大难而不惧处大变而不忧断大事而不疑非道隆徳盛者固不足以语此非常人之所能及也














　　诗解颐卷一
<经部,诗类,诗解颐>
　　钦定四库全书
　　诗解颐卷二
　　明　朱善　撰
　　小雅二
　　鹿鸣首章
　　君之燕臣其事非一有因祭而燕者有因朝而燕者有因聘而燕者有因锡有功而燕者其事不同则所以相告语者亦异如其君之尚武欤则告之以矢其文徳洽此四国可也如其君之尚文欤则告之以诘尔戎兵陟禹之迹可也如欲其君之敬天欤则告之以陟降厥士日监在兹可也如欲其君之修身欤则告之以敬慎威仪维民之则亦可也为其有兄弟也而申之以常棣之思为其有朋友也而申之以伐木之义衮职由是而可补民情由是而可达先王之典章由是而可修先民之话言由是而可闻莫不因事以有言因言以致戒而所谓大道者在是矣夫岂泛然为不切之论而已哉抑古人之燕必至于旅而后语何也葢由旅而上其揖逊升降之节繁矣其酌献酬酢之文缛矣嘉賔之至于斯也其容止之淑慎威仪之审密固自足以起人之敬畏而斯人之所得于观感者深矣迨夫币帛之既将琴瑟之既奏则主人之诚意已至矣乃至于旅而后君可以有求臣可以有言葢君之求臣也必在于礼乐既备之后臣之荅君也亦在于礼乐既成之余则上之所以求之者固从容而不迫下所以荅之者亦诚一而无伪此古之君臣所以为不可及欤
　　二章
　　蕴于中而有是徳则发于外而有是声誉其声誉之孔昭非勉强而致之也乃其自然之形着也自斯民言之则示之以重厚而浇薄之俗革示之以忠信而诈伪之习变是徳孚于下而下有所法也自君子言之则观感之深而有以镇其躁仪刑之乆而有以消其邪是徳孚于上而上有所法也斯人也其可使人一日而不在朝乎是以我有防酒则愿共于此乎燕饮于此乎游遨也
　　四壮
　　忠孝非二道忠于君者必其能养于亲也然忠孝不两立致其劳于外则必阙其养于内又不可以不虑也为人臣者将欲致其力于私养欤则当官而行国事固不可以不恤将欲致其力于王事欤则子职之不共又何以为孝哉此王者之劳使臣所以必探其情而代之言为人臣者闻之亦必有以自慰而益不懈于用力矣
　　皇皇者华
　　毎怀靡及其义甚广每懐者每事而思之谓之靡及则其心歉然常若有所不及也然不曰使臣而曰征夫则不特使臣此心其属亦此心也推此心也以在外则耆老之在所当问遗逸之在所当求鳏寡之在所当恤废坠之在所当举上徳之厚也而欲其无一之不宣下情之逺也而欲其无一之不达为使臣者固惟恐无以副君之意而为其属者又惟恐无以为使臣之助庶可以称斯职矣于遣使之时而歌此固所以劝勉之也
　　常棣
　　自三章至五章皆举朋友以明兄弟之当亲自六章至八章复举妻子以明兄弟之当厚朋友之不如兄弟也朋友以义合而兄弟以天属也妻子之不如兄弟也妻吾之所配子吾之所出而兄弟则吾之同气也薄于兄弟而厚于朋友者不知亲踈之杀者也薄于兄弟而厚于妻子者不知尊卑之等者也故必厚于兄弟而后朋友之好愈笃尤必厚于兄弟而后妻孥之乐可乆苟兄弟鬬防于内则不惟朋友不得以尽其情而妻孥且不得以乆其乐矣噫世之人乃有视兄弟如路人甚则视之如冦雠者亦独何心哉
　　伐木
　　伐木以燕朋友而篇中有诸父诸舅兄弟之辞何也曰人之所资于朋友者以明道也以进徳也道之所存徳之所存吾斯友之矣而何常之有哉是故无贵无贱无尊无平无亲无踈皆可得而友贵之而为天子贱之而为庶人尊之而为父兄卑之而为子弟亲之而为同姓踈之而为异姓其分虽不同而其可友则如一故以贱交贵而不为謟以贵交贱而不为屈以卑就尊而不为僭以尊就卑而不为贬内取之同姓而不为昵外取之异姓而不为泛道之所存徳之所存即吾友之所存也而何贵贱亲踈之间哉必知此道也而后可以言友矣
　　天保
　　首章言天将安定我君则必有以广其受福之量使尔之尽厚则福之来也如百川之赴海其来者无穷而其消而去之也亦无穷使尔之多益则福之来也又无一之不备身之康强子孙之逢吉室家之和平朝廷之清明黎民之质实无伪皆所谓福也而无不有以受之以其有是量也苟其量之不广且厚则如无源之水朝满夕除岂能以盛大悠久哉月之恒每月而一盈者也日之升每旦而一明者也南山之寿终古而不忒者也松栢之茂毎嵗而一新者也日与月则明与明之相承也山之夀则厚与厚之相承也松栢之茂则新与旧之相承也故曰无不尔或承则不特指松栢而言葢兼日月南山而言之也是诗前三章言天之福吾君后三章言神之福吾君故三章以山阜冈陵喻其福之兴盛以川之方至喻其福之盛长所以终首章而下之意六章以日月松栢喻其福之方进而不已以南山喻其福之有常而不变所以终四章而下之意当是时君以鹿鸣四牡皇华燕羣臣以常棣燕兄弟以伐木燕朋友而臣之所以荅其君者如此君燕其臣臣媚其君此所以上下交徳业成而均享盛大悠乆之福也欤
　　采薇
　　首章言靡室靡家则叙其悲伤之情也言不遑啓居则叙其勤苦之情也而必曰玁狁之故则毒民不由其上不得已而应之所谓风以义也二章曰靡使归聘勉之以先公后私也三章曰我行不来勉之以竭力致死也皆命戍役之辞也四章以下曰四牡业业言其壮也四牡骙骙言其强也四牡翼翼言其行列之整治也曰一月三捷期之以必胜也小人所腓训之以恤下也玁狁孔棘戒之以不可忘备也皆命将帅之辞也卒章杨柳依依即采薇之时也雨雪霏霏即岁暮之时也重告之以归期欲其知离别之不逺也曰载渇载饥则再述其勤苦之情也我心伤悲则再述其室家之思也且终之曰莫知我哀言莫知者乃所以见其深知之也遣将帅及戍役同歌同时故既言君子又言小人欲其同心也故曰于采薇见先王以人道使人其此之谓欤
　　出车
　　案六月之诗言六月栖栖戎车既饬正指建未之月而此诗言昔我往矣黍稷方华则亦夏正之六月也司马法冬夏不兴师而文王以六月行师于前宣王以六月出师于后何也葢冬夏不兴师者法之常也横逆之来不得已而应之者事之变也变而不失其正此圣人之所以得人心也先王之法夷狄而侵中国其救之当如拯焚溺解倒悬掲匍匐而出之井惟恐少缓岂得以六月为解哉苟以六月为解而不急兴师以救之则是纵外敌以酿祸而坐视腹心之受病也其为不仁甚矣人皆知宣王以六月出师而不知味黍稷方华之词则文王固未尝以六月而废征伐也故下文曰王事多难不遑啓居苟非以多难之故则必不以六月而行师矣
　　出车总论
　　是诗之言赫赫南仲者凡三三章之赫赫美其城朔方之功也五章之赫赫美其伐西戎之功也六章之赫赫美其有振旅凯旋之乐也赫赫者威名光显之谓非有一章之忠敬二章之戒惧三章之奋扬则亦安能有如是之赫赫哉三军以将为主文王用一南仲而昆夷之患平于西玁狁之患平于北遂有以措中国于衽席之安其易所谓师贞丈人吉者欤
　　杕杜
　　杜之有实秋冬之交也秋而望之以至于冬冬而望之以至于岁暮之可采则春又暮矣而征夫犹不归也岂惟女心之伤悲而父母亦忧且病矣然而车则不载也人则不来也归期之过已乆而不至也则使我多为忧恤冝何如哉于是以卜之蓍以筮之合言于繇而皆以为近则征夫亦迩而将至矣是诗四章皆述其未至之思而不言其已至之喜葢未归之时其思念之切如此则既归之时其喜乐之深有不言而喻者矣先王之于戍役叙其情而闵其劳所以说也说以犯难民忘其死其是之谓乎
　　南有嘉鱼
　　樛木者势之下曲者也甘瓠者蔓之延施者也木之下曲者必为物所附蔓之延施者必有附于物冝其纒绕固结而不可解也若君子之于贤者则如之何哉有其物而无其礼贤者不可得而安也有其礼而无其诚贤者愈不可得而安也酒醴以奉之币帛以将之献酬以行之诚意以求之庶可以安其心乎
　　南山有台
　　此诗五章而乐只君子一句每章必叠言之其辞繁而不杀者所以深致其颂美祝愿之意也细分之则美其徳者凡四祝其夀者凡四而言其徳与夀之效者各一无疆犹无期也黄耉犹眉夀也此祝其夀之四也邦家之光与邦家之基为对谓之基者言邦家必赖贤徳而后安以固也谓之光者言邦家必赖贤徳而后荣以显也徳音是茂与徳音不已为对不已言其声誉之无穷是茂言其声誉之益盛此美其徳之四也保艾尔后与民之父母为对民之父母言盛徳之泽有以及当时之庶民也保艾尔后言夀考之效有以及于后世之子孙也此徳与夀之效各一也前两章先徳而后夀故第三章极言盛徳之效以终前二章之意第四章先夀而后徳故第五章极言夀考之效以终第四章之意言之重辞之复而不厌者由其爱之深敬之至而不能已也盛王之所以待贤者如此贤者亦孰不乐为之用乎
　　蓼萧首章
　　心之输冩郁结之散于中也燕且笑语和乐之见于外也誉则善闻之着于人处则乐意之在乎已又兼内外而言之也朝廷之礼以敬为主今而曰笑语誉处则是有和乐而无严敬忘其君臣之分而蔼然兄弟朋友之相亲其待之也厚矣其接之也诚矣彼忌刻之君又恶足以语此哉
　　二章
　　为龙为光美之也其徳不爽戒之也夀考不忘又所以祝愿之也赤芾金舄防同有绎则为龙为光矣彼交匪敖彼交匪纾则其徳不爽矣万夀无疆万夀无期则夀考不忘矣夫诸侯固赖天子以为本根天子亦赖诸侯以为屏蔽苟诸侯之不朝事则王室之卑亦可知矣故观其车服之盛享其多仪之诚而天子之心亦得以自慰焉则其以为宠光也岂一时之虚伪云乎哉
　　湛露
　　案燕礼将燕公揖賔就席主人献賔献公酬酢之礼毕命媵爵于公而后公为賔举旅主人三献及孤卿再媵爵于公而后公为卿举旅主人四献及大夫乃乐賔升歌献工而后公为大夫举旅其乐也工歌鹿鸣之三笙奏南陔之三乃间歌鱼丽笙由庚以下遂歌乡乐周南召南然后彻俎而燕主人五献及于士賔媵爵于公而后公始为士举旅自士举旅行酬而上其升降揖让之节繁矣其酌献酬酢之文缛矣其笙歌间合之乐备矣礼成而乐阕日则暮矣虽有强力之人亦已倦矣乃于是而爵乐无筭则夜饮之时也庶子执烛于阼阶上司宫执烛于西阶上甸人执大烛于庭阍人为大烛于门外此虽诸侯燕賔之礼然推而上之则天子燕诸侯之礼亦于是乎可想矣此诗前两章言厌厌夜饮所以道其情之相亲也后两章言令徳令仪又美其徳将而无醉也显则其心之明白允则其心之诚实徳之令者固非酒之所能乱也岂则其心之和乐弟则其心之平易仪之令者固非酒之所能防也既有令徳又有令仪则虽醉而不至于颠倒错乱审矣然则是诗也其亦襃美之中而寓规戒之意也欤
　　彤弓
　　飨盛礼也钟皷大乐也彤弓重器也行之以盛礼用之以大乐赐之以重器而所予者则有功之诸侯也诚以将之而无伪速以畀之而不迟则天子之予之也足以为礼而诸侯之受之也亦足以为荣矣
　　六月首章
　　先王之法子焉背其艾臣焉背其君皆天下之大变有能讨之者许之先发而后闻其急如此所以然者以君艾不可一日而不尊天理不可一日而不明也今玁狁内侵不得已而应之虽六月出师而人不以为暴者知其过之不在于君上葢以为所以劳我者乃所以安我也匡之为言正也玁狁横则周室危攘玁狁周所以正周室也此述其始受命出征之辞也
　　三章
　　兵事不可以不严尤不可以不敬不严则无以一士心不敬则无以承上命书曰钦承天子威命敬也又曰威克厥爱允济严也严敬二字乃用师之要道夫惟将帅皆严敬以共武事所以能定王国也
　　四章
　　玁狁惟不自度量故其大众整齐既盘据于焦获之间其轻军掩袭复时出入乎镐方之地且逺及乎泾水之阳焉其深入为冦如此可谓炽矣于是建旗旄选锋锐以攘之元戎者车缦轮马被甲衡轭之上皆有劒防所谓选锋也然谓之十乗则为马四十匹甲士三十人其为步卒亦不过七百二十人而止耳数非加多也而味其辞意则玁狁之难已若不足平矣所以然者惟其辞直故其气壮惟其用之以律故每事而尽善彼玁狁虽众且盛又乌足以敌王者之师哉
　　五章
　　闻之先人曰北伐之诗曰比物四骊此以其在后而殿者言之也知在后而殿者其色尚黑则左焉而青右焉而白从可想矣曰元戎十乗此以其居前而啓者言之也知居前而啓者其数必盈则知殿而在后者不过一乗又可想矣然则其为中军也奈何曰既冇其前莫为之后不可也既有其后莫为之前亦不可也前有十乗后有四骊居其中者可安然而无恐矣故曰戎车既安是以其中军而言也三语之中而军制备焉此古人之诗所以为非后人之所可及欤
　　采芑
</div>
    <div class="pagination">
<a href="诗解颐_page2.html">上一页</a><a href="诗解颐.html">1</a><a href="诗解颐_page2.html">2</a><span class="current-page">3</span><a href="诗解颐_page4.html">4</a><a href="诗解颐_page5.html">5</a><a href="诗解颐_page6.html">6</a><a href="诗解颐_page7.html">7</a><a href="诗解颐_page8.html">8</a><a href="诗解颐_page9.html">9</a><a href="诗解颐_page10.html">10</a><a href="诗解颐_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
