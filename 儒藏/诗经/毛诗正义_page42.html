<!DOCTYPE html>
<html>
<head>
    <meta charset="UTF-8">
    <title>毛诗正义 - 第 42 页/共 72 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>毛诗正义 - 第 42 页/共 72 页</h1>
    <div class="content">　
　　宛彼鸣鸠，翰飞戾天。兴也。宛，小貌。鸣鸠，鹘雕。翰，高。戾，至也。行小人之道，责高明之功，终不可得。○翰，胡旦反。鹘音骨。雕，陟交反，何音彫，《字林》作“鸼”，云：“骨鸼，小种鸠也。”《草木疏》云：“鸣鸠，班鸠也。”我心忧伤，念昔先人。先人，文、武也。 
　　明发不寐，有怀二人。明发，发夕至明。 
　　[疏]“宛彼”至“二人”。○毛以为，言宛然翅小者，是彼鸣鸠之鸟也。而欲使之高飞至天，必不可得也。兴才智小者，幽王身也。而欲使之行化致治，亦不可得也。王既才智褊小，将颠覆祖业，故我心为之忧伤，追念在昔之先人文王、武王也。以文、武创业垂统，有此天下。今将亡灭，故忧之也。又言忧念之状，我从夕至明开发以来，不能寝寐。有所思者，唯此文、武二人。将丧其业，故思念之甚。○郑唯“刺厉王”为异。○传“宛小”至“可得”。○正义曰：以鸠是小鸟，又篇名《小宛》，故知宛为小。定本及《集本》皆云“鸣鸠，鹘雕也”。○传“先人，文、武”。○正义曰：知者，以王无德，而念其先人。又云“有怀二人”，则所念二人而已。周之先世，二人有圣德定天位者，唯文、武为然。明以文、武有天下，今虑其亡灭，故念之也。○传“明发，发夕至明”。○正义曰：夜地而暗，至旦而明，明地开发，故谓之明发也。人之道，夜则当寐。言明发以来不寐，以此故知从夕至旦常不寐也。
　
　　人之齐圣，饮酒温克。齐，正。克，胜也。笺云：中正通知之人，饮酒虽醉，犹能温藉自持以胜。○温，王如字，柔也。郑於运反，蕴藉也。藉，在夜反，又慈夜反。彼昏不知，壹醉日富。醉日而富矣。笺云：童昏无知之人，饮酒一醉，自谓日益富，夸淫自恣，以财骄人。 
　　各敬尔仪，天命不又。又，复也。笺云：今女君臣，各敬慎威仪，天命所去，不复来也。○复，扶又反，下同。 
　　[疏]笺“中正”至“以胜”。○正义曰：中正谓齐，通智谓圣。圣者，通也。《大司徒》注云：“圣通而先识。”是也。此经与下相对，齐为中正，则童昏者邪僻而不正。以圣对不知，是圣者通智也。“蕴藉”者，定本及笺作“温”字。舒瑗云：“苞裹曰蕴。”谓蕴藉自持含容之义。经中作“温”者，盖古字通用。《内则》说子事父母云：“柔色以温之”，郑亦以温为藉义。
　
　　中原有菽，庶民采之。中原，原中也。菽，藿也，力采者则得之。笺云：藿生原中，非有主也，以喻王位无常家也，勤於德者则得之。○菽音叔。藿，火郭反。螟蛉有子，蜾蠃负之。螟蛉，桑虫也。蜾蠃，蒲卢也。负，持也。笺云：蒲卢取桑虫之子，负持而去，煦妪养之，以成其子。喻有万民不能治，则能治者将得之。○螟，亡丁反。蛉音零，俗谓之桑蟃，一名戎女。蟃音万。蜾音果。蠃，力果反，即细腰蜂，俗呼蠮螉，是也。蠮，於髻反。螉音翁。煦，况甫反，又况具反。妪，纡甫反，又纡具反。郑注《礼记》云：“以气曰煦。以体曰妪。” 
　　教诲尔子，式穀似之。笺云：式，用。穀，善也。今有教诲女之万民用善道者，亦似蒲卢言将得而子也。 
　　[疏]“中原”至“似之”。○毛以为，既言天命将去，故告幽王以王位无常。言原田之中有菽藿，众民能力采之者则得食之。以兴域中之有王位，有德能勤治之者则得处之。藿生原中，非有主；位在域中，非有常也。所以为无常者，桑虫自有子，而蒲卢负而养之，以成己子。若有圣德者，能教诲尔之万民用善道则似之矣。言此蒲卢养取桑虫之子以为己子，似有德者教取王民以为己民，是王位无常也。王何不修德以固位乎？实教诲万民，而言子者，王肃云：王者作民父母，故以民为子。○郑唯“刺厉王”为异。○傅“菽，藿”。○正义曰：菽者大豆，故《礼记》称“啜菽饮水”。菽叶谓之藿。《公食礼》云“鉶羹牛用藿”，是也。此经言有菽，笺、传皆以为藿者，以言“采之”，明采取其叶，故言藿也。○笺“王位无常家”。○正义曰：《集注》、定本皆作“家”。俗本作“处”，误。○傅“螟蛉”至“蒲卢”。○正义曰：皆《释虫》文。郭璞曰：“蒲卢即细腰蜂也。俗呼为蠮螉。桑虫俗谓之桑蟃，亦呼为戎女。郑《中庸》注以蒲卢为土蜂。”陆机云：“螟蛉者，桑上小青虫也，似步屈，其色青而细小。或在草莱上。蜾蠃，土蜂也，似蜂而小腰，取桑虫负之於木空中，七日而化为其子。”○笺“蒲卢”至“其子”。○正义曰：《中庸》云：“政也者，蒲卢。”即此是也。《乐记》注云：“以体曰妪。以气曰姁。谓负而以体，暖之以气，煦之而令变为己子也。”此螟蛉非不能养子，而喻王有万民不能治者，喻取一边耳。
　
　　题彼脊令，载飞载鸣。题，视也。脊令不能自舍，君子有取节尔。笺云：题之为言视睇也。载之言则也。则飞则鸣，翼也口也，不有止息。○题，大计反。令音零，本亦作“鸰”。注同。舍音舍。睇，大计反。我日斯迈，而月斯征。笺云：我，我王也。迈、征皆行也。王日此行，谓日视朝也。而月此行，谓月视朝也。先王制此礼，使君与群臣议政事，日有所决，月有所行，亦无时止息。○日，而乙反。下同。朝，直遥反。 
　　夙兴夜寐，毋忝尔所生！忝，辱也。○母忝，上音无，下他簟反，《字林》他念反。 
　　[疏]“题彼”至“所生”。○毛以为，既王位无常，须自勤於政，故告幽王。言视彼脊令之鸟，尚则飞则鸣，既飞以翼，又鸣以口，翼也口也，无有止息之时。况人之处世，其可自舍！视此脊令，以为喻节，故我王当日此行，行视朝之礼；又而月此行，行视朔之政，与群臣议政事，日有所决，月有所行，亦如脊令无肯止息时也。故当早起夜卧行之，无辱汝所生之父祖已。○郑唯“刺厉王”为异。○笺“题之”至“止息”。○正义曰：传已训题为视，此又言视睇者，以取之为节，当取傍视为义。《曲礼》注：“淫视，睇盼也。”《说文》云：“睇，小邪视也。”鸟皆飞鸣，而此及《常棣》独云“雍渠”者，此鸟自有不能止舍之性，故取为喻也。正以飞鸣无止息为兴者，亦欲取飞以喻其行事，鸣以喻其议也，故云口也翼也，无肯止息时也。○笺“我我”至“止息”。○正义曰：以此上承不能自舍，而云日月此行，故为我王。王於政事所行，唯有日视朝，月视朔耳。又解令王视朝及视朔意，以先王制此礼，欲使言与群臣行之，以议政事，日有所决断，月有所施行，亦无止息时。先王制礼意如此，所以今欲令我王有所成决也。
　
　　交交桑扈，率场啄粟。交交，小貌。桑扈，窃脂也。言上为乱政，而求下之治，终不可得也。笺云：窃脂肉食，今无肉而循场啄粟，失其天性，不能以自活。○扈音户。场，大良反。啄，陟角反。窃音切。治，直吏反。哀我填寡，宜岸宜狱。握粟出卜，自何能穀？填，尽。岸，讼也。笺云：仍得曰宜。自，从。穀，生也。可哀哉！我穷尽寡财之人，仍有狱讼之事，无可以自救，但持粟行卜，求其胜负，从何能得生？○填，徒典反，《韩诗》作“疹”。疹，苦也。岸如字，韦昭注《汉书》同。《韩诗》作“犴”，音同，云：“乡亭之系曰犴，朝廷曰狱。”握，於角反。 
　　[疏]“交交”至“能穀”。○毛以为，交交然小者，是桑扈之鸟也。鸟自求生活，当应肉食。今既无肉，循场啄粟而食之，失其天性。以此求活，将必不能。以兴王者欲求治国，当行善教。今无善教施布，乱政以治之，失其常法。以此求治，终不可得。政既乱，可哀哉，我穷尽寡财之人，滥被系禁。在上谓之宜有此讼，宜有此狱。在位不矜愍，在身无以自救，但手握其粟，出卜其胜负。贫困如此，竟从何而能生活乎？是尤可哀也。○郑唯“刺厉王”为异。○传“桑扈”至“可得”。○正义曰：“桑扈，窃脂”，《释鸟》文。郭璞曰：“俗呼青雀，觜曲，食肉，喜盗脂膏食之，因以名云。”陆机云：“青雀也。”好窃人脯肉脂及膏，故曰窃脂也。桑扈食肉之鸟，而啄粟，求活不可得。以喻上为乱政，而求下治，亦不可得也。○笺“仍得”至“得生”。○正义曰：时政苛虐，民多枉滥。此人数遭之，在上以为此实有罪，宜其当然。由其仍得，故曰宜也。笺以寡财者，以衰乱之世，政以贿成。《史记》曰：“百金之子，不死於市。”是贫者无财自救，但持粟以求卜者，问得胜负。世必无从得活，故可哀也。
　
　　温温恭人，温温，和柔貌。如集于木。恐队也。惴惴小心，如临于谷。恐陨也。○惴，之瑞反。恐陨，上丘勇反，下于敏反。战战兢兢，如履薄冰。笺云：衰乱之世，贤人君子虽无罪犹恐惧。 
　　《小宛》六章，章六句。 
　
　　《小弁》，刺幽王也。大子之傅作焉。 
　　[疏]“《小弁》八章，章八句”至“作焉”。○正义曰：太子，谓宜咎也。幽王信褒姒之谗，放逐宜咎。其傅亲训太子，知其无罪，闵其见逐，故作此诗以刺王。经八章，皆所刺之事。诸序皆篇名之下言作人，此独末言大子之傅作焉者，以此述太子之言，太子不可作诗以刺父，自傅意述而刺之，故变文以云义也。经言“弁彼鸒斯”，不言小鸟。曰“小弁”者，弁，乐也。鸒斯卑居小鸟而乐，故曰“小弁”。
　
　　弁彼鸒斯，归飞提提。兴也。弁，乐也。鸒，卑居。卑居，雅乌也。提提，群貌。笺云：乐乎！彼雅乌出食在野甚饱，群飞而归提提然。兴者，喻凡人之父子兄弟，出入宫庭，相与饮食，亦提提然乐。伤今大子独不。○鸒斯，音豫。《尔雅》云：“小而腹下白，不反哺者谓之雅乌。”《说文》云：“雅，楚乌也，一名鸒，一名鵯居，秦谓之雅。”一云：“斯，语辞。”提，是移反。乐音洛。下同。卑，本亦作“鵯”，同音匹，又必移反。民莫不穀，我独于罹。幽王取申女，生大子宜咎。又说褒姒生子伯服，立以为后，而放宜咎，将杀之。笺云：穀，养。于，曰。罹，忧也。天下之人，无不父子相养者。我大子独不，曰以忧也。○罹，力知反。取，七住反。大音泰。说音悦。何辜于天？我罪伊何？舜之怨慕，日号泣于旻天、于父母。○日号，上而乙反，下户刀反。旻，亡巾反。 
　　心之忧矣，云如之何！ 
　　[疏]“弁彼”至“之何”。○正义曰：言乐乎，彼鸒斯之鸟。鸒斯之鸟，出食於野，饱而则归，同飞提提然，聚居欢乐也。以兴乐者，彼天下之民。此民父子出入宫庭，相与饮食，亦提提然聚居欢乐也。今天下民莫不父子相养，我太子独被放而不得其然，是比民、鸟之不如。太子言曰：“我忧之也。”太子言曰：“我忧之也。”太子既放弃而忧，故号泣而诉云：“我有何罪乎？上天致此冤枉。”问天云：“我罪维如何乎？”欲天辩其罪之所由。太子既忧如此，其傅言：“我心为之忧矣，知王如之何乎？”○传“鸒卑居”至“群貌”。○正义曰：“鸒，卑居”，《释鸟》文也。卑居又名雅乌。郭璞曰：“雅乌小而多群，腹下白，江东呼为鵯鸟是也。”此鸟名鸒，而云斯者，语辞。犹“蓼彼萧斯”，“菀彼柳斯”。传或有“斯”者，衍字。定本无“斯”字。以刘孝标之博学，而《类菀·鸟部》立鸒斯之目，是不精也。此鸟性好群聚，故云“提提，群貌”。“群”下或有“飞”，亦衍字。定本、《集本》并无“飞”字。○笺“彼雅”至“独不”。○正义曰：以经言“归飞”，是有出时，故言出食在野。以喻人父子出入宫庭也。以鸒求食，喻人相与饮食也。以鸟喻凡人，当文为兴，言伤今太子独失所。知者，以下云“我独”，故探之以明兴意。《集本》、定本皆无“然”字。俗本“不”下有“然”，衍字。○传“幽王”至“杀之”。○正义曰：《史记·周本纪》曰：“幽王三年，嬖爱褒姒，生子伯服。太子之母，申侯女，为后。欲废后，并去太子，用褒姒为后，以其子伯服为太子。”又《郑语》曰：“王欲杀太子，以成伯服，必求之申。申人弗畀，必伐之。”是放而欲杀之事也。○传“舜之”至“父母”。○正义曰：毛意嫌子不当怨父以诉天，故引舜事以明之。言舜之怨慕父母之时，日往于田，号泣诉於旻天、于我之父母也。言为我父母而不爱我，故怨之。《孟子》云：“万章问曰：‘舜往于田，号泣於旻天，何为其号泣也？’孟子曰：‘怨慕也。’长息问於公明高曰：‘舜往于田，则吾既得闻命矣。号泣於旻天，於父母，则吾不知之矣。’公明高曰：‘非尔知也。’我竭力耕田，供为子职而已，父母不我爱，於我何哉？……大孝终身慕父母。五十而慕者，予於大舜见之矣。”引此者，言大舜尚怨，故太子亦可然也。
　
　　踧踧周道，鞫为茂草。踧踧，平易也。周道，周室之通道。鞫，穷也。笺云：此喻幽王信褒姒之谗，乱其德政，使不通於四方。○踧，徒历反。鞫，九六反。易，夷豉反。 
　　我心忧伤，惄焉如捣。假寐永叹，维忧用老。心之忧矣，疢如疾首。惄，思也。捣，心疾也。笺云：不脱冠衣而寐曰假寐。疢犹病也。○惄，乃历反。捣，丁老反，本或作“<疒寿>”，同。《韩诗》作“疛”，除又反，义同。疢，敕觐反，又作“疹”，同。脱，本又作“税”，吐活反，一音始锐反。 
　　[疏]“踧踧”至“疾首”。○正义曰：太子放逐，由王信谗所致。言踧踧然平易者，周室之通道也，今曰穷尽为茂草矣。茂草生於道则荒。道路以喻通达者，天子之德政也，今曰王政穷尽为褒姒矣。褒姒干王政则败王德。今王尽信褒姒之谗，太子所以放逐。王行如此，故我心为之忧伤，惄焉悲闷，如有物之捣心也。又假寐之中，长叹此事，维是忧而用致於老矣。其我心之忧矣，以成疢病，如人之疾首者。疾首，谓头痛也。○笺“此喻”至“四方”。○正义曰：此举周道有茂草之荒，鄣碍行路，使行者不达於四方，以喻幽王信褒姒之谗，败乱德政，不通於四方。时王虽无道，非路绝行人，实生茂草，且取茂草之秽道路，犹褒姒之乱王政，假以为喻耳。○传“惄，思。捣，心疾”。○正义曰：“惄，思”，《释诂》文。捣，心疾。所思在心，复云如捣，则似物捣心，故云心疾也。《说文》云：“捣，手椎。一曰筑也。”○笺“不脱”至“假寐”。○正义曰：宣二年《左传》说“赵盾盛服将朝，尚早，坐而假寐”，是也。
　
　　维桑与梓，必恭敬止。父之所树，已尚不敢不恭敬。○梓音子，木名。靡瞻匪父，靡依匪母。不属于毛，不罹于里。毛在外阳，以言父。里在内阴，以言母。笺云：此言人无不瞻仰其父取法则者，无不依恃其母以长大者。今我独不得父皮肤之气乎？独不处母之胞胎乎？何曾无恩於我？○属音烛，徐音蜀。里音里。长，丁丈反。胞音包。胎，他来反。 
　　天之生我，我辰安在？辰，时也。笺云：此言我生所值之辰，安所在乎？谓六物之吉凶。 
　　[疏]“维桑”至“安在”。○毛以为，言凡人父之所树者，维桑与梓，见之必加恭敬之止。况父身乎，固当恭敬之矣。既恭孝如此，以至不容，故言人无不瞻仰其父取法则者，无不依怙其母以长大者。今我独不连属於父乎？不离历於母乎？何由如此不得父母之恩也？若此，则本天之生我，我所遇值之时安所在乎？岂皆值凶时而生，使我独遭此也？毛，指谓父也。里，指谓母也。○郑唯毛、里为异。馀同。○传“父之所树”。○正义曰：此假之於凡人，非谓幽王所树桑梓。○传“毛在”至“言母”。○正义曰：人体皆毛生於表，而里在其内。毛在外阳，里在内阴，以父阳母阴，故假表里言父母也。属者，父子天性相连属。离者，谓所离历，言禀父之气历母而生也？传於属离之义当然，其言小与郑异，其意则大同也。孙毓谓传为长，而云：“母斥褒姒。褒姒乃是太子之雠，宁复望其依恃之恩？又太子岂离历褒姒而生也？而言不离哉！”毓之所言，非传旨也。○笺“不处母之胞胎乎”。○正义曰：此太子为父所放耳，非母放之。而并言母也，以人皆得父母之恩，故连言之，其意不怨申后也。○笺“此言”至“吉凶”。○正义曰：言我生所值之辰，安所在乎，则本初生之辰有所值，故知谓六物也。昭七年《左传》：“晋侯谓伯瑕曰：‘何谓六物？’对曰：‘岁、时、日、月、星、辰，是谓也。’”服虔以为；岁，星之神也，左行於地，十二岁而一周。时，四时也。日，十日也。月，十二月也。星，二十八宿也。辰，十二辰也。是为六物也。
　
　　菀彼柳斯，鸣蜩嘒嘒。有漼者渊，萑苇淠淠。蜩，蝉也。嘒嘒，声也。漼，深貌。淠淠，众也。笺云：柳木茂盛则多蝉，渊深而旁生萑苇。言大者之旁，无所不容。○菀音郁。蜩音条。嘒，呼惠反。淠，徐孚计反，又匹计反。譬彼舟流，不知所届。笺云：届，至也。言今大子不为王及后所容，而见放逐，状如舟之流行，无制之者，不知终所至也。○譬，本亦作“辟”，匹致反。下同。届音戒。 
　　心之忧矣，不遑假寐。笺云：遑，暇也。 
　　[疏]“菀彼”至“假寐”。○正义曰：言有菀然而茂者，彼柳木也。此柳由茂，故上有鸣蝉，其声嘒嘒然。有漼然而深者，彼渊水也。此渊由深，故傍萑苇其众淠淠然。柳木茂而多蝉，渊水深而生苇，是大者之傍，无所不容。犹王总四海之富，据天下之广，宜容太子，而不能容之，至使放逐。譬彼舟之流行，而无维制之者，不知终当所至，以此故我心之忧矣，不得閒暇而假寐，言忧之深也。○笺“大者”至“不容”。○正义曰：定本无“旁所”二字。○笺“言今”至“所至”。○正义曰：於时申后废黜，非复能容太子。言不为王及后所容者，因上瞻父依母之文连言之耳。太子奔申，则是有所至矣。言无所至者，弃储君之重而逃窜舅，家非太子所当至故也。
　
　　鹿斯之奔，维足伎伎。雉之朝雊，尚求其雌。伎伎，舒貌。谓鹿之奔走，其足伎伎然舒也。笺云：雊，雉鸣也。尚，犹也。鹿之奔走，其势宜疾，而足伎伎然舒，留其群也。雉之鸣，犹知求其雌，今大子之放弃，其妃匹不得与之去，又鸟兽之不如。○伎，本亦作“跂”，其宜反。雊，古豆反。妃音配。譬彼坏木，疾用无枝。坏，瘣也，谓伤病也。笺云：大子放逐而不得生子，犹内伤病之。木内有疾，故无枝也。○坏，胡罪反，又如字，《说文》作“瘣”，云：“病也。一曰肿旁出也。”又音回。瘣，胡罪反，木瘤肿也。《尔雅》：“瘣木，符娄。”郭云：“虺亻区癭肿，无枝条也。” 
　　心之忧矣，宁莫之知！笺云：宁犹曾也。 
　　[疏]“鹿斯”至“之知”。○正义曰：此鹿斯与鸒斯、柳斯，斯皆辞也。言鹿之奔走，其势宜疾，今乃维足伎伎然，安舒而稽留，以待其牝鹿而俱走也。雄雉之於朝旦雊然而鸣，犹为求其雌雉而并飞也。鹿、雉犹得偶以俱游，今太子之见放逐，弃其妃匹，不得俱去，是鸟兽之不如。譬彼内伤病之木，以内疾之故，是用无枝也。犹太子无匹之故，不得生子，故我心之忧矣，曾无知之者。○笺“雊雉”至“不如”。○正义曰：《高宗彤日》：“雉升鼎耳而雊。”《说文》云：“雊，雄雉鸣也。雉鸣而句其颈，故字从隹句。”此雉言雌，鹿不言牝。鹿言足迟，为待之之势。兽走，故以迟相待；鸟飞疾，故以鸣相呼，皆互见也。言又鸟兽之不如者，前不如蝉、苇，今不如鸟、兽，故言又也。○传“坏，瘣，谓伤病”。○正义曰：《释木》云：“瘣木，符娄。”某氏曰：“《诗》云：‘譬彼瘣木，疾用无枝。’符娄尫亻区，内疾瘣磊，故疾用无枝。”郭璞曰：“谓木病尫亻区癭肿，无枝条者。”《舍人》曰：“符娄属下句，独为异也。”
　
　　相彼投兔，尚或先之。行有死人，尚或墐之。墐，路冢也。笺云：相，视。投，掩。行，道也。视彼人将掩兔，尚有先驱走之者。道中有死人，尚有覆掩之成其墐者。言此所不知，其心不忍。○相，息亮反。兔，他故反。先，苏荐反。墐音觐，《说文》作“殣”，云：“道中死人，人所覆也。”驱，起俱反，又作“驱”，同。君子秉心，维其忍之。笺云：君子，斥幽王也。秉，执也。言王之执心，不如彼二人。 
　　心之忧矣，涕既陨之！陨，队也。○涕音替。陨音蕴。队，直类反。 
　　[疏]传“墐路冢”至“笺不忍”。○正义曰：墐者，理藏之名耳。此言行有死人，是於路傍，故曰路冢。《左传》曰：“道墐相望。”是也。言此不知者，谓不与走兽死人有相知，其心不忍耳。
　
　　君子信谗，如或醻之。笺云：醻，旅醻也。如醻之者，谓受而行之。○醻，市由反。君子不惠，不舒究之。笺云：惠，爱。究，谋也。王不爱太子，故闻谗言则放之，不舒谋也。伐木掎矣，析薪扡矣。伐木者掎其巅，析薪者随其理。笺云：掎其巅者，不欲妄踣之。扡。谓觐其理也。必随其理者，不欲妄挫析之。以言今王之遇大子，不如伐木析薪也。○掎，寄彼反。扡，敕氏反，又宅买反，徐又直是反。踣，蒲北反。挫，子卧反。 
　　舍彼有罪，予之佗矣！佗，加也。笺云：予，我也。舍褒姒谗言之罪，而妄加我大子。○舍音捨。注同。又音赦。佗，吐贺反。注同。 
　　[疏]“君子”至“佗矣”。○正义曰：言君子幽王信褒姒之谗，曾不思审，得即用之。如有人以酒相醻，得即饮之。此王所以然者，君子幽王心不爱太子之故，由此闻谗即逐，不肯安舒而谋虑之。伐木尚掎其木之巅矣，不欲妄踣之。析薪尚杝其薪之理矣，不欲妄析之。彼人尚不欲妄损析薪木，今王非理而害太子，其意乃不如彼伐木析薪之人。舍彼有罪之褒姒，於我太子之加罪矣。言太子无罪，王妄加之。○笺“醻，旅醻”。○正义曰：酬酢皆作酬。此作醻者，古字得通用也。酬有二等：既酢而酬宾者，宾奠之不举，谓之奠酬；至三爵之后，乃举向者所奠之爵，以行之於后，交错相酬，名曰旅酬，谓众相酬也。此喻得谗即受而行之，故知是旅酬，非奠酬也。○传“伐木”至“其理”。○正义曰：伐木而言掎，是畏木倒而掎之，明掎其巅矣。掎者，倚也，谓以物倚其巅峰也。析薪而言扡，明随其理。扡者，施也，言观其裂而渐相施及，故笺云“观其理”，是也。○传“佗，加”。○正义曰：此佗谓佗人也。言舍有罪，而以罪与佗人，是从此而往加也，故曰“佗，加也”。
　
　　莫高匪山，莫浚匪泉。浚，深也。笺云：山高矣，人登其巅。泉深矣，人入其渊。以言人无所不至，虽逃避之，犹有默存者焉。○浚，苏俊反。默，本亦作“嘿”，亡北反。君子无易由言，耳属干垣。笺云：由，用也。王无轻用谗人之言，人将有属耳於壁而听之者，知王有所受之，知王心不正也。○易，夷豉反。属音烛。注同。垣音袁。无逝我梁，无发我笱。笺云：逝，之也。之人梁，发人笱，此必有盗鱼之罪。以言褒姒淫色来嬖於王，盗我大子母子之宠。○笱音苟。 
　　我躬不阅，遑恤我后。念父，孝也。高子曰：“《小弁》，小人之诗也。”孟子曰：“何以言之？”曰：“怨乎。”孟子曰：“固哉夫，高叟之为诗也！有越人此，关弓而射我，我则谈笑而道之，无他，疏之也。兄弟关弓而射我，我则垂涕泣而道之，无他，戚之也。然则《小弁》之怨，亲亲也。亲亲，仁也。固哉夫，高叟之为诗！”曰：“《凯风》何以不怨？”曰：“《凯风》，亲之过小者也；《小弁》，亲之过大者也。亲之过大而不怨，是愈疏也；亲之过小而怨，是不可矶也。愈疏，不孝也；不可矶，亦不孝也。孔子曰：‘舜其至孝矣，五十而慕。’”笺云：念父，孝也。大子念王将受谗言不止，我死之后，惧复有被谗者，无如之何。故自决云：“我身尚不能自容，何暇乃忧我死之后也？”○阅音悦，容也。叟，素口反。关，乌环反。下同。本亦作“弯”。射，食亦反。下同。夫音符。矶，居依反，又古爱反。一音祈。复，扶又反。 
　　[疏]“莫高”至“我后”。○正义曰：王既信谗，而加罪於大子，仍有杀太子之心，谓人不知，故告之。言莫有极高者，非是山也。言山最极高。莫有极深者，非是泉也。言泉最极深。然山虽高矣，人能登其巅；泉虽深矣，人能入其渊，是亦无所不至也。人既无所不至，难以匿其情矣。王今实有杀太子之心，而谓人不觉。人犹有然而存於心，知王之欲杀太子也。如此，则君子幽王无轻易用谗人之言，将有耳属而听之於垣壁者，知王受人之谗言也。王之所爱，褒姒也，故禁之。言人无得逝之我鱼梁，无得发开我鱼笱。若之我梁，发我笱，是欲盗我所捕之鱼，此必有盗鱼之罪。以言褒姒亦无得辄之我王宫，无得求取我王爱。若之王宫，取王爱，为盗我母子之宠，必有盗宠之愆也。褒姒既盗宠行谗，太子於先念已既已被谗，恐死之后，惧更有被谗者，无如之何，旋即自决云：“我身尚不能自容，何暇忧我死之以后乎？”○笺“山高”至“者焉”。○正义曰：笺顾下云“无易由言”，是禁王受谗畏人知之辞，故为穷高极深，人所升人，无所不至，以喻知王之隐情也。王虽避逃受谗之名，犹有默心存念，知王之情，但不言耳。然天高於山，海深於泉，而不言者，据人所可履践之处而言也。○傅“念父”至“而慕”。○正义曰：言无暇忧恤，是先有其志，今因而不暇耳。先有志者，即念父也。念者，恐其将受谗。今无如之何，故自决也。“高子曰”以下，皆《孟子》文也。而怨父危疑之理，先达已有是非之论，以此篇终，故引之以明义也。按彼公孙丑称高子之言以问孟子，非高子自与孟子对言也。赵岐曰：“高子，齐人也。”怨者，怨亲之过，故谓之小人也。“固哉”，言其固陋也。高子年老於孟子，故谓之“高叟”。重言“固哉”，高叟之为诗，伤其不达诗意之甚也。《凯风》，亲之过小者，以言莫慰母心，母心不悦，故亲之过小也。《小弁》则王欲杀太子，是亲之过大也。愈，益也。而过大矣，而孝子不怨，以越人遇其亲，是益疏也，故曰不孝。矶，激也。过小耳，而孝子感激，辄怨其亲，亦不孝也。孔子以舜年五十而思慕其亲不殆，称曰孝之至。孝之不可以已也。孔子之善舜，如高子讥《小弁》为不达诗之意也。皆孟子与其弟子公孙丑相答问，不言公孙丑者，取其意而略之也。
　
　　《小弁》八章，章八句。 
　
　　《巧言》，刺幽王也。大夫伤於谗，故作是诗也。 
　　悠悠昊天，曰父母且。无罪无辜，乱如此幠。幠，大也。笺云：悠悠，思也。幠，敖也。我忧思乎昊天，愬王也。始者言其且为民之父母，今乃刑杀无罪无辜之人，为乱如此，甚敖慢无法度也。○且，徐七馀反，协句应尔。观笺意，宜七也反。幠，火吴反。下同。思，息嗣反。下同。傲，五报反。下同。本又作“敖”。愬音素。 
　　昊天已威，予慎无罪。昊天大幠，予慎无辜。威，畏。慎，诚也。笺云：已、泰皆言甚也。昊天乎，王甚可畏。王甚敖慢，我诚无罪而罪我。○大音泰，本或作“泰”，徐敕佐反。 
　　[疏]“悠悠”至“无辜”。○毛以为，大夫伤谗而本之，故言悠悠然我心忧，思乎昊天，诉之也。王之始者言曰：“我当且为民之父母也。”自许欲行善政。今乃刑杀其无罪无辜者之众人，王政之乱，如此甚大也。昊天乎，王甚可畏！我诚无罪而罪我，是可畏也。昊天乎，王甚虐大！我诚无辜而辜我，是虐大也。○郑唯言“王为乱如此，甚傲慢无法度”，乃“昊天乎，王甚傲慢”为异耳，皆以且为辞。○传“幠，大”。○正义曰：《释诂》文。礼，肉脔亦谓之幠。○笺“幠敖”至“法度”。○正义曰：“幠，敖”，《释言》文。易传者，以下言“已威”为甚可畏，而泰幠言甚大，非类，故为“傲慢”。下既为傲，此亦为傲也。幽王之恶，始终一也。始者言其身且为民之父母者，无道之君，皆自谓所为者是道，非知其不可而为之也。放其初即位皆诈为善，但行不副言，故诗人述其初辞以责之。
　
　　乱之初生，僣始既涵。僣，数。涵，容也。笺云：僣，不信也。既，尽。涵，同也。王之初生乱萌，群臣之言，不信与信，尽同之不别也。○僣，毛侧荫反，郑子念反。涵，毛音含，郑音咸，《韩诗》作“减”。减，少也。数音朔。下同。不别，彼列反。乱之又生，君子信谗。笺云：君子，斥在位者也。在位者信谗人之言，是复乱之所生。君子如怒，乱庶遄沮。遄，疾。沮，止也。笺云：君子见谗人如怒责之，则此乱庶几可疾止也。○遄，市专反。沮，辞吕反。 
　　君子如祉，乱庶遄已。祉，福也。笺云：福者，福贤者，谓爵禄之也。如此，则乱亦庶几可疾止也。○祉音耻。已音以。 
　　[疏]“乱之”至“遄已”。○毛以为，上既言王之乱，又本乱之所由。言乱之初所以生者，谗人数缘事始自入，尽得容受其言，知王不察真伪，遂以渐进谗也。乱之又复所生益大者，在位朝臣君子信谗言也。王既不察，故谗言得自容入；臣又信之，故谗言遂兴，所以枉杀无辜，致此大乱也。又言政令虽乱，可反覆。君子在位之人，见谗人之言，如怒责之，则此乱庶几可疾止。君子在位之人，见有德贤者，如福禄之，则此乱亦庶几可疾止。居子何不怒谗而福贤，以止乱乎？○郑唯以僣为不信，涵为同，言信与不信，同之不别，故谗言遂生。馀同。○传“僣，数。涵，容”。○正义曰：王肃云：“言乱之初生，谗人数缘事始自入，尽得容。其谗言有渐也。”○笺“僣不信”至“不别”。○正义曰：此乱之初生，是本其所由，故言初生乱萌。以人之行谗，当有所因，君能明察是非，则伪辞不入，谗言无由进也。正由明不烛下，於群臣之言，信与不信，尽同之不别。谗人得，自是生心以进谗害贤，遂使王杀戮无辜，是生乱也。以信与不信混同不别，於致谗为宜，故易传也。○笺“君子”至“所生”。○正义曰：何知君子非幽王，而以为在位者，以上言“初生”，已本王矣。君子若还斥王，不宜言“又”，以此知非王也。谗人之能害善，乃是王者信之。而责在位信谗者，以谗人能使王刑杀无罪，必朝有党援。若在位骨鲠之臣固执不信，则谗者之言亦不行矣。王之罪人，必询诸朝廷。王既容之，在位又信之，所以成此乱。在位，谓大臣也。下文言令怒谗言，福贤人，令其行立威福，明是臣之贵者。《洪范》称臣不得作福作威，言令怒谗福贤者，欲令之告王行之，不令其专制。
　
　　君子屡盟，乱是用长。凡国有疑，会同则用盟而相要也。笺云：屡，数也。盟之所以数者，由世衰乱多相背违。时见曰会，殷见曰同，非此时而盟谓之数。○屡，本又作“娄”，力住反。长，丁丈反，又直良反。要，於遥反。数音朔。背音佩。见，贤遍反。下同。君子信盗，乱是用暴。盗，逃也。笺云：盗，谓小人也。《春秋传》曰：“贱者穷诸盗。”盗言孔甘，乱是用餤。餤，进也。○餤，沈旋音谈，徐音盐。 
　　匪其止共，维王之邛。笺云：邛，病也。小人好为谗佞，既不共其职事，又为王作病。○共音恭，本又作“恭”。邛，其恭反。好，呼报反。共音恭，本亦作“供”。又为，于伪反。 
　　[疏]“君子”至“之邛”。○正义曰：上既言乱之生，此又言乱之长。言在位君子之人，数数相与要盟，其乱是用之故而滋长也。在位君子之人，又信是凶盗谗人之言，其乱是用之故而暴甚也。所以益甚者，此险盗之人，其言甚甘，使人信之而不已，其乱用是之故而日益进也。此小人好为谗佞者，非於其职废此供奉而已，又维与王之为病害也。食之甘者，使人嗜之而不厌；言之美者，使人听之而不倦，故以美言为甘也。○传“凡国”至“相要”。○正义曰：言此者，解屡意。非此时而盟，即为屡也。言凡国有疑，谓於诸侯群臣有疑，不相协，则在会同之上用盟礼，告盟而相要束。《司盟职》曰：“凡邦国有疑会同，则掌其盟约之载，及其礼仪，北面诏明神。”是也。定本及《集本》皆云“用盟而不相要，谓若会同则用盟。若无疑事，则不会同而不相要。”用盟属上为句，义亦通也。○传“盗，逃”。○正义曰：文十八年《左传》曰：“窃贿为盗。”则盗者窃物之名。毛解名曰盗意也。《风俗通》亦云：“盗，逃也。言其昼伏夜奔，逃避人也。”○笺“盗谓”至“诸盗”。○正义曰：笺以诗刺谗，非刺盗贼，解其言盗之意。以为盗窃者，必小人；谗者，亦小人，因以盗名之，故云“盗，谓小人”。引《春秋传》以证之。所引者，《公羊传》文：“弑君者，曷为或称名氏，或不称名氏？大夫弑君称名氏，贱者穷诸人。”何休曰：“贱谓士也。士正自当称人。”又曰：“大夫自相杀称人，贱者穷诸盗。”何休曰：“降大夫称人，降士使称盗者，所以别死刑轻重也。”传言穷者，尽也，弑君则尽於称人，杀大夫则尽於称盗。言尽此以下，更无称也。小人贱者尽於盗，知盗是恶名，故引以证盗为小人也。《公羊传》立等级者，言其正例耳。其馀文异者，皆有褒贬，事具於传也。
　
　　奕奕寝庙，君子作之。秩秩大猷，圣人莫之。他人有心，予忖度之。跃跃毚兔，遇犬获之。奕奕，大貌。秩秩，进知也。莫，谋也。毚兔，狡兔也。笺云：此四事者，言各有所能也。因己能忖度谗人之心，故列道之尔。猷，道也。大道，治国之礼法。遇犬，犬之驯者，谓田犬也。○奕音亦。秩音帙。莫如字，又作“漠”，同。一本作“谟”。按《尔雅》漠、漠同训谋。莫协韵为胜。忖，本又作“寸”，同七损反。度，待洛反。注皆同。跃，他历反。毚，士咸反。遇犬，如字，世读作愚，非也。知音智。狡，古卯反。驯音旬，又音唇。 
　　[疏]“奕奕”至“获之”。○正义曰：谗人为谗，自谓深密。此言己能知之。言奕奕然高大之寝庙，君子之人所能制作之。秩秩然者进智之大道，圣德之人能谋立之。彼他人而有谗佞之心，我能忖度而知之。跃跃然者跳疾之狡兔，遇值犬则能获得之。○传“毚兔，狡兔”。○正义曰：《苍颉解诂》云：“毚，大兔也。大兔必狡猾，又谓之狡兔。”《战国策》曰“东郭逡者，海内之狡兔”，是也。○笺“此四事”至“田犬”。○正义曰：此四事以尊卑为先后，大猷虽是常法，不如宗庙为尊，故寝庙在大猷之先。兔乃走兽，故在他人之后。连言寝庙者，《周礼》注云“前曰庙，后曰寝”，则庙寝一物。先寝后庙，便文耳。此自工匠所造而言。君子者，《閟宫》曰：“新庙奕奕，奚斯所作。”彼“奚斯”，君子也。以教护课程，必君子监之，乃得依法制也。大道，治国礼法，圣人谋之，若周公之制礼乐也。遇犬者，言兔逢遇犬，则彼获耳。遇非犬名，故王肃云“言其虽腾跃逃隐其迹，或適与犬遇而见获”，是也。以能获兔，知是犬之驯扰者，谓田犬也。犬有守犬、田犬，故辨之。
　
　　荏染柔木，君子树之。往来行言，心焉数之。荏染，柔意也。柔木，椅、桐、梓、漆也。笺云：此言君子树善木，如人心思数善言而出之。善言者，往亦可行，来亦可行，於彼亦可，於己亦可，是之谓行也。○荏，而甚反。染音冉。数，所主反。注同。椅，於宜反。梓漆，上音子，下音七。蛇蛇硕言，出自口矣。蛇蛇，浅意也。笺云：硕，大也。大言者，言不顾其行，徒从口出，非由心也。○蛇，以支反。行，下孟反。 
　　巧言如簧，颜之厚矣。笺云：颜之厚者，出言虚伪而不知惭於人。○簧音黄。 
　　[疏]“荏染”至“厚矣”。○正义曰：言荏染柔忍之木，君子之人所树之也。言君子树木，必身简择，取善木然后树之。喻往来可行之言，亦君子口所出之也。言君子出言，必心焉思数，知善而后出之。小人则不然，蛇蛇然浅意之大言，徒出自口矣，都不由於心。得言即言，必不思数也。巧为言语，结构虚辞，速相待合，如笙中之簧，声相应和，见人不知惭愧，其颜面之容甚厚矣。君子树之，不言择木；心焉数之，不言出口，虽相对而文互也。○传“柔木，椅、桐、梓、漆”。○正义曰：《定之方中》云“树之榛、栗、椅、桐、梓、漆”，言文公所树。是君子树之，故引彼文以解柔木也。不言榛栗，从可知。
　
　　彼何人斯，居河之麋。水草交谓之麋。笺云：何人者，斥谗人也。贱而恶之，故曰“何人”。○麋，本又作“湄”，音眉。恶，乌路反。无拳无勇，职为乱阶。拳，力也。笺云：言无力勇者，谓易诛除也。职，主也。此人主为乱作阶，言乱由之来也。○拳音权，徐已袁反。易，夷豉反。既微且尰，尔勇伊何？骭疡为微。肿足为尰。笺云：此人居下湿之地，故生微肿之疾。人憎恶之，故言女勇伊何，何所能也。○尰，市勇反。骭，户谏反，脚胫也。疡音羊，本亦作“伤”，音同，创也。肿，诸勇反。 
　　为犹将多，尔居徒几何？笺云：犹，谋。将，太也。女作谗佞之谋大多，女所与居之众几何人，素能然乎？○几，居岂反。注同。大音泰，又如字。傃音素。 
　　[疏]“彼何人”至“几何”。○正义曰：疾谗佞之人谓之何人，言彼何人斯，居在於河之麋际，既无拳力，又无劲勇，亦易诛除耳，而敢主为此乱之阶梯也？此人既脚骭有微之疾，而足跗且有尰之疾。尔假有勇，伊何能为？况复无之！而汝敢为此恶，汝作为谗佞之谋大多，汝所与聚居之徒众几何许人，而能为此？怪其言多且巧，疑其众教之也。○传“水草交谓之麋”。○正义曰：《释水》文。○笺“何人”至“曰何人”。○正义曰：言何人者，不识而问之辞。此既谗己，不是不识，而曰何人者，贱而恶之，作不识之辞，故曰何人。下篇疾暴公之侣谓之何人，斥其姓名为大切，亦作不识之辞以疾之。○传“骭疡”至“为尰”。○正义曰：皆《释训》文也。彼引此“既微且尰”，然后为此辞以释之。孙炎曰：“皆水湿之疾也。”郭璞曰：“骭，脚胫也。疡，疮也。”然则膝胫之下有疮肿，是涉水所为，故笺亦云此人居下湿之地，故生微尰之疾。“居河之麋”，是居下湿也。
　
　　《巧言》六章，章八句。 
　
　　《何人斯》，苏公刺暴公也。暴公为卿士而谮苏公焉，故苏公作是诗以绝之。暴也、苏也，皆畿内国名。 
　　[疏]“《何人斯》八章，章六句”至“绝之”。○正义曰：《何人斯》者，苏公所作以刺暴公也。暴公为王卿士，而於王所谗谮苏公，令使获谴焉，故苏公作是《何人斯》之诗以绝之。言暴公不复与交也。按此经无绝暴公之事，唯首章下二句云“伊谁云从，谁暴之云”，亦非绝之言，但解何人之意，言己以为暴公之所言，是暴公谮己，事彰无所致疑。此句是绝之辞也。经八章，皆言暴公之侣疑其谗己而未察，故作诗以穷之，不欲与之相绝。疑者未绝，则不疑者绝可知。疑暴公之侣穷极其情，欲与之绝，明暴公绝矣，故序专云刺暴公而绝之也。刺暴公而得为王诗者，以王信暴公之谗而罪己，刺暴公亦所以刺王也。○笺“暴也”至“国名”。○正义曰：苏忿生之后。成十一年《左传》曰“昔周克商，使诸侯抚封，苏忿生以温为司寇”，则苏国在温。杜预曰：“今河内温县。”是苏在东都之畿内也。春秋之世，为公者多是畿内诸侯。遍检《书传》，未闻畿外有暴国。今暴公为卿士，明畿内，故曰皆畿内国名。春秋时，苏称子。此云公者，子盖子爵，而为三公也。暴公为卿士，而亦称公，当卿士兼公官也。又暴公为卿士而谮苏公，则苏公为卿士以否，未可知。但何人为暴公之侣，云“二人从行”，则亦卿士也，故王肃云：“二人俱为王卿相，随而行。”下云“及尔如贯”，郑云“俱为王臣”，苏公亦为卿士矣。
　
　　彼何人斯？其心孔艰。胡逝我梁，不入我门？笺云：孔，甚。艰，难。逝，之也。梁，鱼梁也，在苏国之门外。彼何人乎？谓与暴公俱见於王者也。其持心甚难知，言其性坚固，似不妄也。暴公谮己之时，女与之乎？今过我国，何故近之我梁，而不入见我乎？疑其与之而未察，斥其姓名为大切，故言何人。○女与，音豫。下“疑其与之”、“女与於谮”皆同。大音泰。 
　　伊谁云从？维暴之云。云，言也。笺云：谮我者，是言从谁生乎？乃暴公之所言也。由己情而本之，以解何人意。○己音纪。 
　　[疏]“彼何人”至“之云”。○正义曰：言彼何人乎？与暴公俱见王之人。此其持心甚难知也。迹同谮己，貌似不妄，故难知也。又言巳疑之状。暴公谮我之时，汝应与之。汝若不与，今过我国，何故之我梁而不入我门以见我乎？得不由谮我意惭而不得来也？犹冀其不然，欲与和好。乃开解之曰：“令谮我者，维谁之所云从而出乎？维乃暴公之所云耳。”言尔应不与，当与我和亲也。“伊”字毛皆为“维”，郑皆为“是”，则此亦当以此为异。○笺“梁鱼”至“不妄”。○正义曰：以之梁而不入门，故知其梁近在国门之外也。下云“维暴之云”，则何人非暴公矣。刺暴公而责何人，谓与暴公俱见王者也。若不与暴公俱见王，苏公不当疑之也。疑之而云其心难知，故著其心性坚固，似非虚妄之人。若非此人性自虚妄，貌又可疑，则谮己必矣，非难知也。○笺“由已情”至“何人意”。○正义曰：心疑何人谮己，犹尚冀其不然，故既设疑言，复开解之。初疑何人与暴同谮，旋即复言维暴独云，一疑一舍，非他人教示，皆出己之情耳。故云“由已情而本之，开解何人之意”。若何人实不共谮，欲使不复猜，己还与和亲。
　
　　二人从行，谁为此祸？胡逝我梁，不入唁我？笺云：二人者，谓暴公与其侣也。女相随而行见王，谁作我是祸乎？时苏公以得谴让也。女即不为，何故近之我梁，而不入吊唁我乎？○唁音彦。见，贤遍反。谴，遣战反。女音汝。下注同。 
　　始者不如今，云不我可！笺云：女始者於我甚厚，不如今日也。今日云我所行，有何不可者乎？何更於已薄也？○日，而乙反。己音纪， 
　　[疏]“二人”至“我可”。○正义曰：言暴公与其侣二人相从而行以见王，谁作我此祸，而令王谴让我乎？汝从暴公行者，若不与暴公谮我，何故近之我鱼梁，而不入门吊唁我也？汝始者，能於我甚厚，不如今日。汝今云何不以我为可，言我有何行不可於汝，而更於我薄而不吊唁乎？知己被谴而不唁，疑其谗已而内惭。○笺“二人”至“唁我乎”。○正义曰：以上言“维暴之云”，则暴是其一。明二之者，谓暴与其侣，侣即何人也。疑其与苏同情，故并而谁之以见意耳。礼，吊生曰唁。既言为祸，而责人不唁，知苏公已得谴让也，谓以咎谴而责让之也。今苏公被罪之后，而在国见何人之其梁陈，是不夺其国，明是谴责而已，未加刑杀也。言唁者，虽不夺国，以被罪当吊之。吊生曰唁，不必失国也。
　
　　彼何人斯？胡逝我陈？我闻其声，不见其身。陈，堂涂也。笺云：堂涂者，公馆之堂涂也。女即不为，何故近之我馆庭，使我得闻女之音声，不得睹女之身乎？○睹，丁古反，本又作“覩”。 
　　不愧于人？不畏于天？笺云：女今不入唁我，何所愧畏乎？皆疑之，未察之辞。○媿，九位反，或作愧。 
　　[疏]“彼何”至“于天”。○正义曰：又研穷何人。言彼何人乎？汝若不谮我，何故近之我馆舍之庭，使我得闻其音声，不得睹见其身乎？得不谮我乎，意惭而不来见我也。汝不来见我，而不吊唁我，是不惭愧於人，又不畏惧於天也。天有尊卑之道，人有往来之节，使吉有贺庆，凶有吊唁，所以敬天道，示惭愧，故不相吊唁，为不愧人、不畏天也。○传“陈，堂涂”。○正义曰：《释宫》云：“堂涂谓之陈。”孙炎曰：“堂下至门之径。”○笺“堂涂者，公馆之堂涂”。○正义曰：礼有公馆、私馆。公馆者，公家筑为别馆以舍客也。上云不入我门，则不得入所居之宫，故知逝陈者，至公馆之涂也。以馆者所以舍客，故虽不见主，得至其陈。
</div>
    <div class="pagination">
<a href="毛诗正义_page41.html">上一页</a><span>...</span><a href="毛诗正义_page37.html">37</a><a href="毛诗正义_page38.html">38</a><a href="毛诗正义_page39.html">39</a><a href="毛诗正义_page40.html">40</a><a href="毛诗正义_page41.html">41</a><span class="current-page">42</span><a href="毛诗正义_page43.html">43</a><a href="毛诗正义_page44.html">44</a><a href="毛诗正义_page45.html">45</a><a href="毛诗正义_page46.html">46</a><a href="毛诗正义_page47.html">47</a><span>...</span><a href="毛诗正义_page43.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
