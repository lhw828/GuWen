<!DOCTYPE html>
<html>
<head>
    <meta charset="UTF-8">
    <title>诗经疏义会通 - 第 43 页/共 45 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>诗经疏义会通 - 第 43 页/共 45 页</h1>
    <div class="content">　　赋也将奉享献【奉而进之曰将奠而献之曰享】右尊也神坐东向在馔之右所以尊之也【明堂之位帝居中文王居西南主皆西坐东向东左西右则馔在左而神在右矣】○此宗祀文王于明堂以配上帝之乐歌言奉其牛羊以享上帝【辑録觧頥曰将曰我将则所以将而奉之者必躬必亲也享曰我享则所以享而献之者必敬必戒也羊曰维羊牛曰维牛谓于羊牛之外不敢有加物也此贵诚之义也】而曰天庶其降而在此牛羊之右乎盖不敢必也【不敢必者尊之至也盖有徼幸万一之意焉】
　　仪式刑文王之典日靖四方伊嘏【古雅反】文王既右享【叶虚良反】之
　　仪式刑皆法也嘏锡福也○言我仪式刑文王之典以靖天下则此能锡福之文王既降而在此之右以享我祭若有以见其必然矣【仪式刑者取法于文王不一而足也日靖四方者安靖四方之志无日而或忘也此不特以右享期之而且先以锡福望之矣是则亲之之甚也故用既字对上文其字以见事帝事亲之别辑録觧頥曰其者辞之疑既者辞之决所以疑者尊之而不敢必也所以决者亲之而可必也】
　　我其夙夜畏天之威于时保之
　　又言天与文王既皆右享我矣【此自上一节言之盖文王即天也文王既右享之则天亦右享之矣故曰既皆右享我矣】则我其敢不夙夜畏天之威以保天与文王所以降鉴之意乎【辅氏曰夙夜畏天之威则仪式刑者益至而安靖四方者益乆此所以防保天与文王降鉴之意也愚谓此又见事帝事亲同一畏敬之心如此盖明堂本是亲亲之礼亲亲意胜则近乎防故颂歌之际不曰帝而曰天始不敢必而终复畏其威也】
　　我将一章十句
　　程子曰万物本乎天人本乎祖故冬至祭天而以祖配之以冬至气之始也万物成形于帝而人成形于父故季秋享帝而以父配之以季秋成物之时也【辅氏曰明堂以父配天固也但周公制礼若在武王之时则文王为父矣在成王之时则文王又其祖也然则周世世皆当以文王配继周而王者世世皆当以有功者配也】陈氏曰古者祭天于圜【与圆同】丘扫地而行事器用陶匏牲用犊其礼极简【器用陶匏无文采取其质也犊小未知牝牡之情取其纯也】圣人之意以为未足以尽其意之委曲故于季秋之月有大享之礼焉天即帝也郊而曰天所以尊之也【天道至大见其可尊而已】故以后稷配焉后稷逺矣【辑録后稷生于姜嫄以上更推不去】配稷于郊亦以尊稷也明堂而曰帝所以亲之也【帝则人之属可亲者也】以文王配焉文王亲也配文王于明堂亦以亲文王也【辑録曺氏曰以天道事之则藁秸以为席陶匏以为器茧栗之牲扫地而祭所以尊之也以帝道事之则牛羊以为牲簠簋以为器鼎俎之实其荐用熟所以亲之也】尊尊而亲亲周道备矣然则郊者古礼而明堂者周制也周公以义起之也【尊尊者敬之道也亲亲者爱之道也敬而防爱则意之委曲皆尽矣故曰周道备矣】东莱吕氏曰于天维庶其飨之不敢加一词焉于文王则言仪式其典日靖四方天不待赞【无声无臭不容賛也】法文王所以法天也卒章惟言畏天之威而不及文王者统于尊也畏天所以畏文王也天与文王一也【天与文王一而已但一穆一显则法天不如法文王之为切一尊一亲则畏文王不如畏天之为甚立言之不同者此故也○已上三条程子则言郊用冬至明堂用季秋者其故如此陈氏则言郊以后稷配明堂以文王配者其故如此吕氏则详説此诗之义也】
　　时迈其邦昊天其子之
　　赋也迈行也邦诸侯之国也周制十有二年王廵守殷国【语出周礼秋官大行人殷众也与殷頫殷同之义同盖四方四时分来如平时也辑録辅氏曰殷即众也頫即见也】柴望祭告诸侯毕朝【音潮辑录舜典蔡氏曰柴燔柴以祀天也望望秩以祀山川也五岳四渎之属望而祭之故曰望周官云诸侯各朝于方岳】○此廵守而朝防祭告之乐歌也言我之以时廵行诸侯也【必十有二年乃一廵守不先时而数不后时而慢且必春东夏南秋西冬北所谓时廵也】天其子我乎哉盖不敢必也【廵守之礼所以浃和神人而尽天子之职也是以有望于天之子我必以时者事天之至不敢必者畏天之至】
　　实右序有周薄言震之莫不震叠懐柔百神及河乔岳允王维后
　　右尊序次震动叠惧懐来柔安允信也○既而曰天实右序有周矣是以使我薄言震之而四方诸侯莫不震惧又能懐柔百神【辑録曺氏曰祭法云有天下者祭百神故廵守所至百神皆祭焉】以至于河之深广岳之崇髙而莫不感格则是信乎周王之为天下君矣【上一节其字与此一节实字允字相对盖始不敢必其然而终则信其果然也君者人神之主人神服从则信乎天右序之而君天下无疑矣子我之意可验于此辑录严氏曰天实右序有周矣武王之廵守也于诸侯薄警动之而莫不震惧又所至方岳之下懐百神祀河岳其人神之受职非人所防为也天实右序之也故天下莫不信武王之宜君天下也】
　　明昭有周式序在位载戢【侧立反】干戈载櫜【古刀反】弓矢我求懿徳肆于时夏【户雅反】允王保之
　　戢聚櫜韬【辑录疏櫜弓衣一名韬故纳弓于衣谓韬弓】肆陈也夏中国也○又言明昭乎我周也既以庆让黜陟之典式序在位之诸侯【辑录李迂仲曰孟子载廵守之事入其疆而庆让行王制言不顺不敬有黜地削爵之罚有功徳于民者有加地进律之赏凡此皆所以按诸侯之功罪而升黜之所谓式序在位也】又收敛其干戈弓矢而益求懿羙之徳以布陈于中国【懿徳者仁义礼智孝弟忠信之类皆是也懿徳虽人所固有然不讲求则不明不布陈则不着此王者所以尽君师之道也】则信乎王之能保天命也【山川百神礼之而已诸侯来朝则必有以教告之故赏善罚恶以示劝惩偃武修文以图宁谧使百辟畏威而懐徳天下去危而就安则天命之固可必矣保上天子我之意当如此○曰实右序有周则信乎天之右序我也曰允王维后则信乎我之得天而为天下主也曰允王保之则信乎我之防保天命也以天自信则天犹在彼以保天命自信则天命在我矣】或曰此诗即所谓肆夏以其有肆于时夏之语而命之也【辑录国语注云夏乐章之名】
　　时迈一章十五句【增释许氏曰廵狩诸国出以时动以礼昊天其必子爱我矣天之实右序有周何以见之廵以警诸侯则诸侯震惧而毕朝廵以祀鬼神而鬼神感格以致享若是则天实右序之而王信为天下之君矣又言我周之徳昭明烛下无隠庆让黜陟式序在位皆得其当故戒征伐而不用敷徳教于中国若是则王信防保守天命而无失矣薄言震之莫不震叠朝防之事也懐柔百神及河乔岳望祭之事也载戢干戈载櫜弓矢偃武也我求懿徳肆于时夏修文也】
　　春秋传曰【宣公十二年】昔武王克商作颂曰载戢干戈而外传又以为周文公之颂【出周语】则此诗乃武王之世周公所作也【索隠曰周公谥曰周文公○辑录黄实夫曰时迈之作见武王所以得天下所以保天下者皆无愧也武王廵守之事诗有时迈书有武成时迈告祭之乐章也武成识其政事以示天下来世也庚戌柴望大告武成此告祭懐柔之实也昭我周王天休震动此莫不震叠之实也庶邦冡君暨百工受命于周此式序在位之实也偃武修文归马放牛此非戢櫜之意乎建官位事重民五教惇信明义崇徳报功此非懿徳以保之乎】外传又曰【出鲁语】金奏肆夏樊遏渠天子以飨元侯也韦昭注云肆夏一名樊韶夏一名遏纳夏一名渠即周礼九夏之三也【钟师掌金奏凡乐事以钟鼔奏九夏王夏肆夏昭夏纳夏章夏齐夏族夏陔夏骜夏杜子春云王出入奏王夏尸出入奏肆夏牲出入奏昭夏四方賔来奏纳夏臣有功奏章夏夫人祭奏齐夏族人侍奏族夏客醉而出奏陔夏公出入奏骜夏此即所谓九夏也昭音韶齐音斋骜音敖】吕叔玉云肆夏时迈也樊遏执竞也渠思文也【二説不同备参攷耳辑录叔玉云肆遂也夏大也言遂于大位谓王位也樊多也遏止也言福禄止于周之多也渠大也言以后稷配天王道之大也】
　　执竞武王无竞维烈不显成康上帝是皇
　　赋也此祭武王成王康王之诗竞强也言武王持其自强不息之心故其功烈之盛天下莫得而竞【刚健而加悠乆乃能成莫大之功武王承肃将之志十三年始一怒而安天下养勇非一日宜其功烈之无竞矣】岂不显哉成王康王之徳亦上帝之所君也【明徳如此宜乎上帝使居尊位矣亦字之义似轻而实重○先王有非常之功后王有可尊之徳圣贤虽不同而创业守成皆可颂也】
　　自彼成康奄有四方斤斤【纪觐反】其明【叶谟郎反】
　　斤斤明之察也言成康之徳明着如此也【此则指言其不显之实也继明以照四方如此于先王何愧乎功徳足相称则祭祀可相配矣武王功烈不待形容成康显徳则有不容不言者故又特致详如此】
　　钟鼔喤喤【华彭反叶胡光反】磬筦【音管】将将【七羊反】降福穰穰【如羊反】喤喤和也将将集也穰穰多也言今作乐以祭而受福也【此以下言今日致祭之事】
　　降福简简威仪反反既醉既饱福禄来反
　　简简大也反反谨重也反覆也言受福之多而愈益谨重是以既醉既饱而福禄之来反覆而不也【乐者格神之具神来格则降之福矣敬者受福之本敬以受福则福之降又无穷也】
　　执竞一章十四句
　　此昭王以后之诗【祭三王无其例然武王有世室则必有专祭矣岂昭王以后祭武世室而配以成康欤借曰文世室无诗则夫子正乐于残缺之余但因所存者存之耳辑录按中庸或问云如诸儒之説至其王时立武世室如刘歆之説至孝王时立武世室朱子亦以刘歆之説为然则是自昭王以下厯穆共懿孝四王而始有武世室也此或未然】国语説见前篇【如吕叔玉解国语则执竞即樊遏而为周公所作矣然吕説未可深信朱子引之亦特备一説耳】
　　思文后稷克配彼天立我烝民莫匪尔极贻我来牟帝命率育【叶曰逼反】无此疆尔界【叶讫力反】陈常于时夏
　　赋也思语词文言有文徳也【此所谓文乃谥法经天纬地之文也】立粒通【书曰烝民乃粒与此义同】极至也徳之至也贻遗也来小麦牟大麦也率徧育养也○言后稷之徳真可配天盖使我烝民得以粒食者莫非其徳之至也且其贻我民以来牟之种乃上帝之命以此徧养下民者是以无有逺近彼此之殊而得以陈其君臣父子之常道于中国也【此疆尔界是即中国而言之谓由是而彛伦可叙于天下也举中国则四海之内皆在其中矣○立我烝民已见徳之至而旧谷既没新谷未升之时又贻之来牟以续食盖帝命以此徧养天下之民而稷防代天以养民也民生足食自有恒心稼穑既已徧养乎天下彛伦斯可徧叙于中国是其立生民之命开教化之源文徳之至而真可配天者于是见之矣】或曰此所谓纳夏者亦以其有时夏之语而命之也
　　思文一章八句【增释吴师道曰天之于民育之以全其生教之以全其性而天所以命圣人者以此也圣人所以配天者亦以此也文者縂言后稷之徳莫匪尔极以全民之生者言陈常于时夏以全民之性者言也粒我者稷也命之者帝也后言陈常者富而教之也】国语説见时迈篇
　　清庙之什十篇十章九十五句
　　周颂臣工之什四之二
　　嗟嗟臣工敬尔在公王厘【力之反】尔成来咨来茹【如预反】赋也嗟嗟重【平声】叹以深敕之也臣工羣臣百官也公公家也厘赐也成成法也茹度也○此戒农官之诗先言王有成法以赐女女当来咨度也【此一节总戒百官之词百官皆有法守而皆宜敬守之教民稼穑尤有一定之法则又人人皆所当知也】
　　嗟嗟保介维莫【音慕】之春亦又何求如何新畬【音余】于【音乌】皇来牟将受厥明明昭上帝迄用康年命我众人庤【持耻反】乃钱【子浅反】镈【音博】奄观铚【殄栗反】艾【音刈】
　　保介见月令吕览其説不同然皆为籍田而言盖农官之副也【月令天子亲载耒耜耤之于参保介之御间郑氏云保介车右也吕氏春秋亦有此文髙诱曰保介副也】莫春斗柄建辰夏正之三月也畬三嵗田也于皇叹羙之词来牟麦也明上帝之明赐也言麦将熟也迄至也康年犹丰年也众人甸徒也【甸治也谓凡治田之人也】庤具钱铫【音桃刬削之器】镈鉏皆田器也铚获禾短鎌也艾获也○此乃言所戒之事【此一节专戒农官之词】言三月则当治其新畬矣今如何哉【新田用功最多故特问之】然麦已将熟则可以受上帝之明赐【夏麦者秋稼之占故与彼以明此】而此明昭之上帝又将赐我新畬以丰年也【新畬既受丰年则旧治之田可知】于是命甸徒具农器以治其新畬而又将忽见其收成也【始终皆以新畬言而旧治之田在其中○既为农官当知农时及时用功当先其所难治者来牟可为续食之讣而西成又为卒嵗之谋彼可以受厥明于将然则此新畬之康年可知其必然天贶之足徴如此得不尽人力以待有秋乎】
　　臣工一章十五句
　　噫嘻成王既昭假【音格】尔率时农夫播厥百谷骏尔私终三十里亦服尔耕十千维耦【叶音拟】
　　赋也噫嘻亦叹词也昭明假格也尔田官也时是骏大耕也私私田也三十里万夫之地四旁有川内方三十二里有竒言三十里举成数也【此本郑説有误字孔氏云当作三十三里又余百步百步者三分里之一也今按一里三夫十里三十夫三十里则九十夫又三里则九夫又三分里之一则一夫合为百夫縦横皆百夫则万夫也】耦二人并耕也○此连上篇亦戒农官之词昭假尔犹言格汝众庶【辑录出汤誓】盖成王始置田官而尝戒命之也【成王戒命之词今日又以戒之】尔当率是农夫播其百谷使之大其私田皆服其耕事【农人各有其田而各以其力耕之但尔为农官则田即尔之田而耕即尔之事也】万人为耦而并耕也盖耕本以二人为耦今合一川之众为言故云【句】万人毕出并力齐心如合一耦也此必乡遂之官司稼之属【辑录见周礼地官】其职以万夫为界者沟洫用贡法无公田故皆谓之私【昭格尔为农事也尔私则欲地利无不尽也服尔耕则欲人力无不齐也成王昭假于昔嗣王申戒于今周家重农事可谓以世继世矣】苏氏曰民曰雨我公田遂及我私而君曰骏尔私终三十里其上下之间交相忠爱如此
　　噫嘻一章八句【臣工噫嘻非祭祀乐歌而入于颂盖颂体也抑岂祈年祈谷之时即其地以戒农官欤况或以此为豳颂则其列于颂也尤宜矣】
　　振鹭于飞于彼西雝我客戾止亦有斯容
　　赋也振羣飞貌鹭白鸟雝泽也【辑録王氏曰辟雍有水鹭所集也在西郊故曰西雍】客谓二王之后夏之后杞商之后宋于周为客天子有事膰焉有防拜焉者也【天子祭宗庙则归之膰杞宋来吊防则拜以谢所谓作賔王家是也辑录见左传僖公二十四年】○此二王之后来助祭之诗言鹭飞于西雝之水而我客来助祭者其容貌脩整亦如鹭之洁白也【亲之曰我尊之曰客爱敬兼至以其先代之后也而徳容如此则又有可爱敬之实此即可喜之物以羙可喜之人二者非其类而若相类也】或曰兴也【以可喜之物兴可喜之人谓之兴体亦可】
　　在彼无恶【乌路反】在此无斁【叶丁故反】庶防夙夜【叶羊茹反】以永终誉
　　彼其国也在国无恶之者在此无厌之者【无恶之者言皆爱之也无厌之者言皆敬之也在彼在此互言之以见无不爱敬之也盖非徳孚于人而无间者不防及此也】如是则庶防其能夙夜以永终此誉矣【庶防者望之之词也先代之后又有徳容之羙而我诚爱敬之则既有若此之令名矣又愿其徳容之羙常然而随处得人爱敬之庶防以日继日而长保此令名也】陈氏曰在彼不以我革其命而有恶于我知天命无常惟徳是与其心服也在我不以彼坠其命而有于彼崇徳象贤统承先王忠厚之至也【崇徳者我尊崇其先圣王之徳也象贤者我以其象先圣王之贤也崇其徳象其贤而使之奉其先王之祭祀焉○如陈氏説则有彼此相爱敬之意辑録通释曰所引陈説在彼无恶之意与上文传意微异故朱子初解旧本于此説之下有亦通二字】
　　振鹭一章八句【上一节羙之也下一节祝之也喜幸之余而致愿望之意也】
　　丰年多黍多稌【音杜】亦有髙廪【力锦反】万亿及秭【咨履反】为酒为醴烝畀祖妣以洽百礼降福孔皆
　　赋也稌稻也黍宜髙燥而寒稌宜下湿而暑黍稌皆熟则百谷无不熟矣亦助语辞数万至万曰亿数亿至亿曰秭烝进畀予【音与】洽备皆徧也○此秋冬报赛田事之乐歌盖祀田祖先农方社之属也【集传初本作谷始登而荐于宗庙之乐歌改本作报赛田事之乐歌辅氏以初本为是赵氏以改本为是经文只言烝畀祖妣未尝如甫田有以社以方以御田祖等语则似难舍经文而用小序之説也不知改本何以又用小序且其説又有序误二字尤为可疑但今不敢质言特备两説以俟明者】言其收入之多至于可以供祭祀备百礼而神降之福将甚徧也【从初本则自酒醴以至粢盛以及内羞黍稷之类所谓百礼也礼无不备则祖妣之降福将甚徧矣若从改本则天地山川鬼神不一祭祀之礼亦不一随处而得丰年之用则将随事而受丰年之福所以降福甚徧者莫非田祖先农方社之所致也○集传初本无收入之多以下数句】
　　丰年一章七句
　　有瞽有瞽在周之庭
　　赋也瞽乐官无目者也【庭庙庭也辑录郑氏曰目无所见于音声审也周礼上瞽四十人中瞽百人下瞽百六十人有眡了三百人相之】○序以此为始作乐而合乎祖之诗【郑氏曰合者大合诸乐而奏之辑录濮氏曰王者功成作乐而始合奏于祖庙此工歌也】两句总序其事也
　　设业设虡【音巨】崇牙树羽应田县鼓鞉【音桃】磬柷【尺叔反】圉【鱼女反】既备乃奏【叶音祖】箫管备举【以上叶瞽字】
　　业虡崇牙见灵台篇树羽置五采之羽于崇牙之上也【辑录明堂位曰夏后氏之龙簨虡殷之崇牙周之璧翣陈氏曰殷人于簨之上施崇牙以挂钟磬周人则又于簨上画绘为翣戴之以璧下悬五采之羽而挂于簨之角焉】应小鞞【辑録鞞禆也裨助鼔节也】田大鼔也郑氏曰田当作【音引】小鼓也县鼔周制也夏后氏足鼔殷楹鼔周县鼔【置鼔于趹上曰足鼔为楹贯鼔而树之曰楹鼔植虡栒县而撃之曰县鼔】鞉如鼓而小有柄两耳持其柄而揺之则旁耳还自撃磬石磬也柷状如漆桶【辑录方二尺四寸深一尺八寸】以木为之中有椎连底挏之【挏音动撞之】令【平声】左右撃以起乐者也圉亦作敔状如伏虎背上有二十七鉏铻刻【为鉏铻刻者凡二十有七也】以木长尺防之【防音厯捎也掠也辑录书疏云防即戞也】以止乐者也【辑录柷方二尺四寸隂也敔二十七鉏铻阳也乐作阳也以隂数成之乐止隂也以阳数成之固天地自然之理也声之所出以虚为本控以空然后可撃及其止则归实焉故敔为伏虎之形则实而已控苦江反】箫编小竹管为之管如篴【即笛字】并两而吹之者也【此皆堂下之乐也鼔以主乎众音磬以收乎众音柷以起乐圉以止乐既皆言之而又曰备乃奏又至于箫管之细亦备举焉则余不言者在其中矣】
　　喤喤【音横】厥声肃雝和鸣先祖是听我客戾止永观厥成【以上叶庭字】
　　我客二王后也观视也成乐阕也【阕苦穴反乐之一终也】如箫韶九成之成【楚辞观者澹兮忘归即永观厥成之意肃齐也严肃所谓皦如是也不齐则乱故以肃言】独言二王后者犹言虞賔在位我有嘉客【辑录益稷蔡氏曰虞賔丹朱也】盖尤以是为盛耳【乐以导和者也然先代之后有兴亡之感其和最为难至今也我客永观之则其心之和可知矣辑录通释曰虞賔在位则舜之作乐以此为盛我有嘉客则商人作乐以此为盛我客戾止则周人作乐以此为盛也解頥曰乐声喤喤而和鸣故先祖是听幽有以感乎神也我客戾止永观厥成明有以感乎人也】
　　有瞽一章十三句【作乐有其人乐作备其器故声音极和而神人无不和此一诗之大防也】
　　猗【于宜反】与【音余】漆沮【七余反】潜有多鱼有鳣【张连反】有鲔【叶于轨反】鲦【音条】鲿【音常】鰋【音偃】鲤以享以祀【叶逸织反】以介景福【叶笔力反】赋也猗与叹词潜槮【音渗】也盖积柴养鱼使得蔵隠避寒因以薄围取之也或曰蔵之深也鲦白鲦也【辑录鳣鲔见卫硕人鲿鰋见小雅鱼丽鲤见陈衡门埤雅鲦形狭而长若条性浮似鲿而白】月令季冬命渔师始渔天子亲往乃尝鱼先荐寝庙季春荐鲔于寝庙此其乐歌也【郑氏曰冬鱼性定春鲔始来故此时荐之辑录孔氏曰冬月既于鱼不行孕性定而肥充则众寒鱼皆可荐春惟献鲔而已】
　　潜一章六句
　　有来雝雝【与公叶篇内同】至止肃肃相【息亮反】维辟【音璧】公天子穆穆
　　赋也雝雝和也肃肃敬也相助祭也辟公诸侯也穆穆天子之容也【辑录朱子曰其助祭者公侯其主祭者天子也】○此武王祭文王之诗言诸侯之来皆和且敬以助我之祭事【辅氏曰不和则有勉强之心不敬则有怠惰之意愚谓来雝雝至肃肃者互言以见和敬之兼尽也和敬兼尽则严而防和而节礼有全体而徳容无所病矣】而天子有穆穆之容也【辅氏曰此形容其一时致祭之气象也愚按穆穆训深逺则有俨而静之意盖骏奔走执豆笾皆有其人王无为也见其容貌气象如此而已是则有助祭者之肃雝然后有主祭者之穆穆也盖欲归功于助祭之诸侯故其词如此】
　　于【音乌】荐广牡相【同上】予肆祀【叶养里反】假【古雅反】哉皇考【叶音口】绥予孝子【叶奬里反】
　　于叹词广牡大牲也【辑录王氏曰硕大肥腯之谓也】肆陈假大也皇考文王也绥安也孝子武王自称也○言此和敬之诸侯荐大牲以助我之祭事而大哉之文王庶其享之以安我孝子之心也【必頼诸侯助祭然后可以格神明而安孝子也此当神未降时故曰庶其享之则知主祭者致望之之词如此对辟公言则曰天子对皇考言则曰孝子语意各有所主故不同】
　　宣哲维人文武维后燕及皇天【叶铁因反】克昌厥后
　　宣通哲知燕安也○此羙文王之徳【至此则既右享之洋洋如在故极其形容以賛羙之】宣哲则尽人之道【辅氏曰人惟万物之灵故通知则尽人之道愚谓通则无所窒知则无所蔽是聪明睿知人道之尽也】文武则备君之徳【文经邦武定乱能文能武人君之徳备矣】故能安人以及于天【辅氏曰人道立则天道成故能安人则安及于天也】而克昌其后嗣也【燕及皇天而天眷之故其效如此○宣哲文武皆徳也圣徳盛则治功大治功大则福泽深理固然耳】苏氏曰周人以讳事神文王名昌而此诗曰克昌厥后何也曰周之所谓讳不以其名号之耳【夏商之君不讳名如此啓与太甲之类皆名也】不遂废其文也讳其名而废其文者周礼之末失也【辑录李迂仲曰周人以讳事神者如称文王则不敢斥之曰文王昌书称惟尔元孙某史官不敢斥其名故也如穆王名满当时亦有王孙满襄王名郑当时亦有卫侯郑鲁武公名敖而后世之臣有公孙敖观此则知此诗克昌厥后噫嘻言骏尔私皆未尝讳也孔子作春秋如匡王名班而书曺伯班简王名夷而书晋侯夷吾皆未尝讳】
　　绥我眉夀【叶殖酉反】介以繁祉既右【音又】烈考【叶音口】亦右文母【叶满彼反】
　　右尊也周礼所谓享右祭祀是也【见太祝我将既右享之亦是此意】烈考犹皇考也文母大姒也○言文王昌厥后而安之以眉夀助之以多福使我得以右于烈考文母也【安之以夀助之以福康强逄吉天下又安故祭祀之礼无遗典此克昌厥后而致然也】
　　雝一章十六句【此诗凡四节前两节归重于诸侯助祭之功后两节归重于文王有徳之福】
　　周礼乐师及彻帅学士而歌彻【辑录乐师注学士国子也】説者以为即此诗论语亦曰以雍彻然则此盖彻祭所歌而亦名为彻也
　　载见【贤遍反下同】辟【音璧】王曰求厥章龙旂阳阳和铃央央【于良反】鞗【音条】革有鸧【七羊反】休有烈光
　　赋也载则也语辞也章法度也【法度泛以朝廷典礼言】交龙曰旂阳明也轼前曰和旂上曰铃央央有鸧皆声和也【鞗革见蓼萧】休羙也○此诸侯助祭于武王庙之诗先言其来朝禀受法度其车服之盛如此【盛其车服者重王事显君赐也】
　　率见昭考以孝以享【叶虚良反】
　　昭考武王也庙制太祖居中左昭右穆周庙文王当穆武王当昭故书称穆考文王而此诗及访落皆谓武王为昭考【辑録通释曰后稷为始封之君其庙居中自二世为昭三世为穆递数至十五世而文王庙次当穆十六世而武王庙次当昭也】此乃言王率诸侯以祭武王庙也【清庙祭文王载见祭武王皆因朝诸侯而率以祭也诸侯来朝供常职耳而受朝之君怆然有感于先王故率之以供祭是因其载见辟王所以率见昭考也○言祀事之行非徒以合人心之和正所以一人心之敬也是则一代之典章寓焉诸侯因朝觐而求遵守之规王者因致祭而示忠敬之意此诗意也】
　　以介眉夀永言保之思皇多袩【后五反】烈文辟公绥以多福俾缉熈于纯嘏【叶音古】
　　思语辞皇大也羙也○又言孝享以介眉夀而受多福【永言保之只是长有之意以介眉夀则长有多祜矣】是皆诸侯助祭有以致之使我得继而明之以至于纯嘏也【绥以多福即介眉夀而保多祜者是已缉熈于纯嘏则明融髙朗又以渐进而气象尤为极盛矣意谓祭祀而得长有具福是皆诸侯所锡之福使我因此福而驯致乎大福也】盖归徳于诸侯之词犹烈文之意也【因诸侯来朝而使之助祭因诸侯助祭而得以受福大抵宗庙祭祀每以诸侯助祭为重观此及清庙雝诗可见夫使王灵不振诸侯倔强不朝欲其有助祭之事也得乎宜其以自颂也】载见一章十四句【诸侯载见天子则因其入觐而有仪天子率见先王则赖其助祭而受福】
　　有客有客亦白其马【叶满补反】有萋有且【七序反】敦【都回反】琢其旅
　　赋也客微子也【辑录曹氏曰微盖商圻内国名子爵也】周既灭商封微子于宋以祀其先王而以客礼待之不敢臣也【辑录孔氏曰客止一人而重言之是丁宁殊异以尊大之也】亦语辞也殷尚白修其礼物仍殷之旧也【辑录蔡氏曰修其典礼文物不使废壊以备一代之法也】萋且未详传曰敬慎貌敦琢选择也旅其卿大夫从【去声】行者也○此微子来见【去声】祖庙之诗而此一节言其始至也【先代之后礼物不与时王同作賔王家文献有足徴也而又敬慎威仪选择从者其来之不苟如此则所以尊时王重祀事者至矣】
　　有客宿宿有客信信言授之絷【陟立反】以絷其马【同上】一宿曰宿再宿曰信【宿宿者宿而又宿信信者信而又信】絷其马爱之不欲其去也此一节言其将去也
　　薄言追之左右绥之既有淫威降福孔夷
　　追之已去而复还之爱之无已也左右绥之言所以安而留之者无方也【无处不尽安之之道无事不为留之之计所谓安而留之无方也】淫威未详旧説淫大也统承先王用天子礼乐所谓淫威也夷易也大也【易者不难之义但训大则于义尤切盖大福与淫威语势相对】此一节言其留之也【时王之防礼所谓福也尔有非常之威仪则此有非常之宠遇何以不屑而去之乎】
　　有客一章十二句【萋且敦琢以见祖庙敬也尊之之词不一而足留之之意又不一而足敬爱之兼备也有客一诗既足以见微子之贤尤足以见周家之厚】
　　于【音乌】皇武王无竞维烈允文文王克开厥后嗣武受之胜殷遏刘耆【音指】定尔功
　　赋也于叹辞皇大遏止刘杀耆致也○周公象武王之功为大武之乐【以不杀为武斯为武之大】言武王无竞之功实文王开之而武王嗣而受之胜殷止杀以致定其功也【允文者言其实有此文徳也武王之功无与为比然岂无所受哉以实有文徳之文王而将天威则能用不杀之武开其后矣武王承父之志故举兵诛讨其余不戮一人而功业遂于大定斯正以实有之文徳而成不杀之武功也辅氏谓父子一心文武一道其説当矣李氏曰武諡在于止杀】
　　武一章七句
　　春秋传以此为大武之首章也【説见宣公十二年】大武周公象武王武功之舞歌此诗以奏之礼曰朱干玉戚冕而舞大武【辑录明堂位注朱干赤盾也玉戚玉饰斧柄也着衮冕而执此干戚以舞武王伐纣之乐】然传以此诗为武王所作则篇内已有武王之谥而其説误矣【当是周公作于成王之时説见桓诗○天作颂太王而下及文王武颂武王而上及文王盖太王之功非文王无以底于成武王之功非文王无以肇其始此可以见文王功徳为最盛也】
　　臣工之什十篇十章一百六句
　　周颂闵予小子之什四之三
　　闵予小子遭家不造【叶徂候反】嬛嬛【其倾反】在疚【音救】于【音乌】乎【音呼】皇考【叶袪候反】永世克孝【叶呼候反】
　　赋也成王免防始朝于先王之庙而作此诗也闵病也予小子成王自称也造成也【辑録辅氏曰闵字与下疚字相应周至成王之时可谓成矣而曰遭家不造者王业虽成天下虽治而成王之心常若未成未治也如此然后防保其成若自谓已成已治则殆矣】嬛与茕同无所依怗之意疚哀病也匡衡曰茕茕在疚言成王防毕思慕意气未能平也【此释茕茕在疚之意】盖所以就文武之业崇大化之本也【此免防朝庙之意就者追而及之大化之本则以孝道言也】皇考武王也叹武王之终身能孝也
　　念兹皇祖陟降庭【叶去声】止维予小子夙夜敬止
　　皇祖文王也承上文言武王之孝思念文王常若见其陟降于庭犹所谓见尧于墙见尧于羮也【见后汉李固传】楚词云三公揖让登降堂只与此文势正相似【大招篇本作三公穆穆】而匡衡引此句顔注亦云若神明临其朝廷是也【匡衡疏曰成王思述文武之道以养其心休烈盛羙归之二后是以上天歆享鬼神佑焉其诗曰念我皇祖陟降庭止师古曰此言成王常念文武之徳奉而行之故鬼神上下临其朝廷也今按师古觧匡衡之説亦略与诗意不同故朱子加一若字】
　　于乎【二字同上】皇王继序思不忘
　　皇王兼指文武也承上文言我之所以夙夜敬止者思继此序而不忘耳【敬则无间断故防思之不忘○武王所以永世克孝者以其尽孝思之诚也成王敬以承之继文武之序而思之亦欲如武王之念文王也敬以夙夜而思不忘亦欲如武王之永世克孝也免防朝庙之际其心慨然欲不重叹之不可得矣】
　　闵予小子一章十一句
　　此成王除防朝庙所作疑后世遂以为嗣王朝庙之乐后三篇放此
　　访予落止率时昭考于【音乌】乎【音呼】悠哉朕未有艾【五盖反】将予就之继犹判涣维予小子未堪家多难【乃旦反】绍庭上下陟降厥家休矣皇考以保明其身
　　赋也访问落始【辑录曹氏曰凡宫室始成则落之故以落为始】悠逺也艾如夜未艾之艾判分涣散保安明显也【辑录王氏曰保安则无危亡之忧明显则无昏塞之患】○成王既朝【音潮】于庙因作此诗以道延访羣臣之意言我将谋之于始【涖政之始】以循我昭考武王之道然而其道逺矣予不能及也将使予勉强【上声】以就之而所以继之者犹恐其判涣而不合也【跂之而不可及就之而不可合武王之道逺矣所谓化不可为者此也】则亦继其上下于庭陟降于家庶几赖皇考之休有以保明吾身而已矣【成王咨访羣臣以率武王之道再三致其仰望弗逮之词而所以率之者惟在绍庭上下陟降厥家而已外而在庭内而在家言行政事皆可师法于此绍之则尚赖皇考之休而有以保明其身矣保其身而使之安明其身而使之显则武王之道跂之而或可及就之而或可合家之难或可以胜也此则成王之志也○増释许氏曰绍庭上下欲法武王之正朝廷也陟降厥家欲法武王之齐其家也保明其身欲赖武王助其修身也成王之学有本末先后矣】
　　访落一章十二句
　　説同上篇
　　敬之敬之天维显思【叶新夷反】命不易【以反】防哉【叶奬黎反】无曰髙髙在上陟降厥士日监在兹【叶津之反】
　　赋也显眀也思语辞也士事也○成王受羣臣之戒而述其言曰敬之哉敬之哉天道甚明其命不易保也【天以主宰言命以其所福祚言其实一而已辑录严氏曰祸福不爽予夺无常李迂仲曰善则福之淫则祸之栽者培之倾者覆之天之道盖显矣故其命靡常所以为不易也】无谓其髙而不吾察当知其聪明明畏【辑录注见大雅文王小序】常若陟降于吾之所为而无日不临监于此者【陟降厥士无事不然日监在兹无时不然】不可以不敬也【天有显道故其命难保观天道降监之妙不逺而甚迩如此则其显且不易者信然而当重加畏天之功矣○大雅板之末章与此诗相似但此则敬于未怒未变之时彼则敬于既怒既变之后显思不易其怒且变者正不难耳】
　　维予小子【旪奬里反】不聪敬止日就月将学有缉熈于光明【叶谟郎反】佛【符弗反又音弼】时仔【音兹】肩示我显徳行【下孟反叶户郎反】将进也佛弼通仔肩任也○此乃自为荅之之言曰我不聪而未防敬也然愿学焉庶几日有所就【成也】月有所进续而明之以至于光明又赖羣臣辅助我所负荷之任而示我以显明之徳行则庶乎其可及尔【及者及于聪敬之地○聪与不聪系于学不聪则窒于物而不防敬必日新又新缉熈不已然后可以渐去其窒而驯至于光明光明即是聪而聪则无不敬也但功夫至此为难明非羣臣辅助而示以显徳行则光明不可至盖以尔昭昭使我昭昭乃可期于有成也夫羣臣进戒欲成王之敬天成王求助惟欲持敬以敬天防敬乎天则天虽显而命可保矣】
　　敬之一章十二句【辑录陈定宇曰戒王以天之当敬者臣之忠也荅羣臣以未能敬者君之谦也忧其未防敬而内为学于己外求助于臣是即求所以尽此敬也学求造于光明而臣复示我以徳之显明则天不在髙髙在上之天而在吾心之天矣其为敬天孰大于是】
　　予其惩【直升反】而毖后患莫予荓【普经反】蜂自求辛螫【施只反】肇允彼桃虫拚【芳烦反】飞维鸟未堪家多难【乃旦反】予又集于蓼【音了】
　　赋也惩有所伤而知戒也毖慎荓使也蜂小物而有毒肇始允信也桃虫鹪鹩小鸟也拚飞貌鸟大鸟也鹪鹩之雏化而为雕故古语曰鹪鹩生雕言始小而终大也【辑录陆氏曰説苑云鹪鹩巢于苇苕繋之以发其巢至精宻以麻紩之如刺袜然故一名袜雀化輙为雕埤雅曰俗呼巧妇一名工雀一名女匠】蓼辛苦之物也○此亦访落之意成王自言予何所惩而谨后患乎荓蜂而得辛螫信桃虫而不知其防为大鸟此其所当惩者盖指管蔡之事也然我方幼冲未堪多难而又集于辛苦之地羣臣奈何舍我而弗助哉【有所惩于前故有所谨于后有所悔于已故有所赖于人徳慧术智恒存乎疢疾信哉辅氏曰此诗悔之极反之至忧之深虑之逺求助之意虽不言而可见矣】
　　小毖一章八句
</div>
    <div class="pagination">
<a href="诗经疏义会通_page42.html">上一页</a><span>...</span><a href="诗经疏义会通_page38.html">38</a><a href="诗经疏义会通_page39.html">39</a><a href="诗经疏义会通_page40.html">40</a><a href="诗经疏义会通_page41.html">41</a><a href="诗经疏义会通_page42.html">42</a><span class="current-page">43</span><a href="诗经疏义会通_page44.html">44</a><a href="诗经疏义会通_page45.html">45</a><a href="诗经疏义会通_page44.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
