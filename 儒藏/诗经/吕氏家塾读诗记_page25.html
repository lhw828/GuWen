<!DOCTYPE html>
<html>
<head>
    <meta charset="UTF-8">
    <title>吕氏家塾读诗记 - 第 25 页/共 37 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>吕氏家塾读诗记 - 第 25 页/共 37 页</h1>
    <div class="content">





　　吕氏家塾读诗记卷二十一
<经部,诗类,吕氏家塾读诗记>
　　钦定四库全书
　　吕氏家塾读诗记卷二十二
　　宋　吕祖谦　撰
　　北山之什
　　北山大夫刺幽王也役使不均已劳于从事而不得养其父母焉【李氏曰孔子曰公则说若不均则虽征役未甚劳苦而人亦将怨矣观大东之诗则有粲粲衣服者有葛屦履霜者北山之诗则有息偃在牀者有不已于行者则天下安得而说服哉　王氏曰经营四方出入风议皆大夫之事也】
　　陟彼北山言采其杞【音起】偕偕【音皆】士子朝夕从事王事靡盬【音古】忧我父母
　　李氏曰杞枸杞也左氏昭十年有囿生之杞杜元凯注云世所谓枸杞者　毛氏曰偕偕彊壮貌【说文曰偕强也】朱氏曰大夫行役陟彼北山采杞而食也　毛氏
　　曰士子有王事者也　郑氏曰朝夕従事言不得休息　朱氏曰王事靡盬忧我父母言以王事而贻亲忧也
　　溥【音普】天之下莫非王土率土之滨【音宾】莫非王臣大夫不均我从事独贤
　　毛氏曰溥大率循滨厓也【孔子曰九州海环之滨是四畔起水之处】　王氏曰取数多谓之贤礼记曰某贤于某若干与此同义【孔丛子曰我从事独贤劳事独多也出小尔雅广训篇】　朱氏曰言土之广臣之众而王不均平使我从事独劳也不斥王而曰大夫诗人之忠厚如此【孔氏曰作者言王道之哀伤境界之削则云蹙国百里蹙蹙靡所骋恨其有人众而不使即以广大言之所怨情异故设辞不同】　董氏曰孟子荀氏作普天之下左氏引诗亦然古无滨字説文作濒徐谓俗作滨非也
　　四牡彭彭王事傍傍【布彭反】嘉我未老鲜【息浅反】我方将旅力方刚经营四方
　　毛氏曰彭彭然不得息傍傍然不得已　郑氏曰嘉鲜皆善也　毛氏曰将壮也　朱氏曰旅与膂同【李氏曰毛氏以旅为众案桑柔曰靡冇旅力秦氏曰旅力既愆若桑柔之诗以谓众力方盛犹可也如秦誓及此诗但指作诗者及良士耳不得解为众也旅亦训陈左氏庭实旅百杜元凯注以旅训陈此旅力亦是陈力也　后汉传毅诗曰哀我经营旅力靡及注旅陈也】　李氏曰四牡彭彭然不得休息王事傍傍然不得已葢王之意善我之未老善我之方壮以我之力方且刚强可以经营四方而使之
　　或燕燕居息或尽瘁事国或息偃在牀或不已于行毛氏曰燕燕安息貌尽瘁事国尽力劳瘁以从国事郑氏曰不已犹不止也【李氏曰有不止于行而驰驱于道路者】　李
　　氏曰自此以下皆言役使不均【刘氏曰彼或不知叫号我则惨惨劬劳彼或栖迟偃仰我则王事鞅掌彼或湛乐饮酒我则惨惨畏咎彼或出入风议我则靡事不为以彼为贤耶则国事待我而集以我为贤邪则厚禄居彼为多】　左氏传晋伯瑕曰诗曰或燕燕居息或憔悴事国
　　或不知叫号【户刀反】或惨惨【七感反】劬劳或栖【音西】迟偃仰或王事鞅【于两反】掌
　　李氏曰有栖迟于家而偃仰者　毛氏曰鞅掌失容也【孔氏曰鞅掌烦劳之状言事烦鞅掌不暇为容仪也今俗语以职烦为鞅掌其言出于此】　释文偃仰作偃卬
　　号呼也或不知叫号谓深居安逸虽外之叫呼亦不知也
　　或湛【都南反】乐【音洛】饮酒或惨惨畏咎或出入风【音讽】议【如字恊句音宜】或靡事不为
　　王氏曰出入风议亲信而优游也【陈氏曰出入风讽从口舌也】
　　北山六章三章章六句三章章四句
　　无将大车大夫悔将小人也【郑氏曰幽王之时小人众多贤者与之从事自悔与小人并】
　　无将大车只【音支】自尘兮无思百忧只自疷【都祀反】兮郑氏曰将犹扶进也　孔氏曰大车平地载任之车其车驾牛只适也　毛氏曰疷病也　苏氏曰将大车则尘汚之思百忧则病及之　李氏曰犹小人不可与之共事与之共事难及其身不可逃也
　　无将大车维尘防冥【莫庭反】无思百忧不出于颎【古迥反】朱氏曰冥冥昬晦也颎与耿同小明也在忧中耿耿然不能出也　荀子大略篇云君人者不可以不慎取臣匹夫者不可以不慎取友友者所以相有也道不同何以相友也均薪施火火就燥平地注水水流湿夫类之相从也如此之着也以友观人焉所疑取友善人不可不慎是徳之基也诗曰无将大车维尘冥冥言无与小人处也
　　无将大车维尘雝【于勇反】兮无思百忧只自重【文共反】兮郑氏曰雝犹蔽也重犹累也【王氏曰凡物之行不为物所累则轻而速为物所累则重而迟】
　　无将大车三章章四句
　　小明大夫悔仕于乱世也【欧阳氏曰郑谓名篇曰小明者言幽王曰小其明损其政事据诗终篇但述征行劳苦畏于得罪不敢怀归之事乃是大夫悔仕之辞如序之说是也了无幽王曰小其明之意大雅明明在下谓之大明小雅明明上天谓之小明自是名篇者偶为志别尔了不闗诗义苟如郑説则小旻小宛之类有何义乎】
　　明明上天照临下土我征徂西至于艽【音求】野二月初吉载离寒暑心之忧矣其毒大【音泰】苦念彼共【音恭】人涕零如雨岂不怀归畏此罪罟【音古】
　　苏氏曰艽地名也【毛氏曰艽野逺荒之地】　朱氏曰二月建夘也　毛氏曰初吉朔日也　孔氏曰离厯也　毛氏曰罟网也　朱氏曰此大夫以二月西征至于歳暮而未得归故呼天而诉之其毒大苦谓忧之甚　丘氏曰共人谓温恭之人隐居不仕者也贤者久不得归于是悔仕进退既难恐不免于祸念彼不仕之友闲居自乐欲似之而不得故涕零如雨也　王氏曰岂不怀归畏此罪罟者世乱矣欲去而畏离罪也
　　昔我往矣日月方除【直虑反】曷云其还歳聿云莫【音暮】念我独兮我事孔庶心之忧矣惮我不暇念彼共人睠睠【音眷】怀顾岂不怀归畏此谴怒
　　毛氏曰除除陈生新也【孔氏曰王云二月初吉谓始行之时故言除陈生新谓二月也下云日月方奥传曰暖即春温亦谓二月也】　郑氏曰昔以是时徃至今未知何时可还而歳以暮矣葢身独而事众是以勤劳而不暇也　孔氏曰悔仕于乱故念彼共人睠睠然情怀反顾恨不隐而遭此乱也我诚思归畏此谴怒而不敢归耳
　　昔我徃矣日月方奥【于六反】曷云其还政事愈蹙【子六反】嵗聿云莫采萧获【户郭反】菽【音叔】心之忧矣自诒伊戚念彼共人兴言出宿岂不怀归畏此反覆【芳福反】
　　毛氏曰奥暖也　郑氏曰愈犹益也　毛氏曰蹙促也　郑氏曰诒遗也　毛氏曰戚忧也　郑氏曰兴起也　朱氏曰今未知还期而政事益以促急是以至此歳暮采萧获菽之时而不得归也【长乐刘氏曰采萧获菽者冬之事也　董氏曰采萧所以祭也获菽所以畜也观时之晚所以为畜为祭不得有备故忧之而感】郑氏曰自诒伊戚我冒乱世而仕自遗此忧悔仕
　　之辞　苏氏曰念彼共人兴言出宿不安寝也【郑氏曰夹卧起宿于外忧不能宿于内也】　朱氏曰畏此反覆王政险侧不可知也
　　嗟尔君子无恒安处【昌虑反】靖共尔位正直是与神之聴之式谷以女
　　毛氏曰恒常也　王氏曰靖静也　毛氏曰式用也丘氏曰谷禄也　朱氏曰以犹与也　欧阳氏曰
　　嗟尔君子无恒安处乃是大夫自相劳苦之辞云无苟偷安使靖共尔位之职惟正道是与则神将佑尔以福也　郑氏礼记注曰神听汝之所为用禄与汝表记子曰事君不下达不尚辞非其人弗自小雅
　　曰靖共尔位正直是与神之听之式谷以女【郑氏曰不下达不以私事自通于君也不尚辞不多浮华之言也弗自不身与相亲　吕氏曰上达者进乎高明下达者趋乎汚下自者所由以为主也彼谓孔子主痈疽与侍人瘠环非其人而自之也】　东莱曰上三章皆悔仕乱世厌于劳役欲安处休息而不可得故每章有怀归之叹由是知不可去矣则与其同列自相劳苦曰嗟尔君子无恒欲安处也苟静恭于位惟正直之道是与则神将佑之矣何必去哉卒章又申言之也
　　嗟尔君子无恒安息靖共尔位好【呼报反】是正直神之听之介尔景福
　　毛氏曰息犹处也介景皆大也
　　小明五章三章十二句二章章六句
　　鼓钟刺幽王也【孔氏曰郑氏于中侯握河纪注云昭王时鼓钟之诗所为作者郑时末见毛诗依三家为说也】鼓钟将将【七羊反】淮水汤汤【音伤】忧心且伤淑人君子怀允不忘
　　孔氏曰鼓击也　释文曰将将声也　禹贡曰导淮自桐柏东防于泗沂东入于海【孔氏曰桐柏山在南阳之东】释文曰汤汤流盛貌　郑氏曰淑善也允信也　王氏曰幽王鼓钟淮水之上为流连之乐久而忘反故忧伤淑人君子怀允不忘者伤今而思古也【李氏曰言今我思古之善人君子念而信之未尝忘也】
　　鼓钟喈喈【音皆】淮水湝湝【户皆反】忧心且悲淑人君子其徳不回
　　毛氏曰喈喈犹将将也　苏氏曰湝湝水流也　毛氏曰囘邪也　王氏曰湝湝则既不溢矣淑人君子其徳不囘亦思古也
　　鼓钟伐鼛【古毛反】淮有三洲忧心且妯【勑留反】淑人君子其徳不犹
　　毛氏曰鼛大鼓也【周礼鼓人以鼛鼓鼓役事注云鼛鼓长丈二尺韗人云臯鼓长寻有四尺　孔氏曰鼛即臯也古今字异耳】　孔氏曰水中可居曰洲　苏氏曰言水落而洲见也　毛氏曰妯动也犹若也王氏曰作乐当淮水之溢至淮水之降以言其久也其流连亦甚矣　孔氏曰忧结于心为之变动容貌念古之善人君子其徳不若幽王也【朱氏曰言不若今王之荒乱董氏曰用于淮上则其地逺也用于三洲则其役久也其地逺其役久则民怨而音变凄苦之气贯金石入陶匏故闻之者忧伤也】　东莱曰淮有三洲作诗者赋其当时所见也
　　鼓钟钦钦鼓瑟鼓琴笙磬同音以雅以南以籥【以灼反】不僣【七念反】
　　孔氏曰钦钦亦钟声也【毛氏曰钦钦言使人乐进也孔氏曰人间而乐进其善】尔雅防曰礼图旧云雅瑟长八尺一寸广一尺八
　　寸二十三其常用者十九颂瑟长七尺二寸广尺八寸二十五尽用之广雅云琴长三尺六寸六分五后加文武二笙以匏为底列十三管匏中笙筦有簧故或谓笙为簧磬以石为之其制在考工记磬氏　苏氏曰雅二雅南二南也籥解见简兮【毛氏曰为雅为南也舞四夷之乐东夷之乐曰昧南夷之乐曰南西夷之乐曰朱离北夷之乐曰禁以为籥舞郑氏曰雅万舞也南也籥也二舞不僣周乐尚武故谓万舞为雅雅正也籥舞文乐也　欧阳氏季札】
　　【见舞南籥者曰美哉犹有憾葢以为文王之乐诗又以文王之诗为周南召南以雅以南者不知南为何乐当阙所未详】朱氏曰僣乱也　孔氏曰先言钟者先击金以奏诸乐左传谓之金奏　朱氏曰琴瑟在堂笙磬在下同音言其和也以雅以南以籥不僣言三者皆不僣也　苏氏曰言幽王之不徳岂其乐非古欤乐则是而人则非也
　　鼓钟四章章五句
　　楚茨【徐咨反】刺幽王也政烦赋重田莱【音来】多荒饥馑降丧民卒流亡祭祀不飨故君子思古焉
　　吕氏曰楚茨极言祭祀所以事神受福之节致详致备所以推明先王致力于民者尽则致力于神者详观其威仪之盛物品之丰所以交神明逮羣下至于受福无彊者非徳盛政修何以致之　苏氏曰凡详言之者皆思而不得见之辞也
　　楚楚者茨言抽【勅留反】其棘自昔何为我蓺【鱼世反】黍稷我黍与与【音余】我稷翼翼我仓既盈我庾维亿以为酒食以享以祀以妥【汤果反】以侑【音又】以介景福
　　毛氏曰楚楚茨棘貌　郑氏曰茨蒺防也【孔氏曰释草文郭璞曰布地蔓生细叶子有三角刺　董氏曰郑康成谓趍以采荠当为楚荠之荠虑后世误也　说文曰荠蒺防也而茨则以茅葺屋覆之名然则当康成世字犹为荠其为茨者后人误也】　朱氏曰抽谓其条抽发　郑氏曰与与翼翼蕃芜貌　毛氏曰露积曰庾【孔氏曰甫田言曽孙之稼如茨如梁此聚稼也又曰曽孙之庾如坻如京是积粟也下言乃求千斯仓乃求万斯箱欲以万箱载稼千仓纳庾是庾未入仓矣故曰露积周语云野有庾积】　郑氏曰十万曰亿　毛氏曰妥安坐也侑劝也孔氏曰介大也　郑氏曰景大也　王氏曰今棘
　　茨之所生乃自昔我蓺黍稷之地　孔氏曰我所种之黍与与然我所种之稷翼翼然蕃茂盛大皆得成就　王氏曰及其收也则我仓既盈无所藏之则露积为庾其数至亿【长乐刘氏曰古者内自乡遂外薄要荒皆成井邑与与然比邻之黍皆丰也翼翼然左右之稷皆实也故我仓盈于州都我庾充于亿兆】其成民如此然后可以致力于鬼神于是以为酒食以享以祀以妥以侑【郑氏曰以黍稷为酒食以祀先祖既有迎尸使处神坐而食之恐其不饱祝以主人之辞劝之少牢馈食礼尸升筵祝主人皆拜妥尸尸荅拜遂坐尸告饱祝侑曰皇尸未实侑尸又食主人不言拜侑尸又三□注祝言而不拜主人不言而拜亲防之宜】以介景福也
　　济济【子礼反】跄跄【七羊反】絜尔牛羊以徃烝尝或剥或亨【普庚反】或肆【音四】或将祝祭于祊【补彭反】祀事孔明先祖是皇神保是飨孝孙有庆报以介福万寿无疆【居良反】
　　毛氏曰济济跄跄言有容也【孔氏曰言礼云大夫济济士跄跄是有容也祭祀之礼主人自慤而趍其宾宾客则有容仪故济济跄跄也】　长乐刘氏曰絜者在涤而刍之也　郑氏曰冬祭曰烝秋祭曰尝【董氏曰自黍稷成为酒醴至其为祭乃烝尝之时也】剥解剥其皮也　毛氏曰亨饪之也【孔氏曰亨谓煮之使熟故云亨饪之也】肆陈也【苏氏曰肆陈其骨体于爼也　朱氏曰郑氏读肆为剔谓剔其骨轻而升之爼也亦通】　郑氏曰将奉持而进之也　毛氏曰祊门内也【孔氏曰郊特牲云索祭祝于祊注云庙门外曰祊与此不同】　郑氏曰孔甚也　朱氏曰明犹备也着也　毛氏曰皇大也　朱氏曰神保鬼神之嘉号楚词曰思灵保兮贤姱【匈于反】葢古语然也　长乐刘氏曰孝孙天子也　孔氏曰介大也　郑氏曰疆境界也　孔氏曰古之明王其助祭之臣其仪济济然跄跄然乃洁所祀之牛羊为烝尝之祭【又曰周礼祭祀之聮事司徒奉牛司马奉羊各有司也】既洁此牲其治之亦各有职或解剥之者或亨煮之者或陈之者或奉持而进之者　郑氏曰孝子不知神之所在故使祝愽求之平生门内之旁待宾客之处祀礼于是甚明【王氏曰凡祭祼鬯求诸隂焫萧求诸阳索祭祀于祊求于隂阳之间夫游魂为变无不之无不在求之不可一所故祝祭于祊而祀事所以孔明也焫先雕反】王氏曰夫然故先祖是皇神保是享而孝孙有庆矣丘氏曰孝孙有庆者神报以大福万夀无疆也
　　执爨【七乱反】踖踖【七夕反】为俎孔硕或燔【音烦】或炙【之敕反】君妇莫莫【音麦】为豆孔庶为宾为客献醻【市由反】交错礼仪卒度笑语卒获神保是格报以介福万寿攸酢
　　毛氏曰爨饔爨廪爨也【孔氏曰祭祀之礼饔爨以煮肉廪爨以炊米少牢云饔爨在门东南北上廪爨在饔爨之北】踖踖言爨灶有容也【孔氏曰执爨灶之人皆踖踖然敬慎】丘氏曰为爼孔硕谓载牲体于俎甚大也　郑氏曰燔燔肉也炙肝炙也【孔氏曰量人云凡祭祀制其从献脯燔之数然言从献者谓既献酒即以此燔炙从之知燔肉炙肝者特牲上人献尸宾长以肝从主妇献尸兄弟以燔从彼燔与此燔同则彼肝与此炙同燔者火烧之名炙者逺火之称以难熟者近火易熟者逺之故肝炙而肉燔也】君妇谓后也【孔氏曰凡适妻称君妇故后称之为女君也】　毛氏曰莫莫言清静而敬至也　孔氏曰九嫔賛后荐彻豆笾是后主供笾豆由后能清静笃敬故能为豆甚多若简躁不恭则不能也　毛氏曰豆谓内羞庶羞也【孔氏曰有司彻云宰夫羞房中之羞司士羞庶羞注云房中之羞其笾则糗饵粉餈其豆则酏食糁食庶羞羊臐豕膮皆有胾醢房中之羞内羞也彼大夫宾尸尚冇二羞明天子之正祭有二羞矣天子庶羞百有二十品】　朱氏曰为宾为客言既以豆献尸又与宾客相献酬也【毛氏曰绎而宾尸及宾客　孔氏曰正祭之曰宾用之为荐明召又为绎而宾敬其尸绎虽在后而尸尊于宾客故先言之】　郑氏曰始主人酌宾为献宾既酢主人主人又自饮酌宾曰醻至旅而爵交错以徧【孔氏曰特牲少牢皆冇其事】　毛氏曰东西为交邪行为错　郑氏曰卒尽也　毛氏曰度法度也　郑氏曰古者于旅也语　朱氏曰获得其宜也　毛氏曰格来也酢报也　孔氏曰执爨有俯仰之容君妇有清静之徳爼豆肥美献酬得法以事鬼神鬼神安之报以多福坊记子云七日戒三日齐承一人焉以为尸过之
　　者趍走以教敬也醴酒在室醍酒在堂澄酒在下示民不滛也尸饮三众宾饮一示民有上下也因其酒肉聚其宗族以教民睦也故堂上观乎室堂下观乎上诗云礼仪卒度笑语卒获　东莱曰为俎孔硕谓荐熟也或燔或炙谓从献也郑氏以为一事误矣燔肉与肝炙岂得谓之孔硕乎味坊记之言则三代之祭祀洋洋乎其可识矣
　　我孔熯【呼但反】矣式礼莫愆工祝致告徂赉孝孙苾【浦必反】芬【孚云反】孝祀神嗜【市志反】饮食卜尔百福如几【音机】如式既齐既稷既匡【邱方反】既勅永锡尔极时万时亿
　　说文曰熯干貌诗曰我孔熯矣　董氏曰式用也郑氏曰莫无也愆过也　毛氏曰善于其事曰工李氏曰善于为祝者　郑氏曰徂徃也赉予也　释文曰苾芬馨香也　朱氏曰卜犹期也【郑氏曰卜与也】　毛氏曰几期也【左传曰易几而哭】式法也　孔氏曰王肃云齐整也　毛氏曰稷疾也　孔氏曰王肃云匡诚正也毛氏曰勅固也【苏氏曰勅戒也】　陈氏曰极中也中者五
　　福之所聚　苏氏曰礼行既久筋力竭矣【陈氏曰劳而干竭】而式礼莫愆敬之至也于是祭将毕祝致神意以嘏主人曰【郑氏曰祝致神意告主人使受嘏既而以嘏之物徃予主人】尔饮食芬絜故报尔以福禄使其来如期【孔氏曰谓不迟晚也】其多如法【孔氏曰谓来必丰足不乏少也】李氏曰奉其祭祀整齐急疾诚正慎固故锡尔中之福至于时万亿之多也　郑氏曰此皆嘏辞之意【孔氏曰少牢嘏辞云皇尸命工祝承致多福无疆于汝孝孙来汝孝孙使汝受禄于天宜稼于田眉夀万年勿替引之是大夫之嘏辞也天子嘏辞无以言之此永锡尔极时万时亿是其辞之略】董氏曰韩诗作馥芬孝祀　释文嗜作耆曰市志反又巨之反
　　礼仪既备钟鼓既戒孝孙徂位工祝致告神具醉止皇尸载起鼓钟送尸神保聿归诸宰君妇废【方矢反】彻【直列反】不迟诸父兄弟备言燕私
　　郑氏曰既戒戒诸在庙中者以祭礼毕徂位孝孙徃位堂下西面立也【孔氏曰徂是自此适彼之辞位是告利成之位云主人出立于戸外西面少牢告利成之位云主人出立于阼阶上西面是尊者出稍逺也此云徂位明逺于大夫故知至堂下也特牲少牢皆西面故知天子之位亦西面也】　毛氏曰致告告利成也【少牢注云利犹养也成毕也言孝子之养礼毕　孔氏曰特牲告利成即云尸谡祝前主人降少牢祝告利成即云祝入尸谡主人降此二者皆祝告主人以利成是致尸意也孝子之事尸有尊亲及宾客之义命当由尊者出让当从宾客来礼毕义由于尸非主人所当先发谡所六反】　郑氏曰具皆也【孔氏曰言皆醉者所祭羣庙非止一神故也】　朱氏曰鬼神无形言其醉而归者诚敬之至如见之也　毛氏曰皇大也朱氏曰皇尸者尊称之也　郑氏曰载则也　孔
　　氏曰鸣鼓钟以送尸谓奏肆夏也【大司乐尸出入奏肆夏】　郑氏曰尸节神者也神醉而尸谡送尸而神归【释文曰谡起也孔氏曰尸与神为节度者也神无形故尸象焉】废去也尸出而可彻诸宰
　　彻去诸馔【孔氏曰膳夫祭祀则彻王之胙爼其余则其属彻之故言诸宰以膳夫是宰之属也】君妇笾豆而已【孔氏曰九嫔祭祀賛后彻豆笾】不迟以疾为敬也【长乐刘氏曰不迟不敢怠且缓如神犹在也　朱氏曰亦不留神惠之意也】祭祀毕归宾客之俎同姓则留与之燕所以尊宾客亲骨肉也【孔氏曰特牲少牢礼皆曰祝执其爼以出是归宾客之爼也又特牲曰祝命彻胙爼豆笾设于东序下所以留同姓燕也】　孔氏曰此受嘏之后言祭毕告利成送尸彻馔与同姓燕之事　东莱曰孔氏论特牲少牢礼祝致尸意告主人以利成之说既得之矣其下又云天子尊节文备祝先致意于主人乃致主人意告尸此乃牵合以附郑氏之说初无据也
　　乐具入奏以绥后禄尔殽既将莫怨具庆既醉既饱小大稽首神嗜饮食使君夀考孔惠孔时维其尽之子子孙孙勿替【他计反】引之
　　毛氏曰绥安也将行也　郑氏曰小大犹长幼也董氏曰稽首谓头拜至地也　郑氏曰惠顺也甚顺于礼甚得其时　尔雅曰替废引长也子子孙孙引无极也　孔氏曰上章云备言燕私故此章即陈燕私之事祭时在庙燕当在寝故言祭时之乐皆复来入于寝而奏之【又曰燕祭不得同乐而云皆入者歌咏虽异乐器则同故皆入也　朱氏曰凡庙之制前庙后寝祭于庙而燕于寝】　朱氏曰且于祭既受禄矣故以燕为将受后禄而绥之也【郑氏曰骨肉欢而君之福禄安】尔殽既进与燕之人无有怨者【长乐刘氏曰莫有怨而不足者】而皆欢庆醉饱稽首而言曰向者之祭神既嗜君之饮食矣是以使君夀考也又言君之祭祀甚顺甚时无所不尽【董氏曰维其尽之则内尽志外尽物】子子孙孙当不废而引长之也【尔雅注曰世世昌盛长无穷是勿废长行之】　孔氏曰神嗜饮食以下是庆辞也
　　楚茨六章章十二句
　　信南山刺幽王也不能修成王之业疆理天下以奉禹功故君子思古焉【长乐刘氏曰天下之士昔为水之所汨而禹决九川距四海濬畎浍距川暨稷奏庶艰食蒸民乃粒万邦作乂弼成五服至于五千州十有二师外薄四海咸建五长是田法立于禹稷久矣夏道衰微而公刘绍兴后稷之业商道废坠而大王王季绪理公刘之遗文武既有天下而周公辅弼成王广五服为九服推后稷之法以践禹功遂成畎浍于天下至于幽王政烦赋重田莱多荒饥馑降丧民卒流亡则畎亩不备于天下是以夫间之遂不距于沟畛下之沟不距于洫涂下之洫不距于浍道下之浍不距于川路下之川不距于海是所谓不能修成王之业疆理天下以奉禹功也疆理者川自六乡而距于海路自荒服而逹于畿之谓也】
　　东莱曰刘氏释序之意善矣但诗之曽孙葢泛指周之盛王周自后稷教民播种故诗言后王务农者皆本之后稷而谓之曽孙
　　信彼南山维禹甸【田见反】之畇畇【音匀】原隰曾孙田之我疆我理南东其亩
　　董氏曰南山终南山也　毛氏曰甸治也【郑氏曰禹治而丘甸之六十四井为甸甸方八里居一成之中成方十里出兵车一乘以为赋法　孔氏曰四井为邑四邑为邱四邱为甸邱十六井甸六十四井也知方八里者以孟子云方里为井计之则邑方二里邱方四里甸方八里也匠人既云十里为成既云成间广八尺深八尺谓之洫是甸在其中傍一里以治洫成出兵车一乘为七十五人而左传说夏少康有田一成有众一旅十里有五百人者计成方十里其地有九百夫之田授民田有不易一易再易通率二而当一有四百五十尺矣其中土地差多则得容五百人也傅说少康尽举大众故与出赋异禹尽力乎沟洫与匠人井间冇洫同也畎浍距川与匠人同间有浍専逹于川同也是则邱甸之法禹之所为】畇畇垦辟貌【孔氏曰垦耕其地辟除草莱以成柔田也释训云畇畇田也】原隰解见皇皇者华　孔氏曰曽者重也自曽祖以至无穷皆得称曾孙　王氏曰疆者为之大界理者衡从其沟涂【长乐刘氏曰疆谓有夫有畛冇涂有道冇路以经界之也理谓有遂有沟有洫有浍冇川以疏道之也】　毛氏曰南东或南或东【长乐刘氏曰其遂东入于沟则亩南矣其遂南入于沟则亩东矣】　孔氏曰信乎彼南山之野本禹所治【董氏曰雍州之山荆岐既旅终南惇物则禹固治之矣　长乐刘氏曰周京于镐南距于山其田独广也】　朱氏曰将言原隰垦辟之事故推其始　王氏曰言信彼者以见幽王之时王政衰矣不明乎得失之迹者间有道先王之事则疑其不能如彼故也　左传齐国佐曰先王疆理天下物土之宜而布其利故诗曰我疆我理南东其亩　长乐刘氏曰南东其亩者顺地势及水之所趋也　郑氏稍人注曰丘乘读与维禹敶之之敶同其训曰乗【贾公彦疏曰郑据韩诗为说敶是军阵故训为乘彼诗防防是均田之意是以畇畇为防防也】
　　上天同云雨【于付反】雪雰雰【芬云反】益之以霡【亡革反】霂【音木】既优【音忧】既渥【乌学反】既霑既足生我百谷
　　尔雅曰冬为上天　朱氏曰同云云一色也将雪之候如此　毛氏曰雰雰雪貌　尔雅曰小雨谓之霡霂　郑氏曰冬有积雪春而益之以小雨润泽则饶洽【山隂陆氏曰三农之事雪则欲盛而徧故于雪言雰雰雨欲微而润故于雨言霡霂】　说文曰瀀泽多也从水忧声诗曰既瀀既渥
　　疆埸【音亦】翼翼黍稷彧彧【于六反】曽孙之穑以为酒食畀【必寐反】我尸宾夀考万年
　　毛氏曰埸畔也【前汉书张晏注至此易主故曰易】　孔氏曰翼翼然闲整　毛氏曰彧彧茂盛貌　郑氏曰敛获曰穑畀予也　丘氏曰与尸谓献熟食并酌齐献尸是也与宾谓助祭之宾酌齐献尸尸因酌以酢宾并祭末燕同姓于燕寝是也此祭始终用酒食之事　长乐刘氏曰疆埸翼翼谓八家一井各有疆埸万井纵横左右翼翼也黍稷彧彧谓万井棊布广野彧彧成文也曽孙之穑以为酒食畀我尸宾寿考万年者公田所收以为酒食祭祀阴阳和万物遂而人心欢恱以奉宗庙则神降之福故夀考万年也
　　中田有庐【力居反】疆埸有是剥【邦角反】是菹【侧居反】献之皇祖曽孙夀考受天之祜【音戸】
　　郑氏曰中田田中也农人作庐焉以便其田事【后汉主春秋井田记人受田百亩公田十亩庐舍在内贵人也公田次之重公也私田在外贱私也　邱氏曰公田百亩内除二十亩为八家治田之庐　董氏曰井九百亩其中为公田八家每家庐舍二亩半】于畔上种【前汉书食货志瓠果蓏植于疆埸】　毛氏曰剥为菹也【郑氏曰剥削淹渍以为菹】　郑氏曰祜福也　孔氏曰古者宅在都邑田于外野农时则出而就田须有庐舎于田中种谷于畔上种所以便地也【王氏曰彊埸冇则地无遗利矣】新熟献于天子乃为菹以供祭祀　郑氏曰献于先祖者贵四时之异物顺孝子之心也
　　祭以清酒从以骍【息营反】牡享于祖考执其鸾刀以啓其毛取其血膋【音聊】
　　丘氏曰清酒清洁之酒也言祭则惟郁鬯并五齐是用若酒示不忘古而已三酒诸臣之所酢非祭用也【孔氏曰郁金香草煮之以和鬯鬯酿秬为酒也五齐一乏齐二醴齐三盎齐四醍齐五沈齐三酒一事酒二昔酒三清酒】　毛氏曰骍牡周尚赤也【孔氏曰三代祭其庙各用其所尚之毛色周尚赤故郊庙用骍牧人云阳祀用骍牲注以阳祀为宗庙】鸾刀刃有鸾者割中节也【孔氏曰鸾即铃也谓刀环有铃其声中节】毛以告纯也【孔氏曰郊特牲曰毛血告幽全之物贵纯之道也注幽谓血也楚语观射父云毛以示物韦昭曰物色也是毛以告纯】血以告杀【孔氏曰亦楚语文韦昭云明不因故也】膋以升臭合之黍稷实之于萧合馨香也【孔氏曰膋者肠间脂也以脂膏合之黍稷实之萧乃以火烧之合其馨香之气是升臭也郊特牲曰取膟膋燔燎升首报阳也定本及集注皆以此注为毛传无笺云雨字】郑氏曰祭之礼先以郁鬯降神然后迎牲享于祖考乃纳亨时【孔氏曰大牢云及纳亨賛王牲事谓牵牲入庙将杀授亨人故谓之纳亨也纳亨而谓之献于祖考者充人云硕牲则賛注云助君牵牲入告肥是献之也】　长乐刘氏曰王躬执鸾刀以啓牲耳之毛豆荐其血萧爇其膋【王氏曰执其鸾刀者以亲杀也子孙之飬其祖考当自致其力故也　祭义曰祭之日君牵牲既入庙门丽于碑卿大夫袒而毛牛尚耳鸾刀以刲取膟膋乃退注丽犹系也毛牛尚耳以耳毛为上也】郊特牲曰周人尚臭灌用鬯臭郁合鬯臭阴达于渊泉灌以圭璋用玉气也既灌然后迎牲致阴气也萧合黍稷臭阳达于墙屋故既奠然后焫萧合羶芗凡祭慎诸此魂气归于天形魄归于地故祭求诸阴阳之义也
　　是烝是享苾苾芬芬祀事孔明先祖是皇报以介福万夀无疆
　　毛氏曰烝进也【朱氏曰或曰冬祭名】　董氏曰苾苾芬芬香气上达也　郑氏曰既有牲物而进献之苾苾芬芬然香祀礼于是则甚明也　孔氏曰先祖于是美大报以大福
　　信南山六章章六句
　　甫田刺幽王也君子伤今而思古焉
　　倬【陟角反】彼甫田嵗取十千我取其陈食【音嗣】我农人自古有年今适南亩或耘【音芸】或耔黍稷薿薿【鱼起反】攸介攸止烝【之承反】我髦【音毛】士
　　毛氏曰倬明貌　孔氏曰甫大也　朱氏曰十千公田所取之数也【郑氏曰歳取十千于井田之法则一成之数也九夫为升井税一夫其田百亩井十为通通税十夫其田千亩通十为成成方十里成税百夫其田万亩欲见其数从井通起故言十千上地谷亩一钟　孔氏曰钟容六斛四防　横渠张氏曰一成之田九万亩公取十千亩九一之法也】　朱氏曰陈旧粟也　毛氏曰耘除草也耔雝本也【孔氏曰前汉食货志云后稷始畎田以二耜为耦广尺深尺田畎长终亩一亩三畎一夫三百畎而播种于畎中苗叶以上稍耨垅草因壝其土以附苗根此成垅尽而根深能风与旱故薿然而盛也附根即此雝本也】　朱氏曰薿茂盛貌　王氏曰介助也止息也　毛氏曰烝进也髦俊也　苏氏曰一成之田歳取万亩以为国用　朱氏曰取其陈以食农人言积之乆而有余于是存其新而散其旧以补不足助不给也葢以自古有年是以陈陈相因所积如此然其用之之节又合宜而有序如此则无红腐而不可食之患矣　苏氏曰是以亲适南亩而视其耘耔助其勤力止其怠惰　朱氏曰进我俊士而劳之也【毛氏曰冶田得谷俊士以进　苏氏曰进其髦俊者如汉宠力田之类欤】　前汉食货志曰或耘或芓黍稷儗儗　东莱曰今者指周盛王之时也言周王适南亩以劳农见农夫散布田野或耘或耔而黍稷薿薿然而盛乃相助而休息之又于间进其髦俊者以劳勉之古者士出于农而工商不与焉管仲曰农之子恒为农野处而不匿其秀民之能为士者必足赖也秀民即诗所谓髦士也
　　以我齐【音资】明与我牺【许宜反】羊以社以方我田既臧农夫之庆琴瑟击鼓以御【牙稼反】田祖以祈甘雨以介我稷黍以谷我士女
　　朱氏曰齐与粢同曲礼曰稷曰明粢此言齐明便文以恊韵尔【毛氏曰器实曰齐在器曰盛　孔氏曰肆师祭之日表齐盛告洁注云粢六谷也器实曰齐指谷体也在器曰盛据已盛于器也】　孔氏曰羊言牺谓纯色【又曰郊特牲曰社稷太牢则四方之神亦太牢此独言羊以防句】　毛氏曰社后土也【孔氏曰中庸云郊社相对郊是天则社是地后土者地之大名也郑駮异义以为社者五土之神能生万物者以古之有大功者配之祭法曰共工氏之霸九州也其子曰后土能平九州故祀以为社句龙职主土地故谓其官为后土死以配神社而祭之　左传蔡墨曰共工氏有子曰句龙为后土后土为社稷田正也有烈山氏之子曰柱为稷自夏以上祀之周弃亦为稷自商以来祀之　前汉郊祀志云帝王建立社稷百王不易社者土也稷者百谷之主所以奉宗庙共粢盛人所食以生活也王者莫不尊重亲祭自为之主礼如宗庙诗曰乃立土又曰以御田祖以祈甘雨注大也土土神谓大社也田祖稷神也】方迎四方气于郊也【孔氏曰曲礼云天子祭四方歳徧注云祭四方谓祭五官之神于四郊也句芒在东祝融后土在南蓐收在西冥在北是也此祀在秋而并言四方葢秋成报功则总祭社为隂祀其牺用纯黑色其方祀则自必各以其方之色也　朱氏曰四时迎五行气于郊以五帝五官配焉木之帝曰大皥官曰句芒火之帝曰炎帝官曰祝融土之帝曰黄帝官曰后土金之帝曰少皥官曰蓐收水之帝曰颛顼官曰防】　郑氏曰臧善也御迓也　毛氏曰田祖先啬也【孔氏曰郊特牲注云先啬若神农春官籥章注云田祖始耕田者谓神农始教造田谓之田祖先为稼穑谓之先啬神其农业谓之神农名殊而实冋也　周礼籥章曰几国祈年于田祖吹豳雅击土鼓以乐田畯　王氏曰田祖者生而为田畯死而为田祖若乐工之死而为乐祖也】孔氏曰甘雨者以长物则为甘害物则为苦　毛
　　氏曰谷善也　郑氏曰以絜齐丰盛与我纯色之羊秋祭社与四方为五谷成熟报其功也　丘氏曰所以祭社与方者由我田尽善农夫喜庆之故也　孔氏曰至前孟春又以琴瑟及击其土鼓以迎田祖之神而祭之以求甘防之雨王肃云大得我稷黍以善我男女言仓廪实而知礼节也【王氏曰作乐以御田祖祈甘雨农事终则有始也祈甘雨所以介稷黍介稷黍所以谷士女乐嵗则士女多赖故也】　释文齐本又作齍
</div>
    <div class="pagination">
<a href="吕氏家塾读诗记_page24.html">上一页</a><span>...</span><a href="吕氏家塾读诗记_page20.html">20</a><a href="吕氏家塾读诗记_page21.html">21</a><a href="吕氏家塾读诗记_page22.html">22</a><a href="吕氏家塾读诗记_page23.html">23</a><a href="吕氏家塾读诗记_page24.html">24</a><span class="current-page">25</span><a href="吕氏家塾读诗记_page26.html">26</a><a href="吕氏家塾读诗记_page27.html">27</a><a href="吕氏家塾读诗记_page28.html">28</a><a href="吕氏家塾读诗记_page29.html">29</a><a href="吕氏家塾读诗记_page30.html">30</a><span>...</span><a href="吕氏家塾读诗记_page26.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
