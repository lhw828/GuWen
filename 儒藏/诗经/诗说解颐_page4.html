<!DOCTYPE html>
<html>
<head>
    <meta charset="UTF-8">
    <title>诗说解颐 - 第 4 页/共 42 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>诗说解颐 - 第 4 页/共 42 页</h1>
    <div class="content">　　经防曰妇人以其夫从役在外而思念之故作此诗然不敢必其归也其思虽切而无怨言亦可见其忠厚之徳也
　　殷其靁在南山之阳【兴也】何斯违斯莫敢或遑振振君子归哉归哉【兴意】○【殷音隐后凡殷殷之殷并同】
　　殷靁初发声隐然也山南曰阳何斯斯此人违斯斯此所也或间或之义遑暇也不敢或遑则无一时之暇也
　　○殷其靁在南山之侧【兴也】何斯违斯莫敢遑息振振君子归哉归哉【兴意】
　　息休息也
　　○殷其靁在南山之下【兴也】何斯违斯莫或遑处根振君子归哉归哉【兴意】
　　处居处也首章但言不敢遑后言遑息遑处则所谓不遑者乃息与处也○妇人闻靁声隐然初发谓其能动物也故以起兴而言君子逺行从役不敢或遑其心亦必闻靁而振动思归矣但王事靡盬未必能即归耳故曰归哉归哉钱氏曰哉疑辞
　　殷其靁三章章六句
　　摽有梅
　　经防曰世乱民贫女子有父母终无与为主而不得及时归嫁者愿为有室女之同情不能已于有言故作是诗欲男子之早议婚也其言虽若女求于男然欲庶士以婚姻之礼相求则庶士之中犹有所择而择吉通言亦不苟从也庶几知从一之道而无淫邪之心衰世中得如此女者亦可谓不失正矣若谓召南之化则恐文王之时未宜有此失时之女不得其所而至于自言耳
　　摽有梅其实七兮【兴也】求我庶士迨其吉兮【兴意】○【摽婢小反下章同】
　　摽与蔈同韩诗作莩零落也梅摽而在树者七则零落者多矣士男子未娶者之称迨及也吉谓卜而得吉也
　　○摽有梅其实三兮【兴也】求我庶士迨其今兮【兴意】
　　梅在树者三则落者又多矣今今此之时也毛氏以为急辞临川王氏以为不暇吉日之择皆非也
　　○摽有梅顷筐塈之【兴也】求我庶士迨其谓之【兴意】
　　塈本以仰涂为义于梅曰塈则仰取之意也郑氏谓取之于地则摽梅言有谓在树而未落尽者乌可以为在地哉云顷筐者谓取之已尽顷筐不能满也如此则落者又多而实之存于树者又不及三矣首章曰七二章曰三此章曰顷筐言梅落渐尽而过时也谓者谓庶士当使媒妁通言非谓不待其礼之至而往也但不必大备云耳
　　摽有梅三章章四句
　　小星
　　经防曰宫中之人进御公所者能敬而安于勤事虽劳不怨也宫中进御之人犹今所谓上直盖贱者之事非一娶九女中之妾媵可以当夕者也故小序以为贱妾若媵中之妾则为侧室岂至自抱衾裯以御其君哉此诗贱妾所自作大抵见其言之忠厚和平耳集传谓其美南国夫人能不妬忌则未见其然焉
　　嘒彼小星三五在东【兴也】肃肃宵征夙夜在公寔命不同【兴意】
　　嘒防明貎三五言其稀昏时星也日始没则东方之星先见者小而光嘒耳此盖即所见以起兴也肃肃严敬貎宵征昏时始往也自昏时进御而早夜常在公所见星而往见星而还不敢有违其往来之勤如此皆其肃肃处盖自知命分之贱而不敢同于夫人也故曰寔命不同寔与实同一云是也
　　○嘒彼小星维参与昴【兴也】肃肃宵征抱衾与裯寔命不犹【兴意】
　　参昴西方二宿名参昴初见则戌亥月之候也衾被裯单被也云抱衾与裯则渐寒可知矣犹如也○贱妾往来宫中夙夜致敬以事其上安于天命而无怨心庶几乐天知命矣非薫蒸后妃忠厚之化岂易至哉
　　小星二章章五句
　　江有汜
　　经防曰江水之旁媵有待年于国而嫡不与偕行者因嫉妬之既长不使于归其后悔而迎之故媵女喜而作此诗也夫媵女待年而不与嫡偕此亦常事但嫡或嫉妬而幡然改之则于女徳为难耳然亦不足以此为盛治不知何时事也说者以其列于召南而槩以为被后妃之化则凿矣果如其说则当其嫉妬尚在纣时邪
　　江有汜【兴也】之子归不我以不我以其后也悔【兴意】
　　水决而岐流复入还本水者曰汜汉阳沔阳之间多有之以之为言用也如不使大臣怨乎不以之以
　　○江有渚【兴也】之子归不我与不我与其后也处【兴意】○【处音杵后凡处置居处之处并同】
　　渚小洲也水岐成渚与同党也如暴虎慿河吾不与也之与
　　○江有沱【兴也】之子归不我过不我过其啸也歌【兴意】沱江之别出者过过从之过谓不使我得过从也啸蹙口出声以纾愤懑之气言嫡之悔时也歌则得其所处而乐矣盖兼上两节之意而言○汜渚沱皆江水之岐流而其岐流皆复合本水如嫡之有媵始踈而复亲也以其地在江间故因所见以起兴而以得嫡欢心为乐然畧无怨心亦可见其忠厚矣
　　江有汜三章章五句
　　野有死麕
　　经防曰此淫风也女子有为吉士所诱者而不忍絶以峻辞谕使徐徐过从故诗人乐道之也旧说以为南国被文王之化女子以贞防自守不为强暴所污则于辞意全不相类矣
　　野有死麕白茅包之【兴也】有女懐春吉士诱之【兴意】
　　野牧外也麕麞也鹿属无角野则其纵游之地也包褁懐思也当春而情动故曰懐春吉士犹言羙士以其才华可爱而言也诱调戯也
　　○林有朴野有死鹿白茅纯束【兴也】有女如玉【兴意】朴小木名鹿所隐蔽处也鹿兽名有角出于朴则纵于野矣纯与屯同聚也束防也言聚茅而防之也○麕鹿俱善群聚其性淫而聚麀者也故以起兴而言麕鹿既死于野则可包束而不动若女子之含生情必懐春而安可制乎况其人色美如玉则宜为吉士之所诱矣盖佳人才子不能不相感悦之意
　　○舒而脱脱兮无感我帨兮无使尨也吠【赋也】
　　舒缓也脱脱舒缓貎感动帨巾尨犬也○上言女为吉士所诱而此则以温言接引之使之徐徐而来也盖帨不动则其歩履轻犬不吠则其音声静欲使密其形踪不为人知也观于此言则滛邪之情宛然可见必欲强为之解而曰女子以贞防自守何可通哉野有死麕三章二章章四句一章三句
　　何彼秾矣
　　经防曰此刺鲁使单伯为齐襄公迎王姬也详见春秋私考庄公元年盖鲁事也故疑其当为鲁风耳
　　何彼秾矣唐棣之华【兴也】曷不肃雝王姬之车【兴意】
　　唐棣一名栘即郁李也详见唐棣字义秾韩诗作茂盛也言华以喻容也肃敬雝和也周姬姓故女曰王姬○六礼不备贞女不行鲁单伯为齐襄公迎王姬非礼也而王姬从之以往非能以礼乐检身者不可以为肃雝之徳故诗人因其往嫁而以唐棣之华起兴曷不肃雝者讽之之辞见其无实徳也
　　○何彼秾矣华如桃李【兴也】平王之孙齐侯之子【兴意】李木名华白实可食桃李言华与唐棣意同平王即平王宜臼齐侯即僖公禄父其子则襄公诸儿也史记以平王崩太子泄父蚤卒立其子林是为桓王王姬者桓王之女则当为太子泄父之孙而于平王则为曾孙矣意必桓王其即平王之子故于王姬得为平王孙耳此言王姬乃平王之孙则齐侯当亲往逆于鲁何与而使单伯为之逆乎
　　○其钓维何维丝伊缗【兴也】齐侯之子平王之孙【兴意】钓以钓鱼言也伊亦维也缗合丝而为纶也此以钓喻钓利以纶喻婚姻之合谓鲁欲因齐之得婚王姬而钓利也故以起兴而言婚姻相合之意○或先言平王之孙或先言齐侯之子反覆歌咏之而已非有他义也
　　何彼秾矣三章章四句
　　驺虞
　　经防曰此诗美虞官之仁以见文王之化能及禽兽也
　　彼茁者葭一发五豝于嗟乎驺虞【赋也】
　　茁生出壮盛之貎葭芦也亦名苇一发凡射一发四矢也豝兽之肥大者也驺驺从也虞虞官即周礼山虞泽虞非兽也
　　○彼茁者一发五豵于嗟乎驺虞
　　草名蒿属○豝以大兽故藏于葭豵以小兽故藏于一发四矢之间虞人但翼五豝五豵以待射见其不以多杀为能而美文王仁之所及也
　　驺虞二章章三句
　　诗説解頥正释卷二
<经部,诗类,诗说解颐>
　　钦定四库全书
　　诗说解頥正释卷三　　　　明　季本　撰
　　邶
　　郑氏诗谱曰邶鄘卫者商纣畿内之地其封域在禹贡冀州大行之东北逾衡漳东及兖州桑土之野周武王伐纣以其京师封子武庚为殷后乃三分其地置三监使管叔蔡叔霍叔尹而教之自纣城而北谓之邶南谓之鄘东谓之卫武王既防三监导武庚叛成王既黜殷命杀武庚复伐三监更于此三国建诸侯以殷余民封康叔于卫使为之长后世子孙稍并彼二国混而名之朱子曰邶鄘不详其始卫则武王弟康叔之国也卫本都河北朝歌之东淇水之北百泉之南其后不知何时并得邶鄘之地朝歌故城在今卫州卫县西二十二里所谓殷墟卫故地即今卫县今按汉地里志云三监叛周公诛之尽以其地封弟康叔故邶鄘衞三国之诗相与同风然而郑氏不主其説朱子亦与郑同盖诸侯封国止于百里而卫以一国兼三国之地则过大而非制也然康叔乃武王时所封不在成王诛三监之后所谓三监者但指管蔡霍而管蔡霍亦武王时所封之国管在今郑州蔡在今上蔡县霍在今霍州皆不逺于纣都而亦不与纣城密迩监之者为之尹以教武庚犹云天子使吏治其国也盖管叔之所专而蔡霍二叔则遥相为辅耳其国固各有本封而未尝分受邶鄘之地邶鄘之地犹属武庚若卫则别为一国地在纣城之东岂可与邶鄘并列为三监之数哉及管叔以武庚叛而蔡霍二叔亦与比周传布流言周之罪人既得而殷之顽民亦迁于是始以其地分封邶鄘二国而后亦尽并于卫其世则无可考焉国风虽存邶鄘之号其诗亦散亡矣今所存者乃卫诗之杂而奚必强为之解邪或以为一国而三其名得于卫者为卫得于邶鄘者为邶鄘或以为存其旧号者因其声之异有鄘音者谓之鄘有邶音者谓之邶皆求其説而不得之辞耳卫县今为卫辉府淇县地朱子以卫为狄灭而文公徙居楚邱为説则妄传之事也详见定之方中
　　柏舟
　　经防曰妇人不得于夫而怨慕也小序为卫顷公时仁人不遇之説朱子既详辩之矣以其与下篇相类疑为庄姜之诗窃意此诗怨而不怒非庄姜之贤不能及此列女传以为卫宣夫人之诗者非也至孔丛子载孔子读柏舟而见匹夫执志之不易则又以为非妇人之诗今观二章愬兄弟而逢怒之言此岂男子辞哉
　　泛彼柏舟亦泛其流【兴也】耿耿不寐如有隠忧防我无酒以敖以游【兴意】○【敖平声后凡以敖游燕敖言者并同】
　　泛谓浮于水流谓流于下也耿耿小明忧之貎也隠痛之藏于内也防犹非也敖与遨同亦游也而有放纵意言以柏木为舟坚实而不以乘载无所依薄但泛然于水中如妇人见弃而无家事可任也故以兴其隠忧之深如此庄姜本非乐酒敖游者谓虽使以酒遨游亦不能自解也
　　○我心匪鉴不可以茹亦有兄弟不可以据薄言徃愬逢彼之怒【赋也】
　　鉴镜茹纳也如柔亦不茹之茹据依愬告也言鉴能容物妍丑无不纳之而我心则知其善恶而分别之不能悉容也故不能不愬于兄弟愬之者愬妾侮己之事欲其言于夫而有处也此亦亲亲廹切之情不能自己但兄弟皆嬖爱其妾而怒其妻者故愬则逢怒也庄姜以齐女嫁卫必无至齐愬兄弟之理其必遣人徃言欤
　　○我心匪石不可转也我心匪席不可卷也威仪棣棣不可选也【赋也】○【卷音卷】
　　石生于山在山则甚固然有时而凿之可得而转也我心之固则不可转席铺于地在地则常舒然有时而撤之可得而卷也我心之舒则不可卷自其可动而言则曰转自其可收而言则曰卷棣棣者棠棣华蕚相承接续之意也选简去也谓威仪无有差失而不可简去也此因兄弟怒沮而言守之不易如此葢秉德有常不因人而迁就动容有度不因人而雷同此见其处群妾之间不失常度而德容表里之正皆无可议矣
　　○忧心悄悄愠于群小觏闵既多受侮不少静言思之寤辟有摽【赋也】○【辟音辟】
　　悄悄忧貎愠怒意群小众妾也觏与搆同闵病也谓搆谗以病之也彼搆病则此受侮矣曰既多曰不少见群小之众也辟拊心也摽拊心貎葢寤时不觉如此也言既不能混俗以同于众妾则为其所谗侮而无所愬矣
　　○日居月诸胡迭而防心之忧矣如匪澣衣静言思之不能奋飞【赋也】
　　居诸皆语辞防光不明也言日徃月来而其光渐防犹言日朘月削也匪澣衣言垢积之深不可复澣也卫庄公宠爱诸妾而不礼其妻无尊卑之分他日州吁弑桓公之祸已基于此盖积之既深将有不可解者故以匪澣衣为喻若在他人则当见防矣但妇人以从夫为正于义不可奋飞耳奋飞者如鸟之奋翼而飞去也由此章观之可以知其为庄姜诗矣
　　柏舟五章章六句
　　緑衣
　　经防曰旧説庄公惑于嬖妾而夫人庄姜失位故作是诗而蔼然有怨而不怒之意非忠厚者不能也
　　緑兮衣兮緑衣黄里【比也】心之忧矣曷维其已【赋也】
　　緑苍黄之间色黄中央之正色间色贱而以为衣衣在上而显也正色贵而以为里里在内而幽也此托言以比贱妾尊显而正嫡幽防皆失其所也南轩张氏曰緑衣之忧言嫡妾之乱其弊将至于不可胜言者忧在宗国也岂特为一身之私哉
　　○緑兮衣兮緑衣黄裳【比也】心之忧矣曷维其亡【赋也】上曰衣下曰裳按周礼内司服注谓妇人连衣裳不异其色今间色之緑为衣而在上正色之黄为裳而处下皆托言以见其失常也亡与忘同
　　○緑兮丝兮女所治兮【比也】我思古人俾无訧兮【赋也】○【女音汝】
　　女指其夫而言治谓理而织之也訧过也言緑衣本丝而染以为衣以比成妾于尊显者皆夫所为言其失序盖有自也故言我欲求古道以处之而使其夫归于无过也华阳范氏曰致其叙则在我也我思古之人能使尊卑有分而无过也
　　○絺兮绤兮凄其以风【比也】我思古人实获我心【赋也】凄寒貎絺绤而遇寒风犹已之过时而见弃也思古人而得其所求如上章所谓俾无訧者乃为得本心之安耳
　　緑衣四章章四句
　　燕燕
　　经防曰庄姜无子以陈女戴妫之子完为已子庄公卒完即位是为桓公嬖人之子州吁桓公庶弟也弑桓公故戴妫大归于陈庄姜送之既别而作此诗也
　　燕燕于飞差池其羽【兴也】之子于归逺送于野瞻望弗及泣涕如雨【兴意】○【差初宜反】
　　燕鳦鸟燕燕重言之以见其双飞也差池不齐貎之子指戴妫归大归也泣无声出涕也泪自目出曰涕华谷严氏曰燕以春来秋去有离别之义故以起兴庄姜抚戴妫之子平时与戴妫恩信相亲及庄公既没嫡妾相依如双燕之飞其羽差池相为前后而常相随逐也今戴妫大归而已独留不复得如双燕矣我逺送于野而与之别稍稍更逺瞻望弗及令人念之泣涕如雨之倾也风人含不尽之意此但叙离别之恨而子弑国危之戚皆隠然在不言之中矣蘓氏曰礼妇人送迎不出门今送于野情之不能已也
　　○燕燕于飞颉之颃之【兴也】之子于归逺于将之瞻望弗及伫立以泣【兴意】
　　飞而上曰颉飞而下曰颃伫乆立也
　　○燕燕于飞下上其音【兴也】之子于归逺送于南瞻望弗及实劳我心【兴意】○【下去声上上声凡在下之下上声自上而下之下去声在上之上去声自下而上之上上声】
　　鸣而下曰下音鸣而上曰上音送于南者陈在卫南此句可以为送戴妫之证
　　○仲氏任只其心塞渊终温且惠淑慎其身先君之思以朂寡人【赋也】○【任如今反塞音啬后凡塞实之塞并同】
　　仲戴妫字任德藏于内也塞实渊深终竟温和惠顺也先君谓庄公也朂勉也寡人庄姜自称也其心塞渊故能终温且惠终者终始如一之意此所谓以善慎其身也而于其行又勉夫人以思先君情绪闇然矣○山杨氏曰州吁之暴桓公之死戴妫之去皆夫人失位不见答于先君所致也而戴妫犹以先君之思勉其夫人真可谓温且惠矣
　　燕燕四章章六句
　　日月
　　经防曰庄公无亲亲之恩而不礼其夫人无以为定国之本庄姜伤之而犹望其相亲也故作此诗辩説谓此庄公在时所作篇次当在燕燕之前
　　日居月诸照临下土乃如之人兮逝不古处胡能有定宁不我顾【赋也】
　　日月者呼而愬之以其明能遍照而不遗也乃者反语辞之人指庄公逝发语辞有徃而不返之意古谓古人亲亲之道不以古道处已则寡恩也定谓定国言此不足以定国也宁犹能也冀其相念而不忍絶之辞
　　○日居月诸下土是冒乃如之人兮逝不相好胡能有定宁不我报【赋也】○【好去声后凡爱好之好并同】
　　冒覆好爱报答也以礼事庄公而不以恩报见其不好
　　○日居月诸出自东方乃如之人兮德音无良胡能有定俾也可忘【赋也】
　　日旦必出东方月望亦出东方言其出而照物也德音者有德意而以温言相加也无良则非德音矣俾也可忘言不使我为可以忘也亦冀之之辞
</div>
    <div class="pagination">
<a href="诗说解颐_page3.html">上一页</a><a href="诗说解颐.html">1</a><a href="诗说解颐_page2.html">2</a><a href="诗说解颐_page3.html">3</a><span class="current-page">4</span><a href="诗说解颐_page5.html">5</a><a href="诗说解颐_page6.html">6</a><a href="诗说解颐_page7.html">7</a><a href="诗说解颐_page8.html">8</a><a href="诗说解颐_page9.html">9</a><span>...</span><a href="诗说解颐_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
