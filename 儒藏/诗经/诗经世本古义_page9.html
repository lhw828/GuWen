<!DOCTYPE html>
<html>
<head>
    <meta charset="UTF-8">
    <title>诗经世本古义 - 第 9 页/共 17 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>诗经世本古义 - 第 9 页/共 17 页</h1>
    <div class="content">









　　诗经世本古义卷十六
<经部,诗类,诗经世本古义>
　　钦定四库全书
　　诗经世本古义卷十七
　　明　何楷　撰
　　周宣王之世诗二十篇
　　都人士周人思共伯和也【共国伯爵和其名按竹书纪年周厉王十二年王亡奔彘国人围王宫执召穆公之子杀之十三年王在彘共伯和摄行天子事二十六年大旱王陟于彘周定公召穆公立太子靖为王共伯和归其国遂大雨司马彪云共伯和修行而好贤厉王之难天子旷絶诸侯知共伯贤请立为天子共伯不听弗获免遂即王位一十四年天下大旱舎屋焚卜于太阳兆曰厉王为祟召公乃立宣王共伯归还于宗逍遥得意于共丘山之首庄子及吕氏春秋鲁连子皆言共伯得志于丘首即其人也周宗亡而复存实赖共伯之力此诗之作当在其逍遥共山时故有行归于周万民所望之语罗泌云共和十四年宣王立说者曰周室无君周公召公共和王政故号之曰共和自史迁至温公无异议也予不敢以为然夫厉王之时周公召公非昔日之周召也予闻厉王之后有共伯和者以徳和民诸侯贤之入为王官十有四年天旱庐火归还于宗逍遥共山之首宣王乃立是以王子朝告于诸侯犹曰厉王戾虐万民弗忍流王于彘诸侯释位以间王政宣王有志而后效官是宣王之前诸侯有释位间于天子之事者矣然则所谓共和者吾以为政自共伯尔若曰周召共和吾弗信也和之贤也盖干王政而非其得已者也向秀郭象援古之说以为共和者周王之孙也懐道抱徳食封于共厉王之难诸侯立之宣王立乃废立之不喜废之不怒斯则得其情矣吕氏春秋云共伯和修其行好贤仁而海内皆以来为稽矣周厉之难天子旷絶而天下皆来谓矣以此言物之相应也罗苹云按人表厉王后有共伯和孟康谓其入为三公盖周室无君和以三公摄政惟其日久故有大旱之变尔十三州志谓共伯后归国逍遥得意于共山之首使其窃簒则宣王之立可能得志于共首哉共谓今之共城故汉之共县寰字记云厉王崩共伯使诸侯奉王子靖立为宣王共伯复归于国共山在县北十里其事益明而水经注亦云共即共和之故国山在国北故又曰共北山】
　　彼都人士狐裘【丰氏本作求】黄黄【阳韵贾谊新书作裳】其容不改出言有章【阳韵】行归于周万民所【新书作之】望【叶阳韵武方翻孔颖逹云襄十四年左传引此二句服防曰逸诗也都人士首章有之礼记注亦言毛氏有之三家则亡今韩诗实无此首章时三家列于学官毛诗不得立故服以为逸　赋也彼指共伯也都西都镐京也孔云士者男子行成之大称彼都人士言彼乃我西都之人素以士行着闻者即昔人所称懐道抱徳修行好贤是也亦因其辞位逃荣故但以士称之又苏辙云都羙也都人士士之有羙人之行者也亦通狐裘此人所服也黄黄朱子云狐裘色也以裘皮非一狐之腋故重言之按黄衣狐裘大蜡之服也故郊特牲云黄衣黄冠而祭息田夫也又云野夫黄冠黄冠草服也则黄色之裘为野人所得用矣共伯既废之后逍遥共山同于野人故亦服此孔云狐色不等狐白非君不服狐青及小而羙者则可以供公子若黄狐及麤恶者庶人亦服之彼狐之黄者多黄狐之衣非贵服也庶人服犬羊不裼故此狐裘亦不裼取其温裕而已又按玉藻云君子狐青裘豹裦绡衣以裼之狐裘黄衣以裼之注谓君子士大夫也则狐裘黄衣贵者亦服之但以次章言台笠乃野人所用故知此当为野服耳其容不改者言其动作容貌有常也章说文云乐竟为一章从音从十十数之终也出言有章者吐辞合乎伦理亦如乐章之有节奏也此追思其平日在位时丰范如此周亦镐京也万民所望者望其自外行而复来归于周以为民之仪表也礼缁衣篇子曰长民者衣服不贰从容有常以齐其民则民徳壹因引此诗愚按此第推言其足为民望之实衣服不贰从容有常即所谓其容不改出言有章者非指此狐裘黄黄言也又左襄十四年楚子囊还自伐吴卒将死遗言谓子庚必城郢君子谓子囊忠君薨不忘増其名将死不忘卫社稷可不谓忠乎忠民之望也诗曰行归于周万民所望忠也引诗意以不忘旧国为不忘君不忘社稷之比旧说训周为忠信非也】　彼都人士台【尔雅丰本俱作薹】笠缁撮【叶屑韵祖悦翻】彼君子女绸直如髪【叶屑韵方结翻】我不见兮我心不说【屑韵音悦丰本以此为第三章　赋也台笠郑云以台皮为笠台艸名林兆珂云有皮坚细滑致可为簦笠详见南山有台篇笠所以御暑雨有柄曰簦无柄曰笠孔云郊特牲曰大罗氏天子之掌鸟兽者诸侯贡属焉草笠而至尊野服也则草笠野人之服是贱者也前裘则冬所衣此笠则夏所用各举其一而言之罗愿云草服草笠自伊者氏为蜡始盖已久矣然犹存其衣服之制谨而不敢变缁撮毛云缁布冠也撮说文云两指撮也朱子云其制小仅可撮其髻也孔云按郊特牲云太古冠布齐则缁之三代改制齐冠不复用布故玉藻云始冠缁布冠自诸侯下逹冠而敝之可也则此应始冠而敝之今以为常服者士以上冠而敝之庶人则虽得服委貌因而冠之而俭者服缁布故诗人举而羙焉又论语今也纯俭注云纯当为缁则缁亦得为防帛何知非防帛为冠而言缁布者以缁虽古布帛两名但字从才者为帛从甾者为布此言缁故知非帛且若是帛为冠则有制度不得言撮故士冠礼云缁布冠頍项注云缁布冠无笄者着頍围髪际结项中隅为四缀以固冠也项中有亦繇固頍为之耳今未冠笄者着卷帻頍象之所生也是缁布冠制小故言撮以此益明非冠也按冠即委貌亦名冠弁陈氏云缁布冠无緌后世以尊者不可无饰故加缋緌用于始冠及大夫之卜宅与葬日而已庶人或以为常服谓之缁撮则无梁矣季本云台笠出田时所戴缁撮居家时所戴彼君子女谓贵家之女盖指共伯之嫡媵后章尹吉是也又苏云君子女女之有君子之行者亦通绸说文云密也绸直皆指髪言如髪犹言其髪有如此者按命妇首服有副编次三者副之言覆所以覆首为之饰编则列髪为之假作紒形加于首上次则次第也髪长短与已髪相合为紒谓之髲鬄今但曰如髪而已以共伯既自弃其爵则其嫡媵皆不得服命妇之饰故苐见其髪绸密而条直解颐新语谓一如其髪之本然不用髢为髙髻是也共伯贤其内助亦必贤故诗人思而欲见之我不见兮谓未见其归来周京故心思之而忧非谓不见此人也若果不见此人则狐裘黄黄台笠缁撮已明明见之矣】　彼都人士充耳琇实【质韵】彼君子女谓之尹吉【质韵】我不【陆本作弗】见兮我心苑结【叶质韵吉屑翻丰本以此为第二章　赋也充耳惟冕服有之琇通作秀下垂之象也解俱见淇澳篇云琇实者王肃云以羙石为瑱塞实其耳是也此与下章垂带而厉皆追言共伯昔日为诸侯时服饰如此观卫武公诗亦云充耳琇莹则其为诸侯可知矣尹尹氏也世为周公卿吉郑读为姞唐宰相世系云吉氏出自姞姓黄帝裔伯□封于南燕赐姓曰姞又后稷妃家也左宣三年郑石葵曰吾闻姬姞耦其子孙必蕃姞吉人也后稷之元妃也或作郅潜夫论云郅与姞同而字异孔云尹姞世贵旧姓是有礼法者又姚寛云尹吉二姓俱出尹吉甫之后元和姓纂云尹吉甫之后以王父字为氏汉有汉中太守吉恪是也二说并存之苑毛云积也按苑所以养禽兽风俗通云苑蕴也言薪蒸所蕴积故有积义结缔也孔云如绳束之为结也苑以言其思之不已结以言其思之不解意共伯摄政时必有以深当于民心者故思慕之深至于如此后二章意同】　彼都人士【寘韵】垂带【陆本作蔕】而厉【旧叶泰韵落盖翻今按下文虿迈俱无泰叶当读如詈字叶寘韵力智翻与上句士字叶】彼君子女卷髪如虿【卦韵】我不【陆本作弗】见兮言从之迈【卦韵　赋也带大带也小尔雅云带之垂者谓之厉左传所谓鞶厉孔云大带之垂者名之为绅而复名为厉者绅是带之名厉是垂之貌季本云从其垂下如将履之有危厉之意焉按礼绅长三尺子游曰三分带下绅居二焉注谓人长八尺大带之下四尺五寸分为三分绅居二分焉绅长三尺也卷通作鬈说文云髪好也引诗羙且鬈一曰髪曲也虿说文云毒虫也字象其奋螫曳尾之形长尾为虿短尾为蝎陆玑云一名杜伯愚按虿尾能巻曲曰卷发如虿当是假紒之形似之即首服中之编也罗愿云此言命妇之饰谓首饰整然矣言发语辞迈说文云逺行也我不见此人行归于周则愿从之逺行也】　匪伊垂之带则有余【鱼韵】匪伊卷之髪则有旟【鱼韵】我不见兮云何盱【叶鱼韵读如嘘休居翻丰本作吁】矣【赋也伊郑云辞也余说文云饶也象髪于旟者谓如旌旟舒卷之状罗愿云淮南子言郑舞者髪若结旌许氏曰屈而复舒也结旌则旟之义郑云此言士非故垂此带也带于礼自当有余也女非故卷此髪也髪于礼自当有旟也盱说文云张目也云何盱矣犹云使我如何其悬望乎言望之甚也初言不见则我心不悦继之以苑结又甚于不悦矣既又欲从之逺行既又不欲其终于逺行而不归而托之悬望夫共伯和何以得此于周人哉虽曰不贤吾不信也】
　　都人士五章章六句【序云周人刺衣服无常也古者长民衣服不贰从容有常以齐其民则民徳归壹伤今不复见古人也贾谊新书取其说而衍之云人之情不异面目状貌同类贵贱之别非人人天根着于形容也所持以别贵贱明尊卑者等级势力衣服号令也乱且不息滑曼无纪天理则同人事无别然则所谓臣主者非有相临之具尊卑之经也特面形而肤之耳近习乎画近貌然后能识则疏逺无所放众庶无以期则下恶能不疑其上君臣同伦异等同服则上恶能不于其下诗云彼都人士狐裘黄裳行归于周万民之望孔子曰为上可望而知也为下可述而志也则君不疑于其臣而臣不惑于其君此之不行泳渎无界可为长太息者此也今按狐裘黄黄以台笠例之自是野人之服而以此为长民者衣服不贰可乎序不过缁衣成说耳朱子亦知其误而以此诗为乱离之后人不复见昔日都邑之盛人物仪容之羙因作此以叹息之且云厉王流死于彘其时都邑自不能如旧不必东迁之后也其语意亦近似子贡传有君子懐三字大意当与朱传同而其余文尽阙申培说则谓尹伯封作周既东迁伯封见西周风俗之羙而伤今之不古若赋此亦不过诗传赋黍离之意愚所疑者据旧说以前二章为言都人之贱者后三章为言都人之贵者意谓盛世之人贵贱俱佳浓淡皆好也夫万民所望隆峻之称既非野服之田夫所可居充耳琇实五冕之饰亦非都人士之等夷所可防心疑诗之所思必有人焉先居髙位而后沦沉于草野者故作此以招之忽思及共伯和事而与诗中之语意一一皆合狐裘台笠其时所见也琇实垂带追忆之辞也称之为士以着其不为诸侯也欲从于迈以明其长往不反也卒之曰我不见兮云何盱矣则犹是行归于周万民所望之意耳味诗辞既非盛世之诗而尹氏之贤着于吉父姞氏之贤着于蹶父皆宣王时人与厉王时相近辄确信谓非共伯无足以当之千载而下必有以予为知言者】
　　鸿鴈羙宣王也【出序】王新即位丁乱离之后民莫适有居王命使臣劳来还定安集之于其还而劳焉【出邓元锡诗经绎　序云美宣王也万民离散不安其居而能劳来还定安集之至于矜寡无不得其所焉郑云宣王承厉王衰乱之敝而起兴复先王之道以安集众民为始也书曰天将有立父母民之有政有居宣王之为是务按天将有立父母二句今泰誓文也详绎诗词乃宣王劳使臣之作邓云王闵勤念功有皇华之心哉】
　　鸿鴈于飞肃肃【陆徳明本作防防】其羽【麌韵】之子于征劬劳于野【叶麌韵读如羽王矩翻】爰及矜人哀此鳏寡【叶麌韵果五翻　比而赋也鸿厉二句以比流民其下四句则劳使臣之辞后放此鸿鴈二鸟名毛传云大曰鸿小曰鴈孔頴逹云鸿鴈俱是水鸟故连言之嫌其同鸟雌雄之异故传辨之罗愿云按淮南鸿烈云鴈乃两来仲秋鸿鴈来季秋候鴈来候鴈比于鸿鴈而小今北方有白鴈似鸿而小秋深乃来来则霜降河北谓之霜信唐杜甫曰故国霜前白鴈来盖谓此尔今月令及周书乃不复有鸿鴈候鴈之别月令则云八月鸿鴈来九月鸿鴈来賔周书则曰白露之日鸿鴈来寒露之日又来既是一种何得前后不齐如此许叔重注二鴈则以八月来者其父母也是月来者盖其子也羽翼稚弱故在后耳今淮南子乃并作候鴈此当有所据愚按如罗说则以鸿名者乃鸿鴈而以鴈名者则候鴈也鸿大鴈小兼言之者取以为民老少长幼之比鸿鴈知避隂阳寒暑木落南翔冰泮北徂故名之为随阳之鸟鴈又一名朱鸟扬雄云能来能往者朱鸟之谓与肃肃解见鸨羽篇鸿鴈春则避阳暑就北秋则避隂寒就南民之避危就安似之旧说以为转徙无定之比非也民实嗸嗸求安得不思所以为之地故有借于之子焉之子欧阳修严粲皆云使臣也于徃也后同征行也劬韵防云勤也韩诗云数也劳说文云剧也其劳频数谓之劬劳也邓云劬劬而劳之有父母心焉野尔雅云牧外说文云郊外诗传云以细别言之则郊外之地名牧牧外之地名野若大判而言则野者郊外通名以流民荡析播迁故命使臣巡行郊外以招来之爰曰也王命之辞也及说文云逮也谷梁传云犹汲汲也矜通作兢兢之为言危也此待毙可危之人若急为之所尚克有救稍迟则无及矣鳏寡即所矜之人也孟子云老而无妻曰鳏老而无夫曰寡刘熙云谓之鳏者为其愁悒不能寐目常鳏鳏然其字从鱼鱼目恒不闭者也寡倮也倮然单独也又按鳏虽老而无妻之名然有不得及时为室家者亦名为鳏舜年三十不娶书曰有鳏在下是未老亦称鳏也寡虽老而无夫之名然不必老而无夫者亦皆称寡史卓文君新寡湖阳公主新寡皆当盛年亦有男子称寡者左传襄二十七年齐崔杼生成及疆而寡娶东郭姜是防妇称寡小尔雅以凡无夫无妇通谓之寡寡夫曰焭寡妇曰嫠是也毛传亦云偏防曰寡然则鳏是不娶之名寡是已娶而防偶之名専主男子言之亦可有旷夫则有怨女矣总是无室无家之意世乱民散举目无非此辈洵可哀也重言以感动之或谓矜人之中惟鳏寡尤为可哀似觉支离今不取朱善云恵鲜鳏寡文王之所以兴也哿矣富人哀此焭独幽王之所以亡也爰及矜人哀此鳏寡乃宣王之所以中兴也左文十三年公如晋朝且寻盟卫侯防公于沓请平于晋公还郑伯防公于棐亦请平于晋公皆成之郑伯与公宴于棐子家赋鸿鴈季文子云寡君未免于此】　鸿鴈于飞集于中泽【叶药韵逹各翻】之子于垣百堵皆作【药韵】虽则劬劳其究安宅【叶药韵他各翻　比而赋也中泽毛云泽中也鸿鴈性好居泽书彭蠡既潴阳鸟攸居是也物类相感志云鸿鴈夜宿洲中鸿在内鴈在外逐更惊避备狐与人之捕已也郑云鸿鴈之性安居泽中今飞又集于泽中犹民去其居而离散今见还定安集也垣孔云小墙之名于垣者先往治小墙之所将以起屋舍也于征则之子出而在野于垣则之子已反而在邑矣苏辙云使者所至招来流民使反其都邑筑其垣墙而安处之然后民知所止如鸿鴈之集于泽也堵即垣也公羊传云五版为堵五堵为雉其髙广之制传者不一有以一丈为版者则堵当五丈雉当二十五丈此毛传说也有以六尺为版者则堵当三丈雉当十五丈此郑笺说也然郑又云雉长三丈盖误以堵为雉孔氏谓雉长三丈经亦无文也有谓版广二尺者则一堵之墙长髙各一丈一雉之墙长髙当各五丈此周礼注说也然注又云雉髙一丈长三丈则于五堵为雉之数又不合也有谓八尺为版者则堵当四丈雉当二十丈此韩诗传说也何休所谓版长八尺接五版而为堵接五堵而为雉是也有确谓雉长三丈者郑駮异义云左传郑庄公弟段居京城祭仲曰都城过百雉国之害也先王之制大都不过三国之一中五之一小九之一今京不度非制也古之雉制书传各不得其详今以左氏说郑伯之城方五里积千五百歩也大都三国之一则五百歩也五百歩为百雉则知雉五歩五歩于度长三丈则雉长三丈也雉之度量于是定可知矣此即向诗笺之说然循而下之堵当长六尺版只当长一尺二寸似无此理故王愆期疑公羊传五堵为雉之文五当为三以诸儒皆谓堵长一丈三堵则三丈是雉之数然则五版为堵计一丈当长二尺正与周礼注说版堵之数合较为可信堵髙广各一丈三堵为雉以横言不以直言陆佃云雉飞若矢一徃而堕雉鸡类也不能逺飞崇不过丈脩不过三丈故雉髙一丈长三丈也古者数数以万度度以雉师旷禽经云雉上有丈鷃上有尺所谓上者言飞而上也雉上能丈故计丈以雉也曰百者见非一家也作起也郑云百堵同时而起言趋事也劬劳谓之子也与首章劬劳不同向劳在招来此劳在安集究穷也犹言终也之子今虽有从事版筑之劳然其终能使民享有安居之乐亦何吝而不爲乎盖劝勉之辞孔云欲其不惮劳也】　鸿鴈于飞哀鸣嗸嗸【豪韵】维此哲人谓我劬劳【豪韵】维彼愚人谓我宣骄【叶豪韵起劳翻　比而赋也鸣之声哀曰哀鸣嗸说文云众口愁也重言嗸嗸者合鸿鴈言之也王言我之所以遣汝于征于垣频频劳汝如斯者岂得已哉念此矜人当荡析播迁之后未冇安宅众口嗸嗸咸思控诉于上亦犹鸿鴈之哀鸣然此所以回环焦劳于心而不能自已也哲智也维此哲人羙之子也我宣王自谓也君臣一体君劳心臣劳力我既劬劳于上之子明智之人体子此心自当劬劳于下也愚说文云戆也指愚人曰彼者鄙之之辞借以相形不必有其人也宣骄犹易所云鸣豫宣字从回有转运之义故诂者以为布也骄本马名乃马之髙者一曰马行貌人之髙亢纵逸似之言假若彼一等愚人不能知我之心见我之仆仆相烦则苐谓我居人上而不能体恤徒宣布其骄恣而已设言以感动之亦劝勉之意又苏云兴废补败不能自靖不知者以为宣骄耳严云王者事业以民为本此诗可以见兴复之规模矣左襄十六年冬穆叔如晋聘且言齐故晋人曰以寡君之未禘祀与民之未息不然不敢忘穆叔曰以齐人之朝夕释憾于敝邑之地是以大请敝邑之急朝不及夕引领西望曰庶几乎比执事之闲恐无及也见范宣子赋鸿鴈之卒章宣子曰匄在此敢使鲁无鸠乎】
　　鸿鴈三章章六句【子贡传以为懐流人而不显其世申培说则云王者懐柔逺人流民喜之而作是诗朱子亦谓此诗流民所作然始曰之子劬劳明指他人末乃曰谓我劬劳何也即云之子乃流民自相谓似矣然爰及矜人二句终说不去且无意味严粲则谓之子乃流民美使臣之辞而以章首劬劳属使臣后二章劬劳为自道至其解末章大意谓哀鸣嗸嗸乃是既有安宅之后因生理未复别有所求在明哲之使臣悯其劬劳则将有以抚恤之若愚闇之使臣必将怒其求索无厌直以宣骄目之矣于文理亦近之但如此则祗是使臣之美耳与王何与如曰美使臣正所以美王何如径作王言之为庄重剀摰而可列于雅乎郝敬云小雅自鹿鸣而下至此二十余篇皆朝廷制作不应忽采民謡一篇杂入其中此论是矣又纬书有四始之说以鸿鴈在申为金始其理未详】
　　韩奕宣王命蹶父如韩韩侯来朝王锡命之尹吉甫作诗美之【据竹书为宣王四年事孔頴逹云梁山于韩国之山最髙大为国之镇所望祀焉故美大其貌奕奕然谓之韩奕也序云韩奕尹吉甫美宣王也能锡命诸侯邹忠云韩为武穆与晋同祖均属望国诸侯之向背系焉而又密迩北国为一方屏翰故莫亟于得韩命蹶父如韩良有以也蹶父因是以缔姻而韩侯遂来朝盖犹用继世禀命之礼王因命之纉旧服受北国为伯其依毗亦隆重哉而驭下之柄可概见矣黄震云谢即南阳宛县卫武闗以制楚韩扞临晋以制狄皆天下形胜故宣王中兴特着二诗焉又云前此厉王之世诸侯不朝入觐锡命之典视为赘物宣王侧身修行振举精明一洗衰頽之迹尊文武之道而复之故封申伯所以懐南方之诸侯也命樊侯城齐所以懐东方之诸侯也锡命韩侯所以懐北方之诸侯也以至淮夷不服则命召虎以平之徐方不庭则自将以征之规模宏大虽文武之世不是过也】
　　奕奕梁山【叶真韵疏臻翻亦叶先韵翰旃翻】维禹甸【叶真韵他邻翻亦叶先韵亭年翻亦叶径韵质证翻周礼注作敶】之有倬【陆徳明本作晫】其道【皓韵】韩侯受命【敬韵】王亲命【见上】之纉戎【丰氏本作尔】祖考【皓韵】无废朕命【见上】夙夜匪解【叶寘韵居缢翻】防共【音恭】尔位【寘韵】朕命不易【陌韵】榦不庭方以佐戎【丰本作汝】辟【陌韵　赋也此章追述韩侯始受封而王命之之辞也奕说文云大也重言之者季本云大而叠也梁山据括地志在韩城县东南一十九里雍大记云在今陜西西安府同州郃阳县北四十里与韩城县接界按其地临河上当龙门之南西隔漆沮经耀州三水县而后至豳去岐尤逺非太王迁岐所逾之梁山也太王所逾者何景明以为即禹贡治梁及岐之梁治田出谷税曰甸详见信南山篇禹平水土使梁山之野皆得成田而贡赋于天子也苏辙云禹之治水也九州之镇山无所不甸虽梁山亦禹之所甸也严粲云功莫大于禹故诗人言人君之功多配禹言之文王有声言丰水东注维禹之绩而继之以皇王维辟以武王之功配禹也宣王命韩侯为州牧是兴衰拨乱之事此诗亦以宣王之功配禹也倬说文云着大也苏云将言韩侯故先序其国曰梁山之下有倬然之道此韩侯之所从朝周以受命者也周昌年云厉王之时诸侯背侮梁山之道或未必通有倬处亦见中兴气象韩国名在今同州韩城县晋为少梁邑秦晋战于韩原即此地秦更名夏阳一统志云古韩城在县南十八里郑云韩姬姓之国也后为晋所灭按郑语史伯谓韩为武王之子韦昭云近宣王时命韩侯为侯伯其后为晋所灭以为邑以赐桓叔之子万是为韩万则其亡在平王时也孔云韩是武王之子其封当在成王之时其命为侯伯或成或康未知定何时也受命受继世而为诸侯之命也王亲命之者将命之为侯伯也纉戎祖考七句王命之辞也纉说文云继也戎之言汝音之转也后同祖考祖父也观末章云以先祖受命则苐标祖而言见韩侯先世尝为州牧矣无废弃我之命即纉戎祖考之命也夙夜二句相承说无废之实也夙早夜晚也匪通作非解通作懈怠也防说文云虎行貌徐锴云虎之行兢兢然有威故谓敬为防共通作供说文云设也言汝能早夜不怠敬谨以供尔所当尽之职事则我今之命汝纉祖考者不复改易仍使为州牧也有戒勉之意榦徐锴云筑墙两旁木也孔云所以当墙两边障土者不庭方谓不来朝贡之国犹易云不寜方也左传以王命讨不庭杜预注谓下之事上皆成礼于庭中常武徐方来庭其义皆同佐助也字本作左辟尔雅云君也言有不来庭之方国汝当作桢榦而正之谨侯度以作之倡明大义以示之趋用以佐汝君教化之所不及此又自防共尔位而推言之也钱天锡云韩地近边蛮夷之叛服不常自穆王以来荒服者不至天子欲振中兴之烈则榦不庭以佐辟能无望于韩侯乎味榦之一字有先自正而后正人之意以末章观之则其所正者亦北面之国耳】　四牡奕奕孔脩且张【阳韵】韩侯入觐以其介圭入觐于王【阳韵】王锡【周礼注作赐】韩侯淑旂绥【陆本作緌】章【阳韵】簟茀错衡【叶阳韵户郎翻】衮赤舄钩膺镂钖【阳韵说文作鐊】鞹鞃【陆本作□】浅幭【叶质韵读如密莫笔翻陆本作簚丰本作幦】防【丰本作鋚】革金厄【叶质韵于栗翻陆本丰本俱作搤　赋也首章是初受封时事此章则既封后而复入觐之事也四牡所以驾车者韩侯在道所乘也奕解同前以非一马故重言之孔甚也脩通作修说文云饰也张毛云大也孔云物之小者张之使大若左传称张公室谓使公室强大是张为大之义也孔脩且张者谓极其装饰之美而气象又雄伟也周礼大宗伯职云以賔礼亲邦国春见曰朝夏见曰宗秋见曰觐冬见曰遇注云觐之言勤也欲其勤王之事大行人职云春朝诸侯而图天下之士秋觐以比邦国之功夏宗以陈天下之谟冬遇以协天下之虑曲礼云天子当扆而立诸侯北面而见天子曰觐天子当宁而立诸公东面诸侯西面曰朝郑云诸侯春见曰朝受摰于朝受享于庙生气文也秋见曰觐一受气于庙杀气质也朝者位于内朝而序进觐者位于庙门外而序入王南面立于扆宁而受焉夏宗依春冬遇依秋郊特牲云觐礼天子不下堂而见诸侯下堂而见诸侯天子之失礼也繇夷王以下按仪礼惟觐礼篇存其朝宗遇之礼皆亡孔云朝者四时通名觐则惟是秋礼诸侯之朝天子四方时节其文不明贾逵以为一方四分之或朝春或觐秋或宗夏或遇冬马融以为在东方者朝春在南方者宗夏在西方者觐秋在北方者遇冬愚按一方四分殊无明据若马说所本以明堂位载鲁之祭礼云夏礿秋尝冬烝独无春祀明为朝王阙之以鲁在东方宜行春朝之礼然此诗言韩侯奄受北国则宜行冬遇何得行秋觐之礼意韩城本在西偏抑或天子于此四者自依其序或各以特命行之如欲图士则行朝礼欲比功则行觐礼欲陈谟则行宗礼欲协虑则行遇礼未可知也介通作玠玠圭即镇圭也解见崧髙篇申侯奉王命为伯而有介圭之锡则韩侯继祖考为伯其亦有介圭之锡可知今以比功入觐故执之以还报天子如后世持节出使者亦持节反命也郑以为韩侯觐宣王而奉享礼贡国所出之寳引书黑水西河其贡璆琳琅玕孔亦谓西河之地法当贡玉韩在西河之西故以介圭入觐介圭当是竒异之大玉可以为圭璧按仪礼觐礼篇天子衮冕负斧扆侯氏入门右坐奠圭再拜稽首摈者谒侯氏坐取圭升致命王受之玉侯氏降阶东北面再拜稽首摈者延之曰升升成拜乃出四享皆束帛加璧庭实惟国所有据此觐礼既有奠圭加璧之事则郑说似若可信但圭名介圭乃天子所执断无以制就成形者入贡之理且崧髙篇言锡尔介圭以作尔寳其文与此脗合则其出于天子所锡明矣或又以介圭即公侯所执之瑞圭尤谬彼但名桓信何得以介名也两言入觐者上入觐承四牡言谓此四牡之行乃以入觐之故下入觐承介圭言则志彼入觐之时其所执之物也锡通作赐说文云予也按觐礼事毕天子赐侯氏以车服迎于外门外再拜重赐无数下文所载即其事也淑疑通作儵说文云青黒缯白色也旂者诸侯之所建觐礼云侯氏载龙旂乐记云龙旂九旒天子之旌也所以赠诸侯也陈祥道云觐礼曰天子载大旂升龙降龙周礼曰交龙为旂又曰诸侯建旂则天子诸侯之旂龙章一也愚按先儒谓周礼所掌九旂之帛皆用绛绛者大赤色以为周所尚故耳诸如交龙熊虎鸟隼蛇之属皆谓画之绛帛之上愚终未敢信其然曲礼谓前朱雀后武左青龙右白虎已明着朱青白四色矣而巾车职亦有云大旂以封同姓大赤以封异姓大白以封四卫大麾以封蕃国旧说谓大麾者黑色也以此合曲礼所载于朱赤白四色之中已有其三所少者独青耳则大旂之为青色可知旂画交龙其为青龙明甚则大赤之为朱鸟大白之为白虎大麾之为武又可知且自青而赤而白而黒依四时之序以为降杀之等此亦先王制礼之意所可推者窃意四旂之帛各从其方之色不必谓九旂之中有通帛为旜者是全帛皆绛辄概以绛色例之也如此诗言淑旂若以淑儵音通则说文所训为青黑发白之色盖以象夫青之将近于黒而尚浅于黒者大抵即青色耳以青白画龙于上所谓青龙韩为姬姓大旂正封同姓所用不然训淑为善但云旂之善者成何文理绥通作緌礼记注云旌旂之旄也按说文训緌为系冠缨谓结缨颔下以固冠其结之余者散而下垂也旌旂之旒似之孔云徐州贡夏翟之羽有虞氏以为緌后世或无染鸟羽象而用之或以旄牛尾为之缀于幢上所谓注旄于竿首者然则绥者即交龙旂竿所建章王肃云所以为表章也簟茀详见载驱篇孔云茀者车之蔽簟者席之名陈祥道云卫夫人之车以翟茀齐襄公方叔之车以簟茀此妇人男子车蔽之别也错说文云金涂也车轭曰衡涂金于轭所以为文详见采芑篇衮衣而画以衮龙也凡冕服皆衣纁裳详见采菽篇赤舄冕服之舄也上公九命得服衮冕故屦赤舄与王同也详见狼跋车攻篇钩膺樊缨也马鞅在膺者用金为钩以拘之详见采芑篇镂说文云刚铁可以刻镂钖本作鐊说文云马头饰也徐锴云刻金华当马颔陈祥道云庄周言齐之以月题月题其象也郑云今当卢也孔云在眉眼之上按巾车玉路钖樊缨金路钩樊缨金路无钖有钩计玉路非赐臣之物此得有镂钖者盖特赐之使得施于金路也陆元朗云皮去毛曰鞹鞃毛云轼中也孔云轼者两较之间有横木可凭者也鞃为轼中盖相传云然言鞹鞃者盖以去毛之皮施于轼之中央持车使牢固也浅毛云虎皮浅毛也幭毛云覆轼也孔云礼记作幦周礼作防字异而义同玉藻言羔幦鹿幦春官巾车言犬防豻防皆以有毛之皮为幦此云浅幭则以浅毛之皮为幭也兽之浅毛者惟虎耳陈祥道云幦若席然施之轼上鞗马辔也革谓辔首之垂者详见蓼萧篇厄当依释文通作搤说文云捉也郑云以金为小环往往纒搤之朱子云纒搤辔首也孔云往往者言其非一二处也淑旂绥章以旂言是载之车上者簟茀错衡以车言衮赤舄以服言钩膺镂钖以马言鞹鞃浅幭又于车中别其轼言之鞗革金厄又于马中别其辔言之】　韩侯出祖出宿于屠【虞韵】显父【上声陆本作甫】饯之清酒百壶【虞韵】其殽【陆本作肴】维何炰鼈鲜【丰本作鱻】鱼【叶虞韵读如虞元俱翻】其防维何维笋【说文作苇陆本作笋】及蒲【虞韵】其赠维何乘马路车【鱼韵】笾【集韵作边】豆有且【丰本作爼】侯氏燕胥【鱼韵职也祖将行祭行神累祖也详见烝民篇郑云既觐而反国必祖者尊其所往去则如始行焉宿说文云止】
　　【也屠地名朱子云或曰即杜也汉志注云古杜伯国汉宣帝葬其地因曰杜陵在长安南五十里按杜有屠音晋有杜蒯通作屠蒯或说似可信但韩侯返国不宜复自镐南行意必其地与蹶里相近韩侯觐事既毕将便道往行亲迎之礼故出宿于彼也郑云祖于国外毕乃出宿示行不留于是也显父不详其人郑云周之公卿也孔云诸侯反国为王臣所送送者唯卿士耳送行饮酒曰饯按仪礼聘礼篇云出祖释軷祭酒脯乃饮酒于其侧注谓行出国门止陈车骑释酒脯之奠于軷軷者祭道路之神道路以险阻为难是以委土为山伏牲其上以酒脯祈告之卿大夫处者于是饯之饮酒于其侧礼毕乘车轹之而遂行舍于近郊是则祖毕而后饯饯毕乃出宿今言饯于出宿之后者诗苐先记韩侯所拟宿处为下章张本显父之饯当仍在国门外也郑谓王使显父饯之今以下文所赠证之知必出自王矣谢枋得云申伯之行王亲饯之韩侯之行王使显父饯之礼亦有等差也清酒孔云清美之酒壶说文云昆吾圜器也徐锴云昆吾纣臣作瓦器季云礼器注曰壶大一石此以壶之大者言也云百壶则必小壶矣孔云多至于百壶言爱韩侯而送酒多也殽通作肴说文云啖也孔云馔物也炰鼈解见六月篇郑云炰以火熟之孔云谓烝煮之也鲜鱼郑云中脍者也孔云新谷谓之鲜鱼馁则不任为脍防说文云菜殽也按说文无防字当作鬻云鼎实也陈留谓防为鬻亦作餗易覆公餗是也笋郑云竹萌也笋谱云竹初种根食土而下求乎母也及擢笋冒土而上爱乎子也笋大约不过青緑色本草木性甲乙气蒲毛云蒲蒻也徐锴云按蒻蒲下入泥白处今俗呼蒲白郑云周礼注云蒲始生水中子按周礼醢人职云加豆之实深蒲醓醢笋菹鱼醢皆谓以蒲笋为菹故孔引陆玑云笋始出地长数寸鬻以苦酒豉汁浸之可以就酒及食蒲始生取其心中入地蒻大如匕柄正白生噉之甘脆鬻而以苦酒浸之如食笋法是説笋蒲菹之法也然菹与防有异说文训菹为酢菜徐锴谓以米粒和酢以渍菜是也防者酏食糁食之类二者皆有肉故郑众解周礼糁食为菜餗蒸而郑解易覆公餗亦云糁谓之餗震为竹竹萌为笋笋者餗之为菜也是八珍之食此则笋可为糁食之证也维蒲之为餗无所经见然说文解鬻字下亦引此诗曰维苇及蒲意古必有用蒲为糁食之法但不传耳经言防非言菹也故不可以不辨赠孔云以物送人之名郑云王既使显父饯之又使送以车马所以赠厚意也人君之车曰路车所驾之马曰乘马按采菽之诗曰君子来朝何锡予之虽无予之路车乘马觐礼曰天子赐侯氏以车服路先设西上路下四亚之注谓路下四者乘马也亚之者次车而东也是可以见其出于天子之证也孔云卿大夫无路车乘马之名则非显父赠之笾竹豆豆木豆孔云盛脯醢之笾豆且说文云荐也陈设之义侯氏吕祖谦云指韩侯也按觐礼称诸侯为侯氏贾公彦云言诸侯则凡之总称言侯氏则指一身不凡之也燕通作宴说文云安也胥通作□说文云通也□疏字同尔雅训皆公羊训胥为相义当取此彼此通同故曰皆曰相也侯氏燕胥者言韩侯与显父通相燕乐荣君宠也】　韩侯取【去声陆本作娶】妻汾王之甥蹶父【上声】之子【纸韵】韩侯迎【去声】止【纸韵】于蹶之里【纸韵】百两彭彭【叶阳韵逋光翻】八鸾锵锵【阳韵陆本作将将】不【丰本作丕】显其光【阳韵】诸【白虎通作侄】娣从之祁祁如云【叶先韵于员翻】韩侯顾之烂其盈门【叶先韵谟连翻　赋也韩侯毕觐事而出国门遂于蹶父所居行娶妻亲迎之礼蹶父为周卿士意其采邑必在王城外也汾王郑云厉王也厉王流于彘彘在汾水之上故诗人因以号之解颐新语云犹晋侯居翼谓之翼侯晋人纳之鄂谓之鄂侯郑叔段居京谓之京城太叔及出奔共谓之共叔也又楚人谓王不终者为敖葬郏者曰郏敖葬訾者曰訾敖其汾王之类乎郡县志云汾水经霍邑县西二里周厉王陵在县东北二十五里汾王之甥指蹶父也尔雅云妻之父为外舅谓我舅者吾谓之甥郭璞云呼壻为甥孟子曰帝馆甥于贰室是也又自壻而外据尔雅呼甥者有四辈姑之子为甥舅之子为甥妻之晜弟为甥姊妺之夫为甥郭谓四人体敌更相为甥蹶父于其中或处一焉亦不可知郑笺谓姊妹之子为甥而孔疏误以为此文出于尔雅遂皆以韩姞当之按尔雅惟云男子谓姊妹之子为出未闻其以甥名惟刘熙释名有云舅谓姊妹之子曰甥虽今人亦同此称然要之尔雅不载必非古名也然则甥是同辈之称如谓韩姞与厉王同辈至宣王时方嫁于论疏矣或谓外孙亦曰甥何知姞非厉王外孙乎今按外孙称弥甥不单名甥左传以肥之得备弥甥是也夫既不可谓姞为厉王同辈又不可以外孙为甥则汾王之甥其确为指蹶父无疑矣故下文即以蹶父属之蹶父毛云卿士也孔云蹶氏父字不书国爵则非诸侯下言靡国不到则是为王聘使之人故知卿士也焦氏易林引此作大夫祈父子女也迎昏礼六礼之中所谓亲迎也止语辞蹶即蹶父也里毛云邑也蹶父之里不知所在百两百乘也义见鹊巢篇彭通作騯说文云马盛也八鸾谓每车有八鸾铃象鸾鸟声锵通作玱说文云玉声也铃声之和似之孔云其迎之时则有百两之车彭彭然而行每车皆有八鸾之声锵锵然而鸣也不通作丕大也显者明饰之义光郑云犹荣也气有荣光也孔云车马之盛礼备如此显其有光荣也诸众辞也娣公羊传云女弟也郑云媵者必娣侄从之独言娣者举其贵者孔云以众妾之中娣为最贵故举娣以言众妾明言诸可以兼娣侄也陆化熙云迎曰百两是迎以邦君之礼从曰诸娣是送以夫人之礼从说文云随行也祁通作跂缓歩也祁祁行动舒迟貌如云与敝笱篇其从如云义同云顺风而行亦如媵之从嫡也顾说文云还视也烂光盛貌指诸娣言孔云韩侯于是回顾而视之见其鲜明粲烂盈满于蹶父之门也吕祖谦云古者任遇方面之臣既尽其礼复恤其私使之内外光显体安志平然后能展布自竭为王室之屏翰诗人述宣王能锡命诸侯而因道其娶之盛其意盖在于此而王室尊安人情暇乐亦莫不在其中矣】　蹶【焦氏易林作祈】父孔武靡国不到【号韵】为【去声】韩姞相【去声】□莫如韩乐【叶号韵力吉翻】孔乐韩土【麌韵】川泽訏訏【叶麌韵火羽翻】鲂鱮甫甫【麌韵】麀【丰本作□】鹿噳噳【麌韵孔丛孔陆鹿俱作麌麌】有熊有罴有猫【陆本作苗】有虎【麌韵】庆既令居【鱼韵】韩姞燕誉【叶鱼韵羊诸翻　赋也蹶父材力甚壮健故能以王命奉使于四方吕氏靡国不到特言渉歴邦国之多非必国国皆至也韩姞朱子云蹶父之子韩侯妻也孔云妇人称姓今以姓配夫之国谓之韩姞故知姞是蹶父之姓也按姞黄帝后黄帝之子二十五人为姓十二姞其一也左宣三年郑石葵曰吾闻姬姞耦其子孙必蕃姞吉人也后稷之元妃也亦作吉都人士篇彼君子女谓之尹吉是也又按路史国名记姞姓一十四国南燕伯儵国即后稷妃家亦曰东燕及左昭三年北燕伯款亦姞姓此诗末章有燕师所完之语疑蹶父国本在燕而仕于王朝因与韩侯聨姻故诗中叙及其先世之事至如燕胥燕誉似皆指燕地而言但以无明据故未敢强解相说文云省视也□尔雅云所也按□之为所其义难详据说文以□为行水又引秦峄山刻石中汥字与此同文疑为浮泛不定之义以所训□当亦是无定在之辞耳言蹶父将为女择可嫁之地泛观之四方无有如韩国之为乐土者竹书称王命蹶父如韩正此时也孔甚也甚乐哉此韩土深羙之辞下文正指其实川泽二句相连说以水产言川说文云贯穿通流水也泽国语云水之钟也訏者夸张之义故以为大之称鲂鱮解见汝坟鱼丽敝笱诸篇陆玑云鲂鱼之羙者鱮鱼之不美者陆佃云鲂之为美旧矣今更与鱮鱼连道以着韩国水土之善甫通作誧说文云大也麀鹿三句以陆产言不言山者韩地多山故略之也尔雅云鹿牡麚牝麀専言鹿则统乎牝牡之称今对麀言鹿则鹿者牡鹿也噳说文云麋鹿羣口相聚貌小尔雅云鲂鱮甫甫语其大也麀鹿麌麌语其众也熊罴解见斯干篇罗愿云罴乃熊类古言熊者率与罴连言之如称如熊如罴维熊维罴非熊非罴赵襄子射熊罴是也今猎者言熊有两种猪熊其形如猪马熊其形如马各有牝牡问以熊则云熊是其雄罴则熊之雌者罴力尤猛或曰罴大于熊熊为罴之雄而称熊犹羖为羭之羖而称羖兕为犀之牸而称兕也盖皆相类而为牝牡犹麇与鹿交防与鱼游也猫毛云似虎浅毛者也按尔雅虎窃毛谓之虦猫注谓窃者浅也狻麑如虦猫周书记武王之狩擒虎二十有二猫二则是虎之类也又捕防之貍亦名为猫然其形状猥小不当与熊罴虎并言而陆农师引记迎猫迎虎之文谓猫食田防虎食田彘故诗以誉韩乐亦迂甚矣季云鲂鱮麀鹿皆可以供食熊罴猫虎皆可以供裘韩地物产之隆如此他国莫及焉见其先祖能控百蛮而人不敢渔猎其地故得为乐土也庆喜令善也喜其已得此善居也韩姞燕誉者谓韩姞之心当亦安乐而称其得所也庆令居就相□时言燕誉则预度其后日而言也曹居贞云此章与硕人卒章意同齐近河韩多山各赋其所有一则美其父母之国一则美其所嫁之国也王安石云韩侯取妻何预于王政而诗言此盖汾王失道王室几防为诸侯所卑则王甥赤安能相□惟宣王任贤使能然后汾王之甥更为乐国贤君之所愿娶而威仪备具光显如此乃所谓邦之荣懐也左成九年季文子如宋致女复命公享之赋韩奕之五章穆姜出于房再拜曰大夫勤辱不忘先君以及嗣君施及未亡人先君犹有望也敢拜大夫之重勤】　溥【潜夫论作普】彼韩城燕师所完【叶先韵夷然翻】以先祖受命因时百蛮【叶先韵民坚翻】王锡韩侯其追其貊【陌韵亦叶药韵末各翻说文作貉】奄受北国因以其伯【陌韵亦叶药韵卜各翻】实【郑笺作寔后同】墉实壑【药韵亦叶陌韵呼格翻】实亩实籍【陌韵亦叶药韵穑龠翻】献其貔【说文作貔陆本作豼】皮【支韵】赤豹黄罴【支韵赋也溥说文云大也韩城解见首章或据水经注圣水迳方城县故城北又东南迳韩城东引此诗为证王肃谓涿郡方城县有韩侯城世谓寒号非也按方城即今顺天府固安县乃燕地与下文言奄受北国似合然去梁山逺矣李氏谓恐是方城县相近梁门界上之山殊属牵附愚意寒号自是本名其改寒号为韩侯者王肃縁此诗有燕师所完一语而误而郦道元又为肃所误也燕朱子云召公之国也按燕虽召公所封而其地甚广如南燕东燕北燕皆是国都城记云地在燕山之野故国取名焉一统志云燕山在北京顺天府蓟州玉田县西北二十里完说文云全也郑云筑完也按竹书成王十二年王师燕师成韩即此朱子云韩初封时召公为司空王命以其众为筑此城如召伯营谢山甫城齐之类也吕云春秋之城郢城楚丘城縁陵城之类皆合诸侯为之霸令尚如此则周之盛时命燕城韩固常政也以者推原其故之辞先祖毛云韩侯之先祖武王之子也受命者孔云受王命为一州侯伯也愚按以下文奄受北国因以其伯观之则所谓为伯者亦为北国诸侯之伯耳因说文云就也时之言是也百蛮之蛮即周礼所谓蛮畿蛮服者主辨其疆界谓之畿以其服王政教谓之服其地在侯甸男采卫之外亦号要服以其国小而多故曰百蛮耳然此亦苐据韩之先祖所率者言一说蛮夷可通称北称蛮犹西称夷史记匈奴传居于北蛮是也亦通言所以筑韩城而使韩之先祖居之者以其受命为牧伯实就是百蛮所介处之地而于此资弹压焉规模固宏逺矣王锡韩侯以今日言也与次章王锡韩侯不同彼锡以物此锡以命也又与首章王亲命之不同彼为分封之初命此因入觐而申命也其追而下命之辞也按觐礼事毕赐车服之时诸公奉箧服加命书于其上升自西阶东面太史氏右侯氏升西面立太史述命侯氏降西阶之间北面再降稽首升成拜太史加书于服上侯氏受此正其事也依礼文之序当在次章之后三章之前而述之此者因前皆叙事成文故略之至此则韩侯已毕亲迎之事而将归国矣故重为诵服以致其叮咛之意亦诗人行文变化处追说文云逐也貊说文云北方国豸种其追其貊者驱而逺之不使其逼处中国也上其字期之之辞下其字则指貊而言奄说文云覆也大有余也字从大从申申者展也与鲁颂奄有蒙义同北国北方诸侯之国伯者州牧之称孔云夏官职方氏正北曰并州言受王畿北面之国当是并州牧也宣王以貊不驱则侯国不得安期韩侯能驱北貊以抚北国故就以其先世侯伯之职予之欲其思所以副重任也即首章纉戎祖考无废朕命之意实墉二句先内治也实之言是音之转也墉城垣也壑沟也俱见说文城下有壑墉壑皆旧所有于是因而修之使墉成其为墉壑成其为壑非谓新筑新凿也亩田亩也籍通作耤古者借民力耕田十分而取其一谓之耤亦讹作借孟子曰助者借也实亩实籍者言于是正其田亩之经界与什一之税法也观实籍之文而孟子虽周亦助之言益信修墉壑所以固吾圉正亩籍所以足民食此立国根本首章所谓夙夜匪解防共尔位者尽在是矣仪礼注云凡进物曰献貔说文云豹属出貊国尔雅云貔白狐郭璞云一名执夷陆玑云似虎或曰似熊辽东人谓之白罴郭璞賛云书称猛兽如虎如貔貔盖豹属亦曰执夷白狐之云似是而非罗愿云豹似虎而圈文有数种山海经泰山多赤豹陆玑云毛赤而文黒谓之赤豹毛白而文黒谓之白豹罗愿云有黄罴有赤罴王防篇东胡黄罴成王献此愚按豹取赤罴取黄当是各取其羙者亦如裘之重狐白也孔云貔皮之上言献其则豹罴亦献之貔言皮则豹罴亦献皮也辅广云此章言王之委重于韩侯勉以自强于政治而修其职贡于王也但言三兽之皮者猛兽韩国所富有故令贡其皮焉亦以见不强责其所无也愚按职贡修则体统明然后可以榦不庭方而佐乃辟矣申命之辞语语与初命相应黄佐云荒服不朝于穆王之时觐礼大壊于夷王之际宣王中兴诸侯畏服无敢不禀命者韩侯之朝固出于忠爱之诚亦宣王有以致之也】
　　韩奕六章章十二句【朱子以为韩侯初立来朝始受王命而归诗人作此以送之按诗词前后明有两命非初立之命也其叙述周详正以扬厉中兴气象而但以为送行而作不綦小与申培说则云韩侯来朝受命将归显父饯之赠以是诗夫诗中苐纪显父饯行未云作诵也何据云然其陋斯甚子贡传阙文】
　　六月纪北伐也宣王五年夏六月玁狁内侵王命尹吉甫为将驱而出之于太原师归自鄗行饮至之礼诗人作此以美之【班固云周懿王时周室遂衰戎狄交侵暴虐中国至懿王曽孙宣王兴师命将以征伐之诗人美大其功按竹书事在宣王五年愚按此诗盖当时与吉甫燕之友所作陆化熙云虽美吉甫而宣王之能命将在其中】
　　六月栖栖戎车是饬【职韵】四牡骙骙载是常服【叶职韵鼻墨翻】玁【盐铁论汉书丰氏本俱作猃下同】狁孔炽我是用急【叶职韵读如亟讫力翻盐铁论作戒】王于出征以匡王国【职韵　赋也六月朱子云建未之月也濮一之云诗言六月徂暑则为夏正可知按司马法冬夏不兴师所以兼爱民也今记六月者郑云盛夏出兵明其急也孔颖逹云征伐之诗多矣未有显言月者此独言之故云明其急也黄氏云人知其上之出于不得已虽六月而人不以为暴盖以为其所以劳我者乃所以安我也栖栖同字鸟宿曰栖云栖栖者取其翔集不定之义论语何为是栖栖者注云犹皇皇言其不安也仓卒兴师人情扰攘其象如此戎车革路之等也其等有五解见采薇篇饬说文云致坚也四牡即五等戎车既驾之四牡与第五章同骙骙解见采薇篇载是常服者车中或载常或载服两举之也郑以韦弁服为常服似难通毛传云日月为常按周礼司常职云王建太常大司马职云若大师则建太常比军众诛后至者小司马职云凡小祭祀防同飨射师田掌其事如大司马之法是知兴师之始必建太常以致军众毛郑皆泥大司马职文谓必王亲征始建太常而郑又疑此举非宣王亲征故但解常服为戎服岂知戎服不可以常服言而小司马职明言凡小师田掌其事亦如大司马之法然则是遣将出师皆得建太常以令众不必王亲征也服戎服也以韎韦为弁又以为衣裳又戎仆职云掌驭戎车及王倅车之政正其服倅车即五戎之倅车中之将帅甲士各有所服之服故曰正其服不必尽韎韦也韎韦特将帅服耳所载有几载常以致众载服以备用于是人知其将有事矣乃告之以出师之故如下文所云也炽盛也我主吉甫而言以吉甫为主将乃发令者后章二我字亦同急疾也玁狁来侵其势甚盛我用是急于征兵不暇顾炎暑也于之为曰音之近也解见无衣篇按毛传多训于为往董氏云如下章王于出征以佐天子岂王自征而又佐天子乎匡尔雅云正也夷不乱华是之谓正王国王畿也周礼方千里曰国畿王者畿内谓之国畿当时玁狁内侵焦获泾阳皆在畿内故曰以匡王国也此吉甫初征兵而述王命以告之也左僖二十三年晋公子重耳如秦秦伯享之公子赋河水公赋六月赵衰曰重耳拜赐公子降拜稽首公降一级而辞焉衰曰君称所以佐天子者命重耳重耳敢不拜晋语载此云君称所以佐天子匡王国者以命重耳重耳敢有惰心敢不从徳又左襄十九年季武子如晋拜师晋侯享之范宣子为政赋黍苗季武子兴再拜稽首赋六月】　比物四骊闲之维则【职韵】维此六月既成我服【韵见前章】我服既成于三十【石经三十作世】里【纸韵】王于出征以佐天子【纸韵　赋也比陆徳明云齐等也物类也指马而言孔云比物者比同力之物尔雅云戎事齐力按周礼校人掌王马之政辨六马之属种马一物戎马一物齐马一物道马一物田马一物驽马一物凡大祭祀朝觐防同毛马而颁之凡军事物马而颁之注云毛马齐其色物马齐其力朱子云吉事尚文武事尚强也骊深黑色陆佃云马善騋牝骊牡尔雅曰騋牝骊牡以罕称也孔云戎事齐力尚强不取同色而言四骊者虽以齐力为主亦不厌其同色也故曰驷騵彭彭又曰乗其四骐田猎齐足而曰四黄既驾是皆同色也无同色者乃取异毛耳骐骝是中騧骊是骖是也愚按此四骊乃吉甫所乗与凡言四牡不同篇中四牡凡三见皆谓军中驾戎车之四牡耳如使尽四骊安得骊牡如彼之多乎又檀弓云夏后氏尚黑戎事乘骊今吉甫乃周将而亦乘骊者意当时必有所取然不敢妄为之辞也书传云闲之者贯之也贯之也者习之也则法也刘彞云闲习之久则进退驰驱不失其则言其教阅有素也我主吉甫而言服则两服之服车驾四马在内两马谓之服在外两马谓之騑服字从舟取其可以舟旋也騑即骖也前言四骊则服与騑当各居其二今専言服者观郑诗云两服上襄两骖鴈行又云两服齐首两骖如手盖两服并首在前而两骖少次其后故服马必得其最良者为之是则举服可以该骖郑诗言巷无服马是也比物四骊所谓既成我服也此诗三用服字而义各异旧谓指凡军士之戎服则军需当有夙储必无临出征而始制服之理况防迫门庭得无缓不及事乎于亦曰也发语之辞三十里为一舍汉昭云吉行五十里师行三十里孔云军法师行皆以三十里为限汉书律厯志计武王之行亦准此也按志武王伐纣师初发以殷十月戊子日在析木月在天驷戎午渡于孟津孟津去周九百里凡三十一日而渡是师行日三十里之明证也朱子云既成我服即日引道不徐不疾尽舎而止又见其应变之速从事之敏而不失其常度也愚按周都在今咸阳县玁狁侵周至于泾阳考陜西志泾阳南至咸阳仅三十八里则此诗所云于三十里乃正道其实耳上章王曰出征以匡王国是统命军众之辞此章王曰出征以佐天子乃责成吉甫之辞分别观之乃得此章叙吉甫承王命而徂征之事】　四牡脩广其大有颙【冬韵】薄伐玁狁以奏肤公【叶冬韵读如恭居容翻】有严有翼共【音恭下同】武之服【韵见首章】共武之服【同上】以定王国【韵见首章　赋也脩毛传云长也考工记堂脩七歩之脩广谓横量濶也檀弓广轮之广颙说文云头大也曹氏云脩以言其身之长广以言其腹背之充颙以言其首之大三者相称所以成其大也薄发语辞伐说文云击也字从人持戈左传云有钟鼓曰伐言陈钟鼓而击之也玁狁解见采薇篇奏进也肤旧训为大殊无据按说文无肤字有胪字集韵云胪省作肤其义俱训皮是可见肤即胪字也然以皮训肤于此诗义无当考古文胪旅通用周礼皆旅傧仪礼士冠礼东面旅占注云古文旅作胪又史记胪于郊祀正义云胪读旅旅祭名也是则胪旅二字原以音同通用后乃各异其读今因穷肤字之始而得胪又因通胪字之用而得旅则此肤字乃即旅字耳六书之不明久矣非好学深思心知其意谁能然子言者哉程大昌云古人旅作胪予因读此始悟胪传曰旅传也自殿上至殿下皆数人抗声相接使所唱之语聨续逺闻则胪传之为旅传其已审矣旅即师旅之旅周礼军制万二千五百人为军二千五百人为师五百人为旅百人为卒二十五人为两五人为伍今曰旅者举中言之也公公所也毛传训为功亦无据此行也为伐玁狁故乃进师旅之众于公所将有以誓戒之也下文有严有翼四句正吉甫誓众之辞严戒也不敢轻敌之谓翼敬也不敢乱行之谓共朱子云与供同尔雅云具也服事也兵凶战危通将帅士卒凡有事于戎行者皆当致其戒谨以具武事也辅广云兵隂事也用之当以严敬为主不严则不整不敬则不肃范祖禹云共武之服者如此则足以定王国矣定与匡不同匡王国是宣王语以扶冠履之分言定王国是吉甫语以奠中外之疆言此章叙师既在途而誓众之事以下章元戎启行之语观之计此时亦将迫乎敌垒矣】玁狁匪茹【叶遇韵读如吁俞戍翻】整居焦获【叶遇韵胡故翻尔雅作防】侵镐及方【阳韵】至于泾阳【韵】织【丰氏本作帜】文鸟章【阳韵】白斾【陆徳明本作筏】央央【阳韵】元戎十乘以先启【丰氏本作启】行【叶阳韵寒刚翻　赋也匪通作非茹茅根相牵引貌易泰卦拔茅茹之茹整居言整齐其众而居之也孔云整齐居周之地无所畏惮也焦获周地获通作防尔雅十薮周有焦防即此孙炎云周岐周也郭璞云今扶风池阳县瓠中是也亦名瓠口沟洫志韩水工郑国说秦令凿泾水自中山西邸瓠口为渠班彪北征赋夕宿瓠口之宫即焦获地也今在陜西西安府三原县其地有焦吴里有焦村数处王翺云焦吴即焦防之讹朱子分焦获为二非是玁狁生长非托根于中国而来荐居焦获之地所谓他族逼处将与我争此土也又郑笺依尔雅训茹为度谓玁狁来侵非其所当度为也故焦氏易林有云玁狁非度治兵焦获盖古说之相传旧矣并存之侵说文云渐进也字本作侵从人又持帚若埽之进又者手也防意又左传云无钟鼓曰侵谷梁传云苞人民敺牛马曰侵镐先儒未详其所在王肃以为镐京王基駮之云据下章云来归自镐我行永久言吉甫自镐来归犹春秋公至自晋公至自楚亦从晋楚归来也故刘尚曰千里之镐犹以为逺镐去京师千里长安雒阳代为帝都而济隂有长安乡汉有雒阳县此皆与京师同名者也愚按下章先言薄伐玁狁至于太原而后即继之云来归自镐则镐地必近太原古文镐鄗通用荀子武王以鄗史记周本纪复都丰鄗汉书戎败我骊遂亡酆鄗皆以镐为鄗若此诗之镐乃鄗地也鄗本晋邑管仲对鄗邑之黍齐施伐晋取鄗公羊春秋桓十五年公防齐侯于鄗皆此鄗也汉光武即位鄗南始分鄗为二字名髙邑县今尚仍原名真定府其地正与山西太原接壤在汉均属恒山国其为此诗之镐明矣若镐京之镐字当作滈盖以滈水得名方朔方也以采薇诗观之先言王命南仲往城于方而后即曰天子命我城彼朔方则方非朔方而何解见采薇篇泾阳在今陜西西安府水北曰阳以池在泾水之北得名郑云来侵至泾水之北言其大恣也孔云泾去京师为近故言大恣愚按焦获泾阳相去止十数里泾阳在焦获南盖自周穆王迁戎于太原而太原隣近遂为玁狁出没之地故始而侵鄗迤逦西行以及于灵夏等处将以内犯京畿见焦获为十薮之一其地羙水草遂整居之为久驻不返之计而时复钞掠及于泾阳去周都不过三十余里而近其势亦孔岌矣安得不声罪致讨亟驱除之乎织文鸟章前军所建所谓前朱雀也织帜字通用汉志旗织加其上谓旗帜也说文云帜者旌旗之属郑云徽织也孔云言徽织者以其在军为徽号之织以绛为縿又绛为旒书名于末以为徽织司常掌九旗之物名各有属云物名者所画异物则异名也属谓徽织大传谓之徽号愚按旗之正幅名縿属于旗下者名旒即斿是也亦名旓在旒之末者名帜说文解为旌旗之属正言其缀属于旌旗耳书名旒末以为表识如前军后军左军右军之类谓之织文亦犹周礼司常职所云官府各象其事州里各象其名家各象其号然周礼于此上文曰皆画其象焉唐孔氏疑徽织之制亦如所建旌旗而画之其象但小耳今莫之能详也说文又解幑为帜谓以绛徽帛着于背引春秋传扬幑者公徒也若今救火衣而郑笺既解织为徽织又云将帅以下衣皆着焉孔氏亦谓今城门仆射所被及亭长着绛衣皆其旧象三说相合或是仿旗帜之制着之于衣则谓之徽若以此织文为军中所服则与下鸟章白斾语意不贯断不然也鸟章旟也毛云错革鸟为章也解见出车篇凡旂旐旟旗之类各有织文此独以鸟章言则织文乃鸟章之织文耳白斾央央后车所建按尔雅继旐为斾旐画蛇所谓后武也斾惟旐有之白通作帛孔云九旗之物皆绛则此亦绛也言白斾者谓绛帛犹通帛为旃亦是绛也又周礼巾车职云革路龙勒条缨五就建大白以即戎以封四卫或疑此白斾即大白按五路皆王所乘其云即戎建大白正谓王亲征时所建耳于将帅无预央通作英解见出车篇元毛云大也戎朱子云戎车也军之先锋也司马法云夏后氏曰钩车先正也殷曰寅车先疾也周曰元戎先良也孔云钩马饰也周礼革路无钩此特设钩故以名车其行曲直有正故云先正也或谓此车行钩曲盘旋曲直有正不必为马饰也寅进也此车能进取逺道故云先疾也元戎大车之善者故云先良也十乘为马四十匹甲士三十人歩卒七百二十人王安石云元戎十乘所谓选锋也兵法兵无选锋曰北以先启行郑云以先前启突敌陈前行韩婴章句云元戎大戎谓兵车也车有大戎十乘谓车缦轮马被甲衡轭之上尽有剑戟名曰陷军之车所以冒突先启敌家之行伍也左传宣十二年楚子入晋军遂出陈孙叔曰进之寜我薄人无人薄我诗云元戎十乗以先启行先人也军志曰先人有夺人之心薄之也遂疾进师车驰卒奔乘晋军晋师大败朱子云建旌旗选锋锐进声其罪而致讨焉直而壮律而臧有不战战必胜矣此章叙吉甫师薄泾阳而调度元戎以赴敌之事】　戎车既安如轾【说文潘岳赋俱作□】如轩【元韵轩与原叶闲与宪叶皆隔四句为韵亦一体也】四牡既佶既佶且闲【叶先韵何甄翻如以轩闲原宪为一韵则闲当叶元韵读如烦符袁翻】薄伐玁【史记汉书俱作猃】狁【汉书作允】至于【汉书作于】大【音泰】原【元韵】文武吉甫万邦为宪【叶元韵虚言翻礼记武坐致右宪郑氏云宪读如轩声之误也　赋也上章言鸟章之旟选锋之乘皆言其前军也至此戎车四牡则大队继之矣然以下文至于大原观之亦玁狁既离焦获而我师追奔逐北之事轾毛传云摰也说文云抵也轩车后重也集韵云前顿曰轾后顿曰轩郑云戎车之安从后视之如摰从前视之如轩然后适调也凡车之势一低一昂戎车下尖上广易于不平此言前后适均可以平行而不倾跌见制度工巧也如轾如轩乃摹拟之辞犹云轾如轩如也后汉书马援疏云居前不能令人轾居后不能令人轩注言为人无所轻重即此意也佶说文云正也甘誓云御非其马之正汝不共命今四牡既佶所谓范我驰驱也闲习也与前解同但前闲之是以人闲马此曰且闲则马之自闲也谢枋得云西北平原广野举目千里利于车战故此诗以车马为重大原晋地禹贡既修大原是也亦名大卤春秋昭元年晋荀吴帅师败狄于大卤谷梁传云中国曰大原夷狄曰大卤是也春秋说题辞云髙平曰大原原端也平而有度释名云地不生物曰卤卢又名大夏又名晋阳在今山西大原府阳曲县县本汉名隋初以阳字叶音杨姓恶其曲名改名阳直至唐仍复今名后汉西羌传云穆王西征犬戎迁戎于大原夷王衰弱荒服不朝乃令虢公率六师伐太原之戎至于俞泉宣王遣兵伐大原戎不克按左传籍谈云晋居深山戎狄之与隣而逺于王室王灵不及拜戎不暇则以大原之地为戎所荐居故也毛云至于大原言逐出之而已孔云吉甫薄伐玁狁敌不敢当遂追奔逐北至于大原之地采芑出车皆言执讯获丑此无其事明其不战也庄三十年齐人伐山戎公羊传曰此盖战也何以不言战春秋敌者言战桓公之于戎狄驱之耳义与此同严尤云当周宣王时猃狁内侵至于泾阳命将征之尽境而还其视猃狁之侵譬犹蟁蝱之螫敺之而已故天下称明陈师道云太王去邠宣王薄伐至于大原因时之宜非异道也太王诸侯之事也上无王下无霸既不能拒又不能去是危道也宣王王者事也拯民以去乱武之经也逐以尽境以限内外天之制也如鸟之攫如兽之搏敺之则已暴者为之则覆巢焚穴戮及麛卵不可谓政王应麟云自穆王迁戎于大原而大原为戎狄之居宣王仅能驱之出境而已其后料民大原而民患益深郦山之祸已兆于此其端自穆王迁我始西周之亡犹西晋也吉甫尹吉甫此时大将也徐光启云不専称吉甫之武而先羙其文见能协人心以御侮非迫人强战以取胜于敌也文武只就出师上见如誓众严翼以共武事薄伐出境而不穷追皆是其文处史记齐景公时晋伐阿甄而燕侵河上齐败绩景公患之晏婴乃荐田穰苴曰穰苴虽田氏庶孽然其人文能附众武能威敌愿君试之意亦同此一说北伐可见其武崧髙烝民诗可见其文则文武二字当连说以文为賔武为主言吉甫不徒能文而又能武也宪表也法也谓若表法以示人也字训见板篇能文能武何往不济故可为万邦诸侯法不重诸侯来法吉甫重在吉甫足为人法谢枋得云汉唐而下搢绅介胄分为两途愚儒武夫各持一说不知三代将帅必文武全才可以为万邦之法则者也洪武二十五年诏祭酒胡季安与翰林官考定射法颁于国子监召国子生前问之曰尔等读书暇亦尝习骑射矣乎对曰习之曰熟未对曰未也上曰古之学者文足以经治武足以戡乱故能出入将相而社稷奠安今天下粗平尔等当务学然武岂可忘哉诗曰文武吉甫万邦为宪文武并用古之道也】　吉甫燕【汉书作宴】喜【纸韵】既多受祉【纸韵】来归自镐我行永久【叶纸韵苟起翻】饮御诸友【叶纸韵羽轨翻】炰【毛郑本俱作包】鼈脍鲤【纸韵】侯谁在矣【纸韵】张仲【汉书丰氏本俱作中】孝友【见上　赋也此章有二燕首二句是饮至之燕来归以下则吉甫自叙其契濶而私燕以相乐也所以定后燕为私燕者以下文有炰鼈脍鲤之语燕礼其牲狗天子之燕不过有牢牲炰鼈脍鲤非礼所载故知为私燕也邹忠云若谓总是宣王燕吉甫则方叔亦尝共功岂得不与燕而偏集吉甫之诸友相与道故乎此论确矣燕天子燕之也喜吉甫自喜也中外泰寜疆场无事可喜孰如非为一已成功喜也既者已事之辞祉福也郑云吉甫既伐玁狁而归天子以燕礼乐之则欢喜矣又多受赏赐也刘向云司马法曰军赏不逾月欲民速得为善之利也盖急武功重用人也吉甫之归周厚赐之其诗曰吉甫燕喜既多受祉镐解见四章来归自镐我行永久此吉甫意中语作诗者代写之也欢侑曰御曲礼御食于君即此御也诸友王之诸臣与吉甫为友者也在外日久朋友情踈故进诸僚友与之饮燕凡肉置火中曰炰说文释文皆谓合毛炙肉为炰诗毛炰是也严粲云楚辞胹鼈炰羔胹煮也鼈可煮不可炰今云炰鼈谓火熟之耳鼈介虫之可食者罗愿云卵生形圆而脊穹四周有帬在易离为鼈为蠏为以其骨在外肉在内也至考工记则以外骨为之属内骨为鼈之属以鼈外有肉縁比为内骨耳一名神守谓其可以守鱼又名河伯从事俗呼团鱼脍说文云细切肉也凡牛羊鱼之腥聂而切之为脍枚乘七发云鲜鲤之脍陆佃云熟则有炰鼈腥则有脍鲤侯毛云维也张仲诸友之一尔雅李巡注云张姓仲字路史云帝鸿氏次妃生挥造弧矢受封于张为张氏毛云善父母为孝善兄弟为友王安石云忠也者移孝以为之者也顺也者移友而为之者也故言忠顺之臣必及孝友之友邹云特揭孝友之张仲为殿固侈吉甫有重客亦以见王室多名贤矣孔云吉甫之贤有此善友因显宣王所任得人使文武之臣征伐孝友之臣处内亦所以为美也严云孝友者徳之本卷阿言吉士曰有孝有徳宣王之时朝多贤臣张仲独以孝友称则必盛徳之士也北伐之功系夷夏盛衰诗人美其功而结以张仲孝友之辞盖有深意存焉岂非养君徳者有其人乃攘夷复境之本欤范祖禹云宣王使吉甫征伐而与张仲居朝所以辅其徳也若无孝友忠信之臣养君之心则虽征伐有功于外而不善之政将出于内朝廷心腹也戎狄四肢也故孝友之臣日纳王于善而敦厚之然后戎狄可攘而外患可除矣王云吉甫为将于外而内无忠顺之臣与之同志者辅王耳目而迪其心则妨功害能之人至矣妨功害能之人至则若吉甫者其身之不阅何暇议胜敌哉愚按孔氏以后诸说虽非诗人本防然议论俱佳故备録之】
　　六月六章章八句【序及子贡传皆谓宣王北伐也毛氏遂以为咏宣王亲征之诗韦昭亦云六月道吉甫佐宣王征伐复文武之业也然观王于出征以佐天子二语则亲征之说不可通矣邹云六月之师盖宣王中兴第一举而不与江汉常武并列大雅者彼之为告庙策勲此之为防賔叙款彼之为六飞亲驾此之为四牡徂征彼则归功于天子而此则归羙于人臣词气固不侔也申培说谓吉甫帅师征玁狁史籕美之他无所经见固未足信金履祥通鉴前编属之宣王元年甲戌时事亦与竹书纪年不合史记匈奴传则云周襄王与戎狄伐郑戎狄逐襄王于是戎狄或居于陆浑东至于卫侵盗暴虐中国中国疾之故诗人歌之曰戎狄是膺薄伐玁狁至于太原按吉甫与申伯仲山甫同时读崧髙烝民诗可见正宣王时人歴幽平桓庄厘惠而后及于襄王今以此诗为襄王时事其谬明矣又序以此诗为变小雅之始且云鹿鸣废则和乐缺矣四牡废则君臣缺矣皇皇者华废则忠信缺矣棠棣废则兄弟缺矣伐木废则朋友缺矣天保废则福禄缺矣采薇废则征伐缺矣出车废则功力缺矣杕杜废则师众缺矣鱼丽废则法度缺矣南陔废则孝友缺矣白华废则廉耻缺矣华黍废则蓄积缺矣由庚废则隂阳失其道理矣南有嘉鱼废则贤者不安下不得其所矣崇丘废则万物不遂矣南山有台废则为国之基坠矣由仪废则万物失其道理矣蓼茧废则恩泽乖矣湛露废则万国离矣彤弓废则诸夏哀矣菁菁者莪废则无礼仪矣小雅尽废则四夷交侵中国防矣似皆剰语殊无义味】
　　采芑纪南征也宣王命方叔为率行三年大阅之礼遂伐荆蛮克敌而归诗人美之【竹书纪宣王五年秋八月方叔帅师伐荆蛮即此诗事也按是年六月方伐玁狁而八月即伐荆蛮其用师亦云惫矣通鉴前编以伐玁狁为元年事伐荆蛮为二年事与竹书不合然观篇末有征伐玁狁荆蛮来威之语则南征固在北伐后也严粲云六月之诗事势急迫采芑之诗辞气雍容盖北伐则四夷交侵初用兵也南征则北方已服中国麤定方叔乘北方之威以临蛮荆也陈傅良云北伐南征之诗班师时作六月之词迫采芑之词缓六月以讨而定采芑以威而服也苏辙云方叔之南征先治其兵既众且治而蛮荆遂服故诗人详其治兵而略其出兵至于卒章而后言其遇敌愚按前三韦乃大阅之事公羊传云大阅者何简车徒也何休云大简阅兵车使可任用而习之比年简徒谓之搜三年简车谓之大阅五年大简车徒谓之大搜左传臧僖伯云春搜夏苗秋狝冬狩皆于农隙以讲事也三年而治兵入而振旅归而饮至以数军实昭文章明贵贱辨等列顺少长习威仪也杜预云虽四时讲武犹复三年而大习出曰治兵始治其事入曰振旅治兵礼毕整众而还谷梁传云出曰治兵习战也入曰振旅习礼也以周礼考之四时讲武各有其名中春教振旅以搜中夏教茇舎以苗中秋教治兵以狝中冬教大阅以狩皆如战之陈兵隂事春隂所入也故教振旅夏隂所伏也故教茇舎舎之言止也秋隂始作故教治兵冬隂大肃故教大阅也惟大阅之礼为备及三年大习其出也名曰治兵即中秋礼也其入也名曰振旅即中春礼也统而取名于中冬之大阅则以凡田之礼惟狩最备故也其不及茇舎何也王制云天子诸侯无事则岁三田注云三田者夏不田也夏不田之说本于春秋运斗枢故公羊言春苗秋搜冬狩谷梁言春田夏苗秋搜冬狩说各不同而何休以为谷梁有夏苗于义为短也贾谊新书亦引传云夏不田何也曰天地隂阳盛长之时猛兽不攫騺鸟不搏蠖虿不螫鸟兽虫虵且知应天而况人乎哉然则左传所言四时之田虽与周礼合意古者于夏苗之礼亦鲜举行也是故不以教战也此诗首章叙方叔承命为帅而将行大阅之始次章言治兵之事治兵辨旗物故其诗曰旂旐央央三章言振旅之事末句明言振旅阗阗是其证也谷梁传云大阅者何阅兵车也修教明谕国道也】
　　薄言采芑【纸韵】于彼新田【先韵】于此菑畆【叶纸韵母鄙翻】方叔【丰氏本作尗后同】涖【陆徳明本丰本俱作莅后同】止【纸韵丰本作只后同】其车三千【先韵芑止一韵田千一韵畆试一韵此用韵之竒】师干之试【叶纸韵诗止翻】方叔率【去声复同】止【丰本作只后同】乘其四骐四骐翼翼【职韵】路车有奭【叶职韵讫力翻】簟笰鱼服【叶职韵鼻墨翻丰本作箙】钩膺鞗革【叶职韵讫力翻　兴也苏云首章二章三章皆治兵也薄言者发语辞芑说文云嘉谷也尔雅云白苗也郭璞云今之白粱粟陶景云白粱穗大毛多而长殻粗扁长不似粟圆米亦白而大其香羙为黄粱之亚又旧说以为菜名陆玑云芑菜似苦菜朱子云即今苦荬菜宜马食军行采之人马皆可食也按诗言芑者三毛传以薄言采芑为菜丰水有芑为草维穈维芑为谷王安石皆以为谷严云新田菑畆中乡不应指菜盖以田畆善养嘉谷喻周家善养士卒也而李氏颇疑之以为既谓之采则不宜谓之谷愚谓李氏之说迂也桑中之诗曰爰采麦矣麦亦谷也麦可言采何谓芑不可言采也新田田之新成者三岁田也菑畆田之初反草者一岁田也说见坊记郑注按尔雅田一岁曰菑二岁曰新田三岁曰畬孙炎云菑始灾杀其草木也新田新成柔田也畬和也田舒缓也郭云今江东呼初耕地反草为菑孔頴达云臣工传及易注皆与此同惟坊记注云二岁曰畬三岁曰新田坊记引易之文其注理不异当是转写误也诗诂駮之云今详田一岁曰菑始反草也二岁曰畬渐和柔也三岁曰新田谓已成田而尚新也四岁则曰田矣若二岁曰新田三岁则为田矣何名为畬郑注坊记之说为是但于采芑臣工不暇辨耳愚谓易以菑畬并言当是二田形质相近无縁隔新田于中若臣工之言新畬则繇新而推之于畬也诗之兴意最为深妙以三岁新田为三年大阅之况其义以新田为主言瞻彼新田则有芑可采矣然其初繇菑畆而后成犹之乎此之菑畆也对彼言此借他地以相形也新田兴今日之简练菑畆兴昔日之培养毛传云宣王能新美天下之士然后用之郑云谓和治其家养育其身严云厉王之乱天下荡荡如荒榛之地宣王经理弊壊之天下如耕垦荒榛之地以为田故言采芑谷者于新垦之地喻宣王取民为兵皆新抚之民也苏云方其治田也则劳而及其采芑也则佚故宣王之南征则亦使方叔治其军而后用之方叔毛传云宣王卿士路史云周书武王命伐方乃商圻内地方叔采地涖通作防说文云临也涖止率止之止皆通作只语已辞也其车三千合兵车重车而得此数兵车一千五百重车一千五百兵车亦名轻车尚书孔疏云凡出车一乘则有两车一曰轻车甲马四匹甲士三人在车上左主射右主刺中主御歩卒七十二人随之前拒二十四人左角二十四人右角二十四人共七十二人李靖云周制一乘歩卒七十二人甲士三人以二十五人为一甲凡三甲共七十五人一曰重车牛十二头曹公新书谓之守车炊家子十人固守衣装五人廏养五人樵汲五人共二十五人皆所以佐兵车者兵车以战大车以载辎重两车总百人也左传乙卯楚帅军于邲丙辰楚重至于邲吕氏谓凡战兵车在前辎重在后楚重次日乃至后兵车一日故无钞掠之患愚按此诗言其车三千内兵车一千五百乗计甲士歩卒共得十一万二千五百人重车一千五百乘计炊家子等共得三万七千五百人合之为十五万人天子六乡六遂之众也以周礼制乡遂制卒伍之法考之其数正与此合六乡之内五家为比比有长五比为闾二十五家也闾有胥四闾为族百家也族有师五族为党五百家也党有正五党为州二千五百家也州有长五州为乡万二千五百家也乡大夫主之六遂之内五家为隣隣有长五隣为里二十五家也里有宰四里为鄼百家也鄼有长五鄼为鄙五百家也鄙有师五鄙为县二千五百家也县有正五县为遂万二千五百家也遂人主之小司徒职云凡起徒役毋过家一人以其余为羡其用之为卒伍五人为伍伍有长五伍为两二十五人也两有司马四两为卒百人也卒有长五卒为旅五百人也旅有帅五旅为师二千五百人也师有帅五师为军万二千五百人也军将主之是则乡遂卒伍皆以五起数乡遂起数于家卒伍起数于人尚书孔疏云周礼司徒万二千五百家为乡司马法万二千五百人为军家出一人一乡为一军天子六军出自六乡也周礼又云万二千五百家为遂遂人职云以岁时稽其人民简其兵器以令征役则六遂亦当出六军乡为正遂为副耳礼记疏亦云遂出军之法乡为正遂为副则遂之出军与乡同今按费誓以鲁人三郊三遂并言大国三军于郊遂均取给焉则天子之乡遂可推孔说是也旧说泥周礼小司徒职颁比法于六乡之文而未详观遂人职中有岁时登其夫家之众寡及其六畜车辇以令贡赋以令师田之语遂谓王国六军仅取足于六乡而止以理论之如六乡之民人人尽用岁无更休而遂县都鄙之民均在王畿千里之内乃居然无事何劳逸之不均也况王国止此六军如天子巡狩于方岳夷狄奸宄交侵窃发谁与居守逺近征讨何以迭用正当如孔氏所云乡为正遂为副者观周礼大司马所握之六军通王畿千里之内更休而迭调之故大事致民用之军旅田役大故致余子繇乡遂至于都鄙定法皆然即如四时教阅之法旗物号名兼州里野家都鄙而并陈之可见矣然六军止七万五千人而乡遂之应徭役者共十五万人或者分畨而各用其半以足六军之数未可知也易氏云先王军制调兵必五数出兵必百数自五人之伍五伍之两以至五旅之师五师之军其积数实起于五也百人之卒成一小陈五百人之旅成一中陈二千五百人之师成一大陈万二千五百人之军成五大陈其积数实起于百也乃车徒异赋徒起法于人车起法于田徒则上文之说备矣车之赋法考周礼及司马法六尺为歩歩百为畆畆百为夫夫三为屋屋三为井四井为邑四邑为丘丘十六井出戎马一匹牛三头是曰匹马丘牛四丘为甸甸六十四井出长毂一乗戎马四匹牛十二头甲士三人歩卒七十二人戈楯具谓之乘马又班固汉书云殷周以兵定天下设六军之众因井田而制军赋地方一里为井井十为通通十为成成方十里成十为终终十为同同方百里同十为封封十为畿畿方千里有税有赋税以足食赋以足兵一同百里提封万井除山川沈斥城池邑居园囿术路三千六百井定出赋六千四百井戎马四百匹兵车百乘此卿大夫采地之大者也是谓百乘之家一封三百一十六里提封十万井定出赋六万四千井戎马四千匹兵车千乘此诸侯之大者也是谓千乘之国天子畿方千里提封百万井定出赋六十四万井戎马四万匹兵车万乘故称万乘之主今按周礼言甸汉书言成者甸方八里四围各加一里则为方十里之成此一里即除山川沈斥等数也然则计甸即是计成矣所谓十同为封者以开方法折算则九同方三百里余一同为零数计方三百里外四面各加八里则纵横各十六里合之一同百里之数每面各三百里每百里加八里三八为二十四里则四面共九十六里尚长四里为四角补空之数每角补空各一里也然诸侯之封实无此制殆依千乘之说而以意为之耳详见閟宫篇甲士歩卒既皆出于乡遂内家各一人不因田定数丘甸之法所谓出甲士歩卒者大抵只是供其糗糒耳绎汉书赋以足兵之语可见又礼记疏云乡遂之众七十五人遣出革车一乘马四匹牛十二头恐非力之所能皆是国家所给故周礼巾车职云凡车之毁折入赍于职币又质人职云凡受马于有司者书其齿毛与其贾司兵职云及授兵从司马之法以颁之及其受兵输亦如之是则戈楯长毂牛马之类皆出于官戈楯供士卒之用牛马所以拽车其刍秣之需出自甸赋费誓所谓鲁人三郊三遂峙乃刍茭无敢不多是也乃若以人配车亦有卒伍周礼县师职云将有军旅则受法于司马以作其众庶防其车人之卒伍是可见车亦有卒伍大抵从二十五人之两起数三其两则为戎车甲士歩卒之数一其两则为将重车者之数凡出车一乘则有两车合之共百人其法以二十五乘为一大偏计共二千五百人一师之数也周鱼丽之陈先偏后伍是也以十五乘为一偏共计一千五百人三旅之数也楚庄王为乗广三十乗分为左右二广广有一卒是也以九乘为一小偏计共九百人一旅四卒之数也申公巫臣适吴所舎之偏是也孔氏云科兵既至临时配割其车虽在其人分散前配车之人临战不得还属本车理亦近之至若乡遂丘甸徒赋之外据司马法又云井十为通通为匹马三十家士一人徒二人通十为成成百井三百家革车一乘士十人徒二十人十成为终终千井三千家革车十乘士百人徒二百人十终为同同方百里万井三万家革车百乘士千人徒二千人与乡遂丘甸法不同者孔氏云此谓天子畿内采地法彼是畿外邦国法外内有异故也凡出军之法先六乡赋不止次出六遂赋犹不止徴兵于公邑及三等采赋犹不止乃徴兵于诸侯赋犹不止则诸侯有遍境出之法以上皆古人徴兵制赋之大略也若此诗所咏其车三千乃三年大简车徒之事与备六师以亲征不同乡遂各七万五千人合而简之正以备六师畨休之用此时分配之于兵车重车各应得一千五百乘以车之备六师用者亦当有正副如周礼所云五戎之倅故曰其车三千也旧说皆以兵车重车合算为一乗则计众当三十万人又径谓方叔领之以南征故郑以为宣王承乱羡卒尽起王安石以为合诸侯之师朱子则谓此亦极其盛而言未必实有此数而严粲亦谓如项羽兵四十万号百万皆梦论也师乡遂之众也干尔雅云扞也试朱子云肄习也谓如歩伐止齐之类师干之试苏氏谓试其众以扞敌之法是也然此亦方叔初涖止而播告之辞至第三章乃试之实其车三千所谓简车也师干之试所谓简徒也又汉书云五国为属属有长十国为连连有帅三十国为卒卒有正二百一十国为州州有牧连帅比年简车卒正三年简徒羣牧五载大简车徒此乃主侯国而言与此异也率本作卫通作帅将也言此涖止之方叔乃承王命而来为大将者也或作统率之义解于末章文义似不可通骐解见小戎篇按檀弓云周人尚赤戎事乘騵然六月比四骊采芑乗四骐则亦不定乘騵矣据周礼谓军事物马而颁之则毛色原非所泥而偶有毛物皆同如四骊四骐者安得不以充上驷之选供元帅之用乎陆佃强为之说谓骊上驷骐中驷北伐举四骊南征举四骐者方是时马政愈修故虽骐亦闲习任为用非独四骊也此殊不足信四驷为方叔驾路车者在车左右如鸟之有翼以两服为两翼两骖又为两翼故重言翼翼也路车革路也奭通作赩说文云大赤也旧以为兵车之饰按周礼朱色惟象路有之则此有奭当指戎服言言在车中者有奭然之戎服韎韐有奭是也韎茅搜所染之名赤色也韐即韠也芾之通称宋舆服志皇祐三年诏问冠韦弁何服太常礼院奏谓周礼司服凡兵事韦弁服释之者曰韦弁以韎韦为弁又以为衣裳春秋传晋郤至衣韎韦之跗注是也今伍伯缇衣古兵服之遗色孔云跗注礼记作不注不读如幅注属也言幅有属者据此则兵事凡弁衣裳芾皆以赤色为之故统称有奭也簟笰解见齐载驱篇鱼服与采薇篇之鱼服不同当是以鱼服饰马服荀子蛟韅注云韅马服之革以蛟鱼皮为之又左传闵二年齐桓归卫夫人鱼轩注亦云车以鱼皮为饰也以上下文皆言车马之饰不应搀一矢箙于中钩膺毛云樊缨也樊读如鞶带之鞶缨今马鞅在膺者愚按钩即马腹带之饰带必有钩以拘之以金为钩施之于膺所谓鞶也又古者革带大带皆谓之鞶先系革带然后加以大带革带亦用赤金为钩以拘之所谓一钩金也后世谓之钩防晋语寺人勒鞮云干时之役申孙之矢集于桓钩钩近于袪而无怨言太经云带其钩鞶锤以玉环皆带钩也所以定此为马腹带非革带者以上下文类之孔以马娄环解钩以鞶与缨解膺按娄颔之钩惟金路有之非革路所有膺乃马之胷前何得训为器物又钩膺二字连言则是在膺之钩非娄颔之钩明矣鞗革解见蓼萧篇】　薄言采芑【见前】于彼新田【见前】于此中乡【阳韵】方叔涖止【见前】其车三千【见前】旂旐央央【阳韵】方叔率止约軝错衡【叶阳韵户郎翻】八鸾玱玱【阳韵陆本丰本俱作鎗】服其命服朱芾【陆本作茀又云或作绂白虎通作绋丰本作市】斯皇有玱【陆丰本俱作创陆又云亦作鎗】防【丰本作□】珩【叶阳韵寒刚翻礼记作衡国语注作绗　兴也中乡者六乡与六遂适中交界之地故知此诗为简乡遂之众而言也苏云中乡民居在焉故其田尤治言瞻彼新田则有芑可采矣然今日者彼地之新田异日者亦犹此地之中乡也所以然者田愈治则愈美以兴众愈练则愈精旂旐央央文与出车篇相似而义各不同董氏云九旗之物太常王所建旞旌象辂木辂所建其诸臣之旗旂为上旐为下此言上下所建则余得兼举矣按周礼大司马职云中春教振旅司马以旗致民平列陈如战之陈辨鼓铎镯铙之用中夏教茇舍如振旅之陈羣吏撰车徒读书契辨号名之用中秋教治兵如振旅之陈辨旗物之用王载太常诸侯载旂军吏载旗师都载旜乡遂载物郊野载旐百官载旟各书其事与其号焉中冬教大阅羣吏以旗物鼔铎镯铙各帅其民而致质明弊旗诛后至者乃陈车徒如战之陈是则春夏皆不用旗物唯中秋治兵有之至冬则兼三时之礼用之若三年大阅于其出也亦行治兵之礼则自当载旗物以辨其用据此诗特言旂旐央央其为出而治兵无疑也又司常职云掌九旗之物名以待国事日月为常交龙为旂通帛为旜襍帛为物熊虎为旗鸟隼为旟蛇为旐全羽为旞析羽为旌及国之大阅赞司马颁旗物王建太常诸侯建旂孤卿建旜大夫士建物师都建旗州里建旟县鄙建旐道车载旞斿车载旌皆画其象焉官府各象其事州里各象其名家各象其号据此司马所颁惟常旂二物与大司马文同其他各异者彼为四时讲武之礼此为三年太阅之礼故所建不同此诗亦三年大阅然王不自行特命方叔往涖其事九旗中如太常旞旌三者以皆王旗非人臣所敢建其余六旗始于旂终于旐旂或方叔所建所谓天子之卿视侯也自方叔而下如小司马军司马舆司马行司马则孤卿大夫之类及师都州里县鄙莫不毕至则尽乎六乡六遂之众举首尾可以该中故但言旂旐此诗所载典故与周礼合也约軝二句承上章而言车之饰不徒箪笰鱼服也又有约軝错衡焉马之饰不徒钩膺鞗革也又有八鸾玱玱焉軝毛传说文皆云长毂之軝也以朱约之孔云考工记说兵车乘车其毂长于田车是谓长毂也言朱而约之谓以朱色纒束车毂以为饰轮人云陈篆必正注云篆毂约也盖以皮纒之而上加以朱漆也诗诂云按考工记三分其毂长二在外一在内以置其辐是毂之外者长而内者短也軝非毂名乃是毂之外长而旁出者凡在轮中通名为毂毂之旁出者为軝按轮内有辐辐内有毂毂内有轴毂者辐所凑也三分其毂长除一分在辐内不可见者其二分在辐外可见者名之为軝即毂端是也故尔雅说文解为长毂之軝正如诗诂之说谓毂之长在辐外者孔指兵车乗车之毂长于田车以解长毂非训意也軝乃毂端而广雅云軝谓之毂其称殊混若方言所云轮韩楚间谓之轪或谓之軧夫軧虽轮内物而不可名轮名轮为軝混之混者也方言又云闗之东西曰輨南楚曰轪今考说文训轪云车輨也训輨云毂端沓也以义求之輨轪軧本是一物而异其名方言谓轪即軧輨即轪可通者也特以为轮非耳约軝必以革故说文云或从革作防又说文有軧字与此不同彼字从氐大车后也此从氏不可不辨错衡毛云文衡也孔云错者襍也襍物在衡是有文饰其饰之物不知何所用也按说文训错云金涂也车轭曰衡涂金于轭所以为文郑笺解商颂错衡亦曰金饰也与说文合鸾解见驷铁蓼萧篇按鸾有在衡者有在镳者为铃各八其初本有虞氏所制谓之鸾车吕氏春秋注云鸾鸟在衡和在轼鸣相应和后世不能复致铸铜为之饰以黄金因谓之鸾路月令孟春天子乘鸾路是也后汉书舆服志云乘舆金根安车立车皆鸾雀立衡宋志云汉制乘舆金根车驾六黒马施十二鸾如周玉辂之制又五色安车五色立车驾四马施八鸾余如金根之制犹周金辂也准此则八鸾皆立于衡上口各衔铃盖初制如此故仍取名为鸾又名作銮亦字从鸾省也其后车乘异制或衡上不施鸾但设铃于镳亦仍袭名为銮故説文解銮云人君乘车四马镳八鸾铃象鸾鸟声朱子云马口两旁各一四马故八是也盖乘车鸾在衡既象鸾声亦存鸾形戎车鸾在镳初无鸾形但象鸾声而已诗所咏如蓼萧庭燎韩奕烈祖皆在衡之鸾也如驷铁之鸾镳及此之八鸾皆在镳之鸾也所以知此鸾为在镳者以方叔所乗当是戎路故也玱玱毛云声也按说文玱玉声也此鸾声亦云玱者以声和如玉故义得通用耳服其命服以下又賛其服佩之美命服朱子云天子所命之服也朱芾毛云黄朱芾也按黄朱即赤色解见斯干篇芾亦作韨韠也解见素冠篇陈祥道云韠色从裳礼记言君朱大夫素士爵者祭服之韠也盖君祭以冕服冕服衣纁裳故朱韠大夫祭以朝服缁衣素裳故素韠士祭以端裳黄裳襍裳可也故爵韠周官典命公侯伯之士一命而士之助祭以爵弁爵弁纁裳故緼韨所谓一命緼韨是也緼赤黄之间色公侯伯之卿三命大夫再命而卿大夫聘王助祭以冕冕纁裳故赤韨所谓再命三命赤韨是也韠之为物以其茀前则曰韨以其一巾足矣故曰韠芾是韠之通称君韠以朱而采芑言方叔之将兵韨亦以朱瞻彼雒矣言作六师而韨以韎韐者盖兵事韦弁服韦弁服纁裳故贵者以朱芾卑者以韎韐韎韐即所谓緼韨也皇通作黄尔雅黄鸟名皇是皇为黄之通称也又黄白曰皇鲁颂駉篇有驈有皇是也然则朱芾斯皇盖言朱而兼带黄白色所以别于纯朱即所谓黄朱也玱解见前防菜名按尔雅青谓之防盖象其色珩说文云佩上玉也所以节行止也通作衡玉藻云一命緼韨幽衡再命赤韨幽衡三命赤韨防衡孔云累一命至三命而止而云防珩则三命以上至九命皆防珩非谓方叔惟三命也大戴礼云上有防珩下有双璜冲牙蠙珠以纳其间孔云凡佩玉必上系于衡下垂三道穿以蠙珠前后下端垂以璜中央下端垂以冲牙动则冲牙前后触璜而为声所触之玉其形似牙故曰冲牙璜半璧也悬之两端作牙形按礼凡带必有佩玉惟防否则方叔虽涖戎事其服命服而佩玉焉宜也曹氏误谓芾佩非军服金路非戎车和鸾非戎马以为方叔克壮其犹如吴起将战不带剑诸葛武侯不亲戎服羊祜轻裘而盛着威名杜预身不跨马自能制胜辅氏方谓方叔威仪整暇如此可以决其有成其与后世以一勇之夫为民之司命者异矣立论虽美却非实事又刘氏云或曰吴起可谓知战矣亲与士卒最下者同其甘苦曰是何足以言其知战也子见夫乞人乎号呼偃仆乎康庄之间其声可哀也不如是不足以存其身若乃家丈人者五十可以衣丝七十可以食肉子孙求之耳父母之仇不共戴天兄弟之仇不与共国非虚加之然后称于人情视民如子者民报之如父母视民如弟者民事之如兄无所仇云耳有则争先致力焉子弟岂待父兄已均其苦然后为用哉故用民者矫之以身徇之以爱济之以术若一时之胜而已矣恶可以久也诗云服其命服朱芾斯皇八鸾玱玱道上不失其度下不失其节也驾彼四牡四牡骙骙君子所依小人所腓君子之所依而小人以为已腓安在其毁上下之节哉虽非经意所在其论亦羙】　鴥彼飞隼其飞戾天【先韵】亦集【丰本作雧】爰止【见前】方叔涖止其车三千【先韵】师干之试【见前天千一韵止试一韵】方叔率止钲人伐鼓【麌韵】陈师鞠旅【叶麌韵读如鲁笼五翻】显允方叔伐鼓渊渊【先韵崔注说文丰本并作鼘】振旅阗阗【先韵说文作嗔　兴也鴥毛云疾飞貌隼鸟名陆玑云鹞属齐人谓之击正或谓之题肩或谓之雀鹰春化为布谷者是也按布谷即鸣鸠盖隼所化也考异邮云隂阳气贪故题肩击宋均注云题肩有爪芒为阳中隂故击杀也顔师古云即今所谓鹘一曰鹬子一曰鹞酉阳襍爼云鹞子两翅各有后翎左名撩风右名掠草带两翎出猎必当获陆佃云今鹰之搏噬不能无失独隼为有准故其每发必中古之制字以此尔雅云鹰隼丑其飞也翚郭璞云鼓翅翚翚然是急疾之鸟也戾通作丽附着之意极言其飞之髙将附于天也郑云飞乃至天喻士卒劲勇能深攻入敌也集本作雧说文云羣鸟在木上也兴士卒之多故以集言爰于也亦集爰止亦集于其所当止之地也以隼之飞集有常兴师之进退有节苏云隼之飞而至天甚迅疾矣然必集于其所当止而后可用言士虽勇而不教则不知战之节亦不可用也师干之试至此乃见之行事下文所称是也程子云钲人击钲者伐鼓击鼓者以一句说两事郑云钲也鼓也各有人焉言钲人伐鼓互言尔钲者节鼓之噐说文解镯为钲又解钲为铙解铙为小钲镯形如小钟铙似铃柄中上下通徐锴云铙镯相类俱得名钲按说文既以镯为钲而称铙为小钲则钲正得镯之名不得以小钲之铙混之一名丁寜晋语赵宣子云战以丁宁儆其民注谓钲也陈旸云自其声浊言之谓之镯自其儆人言之谓之丁宁自其正人言之谓之钲其实一也周礼鼓人职云以鼖鼓鼓军事以金镯节鼓以金铙止鼓军动则鼓其众田役亦如之又大司马职云中春教振旅辨鼓铎镯铙之用王执路鼓诸侯执贲鼓军将执晋鼓师帅执提旅帅执鼙卒长执铙两司马执铎公司马执镯以教坐作进退疾徐疏数之节周礼注引司马法云十人之长执钲百人之师执铎千人之师执鼙万人之主执大鼓是则军中之器不止鼓钲特最卑者执钲最尊者执鼓故举其首末以该括之毛又谓钲以静之鼓以动之按周礼中冬教大阅之法虞人莱所田之野为表百歩则一为三表又五十歩为一表田之日司马建旗于后表之中羣吏以旗物鼓铎镯铙各帅其民而致质明弊旗诛后至者乃陈车徒如战之陈皆坐羣吏听誓于陈前斩牲以左右徇陈曰不用命者斩之中军以鼙令鼓鼓人皆三鼓司马振铎羣吏作旗车徒皆作鼓行鸣镯车徒皆行及表乃止三鼓摝铎羣吏弊旗车徒皆坐又三鼓振铎作旗车徒皆作鼔进鸣镯车骤徒趋及表乃止坐作如初乃鼓车驰徒走及表乃止鼓戒三阕车三发徒三刺乃鼓退鸣铙且却及表乃止坐作如初遂以狩田此即所谓教坐作进退疾徐疏数之节也初鼓行鸣镯车徒皆行又鼓进鸣镯车骤徒趋既而复鼔车驰徒走又既而鼓戒车三发徒三刺皆用鼓不用镯最后鼓退乃呜铙且却是静众者铙毛谓钲以静之非也五旅为师一师二千五百人之众用轻车重车各二十五乗为大偏此诗咏其车三千则为十二军之众而但以陈师言者盖以车为陈故举一师之众以明大偏之法若悉数之则有六十大偏矣鞠通作鞫毛云告也孔云誓而告之以赏罚使之用命也専言旅者告众欲详一偏之中又分为五旅而告之也司马法云有虞氏戒于国中欲民体其命也夏后氏誓于军中欲民先成其虑也殷誓于军门之外欲民先意以待事也周将交刃而誓之以致民志也此诗所谓鞠旅亦周法也显允防上陈师鞠旅而言显谓号令明允谓赏罚信伐鼓以周礼考之先鼓作次鼓行次鼓进次鼓驰走次鼓戒又次鼓退凡六节自进而退无不用鼓故但言伐鼓也渊通作鼘说文云鼓声也鼓非一次故云鼘鼘也振通作整说文云齐也治兵礼毕整众而还也孔云古者春教振旅秋教治兵以戎是大事又三年一教名异而礼同也尔雅云出为治兵尚威武也入则尊老在前复常法也杜预云出则少者在前还则在后所谓顺也阗说文云盛貌严云阗阗众盛也犹今人言骈阗也至此而大阅之事斯毕旧说以为咏方叔南征还师则蠢尔蛮荆一章不应言于还师之后且治兵振旅皆古礼习战之名未闻古有以还师为振旅也】　蠢尔蛮荆大邦为讐【尤韵】方叔元老克壮其犹【尤韵丰本作猷】方叔率止执讯获丑【叶尤韵尺尤翻丰本作魗】戎车啴啴啴啴焞焞【汉书作推推陆本作啍啍】如霆如雷【灰韵】显允方叔征伐玁狁蛮荆来威【叶灰韵乌恢翻　赋也大阅礼毕而忽有蛮荆蠢动之事故即命方叔为将以征之蠢说文云虫动也以蛮荆无知妄动故状之曰蠢尔蛮蛮服也周礼职方氏职云辨九服之邦国侯甸男采卫服之外方五百里曰蛮服又王制南方曰蛮说文云南蛮蛇种字从虫荆荆州楚所封地王安石云春秋之初曰荆而已后乃曰楚又谷梁传云楚何谓之荆狄之也圣人立必后至天子弱必先叛按郑语史伯云当成周者南有荆蛮荆子熊严生子四人叔逃难于濮而蛮惟荆实有令徳范南荆传云今长沙武陵蛮其在唐虞与之要质故曰要服夏商之时渐为边患逮于周世党众弥盛足以抗敌诸夏宣王中兴命将南征诗人所谓蛮荆来威者也亦似不防指荆楚惟晋语叔向云昔成王盟诸侯于岐阳楚为荆蛮置茅蕝设望表与鲜牟守燎故不与盟则径以蛮目荆大抵蛮族不一荆其最大而强者其作乱必挟诸蛮而起故防之曰蛮荆也邹忠云国语蛮夷要服在侯卫賔服之外戎翟荒服之内即周礼巾车所谓革路以封四卫者其制宜岁贡于坛墠不贡则修名而有威让之今今至然勤王师必其骄逸不防不容不致武耶史记谓荆楚僄勇轻悍好作乱自古记之故以髙宗中兴有事奋伐殷武之歌后世为烈而宣王采芑之役亦堪与之嫓羙焉大邦郑云列国之大也讐仇也孔云荆蛮不逊王命侵伐隣国动为防害与大邦为讐怨列国之大尚犹讐怨其旁小国侵害多矣元髙也字从一在兀上徐锴云与尧同义防意老以年言与下文壮字对防毛解谓五官之长出于诸侯曰天子之老非也方叔年老而其贤髙出于人故名之曰元老盐铁论引此云方叔元老克壮其犹故商师若乌周师为荼盖谓商用少而周用老也刘公瑾云方叔以元老而率师即师卦所谓丈人所谓长子者也克能壮健也犹猷同谋也按犹乃兽名尔雅云犹如麂善登木此兽多疑虑常居山中忽闻有声毎縁登木久之无人然后敢下须防又上如此非一故借为谋虑之义朱子云言方叔虽老而谋则壮也严云方叔克壮其犹非取其老而勇决若矍铄翁之为也易大壮注壮者威盛彊猛之名诗人之意正谓少年轻俊之人往往以勇力求胜未能深谋逺虑惟方叔老成故能尚谋不尚战以谋为壮不以力为壮也方叔率止言方叔承命为帅而徂征也执讯获丑解见出车篇兵不血刃而功已成壮犹之效也戎车还师之车也啴啴焞焞如霆如雷皆车声也啴啴指轻车言焞焞指重车言言声之舒缓者曰啴荀子所谓啴咺学记所谓其声啴以缓是也轻车固啴啴而其随于轻车后者有载辎重之车则其声又焞焞然焞焞当依陆本通作啍啍声重迟貌王风大车啍啍是也霆说文云雷余声也铃铃所以挺出万物陆佃云震雷谓之霹雳其缓者霆先儒或以霆为疾雷盖尔雅疾雷谓之霆霓先儒岂读此故误与雷本作靁河图云隂阳相薄为雷说文云从畾象囘转之形如霆当承啴啴言以车声之舒缓似之如雷当承焞焞言以车声之重迟似之时凯旋而归从容就道故其车声如此显允方叔防上三章之文也征者上伐下之名故以征伐二字连言威通作畏严云方叔尝与吉甫同伐玁狁威名已着是以蛮荆闻其名而皆来畏服也钱天锡云方叔一驾而为北伐之勲是名以功成者也再驾而为南征之绩是功以名致者也蒋悌生云玁狁大素桀骜侵防在五服之外荆蛮素服役暂背叛在五服之内二诗均为用兵其气象大小难易亦少异朱善云北伐之诗是言行军之法南征之诗是纪行军之实不言其法则无以见军制之复不纪其实则无以见民数之复欲知宣王之复古观此二诗而可见矣夫岂曰夸云乎哉】
　　采芑四章章十二句【序及子贡传皆以为宣王南征也观诗中方叔率止之语其非宣王亲征明甚然则序以六月为宣王北伐其亦非亲行北伐明矣申培谓此诗史籀所作要不足信若纬书五际之说以午为采芑更不可晓】
　　常武召穆公美宣王也有常徳以立武事因以为戒然【出子夏序】是时王亲征徐戎自即位至此已五用兵矣【按竹书纪年宣王三年王命大夫仲伐西戎五年夏六月尹吉甫帅师伐玁狁至于太原秋八月方叔帅师伐荆蛮六年召穆公帅师伐淮夷王帅师伐徐戎皇父休父从王伐徐戎次于淮王归自伐徐锡召穆公命邹忠云宣王武功见于小雅者则有六月采芑见于大雅者则有江汉常武考之竹书纪六年召穆公伐淮夷王伐徐戎然则平淮平徐二师盖一时并发也其锡召穆公命则纪年亦云归自伐徐也徐自伯禽时已与淮夷相倚为患故费誓曰徂兹淮夷徐戎并兴穆王时徐夷僣号率九夷以伐宗周厉王时淮夷侵雒王命虢公长父伐之不克淮徐蠢动从来久矣自宣王命吉甫伐玁狁方叔征蛮荆于是四方僣乱以次削平其一则遣召虎一则躬董六师者縁淮徐相距不甚逺虑其合而角我故分道出师以防侵轶耳乃篇中要归于文徳王犹若规若颂诗人之寓意殆深矣此皆宣王初年事也厥后伐太原之戎不克伐条戎奔戎则败伐姜戎至于千畆则又败美业不终惜哉岂其四方平而遂有防心乎周宣且然何论晋之武唐之宪朱子云诗中无常武字召穆公特名其篇盖有二义有常徳以立武则可以武为常则不可此所以有美而有戒也郝敬云虞人之箴曰武不可重用不恢于夏家常武之谓也卒也西周之祸不在淮夷近在西戎乃见诗人献替之忠解颐新语云召穆公之意谓徳为可常武不可黩故先极言其用兵之盛以满其志卒章乃陈警戒之言故其言易入也昔之为词赋者或窃取其义而后人以曲终奏雅劝百讽一讥之是不知其得古诗之意也愚按第四章有王奋厥武之语则武字固篇中所有其所谓常者即匪绍匪游之绍字是也】
　　赫赫【陆本作爀爀】明明王命卿士【叶麌韵读如数爽主翻】南仲大【音泰白虎通作太】祖【虞韵】大【音泰】师皇父【麌韵】整我六师以脩我戎【叶麌韵读如乳橤主翻】既敬【周礼注作儆】既戒【叶职韵仡力翻丰氏本作既敬既戒以脩我戎】惠此南国【职韵　赋也发首以赫赫明明賛宣王是何等气象赫说文云火赤貌严粲云赫赫威严也明明光显也万时华云夷厉以来威灵不振几于泯泯灭灭宣王奋然亲总六师真如雷霆下惊日月重朗故曰赫赫明明王命宣王亲命也以皇父为大将故须亲命之卿士皇父所居之职也南仲见出车篇郑云宣王之命卿士为大将也乃用其以南仲为太祖者今太师皇父是也命将必本其祖者因有世功于是尤显苏辙云南仲文王之所使伐玁狁者也盖称其世功以褒大之王应麟云召公是似南仲太祖世济其美也逵有充超叛鉴苏文忠慨焉彧附曹羣忘汉朱文公悕焉谢枋得云宣王命将多取之世臣何也文事武备素讲于家庭定乱持危常在其念虑一日用之必老成持重不以轻易误国事矣太师朱子云皇父之兼官也陈鸟飞云自宰而下谓之六卿太师而下谓之三公既曰王命卿士又曰太师皇父周家不特设三公皆兼职而已如周公以宰兼太师也孔頴逹云十月之交皇父擅恣或皇氏父字传世称之亦未可知也整说文云齐也一齐起发之谓天子六师知是王亲行也孔云王既亲行仍须命元帅以统领六军故左传鄢陵之战楚王虽自亲行仍命子反将中军是也王应麟云康王即位同召六卿而命仲桓南宫毛者必太保宣王南征程伯休父实为司马而整六师者太师皇父也一相处内无所不统脩通作修犹饬也戎说文云兵也整齐六师具其人数以待将以脩饬我用兵之事言欲行天讨也既者期其如此之辞敬者居如守行如战也戒者临事而惧不敢轻敌也南国郑云淮浦之旁国董氏云伐其暴乱所以恵之也严云淮夷徐戎挺乱南方之国皆被其祸宣王之师盖除暴以安民也张文潜云赫赫示之显明明示之昭兵事尚神密而王之命将如此其明显者盖将讨伐有罪民各欲正己而已安用密乎既敬者不敢慢既戒者不敢忽也以宣王中兴之君皇父贤才之将而征蕞尔之徐土其重慎如此者盖兵凶器战危事也容可忽乎王明显以命之者道也臣重慎以临之者法也宣王中兴如斯而正】　王谓尹氏命程伯休父【麌韵史记前汉书后汉书俱作甫】左右陈行戒我师旅【叶麌韵读如缕咙主翻】率彼淮浦【麌韵】省此徐土【麌韵】不留不处【叶语韵敞吕翻】三事就绪【语韵　赋也谓说文云报也尹氏掌策命之职意必有所请于王而王报之也毛云尹氏掌命卿士孔云即内史也其职曰凡命诸侯及孤卿大夫则防命之是也此时尹氏当是尹吉甫也吉甫卿士而掌命臣者盖为卿而兼内史也命程伯休父者尹氏承王命命之也上章命皇父三公也故亲命之此章命休父六卿也故策命之韦昭云程国伯爵休父名也楚语观射父云重黎氏世叙天地而别其分主者也其在周程伯休父其后也当宣王时失其官守而为司马氏郑樵云重为火正裔孙封程罗泌云程实为黎后为和氏商封之程二说未知孰是罗革云或谓风姓有裔孙程伯始启土失之子华子云昔吾之宗君为周日正周公作成周定鼎于郊鄏修和周郊于是吾之宗君荐其所以为祥者其族有三曰井里之璞也曰大山之器车也曰唐叔里畆之禾也王命分宝玉于鲁公时庸展亲归禾于周公作归禾周公旅天子之命作嘉禾是以吾之宗君始有蒲璧以朝作程典令其显庸书在故府迨宣王之时吾之宗君入董六师为王虎臣是曰司马司马之后凡九世而其子孙或播居于汾河之间十有一世而国并于温程伊川撰明道先生行状云程氏之先曰乔伯为周大司马封于程子孙遂以氏按乔伯休父当是一人乔名而休字岂亦取乔木休息之意欤郡国志云雒阳有上程聚古程伯休父之国也文王居程故此加为上程一统志云在河南府雒阳县毛云休父始命为大司马孔云知为大司马者以大司马职云若大师则掌其戒令此言戒我师旅是司马之事又楚语谓程伯休父当宣王时为司马氏韦昭谓以诸侯为大司马也按司马迁叙传自述为休父之后则休父之为司马明矣朱子云上命皇父而此又命休父者盖王命太师以三公治军事而命司马以六卿副之耳左右陈行四句命休父之辞也陈通作敶说文云列也刘熙云两脚进曰行行伉也伉足而前也左右陈行者分其士众为左若使成列而前此肃队伍也戒与上章既戒之戒不同当通作诚说文云敕也下二句正其所诫者郑云军礼司马掌其誓戒二千五百人为师五百人为旅天子六师一师之众有五旅也率郑云循也当通作卫字从行谓循之以行也浦说文云水濵也省说文云视也如省方之省亦足证为王亲行也省之中兼叛而伐之服而舎之二意一统志云直鳯阳府泗州古徐子国徐城在州北五十里玉海云徐嬴姓伯益佐禹有功封其子若木于徐后汉书东夷传云徐夷僣号率九夷以伐宗周西至河上穆王畏其方炽乃分东方诸侯命徐偃王主之林之竒云周自文武兴于西土而化行于南故南夷最先服而东夷之服为最后是以武王牧野之战方与商师决服负于行陈之间而西南夷之邦所谓庸蜀羌髳防卢彭濮者已皆作使及成王之即政天下已太平矣然东夷之徐奄犹兴兵以叛也故徐虽伯益之后而俗流于夷周初一叛于三监流言之时再叛于伯禽抚封之日周公鲁公仅能定之至穆王稍有荒淫之失而偃王者遽尔僣号侈然有朝诸侯有天下之意洎厉王无道宣王拨乱之始而绎骚于南国者又徐也及徐始防弱而东南之鸱张僣窃以争诸侯者荆楚吴越相继兴矣其后徐益以弱服属吴楚不得免焉然吴楚倔强于东周衰防之后而徐倔强于西周鼎盛之日则其初本非弱国也曹氏云禹贡徐州东至海北至岱南至淮其地广人众矣若淮夷则东夷之种散处淮浦者尔陈氏云徐大而淮夷小淮夷即徐州之夷而服属于徐者愚按徐国地在徐州故以徐得名命休父诫敕师旅务必循淮之浦涯以逹徐之境土而省视之毋得故违节制规便趋利此严号令也万尚烈云夫伐徐何以率淮徐北淮南其势相倚故淮徐倡乱每每并兴则淮者固徐夷出没之地常遁逃藏匿以为乱薮者也王师来自西北若惟直捣顺攻不为东南壅截之计彼不难于歴淮浮海而天戈亦有所难指者故命将之时即已定防于淮而师之所至不曰铺敦淮濆则曰截彼淮浦彼徐夷者势不得越淮南下其来同也固其所哉此所以为王犹之允塞也又按淮南之役命一召虎而止此乃自将自将未已又必正副之将张皇若此何哉周起丰岐淮徐至逺其从化也则后其倡乱也则先徐之无周其积玩也宣王赫然中兴伐玁狁灭蛮荆平淮南庶几乎一伸中国之气而蠢尔之徐尚背叛如此其为四方衅孽岂小小哉倘非出之全力期于荡平何以成终善后而称极治故不难屈万乘之尊躬夷荒之逺正副之将必谆谆焉诚永逸之防而长治之图也常武其三代之盛举乎不留不处二句尹氏以王命命三事也留说文云止也尔雅云久也邢昺云留止稽久也处说文亦云止也徐锴云诗爰居爰处居者定居处者暂止而已留如孔明平孟获而议者欲留兵以镇之处如王全斌平蜀而师迁延不还是也按孙子曰兵闻拙速未闻巧久夫兵久而国利者未之有也常武所以戒留处也三事指六卿与十月篇之择三有事雨无正篇之三事大夫其义皆同按周书立政篇云任人准夫牧作三事周官篇云三事暨大夫敬尔有官乱尔有政故知统指六卿而言因六卿职掌六典皆为天子理事故以任人称皆为天子守法故以准夫称皆为天子爱民故以牧称着其职业所在非官名也时六卿中休父虽以司马出履行间然邦政之职亦必有人掌之耳就说文云就髙也字从京从尤尤者异于凡也京者髙大之义绪说文云丝耑也尔雅训为事毛传训为业以理事建业者如治丝然周礼宫正职云稽其功绪是也言此行也王师所临有征无战天子必不久居于外尔三事诸臣为王居守当各积累其事业毋旷厥官以待玉之归可也】　赫赫业业【叶药韵逆约翻】有严天子王舒保作【药韵】匪绍匪游【尤韵】徐方绎骚【叶尤韵苏侯翻】震惊徐方【阳韵】如雷如霆徐方震惊【叶阳韵居良翻　赋也赫解见首章业者动而不息之意虡业之悬钟磬其象如之故谓之业徐光启云当积弱之后奋起而立功真是威灵气焰足以动人故曰赫赫明明又曰赫赫业业极其摹拟严说文云教命急也字从吅徐锴云急则从二口也愚按此所谓严急非急于束士卒乃急于讨徐方也承上章言大将有皇父副将有休父居守有三事王乃可以出而亲征矣但见师行在途其气势赫赫然其进发业业然有严急而可畏者天子之教命凡在师中者俱无敢泄泄也舒通作纾说文云缓也保安作起也言宣王之为此行也舒徐审谛以为必如此然后可以保安南国于是起而为之非轻举也匪通作非绍说文云纠也游本作游说文云旌旗之旒也人之逍遥散诞其象如之故浮水出行皆命曰游绍与舒字意反游与保字意反舒而后作则非激于一时之血气而后绍也且作以圗保则非骛于逺方之览胜而为游也徐方绎骚正原其所以作之故也曰徐土曰徐方曰徐国非有二地特变文耳绎说文云抽丝也相续而不断之意骚尔雅云动也说文云扰也字从马当谓扰马使动也徐方数兴兵扰动南国为害已甚故亲征之役不可已也震说文云霹雳振物者即雷也易云震为雷惊说文云马骇也人之惶恐不安如之故亦曰惊天子亲征出徐方所不意亦如雷之猝然发声不可预避以此惊动乎徐方也如雷防上震字而言指王也观下章王奋厥武如震如怒可见霆者雷之余声采芑言啴啴焞焞如霆如雷以如霆属啴啴如雷属焞焞此第五章亦曰王旅啴啴则如霆当指王旅也王行而六师从之亦如雷之余声为霆也徐方震惊者徐方闻王师之来防胆禠魄亦如闻震雷而惊惧也朱善云用兵之法攻心为上徐方震惊虽未即顺从而已先服其心矣】　王奋厥武【麌韵】如震如【陆云一本此两如字皆作而】怒【叶麌韵暖五翻】进厥虎臣【真韵】阚如虓【风俗通作哮】虎【麌韵】铺【韩诗后汉书俱作敷】敦【尔雅铺敦作敦彼】淮濆【叶真韵符筠翻臣与濆叶】仍【陆本作扔】执丑虏【麌韵】截彼淮浦【麌韵】王师之所【叶麌韵读如数爽主翻　赋也上章言徐方震惊意此时闻大军从西来必越淮南窜而王师适至淮与之遇故宣王奋武而进兵也奋说文云翚也字从雀在田上鸟鼓翅翚翚然迅疾也奋厥武者奋扬其威武命迎击而进战也震怒只一意如震者如雷之威于下文进厥虎臣见之如怒者如天之怒而雷鸣不已于下文仍执丑虏见之进郑云前也如虎猛勇如虎之臣所谓战将也不指皇父休父言进厥虎臣如遣锐骑以迎敌用竒兵以邀击其大军在后尚未动也阚说文云望也虓说文云虎鸣也格物论云虎怒而吼其声如雷百兽为之震恐而风从之生言虎臣前行人从后望之但见其喑呜叱咤之状如虎之虓而张威然也铺郑云陈也解见江汉篇敦通作惇说文云厚也濆说文云水厓也孔云布陈敦厚之阵于淮水濆厓之上愚按此所谓正兵也仍因也执捕罪人也丑可恶也虏获也孔云虏者囚系之名仍执丑虏者盖正兵不动但更畨迭出以频仍捕执其可恶之人而囚系之也截说文云断也即今人所谓堵截者所处所也献于公所之所按所本伐木声而旧皆借训为处所其义未详当是通作处音之转也王师踞地利截断彼淮浦而居之而时分兵以迎击彼欲拒则不得欲逸则无路此其所以服也详此章及下章见宣王之行兵有法如此】　王旅啴啴【叶翰韵徒案翻】如飞如翰【韵】如江如汉【翰韵】如山之苞【叶尤韵甫侯翻】如川之流【尤韵】緜緜【韩诗作民民】翼翼【职韵】不测不克【职韵】濯征徐国【职韵　赋也严云此章述移师征徐也王旅王之师旅也声之舒缓者曰啴解见采芑篇啴啴郑云闲暇有余力之貌愚按此言其在道之容也翰鸟羽也如飞如翰只是一意言其兵不留行如鸟之飞又如其有两羽也即次章所谓左右陈行者如江如漠以合流言虽左右陈行而同时俱发絶无后先亦如江汉之合流然也严云征淮北之夷不繇江汉而言如江如汉者以江汉为九州之最大天下所共知犹谷风言泾以渭浊亦非土风也苞通作包裹也如山包裹不可阑入李卫公所谓大陈包小陈大营包小营隅落钩连曲折相对者也川说文云贯穿通流水也如川长流不可间断八陈图所谓以后为前以前为后四头八尾触处为首敌冲其中首尾俱救者也此三句皆以陈法言盖师行在道亦必结陈而行也一说孔云兵法有动有静静则不可惊动故以山喻动则不可御止故以川喻亦通緜緜二句申上四句而言也緜说文云聨防也翼说文云翅也合流如江汉固见其聨緜不絶矣而细观之则左右分为两翼如鸟之有羽翰然队伍何分明也测度克胜也其层层包裹则如山其节节穿贯则如川亦既不可测度矣不可测又孰能攻而胜之陈法何坚固也濯说文云澣也孟子云征之为言正也言征而先之以濯者有殱厥渠魁胁从罔治旧染汚俗咸与维新之意又黄佐云大雅言文王之兵若临冲闲闲章言武王之兵若牧野洋洋章皆略述武事耳常武言宣王之兵则极其铺张扬厉若有过于文武之威者圣人之兵尚徳贤人以下之兵尚威论徳者其词典论威者其词夸且亦可见盛世中兴气象张文潜云是诗所陈盖先王之时用兵之法可以防见王旅啴啴所谓以逸待劳也有飞鸟之举者善超髙也有积水之洋者善守下也固如山之苞止营垒也顺如川之流行部位也緜緜为弱外诱敌也翼翼为饬内谨法也先王之用兵虽动以仁义然行之有法驭之以术不为小仁末义以陷人于死盖明耻教战务以胜敌而宋襄公以君子不重伤不擒二毛为君子之所笑也】　王犹【韩诗外传荀子俱作猷】允塞【职韵】徐方既【荀子作其】来【叶职韵六直翻】徐方既同【东韵】天子之功【东韵】四方既平【叶阳韵皮阳翻】徐方来庭【叶阳韵徒阳翻】徐方不囘【灰韵】王曰还归【叶灰韵古囘翻　赋也犹夲兽名性多顾虑故借训为谋徐光启云凡平日所为兴衰拨乱安内攘外经营于庙堂敷布于海隅者皆王犹也允说文云信也塞说文云窒也字本作塞象垒物捧而塞于屋中故有充塞之义顔师古云满也既来郑云已来告服也严助云言王道甚大而逺方懐之也承上章言宣王方移师以临徐方而徐方畏慑不战自服于是推美其所以然者繇于宣王平日经国之谋猷信哉其无所不充满故能致徐方之来非一时兵威使之然也此防辞也序所谓有常徳以立武事因以为戒者二意具见于此韩诗外传云修礼以齐朝正法以齐官平政以齐下然后礼义节奏齐乎朝法则度量正乎官忠信爱利平乎下行一不义杀一无罪而得天下不为也故近者竞亲而逺者愿至上下一心三军同力名声足以薫炙之威强足以一齐之则拱揖指麾而强暴之国莫不趋使如赤子归慈母者何也仁刑义立教诚爱深故诗曰王犹允塞徐方既来荀子云厚徳音以先之明礼义以道之致忠信以爱之赏贤使能以次之爵服庆赏以申之时其事轻其任以调齐之长养之如保赤子政令以定风俗以一故民归之如流水所存者神所为者化而顺暴悍勇力之属为之化而愿旁辟曲私之属为之化而公矜纠收缭之属为之化而调夫是之谓大化至一诗曰王猷允塞徐方其来此之谓也又云械数者治之流也非治之源也君子者治之源也官人守数君子养源源清则流清源浊则流浊故上好礼义尚贤使能无贪利之心则下亦将綦辞让致忠信而谨于臣子矣故赏不用而民劝罸不用而民服有司不劳而事理政令不烦而俗羙百姓莫敢不顺上之法象上之志而勤上之事而安乐之矣故籍敛忘费事业忘劳防难忘死城郭不待饰而固兵刃不待陵而劲敌国不待服而诎四海之民不待令而一夫是之谓治平诗曰王猷允塞徐方既来此之谓也或又以塞通作防其义训实允塞既来即至诚动物之谓刘向新序及韩诗外传皆云勇士一呼三军皆辟士之诚也昔者楚熊渠子夜行见寝石以为伏虎闗弓射之没矢饮羽下视知石也却复射之矢摧无迹熊渠子见其诚心而金石为之开况人心乎唱而不和动而不随中必有不诚者矣夫不降席而匡天下者求之已也孔子曰其身正不令而行其身不正虽令不从先王之所以拱揖指挥而四海賔者诚徳之至已形于外故诗曰王猷允塞徐方既来此之谓也又云昔者赵之中牟叛赵襄子率师伐之围未合而城自壊者十堵襄子击金而退士军吏曰君诛中牟之罪而城自壊是天助也君曷为去之襄子曰吾闻之于叔向曰君子不乘人于利不迫人于险使之城而后攻中牟闻其义乃请降诗曰王犹允塞徐方既来此之谓也既同孔云与他国同服于王也是役也大将之敬戒副将之陈行虎臣之出力王旅之用命皆天子精神所鼔奋故曰天子之功荀子云君子贤而能容罢智而能容愚博而能容浅粹而能容襍夫是之谓兼术诗曰徐方既同天子之功此之谓也亦借辞取义朱子云江汉篇召公帅师以出归告成功故备载其褒赏之词此篇王实亲行故于卒章反复其词以归功于天子也既尽也来庭郑云来王庭也先言四方既平者宣王北驱玁狁西征羌戎南威荆蛮东伐淮夷皆已平定独徐方未服及今而始来庭以其平独在四方之后也囘说文云转也严云不囘谓既服而不复叛也徐方来在王庭其心不复囘转则天下晏安不须用武王乃告之曰可以还归矣不黩武也王犹允塞王曰还归皆因以为戒也刘氏云武则戒黩故曰还归者止于义也愚按此亦与次章不留不处相应】
　　常武六章章八句【王肃主毛传以为王不亲行王基主郑笺以为王自亲行今玩诗词则郑说是也乃朱子以为宣王自将以伐淮北之夷诗人作此美之邹駮之云淮浦淮濆指所经歴之地未尝指淮夷也或乃依违其说云徐方者兼徐淮而言谬也申培说亦剽朱子亲征淮北之说而兼剽序以为召穆公所作子贡传阙文】
　　江汉宣王命召穆公帅师伐淮夷王归自伐徐锡召穆公命尹吉甫作诗美之【据竹书为宣王六年事序云尹吉甫美宣王也能兴衰拨乱命召公平淮夷后汉书云殷武乙衰东夷浸盛遂分迁淮岱渐居中土周公征之遂定东夷厉王无道淮夷入防王命虢仲征之不克宣王复命召公伐而平之刘汝桢云宣王淮上之役武功告成也盖六月北伐首事四夷采芑之南征次之故曰征伐玁狁蛮荆来威此其证也荆蛮既平乃伐淮夷故常武江汉二篇一是自将伐徐一是命将伐淮二师想一时并发王则将本国之六师而穆公则征兵江汉以行者也何也夷在淮之南北势相犄角假令穆公先平淮南则还兵北伐亦易易耳何必侈言于王之亲行假令王既北定徐戎则淮南之夷胆已破穆公此行如发蒙耳何必张大其功而宠异若此哉故伐淮伐徐以两诗考之知其必并发也知平淮在采芑之后者荆蛮未平则穆公疆理不得至南海以南海之北正荆蛮之国故也一平淮而疆理至南海可见南海以勺诸国无不从服矣今按竹书纪年其征伐次第实是如此召穆公名虎】
　　江汉浮浮【尤韵风俗通作陶陶】武夫滔滔【叶尤韵他侯翻】匪安匪游【尤韵】淮夷来求【尤韵】既出我车【叶鱼韵斤于翻】既设我旟【鱼韵】匪安匪舒【叶虞韵读如须询趋翻】淮夷来铺【虞韵　赋也江汉二水名江出岷山汉出嶓冡汉流至大别与江合流杜预云大别在江夏界胡旦云今大别山之北汉口是也亦曰沔口亦曰夏口江东即江夏郡也吕祖谦云江汉合流去淮夷絶逺或者防江汉之师以伐之欤季本云召公伐淮夷必自江汉顺流而下故所征本江淮之地而并汉言之也浮说文云汜也浮浮毛传云众强貌孔頴逹云以其合而东流是水之众而强大也愚按此固赋其所经亦以二水合流为诸侯防师之况林氏云古者畿兵不出所以重内调兵诸侯各从其方之便武王伐商实用西土至于征徐以鲁平淮夷以江汉季云荆蛮既服而后召伯伐淮夷故此诗言江汉浮浮武夫滔滔若荆蛮方叛则武夫何繇可从江汉而发耶武夫将士从征者滔说文云水漫漫大貌曰武夫滔滔者王安石云以其众逝也郑云宣王命将率遣士众使循流而下滔滔然孔云淮在江北相去絶逺夷在淮上兵当适淮而云顺流下者江东北流顺之而行将至淮夷乃北行向之也匪通作非匪安以心言此心兢惕不敢遑宁非急于争利也下段放此说文无游字当通作游游本旌旗之旒人之翺翔自放似之故以敖为游匪游者身在军中不敢别有所游息也淮夷朱子云夷之在淮上者也孔云淮夷在东国昭四年楚子防诸侯于申而淮夷为国号其君之名姓则书传无文召公伐淮夷当在淮水之南鲁颂所伐淮夷应在淮水之北当淮之南北皆有夷也求通作逑敛索之义以其散处潜伏故欲求而得之左传曰率师以来唯敌是求是也孔云淮夷来求正是来求淮夷古人之语多倒凡言来据自彼至此之辞车郑云戎车也设说文云施陈也周礼云鸟隼曰旟愚按军行前朱雀此举前军以该其余也孔云上言来求已至淮夷之境此承其下云出车设旟明兵至境而期战地至期日而出车建旟也兵法止则有垒谓从营垒而出陈之也旌斾无事则纳之于弢故将战乃建之也舒通作纾说文云缓也心既不敢安寜故于出车设旟之事不敢纾缓与前言匪安匪游见当时从征之武夫皆竞劝用命如此铺陆元朗云陈也按说文训铺为着门铺首而旧说谓汉门有铺首乃铺陈之义故亦训为陈也淮夷来铺句法当与淮夷来求一例同为倒语季以为来陈其罪是也郑云据此战地故又言来】　江汉汤汤【阳韵】武夫洸洸【阳韵盐铁论作潢潢】经营四方【阳韵】告成于王【阳韵】四方既平【庚韵亦叶敬韵皮命翻又叶青韵读如萍旁经翻】王国庶定【径韵亦叶青韵唐丁翻】时靡有争【庚韵亦叶青韵菑经翻又叶敬韵侧迸翻】王心载宁【青韵亦叶径韵乃定翻　赋也汤说文云热水也江汉言汤汤者水流之怒如汤之沸也正与下文洸洸相照洸说文云水涌貌也引诗有洸有濆徐锴云言勇如水之涌也语曰战胜之威士气百倍伐淮夷而战胜于洸洸一语见之矣经本织丝之经纵曰经横曰纬营亦周匝之意说文训为匝居是也曰经营者纵横周匝而相度之正照下文四方言兼伐叛招擕二意当时江汉之间小国尚多淮夷倡乱或附和或观望者必非一国观下章言于疆于理至于南海则岂独淮夷而已四方近淮夷之四方成成功也郑云召公既受命伐淮夷服之复经营四方之叛国从而伐之克胜则使传遽告功于王孔云上言来至战地此言经营四方明是既战而胜乃经营四方之叛国也知非召公亲告王者以下章方云于疆于理则是召公未还故知使人告也四方既平蒙上经营四方之文也平犹言帖服也王国周礼所谓国畿也义与六月篇同淮夷倡乱声息揺动今四方既平则畿甸之内自此庶几安定也彭执中云用兵非人主之羙事不得已而兴师故召公告成于王曰王国庶定庶云者幸其仅然非以是为羙也时之言是靡之言无皆音之转也相侵相凌所谓争也时靡有争防天下言之也载之言则亦音近也宁通作寍说文云安也辅广云宣王以天下为心一有争鬭则王之心不安也读此章见宣王能以天下之心为心而召公又能以宣王之心为心也朱善云天下之所以未平者以争心之未息而争心之所以未息者以王化之未洽也故必使天下无有争心而后大臣之功成而王者之心亦安矣严粲云周兴西北岐丰去江汉最逺故淮夷最难服从化则后孚倡乱则先动周人经理淮夷用力最多成王初年淮夷同三监以叛其后又同奄国以叛伯禽就封又同徐戎以叛至厉王之时四夷交侵宣王一命吉甫北方旋定继命方叔伐蛮荆其后又命召公平淮南之夷又命皇父平淮北之夷盖南方之役至再至三淮夷未平则一方倡乱天下皆危故至淮夷平然后四方平此江汉常武所以为宣王之终事而系之宣王大雅之末也】　江汉之浒【麌韵】王命召【音邵后同】虎【麌韵】式辟【音辟】四方彻我疆土【麌韵】匪疚匪棘【职韵】王国来极【职韵】于疆于理【纸韵】至于南海【叶纸韵虎洧翻　赋也浒本作汻尔雅说文皆云水厓也召公伐淮夷之师从江汉来仍从江汉归故班师至江汉合流之浒而适承王之后命谕以且无归也虎召穆公名世本云康公十六世孙式辟以下四句命之辞也式发语声辟通作辟说文云开也式辟四方奨其平淮之功也淮南诸国久隔化外今始重开辟之也云四方者亦蒙上召公告成中有四方既平之言也彻我疆土今日所当有事也彻即孟子所谓周人百畆而彻者方里而井井九百畆其中为公田八家皆私百畆而同养公田耕则通力合作收则计畆均分谓之彻也疆说文云界也与下文于疆之疆不同此为地界以入版图内之疆域言彼为田界按说文疆畺本有两字而误混为一愚意疆以土定意而以彊得声疆土之疆也畺从二田上中下各以一横之是其界画于疆之疆当作此字曰彻我疆土者我疆域内之土地皆以彻法行之也严云古人伐叛讨贰之后则必去其苛政平其赋敛以慰民心故此章言彻法之事疚本作防说文云久病也棘通作防说文云急也束物之急莫若革极徐锴云屋脊之栋也故为髙之义亦为中之义此则以中言周礼体国经野以为民极是其义也王国来极是倒句法与淮夷来求语气正同言来取中于王国也严云武事仅定而即行疆理赋税之法疑于病民且疑于急迫矣宣王谓我非疚也非棘也盖什一天下之中正乃我周之定制欲天下皆于王国来取中焉耳于疆于理二句纪事之辞也苏辙云召公于是经理其地至南海而止于于也对此而言犹言往彼也疆理义与信南山篇同画经界为疆分地理为理南东其畆所谓理也吕云淮夷在南故极其逺而言之曰至于南海按左传楚子曰寡人处南海是时淮夷荆蛮俱已平定故召公奉行彻法得以至于南海也】　王命召虎来旬来宣【先韵】文武受命召公维翰【叶先韵胡田翻】无曰予小子【纸韵】召公是似【纸韵】肇敏戎公【后汉书作功】用锡尔祉【纸韵　赋也武功已成疆理已定宣王于是美召虎之功而锡命之自来旬来宣以下至自召祖命皆册命之文也旬说文云徧也十日为旬周匝十日有徧之义宣朱子云布也按宣字从宀宀者屋也说文训为天子宣室无布之义愚意当通作亘其字上下从一上天下地中从囘象囘转形故説文解云上下所求物也徐锴又为之解云囘风囘转所以宣隂阳也其义俱湮郁不明以意通之不过曰转旋布濩于天地之间耳凡训宣为布者义皆当取此来旬来宣是叙功之辞言尔昔奉王命来此南方徧歴淮夷之地宣布疆理之事皆有成劳也孔云上章云经营四方告成于王又言于疆于理至于南海则召虎大功在此二事而已今王命召虎称其功劳则来旬来宣当指此二事召公召康公也名奭翰鸟羽也白虎通云礼服传曰子得为父臣者不遗善之义也诗曰文武受命召公维翰召公文王子也予小子宣王谦自谓也似说文云象也昔文王武王受天命之时汝祖康公实为羽翼今即不敢言子小子能比踪文武而汝则固已克肖康公矣按康公日辟国百里而其宣布政教亦在江汉之间所谓是似者此耳肇尔雅云始也当通作肁说文云始开也敏说文毛传皆云疾也戎之言汝音之转也此云戎下文变云尔者亦犹韩奕篇虽称戎祖考戎辟亦变称尔位也公当依后汉书通作功说文云以劳定国也吕云自召康公之后其风烈寂寥无闻矣至穆公始复敏于从事以继其烈锡通作赐说文云予也祉说文云福也徐锴云祉之言止也福所止不移也严云我用此赐汝以福即下章所陈是也】　厘尔圭瓉秬鬯一卣【陆本作□按二句无韵丰本遂改作秬鬯一卣厘尔圭瓉云瓉叶才田切】告于文人【真韵】锡山土田【叶真韵他因翻】于周受命【叶真韵眉辛翻】自召祖命【见上】虎拜稽首天子万年【叶真韵奴因翻　赋也孔云上言用锡尔祉此言赐之之事释文云厘音赉按周书用赉尔秬鬯一卣文法与此同当通作赉说文云赐也瓉者祭时酌鬯以献尸之器其柄以圭为之详见旱麓棫朴篇秬黒黍也详见生民篇鬯者酒名酿秬为酒和以郁金郁金者香草也状如兰十叶为贯百二十贯为筑捣之取汁合黒黍米煮而酿之秬为百谷之华郁为百草之英其气芬香调鬯故谓之鬯今按鬯之为字从凵凵者器也中从乂又有四防象秬米及郁形七所以扱之然则鬯之为酒以合酿秬郁二物而成主秬言则谓之秬鬯主郁言则谓之郁鬯而或据礼记有郁合鬯萧合黍稷之文遂谓鬯亦香草另是一物恐未然也郁字本作鬰罗愿云郁与鬯皆隂而玉为阳物圭璋又东南阳方之玉故假之嫌于无阳也若诸侯则天子赐之圭瓉然后为郁未赐圭瓉则资鬯于天子故先儒说王度记天子以鬯诸侯以薫者谓未得圭瓉之赐则用薫得赐日用郁耳故自诗书所载召虎及晋文侯仇皆尝受秬鬯圭瓉之赐惟文公重耳独言秬鬯一卣不言圭瓉者圭瓉自与秬鬯相副不言可知也既赐之后得自为鬯故又有诸侯相朝灌用郁鬯之礼尔雅云彝卣罍器也卣中尊也孙炎云尊彞为上罍为下卣居中郭璞云卣不大不小者按卣之为字要是象形而说文不载赵宧光疑当作防防者小瓯也似未足信又说文有字读如调其字形殊与卣类按周礼鬯人庙用修注云修亦有调音岂即卣耶其义为草木实然象形岂亦以卣之为形上小下大草木悬实之象似之耶书之以质博古者孔云按春官郁人掌和郁鬯以实彞而陈之则郁当在彞而此及尚书左传皆云秬鬯一卣者当祭之时乃在彞未祭则在卣赐时未祭故卣盛之毛云九命锡圭瓉秬鬯韩诗外传云诸侯之有徳天子锡之一锡车马再锡衣服三锡虎贲四锡乐器五锡纳陛六锡朱户七锡弓矢八锡鈇钺九锡秬鬯班固云圭瓉秬鬯宗庙之盛礼故孝道备而赐之秬鬯所以极着孝道程大昌云初赐圭瓉未及自为之鬯即并鬯以赐使归阙告之也告祭告阙】
　　【意更有进焉故复再拜稽首而陈之对扬二句自勉之词也天子万夀以下勉王之词也对扬王休与説命篇敢对扬天子之休命语气相类对犹应也扬举也休止也王之所命虎者止矣臣敢仰应王之意重复举之见其服膺不忘也作召公考对扬之实也作为也考成也王之命虎也曰召公是似曰自召祖命欲我无忝厥祖耳我自今以往当益戮力不怠为我祖召公成其终也严云成者毁之对康公立大勲于王室而后嗣子孙不能继之则康公之功业将毁矣我不敢不勉期为康公之成谓不毁坠其功也郝敬云前作后继则作者有成矣天子万夀申前天子万年之祝而转致属望无尽之意言我诚愿王夀考矣而所深愿者尤在我王御世明而益明善誉垂于无穷不徒得万年之夀已也矢者政教所施沛然莫御如发矢然文徳如仁渐义摩礼陶乐淑是也洽説文云霑也徐徐沦注非用威武以震叠之也徐光启云令闻不已是虚矢其文徳是实武节飚逝一时之功也协气横流万年之计也至于文教浃洽而治安之庆永世无斁令闻不已其在斯乎严云宣王方以武功褒虎而虎乃以文徳勉宣王盖不矜己之功而纳君于徳意度逺矣朱子云言武功之不可恃亦所以戒之也礼孔子闲居篇云三代之王也必先其令闻诗云明明天子令闻不已三代之徳也弛其文徳协此四国大王之徳也】江汉六章章八句【朱子谓宣王命召公平淮南之夷诗人羙之邹云江汉明言伐淮夷常武明言征徐国何必取南北为目曰淮夷则淮南淮北兼举之矣常武所云淮浦淮濆指所经歴及驻劄之地未尝指淮夷也申培说雷同朱传而但归作诗者于史籀不根殊甚子贡传阙文】
　　无衣复王仇也周宣王以兵七千命秦庄公伐西戎周从征之士赋此【据金履祥通鉴前编以此诗属之庄公今从之按史记周厉王无道西戎反王室灭犬丘大骆之族宣王即位以秦仲为大夫诛西戎后仲死于戎有子五人其长者曰庄公宣王乃召昆弟五人与兵七千使伐西戎破之于是复予秦仲后及其先大骆地犬丘并有之为西垂大夫庄公居其故西犬丘】
　　岂曰无衣与子同袍【叶尤韵蒲侯翻】王于兴师脩我戈矛【尤韵】与子同仇【尤韵呉越春秋作讐　赋也严粲云曰子者行伍相尔汝也袍尔雅说文皆云襺也孔頴逹云玉藻纩为襺缊为袍注谓衣有着之异名也緼谓今纩及旧絮也然则纯着新緜名为襺襍用旧絮名为袍虽着有异名其制度是一故云袍襺也与子同袍犹所谓解衣相衣者王周天子也于尔雅云曰也李氏云按左传栾武子曰楚自克庸以来其君无日不讨国人而训之于民生之不易杜元凯以于为曰与此正同脩通作修理也戈说文云平头防也从弋一横之象形徐锴云谓戟小支上向则为防平之则为戈郑云今之句孑防也或谓之鸡鸣或谓之拥颈句亦作钩孑亦作釨孔云钩孑防如防而横安刃但头不向上为钩也考工记云戈广二寸内倍之胡三之援四之又云戈柲六尺有六寸按内谓刃下接柄处其长四寸胡横刃即所谓钩釨者也其长六寸援直刃其长八寸柲即柄也矛即今之鎗字亦象形毛云长二丈孔云谓酋矛也夷矛则长二丈四尺考工记谓攻国之兵欲短守国之兵欲长此言兴师以伐人国知用二丈之矛非夷矛也仇讐也西戎反王室又僴然杀天子之命吏此必讨之讐也时七千之士从征在行者自相告语曰我平日所以与子衣袍必共无分尔我者岂诚为尔与我无衣之故哉正以我辈居则为比闾族党之民出则为伍两军师之众倘一日焉王命兴师则将饬我戎器与子同心以讐君父之讐是以相结缔而不可解耳言外见我辈今既奉王命征戎正出力敌忾之日也卒之破戎复所侵地所借于同仇之奋发者不可诬矣谢枋得云无衣一诗毅然以天下大义为已任其心忠而诚其气刚而大其词壮而直吾乃知岐丰之地被文武周公之化最深惜也周既不能以此而令诸侯秦复不能以此而匡王室卒之数传之后其嚣然好战之习非复先王之民真秦之民矣】　岂曰无衣与子同泽【叶药韵逹各翻说文作襗】王于兴师脩我矛防【叶药韵讫约翻】与子偕作【药韵　赋也泽朱子云里衣也以其亲肤近于垢泽故谓之泽又说文作襗云袴也孔云以上袍下裳则此亦衣名防说文云有枝兵也本作戟从戈从榦省榦者枝也今文省作防刘熙释名云防觡也旁有枝觡也郑云今之三锋防也考工记云防广寸有半寸内三之胡四之援五之又云车戟常谓之车戟者以其建于车上其制长丈六尺晁错云两阵相近平地茂草可前可后此长防之地也剑盾三不当一作说文云起也仇以心言作以气言】　岂曰无衣与子同裳【阳韵】王于兴师脩我甲兵【叶阳韵逋旁翻】与子偕【汉书作皆】行【叶阳韵户郎翻赋也甲铠属周礼注云古用皮谓之甲今用金谓之铠释名云甲介函铠皆坚重之名按蚩尤作铠舆作甲】
　　【舆少康子也又蚩尤以金作兵郑司农云车之五兵戈殳防酋矛夷矛卒之五兵无夷矛而有弓矢行毛云往也心相同气相鼓则可以偕行矣班固云山西天水陇西安定北地处势迫近羌胡民俗修习战备髙上勇力鞍马骑射故秦诗曰王于兴师脩我甲兵与子偕行其风声气习自古而然今之歌謡慷慨风流犹存耳左定四年呉入郢楚申包胥如秦乞师立依于庭墙而哭日夜不絶声勺饮不入口七日秦哀公为之赋无衣九顿首而坐秦师乃出以此诗凡三章每章三韵一韵一顿首故有九顿首云】
　　无衣三章章五句【序云刺用兵也秦人刺其君好攻战亟用兵而不与民同欲焉朱子以为序意与诗情不协良是然谓是秦俗强悍乐于战鬭之诗则胥失之矣子贡传申培说皆云秦襄公以王命征戎周人赴之赋此较为近之然襄公之世周西之地已为秦有宜不复知有王而此诗尚谆谆以王于兴师为言则固周人诗也考史记称宣王以兵七千与秦庄公使伐西戎正与王于兴师之言合故仁山金氏编次此诗属之庄公不为无见也又按竹书西戎杀秦仲事在宣王六年】
　　崧髙尹吉甫美宣王也天下复平能建国亲诸侯褒赏申伯焉【出序　竹书载宣王七年王锡申伯命邹忠云崧髙与黍苗相表里彼代为役者言此则王朝重臣赠章祖道词气迥别且篇中虽美申伯而多述王命亦以见王灵之赫濯序谓羙宣王能建国亲侯褒赏申伯得之矣张文潜云崧髙之所序止于建国亲诸侯褒赏申伯韩奕之所序止于能锡命诸侯夫武王之盛时大邦畏其力小邦懐其徳朝觐防同无敢失时征伐侵讨莫不如志爵赏有度锡命有礼夫岂以为盛哉天子之事固若是也一不能是则乱而已矣而宣王之所能乃止于褒赏申伯钖命韩侯而诗人美之如是者盖周至厉王而乱极矣王室衰防诸侯肆行王且不能有国矣而况能建国乎诸侯背叛搆怨连祸而况能亲诸侯乎赏命不行于上则褒赏中伯为可美也锡命不行乎下则锡命韩侯为可善也扬子曰习治则伤始乱也习乱则好始治也方宣王之初可谓习乱矣而宣王之始能行天子之职诗人为乐其始治而好之此所以美之也郝敬云吉甫对扬于朝而国史録之圣人存之以表亲亲崇贤封建复古之治耳人臣立功纪勲着于小雅人主治定功成见于大雅诗至大雅作者之志愈逺而序者之义愈深故云汉不为救旱以明格天之徳嵩髙不为赠行以明亲贤之礼烝民不为赠山甫以表能使之功梁山不为羙韩封以纪驭福之柄江汉以下皆可知也】
　　崧【风俗通作嵩】髙维【礼记作惟】岳【陆徳明本丰氏本俱作岳】骏【礼记丰本俱作峻】极于天【叶真韵汀因翻】维岳降神【真韵】生甫【丰本作吕下同】及申【真韵】维申及甫维【礼记作为】周之翰【叶先韵胡田翻】四国于蕃【叶先韵汾沿翻】四方于宣【先韵赋也崧毛传云髙貌刘熙云竦也孔頴逹云山形竦然故为髙貌崧古文亦作嵩说文因解为嵩髙山按尔】
　　【雅山大而髙曰崧郭璞注谓今中岳崧髙盖依此名然则凡大山之髙竦者皆可以崧称因中岳髙大故取崧以名之非崧専为中岳之名也观郭注了然岳即周礼所谓岳山雍州镇也古文岳岳通用故尔雅又作岳凡天下诸山之得専以岳名者惟此山耳一名吴山古文以为汧山在今陜西鳯翔府陇州南八十里唐为西镇山耸五峰一曰西颠二曰大贤三曰灵应四曰防仙五曰望辇见雍大记其名不雅非古名也旧说皆谓指四岳言按四岳始见于尧舜时以尧建官主四方之岳故尧典每云咨四岳至舜五载一巡守东至岱宗南至南岳西至西岳北至北岳所谓四岳也然自岱宗而外皆未明言其处至周礼有五岳尔雅称泰山为束岳华山为西岳霍山为南岳恒山为北岳嵩山为中岳是也泰山在今山东济南府泰安州北五里华山在陜西西安府华州华隂县南十里霍山即衡山在湖广衡州府衡山县西三十里恒山在直真定府定州曲阳县西北一百四十里嵩山在河南河南府登封县北十里禹贡之外方也东为太室西为少室相去十七里嵩其总名也衡山一名霍与泰山一名岱皆一山而有二名故孔安国郑服防及孝经钩命决龙鱼河圗皆以衡山为南岳而书传白虎通风俗通尔雅广雅说苑诸书并以霍山为南岳衡霍一也乃直庐州府六安州有霍山即天柱山汉武南巡以衡山辽旷移岳神于此而祀焉其后因得霍山之名张揖郭璞并以天柱当之非也然考礼记言天子祭天下名山五岳视三公而书周官篇乃言六年五服一朝又六年王乃时巡考制度于四岳诸侯各朝于方岳则意祭告有五岳而埆考功徳之处仍止四岳固与唐虞不异耳五岳之名虽见尔雅释山篇而其发首则云河南华河西岳河东岱河北恒江南衡与五岳防异者増河西之岳而不数嵩髙而周礼职方氏列九州山镇之名正西曰雍州其山镇曰岳山嵩髙亦不与焉郑注周礼五岳因此遂取呉山与岱衡恒华以足其数而其注康诰有云岐镐处五岳之外周公为其于正不均故东行于雒邑合诸侯谋作天子之居是西都无西岳权立呉岳为西岳尔雅嵩髙为中岳华山为西岳者据东都地中而言尔今即未知郑说信否然此诗之言维岳既与周礼尔雅所言山名相合又为雍州之镇依文求义其为岳山断断无疑也骏通作峻说文云髙也极毛云至也言其髙竦之势将至于天也山髙近天亦大臣近天子之象五岳之所以视三公也降说文云下也孔云降其神灵和气也甫据郑礼记注云仲山甫也申即下章申伯也后汉书刘陶云周宣用申甫以济夷厉之荒旧说依毛传指岳为四岳之神以尧之时姜氏为四伯掌四岳之祀申吕皆其苗裔故诗以为岳神所生而据孔安国称吕侯后为甫侯故尚书吕刑篇名礼记引作甫刑因遂以此诗所言甫即指穆王时甫侯也严粲不然其说谓申伯光辅中兴而逺取周道始衰之甫侯以匹之非所以褒扬申伯其论确矣或又疑甫父古文通用仲山甫国语作仲山父至如吉甫蹶父皇父休父之类亦皆以甫父为名字安见其为仲山甫乎愚但就诗文证之唯仲山甫吉甫字俱作甫而其余蹶父皇父休父皆是父非甫何虞其混若吉甫既为作诗之人必无自讃之理而烝民之诗美仲山甫篇中亦明着为吉甫所作则此诗以申甫并言乃似统为二诗发端亦可以见甫之为仲山甫又断断无疑也生甫反申叙甫于申之前者或以爵或以齿差次之皆未可知定非泛泛趂韵岳山与岐周相近乃肇基王迹之地推本二人之生于神降者犹曰祖宗神灵之所孕毓云尔黄佐云凡气之灵处则为神神之灵处则为人故曰人者鬼神之防也韩子论衡山谓其蜿蜒扶舆磅礡而郁积则白金水银丹砂石英等物皆不足以当其竒意必有魁竒才徳之民生于其间也是亦不过以气之神而为人之神耳严云诗人之意谓申伯佐宣王中兴闗国家之运则其生必不凡故设为神异之辞言崧然而髙竦者岳也其山骏大极至于天惟此岳降其神灵以生仲山甫及申伯也当时仲山甫为相申伯亚于山甫此诗为美申伯而以山甫并言盖为申伯与山甫伯仲间耳借山甫以大申伯也推原于岳降以尊之犹烝民言天生仲山甫耳或者疑甫为字申为国则名称不类故以申甫皆为国不知古人文辞难以例拘舜典称稷契稷以官契以名汉称绛灌绛以封邑灌以姓皆不类也维申及甫又先申后甫者明此诗为赠申伯而作自宜主申伯以立言耳翰鸟羽也言其为王室之羽翼鸟有两翼亦见二人阙一不可也四国四方之国蕃通作藩晋语以蕃为军韦昭注云篱落也王安石云言扞蔽也四方则自四国之外广言之张文潜云四国有所界内也四方无所限外也民劳曰恵此中国以绥四方则中国者四国也四方外也故先中国而后四方则四国为内可知也又曰恵此京师以绥四国者盖四国比四方为内而比京师为外京师者王所都而已故其言如此宣者徧布之义布威灵布徳泽皆是也言二人虽身在王朝而能佐王制驭宇内故四国则于以藩蔽其患难四方则于以宣布其威徳此皆指已然之效言礼记孔子闲居篇云清明在躬志气如神耆欲将至有开必先天降时雨山川出云其在诗曰崧髙维岳骏极于天维岳降神生甫及申维申及甫为周之翰四国于蕃四方于宣此文武之徳也严云谓文武之徳施及后世故天生申甫以佐中兴魏了翁云盖自天地山川之神气钟而为人是心清明与宇宙之内流行发见者实同一原又推本而求之有如甫申之生乃繇十世而上文武二王积徳所感呜呼人之此心与天地山川相为流通固也而人物之生又系乎时数清明之感山川英灵之防祖宗徳泽之积然则是岂数数然哉】　亹亹【丰本作娓娓】申伯王缵【韩诗作践潜夫论作荐】之事【寘韵】于邑于谢【潜夫论路史俱作序】南国是【潜夫论作为】式【叶寘韵式吏翻丰本是式作之纪】王命召【音邵后同】伯【陌韵】定申伯之宅【陌韵】登是南邦【叶东韵悲工翻】世执其功【东韵　赋也亹尔雅训勉说文无亹字当通作娓其义训顺兼此二义见臣道无成代终之意申国名王符谓在南阳宛北序山之下即今河南南阳府南阳县是也李氏云按史记周本纪申者乃侯爵也以其为方伯故谓申伯严云方伯者一方之牧也黄佐云召公称伯恐亦是如此王宣王也后仿此纉尔雅说文皆云继也李云王纉继之以事如北门政事一埤益我于郑云徃也下同邑指申言王安石云国之所都亦曰邑作邑于丰商邑翼翼是也谢国名在今河南汝宁府信阳州欧阳修谢绛铭云黄帝后昔周灭之以封申伯在南阳之宛罗泌路史云其地西甚广严云西汉地理志申国在南阳宛县后汉地理志谢城在南阳棘阳县东北百里申谢其地相近愚按时必宣王命申伯于申谢之间有所经营故先自京师而往其国邑继又从其国邑而往谢正上文所谓王纉之事者也于谢或即是命之灭谢特旧史无明文耳林氏云宣王之世申伯以王舅大臣为南国屏翰盖前此中在王畿之内而宣始分封之以干城王室楚经营北方大抵用申息之师其君多居于申合诸侯亦在焉秦汉之际南阳为要地髙祖逾宛攻武闗张子房曰强秦在前强宛在后此危道也汉与楚相持常出武闗収兵宛叶间光武起南阳以宛首事申即宛也王应麟云当成周者南有申吕左传楚子重请申吕以为赏田申公巫臣曰不可此申吕所以邑也是以为赋以御北方盖楚得申吕而始彊兹所以为周邑之屏翰与髙帝入闗光武起兵皆先取宛其形势可见李忠定尝言天下形势闗中为上襄邓次之季本云谢近于荆而荆与徐连旧尝表里为江淮诸国之患穆王以降周徳寖衰至于厉王失道滋甚江淮上下荆徐并兴宣王命将以伐荆而蛮荆威自将以伐徐而淮夷服于是使召虎疆理江汉申在汉阳因使虎彻谢土田以筑城定宅焉谢荆徐之要冲也其扼吭之虑逺矣南国南方诸侯之国式说文云法也南国诸侯见申伯有于蕃于宣之能则皆以之为法式也召伯孔云以常武之序知召伯是召穆公也王肃云召公为司空主缮治宅尔雅云居也宅是镐京之宅该宗庙宫室城郭之类王嘉申伯之能式南国也思并以谢与之乃使召伯更定申伯所居之国欲使自申而迁于谢也但尚未明言至下章王命申伯乃定指其地而召伯遂因而成之耳登尔雅云陞也申伯在南邦中独膺加地进律之赏是陞之于此南邦也执者持守之意功即蕃宣之功世世子孙长有此土以持守其蕃宣之功欲其与国咸休久而不替也】　王命申伯式是南邦【叶见前章】因是谢人以作尔庸【叶东韵读如融余中翻】王命召伯彻申伯土田【先韵亦叶真韵他因翻】王命傅御迁其私人【真韵亦叶先韵如延翻　赋也申伯出为诸侯所治者不过一国而已而命之式是南邦者使之为州牧也使为州牧则当改大其邑故以谢地畀之曰因是者蒙上章于谢之文也作说文云起也庸尔雅云劳也说文云用也字从用从庚庚更事也周礼云民功曰庸按郑语桓公问于史伯曰谢西之九州何如对曰其民沓贪而忍不可因也惟谢郏之间其冡君侈骄其民怠沓其君是易取也注谓州者二千五百家之州以此推之则谢地甚广其国新为宣王所灭其人必有难治者宣王既使申伯往谢以经理之而今又使之改封于谢以镇压之故其命之之辞谓因是谢地之人俾之属尔统辖以奋起尔之事功也彻者周之税名详见公刘篇用彻法以正其土田则经界之修明税赋之画一皆在其中矣此即黍苗篇所云平原隰清泉流之事沈万钶云韩奕言实畆实籍江汉言彻我疆土而此言彻申伯土田盖自厉王贪暴而税法壊尽矣宣王中兴之美此亦可见其一傅御者郑云贰王治事谓冡宰也孔云三公有太傅知此非者以王之所命当有职事三公无职故知非也僖二十八年左传曰郑伯傅王是谓辅相王事者为傅也副贰于王以治国事者唯宰为然故知谓宰私人毛云家臣也孔云对王朝之臣为公人家臣为私属也有司彻云主人降献私人注谓大夫言私人明不纯臣此申伯虽是王之卿士亦是不得纯臣故称私人也愚按此即第七章所云徒御者迁其私人谓先定其名籍以待迁耳非先使之就国孔谓其迁犹与申伯同行是也】　申伯之功召伯是营【庚韵亦叶阳韵于方翻】有俶【陆本作防】其城【庚韵亦叶阳韵辰羊翻】寝庙既成【庚韵亦叶阳韵辰羊翻】既成藐藐【叶质韵莫笔翻】王锡申伯【叶质韵必益翻亦叶药韵卜各翻】四牡蹻蹻【药韵亦叶沃韵拘玉翻】钩膺濯濯【叶沃韵厨玉翻亦叶药韵书药翻　赋也功犹事也与世执其功之功不同此指工役之事言观黍苗篇言肃肃谢功召伯营之可见营者周匝相度之意规制新邑而自居之乃申伯之事而今召伯则奉王命为之相度也俶尔雅以为始说文以为善兼此二义言创始为之而甚善也坚完之谓善城说文云以盛民也寝庙宗庙也前曰庙后曰寝详见巧言篇専举寝庙亦营宫室先宗庙之意既者已事之辞成说文云就也城以纳民而扞患庙以奉先而萃涣皆谢功之大者下既成只蒙上文言寝庙既成则其余功之小者皆可以兼该之矣藐通作邈说文云逺也上林赋防睇绵藐注亦以绵藐为逺视貌左传以是藐诸孤孟子说大人则藐之其义皆同谢去周京颇逺故云藐藐也此结王命召伯定申伯之宅一案亦为下文遣行发端或问朱子崧髙烝民二诗皆是遣大臣出为诸侯筑城不知当初何故不教本土人筑朱子曰此也晓不得封诸侯故是大事防黍苗诗当初召伯带领许多车徒人马去也是劳攘古人重劳民如此等事却又不然更不可晓如汉筑长安城如今建州南剑上下筑城皆去别处调人来都晓不得邓元锡云古王者封诸侯诸定宅俶城作寝庙至于彻田皆司空职之司空掌邦土也又董工作既成而全畀之胙之土之道也亦嫌侯始就国以寝庙工作之事遽勤民焉曲而至矣锡通作赐说文云子也谢功既成就封有日故又赐之车马四牡所以驾车者蹻说文云举足行髙也以非一马故重言之见其壮也钩膺毛云樊缨也详见采芑篇乃马腹带之饰非金路马颔之钩也按周礼巾车职云象路朱樊七就异姓以封申伯异姓诸侯只宜用象路耳濯濯鲜明之貌季云此章言营谢既成而始命申伯以往不以工役累其心也】　王遣申伯路车乗马【叶麌韵满补翻】我图尔居莫如南土【麌韵】锡尔介【尔雅注作玠】圭【尔雅注作珪】以作尔宝【皓韵亦叶麌韵彼五翻】往近【丰本作】王舅南土是保【皓韵亦叶麌韵彼五翻　赋也遣申伯者孔云发遣申伯令使之国也路车象路也四马曰乗即上章所云四牡也上章言马而未及车故此又合车马总言之圗说文云画计难也徐锴云规画之也故从口啚者吝啬难之义也尔雅云谋也南土所包者广凡南方之国皆是谢地亦在其中故以南土言曰莫如者非徒以地羙人众有酌全才择重地意圭之类不同其制上圜下方介圭居其一介通作玠说文云大圭也尔雅云珪大尺二寸谓之玠注训大为长也郑笺训介圭从此说按考工记玉人之事云镇圭尺有二寸天子守之命圭九寸谓之桓圭公守之命圭七寸谓之信圭侯守之命圭七寸谓之躬圭伯守之天子执冒四寸以朝诸侯大圭长三尺杼上终葵首天子服之周礼典瑞职云王晋大圭执镇圭缫借五采五就以朝日据此则尔雅所谓玠即所谓镇圭镇圭与大圭其长不同说文训玠为大圭混也又书顾命言太保承介圭上宗奉同瑁王惟朝日始执镇圭搢大圭若见诸侯则执瑁圭耳此承与奉所以不同也至如公侯伯守圭名桓信躬不名介故宜从郑说寳说文云珍也徐锴云人所保也以作尔寳者言锡此物以为尔之所贵重也陈祥道云夫王之大圭长三尺则尺有二寸所以锡诸侯者也诸侯之圭长不过九寸锡以尺有二寸使寳之而已愚按典瑞职云珍圭以征守以卹凶荒杜子春云珍当为镇书亦或为镇以征守者以徴召守国诸侯若今时征郡守以竹使符也镇者国之镇诸侯亦一国之镇故以镇圭征之也凶荒则民有逺志不安其土故以镇圭镇安之郑云珍圭王使之瑞节王使人征诸侯忧凶荒之国则授之执以往致王命焉如今时使者持节矣凡瑞节归又执以反命详杜郑二说乃识此诗锡介圭之意王命申伯镇抚南土故使之执介圭而往以镇安之如王自行也介圭王之守器申伯执此物即王之威灵在焉当加寳重不敢亵也又按论语言执圭鞠躬如也亦是使臣执诸侯之圭可以相证往谓申伯之国也近王舅指南土诸国言说文云母之兄弟为舅妻之父为外舅申伯称王舅疑是后父汉书外戚恩泽侯表云其余后父据春秋褒纪之义帝舅縁大雅申伯之意寖广博矣又以列女传证之宣后称姜后申国姜姓而后章亦有申伯番番之语番番者老也此非后父而何保犹安也言申伯往矣表里江淮控带荆徐为南方巨镇凡地近王舅遍南土之诸侯皆将赖是以保安也自我图至此皆册遣之辞一说万象烈云此介圭也自王锡之往与王舅朝夕亲近而不相离以保此南土亦通】　申伯信迈王饯于郿【支韵亦叶寘韵明秘翻】申伯还南谢于诚归【叶支韵俱为翻亦叶寘韵求位翻】王命召伯彻申伯土疆【阳韵丰本作畺】以峙【陆本作畤】其粻【阳韵】式遄其行【叶阳韵户郎翻赋也迈说文云逺行也信迈犹云果行也饯说文云送去也郑云送行饮酒也一统志云古郿城在今陜西】
　　【鳯翔府郿县北十五里渭水之北也郑云时王盖省岐周故于郿云孔云申在镐京之东南自镐适申涂不经郿时宣王盖省视岐周申伯从王至岐自岐遣之故饯之于郿也岐周周之所起以有先祖之灵故时省之非为申伯故往王先在岐得召公之报知营谢已讫召申伯于镐至岐周而命之也严云郿即董卓所筑郿坞郿丰皆在镐京之西其地相近王命申伯为州牧改邑于谢必册命于文王之庙故告庙毕而饮饯于郿也祭统云赐爵禄必于太庙召诰王朝歩自周则至于丰注谓文王之庙在丰命诸侯必至丰告庙于周受命亦丰庙也还说文云复也言复之镐京也南指谢也还南二字中具有转折自郿至镐繇是而南也按舆地岐周最在西北稍东则为郿又东则为镐而谢又在镐之东南或误谓南还于镐然后适谢岂知镐在东不在南也诚归言始成行也申伯改封于谢则谢是其本国故以往为归谢于诚归者郑云诚归于谢也孔云古人之语多倒故申明之严云申伯志存王室宣王恩隆元舅人疑其未必往谢故言信迈诚归谓果然成行也陆化熙云曰信曰诚见王不能舍伯伯亦不能去王唯其势不得已故黾勉辞去王命召伯是重复追述之辞非谓此时更命也彻土疆与上彻土田同言彻土田之疆界也意在唤起下峙粻一语言追自王命召伯彻土田之时而已预峙其粻谓取井田十一之赋以供委积之用也此结前王命召伯彻申伯土田一案峙本作偫说文云待也徐锴云按汉书张忠为孙寳设储偫物以待须索也粻说文云食米也式发声也遄尔雅云速也式遄其行是预计其如此郑云自京至国在路所须命皆预备委积以速申伯之行繇在道无所阙乏故得疾至也按周礼地官遗人职云凡国野之道十里有庐庐有饮食三十里有宿宿有路室路室有委五十里有市市有候馆候馆有积少曰委多曰积季云观申伯至此方行则其事可以需迟而当在荆徐既服之后矣】　申伯番番【叶先韵孚焉翻亦叶歌韵逋禾翻】既入于谢【楚辞章句作徐】徒御啴啴【叶先韵于权翻亦叶歌韵托何翻】周邦咸喜戎【丰本作我】有良翰【叶先韵见首章】不【丰本作丕】显申伯王之元舅文武是宪【叶先韵孚焉翻　赋也番通作皤说文云老人白也秦誓番番良士义亦同此观其先言询兹黄髪而以良士为旅力既愆又与仡仡勇夫对言则其为髙年之状可知矣既入于谢者黄佐云言自此而入于彼非已到谢也徒御毛云徒行者御车者声之缓者曰啴此啴啴亦取缓义郑训为安舒是也此据其去时之仪如此结前王命傅御迁其私人一案周邦咸喜者京师之臣若民皆聚观而喜也戎有良翰者周人自相谓之辞戎之为汝音之转也古者戎有汝音良说文云善也申伯在王朝则王朝重在南土则王朝益重以其保南土于外而内之王朝愈安故曰良翰与首章维周之翰相应不显三句吉甫推咸喜之意而夸羙之也不显即丕显也以闻望言元字从一在兀上徐锴云髙也舅以元称谓辈行之髙尊者黄佐云王之元舅似常事何足道者然观韩信拜大将而一军皆惊则位望亦未可全轻也故道及之文武毛云言有文有武也愚按文武是徳之见于才者乃据申伯平日在王朝而言文能经邦武能戡乱蕃宣之绩所自来也宪尔雅云法也郑云表也凡法令以表悬之谓之宪是宪即南国是式之意言丕显申伯岂徒以其为王之元舅而人瞻仰之哉亦以其有文武全才足为南国诸侯法式此所以咸喜其为良翰耳钱天锡云因亲建贤疑为王者之私恩以亲蒙宠亦非申伯之休羙故特铺张其贤见锡之遣之饯之以华其行者非止为一外戚之荣而已】　申伯之徳【职韵】柔惠且直【职韵】揉【陆本作柔】此万邦闻于四国【职韵】吉甫作诵其诗孔硕【陌韵亦叶药韵实若翻】其风肆好以赠【崔灵恩集注作増】申伯【陌韵亦叶药韵卜各翻赋也徳髙文武一层承上章言申伯所以有文武之才者以其本于有柔恵且直之徳耳柔者对刚之名惠说文云仁也尔雅云顺也直说文云正见也荀子云是谓是非谓非曰直惟有柔恵之徳故能文惟有直之徳故能武中加一且字见兼济之妙张文潜云柔者嫌于无立不能刚而有立则其为柔惠也挠而已矣夫惟柔恵且直者外柔顺而内不挠者也夫直者所以为无挠也揉说文云屈伸木也强者治以刚弱者抚以柔之谓此足以征其文武矣万邦即四国举其多而言则曰万邦就其方而言则曰四国闻跟揉字来谓懐其柔恵者颂仁惮其直者颂义也此皆追申伯在王朝时而言观揉此万邦语可见若在往谢后则但当云揉此南邦不得泛及万邦矣吉甫毛云尹吉甫也周之卿士孔云其先尝为尹官而因氏焉六月言宣王北伐吉甫为将礼军将皆命卿也作诵毛云作是工师之诵也孔云诗者工师乐人诵之以为乐曲欲使申伯之乐人常诵习此诗也孔甚硕大也诗中所指陈者甚大有系于天下国家也风郑云风切申伯也按声之足以感人者为风肆朱子云遂也取披拂四散之意好说文云羙也意无不尽辞无不羙足以感动申伯矣或谓此雅诗而有风体非是诗言志吉甫岂按风雅之体而作诗者乎赠说文云玩好相送也毛云増也孔云凡赠遗者所以増长前人赠之财使富増于本赠之言使行増于义也以赠申伯者详美其已往所以益勉其将来如徳则柔恵且直也才则文武也功则四国于蕃四方于宣也循此不替则可以保是南土而永为周之翰矣此吉甫作诗送行之意崔灵恩谓増益申伯之羙是也孔云此诗之作主美申伯而已申伯有徳王能建之美申伯亦所以羙宣王故为宣王诗也邹忠云夫柔惠且直揉万邦而闻四国申伯固宜为文武宪矣岂可因王之元舅而反掩其徳谢功之营亦岂猥与后世恩泽侯可同日语哉至其后人逆节亦非凭椒房之宠内执朝权如王窦阎梁辈也嗟夫为媾为防斯其故盖难言之而以造端咎崧髙过矣又郝敬云按申伯以王元舅褒封晋锡可谓厚矣未几以幽后见黜率犬戎杀幽王而灭宗周申为戎首焉然则宣王之褒赏元舅与后世主宠任外戚移祚簒国者何以异乎故天子有道则万国亲无道则亲戚叛易曰匪防婚媾反覆手之间而已父子相继宣兴幽灭可不畏哉故国风存扬之水大雅録崧髙圣人有防意焉诵者见其羙而忘其规泥其辞而不逆其志乌可与言诗矣王应麟云外戚秉政未或不亡汉亡于王莽何进晋亡于贾谧唐几亡于杨国忠石晋亡于冯玉愚按竹书纪王锡申伯命在宣王七年又纪四十一年王师败于申则申人之逆王命已在宣王之季矣】
　　崧髙八章章八句【朱子谓宣王之舅申伯出封于谢而尹吉甫作诗以送之申培说同此但据篇中约略成文固自不谬然使作诗之大意非为美王则不过朋友相送之诗但当列之小雅何以入大雅乎子贡传阙文】
　　黍苗营谢也宣王封申伯于谢命召穆公往营城邑故将徒役南行而行者作此【自宣王下俱出朱传朱子云此诗与大雅崧髙相表里邹忠云崧髙何以系之大雅黍苗何以系之小雅固知体裁音律自尔不等盖黍苗即非作于行役庶士亦代为行役庶士言若崧髙铺叙宏濶自是名公钜章此大小雅所繇别与愚按崧髙意重申伯此意重召公命防各别】
　　芃芃黍苗隂【丰氏本作霒】雨膏【叶号韵居号翻】之悠悠南行召【音邵后同】伯劳【叶号韵郎到翻】之【兴也芃芃黍苗隂雨膏之解见下泉篇以隂雨能泽物兴召伯能抚下悠说文云忧也尔雅云思也字从心国有大役众之所惮又地逺而时久则忧思迸集矣北自镐京至谢故曰南行孔頴逹云以嵩髙言王命召伯定申伯之宅又曰因是谢人与四章肃肃谢功相当故知此南行谓宣王之时召伯营谢邑将徒役南行也召伯韦昭云召康公之子穆公虎也劳之谓慰其劳苦恤其饥渇拊循劝勉如天泽沃然其劳也盖膏也孔云此言南行是举其始去而劳之左襄十九年季武子如晋拜师晋侯享之范宣子为政赋黍苗季武子兴再拜稽首曰小国之仰大国也如百谷之仰膏雨焉若常膏之其天下辑睦岂惟敝邑晋语秦伯燕公子重耳子余使重耳赋黍苗子余曰重耳之卬君也若黍苗之卬膏雨也若君实庇防膏泽之使成嘉谷荐在宗庙君之力也君若昭先君之荣东行济河整师以复彊周室重耳之望也】　我任【丰本作壬】我辇我车我牛【叶支韵鱼其翻】我行既集盖云归哉【叶支韵将其翻赋也召伯知南行者之劳苦忧思也因呼而喻之此下二章皆召伯之语所谓劳之也孔云任辇车牛是转】
　　【运所用任郑笺训抱也按说文训任为保保抱同意故孔氏谓任在前负在背训抱是也或训为担非也辇说文云挽车也从车从防在车前引之防音伴并行也从两夫汉书注驾人以行曰辇司马法云夏后氏谓辇曰余车殷曰胡奴车周曰辎辇辇一斧一斤一凿一梩一锄周辇加二板二筑又曰夏二十人而辇殷十八人周十五人杨慎云说者以为夏出师不逾时殷逾时周歴时故前世辇少后世辇多车大车也孔云此转运载任则是大车朱子云牛所以驾大车也我任我辇者我有所抱持之器具则置于我之辇我车我牛者我有所任载之大车则驾以我之牛也集犹就也盖者未定之辞百物具备竣事不难俟我南行之功既就斯时庶可言归哉严粲云示以归期安其心也】　我徒我御我师我旅【语韵】我行既集盖云归处【叶语韵敞吕翻　赋也郑云歩行曰徒召伯营谢邑以兵众行其士卒有歩行者有御兵车者五百人为旅五旅为师春秋传曰君行师从卿行旅从孔云旅属于师徒行御车还是师旅之人天子之卿与诸侯同故有师也处止也功成事毕庶可以归而止息矣皆慰劳之辞上章任辇车牛以载工作之器言此章徒御师旅以受工役之人言盖皆自周调发而不以劳谢民也】　肃肃谢功召伯营【庚韵】之烈烈【左传杜注作列列】征师召伯成【庚韵】之【赋也肃说文云持事振敬也以相度周至故曰肃肃谢申伯今所改封之国郡国志云南阳郡宛县本申伯国棘阳县东北百里有谢城按棘阳即今河南汝寜府信阳州也申谢相近功朱子云工役之事也营本匝居之义故旧说以纵横相度为经周相度为营烈说文云火猛也烈烈是猛于趋事之状征行也师即上章我师之师谓此南行之师众也成之者以抚循为激劝有以成其烈烈也此诗先言初行之时备加慰劳及规模既定于是人皆趋事赴功而谢功于是可成矣盖立言之次第如此左襄二十年郑伯享赵孟于垂陇子西赋黍苗之四章赵孟曰寡君在武何能焉】　原隰既平【庚韵】泉流既清【庚韵】召伯有成【庚韵】王心载宁【叶庚韵泥耕翻丰本作寍　赋也原隰解见信南山篇孔云五土有十等独言原隰者以其最利于人故特言之治土髙下各得其宜故曰平泉流以水利言水壅则流浊既清如纵者为沟横者为遂而无壅塞之患也蔡汝楠云清水道所以平原隰也上章言烈烈征师召伯成之不过成就建城郭治宫室等事而已至此相其原隰之宜通其水泉之利则召伯营谢之功于是乎有成矣载之言则也寜通作寍安也谢为荆徐要冲之地封申伯于此则足以镇抚南国宣王之心则安也观崧髙之诗一则曰南土是保再则曰戎有良翰则王心之所以寜可知不独谓其足以笃厚元舅克副亲亲贤贤之念已也吕祖谦云天子子万姓者也大臣虑四方者也方伯分一面者也申伯之体势不重则无以镇定南服召穆公身为卿士岂得辞其忧责哉宣王虽深居九重宵旰之虑固未尝一日忘之也必待召公告厥成功而王心始宁焉此真知职分者也】
　　黍苗五章章四句【子贡传以为城申也按申伯改封于谢诗言营谢非言城申也序以为刺幽王也不能膏润天下卿士不能行召伯之职焉黄震云诗中明言美召公而诗序乃以为刺幽王此类亦何讶晦庵之去序耶杜预谓美召伯劳来诸侯韦昭亦云道召伯述职劳来诸侯也今按诗言营谢功成于述职何与其云劳之者乃劳南行师旅非劳来诸侯明甚华谷严氏又谓此诗乃兼美营谢伐淮二役郝敬取之盖误认徒御师旅一章及烈烈征师二语为平淮夷之事考竹书纪年宣王六年召穆公帅师伐淮夷是年王伐徐戎归自伐徐锡召穆公命越明年始锡申伯命则营谢之举在平淮之后今篇中先言肃肃谢功召伯营之后言烈烈征师召伯成之何得以征师为指伐淮耶若申培说亦与朱传同但谓此诗乃史籀所作亦无稽据何宣王之世惟史籀作诗为多我未之闻也】
　　烝民宣王命樊侯仲山甫城齐尹吉甫作诗美之【据竹书事在宣王七年序云尹吉甫美宣王也任贤使能周室中兴焉愚按贤以徳言能以才言篇中言柔嘉维则是徳也赋政于外四方爰发是才也王命仲山甫式是百辟纉戎祖考王躬是保所谓任贤也王命仲山甫城彼东方所谓使能也陈氏云崧髙烝民二诗皆尹吉甫赠行之诗而序诗者皆以为美宣王何也盖人君委任得人而僚友之间赋诗以相娱乐则人君之羙莫大焉郝敬云普天之下莫非王土惟王建国文武之制也周衰诸侯强僣继世不繇天子裂封启土悉自已出厉王中衰周人放之于彘是畿旬诸侯且不知有天子而况齐逺在东隅境内区区之城郭必以上请岂非宣王中兴之烈足以震叠之与夫子删诗存烝民春秋之义也故曰诗亡春秋作樊地名仲山甫所封也杜预云一名阳樊野王县西南有阳城季本云野王本河内今属懐庆府夹漈郑氏以为阳樊在济源东南三十八里济源南与河内相隣即其地也晋语王赐文公阳樊之田阳人不服公围之将残其民仓葛呼曰阳有夏商之嗣典有周室之师旅樊仲之官守焉樊仲即仲山甫也毛传称仲山甫为樊侯与竹书合孔頴逹云山甫为樊国之君韦昭谓食采于樊樊在东都之畿内杜预曰经传不见畿内之国称侯男者天子不以此爵赐畿内也如预之言畿内本无侯爵传言樊侯不知何所按据】
　　天生烝【孟子韩诗外传俱作蒸】民有物有则【职韵】民之秉彝【孟子作夷】好【去声】是懿徳【职韵】天监有周昭假【丰氏本作格】于下【叶麌韵后五翻】保兹天子生仲【丰本作中后同】山甫【麌韵丰本作父后同　赋也烝尔雅云众也按烝本热义转训为众者人众则气热曰蒸民者泛言天下之人也物犹事也则说文云等画物也从刀从贝贝古之物货也徐锴云则节也取用有节刀所以裁制之也愚按凡制度品式皆曰则天理当然不可增减者亦谓之则易所云天则诗所云帝则是也大学言致知在格物格者格式之谓有一物必有一天然恰好之格不可过不可不及即此所谓则也是格也大学又谓之至善散之为物物之至善合之为统体之至善知其散则知其合也以其极至而无以复加如是则可以止矣此非意识所得预与生俱生乃吾性本然之体也故知而致及于是则知止矣亦所谓知之至矣庄子云各有义则谓之性真徳秀云易曰形而上者谓之道形而下者谓之器道者理也器者物也精粗之辨固不同矣然理未尝离乎物之中知此则知有物有则之说矣盖盈乎天地之问者莫非物而人亦物也事亦物也有此物则具此理是所谓则也以人言之如目之视耳之听物也视之明听之聪乃则也君臣父子夫妇长幼物也而君之仁臣之敬子之孝父之慈夫妇之别长幼之序乃则也则者准则之谓一定而不可易也古人谓规矩准绳衡为五则者以其方圆平直轻重皆天然一定之法故也夫物之所以有是则者天实为之人但循其则耳秉尔雅云执也此字宜着力说韩诗外传云民之秉徳以则天也彝说文云宗庙常器也尔雅训彞为常其义取此好者慕爱之意懿说文云専久而羙也曰则曰彝曰懿徳其实一也自其丽于物而言谓之则自其人人所同更无改易而言谓之彝即书言恒性是也自其至一至精无容増减出入而言谓之懿徳按徳与惪字有辨理之得于天者谓之惪其字从直从心行道而有得于心者谓之德其字从彳从惪今文多混此言懿徳乃性之惪也正当通作惪苏辙云民能秉常则莫不好德维其失常乃有不善孟子云仁义礼智非由外铄我也我固有之也弗思耳矣故曰求则得之舎则失之或相倍蓰而无算者不能尽其才者也诗云天生蒸民有物有则民之秉彝好是懿徳孔子曰为此诗者其知道乎故有物必有则民之秉夷也故好是懿徳旧说皆谓民自然好徳殊未知此诗及孔孟之意按此诗以此四语发端其理甚精而意甚切乃统宣王及山甫俱包括于天生之内而言物各有则而惟山甫能完其则故能予君以则观后章言柔嘉维则是山甫之能自完其则也又言衮职有阙惟仲山甫补之是山甫之能子君以则也凡民非能秉执其彞不使放失者则虽有自有之懿徳亦不知好徳輶如毛民鲜克举之惟不能秉彝故也我义图之惟仲山甫举之惟其能秉彝故也山甫之徳如是为保王躬计岂可少此人哉监临下也昭日明也俱见说文假通作徦至也保者扶持之意仲山甫孔云字也按汉书杜钦传云仲山父异姓之臣无亲于宣就封于齐唐权徳舆集云鲁献公仲子曰仲山甫入辅于周食采于樊罗泌路史中樊国凡两见一以为泰伯仲雍后一据潜夫论以为庆姓俱未详孰是然据第三章有纉戎祖考之语疑徳舆说为近之彼所云祖考指周公耳若其他固未有显者苏云天之监周也其明实指于下将保安宣王乃生仲山甫以佐之凡宣王之所以能全其性而无失其常者皆仲山甫之功也严粲云此诗欲羙山甫故谓山甫天实生之山甫卒諡穆周语亦称樊穆仲】仲山甫之徳【职韵】柔嘉维则【职韵】令仪令色【职韵】小心翼翼【职韵】古训是式【职韵】威仪是力【职韵】天子是若明命使赋【若赋叶韵未详丰本赋作职　赋也仲山甫之徳只柔嘉雒则一语尽之君道主刚臣道主柔此亦一物之则也臣道无成故尚柔邹忠云易坤为臣道系以利牝马之贞盖坤非偏柔承干而为柔也嘉羙也则即物则之则万象烈云柔嘉维则者言柔之嘉处乃其则也柔非其则即不得为嘉柔而不嘉只为非其则即此一句已自细到至处令郑云善也令仪令色亦自其对君者而言严云令仪则动止雍容令色则容貌温粹小心翼翼与大明篇义同为君者心欲大主于仁也为臣者心欲小主于敬也念念皆在羽翼王室故曰翼翼辅广云令仪令色柔嘉之发于外也小心翼翼柔嘉之存于内也古训郑云故训也式说文云法也法古训逊志典学后章言既明且哲不茹柔不吐刚其理皆从此出蔡汝楠云所以全此则者为其有此学也凡民无此学则无此徳天生之则亦乍明乍灭终谓之凡民而已左传云有威可畏谓之威有仪可象谓之仪力者以志帅气以神驭官非着力矜持之谓严云山甫令仪令色则动容周旋中礼矣犹曰威仪是力何也有徳者固威仪之所自形而谨其威仪者亦所以检摄而养其徳也故致礼以治躬则庄敬外貌斯须不庄不敬而慢易之心入之矣可不勉与愚按式古训力烕仪亦见山甫之能时时秉执其常性处此其所以有柔嘉之徳而能尽为臣之则也天子二句引起下二章若尔雅云顺也按若字从艸从右说文云择菜也徐锴云择之顺手故从右右者手也以此训顺似乎强解当通作叒周伯琦云顺也从三又又者手也二又为友三又为叒所助者多故为顺也防意愚因是悟桑字从叒从木古人析为二文讹叒为若曰若木若木者扶桑也其实即桑之一字耳然则叒若同音其混用久矣请以此补字学所未发明命者天子明告邦国之命也赋者徴求之义言宣王见山甫有柔嘉之徳心悦顺其为人因使之典司政本为天子宣布明命以征求邦国之应即下章所称出纳王命是也书曰令出惟行不惟反令出而必求其行即赋之说矣】　王命仲山甫式是百辟【甫辟叶韵未详】纉戎【丰本作尔】祖考【皓韵亦叶有韵去九翻】王躬是保【皓韵亦叶有韵补苟翻丰本作佛】出纳【陆本丰本俱作内】王命王之喉舌赋政于外四方爰发【舌发叶韵未详　赋也此章言仲山甫所居之职郑以为冡宰是也自式是百辟以下至王之喉舌皆命词孔云王命此仲山甫曰尔可以为长官施其法度于是天下之百君纉说文云继也戎之言汝以音同通用祖考祖父也疑但指祖言意必尝居冢宰之职故今又使山甫继之也依权徳舆说周公是山甫之祖书言惟周公位冢宰正百官是也自周公后歴伯禽考公炀公幽公魏公厉公至献公凡七公炀公为考公之弟魏公为幽公之弟献公为厉公之弟实止三世耳献公卒子真公濞立真公卒弟放立是为武公当宣王时尝以长子括少子戏见王王爱戏欲立戏为鲁太子山甫谏曰不可事见周语据徳舆谓山甫是献公仲子则山甫乃真公弟武公兄而仕于王朝者也王躬是保与首章保兹天子之保义同王躬之所以保其故尚在下文惟动丕应傒志则天子之身于是获安矣出纳王命者胡一桂云谨审上之命令命之善者宣出之不善者缴纳之如后世封还词头之类或但谓出为宣而布之既布则纳而复之亦自可通但此不过一奉行之任冢宰居密勿论思之地其间调剂刚柔使得其宜以致邦国之若者尚有许多参详恐不止如此且此既已言出讷而下文又言赋政言将命亦太复矣喉说文云咽也舌说文云在口所以言也喉舌皆言之所从出曰王之喉舌则其膺代言之任明矣孔云舜命龙作纳言云出纳朕命彼特立纳言之官以典王命出入即今之纳言也与此出纳王命者异赋解见前章凡有所施行者皆谓之政外郑云畿外也爰说文云引词也发犹起也征求其所当施行之政于外则天下诸侯无不于是皆起而应者繇其所出之命皆尽善故也山甫身在王朝而其所召致者如此非以经营四方言也】　肃肃【后汉书作赫赫】王命仲山甫将【叶阳韵资良翻】之邦国若否仲山甫明【叶阳韵谟郎翻】之既明且哲以保其身【真韵】夙夜匪解【音懈左传晏子春秋韩诗外传作懈】以事一人【真韵　赋也严云此章申上章赋政之事命出天子何等庄严故曰肃肃将者奉行之义此二句即上章所谓赋政于外者也邦国谓诸侯也若解见二章否说文云不也字从口从不徐锴云不可之意见于言也明朱子云谓明于理此二句在将命以前事即上章所谓出纳王命者一令之出如何而邦国顺如何而邦国不顺山甫皆能烛照其理而逆计其必然其可使邦国顺者则诏王出之否则讷之故其所将之于外者皆有顺而无拂四方爰发实繇于此非徒以宣布塞责已也又韩诗外传云王者必立牧方二人使闚逺牧众也逺方之人有饥寒而不得衣食有狱讼而不平其寃失贤而不举者入告乎天子天子于其君之朝也揖而进之曰噫朕之政教有不得尔者耶何如乃有饥寒而不得衣食有狱讼而不平其寃失贤而不举然后其君退而与其卿大夫谋之逺方之民闻之皆曰天子也夫我居之僻见我之近也我居之幽见我之明也可欺乎哉故牧者所以开四目通四聪也诗曰邦国若否仲山甫明之此之谓也仲山甫既能明于邦国若否之理且又能哲以保其身哲尔雅云智也就保身见哲则知几之谓即柔嘉二字可以想见山甫主眷既隆舆望共属若使鷔然自恃信心一往略无前瞻后顾之意未必非悔吝之所繇丛有山甫之哲则知防知彰知柔知刚故能功盖天下而主不疑位极人臣而众不忌自然灾害不及其身矣扬雄言明哲煌煌旁烛无疆于山甫之哲殆有合焉特其言逊于不虞以保天命者非耳中庸云居上不骄为下不倍国有道其言足以兴国无道其黙足以容诗曰既明且哲以保其身其斯谓与徐干云大雅贵既明且哲以保其身夫明哲之士者威而不摄困而能通决嫌定疑辨物居方禳祸于忽杪求福于未萌见变事则逹其机得经事则循其常巧言不能推令色不能移动止可观则出辞为师表比诸志行之士不亦愈乎夙早夜暮也匪通作非解通作懈说文云怠也一人郑云谓天子也山甫之保身非为身也将为事一人计也身保则可以长在位而事一人而山甫朝乾夕惕凡所以尽其所事者一日如是日日亦如是无有一毫怠忽信可谓小心翼翼矣左襄二十六年卫太叔文子曰君子之行思其终也思其复也书曰慎始而敬终终以不困诗曰夙夜匪懈以事一人文二年秦伯伐晋遂霸西戎用孟明也君子是以知孟明之臣也其不解也能惧思也诗曰夙夜匪懈以事一人孟明有焉晏子春秋云叔向问晏子曰人何以则可谓保其身晏子对曰诗曰既明且哲以保其身夙夜匪懈以事一人不庶几不要幸先其难乎而后幸得之时其所也失之非其罪也韩诗外传云昔者周徳大衰道系于厉申伯仲山甫辅相宣王拨乱世反之正天下略振宗庙复兴申伯仲山甫乃并顺天下匡救邪失喻徳教举遗士海内翕然向风故百姓勃然咏宣王之徳诗曰周邦咸喜戎有良翰又曰邦国若否仲山甫明之既明且哲以保其身夙夜匪懈以事一人如是可谓救世矣】人亦有言柔则茹【叶麌韵读如乳橤主翻】之刚则吐【麌韵】之维仲山甫【麌韵】柔亦不茹【见上】刚亦不吐【见上左传颠倒引此二句】不侮矜【左传丰本俱作鳏】寡不畏彊【韩诗外传作强】御【叶麌韵读如麌鱼矩翻汉书作圉　赋也此章再以其赋政之善言之人亦有言相传之言也后仿此五六章言山甫之贤各以人言起之见恒情如此而山甫不然正其异于凡民处柔刚就人所处之地言引言之意黏着邦国上与第二章柔嘉之柔全无干渉柔郑云犹濡毳也茹说文云飤马也飤者餧也俗作饲按马之食草为茹而孔氏谓菜之入口亦名为茹孟子言舜之饭糗茹草庄子谓不茹荤即其义也又礼记言饮血茹毛曹居贞云茹者呑啗之名凡鱼肉柔也则吞啗之刚郑云坚强也吐说文云写也曹云骨鲠则吐弃之严云喻陵弱而畏强也侮说文云伤也矜通作鳏孟子云老而无妻曰鳏老而无夫曰寡刘熙释名云鳏愁悒不能寐目常鳏鳏然其字从鱼鱼目恒不闭者也寡倮也倮然单独也畏者惧怯之意彊御解见荡篇但彼以彊梁御善言此以彊梁御人财物言凡人情鲜不茹柔吐刚而非所以语山甫柔莫柔于鳏寡亦不之侮而凡为柔者可知己刚莫刚于彊御亦不之畏而凡为刚者可知己孔云不侮不畏即是不茹不吐既言其喻又言其实以充之愚按不侮鳏寡不畏彊御亦是借言即扶弱除暴影子见仲山甫所以为王扶政者寛猛相济仁义并用各有当然之则在泽所必加不靳于弱小故无不懐其徳势所必行不诎于强大故无不畏其力四方爰发有以也夫苏辙云此诗言仲山甫其始曰柔嘉维则令仪令色此与汉胡广赵戒何异其终曰柔亦不茹刚亦不吐不侮鳏寡不畏彊御此与汉汲黯朱云何异胡赵柔而陷于佞汲朱刚而近于狂如仲山甫内刚外柔非佞非狂然后可以为王者之佐当天下之事矣呜呼非斯人其谁与归又韩诗外传云君子崇人之徳扬人之羙非道谀也正言直行指人之过非毁疵也诎柔顺从刚强猛毅与物周流道徳不外诗曰柔亦不茹刚亦不吐不侮矜寡不畏彊御又云所贵为士者上摄万乗下不敢傲乎匹夫外立节矜而敌不侵扰内禁残害而君不危殆是士之所长君子之所致贵也诗曰不侮矜寡不畏彊御左文十年楚子田孟诸宋公为右盂郑伯为左盂文之无畏为左司马命夙驾载燧宋公违命无畏抶其仆以狥或谓子舟曰国君不可戮也子舟曰当官而行何彊之有诗曰刚亦不吐柔亦不茹毋纵诡随以谨罔极是亦非辟彊也敢爱死以乱官乎昭元年楚右尹子干出奔晋叔向使与秦公子同食赵文子曰秦公子富叔向曰底禄以徳徳钧以年年同以尊公子以国不闻以富且夫以千乗弃其国彊御已甚诗曰不侮矜寡不畏彊御秦楚匹也使后子与子干齿定四年蔡侯吴子唐侯伐楚楚昭王奔郧郧公辛之弟懐将弑王曰平王杀吾父吾杀其子不亦可乎辛曰君讨臣谁敢讐之君命天也若死天命将谁讐诗曰柔亦不茹刚亦不吐不侮矜寡不畏彊御唯仁者能之违彊陵弱非勇也乘人之约非仁也灭宗废祀非孝也动无令名非知也必犯是余将杀女以王奔随按以上皆断章取义无闗诗防】　人亦有言徳輶如毛民鲜克举【叶麌韵读如踽果羽翻】之【荀子无之字】我义【此毛传古本陆徳明释文同郑笺作仪以后诸本皆从之】圗【叶麌韵动五翻】之维仲山甫举【见上】之爱莫助【叶麌韵牀五翻】之衮职有阙维【左传作唯】仲山甫补【麌韵】之【赋也此章推言山甫所以能赋政之善如斯者繇于其中之有徳故耳人性中所本具有一物必有一则所谓懿徳也輶者轻车也故尔雅训輶为轻言徳而言其輶又以如毛比之者取防妙恍愡之义民即烝民之民鲜通作尟说文云少也克能也举者以手挈之天则无形不可控执毫厘之差千里之谬诗意言其防而难举而旧说相承皆以为轻而易举非也邓元锡云夫懿徳之则如毛然防乎防者也入防难烝民具有之而鲜其举之按中庸引诗曰予懐明徳不大声以色子曰声色之于以化民末也诗曰徳輶如毛毛犹有伦上天之载无声无臭至矣夫繇声色之不大而推之于如毛繇如毛而极之于无声无臭则中庸之言徳愈精而徳輶之义亦可识矣韩诗外传云徳也者包天地之羙配日月之明立乎四时之调览乎隂阳之交寒暑不能动四时不能化也敛乎太隂而不湿散乎太阳而不枯鲜洁清明而备严烕务疾而神竞清而福乎天地之间者徳也防圣人其孰能与于此矣诗曰徳輶如毛民鲜克举之荀子云财物货寳以大为重政教功名反是能积防者速成诗曰徳輶如毛民鲜克举此之谓也我郑云吉甫自我也义毛云宜也图犹度也我义圗之即孔子所谓以义度人者我尝于事事物物之间以当然之宜度之而见山甫之所为无不合乎是者故知此防妙之徳惟山甫为能举之如上章言柔不茹刚不吐即其类也义字亦与则字同意爱好也好是懿徳之好助犹与也山甫诚心好乎懿徳故能举此懿徳而人莫有相偕助而好之者此徳之所以独让山甫也礼表记篇子曰仁之为器重其为道逺举者莫能胜也行者莫能致也取数多者仁也夫勉于仁者不亦难乎是故君子以义度人则难为人以人望人则贤者可知已矣子曰中心安仁者天下一人而已矣大雅曰徳輶如毛民鲜克举之我仪圗之惟仲山甫举之爱莫助之按徳之浑然在心无私意间断则谓之仁故诗以徳言孔子以仁言王安石云商之时天下尝大乱矣在位贪毒祸败皆非其人及文王之起而天下之才尝少矣当是时文王能陶冶天下之士而使之皆有士君子之才然后随其才之所有而官使之诗曰岂弟君子遐不作人此之谓也及其成也防贱兎罝之人犹莫不好徳兎罝之诗是也又况于在位之人乎文王惟能如此故以征则服以守则治及至夷厉之乱天下之才又尝少矣至宣王之起所与圗天下之事者仲山甫而已故诗人叹之曰徳輶如毛惟仲山甫举之爱莫助之盖闵人士之少而山甫之无助也宣王能用仲山甫推其类以新美天下之士而后人才复众于是内修政事外讨不庭而复有文武之境土衮职郑云不敢斥王之言也孔云以衣服之中有衮冕者是人君之上服故举衮以表君也不言王而言衮犹律谓天子为乗舆也凡事之有専主者谓之职阙本门观之名徐锴云中央阙而为道故谓之阙旧说以阙为空而不完之义盖本于此或通作缺说文云器破也补说文云完衣也孔云服衮冕之人职事有所废阙维仲山甫能补益之谓有所不可则谏争之故可任用以致中兴邓云仲山甫践物维则者也防无不入以补衮衮不废矣按周语宣王立鲁公子戏则山甫有谏料民太原则山甫又谏此其为补王阙也多矣左宣二年晋灵公不君士季曰人谁无过过而能改善莫大焉诗曰衮职有阙唯仲山甫补之能补过也君能补过衮不废矣季云言此以起下章欲其遄归之意又黄震云方博士解王制三公一命衮若有加则赐也云衮虽三公可服非有加则不赐诗言衮职有阙维仲山甫补之盖谓是也此言衮者人臣之极常缺之而不服唯仲山甫加赐而得之是当时所缺而今则补之也按后汉书蔡茂在广陵梦坐大殿极上有三穗禾茂挑取之得其中穗輙复夫之以问主簿郭贺贺离席庆曰大殿者官府之形象也极而有禾人臣之上禄也取中穗是中台之位也于字禾失为秩虽曰失之乃所以得禄秩也衮职有阙君其补之旬月而茂征焉贺之引诗其意与黄说合然补为完衣之义乃防上衮衣而言从左传补过之说于义为允】　仲山甫出祖四牡业业【叶韵】征夫捷捷【叶韵】每懐靡及【叶叶韵极叶翻】四牡彭彭【叶阳韵逋旁翻】八鸾锵锵【阳韵陆本作将将】王命仲山甫城彼东方【阳韵赋也顔师古云祖者送行之祭因飨饮焉昔黄帝之子累祖好游而死于道故后人祀以为行神其祭设軷】
　　【于门外曹云出门而后祖祭故云出祖也详见生民篇四牡驾车之四马业所以悬钟虡曰业业者严以为动而不息之意盖取钟虡揺动之象征夫从行之人也捷通作疌说文云疾也或通作倢说文云佽也佽者便利也一云佽者相次比也其义俱通捷捷郑云言乐事也孔云捷者举动敏捷之貌行者或苦于役则举动迟缓故言捷捷以见其劝乐于事也每懐靡及与皇皇者华义同不独山甫懐如不及事之虑而已虽其征夫亦无人而不然盖山甫之急公所感也然以下章永懐之语观之山甫身逺阙庭而心悬启沃其所为皇皇如靡及者亦欲事毕而早还朝耳又韩诗外传云赵王使人于楚鼔瑟而遣之曰慎无失吾言使者受命伏而不起曰大王鼓瑟未尝若今日之悲也王曰调使者曰调则可记其柱王曰不可天有燥湿弦有缓急柱有推移不可记也使者曰请借此以喻楚之去赵也千有余里亦有吉凶之变凶则吊之吉则贺之犹柱之有推移不可记也故王之使人必慎其所之而不任以辞诗曰征夫捷捷每懐靡及盖伤自上而驭下也彭通作騯说文云马盛也八鸾者四马镳八鸾铃象鸾鸟朱子云马口两旁各一四马故八是也详见采芑篇说文无锵字当作玱玉声也鸾声之和似之观采芑篇可见前出祖是将行之时此彭彭玱玱则行而在道矣王命二句始言其所以行之故也东方毛云齐也古者诸侯之居逼隘则王者迁其邑而定其居盖去薄姑而迁于临淄也孔云毛时书籍犹多去圣未逺其当有所依约而言也史记齐世家献公元年徙薄姑都治临淄计献公当夷王之时与此传不合迁之言未必实也按薄姑在今山东青州府博兴县临淄今为临淄县亦在青州府朱子云岂徙于夷王之时至是而始备其城郭之守欤邹云天为保天子生山甫王以保王躬命山甫山甫之责甚钜区区城齐之役曽何足以烦之苐成王时召康公亦尝以太保营雒虽王都之肇建不比于侯封然是役也倘非异人堪任堪者必仲山甫乎且山甫于王命固无不能将而城彼东方亦王命之一此行亦未必久淹固不妨其为保躬补阙也王安石云城郭者先王有之而非所以恃而为存也及至喟然觉悟兴起旧政则城郭之修也又常不敢以为后盖有其患而圗之无其具有其具而守之非其人有其人而治之无其法能以久存而无败者皆未之闻也故文王之兴也有四夷之难则城于朔方而以南仲宣王之起也有诸侯之患则城于东方而以仲山甫此二臣之徳协于其君于为国之本末与其所先后可谓知之矣虑之以悄悄之劳而发赫赫之名承之以翼翼之勤而续明明之功卒所以攘戎夷而中国以全安者盖其君臣如此而守卫之有其具也林氏云宣王时北有玁狁南有荆楚东有徐夷故式是南邦以申伯城彼东方以仲山甫奄受北国以韩侯其为谋甚悉而犬戎自西作焉夫四隅而防其三有变出于不备之方况得一不为备乎又杜钦以山甫为封于齐邓展引韩诗之说亦然王符谓山甫以文徳致升平王封之以乐土皆误】　四牡骙骙【支韵】八鸾喈喈【叶支韵坚夷翻】仲山甫徂齐【叶支韵墙之翻】式遄其归【叶支韵读如妫渠为翻】吉甫【丰本作父】作诵穆如清风【叶侵韵孚金翻】仲山甫永懐以慰其心【侵韵　赋也骙说文云马行威仪也喈说文云鸟鸣声徐锴云声众且和也前言彭彭苐咏马之盛此则及其行之容前言锵锵苐咏声之和此则及其声之众意防有别而总之皆纪其在道所见耳徂往也式遄其归吉甫告王之词也式发声也遄说文云往来数也毛云疾也欲王敦趣山甫使其疾归也郝云诗称山甫才徳位望为王补衮之臣不可一日去王所诗言衮职有阙式遄其归寓讽规之意云尔作诵者作此诗命工歌诵之也穆通作防说文云细文也朱子云如烝民诗大较细腻清风毛云清防之风也篇中缕缕言山甫徳业人品心术若讃诵不尽者朝野闗重之人谁不爱好播之声诗使人闻之者如清风徐来形神为之俱释而岂肯令久居于外乎吉甫言此非自夸所作之羙盖寓规讽于扬厉欲王之深思而自得之也永懐长思也慰说文云安也吉甫以遄归告王所以安山甫之心也张叔翘云山甫一身所系甚重不可一日不在朝廷之上者当时城齐之役未详其事或者当用大臣董治之亦未可晓然山甫一旦去君逺行其身在逺不得朝夕纳诲顾瞻君侧系心不忘能无永长之懐乎故山甫之城齐而有懐爱君之心也吉甫之作诵以慰山甫亦所以讽王也夫汉臣尚有辞淮阳而愿入禁闼者山甫岂无是心而大臣逺役间疏之渐识防如吉甫者安得不深致思哉遄归之语其防深矣说者谓此诗言降生之异为举徳尽职张本言徳职之隆为城齐易副张本夫吉甫之反覆賛咏乃仅为一城齐事而仲山甫之惓惓永懐亦止于东方一役而已是岂诗人立言之防哉】
　　烝民八章章八句【朱传谓宣王命樊侯仲山甫筑城于齐而尹吉甫作诗以送之申培说同郝云僚友相送非闗献纳何登于雅王朝命使往来饯送不少诗可胜録乎】
　　无羊宣王考牧也【出序子贡传同　考者成也故凡落成曰考郑云厉王之时牧人之职废宣王始兴而复之陈氏云牧者牧养畜牲之牢畜牲之多寡足以表国之盛衰故于其牧成而考之孔丛子载孔子曰于无羊见善政之有感也按列子云周宣王之牧正有役人梁鸯者能养野禽兽委食于园庭之内虽虎狼雕鹗之类无不柔驯者雌雄在前孳尾成羣异类襍居不相搏噬也王虑其术终于其身令毛丘园传之梁鸯曰鸯贱役也何术以告尔惧王之谓隠于尔也凡顺之则喜逆之则怒此有血气者之性也然喜怒岂妄发哉皆逆之所犯也吾岂敢逆之使怒哉亦不顺之使喜也夫喜之复也必怒怒之复也常喜皆不中也今吾心无逆顺者也则鸟兽之视吾犹其侪也故游吾园者不思髙林旷泽寝吾庭者不愿深山幽谷理使然也列子之书大都诙诡不足信然彼生于周末而以此事属之宣王则当日宣王之留意牧事可知已】
　　谁谓尔无羊三百维【读诗记作为】羣【叶先韵逵员翻】谁谓尔无牛九十其犉【叶先韵而宣翻】尔羊来思其角濈濈【缉韵陆徳明本作埤雅作戢戢】尔牛来思其耳湿湿【缉韵　赋也尔指牧人之官旧以为呼宣王似无此理首言谁谓者矜诧之辞季本云无羊无牛者其心不知有羊牛也故人以此谓之然则斯人其百里奚爵禄不入于心而饭牛牛肥之俦与陆佃云羊性喜羣故于文羊为羣犬为独也犉牛名有二义尔雅及尸子云牛七尺为犉又尔雅云黒唇犉说文毛传皆以为黄牛之黒唇者诸家俱从后説愚按牛类虽多不应独举黒唇者言似无意味当是标其最髙大者于义为长孔颖逹云羊三百头为羣故一羣有三百不知其羣之有多少也犉者九十头直知犉者有九十亦不知其不犉者之数也来者自外而来归即羊牛下来之来思语辞也濈说文云和也王安石云羊以善触为患故言其和谓聚而不相触也或通作戢敛也陆云其角戢戢羊前其刚以触者也故以其角齐聚为善其耳湿湿言润泽也盖牛之为物病则耳燥安则温润而泽毛传则谓呞而动其耳湿湿然食已复出嚼之曰呞言其用力故湿湿也董氏则谓牛卧则耳下垂湿者其垂也亦通又祭义云卿大夫袒而毛牛尚耳孔疏谓耳主听盖欲使神听之也然古之盟者亦执牛耳陆谓牛耳无窍以鼻听盟者听于人神故执牛耳正以不听为戒焦贡易林曰牛龙耳聩盖龙亦聋者也先儒以为面牛鼔簧为聋故也以上二说各有取义但与此言牛耳无渉此章先举羊牛之归来者而言已可见其众盛至若未归来者数目尚繁不仅此三百九十若下二章所称是也严粲云羊不归而聚则不见其角之濈濈牛不归而息亦不见其耳之湿湿两言来思皆所以见牢之成也故首章及之先言羊后言牛者羊躁进竞前又其性畏露每归尝先于牛君子于役篇所谓羊牛下来羊牛下括是也古人立言之不苟如此】　或降于阿【歌韵】或饮于池【支韵阿与讹叶池与思叶隔句为韵亦叶歌韵唐何翻】或寝或讹【歌韵韩诗读诗记丰氏本俱作譌】尔【诗缉作而】牧来思【支韵】何【丰本作荷后同】蓑【丰本作衰】何笠或负其糇【叶宥韵读如候胡茂翻】三十维物尔牲则具【叶宥韵忌救翻　赋也阿曲阜也孔安国云停水曰池讹本作吪说文云动也徐锴云卧既觉必有声气也言羊牛之归者归矣而其未归者或降阿或饮池又或寝者或讹者其不一如此后乃将次第而来归也尔牧指牧养牛羊之人与末章牧人不同彼乃官名统此牧者来思亦谓日将夕而驱牛羊以来归也何说文云儋也即负荷也蓑说文云草两衣也笠仪礼注云竹盖也有柄曰簦无柄曰笠蓑笠皆雨具今蓑何之而不披笠何之而不戴则亦但备之而已又笠兼所以御暑日夕则笠亦无所用也负之言背盖音近也古负有背音史记晋世家负父之命正义音佩是也释名云置项背也徐锴云饭干曰糇言牛羊布满于山谷之间而牧人持雨具赍饮食从其所如以顺适其性故于其来归之时见其装束如此物谓毛物与比物四骊之物同三十维物兼牛羊豕犬鸡五者言之也按周礼牧人职云掌牧六牲而阜蕃其物以供祭祀之牲牷凡阳祀用骍牲毛之隂祀用黝牲毛之望祀各以其方之色牲毛之凡时祀之牲必用牷物凡外祭毁事用尨可也旧说本尔雅六畜之名为六牲谓牛马羊豕犬鸡也愚以为不然马以供驾乗之用原不可为牲所谓六牲者止是以毛色别之耳责赤黄白黑五色并尨为六色凡牲皆具此六色故谓之六牲尨者厖也襍色曰厖纯色曰牷天与宗庙为阳祀牲毛用赤地与社稷为隂祀牲毛用黒望祀岳渎则随其方之色以取其毛山川以下凡四时之常祀则不拘何色但必取其毛色之纯者其副辜候禳毁除殃咎之属谓之毁事则用襍色之毛此皆所谓物也每牲六色五六三十故云三十维物尔牲则具兼祭祀燕享言牲谓牛羊也郑云始养之曰畜将用之曰牲具备也毛物有三十牛羊各居其六尔之牲索则皆有之也按周礼牛人职云掌养国之公牛以待国之政令凡祭祀共其享牛以授职人而刍之凡賔客之事共其牢礼积膳之牛飨食賔射共其膳羞之牛军事共其犒牛防事共其奠牛又羊人职云掌羊牲凡祭祀饰羔祭祀割羊牲登其首凡祈珥共其羊牲賔客共其灋羊凡沈辜侯禳衅积共其羊牲若牧人无牲则受布于司马使其贾买牲而共之又周礼有犬人鸡人独无豕人郑以为豕属司空冬官亡故不见孔云此诗唯言牛羊者豕犬鸡则比牛羊为卑故特举牛羊以为美也】　尔牧来思以薪【丰本作新】以蒸【韵】以雌以雄【叶蒸韵如乗翻】尔羊来思矜矜兢兢【蒸韵】不骞不崩【蒸韵】麾之以肱【蒸韵】毕来既升【蒸韵　赋也再言尔牧者牛羊多则牧养者亦必多故复举之也上言来思是方归来之时此则已来而至矣郑云麤曰薪细曰蒸说文云雄鸟父雌鸟母此言牛羊驯扰故牧者亦闲暇得乗其余力拾取柴木以供爨燎弋取飞鸟以备饮食至暮乃擕之以俱归也又言尔羊来思者此是续归之羊即前所言或降于阿或饮于池或寝或讹者并牛亦在其内而専以羊言者羊性躁竞行常在牛前故特揭之也矜之为言兢也兢之为言竞也陵矜不让竞先争归此羊态也又陆云矜矜言羊之爱牧人也兢兢言羊之畏牧人也牧之为道扰之以顺其性故能使物爱支之以制其放故能使物畏亦通不骞不崩旧説以骞为亏损似也以崩为羣疾则殊不伦愚有二说皆可通天保言如南山之夀不骞不崩则此指山体言也山之中有亏损者冇崩圮者今羣羊皆循正道而行未尝奔逸旁出于崎岖险仄之处致难收摄此一说也又说文解骞为马腹絷也崩通作绷束也言此羊驯扰之极不假絷维之拘束之但聼其自行贾思勰所谓羊必须老人及心性宛顺者起居以时调其宜适缓驱行勿停息若使急性人及小儿者拦约不得必有打伤之灾或懒不驱行则无肥充之理是也此又一说也麾通作摩亦作防王逸云以手教曰麾肱徐锴云臂上一节也毕说文云田罔也以罔罗物尽入其内故尔雅又训毕为尽言毕则兼及牛可知以牛随羊后而至故槩括之也升之为言进也既升者牛羊皆进入于闲也至是而一日之牧事毕矣】　牧人乃梦【丰本作防】众维【潜夫论作惟后同】鱼【韵】矣旐维旟【鱼韵】矣大人占之众维鱼矣实维丰年【叶真韵奴因翻】旐维旟矣室家溱溱【真韵潜夫论作蓁蓁丰本作□□　赋也牧人说见次章仲山甫云牧协职周礼牧人下士六人府一人史二人徒二十人上章言牧事有成物各得所如此则年丰人阜自是此时景象所有故其朕兆形于牧人之梦或以为托言者非也众维鱼矣言初见为众而忽见为鱼旐维旟矣言初见为旐而忽见为旟皆梦景如此大人占之解见斯干篇按周礼占梦职云岁终献吉梦于王王拜受之孔谓天下臣民有为国梦者其官得而献之盖此梦是也人多为众而鱼则其族尤盛故为丰年之兆以年丰则人蕃物阜故梦众又梦鱼盖富庶之象也郑云旐旟所以聚众按周礼司常职云州里建旟县鄙建旐州里是州中之里乃六乡之属与五隣之里不同尔雅注以邑居为里故乡师职云凡四时之田前期出田法于州里州长职云三年大比则大考州里里系于州知其非六遂中五隣之里也县鄙乃六遂之属详司常之文乡遂所建惟旐旟二物今既梦旐又梦旟则乡遂之众罗列咸在故其象为室家溱溱男有室女有家溱通作蓁草盛貌言生齿殷盛也徐光启云记曰问众人之富数畜以对若止前三章则一庶人之富已耳有此一章便闗天下国家之大邹云诗人防缀中兴富庶之兆如此向使千畆之籍时修太原之民不料此丰年溱溱者正未有艾矣曽巩云窃观于诗其所言者盖农夫女工筑室治田师旅祭祀饮尸受福委曲之常务至于兎之武夫行修于隠牛羊之牧人爱及防物无不称纪所以论功徳者繇小以及大其详如此后嗣所以昭先人之功当世之臣子所以归羙其上非徒荐告鬼神觉寤黎庶而已也书称劝之以九歌俾勿壊盖歌其善者所以兴其向慕之意防其怠废难久之情养之于听而成之于心其于劝帝者之功羙昭法戒于将来圣人之所以列于经垂为世教也又陈际泰云卜梦之说惟人以其意言之未知其果安在也众何以为鱼也民其鱼乎旐何以为旟也小其大乎不数十年诸侯分争神州陆沈而徐吴楚越淫名上淹于天子牧人之梦已妖矣冯时可云宣王雅终无羊隠之哉三百九十濈濈湿湿牧盈而牧人志亦盈矣众维鱼旐维旟盈之感也太卜之官雷同献谀丰年溱溱何以称焉吁嗟虚羙熏心信吉忘凶太子晋伤之曰自我先王厉宣幽平贪天祸至于今未弭宣之埓于三王也其以鲜终哉按二论亦有理并存之】
　　无羊四章章八句【申培说云宣王考牧史籕羙之按宣王诸诗申说多以为史籕作亦无据又按竹书纪宣王八年初考室意考牧亦同时事也】
　　车攻美大田也宣王朝诸侯于东都遂狩于圃田诗人美其能复古【按竹书宣王九年王防诸侯于东都遂狩于圃即此诗事也又墨子云周宣王杀其臣杜伯而不辜杜伯曰吾君杀我而不辜若以死者为无知则止矣若死而有知不出三年必使吾君知之其三年周宣王合诸侯而田于圃田车数百乘从数千人满野日中杜伯乘白马素车朱衣冠执朱弓挟朱矢追周宣王射入车上中心折脊殪车中伏弢而死当是之时周人从者莫不见逺者莫不闻着在周之春秋今考竹书则杀杜伯乃宣王四十三年事至四十六年而王陟岂宣王之时曾两合诸侯于圃田欤序云车攻宣王复古也宣王能内修政事外攘夷狄复文武之境土修车马备器械复防诸侯于东都因田猎而选车徒焉朱子云此诗所赋自修车马备器械以下其修政事攘夷狄则前乎此矣孔頴逹云序以选徒本为田猎故言因田猎选车徒也言因者以见王为因防而猎也王者能使诸侯朝防是事之美者故以防诸侯为主焉严粲云宣王中兴为东都之防诗人自于复见威仪之盛故铺张杨厉以见喜谈乐道之意邹忠云尝观无逸之训曰继自今嗣王则其无淫于观于逸于游于田乃诗羙宣王田事何也此正宣王所为无逸也盖古者搜苗狝狩之法实与军政相为表里先王隂用其道使人繇而不知而后王借为利兽之乐宣王之举则异乎是彼其乘积衰之后奋然图治蛊事终而鼎事始东莱吕氏所谓王赋复军实盛师律严上下洽综理周者盖具见之左传楚椒举曰夏启有钧台之享商汤有景亳之命周武有孟津之誓成有岐阳之搜康有酆宫之朝穆有涂山之防皆所以示诸侯礼也诸侯所繇用命也夏桀为仍之防有缗叛之商纣为黎之搜东夷叛之周幽为太室之盟戎狄叛之皆所以示诸侯汰也诸侯所繇弃命也然则讲事度轨岂繄细故其亦趾羙成康者欤王道云天下虽安忘战必危故周召二公于成王康王之初皆以诘尔戎兵张皇六师为言正恐守文之主溺于宴安忽忘武备驯至陵夷以阶祸乱耳况周家以仁厚立国其势颇弱穆王几致徐方之乱昭王南征不复至于厉王遂死于彘虽诸王君人之道有所未尽而兵威不振无以慑服人心亦可见矣宣王丁积衰之后乃能搜乘讲武蓄威昭徳以成中兴之美以复祖宗之旧深合二公诘兵之意故诗人喜而幸之】
　　我车既攻【东韵子贡传申培说丰氏本俱作工】我马既同【东韵】四牡厐厐【叶东韵卢东翻】驾言徂东【韵　赋也考工记攻木之工七轮舆弓庐匠车梓董氏云攻者治也治而成其良故曰攻同齐也尔雅云宗庙齐毫戎事齐力田猎齐足毛传云齐亳尚纯也齐力尚强也齐足尚疾也孔云祭于宗庙当加谨敬取其同色也兵革战伐之事当齐其力以战田猎取牲于苑囿之中追飞逐走取其疾而已此车马皆所以备田猎之用者曰既攻既同见天子中兴百度惟新田赋复马政修非如昔日车马之凋敝也朱善云车攻马同泛言其军实之盛也四牡厐厐则自君子所乘者言之也厐通作厖说文云石大貌盖象马之壮大也凡君出必先命有司所之故曰驾言徂说文云往也东东都雒邑也左传成王合诸侯城成周以为东都宣王既备车马因命驾将如东都严云言往东都未言所为之事也蔡汝楠云周公营雒非独化殷中原之地镐逺雒近雒中乃兵车辐凑之处天子都镐以建邦极幸雒以合中原正圣人贻谋之精也车攻幸雒搜狩故诗人美而咏之晁氏云昔夏后初都阳城南逾雒阳百里而逺成汤迁亳殷东逾雒阳五十里而近皆防雒阳而不都周兴武王既定鼎郏鄏厥后召公相宅雒邑周公营成周其意盛矣而成王卒不果迁逮夫宣王中兴自济之雒狩于圃田及于敖山因以朝诸侯车攻之诗作焉岂不欲成周召之志欤惜夫宣王卒亦不果迁矣至平王是迁而周衰矣王安石云成王欲宅雒者以天事言则日东景朝多阳日西景夕多隂日南景短多暑日北景长多寒雒天地之中风雨之所防隂阳之所和也以人事言则四方朝聘贡赋道里均焉虽然镐京宗庙社稷官府宫室具在不可迁也故于雒时防诸侯而已何以知其如此以诗考之宣王时防诸侯于东都而车攻谓之复古邹云夫东都者盖先王之所髙防四方之所轨则康朝酆宫穆防涂山皆不于东都若夫楚泽胶舟徐方回马又无论矣宣王此举岂非目中夏而布徳瞰四裔而抗棱者哉按春秋成周宣榭火公羊传谓成周者东周也楚语云先王之为台榭也榭不过讲军实汪克寛谓疑宣王南征北伐讲武于此遂以为庙张洽则谓宣王复防诸侯于东都因存其庙古者祖有功故不毁也】　田车既好【叶有韵许厚翻】四牡孔阜【有韵丰本作】东有甫【文选注水经注俱作圃后汉书作囿】草【叶有韵此苟翻羣书音辨丰本俱作艸】驾言行狩【叶有韵始九翻丰本作守赋也严云此章乃言所为之事田车田猎之车木路是也周礼王五路五曰木路以田亦曰田路考工记云田车之轮六尺有三寸好善也四牡即上章之四牡所以驾王车者周礼所谓田马也孔阜解见驷铁篇髙厚之意上言厐厐象其大此言孔阜则象其髙而且厚也甫草郑云甫田之草也郑有甫田尔雅作圃田十薮之一泽无水者曰薮郭璞云今荥阳中牟县西圃田泽是也郡县志云圃田泽一名原圃在中牟县西北七里其泽东西五十里南北二十六里或疑下章言搏兽于敖与此甫草行狩地名互异谓不应既猎于此又猎于彼按今河南通志古敖城在荥泽县西南十七里荥泽南至郑州界五里郑州东至中牟县界三十五里中牟荥泽在晋俱属荥阳郡在金俱属郑州至我朝以荥泽属郑州与中牟俱开封府二地相去本不甚逺据郡县志言圃田泽东西长五十里则敖地正在圃田中耳郦道元云圃田泽多麻黄草述征记曰践县境便覩斯卉穷则知逾界诗所谓东有圃草也孔云宣王之时未有郑国圃田在东都畿内故宣王得往田焉按宣王封庶弟友于西都咸林之地是为郑桓公其子武公当平王时徙封于东都然后圃田为郑地陈傅良谓诗不以圃田系郑犹春秋不以沙麓系晋以为九州川浸泽薮名在职方不属诸侯之版此说非也其所以取名为甫者毛传训甫为大周语云薮有圃草囿有林池韦昭亦训圃为大古文甫圃通用然则此薮盖亦以有茂大之草而得名穆天子传所云天子里甫田之路东至于房即此地也行谓往至彼也狩尔雅周礼左传皆以为冬猎之名按下章言之子于苗则是夏猎而此云狩者孔氏谓凡田之礼惟狩最备故以为猎之总名又搜苗狝狩四时虽各异名惟苗狝二者不为他时他事借用若比年简徒亦名为搜五年大简车徒名谓大搜春秋书搜者五皆简车徒之搜也岂非以春搜为田事之始冬狩为田事之终故大其名而借以他用乎胡安国云搜狩所以讲大事也然不时则害农不地则害物田狩之地如郑有原圃秦有具囿皆常所也违其常所犯害民物而百姓害之则将闻车马之音见羽旄之羙举疾首蹙頞而相告可不谨乎钱天锡云行狩分明以收文武之盛业合宇宙之人心非区区从兽也】之子于苖【萧韵亦叶豪韵谟袍翻】选徒嚻嚻【萧韵亦叶豪韵牛刀翻丰本作防】
　　建旐设旄【豪韵】搏【东京赋水经注后汉书注俱作薄】兽【东京赋水经注后汉书注俱作狩】于敖【豪韵　赋也之子毛云有司也朱子云不敢斥王故以有司言之于者助语之辞字本作亏说文云象气之舒从丂从一一者其气平之也试言于则口气直平出也末章之子于征放此苗周礼尔雅左传皆以为夏猎之名公羊传以苗为春猎又谓夏不田非也所以名苗者杜预云为苗除害也又郑孙炎皆以为择取不孕任者若治苗去不秀实者刘向亦云苗者毛也取之不围泽不掩羣取禽不麛卵不杀孕重者选通作算亦作撰数也徒歩行之众也不言车者举徒以该车亦以首章先已言车至第七章徒御不惊则于二者皆兼举之也嚻说文云声也气出头上从防从页页首也郑氏云象声之形声形不可象故象其气从口出也重言嚻嚻者以车徒多故算数之声众而且盛按周礼大司马职云中夏教茇舎如振旅之陈羣史撰车徒读书契辨号名之用帅以门名县鄙各以其名家以号名乡以州名野以邑名百官各象其事以辨军之夜事其他皆如振旅遂以苗田如搜之法郑氏注云茇舎草止也军有草止之法草止者谨于夜于是主别其部职王安石云教茇舎者教以草舎之法撰车徒所以具之读书契所以声之皆比军事也比军事为将茇舎焉古者昼战则目相视故为之旗旌夜战则声相闻故为之号名草舍欲其名声相闻足以相别而已辨号名固其宜也此诗所咏选徒嚻嚻即周礼撰车徒读书契辨号名之事也时王行未至东都而有司戒徒以待其事如此旐者郊野县鄙所建周礼中秋教治兵则郊野载旐及国之大阅则县鄙建旐其夏苗建旐礼无明文然引类通之距国五百里为逺郊周之东都在今河南府敖在今开封府与东都相去正四五百里其地则逺郊之野其人则畿内县鄙之众理皆得建旐也建树也树以致民非建之于车之谓设施也旄者以旄牛尾结为之施于旐之首如今之幢解见干旄篇搏说文云索搏也与捕同义搏兽在天子诸侯大夫既射之后王制所谓佐车止则百姓田猎是也建旐设旄以召致县鄙之民近于敖地者俾皆来防而搏兽于敖此又出选徒之外周礼县师职云若将有田役之戒则受法于司马以作其众庶使皆备旗鼓兵器以帅而至遂人职云凡师田任野民帅而致以遂之大旗致之县正职云若将用野民师田行役则帅而至皆其事也敖山名史记作隞尚书序作嚻殷帝仲丁迁都于嚻即此周时名北制其城在敖山之阳秦于此筑仓是为敖仓亦曰敖庾郡国志云河南荥阳有敖亭周宣王狩于敖即其地也吕祖谦云晋师救郑在敖鄗之间士季设七覆于敖前则敖山之下平旷可以屯兵翳荟可以设伏所谓东有甫草即此地也宣王之往东都以防诸侯为主因田猎以选车徒而二章三章先言田猎者盖有司先为戒具以待毕而田猎也】　驾彼四牡四牡奕奕【陌韵】赤芾【白虎通作绋丰本作市】金舄【陌韵】防同有绎【陌韵　赋也四牡即前章之四牡王所乘也严云泥一彼字以为指诸侯之四牡非是奕说文云大也曰奕奕者大而相连之貌或通作翼翼此时王已行而将至矣赤芾以下言诸侯来朝也序所谓防诸侯于东都者即此天子朱芾诸侯赤芾然按礼君鞞用朱则诸侯之在其国亦得用朱芾唯入朝于天子乃用赤芾所以别于天子也又礼三命以上皆赤韨说见采芑篇罗泌云车攻之诸侯防王则赤芾而不以朱觐礼之侯氏朝则墨车而不以辂盖诸侯之在国则南面制节以存君道而有以与王同徕朝则北面谨度以全臣道而必以与王异此礼之大辨也舄毛云逹屦也古今注云以木置履下干腊不畏泥湿故曰舄说文本鹊字象形陆佃云今通为履舄之舄古人居欲如燕行不欲如鹊故借为舄字所以为行戒也孔云重底者名舄单底者名屦凡屦舄各象其裳之色周礼屦人职云掌王及后之服屦为赤舄黒舄赤繶黄繶青句素屦葛屦繶者牙底相接处缀绦于其中句通作絇谓絇头以绦为鼻絇者拘也取拘持之义舄以赤为上王冕服之舄也然诗咏周公曰赤舄几几咏韩侯曰衮赤舄则诸侯之舄与王同此云金舄者郑以为黄朱色按黄朱色名金义所未闻当是诸侯之舄虽赤色而终与王之赤舄异大都朱色较浅黄色较深金之为色黄主黄而言故遂曰金舄也孔谓加金为饰殊无依据若唐制以金饰履则亦祖孔之说耳周礼大宗伯职云时见曰防殷见曰同郑氏注云时见者言无常期诸侯有不顺服者王将有征讨之事则既朝觐王为坛于国外合诸侯而命事焉春秋传曰有事而防是也殷犹众也十二岁王如不巡狩则六服尽朝朝礼既毕王亦为坛合诸侯以命政焉绎说文云抽丝也抽丝愈长连属之义也故往来不絶曰络绎防同有绎者言诸侯先此既已行防同之礼矣因王有于苗之举复于防同之外络绎而来朝见也或问诸侯见王不过春朝夏宗秋觐冬遇时防殷同六礼此有绎而来既不名为防同当属何礼曰彼所谓賔礼也此则大田简众之礼所谓军礼也大宗伯以賔礼亲邦国以军礼同邦国观秋狝及大阅颁旗物之法皆有诸侯载旂建旂之文可见矣从王于田必先见王则此诗所咏是也旧说不逹文义即以此举为防同又见防同原属二礼不得并行遂谬为防同即来朝之通称孔氏则但以字义强解谓防者交防同者同聚其鄙率可笑更甚曹居贞云东都雒邑本诸侯朝觐之地而夷厉以来此礼久废宣王中兴复古甫见斯防诗人所以羙之也陈际泰云此宣王防权之所在也天下新服不可不借搜狩之礼略地而防诸侯以振耀其甲兵是故天王狩于河阳因狩而行朝礼文公之防权也车攻狩于东都因狩而行防礼宣王之防权也】决【周礼注作抉陆徳明本作夬】拾既佽【叶支韵读如兹津之翻荆有佽飞吕氏春秋作兹飞可证周礼注作次】弓矢既调【叶东韵徒红翻此章四句以中二句相连为韵首末二句遥应为韵亦一奇体丰氏本作弓矢既调决拾既佽】射夫既同【东韵】助我举柴【叶支韵楚宜翻说文作防赋也诸侯既防将行田猎此章乃言其庀器除地之事决通作抉其义训挑也毛云钩也朱子云以象骨】
　　【为之着于右手大指所以钩阖体详见芃兰篇拾义训掇郑云韝扞也着左臂里以韦为之诗诂云韬左臂拾其衣袖以利曰拾亦名为遂取其能遂也内则名为捍为其可以捍也陈祥道云捍拾遂一物而三名决以防大指拾以防左臂佽説文云便利也弓矢字俱象形吕不韦谓蚩尤作弓荀卿谓浮游作矢说文世本皆谓挥作弓夷牟作矢山海经谓少皥生般是始弓矢莫之详也调说文云和也郑云谓弓强弱与夫轻重相得周礼司弓矢掌六弓八矢之法辨其名物夹弓庾弓以授射鸟兽者杀矢鍭矢用诸田猎考工记云凡为弓各因其君之躬志虑血气丰肉而短寛缓以荼若是者为之危弓危弓为之安矢骨直以立忿执以奔若是者为之安弓安弓为之危矢又云其人安其弓安其矢安则莫能以速中且不深其人危其弓危其矢危则莫能以愿中谢枋得云矢之轻重必视弓力之强弱弓强而矢轻则不中弓弱而矢重亦不中既调谓配和弓矢以待观下章四黄既驾専主王车而言则此佽决拾调弓矢皆是待王射周礼缮人职掌王之用弓矢抉拾掌诏王射即其事也射夫自诸侯而下凡与于射者之通称孔云夫者男子之总名按賔之初筵乃卫武公为王卿士时所作纪天子大射之事亦咏射夫既同可见与射之诸侯皆通称射夫也同说文云合防也助说文云佐也主王事而言故曰我举挈也说文云对举也柴说文云小木散材徐锴云师行野次竖散木为区落名曰柴篱后人语譌转入去声又别作寨字非是愚按此即艾草为防纒质为之事也毛传云田者大芟草以为防褐纒旃以为门裘纒质以为左者之左右者之右然后焚而射焉孔云芟杀野草以为防限作田猎之塲拟杀围之处既为防限当设周卫而立门乃以织毛褐布纒通帛旃之竿以为门之两傍其门盖南开并为二门用四旃四褐也又以裘纒椹质以为门中之闑闑车轨之里两边约车轮者以天子六军分为左右令三军各在一方其属左者之左门属右者之右门不得越离部伍以此故有二门也谷梁传文与毛小异云艾兰以为防置旃以为辕门以葛覆质以为疏云兰是草之贵者广泽之内而众同生艾之为防则逢兰当剪故举以包之置旃以为辕门者谓以车为营举辕为门又建旃以表之质者中门之木椹谓恐木椹伤马足故以葛草覆之以为合毛传谷梁二设则防限之设当如柴篱竖橛门中原需短木故皆用柴特以莱田立表乃虞人事而众射夫协为之是之谓助我举柴也内如诸侯大夫虽无自举柴之理然命其部众举之亦得名助又按礼记月令季冬收秩薪柴注谓大者可析谓之薪小者合束谓之柴薪施炊爨柴以给燎故尔雅祭天曰燔柴注以为既祭积薪烧之今宣王此举乃属夏苗夏苗之教以茇舍为名其所辨者军之夜事当是夜猎盖所以习夜战也夜必用燎故尔雅云宵田为獠或亦取义于燎郭璞注云即今夜猎载鑪照也然则助我举柴所以给燎亦通但如此说则射夫不过指士卒辈耳自说文改柴为防其义训积先儒遂以为举积禽也夫苗事未行何禽之积试按章次绎之亦自觉其不可通矣】　四黄既驾两骖不猗【叶寘韵于寄翻亦叶个韵于个翻朱传丰本俱作倚】不失其驰【叶寘韵直詈翻亦叶个韵徒卧翻】舎【音舍】矢如破【个韵亦叶寘韵披义翻　赋也此章方言田猎事以首句贯之知専主宣王言也四黄即前之四牡王云向曰四牡则既言力之强今曰四黄则又言色之纯陆佃云黄骍曰黄黄亦马之上色故駉颂首章曰有骊有黄也明堂位曰周人黄马蕃鬛言吉事乘此诗曰四黄既驾是也愚按周书康王之诰诸侯入见新王皆布乘黄朱注谓陈四黄马而朱其鬛以为庭实是亦周马贵黄之明证又汉乐府云君马黄臣马苍独言两骖者骖在服外易于出入也陆谓天子之马盛则驾六常则驾四以四黄两骖为驾六要属臆说不足信猗通作倚朱子云偏倚不正也韵防云相附着也驰说文云大驱也不失谓不失其法舍通作舍释也如破者郑云矢发则中如椎破物也旧说谓自左膘逹于右腢为上杀能如是则可谓如破矣此章之义须取谷梁及毛氏二传解之方明谷梁传云艾兰以为防置旃以为辕门以葛覆质以为流旁握御轚者不得入车轨尘马候蹄掩禽旅御者不失其驰然后射者能中过防弗逐不从奔之道也疏云流旒古字通流旁握者谓建旃表门之旒旁去车之两轴各一握握四寸也轚谓挂着若车挂着门则不使得入以耻其御拙也车轨尘谓驱车尘不出轨辙马候蹄谓四蹄皆发后足蹑前足而相伺候掩禽旅旅众也谓掩取众禽愚按礼云不掩羣何得尽旅禽而掩取之详其语意聨属下文言欲掩取众禽必须御者不失驰骋之节然后射可中而禽可得非谓真掩旅也至若车挂门则自不能入亦非谓其御拙取之使不得入也毛传之文与谷梁少异云褐纒旃以为门裘纒质以为闲容握驱而入系则不得入疏云门之广狭两轴头去旃竿之间各容一握握人四指为四寸是门广于轴八寸也入此门当驰走而入不得徐也若驱之其轴头系着门旁则不得入也合以上二传文观之车两轴去门各止四寸其窄已甚若轴头挂于门则不得入故有贵于两骖不倚也入此门当驰走而入盖乘车驰之势以从禽若稍徐则禽必失故有贵子不失其驰也不失其驰然后射者能中是以舍矢如破也学者不明古礼安能解古经哉又按周礼保章氏掌教国子五驭之法一曰鸣和鸾二曰逐水曲三曰道君表四曰舞交衢五曰逐禽左详俱见太叔于田篇五御中惟道君表逐禽左二者为田猎所用若此章之御乃道君表耳所以知其非逐禽左者以逐禽左乃驱逆之车名为佐车此首云四黄既驾则君车也故知其为道君表也详此则上章先言助我举柴正为此章而发其为设防树之事无可疑者孟子云昔者赵简子使王良与嬖奚乘终日而不获一禽嬖奚反命曰天下之贱工也或以告王良良曰请复之彊而后可一朝而获十禽嬖奚反命曰天下之良工也简子曰我使掌与女乘谓王良良不可曰吾为之范我驰驱终日不获一为之诡遇一朝而获十诗曰不失其驰舍矢如破我不贯与小人乘请辞御者且羞与射者比比而得禽兽虽若丘陵弗为也】　萧萧【二字当作去声读】马鸣【庚韵】悠悠斾旌【庚韵】徒御不惊【庚韵】大庖不盈【庚韵　赋也萧通作啸吹声也马鸣之声似之重言之者非一马也按毛传云天子发然后诸侯发诸侯发然后大夫士发上章所言舍矢是天子发之事天子既发则诸侯大夫士继之矣此所云萧萧马鸣当是诸侯大夫士所乘之马其更进迭骛之状总于此四字括之又周礼田傼职云设驱逆之车凡田王提马而走诸侯晋大夫驰驱谓驱出禽兽使趋田逆谓逆要不得令走若王提马首而走其田路将以趋其禽而射之则诸侯自晋其车大夫自驰其车皆所以佐佑翼禽致获于王也详此则萧萧之声在此时亦有然如此则是但纪天子之射其诸侯以下之射更不言及于纪事之义阙矣不如前说为密悠通作防说文云旌旗之流也音义与斿字俱同流即旒也以下言斾旌皆有旒故重言之曰防防亦犹朱幩镳镳云非一镳也斾解见出车篇斾惟旐有之与第三章建旐设旄相应以其地在郊野故自始事至终事皆建此旐也旌解见干旄篇此旌即虞旌也所以属禽者按毛传云天子发抗大绥诸侯发抗小绥献禽于其下发者发矢以射也抗举也绥当作緌旌旗无旒者周谓之大麾巾车职所谓建大麾以田是也各举绥以为表因献其所获之禽于其下田傼职所谓令获者植旌是也此第一节事又王制云天子杀则下大绥诸侯杀则下小绥大夫杀则止佐车佐车止则百姓田猎杀者射而杀之也下者弊也谓弊仆于地也初杀之时各抗其绥而举之已杀之后各仆其绥而弊之此第二节事孔氏云因置虞旗于其中受而致禽焉受禽猎止则弊之此第三节事也虞又有山泽之异山虞职云若大田猎则莱山田之野及弊田植虞旗于中致禽而珥焉注谓山虞有旗以其主山得画熊虎珥者取禽左耳以效功也泽虞职云若大田猎则莱泽野及弊田植虞旌以属禽注谓泽虞有旌以其主泽泽鸟所集故得注析羽也属禽亦犹致禽而珥焉详二虞所职山以旗泽以旌各有専属圃田系泽理当植泽之旌今此诗以旌言与周礼殊合先既设旐后复设旌盖正当比禽之时而猎事亦将毕矣徒即选徒之徒御御车者尔雅合释徒御为辇者不足信也惊朱子云如汉书夜军中惊之惊不惊犹言不扰也此言其分禽时也大兽公之小禽私之何惊扰之为郊特牲云简其车赋歴其卒伍左之右之坐之起之以观其习变也而流示之禽而盐诸利以观其不犯命也求服其志不贪其得故以战则克以祭则受福按流示诸禽而盐诸利者流如水之流言多也盐与艳通利则禽也多示之以禽而歆艳之以得禽之利若皆能不犯君命不贪苟得则何往不可是所谓不惊者也大庖朱子云君庖也不盈兼二义取之节颁之均则君庖不得盈满矣王制云天子诸侯无事则岁三田一为干豆二为賔客三为充君之庖无事而不田曰不敬田不以礼曰暴天物天子不合围诸侯不掩羣不麛不卵不杀胎不殀夭不覆巢孔云一曰干豆谓第一上杀者干之以为豆实供宗庙也二曰賔客谓第二中杀者别之以待賔客也三曰充君之庖谓第三下杀者取之以充实君之庖厨也君尊宗庙敬賔客故先人而后己取其下也毛传云自左膘而射之逹于右髃为上杀射右耳本次之射左髀逹于右防为下杀面伤不献践毛不献不成禽不献膘三苍云小腹两边肉也说文云胁后髀前合革肉也徐以为肉最薄处合革肉言皮肉相合也髃郭璞云肩前两间骨也射右耳本郑云射当为逹髀说文云股也防释文云谓水膁也字书无此字或作膘孔云自左膘而射之逹过于右肩髃为上杀以其贯心死疾肉最洁羙故以为干豆也射右耳本亦自左射之逹右耳本而死者为次杀以其逺心死稍迟肉已防恶故以为賔客也射左股髀而逹过于右胁防为下杀以其中胁死最迟肉又益恶充君之庖也凡射兽皆逐后从左厢而射之逹于右防言射左髀则上杀逹于右髃当自左胁也次杀右耳本当自左肩髃也不言自左举下杀之射左髀可推而知也面伤不献者谓当面射之翦毛不献谓在傍而逆射之二者皆为逆射不献者嫌诛降之义不成禽不献者恶其害幼少此不能使猎者无之自君所不取以示教法耳又范云上杀中心速死干之以为豆实次杀射髀骼死差迟故为賔客下杀中肠汚泡死最迟故充庖厨与毛说异也谷梁云禽虽多天子取三十焉其余与士众以习射于射宫射而中田不得禽则得禽田得禽而射不中则不得禽是以知古之贵仁义而贱勇力也孔云三十者宗庙賔客君庖各十也按合围杀胎等事在礼既皆有禁及三等之又惟下杀乃充君庖且仅止于得十其余自总数三十而外皆以分赐则大庖不盈可知爱物之仁处己之约待人之周胥于此见之后世作赋者曰禽举胔数课众寡置互摆牲颁赐卤割鲜野飨犒勤赏功乐不极盘杀不尽物马踠余足士怒未□盖亦即此诗而衍之也而又有云禽相镇压兽相枕藉风毛雨血洒野蔽天则几乎侈而先王之意防矣】　之子于征【庚韵】有闻无声【庚韵】允矣【礼记作也】君子展也大成【庚韵　赋也朱子云此章序其事既毕而深羙之也征说文云正行也谓以正道行也之子于征犹云之子之为此行也有闻谓有声誉着闻无声谓无事条教号令言不动声色而人自化之也苏辙云我必声之然后人闻之我则不声而人则闻之必其实有余也允信也君子兼徳位言循礼而动以古为师信哉其徳足居人上矣展说文云转也大成谓功业大有成就宣王维新百度整肃人心繇此转进而不已则将有大成之业也礼记子曰言从而行之则言不可饰也行从而言之则行不可饰也故君子寡言而行以成其信则民不得大其羙而小其恶小雅曰允也君子展也大成愚按味孔子之解诗如此亦可以悟有闻无声之说矣毛误解无声为无喧哗之声遂将篇中选徒嚻嚻萧萧马鸣悠悠斾旌徒御不惊等语皆槩以无喧哗解之诸家递相祖述且以此为至极妙义正不知即如此三字亦有何名理有何意趣古礼典故通不研渉何繇得见古人诚可叹也朱子云好田猎之事古人亦多刺之畋于有雒五子作歌以告太康恒于游畋伊尹作训以告太甲矣然宣王之田乃是因此见其车马之盛纪律之严所以为中兴之势者在此其所谓田者异乎寻常之田矣徐光启云靡不有鲜克有终故曰行百里者半于九十言末路之难也宣王赫然中兴几复文武之旧而迨其晚节竟以鲜终则展也大成之一言已逆窥而防讽之矣为此诗者意亦吉甫之流与】车攻八章章四句【朱子云以五章以下考之恐当作四章章八句今按以文势考之每章四句自为段落条理井然断当依旧　　子贡以为宣王阅武申培说以为宣王大阅于东都诸侯毕防史籕美之皆妄説也明言之子于苗何谓大阅乎】
　　泛彼柏舟卫共姜自誓也厘侯世子共伯蚤死其妻守义母欲夺而嫁之誓而弗许故作是诗以絶之【出序朱从之但本文母字上有父字愚特据经文去之又卫风有柏舟今加泛彼二字为别　厘侯一作僖侯共伯一作恭伯名余恭其諡也恭伯娶齐武公之女考史记齐武公二十四年周宣王初立二十六年武公卒实宣王之三年卫厘侯二十八年周宣王立四十二年厘侯卒实宣王之十五年俱与竹书合世子共伯之卒其年无攷据诗中有母也天只之语当在武公已殁之后】
　　泛彼柏舟在彼中河【歌韵】□【说文作紞释文作□】彼两髦【韩诗作□说文作□】实维我仪【叶歌韵牛河翻】之死矢靡它【歌韵今本或作他】母也天【叶真韵汀因翻】只不谅【尔雅作亮】人【真韵】只【兴也柏舟解见亦泛其流篇共姜取以自况也中河河中也舟在河中犹妇人之在夫家舟不可以去水以兴妇必不可以他适也曹氏云齐地西以河为境而卫居河之西共姜归齐则当乘舟渡河而去故即此以起兴又季本云柏舟坚实而在中河以比志节之坚而夫死无所着也亦通髧朱子云髪垂貌按说文无髧字惟作紞葛覃注云紞织五采如縚状用县瑱者此则系髦之防也毛传云髦者髪至眉子事父母之饰项安世云以髪作伪髻垂两眉之上如今小儿用一带连双髻横系额上是也礼记注云髦象幼时鬌小儿剪髪也儿生三月剪髪为鬌男角女羁夹囱曰角两髻也午达曰羁三羁也否则男左女右长大犹为饰存之谓之髦所以顺父母幼小之心内则所云子事父母拂髦是也若父母有先死者于死三日脱之服阕又着之若二亲并殁则因去之矣玉藻所云亲没不髦是也又云父死脱左髦母死脱右髦亲始死犹幸其生未忍脱之故士待既殡诸侯待小殓而后脱之也世子朝君亦以拂髦为饰所谓拂髦者谓拂去髦上之尘也此两髦之人指共伯也以夫已死不忍斥故以其生前事亲之饰言之我共姜自我也仪吕氏云以夫为法也犹夫曰皇辟辟亦法也刑于寡妻之谓也又按尔雅毛传皆训仪为匹书鳯凰来仪注以为相乘匹及国语丹朱冯身以仪之注亦谓冯依其身而匹偶之二义皆通之犹至也矢誓也靡无通它它适也言至于死誓不他适也母也天只情极而呼天以告也只说文云语已辞也陆佃云女子从母而已故称母焉朱子云母之于我覆育之恩如天罔极故曰天只谅信也言我心之坚贞如是何母之不见信我也徐光启云不谅人只不可说壊盖母之欲嫁共姜不过儿女之情姑息之爱为之虑其所终耳今共姜之自誓知此母方且信其心之不二幸其节之可终惑可解而虑可息矣按防服传云夫死妻穉子幼子无大功之亲妻得与之适人或谓据此则于礼得嫁但以守义言终不如不嫁为善礼谓一与之齐终身不改是也或问程子有孤孀贫穷无托者可再嫁否曰只是后世怕寒饿死故有是说然饿死事极小失莭事极大】　泛彼柏舟在彼河侧【职韵】髧彼两髦实维我特【职韵韩诗作直云相当值也】之死矢靡慝【职韵】母也天【见前】只不谅人【见前】只【兴也季云柏舟在河侧则有畔岸盖以礼义为依也特之言独音之近也从一而终故称夫曰我特胡氏云慝字从心从匿盖恶之匿于心者按说文无慝字当通作匿旧说以为隂奸也上章言他适而誓之死无为其事犹显至于一念邪思之防亦誓至死而靡发可见其心之贞固而节不渝矣邓元锡云易淫莫若贞故鄘首柏舟明贞者性也风渍乃流岂系固然及其本而风可正也移风之道也王慎中云古载籍可见其辨于妇人女子之事莫诗详矣事之大者宜莫如节礼所谓一醮不改名之曰信是为妇徳而所以事人者也今考其诗以节著者共姜一人而已诗之所载自芼苹湘藻求桑采蕨抱衾宜雁襍佩蓄防敬一职而勤细事皆録于师氏仲尼存之以为教不宜详小而顾略于大岂诗之所载皆妇人之能言者其以节自全者或偶不能言师氏无从采而仲尼亦不得而存之与至于春秋所书终始全节不失妇道者惟纪叔姬又何其靳也繇是以推而节之难全也盖可见矣】泛彼柏舟二章章七句【序谓共姜守义父母欲夺而嫁之申培说亦云卫厘侯在位世子共伯先卒共姜守义齐武公欲召之归宁而嫁之共姜不许故作此诗今按诗中惟言母也天只无呼父之文则谓此诗作于齐武公在时者非也乃史记世家则曰卫厘侯卒太子共伯余立共伯弟和有宠于厘侯多与之赂和以其赂赂士攻共伯于墓上共伯入厘侯羡自杀羡墓道也卫人因葬之厘侯墓旁諡曰共伯而立和为卫侯是为武公吕祖谦云按武公在位五十五年国语又称武公年九十有五犹箴儆于国计其初即位其齿盖已四十余矣使果弑共伯而簒立则共伯见弑之时其齿又加长于武公安得谓之蚤死乎髦者子事父母之饰诸侯既小敛则脱之史记谓厘侯已葬而共伯自杀则是时共伯既脱髦矣诗安得犹谓之髧彼两髦乎是共伯未尝有见弑之事武公未尝有簒弑之恶也愚按共伯蚤卒于厘侯在位之时故序以世子称东莱之辨最为明晰以簒弑之恶加之叡圣武公万无此理郝敬邹忠则谓此共姜未嫁而自誓之诗以为两髦乃童子之饰即丱是也分髪作双髻字取象形内则曰鸡初鸣栉纵笄总拂髦冠緌男女未冠笄者亦栉縰拂髦总角其言妇事舅姑止栉縰笄总衣绅并不言拂髦则髦为男子已冠未冠及女子未嫁者之通饰汉儒以初生之鬌垂两眉之上者释拂髦窃意古今体制或不甚相逺若既冠而仍横系双髻于额端成何法象观内则以拂髦先冠緌先总角则冠者必先拂髦而后加冠髦当在冠内未冠者拂髦而总为之角斯真童子之饰所谓两髦者此是耶礼男子冠而后娶共伯两髦故知共姜尚未嫁也未嫁而父母欲以别适盖亦人情共姜誓死所以为难能而可贵故风首列之愚按诗言两髦不言总角意即所谓拂髦而韬之冠内者况父防脱左母防脱右古有明文谁谓两髦不可以言既冠乎】
　　庭燎箴晏朝也宣王怠于政事诗人设为问夜以讽【序云美宣王也因以箴之愚按宣王初年励精勤政能得万国之懽心以成中兴之业观此诗末章云君子至止言观其旂明是诸侯来朝之事非常朝也盖周自康王而后王室渐卑昭王南征而不复穆王时诸侯咸賔祭于徐荒服者不至及懿王而王室遂衰夷王始下堂而见诸侯至于厉王诸侯不享终流于彘非宣王中兴孰能使防同有绎复见周官威仪乎是可美也然勤初懈末自不借千畆而后求治之志寖不如前故庭燎诗人作此诗以讽尝考外纪姜后脱簮谏王晏朝事在二十二年与此诗同意序所谓因以箴之是也先儒不察反以为宣王问夜之勤误矣】
　　夜如何其夜未央【阳韵】庭燎【丰本作□】之光【阳韵】君子至止【丰氏本作只后同】鸾【丰本作銮后同】声将将【阳韵陆徳明本作锵锵丰本作鎗鎗　赋也夜如何其问辞也其者语辞夜未央以下答辞也后放此旧说皆谓宣王不安于寝而数问夜之早晚王质云人君数问夜亦非体恐是殿陛之间宫掖之内执事者相为问荅之辞上夕及夜既旦以警百官汉仪中黄门持五夜甲乙丙丁戊相传未几卫士鸡唱所谓鸡鸣歌或是此曹黄震云王朝之报早晚自有司存不待人主亲问而后知也纵夜未央时为人主所问至于乡晨是正不问所致若每每亲问如初则不至于乡晨矣愚按王黄之说深为近理此诗盖鸡人司烜之流所作周礼鸡人职云大祭祀夜嘑旦以百官凡国之大賔客防同军旅防纪亦如之凡国事为期则告之时司烜职云凡国之大事供坟烛庭燎此诗既有设燎之事又有告时之语其为若辈所作无疑也央广雅说文皆云中也字从大在冂之内徐锴云从大取其中正防意秦风宛在水中央央亦中也顔师古以为半也今中夜亦曰半夜夜未央者郑云犹言夜未渠央也按渠通作遽史记尉陀曰使我居中国何渠不若汉班史作何遽不若汉是也故乐府有云丈人且安坐调未遽央语正同此但此诗明言夜未半何必増一字曰未遽半乎庭燎将朝所设所以照众为明毛传解以为大烛非也据周礼坟烛与庭烛对言明是两物坟烛者大烛也郑云在地曰燎执之曰烛又谓树于门外曰大烛于门内曰庭燎郑所以定庭燎在门内者以庭是门内故有庭燎之名又烛燎别文则所设当非一处然燕礼有云甸人执大烛于庭阍人为大烛于门外则大烛亦有在庭之设或燕则用烛朝则用燎所用之地各异未可知也又郊特牲云庭燎之百繇齐桓公始也郑云庭燎之差公盖五十侯伯子男皆三十大戴礼文其百者天子礼也庭燎所作依慕容所为以苇为中心以布纒之饴蜜灌之若今蜡烛百者或以百根一处设之或百处设之孔頴逹云要以物百枚并而纒束之今则用松苇竹灌以脂膏也愚按记以庭燎之百为僣天子恐非百枚并束之说一燎自可束百枚然所以异于诸侯者正当是百处设之所用人数与诸侯有多寡之异耳光说文云明也尔雅云充也言明充盛也此初设庭燎之时故其明盛君子毛云谓诸侯也至止谓已至朝门之外鸾解见蓼萧篇将将通作玱玱鸾声也解见采芑篇按仪礼诸侯觐天子之礼乘墨车载龙旂以朝记以为偏驾不入王门谓之偏驾者天子五路惟玉路以祀不赐诸侯金路以封同姓象路以封异姓革路以封四卫木路以封蕃国此四路者天子乘之为正侯国乗之为偏盖对天子言也诸侯在本国皆乘其路若入朝则嫌于并天子故止乘墨车墨车者大夫所乘也此诗末章云言观其旂则是入觐之礼而有鸾声者岂墨车亦设鸾也与又周礼大行人以九仪待賔客上公樊缨九就诸侯诸伯樊缨七就诸子诸男樊缨五就夫既偏驾不入王门何得有樊缨九就之等孔氏谓彼乃觐礼此乃朝礼未知然否诗人相与言曰今夜早晚何如乎应者曰此时夜尚未半业已设燎于庭以待王朝其光甚盛而诸侯已有来朝而至止者闻其车鸾之声则将将矣盖诸侯之敬王而勤于趋朝也如此王宴处深宫其知之乎】　夜如何其夜未艾【叶霁韵鱼刈翻丰本作乂】庭燎晣晣【叶霁韵征例翻陆德明本作晢字同】君子至止鸾声哕哕【叶霁韵呼惠翻说文丰本俱作钺　赋也艾通作乂或从刀作刈刈草也故郑笺云芟末曰艾左传秦后子云一世无道国未艾也注训艾为絶亦芟末之意夜未艾言夜漏尚未尽也若漏尽则天明矣晣说文云昭晣明也易明辨晢也之晢曰晣晣者百燎森列晣而又晣也哕说文云气牾也诸侯有后至者驱车而行如将不及故其声如此而王于此时亦可以夙兴矣】　夜如何其夜乡【去声陆本通典俱作向】晨【叶文韵除军翻丰本作防按从臼之防本昧爽之防从日之晨本晨星之晨今以晨星之晨为辰昧爽之防为晨殊误丰本是也】庭燎有煇【叶文韵许云翻】君子至止言观其旂【叶文韵巨斤翻说文旂从防斤声徐锴云斤旂近似声韵家所以言旁纽也　赋也乡通作向晨说文云早昧爽也乡晨朱子云近晓也胡旦云从夜未中至未尽从未尽至向明也煇与晕同意字亦通用周礼眡祲掌十煇之法即晕字也日月之旁气为晕火之旁气为煇吴棫云天欲明而烟光相襍也黄佐云烟者木之气光者火之精木火相为体用则烟结而明生焉烟以晦而藏光以晦而显烟光相襍而并见则明穷而日出矣旂建于车上即觐礼所谓龙旂也交龙为旂诸侯之所建周礼司常职云大阅颁旗物王建太常诸侯建旂凡祭祀防同賔客亦如之是也交龙者画作两龙相依倚一升一降升象其升朝降象其下复也然大行人职又云上公建常九斿诸侯诸伯建常七斿诸子诸男建常五斿彼言建旂此言建常者先儒亦谓礼有觐朝之异如觐则乘墨车朝则乗路车也陈祥道则谓旌旗旂常之名古人多通用如熊虎为旗而九旗亦谓之旗经传凡言旌旗是也析羽为旌而天子至大夫士之旗亦谓之旌乐记龙旂天子之旌乡射旌各以其物是也交龙为旂而天子之常亦谓之旂觐礼天子载大旂是也日月为常而诸侯之旂亦谓之常大行人职公侯伯子男建常是也是其说良辨并録以俟考上二章尚在夜时所闻者但鸾声耳至此五等诸侯之旂一一可别则辨色之时可以朝矣而王尚寂然也勤怠之间万国之观瞻所系用命恒于斯弃命恒于斯能不图为王告哉诗不以刺而以讽先述诸侯趋朝之早后及王视朝之晏而意已隠跃言外矣又按周制天子有三朝外朝一内朝二外朝以大询秋官司士掌之内朝二者一曰治朝亦谓之中朝以旦夕听政夏官司士掌之一曰燕朝亦谓之路寝朝天子退而居此与宗人图其嘉事及待诸侯之复逆夏官太傼掌之诸侯来朝则见于太庙然外朝亦有诸侯之位在焉意必诸侯来朝而未归则以其位位之左九棘公卿大夫右九棘公侯伯子男是也诸侯朝于天子其礼有六春见曰朝夏见曰宗秋见曰觐冬见曰遇今惟觐礼存而朝宗遇之礼皆亡若时防曰防殷见曰同则诸侯既至天子之国先朝于国内然后为坛于国外更行朝礼今按觐防同皆得建旂而防同则旂置于为坛之处此诗咏言观其旂与在庭之燎并称则明是朝觐之礼与防同无渉也诸侯三朝同于天子玉藻所云朝于内朝羣臣辨色始入君日出而视朝退适路寝听政使人视大夫大夫退然后适小寝释服所谓内朝即同天子之治朝所谓路寝即同天子之燕朝其辨色始入日出视朝之礼虽仅见于此文然窃意庙朝外朝其礼亦是如此以其朝旦用事故名之曰朝也杜佑云朝辨色始入所以防防日出而视之所以优尊诗曰夜向晨言观其旂臣辨色始入之时也又曰东方明矣朝既盈矣君日出而视之之时也盖尊者体盘卑者体蹙体蹙者常先体盘者常后故视学众至然后天子至燕礼设賔筵然后设公席则朝礼臣入然后君视之皆优尊之道也然朝以先为勤以后为逸退以先为逸以后为勤朝而臣先于君所以明分守退而君后于臣所以防怠荒此所以使人视大夫大夫退然后适小寝释服也然则公卿诸侯之朝王其有先后乎诗曰三事大夫莫肯夙夜邦君诸侯莫肯朝夕夫夙先于朝夜后于夕则公卿朝常先至夕常后退诸侯朝常后至夕常先退今按向晨视朝未为失礼然于宣王初年勤政景象觉不侔矣诗人亦窥见其防逆忧其渐与列女传云周宣姜后贤而有徳宣王尝早卧而晏起后夫人不出于房姜后既出乃脱簮珥待罪于永巷使其傅母通言于王曰妾不才妾之淫心见矣至使君王失礼而晏朝以见君王之乐色而忘徳也夫苟乐色必好奢好奢必穷乐穷乐者乱之所兴也原乱之兴从婢子起婢子生乱当服其辜敢请婢子之罪唯君王之命王曰寡人不徳实自生过过从寡人起非夫人之罪也遂复姜后而勤于政事此诗之作倘即其时与】
　　庭燎三章章五句【子贡传申培说皆以为美宣王勤政朱子之意亦然俱不逹诗防申培谓此诗作于史籕絶无稽据至程子吕东莱严华谷皆以规宣王过勤为言更不成义理】
　　云汉仍叔羙宣王忧旱也【序云仍叔美宣王也宣王承厉王之烈内有拨乱之志遇烖而惧侧身修行欲销去之天下喜于王化复行百姓见忧故作是诗也朱传从之郑云仍叔周大夫也春秋鲁桓公五年夏天王使仍叔之子来聘孔頴逹云仍氏叔字春秋之例天子公卿称爵大夫则称字此言仍叔故知大夫也以史记考之桓之五年上距宣王之崩七十六年至其初则百余年也未审此诗何时而作按仍叔未必即春秋仍叔彼仍叔公羊作任叔孔又云宣王遭旱早晚及旱年多寡经传无文皇甫谧以为宣王元年不借千畆虢文公誎而不听天下大旱二年不雨至六年乃雨以为二年始旱旱积五年谧之此言无所凭据不可依信邹忠云尝考竹书厉之末年频年大旱庐舎俱焚防其陟也卜于太阳兆曰汾王为祟周定公召穆公乃立太子靖为王共伯和归其国遂大雨然则雨不系新王所祷明矣竹书宣二十五年大旱王祷于郊庙遂雨云汉之作意在此时观其诗曰祈年孔夙方社不莫则涖政盖亦有年愚按不借千畆据国语史记竹书系宣王末年事皇甫氏指为初元致旱之繇其谬甚明乃皇王大纪于宣王二年以天下大旱书三四五年书旱六年书大旱通鉴前编亦载宣王六年大旱皆似祖诗序及谧说何也】
　　倬彼云汉昭囬于【春秋繁露作于】天【叶真韵汀因翻】王曰于【繁露作呜】乎【繁露作呼】何辜今之人【真韵】天降防乱饥【繁露作饥】馑荐【繁露作荐】臻【真韵】靡神不举靡爱斯牲【叶青韵桑经翻】圭【繁露作珪】璧既卒宁莫我听【叶青韵汤丁翻丰氏本作□　赋也倬彼云汉解见旱麓篇淮南子云旱云烟火左传梓慎云汉水祥也昭尔雅云光也囬说文云转也郑云精光转运于天也陆佃云水气之在天为云水象之在天为汉今皆倬然昭明囬转于上则非雨之候也此二句与末章有嘒其星相照应皆是同时所见而此乃诗人之语自王曰以下则述王仰诉于天之词述之所以为美也王宣王也于乌同乎通作呼嗟叹之声如乌鸟之吁呼也辜说文云罪也何辜今之人乃反求诸已哀矜恻怛不能自己之诚与第六章不知其故同意天降防乱就大旱言衣食无资民财尽失是降防也流离载道民心不安是降乱也或读防如字谓死亡者多亦通顔师古云谷不熟为饥菜不熟为馑又谷梁传云一谷不升谓之歉二谷不升谓之饥三谷不升谓之馑四谷不升谓之康五谷不升谓之大侵荐通作荐尔雅云再也毛传云重也按荐即藁也所以借席故有重义臻说文云至也孔云宣王遭旱非止一年故皇甫谧以为旱积五年五年之言未知信否要言饥馑荐臻必是连年不熟故云重至也靡之言无也举犹揭也凡为祀典所载之神无不一一揭而祭之也孔云言已为旱之故祈祷明神无有神不求而举祭之者即下经所陈上下郊宫之类也大司徒以荒政十有二聚万民其一有曰索鬼神遭遇天灾必当广祭羣神神皆用牲祭之故言靡爱斯牲徧祈羣神所祭者广天地五帝当用特牲其余诸神或用太牢或用少牢三牲皆用故言无所爱于三牲也庄二十五年左传曰凡天灾有币无牲而此云靡爱斯牲者设文之意各有所主彼因日食大水而天之见异所以谴告人君只欲令改过修善非为求人饮食而降此灾异于时鲁不罪已修政谓天求饮食而用牲祭之望天不为咎故传据正礼谓救止天灾告社之法不当用牲也至于水旱荐至祷祀羣神以祈福祥遏止灾沴者则不得不用牲也祭法曰雩禜祭水旱也注谓祭用少牢又春官大祀掌六祈以同鬼神示类造禬禜攻说注谓造类禬禜皆有牲攻说用币而已是天灾祈祷有用牲也圭说文云瑞玉也上圜下方白虎通云璧者外圜象天内方象地尔雅云肉倍好谓之璧注谓肉边也好孔也按周礼春官大宗伯职云以玉作六器以礼天地四方以苍璧礼天以黄琮礼地以青圭礼东方以赤璋礼南方以白琥礼西方以璜礼北方皆有牲币各放其器之色典瑞职云四圭有邸以祀天旅上帝两圭有邸以祀地旅四望祼圭有瓉以肆先王圭璧以祀日月星辰璋邸射以祀山川考工记玉人之事云四圭尺有二寸以祀天裸圭尺有二寸有瓉以祀庙圭璧五寸以祀日月星辰郑引尔雅曰邸者本也四圭有邸中央为璧圭末四出两圭有邸僢而同邸僢谓两足相向圭璧者圭其邸为璧贾公彦曰四圭两圭及下璋邸皆言邸郑皆以邸为璧圭璧不言邸故郑还以邸解璧也陈祥道云璧象天也祀天则四圭邸璧琮地象也祀地必两圭邸琮日月星辰天类也必一圭邸璧山川地类也必一璋邸琮谓地与山川皆邸璧非所称也或谓璧琮礼天地四圭两圭祀天地皆一祭兼用之四方有礼玉无祀玉日月星辰山川有祀玉无礼玉周官之书虽或简略不应如是之缺也祀之乃所以礼之康成以祀为礼其神于义或然孔云礼神之主器自有多名言圭璧为其总称卒郑云尽也按卒□通用□义训死人死而事尽矣故以卒为尽既卒者万象烈云某神合用某璧某璧合祀某神尽如典礼用之无有余者如是之谓既卒也罗泌云祭天燔燎祀地瘗埋盖特币耳惟韩婴诗传始有天子奉玉升柴加之于牲之说而崔灵恩遂引诗之圭璧既卒以实之为燔玉　且谓肆师立大祀用玉帛牲牷为论燎玉之差降详考肆师所用玉帛特礼神之用云汉所言亦礼神之玉耳何自而有燔且瘗哉宁犹曽也后放此承上文言我将如此以致其呼吁之意岂曽无有听聆我之精诚而兴云雨者乎盖追述始事预拟而悬望之之辞也孔云歳或水旱皆是上天之为假祭羣神未必能已圣王制此礼者何哉将以灾旱不熟必至于死人君为之父母不可忍观穷厄固当责躬罪已求天祷神罄忠诚之心为百姓请命圣人縁人之情而作为此礼非言祈祷必能止灾也】　旱既大【音泰后同春秋繁露作太】甚蕴【韩诗作郁陆徳明本作煴】隆虫虫【东韵尔雅作爞爞丰本同韩诗作烔烔】不殄【丰本作腆】禋祀自郊徂宫【东韵】上下奠瘗靡神不宗【叶东韵读如防祖丛翻】后稷不克上帝不临【叶东韵良中翻】耗斁【说文字林皆作殬繁露作射】下土宁丁【繁露作一】我躬【东韵赋也旱既太甚旱愈久而益甚也蕴积也隆丰大也俱见说文虫通作爞尔雅云薰也说文云旱气也严云旱气蕴积隆盛其热熏人也殄尔雅云絶也禋说文云洁祀也祀说文云祭无已也不殄禋祀者谓既祭此而复祭彼相续不絶如下文所云也上章言靡神不举乃拟议之辞至此始行其礼也自从也郊朱子云祀天地也徂往也宫郑云宗庙也辅广云先郊后宫先尊而后亲也陈祥道云雩必自郊徂宫后世或祈山林川泽羣庙百辟卿士然后及于上帝梁北齐及唐皆然非古也上下犹云陟降也奠说文云致祭也从酋酋酒也下其丌也瘗说文云幽薶也上言奠谓祭时进之神前下言瘗谓祭毕埋之于土凡酒食牲玉币帛祝册之类皆然宗之言尊音之转也曰靡神不尊祀之则天神地只人鬼无不在其中矣按周礼大宗伯国有大故则旅上帝及四望小宗伯大栽及执事祷祠于上下神示大祝国有大故天烖弥祀社稷祷祠小祝掌小祭祀将事候禳祷祠之祝号以逆时雨宁风旱左传子产云山川之神则水旱疠疫之灾于是乎禜之日月星辰之神则雪霜风雨之不时于是乎禜之皆所谓靡神不宗者也后稷周之始祖克之为言能也上帝郑云天之别号临视也严云在宫之神莫尊于后稷非不临顾我而力不足以胜旱灾在郊之神莫尊于上帝力足以胜旱灾而不肯临顾我愚按举后稷于上帝之前者先希望于亲而后敢上及于尊也郑孔以为又明从宫至郊为不絶之义恐未然辅云不言地及他鬼神者举尊亲以该之也耗本作秏乃稻属说文引伊尹曰饭之羙者南海之秏旧说相传皆以爲虚减之义者以耗通作毛毛又通作无佩觽集曰河朔谓无曰毛顔师古曰今俗语犹谓无为耗是也斁通作殬说文云败也食为民天民为邦本旱不能生谷耗可知矣民无所得食败立见矣是之谓耗斁下土也丁尔雅毛传皆云当也愚按丁之为当亦音之转也亦此耗斁之祸曽是不先不后而适当我身耶意者其有所以致之也】　旱既大甚则不可推【灰韵】兢兢【陆本作矜矜】业业如霆如雷【灰韵】周余【论衡周余作维周】黎民靡有孑遗【叶灰韵夷囬翻】昊天上帝则不我遗【见上】胡不相畏先祖于【尔雅注作于】摧【灰韵赋也每章必以旱既大甚端者见王之忧旱念念不忘故娓娓言之不置也推说文云排也毛传云去也排而去之也兢说文云竞也兢兢战惧之意业笋虡大版也所以饰悬钟鼓者业业危动之象灾繇人兴自反必有所以致是者故其且惧且危有如此也霆者雷之余声旱久已称甚矣而今比前又更甚如霆之后而又继以雷也孑说文云无右臂也遗犹言留余也旱甚如斯周之黎民所余者固已无几若更甚不已势必至无复有半身之余者甚忧之之辞也王充云诗人偒旱之甚民被其害言靡有孑遗増益其文欲言旱甚也孟子云故说诗者不以文害辞不以辞害志以意逆志斯为得之如以辞而已矣云汉之诗曰周余黎民靡有孑遗信斯言也是周无遗民也昊天四句又自后稷不克上帝不临推深一歩说昊天孔安国云元气昊然广大程子云自形体言谓之天自主宰言谓之帝则不我遗者言天意似不欲为我留遗此余黎非但不临而已胡之言何也胡不相畏对大夫君子言之先祖祖之最先者指后稷也摧说文云挤也言我君臣何可不相与畏惧乎今日旱灾似先祖于防防之中隂为摧挤而然者非果不克之谓也不知我何罪而见怒于上帝与先祖之深使黎民受困乃尔乎】　旱既大甚则不可沮【叶语韵在吕翻】赫赫炎炎【陆本作惔惔】云我无所【语韵】大命近止靡瞻靡顾【叶语韵读如举苟许翻】羣公先正则不我助【叶语韵牀举翻】父母先祖胡宁忍予【语韵赋也沮通作阻险也人遇险则止故毛传训沮为止上章言推犹欲排而去之此但言沮则仅欲其止于是勿更加益耳然而亦不能矣赫説文云火赤貌韵防云火炙日曝皆曰赫炎说文云火光上也炎炎尔雅云薫也郭璞云旱热薰炙人也愚按据上说则赫赫是言日曝之象炎炎是言旱热之象云我无所者承上章言黎民既尽则我亦无容身之所矣非但如应璩所云宇宙虽广无隂以憩也命者人所禀受于天之度人死则谓之命尽今曰大命则是以国祚言盘庚篇懋建大命是也近谓灭亡之期不逺止通作只语已辞也仰视曰瞻还视曰顾瞻似属下文羣公先正逺而疏之也顾似属下文父母先祖近而亲之也靡瞻靡顾言若逺若近俱无可恃赖也羣公即郑所云古之上公若勾龙后稷之类谷梁传云古之神人有应上公者通乎隂阳君亲帅诸大夫道之而以请焉孔云国语鲧为宗伯祭法有祀之文社稷五祀虽为王朝卿士兼带上公之官故左传云封为上公祀为贵神先正季本云先世为官之正人即月令所谓雩祭百辟卿士之有益于民者也万时华云月令季冬乃毕山川之祀及帝之大臣季夏乃命百县雩祀百辟卿士以祈谷实此即祭羣公先正之礼今则因旱而祭也陈祥道云郑氏谓天子雩上帝诸侯雩上公然周礼小祝小祭祀逆风雨宁风旱则百辟亦天子所祀也愚按此皆在靡神不宗之内特借之以形先祖及上帝耳不我助言不肯助兴云雨也父母先祖者孔云以其为民父母故称父母愚按所以知诗言父母是意属先祖者厉王无道获罪于天其必不能挽回天意明矣况其文又加于先祖之上乎忍犹言决絶也言我徧告百神之中若羣公先正其亲与先祖异固无望其我助也乃以为民父母之先祖而亦何故曽若是之忍予乎朱子云以恩望之所谓垂涕泣而道之也此申前后稷不克及先祖于摧之意】　旱既大甚涤涤【说文作】山川【先韵】旱魃为虐如惔【后汉书注作炎】如焚【叶先韵汾沿翻陆本作燓】我心惮暑忧心如薫【叶先韵许旃翻陆本作熏云又作熏】羣公先正则不我闻【叶真韵防匀翻】昊天上帝宁俾我遯【叶真韵徒匀翻陆本丰本俱作遂按此诗他章俱无转韵惟此章欲全用先韵则于遯无叶欲全用文韵则于川遯无叶欲全用真韵则于薫无叶姑分前三韵入先后二韵入真俟后博详　赋也涤说文云洒也严云旱久则山枯川竭故如涤濯然按晏子云灵山以石为身以草木为髪天久不雨髪将焦身将热河伯以水为国以鱼鼈为民天久不雨水泉将下百川竭国将亡民将灭矣此所谓涤涤者也旱魃二句蒙涤涤山川言魃说文云旱鬼也神异经云南方有人长二三尺袒身目在项上走行如风名曰魃所见之国大旱赤地千里一名旱母遇者得之投溷中即死旱灾消也山海经云系昆之山有人衣青衣名曰黄帝女魃黄帝攻蚩尤冀北之野蚩尤请风伯雨师纵大风雨黄帝乃下天女曰魃雨止遂杀蚩尤魃不得复上所居不雨叔均言之帝后置之赤水之北所欲逐之者令曰神北行魃一作妭文字指归云女妭秃无髪或问韦曜天有常神人死为鬼不审旱气生魃奈何荅曰天欲为灾何所不生而云有常神者耶虐说文云残也为虐者为虐于山川也惔通作炎解见四章焚本作燓说文云烧田也如惔如焚直说言旱热之气如火光之延烧然此所以山川涤涤也我心二句起下羣公四句惮忌难也暑热也俱见说文惮暑者忌热气之难退也薰通作熏说文云火烟上出也心忧之极热气上升亦如火之炎上也与易厉熏心义同不我闻者犹言若不相闗也遯说文云逃也我心之忧如此羣公先正若无闻知然者昊天上帝曽是欲使我避位而去倘我一去而旱庶几可止乎自怨之极而为无聊之思也此申前上帝不临及昊天上帝则不我遗之意】　旱既大甚黾勉畏去【叶遇韵读如袴苦故翻】胡宁瘨【韩诗作疹】我以旱不知其故【遇韵】祈年孔夙方社不莫【叶遇韵莫故翻陆本作暮】昊天上帝则不我虞【叶遇韵元具翻】敬恭明神【陆本作祀】宜无悔怒【遇韵　赋也黾说文云鼃黾也其性好跃越王见怒蛙式之为其有气即此虫也勉说文云强也曰黾勉者力所不堪犹勉强为之似黾之奋跃而不自量力者然畏去者承上宁俾我遯而又作一转语严云始欲遯去既又念民命方急当思救之故黾勉于此不敢去也苏辙云弃位以避忧患非人主之义故黾勉不去以求济斯难畏不敢也病也痛也俱见说文严云天何偏病我以旱乎水旱之灾皆由政失必有以自取之但痛哉不知其何故而致也知其故则当速改矣按说苑载汤之时大旱七年雒圻川竭煎沙烂石于是使人持三足鼎祝山川教之祝曰政不节耶使人疾耶苞苴行耶谗夫昌耶宫室营耶女谒盛耶何不雨之极也盖言未已而天大雨今宣王能自反如是几同符成汤矣宜其建中兴之业也祈年二句又更端以起下意夙早莫晚也曹氏云月令孟冬天子祈年于天宗大割注谓天宗日月星辰也大割者大杀羣牲而割之也又云孟春天子以元日祈谷于上帝注谓以上辛郊祭天也春官籥章氏凡国祈年于田祖龡豳雅击土鼓以乐田畯注谓田祖始耕田者谓神农也后稷配食焉夫自去岁之春冬已祈今岁之丰稔其祀至于上帝日月星辰神农后稷无不徧及可谓夙矣方社指雩祭四方之神及后土言详见倬彼甫田篇前此冬春既行祈年之礼及已月万物始盛待雨而大复行雩祭请雨之礼谨遵其时不为晚矣又按秋报亦祭方春祈秋报皆祭社解者或误以此句兼祈报言又或谓専指秋报言皆于诗意未合诗为闵此时不雨而言何逺及前岁报赛之事乎虞郑云度也疑通作虑敬恭二字虽可通言既已聨文义当有异孔氏谓在貌为恭在心为敬又谓貌多心少为恭心多貌少为敬愚意恭字从心则是当主心言敬字从攴则是指其见于作为者言论语曰居处恭执事敬是其义也此敬恭言其外则尽礼内则尽诚也神能聪明故曰明神指羣公先正也悔说文云恨也怒说文云恚也韵防云弩也若强弩之人怒则面目张起怒当以心节之故心奴为怒愚按此二字亦当有别悔犹蓄之于心怒乃见之于外矣言我于祈年方社致其敬恭若此昊天上帝处尊严髙逺之地或未必顾虑及我羣公先正皆称明神宜无所懐恨而逞怒于我者独不能代吁上帝为民请命乎因上二章有则不我助则不我闻之言故此章特指及之诗之作法绵宻而条理不紊如此周昌年云宜无二字有味宜无而不无必有其故矣此与孟子我竭力耕田数语意略相似】旱既大甚散无友纪【纸韵】鞫哉庶正疚【陆云或作防又作究】哉
　　宰【叶纸韵奨里翻】趣马师氏【纸韵】膳夫左右【叶纸韵羽轨翻】靡人不周无不能止【纸韵】瞻卬【陆本丰本俱作仰】昊天云如何里【纸韵尔雅作悝陆本丰本俱作防　赋也此章言救旱之实政也散者散仓廪以赈济也友朱子引或云疑作有当从之纪说文云丝别也谓丝缕之数也散无有纪者宣王自言散仓廪为数已多不可胜计也鞫尔雅云穷也字从言当是谓其议论条尽之多至于穷尽也庶正郑云众官之长也孔云周官三百六十每官各有其长说文无疚字当依别本作防说文云贫病也赵颐光云礼画不居内故久在宀下为防冢宰天官特于庶正中提出之以其为众长之长也殚力倡率夙夜不遑故至于病也趣马师氏膳夫解俱见十月之交篇趣马掌马之官师氏以媺诏王膳夫进饮食于王皆近臣也左右则统指侍御仆从而言举大以该小举近以该逺凡在王朝者具举之矣周说文云密也毛传训救郑云当作赒周礼大司徒相赒注谓相给足是也但说文无赒字论语君子周急孟子周之则受俱只用周字盖思施密徧之义孔云言汝等无有一人而不赒救其百姓困急者无有自言不能赒救而止不为者以此分贫恤寡之故使汝等益困也又按篇中如大命近止止乃语辞则此止字但作语辞亦通卬说文云望也欲有所庶及也字从匕从卩徐锴云匕倾首望也卩庶也防意曰瞻卬者初则举首而瞻既则倾首而望也言我及诸臣之劳于救荒如此庶乎足以挽囬天意矣而天仍漠然也乃瞻望昊天而诉之曰天之去地不知有几何里虽居髙而听则卑亦曽鉴察我君臣之所为否乎旧说但以此诗为宣王忧旱之深祷雨之切而絶无所作为然者亦懵于诗防甚矣】　瞻卬【丰本作仰】昊天有嘒【说文作□】其星【叶庚韵读如声青盈翻说文作声】大夫君子昭假【音格丰本作格】无赢【庚韵】大命近止无弃尔成【庚韵】何求为我以戾庶正【叶庚韵诸盈翻】瞻卬【丰本作仰】昊天曷惠其宁【叶庚韵读如苧泥耕翻　赋也此章勉羣臣赈救之不怠也赈救之事兼公私皆有之嘒毛云防貌按小星为嘒故有防小之义陆佃云言旱久而繁星备见繁星备见则尤非雨之候也且其正言昊天则夏之时也以今观之炎夏旱暵而热则小星森布如棊星阳之精也阳盛而亢则星稠于上其理然也大夫君子通指羣臣也大夫以位言君子以徳言昭明也假通作徦说文云至也无通作毋戒辞下同赢说文云贾有余利也言汝诸臣当勤于赈救明布其恵泽之所至毋或恡啬尚有余利王肃谓无敢有私赢之而不敷散是也大命近止解见四章成成功也安民所以保国前者靡人不周无不能止庶几有成功已然而旱灾未已则赈救犹未可辍毋或厌倦苦难而弃尔之成功亦为国祚计也我宣王自谓也我居民上一夫不获皆我之责今所以求诸臣之为民者即为我也戾犹虐也使诸臣早夜戮力不遑以纾民之困迹似乎虐矣因自致其不安之意曰奈何以求为我之故而重苦我庶正乎曷说文云何也恵犹赐也宁通作寍说文云安也得雨则民安矣朱子云于是语终又仰天而诉之曰果何时而恵我以安宁乎张子厚云不敢斥言雨者畏惧之甚且不敢必云尔凌蒙初云通诗不露一雨字为后来诗家不露本题法门张文潜云不诚意于人事而诚之于祭祀不勉之于吾身而推之于臣仆何也盖人事己修矣吾身已勉矣所不可知者祭祀与臣仆而已今也祭祀无不诚臣仆无不善则本末大小一切皆治矣此所为侧身修行之至也晋穆帝永和时大雩歌云汉之诗初博士议宣王承厉王拨乱遇灾而惧故作是诗今晋中兴奕叶重光岂比周人耗斁之辞乎汉魏之代别造新诗晋室太平不必因故司徒蔡谟议曰圣人迭兴礼乐之制或因或革云汉之诗兴于宣王今歌之者取其修徳禳灾以和隂阳之义故因而用之】
　　云汉八章章十句【董仲舒云周宣王时天下旱岁恶甚王忧之其诗曰云云今按诗中有王曰二字其非宣王自作明矣申培说以为宣王忧旱史籀美之絶无稽据凡申说遇宣王时诗多归之史籕亦自可笑子贡传阙文】
　　祈父王师责诸侯也【序云刺宣王也愚按此王师刺宣王号令不行于诸侯而用兵无已考竹书宣王三十八年王师及晋穆侯伐条戎奔戎王师败逋周语宣王二十九年战于千畆王师败绩于姜氏之戎其时诸侯之师亦有在行者左传所载晋穆侯之夫人姜氏以条之役生太子命之曰仇其弟以千畆之战生命之曰成师即其事也然诸侯之师皆无恙而王师独受其败则以勤王不力故耳故恨而责之毛郑以为此诗之作在战于千畆之时是也】
　　祈【左传丰氏本俱作圻】父【音甫后同】予王之爪牙【叶鱼韵牛居翻】胡转予于恤靡所止居【鱼韵　赋也祈父侯国官名祈通作圻左传叔孙穆叔赋圻父可证天子六卿冡宰掌邦治司徒掌邦教宗伯掌邦礼司马掌邦政司寇掌邦禁司空掌邦土诸侯三卿武王诰康叔曰矧惟若畴圻父薄违农父若保宏父定辟是也说者以为圻父所掌即司马之事农父所掌即司徒之事宏父所掌即司空之事然其官名自与天子不同故周礼之书不载非如太史内史之官则天子诸侯皆有之也旧说皆解圻父谓王之司马非是所以名为圻父者圻即畿字周礼大司马职云以九畿之籍施邦国之政职方千里曰国畿其外有侯畿有甸畿有男畿有采畿有卫畿有蛮畿有夷畿有镇畿有蕃畿凡九畿各方五百里以各有畿限疆畔故皆名畿父者官之尊称犹尚父仲父亚父之类圻父以薄违为职主于提师迫逐违命者故旧说谓其职掌封圻之兵甲也先王之制诸侯有故则方伯连帅以诸侯之师讨之王室有故则方伯连帅以诸侯之师救之其典兵则圻父之事此诗首章主六军之众言之天子六军出自六乡六遂予军众自谓也后放此以对侯国之圻父言故自称为王之爪牙若对王朝之大司马言则无此文矣爪牙凡军士之通称孔頴逹云鸟用爪兽用牙以防卫己身此人自谓王之爪牙以鸟兽为喻也转移恤忧也靡所止居虑其不得竣役而安居言必死也六军之众呼圻父之官而责之曰我以王之爪牙从征汝为王臣子分当敌王所忾胡为坐视成败徒转移我于忧恤之地使我无所止居乎盖自宣王废鲁嫡立庶以成鲁乱诸侯从是不睦其不肯戮力王室有自来矣按章氏云古者畿内之兵不出所以重内也卒有四方之役调兵诸侯亦各从其方之便武王克商实用西土至于征徐以鲁追貊以韩平淮夷以江汉略见于经可攷也然则六军之怨望圻父固其宜已左传襄十六年鲁穆叔如晋聘且言齐故晋人曰以寡君之未禘祀与民之未息不然不敢忘穆叔曰以齐人之朝夕释憾于敝邑之地是以大请敝邑之急朝不及夕引领西望曰庶几乎比执事之闲恐无及也见中行献子赋圻父献子曰偃知罪矣敢不从执事以同恤社稷而使鲁及此】　祈父予王之爪士【纸韵】胡转予于恤靡所底【丰本作氐】止【纸韵　赋也此章主宿卫之士言之爪士者虎士也以其宿卫故以士名所以别于军众也宿卫之士居止辇毂之下以藩卫王室原不在调发之列按周礼虎贲氏其徒有虎士八百人掌先后王而趋以卒伍军旅会同亦如之舍则守王闲王在国则守王宫国有大故则守王门又司士职云正朝仪之位辨其贵贱之等虎士在路门之右徐氏云周之兵制无事则散之田亩有役则召以县师而宿卫常养之兵则有虎贲之士八百人时盖空国俱出六军与宿卫之士皆在行间若如旧说漫无分别则此章可省矣底通作致毛云至也靡所底止犹云不知所究竟也】　祈父亶不聪【东韵】胡转予于恤有母之尸饔【叶东韵读如翁乌公翻韩诗外传作雍丰本作赋也亶实也解见常棣篇书云听曰聪易曰闻言不信聪不明也更端以告而祈父漠然全不动念是听若无听也故以实不听诋之尸说文云陈也饔说文云熟食也孔云明熟食故可陈也许氏异义云谓陈饔以祭也独言有母者以母性爱子又或此从征之人多是无父以王师屡防复遣孤子出征犹战国防所谓今其存者皆死秦之孤也其悲甚矣苏辙云饔祭食也士忧兵败身没不得还守祭祀而使母独主祭也愚按苏解近之但尸饔非主祭之说乃是虑已必死则其母当陈熟食以祭已也一说尸主也兵败身没无人可以奉养则必使其母独主饔飱之事亦通旧説谓军士因久役而兴归养之思欲如越勾践伐吴令有父母耆老而无昆弟者皆遣归及魏公子无忌救赵亦令独子无兄弟者归养之例则忘家忘身之谓何虽在上人行之则为恩而使人人离心解体睠懐内顾则国难何时而平于同仇之义伤矣今不取】
　　祈父三章章四句【左传作圻父子贡传申培说丰氏本皆作圻招　朱子谓军士怨于久役故呼祈父而告之语意亦近似然祈父乃诸侯之官实非司马则王爪牙之士何得繇祈父调发乎子贡传申培说皆改此诗篇名为圻招谓穆王西征七萃之士咸怨祭公谋父作此诗以讽諌而丰氏本径取左氏祈招之诗列于首章之前按左传楚右尹子革曰昔穆王欲肆其心周行天下祭公谋父作祈招之诗以止王心其诗曰祈招之愔愔式昭徳音思我王度式如玉式如金形民之力而无醉饱之心据左传注祈招有三义杜预依此诗以祈为祈父之官招其名贾逵本招作昭云祈求也昭明也言求明徳也马融本祈作圻招亦作昭云圻为王圻千里王者游戏不过圻内昭明也言千里之内足明徳也是祈招二字在古注中尚无确义若杜氏以祈为官招为名则于下文之愔愔三字尤自难通且无端举此人以规穆王更不相渉而如果为贤人则史传何别无经见愚意祈招乃乐章之名祈通作祁大也招即征招角招之招通作韶祈招者大韶也故其声和乐而可以式昭徳音穆王盘游无度驰八骏以周行天下祭公欲奏韶乐以镇定其心犹趋以采齐行以肆夏之意耳又诗纬有午亥卯酉辰五际之说以酉为祈父其理无传】
　　沔水畏谗也疑隰叔所作【隰叔事详见黄鸟篇小引下是诗也其作于杜伯遭谗将见杀之时左儒九諌而王不听之日乎】
　　沔彼流水【纸韵】朝宗于海【叶纸韵虎洧翻】鴥彼飞隼载飞载止【纸韵】嗟我兄弟【叶纸韵荡以翻】邦人诸友【叶纸韵羽轨翻】莫肻念乱谁无父母【叶纸韵母鄙翻　比而赋也沔毛传云水流满也海纳百川者郑云水流而入海小就大也喻诸侯朝天子亦犹是也诸侯春见天子曰朝夏见曰宗孔頴逹云朝朝也欲其来之早宗尊也欲其尊王臣之朝君犹水之趋海故以水流入海为朝宗禹贡亦云江汉朝宗于海也鴥彼飞隼解见采芑篇载之言则也载飞载止飞则有止也流水以喻谗言所谓流言也飞隼以喻谗人所谓凶人也水虽漫流犹有到海之期隼虽髙飞亦或时有止息而谗人之造言生事以害人者偏无所底极故反言以为喻注疏泥朝宗二字谓兴诸侯当来朝难通水入海名朝宗犹大水合小水为防二水合流势均力敌曰同亦借名也防同不必泥朝宗何必泥乎兄弟谓僚友也亲之则曰兄弟以其同国而居则曰邦人诸友莫之言无也肻之言可也古训云尔于义无所取当以音通之念说文云常思也谗说殄行致乱之繇诚常思及此则自不为矣黄佐云尝诵此诗而歴考之始知圣人之深恶夫佞人也自昊天之有若人也而君臣之道防自小弁之有若人也而父子之恩絶自何人斯之有若人也而朋友之义亏自巷伯之有若人也而士大夫之心离自十月之有若人也而地震天鸣下民孽作矣国有佞人亦曰殆哉此沔水之所以念乱也作此诗者其父母必有身遭谗言而将罹凶祸之事故悲痛其词以声动之曰诸友纵不肻念乱然谁人无父母乎而何独使我父母至于此极乎愚所以疑为隰叔之作者以此以宣王末年有杀杜伯一事而其子隰叔因之以奔晋也又王符云一国尽乱无有安身诗云莫肻念乱谁无父母言将皆为害然有亲者忧将深也是故贤人君子既忧民亦为身夫盖满于上沾溥在下栋折榱崩惧有压患仁者兼防人家者且自为也易曰王明并受其福是以次室倚立而叹啸楚女揭幡而激王仁惠之思忠爱之情固能已乎按如此说亦自可通】　沔彼流水其流汤汤【阳韵音商】鴥彼飞隼载飞载【阳韵】念彼不碛载起载行【叶阳韵户郎翻】心之忧矣不可弭忘【阳韵　比而赋也汤汤水盛貌按汤本热水之名而书有汤汤洪水方割之语者盖谓水势之盛如汤之沸也说文云飞举也振羽之意尔雅云鹰隼丑其飞也翚鹰亦好诗鹰是也水方盛而未杀则与朝宗于海者异矣隼方而未息则与载飞载止者异矣以喻谗方兴而未已前反言之此正言之也迹迹同字说文云歩处也不迹毛传云不循道也如所谓无罪无辜谗口嚣嚣者起说文云立也载起载行起立而复行也朱子云言忧念之深不遑宁处也弭之训止其义未详按弭乃弓末反之可以解紒不可弭犹云不可解也忘遗也言不可解此忧而使之遗忘也上忧国家之将乱下忧父母之不保自不能释然耳】　鴥彼飞隼【丰本此句上伪撰沔彼流水东灌于瀛两句】率彼中陵【蒸韵】民之讹【说文丰本俱作譌】言宁莫之惩【蒸韵】我友敬矣谗言其兴【蒸韵比而赋也率说文云捕鸟毕也象丝网上下其竿柄也大阜曰陵中陵陵中也民指小人不欲斥言故泛指】
　　【之也讹吪同字通作譌郑云伪也小人好诈伪为交易之言孔云谓以善言为恶以恶言为善交而换易其辞也宁反辞也犹言如何也惩说文云防也戒止之意言隼虽飞在中陵人犹有持鸟毕而捕之者今民造为讹言变乱是非以荧惑听闻奈何遂无禁止之者乎暗规王也又旧说以率为循则率彼中陵乃谗人优游自得之比于义亦通我友即首章所谓嗟我兄弟邦人诸友者皆惯造谗说之人也敬犹戒也谗譛也就所譛之事言曰谗以所譛之言而求之于理则是非变乱曰讹其者将然之辞兴起也譛人者人恒譛之长恶不悛从自及也故警之曰我友其慎之哉世风偷矣谗言方起其流之敝必至天下无有完人吾虑汝之将不免毋以今日譛人为得计也后世若唐周兴来俊臣之徒其明鉴也出尔反尔能无惧乎韩诗外传引此云鸟之美羽勾啄者鸟畏之鱼之侈口垂腴者鱼畏之人之利口赡辞者人畏之是以君子避三端避文士之笔端避武士之锋端避辨士之舌端朱子谓我之友诚能敬以自持则谗言何自而兴其意亦善伹以首章邦人诸友莫肯念乱之语推之固知此友非同调者无縁以同心之言告之耳王应麟云宣王晏起姜后请愆则庭燎之箴始勤终怠可见矣杀其臣杜伯而非其罪则沔水之规谗言其兴可见矣】
　　沔水三章二章章八句一章六句【朱子疑卒章脱前两句谓当作三章章八句此大属蛇足丰氏本便添两句其伪妄可笑甚矣　序谓规宣王也朱传谓忧乱也于诗词固亦相附但无所发明耳子贡传则谓宣王念乱也邹忠为阐其说云厉王流彘古今一大变也即曰万民弗忍当时必有为之倡乱者至并欲甘心其太子防召公以己子易之周不祀矣平王忘父雠而奸其位比于簒逆东迁而后日以陵夷则习乱而忘始治也使宣王无念乱之志是亦一平王耳故人知宣王内修外攘中兴之烈烂然不知沔水一诗实为干蛊之本观其言曰谁无父母抑何情恻而防痛乎闻斯言而不相与共圗拨乱者非人臣矣乃末章复虑及于谗言而勉我友以敬想当时汾王即世少主践阼中外危疑或有幸乱之徒造蜚语以撼在位故其卒以此勗也与其说虽纚然可听然不无辞费若申培说与宣王即位乞言于羣后而作是诗则篇中殊无乞言意又文昌化书云宣王有贤臣尹吉甫文武兼资搢绅所慕国家中更板荡四夷交侵反王即位北伐西征以复文武之境吉甫尝任専之命惟予与王俱吉甫居多大略而怱细故王之左右多不悦者于是谗譛迭兴王亦未免于疑方其在镐有飞语闻于王予为多方解释意犹未明予为沔水之诗王听之洎吉甫归功烈既成君宰胶固中兴之绩视少康髙宗为优焉按文昌世传张仲化身此书乃其自谱以示人者仙迹幻化事尚在杳茫间耳】
　　黄鸟避谗去国也宣王杀杜伯而非其罪其子隰叔出奔晋而作此诗【竹书纪宣王四十三年王杀大夫杜伯其子隰叔出奔晋汲冢璅语云宣王之妾女鸠欲通杜伯杜伯不可女鸠反诉之王王囚杜伯于焦杜伯之友左儒九谏而不听并杀之后三年而杜伯射王周语内史过云周之衰也杜伯射王于鄗墨子引周春秋云宣王杀杜伯而无辜后三年宣王防诸侯田于甫田日中杜伯起于道左衣朱衣朱冠操朱弓朱矢射宣王中心折脊而死今按竹书宣王以四十六年陟距杀杜伯时仅三载与璅语周春秋所记俱合盖杜伯为祟也隰叔者杜伯子所以知此诗为隰叔作者以复我邦族三语知之晋语訾祏曰昔隰叔子违周难于晋国生子舆为理世及武子以受随范左传范宣子曰昔匄之祖自虞以上为陶唐氏在夏为御龙氏在商为豕韦氏在周为唐杜氏晋主夏盟为范氏韦昭云豕韦自商之末改国于唐周成王灭唐而封弟叔虞迁唐于杜谓之杜伯张守节云周成王时唐人作乱成王灭之据前数说则晋地杜之故封聚族在焉国既被灭而仕于周然犹不忘其本以唐杜为氏今隰叔以父死非罪还归故国故曰复我邦族也】
　　黄鸟黄鸟无【丰本作毋后同】集于谷【屋韵此谷字从木不从禾】无【丰本作毋后同】啄我粟【叶屋韵读如菽式竹翻】此邦之人不我肻谷【屋韵】言旋言归复我邦族【屋韵　兴也黄鸟解见葛覃篇一名黄鹂留即黄莺也格物论云莺三四月间鸣声音圆滑罗愿云诗称鸟鸣嘤嘤按禽经称鸎鸣嘤嘤则诗所言鸟殆谓此故后人皆以鸎名之陆佃云韩子曰以乌鸣春若万鸟之类其善鸣者也此诗托兴専取黄鸟善鸣为巧言之况沔水之诗以飞隼喻谗人之雄者此则所况者下所指者众以当时讹言繁兴夫人而能为谗也故重言黄鸟焉又罗云此鸟之性好双飞故鹂字从丽所谓鹂必匹飞鵙必单栖也然则重言黄鸟诗人抑又精于体物矣谷桑栩以况谗人所处之地皆丑之之辞也谷恶木也解见鹤鸣篇啄说文云鸟食也鸟之啄物兴谗人之害人粟粱黍皆嘉谷则隰叔所以自况也罗云古者不以粟为谷之名但米之有莩殻者皆粟也春秋说题辞云粟助阳扶性粟之为言续也一变而以阳生为苗二变而秀为禾三变而粲然为之粟四变入臼米出甲五变而蒸饭可食西者金所立米者阳精故西合米而为粟金履祥云粟即所谓谷也古人米与谷兼积米切用而易腐谷气全而可久缓急兼储后世军储独以米故久即不可食黄鸟集于谷木之上与粟判不相及而来啄我粟则意外之加也故呼而戒之其辞虽隠亦近于骂矣后放此此邦之人指在朝之人沔水篇所谓邦人诸友是也谷毛传云善也莫我肻谷者造言生事不肯以善道待我也惊心于其父之往事故云然言发语辞旋归复三字同义皆谓返也以初行言曰旋以行之本意言曰归以返而已至言曰复邦族谓故国之宗族此邦之人非我族类故反而自求其宗族也隰叔之先本晋人于是复出奔晋】　黄鸟黄鸟无集于桑【阳韵】无啄我粱【阳韵】此邦之人不可与明【叶阳韵谟郎翻】言旋言归复我诸兄【叶阳韵虚王翻　兴也桑非恶木而字音不佳故以为丑伊陟相太戊亳有祥桑谷俱生于朝七日而大拱刘向以为桑犹防也桑谷俱生谓之不祥此诗首章言谷次章言桑其丑可知粱解见鸨羽篇不可与明者不可与分剖其是非也兄之亲踈不同凡长于我者谓之诸兄以况僚友本犹兄弟故沔水之诗云嗟我兄弟邦人诸友而今不可与明若此此所以欲返而依诸兄以居盖着其无兄弟之谊也时杜伯虽死于女鸠之诉然同朝之臣为杜伯明寃者惟左儒一人耳其与女鸠表里相济者必实繁有徒沔水之诗所以致憾于邦人诸友而此诗所以广慨及此邦之人也】　黄鸟黄鸟无集于栩【麌韵】无啄我黍【叶麌韵读如竖上主翻】此邦之人不可与处【叶麌韵读如取此主翻】言旋言归复我诸父【麌韵　兴也栩即栎也解见晨风篇庄子云匠石之齐至乎曲辕见栎社树其大如牛絜之百围匠伯不顾曰散木也以为舟则沈以为棺椁则速腐以为器则速毁以为门户则液樠以为柱则蠧是不材之木也无所可用又罗云木不出火唯栎为然然则栎亦恶木也黍解见黍离篇处止居也既不肻以善道相与而又不能与之分理是非则变乱黑白何所不至祸机一动身且不保岂可与之久处乎伯叔谓之诸父乃分之尊者暗刺王也王信谗在上则臣守之在下者无不懐危计无所出唯有返而依诸父以居耳苏辙云夫去非士之患也使天下之士从此而逝则人主之患也】
　　黄鸟三章章七句【焦氏易林云黄鸟来集既嫁不荅念我父兄思复邦国朱子则云民适异国不得其所故作此诗子贡传同申培说亦云民适异国见拒于人而思归故乡乃作是诗初观语意俱似近之既而寻绎不我肻谷不可与明二言乃知分明为惧谗而发且于黄鸟啄粟兴义更自了然序但以为刺宣王而不能知其事】
　　鹤鸣教宣王求贤人之未仕者【出郑笺　序云诲宣王也按说文云诲晓教也徐锴云丁宁诲之若决晦昧也此诗止一意而引类晓譬不一而足有丁宁之思焉故谓之诲陆佃云箴规者友道也诲诱者师道也记曰能博喻然后能为师鹤鸣二章皆比而不赋则以诲诱故也邓元锡云古纳诲者之善诱如是乎然言已孙中兴之业兹替矣愚按此必宣王末年之诗意其时山甫吉甫张仲召虎诸贤皆已次第凋谢故其诗曰爰有树檀其下维萚至如諌废鲁嫡諌不借千畆諌料民太原諌杀杜伯诸谠论皆不见听此诗人所以益致意于他山之石也】
　　鹤鸣于九臯声闻于野【叶语韵余吕切】鱼潜在渊【丰本作后同】或在于渚【语韵】乐【音络】彼之国爰有树檀其下维萚【药韵】它【朱子本作他后同】山之石可以为错【药韵说文丰本俱作厝　比也鹤鸟名陆玑云形状大如鵞长三尺脚青黑髙三尺余赤顶赤目喙长四寸余多红白亦有苍色者常夜丰鸣其鸣髙亮闻八九里雌者声差下鸡鸣时亦鸣罗愿云繁露曰鹤知夜半鹤水鸟也夜半水位感其生气则喜而鸣陆佃云旧云此鸟性警至八月白露降流于草上防滴有声因即髙鸣相警移徙所宿处虑有变害也盖鹤体洁白举则髙至鸣则逺闻性又善警行必依洲屿止必集林木故诗传以为君子言行之象杨观光云鹤阳鸟也依火精以自养故顶红而不畏海气夜半之鸣喜阳至也露降之戒虑隂盛也阳与阳遇则喜而起隂与隂遘则疑而避殆复后之临姤后之遯与鹤也而龙徳在其中矣禽经云鹤以洁唳又云鹤爱隂而恶阳相鹤经云鹤阳鸟也而游于隂臯毛传云泽也韩诗云九臯九折之泽按臯之为泽于义无取或亦作史记厯书秭鴂先滜索隠云谓子鴂鸟春气发动则先出野泽而鸣是滜亦训泽也然滜字说文不载愚意滜即泽字之讹故史记天官书云其色大圜黄亦音泽即润泽之义泽或省作睾荀子侧载睾芷睾芷者泽芷也睾或混作臯故睾有臯音列子望其圹睾如荀子作望其圹臯如又后汉书郡国志以成臯为成睾皆其明证然则九臯之臯本泽字传写讹耳后人循用遂忘其本郑云泽中水溢出所为坎自外数至九喻深逺也孔頴逹云郑以一鸟不鸣九泽而云九臯者然则明深九坎于时泽有然者故作者举之郝敬云九臯深泽犹九泉九天极言其深也罗云禽经曰鹤老则声下而不能髙近而不能逺鸣于九臯鹤之俊者以喻士之及时而未仕者声鹤鸣声也鹤鸣深泽中人莫之见而其声闻于四野郑云喻贤者虽隠居人咸知之毛云言身逺而名著也潜藏也洲说文云囬水也水盘旋处为渊渚小洲也解见江有汜篇郑云此言鱼之性寒则逃于渊温则见于渚喻贤者世乱则隠治平则出在时君也孔云此文止有一鱼复云或在是鱼在二处以鱼之出没喻贤者之进退于理为密树说文云生植之总名檀良木解见将仲子兮篇其材彊韧可为车喻贤者之才可以重任也乐彼之园爰有树檀者言何乐于彼园之游乎所以乐游彼园以其中有良木故也萚木叶堕也解见七月篇檀之下所见者惟萚则凋零之甚而檀亦已槁矣喻贤者衰谢也毛郑以檀喻君子以萚喻小人则萚固檀之萚也岂其身足喻君子而其叶乃喻小人乎不可通矣它山之石喻贤人之在踈逺者以其坚质而有廉隅故以石象之它本蛇字象形借为别也彼也说文云上古草居患蛇故相问无它乎因借为别之义魏较云蛇匿莽中莫知其处因借为彼之义后人改作他非古文也错通作厝说文云厉石也旱石曰厉可以磨刀剑荀子所谓钝金必待礲厉然后利又禹贡有磬错则治磬亦用之不必耑照下章攻玉言喻得贤人则可以砥世磨钝有移风易俗之效也诗虽托喻四事然转折止是一意言贤者身不可见而名则可闻苟得其所以致之之道则虽始之不可见者终亦未尝不可见也所以乐游王之庭者为贤者在位故耳此时既衰谢如斯矣野有遗贤正当劳于求之资其砥砺之用慎毋以落落难合弃之也九臯他山语自相应皆为侧陋之贤者言耳】　鹤鸣于九臯声闻于天【先韵】鱼在于渚或潜在渊【先韵】乐彼之园爰有树檀其下维谷【叶沃韵读如牿姑沃翻陆徳明云说文谷从木声非从禾也】它山之石可以攻玉【沃韵　比也上章言声闻于野仅野之人知之此言声闻于天则已升闻在上矣王充云鹤鸣九折之泽声犹闻于天以喻君子修徳穷僻名犹逹朝廷也荀卿云君子务修其内而让之于外务积徳于身而处之以遵道如是则贵名起之如日月天下应之如雷霆故曰君子隠而显防而明辞让而胜诗曰鹤鸣于九臯声闻于天此之谓也鱼在于渚喻贤者出而用世也承声闻于天言朝廷既闻贤者之声名于是迎之致敬以有礼言将行其言也则贤者就之犹之鱼在于渚矣其或礼貌衰或言弗行也则贤者又将去之如鱼始之在渚者或复潜而在渊郑笺谓时蹇则鱼在渚逃于渊是也非变文叶韵之说谷罗云恶木也易生之物一说谷田久废则生谷此声所以通于谷其实正赤如杨梅而无核鹤鸣之诗园之所有木不同而其下皆谷则以谷易生故也伊陟相太戊亳有祥桑谷共生于朝传曰俱生于朝七日而大拱伊陟戒以修徳而木枯刘向以为桑犹防也谷犹生也杀生之柄失而在下则是以桑谷为二物也而陆玑以为谷幽州谓之谷桑或曰楮桑然则盖一物也论衡曰枫桐之木生而速长故其皮肌不能坚刚树檀以五月生叶后彼春荣之木其材彊劲车以为轴商之桑谷七日大拱长速大暴故为变怪谷虽易生至于七日而拱则已速矣江南人绩其皮以为布又捣以为纸长数丈洁白光泽甚好其叶初生可茹又取斑谷之皮以为冠裴渊广州记曰蛮夷取谷皮熟捶为揭里布铺以拟氊然则虽恶木用亦博矣陆佃云谷恶木也而取名于谷者谷善也恶木谓之谷则甘草谓之大苦之类也谷恶木也而疑于美散木也而疑于才其别之则难矣故以诲宣王分别善恶先贤以为皮斑者为楮皮白者为谷有瓣者曰楮无瓣者曰构非一种首章言其下惟萚苐叹贤人凋谢耳此言其下维谷则喻所进用者无非小人又不独无贤人而已孟子有云舍其梧槚养其樲棘则为贱师焉然则向所乐游于彼园而观之者既景象一变如此亦何乐有此园乎攻治也磨玉以石所谓攻也玉主君言以玉者贵物故为君徳之比程子云两玉相磨不可以成器以石磨之然后玉之为器成焉王符云攻玉以石洗金以盐濯锦以鱼涴布以灰夫物固有以贱理贵愚按此比首章亦深一层说喻贤者不特下之可以善俗上之亦可以正君故求而用之不可以不亟也】
　　鹤鸣二章章九句【此章依郑作求贤解其义甚明而意甚串试逐语细玩自见如子贡传云所以修身也反觉寛泛不切朱子亦以为陈善纳诲之辞谓鹤鸣二句言诚之不可掩鱼朁二句言理之无定在而树檀二段则以爱当知恶憎当知善为言夫然则固知人之事也胡前四句之不相蒙耶申培说阙文】
　　诗经世本古义卷十七
<经部,诗类,诗经世本古义>
　　钦定四库全书
　　诗经世本古义卷十八之上
　　明　何楷　撰
　　周幽王之世诗三十一篇
　　无将大车刺幽王任用小人也【按竹书纪幽王元年锡太师尹氏皇父命其后与家伯仲允番掫蹶□之徒朋比褒姒表里为恶卒以灭周诗人当王任用之初预忧及此故作此诗又国语言虢石父谗謟巧从之人也而王立以为卿士史父亦言石父为人佞巧善谀好利幽王以石父为卿用事国人皆怨又云褒姒有宠生伯服于是乎与虢石父比逐太子宜臼而立伯服周于是乎亡然则皇父之外更有石父羣小充斥紊乱朝政祚安得延左传王子朝曰至于幽王天不吊周王昬不若用愆厥位正谓此也】
　　无将大车祗自尘【真韵】兮无思百忧祗自疧【叶真韵武巾翻赵颐光云多我觏痻之痻即此字石经作痻俗按疧痻所以有民音者古文如昏緍等字或从氏又或从民且云以民得声然则氏民通用当是字画相近传写致然此疧字下从氏或亦通从民也丰氏本作□】兮【兴而比也将郑云犹扶进也按将字从寸寸者手也故为扶而进之之义孔颖达云冬官车人为车有大车平地载任之车也其车驾牛故酒诰曰肇牵车牛逺服贾须人傍而将之是为扶车而进导也大车比小人言无扶进此小人也郝敬云小车驾马大车驾牛车行利轻而恶重贵马而贱牛故以牛车为小人负重之比始不察而误用至于困惫不前误国偾事所以可忧祗旧皆训适也亦通作多尘本作□説文云鹿行土也车行土起亦然凡大车所过尘必障天将车之人面目殆不可辨焦氏易林云大车多尘小人伤贤所忧多端曰百忧要玩无思二字忧至于不欲思正其忧之深也疧説文云病不翅也不翅犹言不止也小人进用则蛊惑若上之视聴以是为非以非为是国事受其紊乱人才受其颠倒其可忧者非上一端故思之而至于疾病不能止也然是小人者谁用之王自用之耳王诚能深思其可忧则斥而逺之不难矣不敢诵言而代为懊恨之辞欲王闻之而庶有悟也】　无将大车维尘防防【叶迥韵母迥翻】无思百忧不出于颎【迥韵　兴而比也防説文云幽也从日六冂声日数十十六日而月始亏冂亦夜也郑云防防者蔽人目明令无所见也荀子云君人者不可以不慎取臣匹夫者不可以不慎取友友者所以相有也道不同何以相友也均薪施火火就燥平地注水水流湿夫类之相从也如此之着也以友观人焉所疑取友善人不可不慎是徳之基也诗曰无将大车维尘防防言无与小人处也韩诗外传云魏文侯之时子质仕而获罪焉去而北游谓简主曰从今已后而不复树徳于人矣简主曰何以也质曰吾所树堂上之士半吾所树朝廷之大夫半吾所树边境之人亦半今堂上之士恐我以法边境之人刧我以兵是以不树徳于人也简主曰噫子之言过矣夫春树桃李夏得阴其下秋得隂其实春树蒺藜夏不可采其叶秋得其刺焉繇此观之在所树也今子所树非其人也故君子先择而后种也诗曰无将大车维尘防防颎説文云火光也可忧多端倘复思之满腹迷闷终无以自解矣郑云思众小事以为忧使人蔽闇不得出于光明之道】　无将大车维尘雍【叶肿韵委勇翻亦叶宋韵于用翻大全朱传严本苏本丰本俱作雝陆徳明本作壅】兮无思百忧祗自重【宋韵亦叶肿韵柱勇翻】兮【兴而比也雍通作邕説文云邕四方有水自邕城池者从川从邑故有障塞之义先言尘继言防继言雍转起而转盛也严云尘雍蔽则小人之势盛矣是其始将之之过也愚按此谓小人用事则其类方且凑集而至故其象为尘合而壅蔽之甚如此重郑云犹累也王安石云凡物之行不为物所累则轻而速为物所累则重而迟此言不思则己一思则百端交集徒自觉重累耳】无将大车三章章四句【序云大夫悔将小人也郑云幽王之时小人众多贤者与之从事反见譛害自悔与小人并今按幽王之时未有以进用小人而为小人所害者虽史册无攷然政不足信子贡传谓是周人谏大夫之诗而其文不全申培説则足之云周大夫有亲信小人者其臣谏之而作是诗与序意大同小异而其义反浅邹忠云玩诗人语意实非以大车比小人盖任车莫如重大车以载积中不败此岂小人可拟愚意周人其諌士大夫之贪位擅权乎盖王政不纲王室大夫每相与争政而酿衅小雅故刺之曰民之无良相怨一方受爵不让至于已斯亡夫器小不可以懐大易曰鼎折足覆公餗又曰负且乘致寇至漆园氏有言亲权者不能与人柄操之则栗舎之则悲而一无所鉴以闚其所不休者昊天之僇民也此大夫必力小任重又恋不能舎其所谓百忧亦不过患得患失自贻伊戚而已诗人谏以弛于负担无徒自苦为也故曰无思百忧祗自疧兮若使忧而为王室起见则嫠犹不恤其纬而忧宗周之陨为将及周人顾躭怡堂而忘焚栋欲禁使忧者之勿忧反不及嫠恤之忠圣人又何为録之乎其説亦通愚但玩自尘及防防雍兮等语明是为诬上行私者而发若朱子以为行役劳苦而忧思之诗则谓此诗真是将大车者所作殊可笑也】
　　隰桑刺幽王也小人在位君子在野思见君子尽心以事之【出序　愚按郑史伯之言幽王也曰王弃髙明昭显而好谗慝暗昧恶角犀丰盈而好顽童穷固去和而取同夫和实生物同则不继以它平它谓之和故能丰长而物生之若以同禆同尽乃弃矣先王择臣取谏工而讲以多物务和同也声一无聴物一无文味一无果物一不讲王将弃是类而与剸同天夺之明欲无弊得乎史伯之论和即此诗遐不谓矣之防知无不言言无不尽是和也非同也诗人所思之君子其亦向在位而今在野者与】
　　隰桑有阿【歌韵】其叶有难【叶歌韵囊何翻】既见君子其乐【音络】如何【歌韵　兴也隰説文云阪下隰也典术云桑木者箕星之精神木也虫食叶为文章阿通作娿説文云阴娿也韵防小补云娿娜弱态也难通作傩本人行步有节之义以叶之迎风摇曳似之孔颖达云阿那是枝叶条垂之状桑非能水之木而言隰桑美者以桑不宜在停水之地宜在隰润之所隰之近畔或无水而宜桑以今验之实然者也郑云正以隰桑兴者反求此义则原上之桑枝叶不能然冯时可云不在原而在隰喻其野处有覆养之徳言隰而不言原阴刺在位者之无徳于民也愚按车辚篇言阪有桑南山有台篇亦言南山有桑此独以隰桑为言诗人不为无意郑冯之解是也桑生下湿其枝叶娿傩可爱兴君子在野虽处穷约而英华发外无入而不自得我若见此君子其乐当如何哉乐喜乐也小曰喜大曰乐曰如何知为虚拟之辞非朝中真见此人也君子必有所指难字中亦含有乐意】　隰桑有阿其叶有沃【叶药韵鬰缚翻】既见君子云何不乐【叶药韵歴各翻　兴也沃説文云溉灌也其叶有沃者刘彛云谓长茂光润如膏之沃也按王盘桑书云桑种甚多世所名者荆与鲁也叶薄而尖其边有瓣者荆桑也凡枝榦条叶坚劲者皆荆之类也叶圆厚而多津者鲁桑也凡枝榦条叶丰腴者皆鲁之类也鲁桑宜饲大蚕而荆桑宜饲小蚕今此桑言阿又言沃意即所谓鲁桑耳桑叶沃则可以养蚕而人皆资其衣被之用兴君子之徳足为人所利赖俾之在位则有泽民济世之能此既见之所以可乐也云何不乐反言以见意今不得见则其不乐可知又徐光啓云曰其乐如何者欲自言而非言语之所能形容也曰云何不乐者欲自止而非在我之所能抑遏也亦通】　隰桑有阿其叶有幽【尤韵亦叶肴韵于交翻】既见君子徳音孔胶【肴韵亦叶尤韵居侯翻　兴也春秋元命苞云幽之为言窈也毛传以为黒色愚按此状叶盛之貌叶盛而密祗见其窈然作深黑色稀疎则不能也言従徳出曰徳音孔甚也胶説文云胒也煮皮作之所以黏物或用角君子非徳不言无言非徳亦如桑叶之茂密然闻之者渐渍其中自然胶固而不可解所谓君子之徳音甚足以胶固乎人者此也下章遐不谓矣正孔胶之实韩诗外传云夫狂者自龁忘其非揭豢也饭土而忘其非粱饱也然则楚之狂者楚言齐之狂者齐言习使然也夫习之于人防而着深而固是畼于筋骨贞于胶漆是以君子务为学也诗曰既见君子徳音孔胶】　心乎爱【叶未韵许既翻】矣遐【礼记作瑕】不谓【未韵】矣中心藏【阳韵】之何日忘【阳韵】之【赋也严粲云心乎言繇中也爱谓爱君也遐之言胡也胡之言何也皆音之转也仪礼永受胡福注亦训胡为遐故知胡遐通用遐不犹言无不也谓朱子云犹告也序所谓思见君子尽心以事王者即此蔵蓄也中心蔵之拳拳服膺之意忘遗忘也言此徳音孔胶之君子彼固心乎爱君者凡所当言将无不以之入告矣王诚能以其所言者蔵之于心服念不置必知其皆本于忠爱之发自不能一日暂忘此人也蔵之之字指言忘之之字指人此君子必以言见弃者故诗人云然表记子曰事君欲谏不欲陈因引此诗以諌者造膝披诚意在悟主君必亮之若陈者乃之于外直暴君之失耳所繇与心乎爱君异矣孝经子曰君子之事上进思尽忠退思补过将顺其美匡救其恶故上下能相亲也亦引此诗愚绎孔子之言因悟此诗之义进思尽忠退思补过心乎爱也将顺其美匡救其恶遐不谓也遐不谓从心乎爱而来是下亲上也君因其遐不谓而中心蔵之自知其心乎爱而无日忘之是上亲下也左襄二十七年郑伯享赵孟于垂陇子产赋隰桑赵孟曰武请受其卒章意欲子产之见规诲也又韩诗外传引孟子曰仁人心也义人路也舎其路而弗由放其心而弗求人有鸡犬放则知求之有放心而不知求其于心为不若求鸡犬哉不知类之甚矣悲夫终亦必忘而已矣故学问之道无他焉求其放心而已诗曰中心蔵之何日忘之玩此引诗之意可知中心蔵之更自吃紧】
　　隰桑四章章四句【朱子谓此喜见君子之诗词意大槩与菁莪相类子贡传则谓此诗与鹿鸣伐木菁莪白驹皆所以燕贤也申培説亦以为天子燕士之诗今按此诗虽彷佛与菁莪近似然细味实有不同者以菁莪取兴自中阿而中沚而中陵有离潜向升之象此三章但皆曰隰桑耳隰者卑下之地其非在髙明之位可知况其乐如何云何不乐又皆未有是事而假设之语乎故知序解自确若季本谓此乃妇人于蚕桑之时得见其夫而作其鄙浅不经殊甚】
　　大东刺乱也东国困于役而伤于财谭大夫作是诗以告病焉【出序　诗称西人谓西京之人也则其为西周之诗可知竹书纪幽王二年初增赋是诗之作其在此时乎周道虽衰而诛求之令尚行于天下及至东周则不能然矣王应麟云择三有事亶侯多蔵贪墨之臣为蟊贼小东大东杼柚其空聚敛之臣为斧斤文侯之命所谓殄资泽于下民也孔頴达云谭大夫以谭国在东而见偏役故经云小东大东不指谭而言东者大夫虽自为已怨而非谭独然故言东以广之陈氏云晋之乘楚之梼杌鲁之春秋皆东迁之史也古者诸侯无私史有邦国之志则小史掌之而蔵周室鲁人所谓周人御书晋人所谓辛有之二子董之晋于是有董史者也是故费誓系于周书汉汝江沱至于谭大夫下国之诗皆编入于南雅按谭嬴姓子爵详见硕人篇】
　　有饛【杨子竒字作□】簋飱有捄棘【纸韵】周道如砥【纸韵孟子作底】其直如矢【纸韵】君子所履【纸韵】小人所视【叶纸韵善防翻丰氏本作眎墨子引此诗云其直若矢其易若底君子之所履小人之所视】睠【后汉书陆徳明本俱作眷】言【后汉书作然荀子作焉】顾之潸焉【荀子作然】出涕【叶纸韵天以翻　赋也饛説文云盛器满貌簋解见权舆篇飱毛传云熟食谓黍稷也郑云飱者客始至主人所致之礼也凡飱饔饩以其爵等为之牢醴之数陈孔云主人供宾客有禾有米此以盛于簋故知熟食也又礼之通例皆簠盛稻粱簋盛黍稷故知谓黍稷也聘礼宾初至大夫帅至于馆宰夫朝服设飱必先设之者以其初至权致小礼彼注云食不备礼曰飱对饔饩之大为不备司仪注谓小礼曰飱大礼曰饔饩是也杨慎云飱客始至之礼饔将币之礼今之通训曰朝饔夕飱飱如今驿舎下马饭饔如今下马宴客至必夕夕食未盛故曰夕飱享宴必以早为敬而享宴必盛故曰朝饔按周礼大行人以九仪待宾客有飨礼有食礼小行人掌宾客礼籍以待四方之使者春入贡秋献功王亲受之各以其国之籍礼之大客则摈小客则受其币而聴其词掌客掌四方宾客之牢礼饩献饮食之等数羣介行人宰史皆有飱饔饩凡诸侯之卿大夫士为国客则如其介之礼以待之捄通作觩本作觓角上曲而长之貌此亦以曲而长言棘赤心之木匕亦作枇匕所用以取饭亦所以载牲体载谓出之于鼎升之于俎也其别有四仪礼少牢篇廪人所溉者黍稷之匕也雍人所溉者牲体之匕也又有疏匕注谓匕柄有刻饰者以其言疏是疏通刻饰之名通柄刻云气以饰也又有挑匕注谓挑者长枋可以杼物于器中者此二匕皆有浅升状如饭槮则亦皆雍人所用之匕也襍记云枇以桑长三尺或曰五尺刋其柄与未郑注谓此丧祭之枇若吉祭则用棘孔谓知吉祭枇用棘者特牲记枇用棘心是也按易震卦言不丧匕鬯震所以有匕象者以三四五互体坎坎为丛棘故云则吉祭之用棘匕审矣桑枇刋柄与末棘匕当不然吉凶之别也孔又云待宾客之匕礼当用棘棘木赤心言于祭祀宾客皆赤心尽诚也古之祭祀享食必体解其肉之胖既大故须以匕载之按国语周定王云禘郊之事则有全烝王公立饫则有房烝亲戚宴享则有殽烝今我王室之一二兄弟以时相见将龢协典礼以示民训则无亦择其柔嘉选其馨香洁其酒醴品其百邉修其簠簋奉其牺象出其尊彛陈其鼎俎静其巾羃敬其祓除体解折节而共饮食之是正所谓殽烝者此诗棘匕所用亦当主殽烝言盖追思周之盛时其待诸侯之客礼意殷勤劳来周悉如此所以怀逺为近宾至如归观周道而不觉怃然兴今昔之感如下文所云也周道适周之道砥细于砺磨石也如砥以平原四达言如矢以驰道千里言履者朝觐防同循斯道以往来视者沿途小民莫不跂踵盱眸乐观盛典也又孟子引此诗云夫义路也礼门也惟君子能繇是路出入是门也乃断章取义非此诗防睠眷同字睠顾皆以还视为义言语辞潸説文云涕流貎涕目汁也郑云在乎前世过而去矣我从今顾视之为之出涕伤今不如古也朱子云以东方之赋役莫不繇是而西输于周也】小东大东【韵】杼柚【易林陆本丰本俱作轴】其空【东韵】纠纠葛屦可以履霜【阳韵】佻佻【韩诗作嬥嬥云往来貌楚辞章句作苕苕陆云或作窕非也】公子行彼周行【叶阳韵户郎翻】既往既来【叶职韵六直翻】使我心疚【叶职韵讫力翻诗以来疚为叶者凡三处采薇萹忧心孔疚我行不来杕杜篇匪载匪来忧心孔疚并此而三丰本作怦　赋也小东大东朱子云东方小大之国也自周视之则诸侯之国皆在东方一説郑云小也大也为赋敛之多少也小亦于东大亦于东亦通杼説文云机之持纬者柚通作轴董鼎云卷织者朱子云受经者也所以知柚为此器者以上文杼推之布缕为三征之首举此以见其余也又方言云作也土作谓之杼木作谓之柚似非此诗义空尽也易林云赋敛重数政为民贼杼柚空虚家去其室陈际泰云闗东诸侯之不贡也于求车求金见东诸侯之罪于小东大东见周天子之罪纠纠二句解见葛屦篇上泛言诸侯此下则大夫自咏也言敝坏之葛屦以绳纠纒之纠而复纠用以践霜贫乏之甚也时盖以夏日供赋适周至履霜时反国故云然佻薄也佻佻朱子云轻薄不耐劳苦之貌谓形体脆弱也诸侯之子曰公子此谭国之公子大夫所从行者也季本云以周人责礼于诸侯而诸侯使贵戚之卿修问也周密布也行班列也与卷耳鹿鸣篇义同既者已事之辞往往周朝也来来本国也我大夫自谓也疚尔雅云病也説文无疚字当作防此公子行至于周见彼布列有位者无非疆御掊克之徒即第四章所称者是以赋敛无经流毒下国而大夫与之偕行亲所目击故自往而来心怀疚病不能自已是诗之所为作也】　有冽氿【陆本作晷】泉无浸【陆本丰本俱作寖】获【尔雅作获云木名】薪【真韵丰本作新下同】契契寤叹哀我惮【尔雅陆本丰本俱作瘅下同】人【真韵】薪是获薪【见上】尚可载【叶职韵节力翻】也哀我惮人【见上】亦可息【职韵】也【兴而比也冽本作洌説文云水清也尔雅云氿泉穴出穴出仄出也李巡云水泉从旁出名曰氿刘熙云氿轨也流狭而长如车轨也浸本作寖渍也获毛云艾也孔云读如获稻之获刈也薪当析之云刈者盖木之细荆楚之类曰言刈其楚是小者刈之也按周礼邦畿之外侯服贡祀物甸服贡嫔物男服贡器物采服贡服物衞服贡财物要服贡货物是皆有常数矣此外有所征求即非惟正之供是侧出之泉之比也谭小国也不惮悉索以效输将民力竭矣譬之获薪生意已槁更以氿泉渍之行且腐败而不中用即薪亦不能成其为薪民已憔悴而更殚残之势必至无民而后己耳契通作忾契契寤叹即下泉篇云忾我寤叹也解见下泉篇或云契通作栔刻也重言之者刻画切心之意亦通惮通作瘅劳病也薪是获薪以下四语为王朝正告也息即喘息之息一呼一吸有停歇之义惟兹获薪司防者欲用之为薪庶其载而蓄之勿使受浸可也哀我劳病之民亦可稍从休息勿使劳而不已可也邓元锡云周辙东而诸侯之职贡不复至则浸获薪之效也当是时即欲来惮人岂有及哉故九经于逺人于诸侯曰柔曰怀有以也夫】　东人之子职劳不来【叶职韵六直翻】西人之子粲粲【韩诗作采采】衣服【叶职韵鼻墨翻】舟【未育集字作周】人之子熊罴是裘【叶支韵渠之翻丰本作求】私人之子百僚【陆本作寮】是试【叶支韵申之翻】或以其酒不以其浆【阳韵】鞙鞙【尔雅陆本丰本俱作琄琄】佩璲不以其长【阳韵　赋也孔云从首章以尽三章皆是困役财之事四章以下言周衰政偏众官废职繇此己国所以赋重故言之以刺周乱也东人泛言诸侯之人谭亦与焉职专主也来来之也朱子云慰抚也职劳不来谓专主劳苦之事而无有慰抚之者西人毛云京师人也盖当权用事者与谭之公子大夫对看粲通作灿説文云灿烂明瀞貎重言之者见非一粲也衣服谓在官之章服舟人撡舟之人熊罴解见斯干篇裘説文云皮衣也寒时所用朱子云熊罴是裘言富也愚按説苑载晋平公使叔向聘于吴吴人拭舟以逆之左五百人右五百人有绣衣而豹裘者有锦衣而狐裘者叔向归以告平公平公曰吴其亡乎奚以敬舟奚以敬民此即所谓舟人之子熊罴是裘者也私人谓权门私家之人按崧髙云迁其私人以申伯为王卿士称其家臣为私人又仪礼有司彻云献私人礼记玉藻云大夫私事使私人摈则称名皆以臣事于私家谓之私人也僚官试用也百僚是试毛云用于百官也舟人私人又就西人中举其至贱者以深恶之四种人皆平等以子称寓不足之意犹曰夫非尽人之子与苏辙云舟人水居而服熊罴之裘所服非其所有也私人无籍于王室而试百官所事非其所职也严粲云东人困悴虽贵者犹葛屦以履霜而西人逸乐虽贱者皆美服厚禄言不均也酒与浆有别浆乃酒之薄者素问所云今时之人以酒为浆是也説文谓之酢浆言其有酸味也周礼酒正辨四饮之物三曰浆注以为今之酨浆也石氏星经云酒醪五齐之属天文酒旗星主之浆水六清之属天文天乳星主之毛云或醉于酒或不得浆愚按此亦以厚薄不均言东人之子职劳不来其不获沾一浆之赐固其宜矣韩诗外传云宋燕相齐见逐罢归之舎召门尉陈饶等二十六人曰悲乎哉何士大夫易得而难用也饶曰君弗能用也则有不平之心是失之已而责诸人也三斗之稷不足于士而君鴈鹜有余粟是君之一过也果园梨栗后宫妇人以相提掷士曽不得一尝是君之二过也绫纨绮縠靡丽于堂从风而弊士曽不得以为縁是君之三过也且夫财者君之所轻也死者士之所重也君不能行君之所轻而欲使士致其所重犹譬鈆刀畜之而干将用之不亦难乎宋燕面有慙色逡巡避席曰是燕之过也诗曰或以其酒不以其浆鞙説文云大车防靼也靼者柔革也于佩璲文义不相防当通作缳缳者络也凡偏旁用睘肙者多易混如狷或为獧蜎或为蠉是也但从革从系不同以音同通用耳尔雅作琄琄按説文无琄字璲通作瑞郑云以瑞玉为佩又徐广云今名璲为縌范瞱云縌者古佩璲也佩绶相迎受故曰縌佩所以章徳韨所以执事礼有其度威仪之制三代同之五伯迭兴战兵不息佩非战器韨非兵旗于是解去韨佩畱其系璲以为章表故诗曰鞙鞙佩璲此之谓也韨佩既废秦乃以采组连结于璲光明章表转相结受故谓之绶汉承秦制用而弗改今按説文无璲字尔雅解璲为瑞正当以音同通用若晔后汉书以縌为璲恐未必然意即是佩璲之络耳不以其长者苏云虽则佩王盛服而非其长过人也郑云徒美其佩而无其徳刺其素餐愚按或以其酒二句承舟人之子言鞙鞙佩璲二句承私人之子言以深嫉其富贵周语衞彪傒曰自幽王而天夺之明使迷乱弃徳而即慆淫以忘其百姓夫周髙山广川大薮也故能生之良材而幽王荡以为魁陵粪土沟渎此之谓也】　维天有汉鉴亦有光【阳韵】跂【説文丰本俱作□】彼织女终日七襄【阳韵】虽则七襄【见上】不成报章【阳韵】睆彼牵牛不以服箱【阳韵　赋也此下皆恨极无聊之词万时华云自此至末文字到无义理处己入絶妙田地痴人説梦不得汉毛云天河也河图括地象云河精上为天汉杨泉云水之精也气发而着精华浮上宛转随流名曰天河又史记云汉者亦金之散气朱子云在箕斗二星之间其长竟天步天歌云天河亦一名天汉起自东方箕尾间遂乃分为南北道南经传説入鱼渊开籥戴弁鸣河鼓北经宿贯箕邉次络斗魁冒左旗又合南道天津湄二道相合西南行分夹匏络人星杵畔造父螣蛇精王良附路阁道平登此大陵泛天船直到巻舌又南征五车驾向北河南东井水位入吾骖水位过了东南游经次南河向阙丘天狗天纪与天稷七星南畔天河没石氏云天汉盖天一所生凝毓而成者天所以为东南西北襟带之限也天下河汉之源盖出诸此按天河从北极分为两条至于南极其一经南斗中过其一经北斗中过两河随天转入地中夏小正云七月汉案户注云案户直户也古者户皆南是时初昏天汉直南孔云星皆在天独汉言维天者以其初言天象故云维天以总之使下诸星皆防维天之文也监説文云临下也谭人仰诉于天言我民困矣维天之汉固有光明者亦能下监我民乎其不言日月之明而言汉之光者欧阳修谓不能下监是也又按毛孔説天汉虽有精气之光然徒有光而无所明则是亦刺王不明之意自跂彼织女至未分为五段节节与前章相应求助于织女为杼柚其空而言也求助于牵牛为职劳不来而言也跂通作企举踵也跂予望之同此天官书云婺女其北织女织女天女孙也星经云织女三星在天市东端主丝帛尝以七月一月六七日见东方色赤精明女功善常向扶匡即善不向则丝帛倍贵火星守布帛贵客守丝帛等贵婺女四星主布帛大明女功有就日月蚀女中天下女功不为火星守布帛贵水星守布帛贵客守布绢贵左昭十年有星出于婺女杜预注婺女为既嫁之女织女为处女也按此诗止言织女因下文有七襄字则似当兼婺女言之以织女星三婺女星四合之方成七数又皆主布帛则皆能织之类耳婺女居二十八宿之一亦名须女须者贱妾之称妇职之卑者也若织女乃牛宿所属虽颇相近自不可混而为一杜甫诗云牵牛出河西织女处其东张鼎思云余考天文图织女在河南而东牛宿在河北而西以河为界子美诗是也张子野谓湏女在牛东考图乃在牛西亦不隔河从旦至暮为终日襄通作纕佩带也报答也章文章锦绮之属企望织女至于竞日且致七襄以申其祈祷之意楚辞所谓解佩纕以结言是也庶七星者怜我杼柚之空肯以织作之文章答我乎其如有虚愿而无成事何哉易林云天女抚床不成文章睆説文云大目也睆彼牵牛盖谓张目以视之天文志牵牛为牺牲其北河鼓按河鼓十二星在牵牛北尔雅直以河鼓为牵牛非也歩天歌云牛六星近在河岸头头上虽然有两角腹下从来欠一足郑云以用也邱氏云服箱犹言驾车按郑司农云服读为负有负荷之义箱説文云大车牝服也大车平地任载之车牛所驾者牝服长八尺谓较也两较之内谓之箱是车内容物之处毛郑皆以服为牝服夫牝服即箱既言服又言箱于义复矣彼睆然之牵牛既不可用以负箱则我东人尽其车牛输其职贡以劳敝于道路者尚未有己也夫财殚不胜役力疲不胜求而天又不肯见恤我如是然则我将于何请命乎】　东有启【尔雅説文徐注丰本俱作启大戴礼作开】明【庚韵亦叶阳韵谟郎翻】西有长庚【韵亦叶阳韵居郎翻】有捄天毕载施之行【庚韵亦叶阳韵户郎翻】维南有箕不可以扬【阳韵】维北有斗【陆徳明云沈作主后同】不可以挹酒浆【阳韵】维南有箕载翕其舌【屑韵】维北有斗西柄之揭【叶屑韵丘杰翻　赋也上章因赋役之苦而望救于天此则刺在位者皆贪鄙小人而愬之于天也尔雅云明星谓之启明孙炎云明星太白也晨出东方髙三舎命曰启明昏出西方髙三舎命曰太白班固云太白白比狼赤比心黄比参右肩青比参左肩黑比奎大星天官占云太白者西方金之精白帝之子一名荧星一名官星一名梁星一名灭星一名大嚣一名大爽径一百里史记云察日行以处位太白太白大臣也其号上公其他名殷星太正营星观星官星明星大衰大泽终星大相天浩序星月纬大司马位谨候此张衡云一名火政一名明堂一名文表一名太皥一名天相一名威星孔云长庚不知是何星未能审也今按太白名号甚多独不见长庚之称其广如一匹布着天者亦名长庚此星见兵起乃妖异之星非常见者不应与启明对言郑樵则以长庚为水星谓金水二星附日而行金在日西故日将出则东见水在日东故日将没则西见夫水星自名辰星古来载籍未尝闻有以长庚呼水星也且据史记称太白出以辰戌入以丑未辰星出入亦常以辰戌丑未安得每日东西见乎及考张揖广雅则云太白谓之长庚或谓之太嚣始知长庚启明本是一星而李白之生母梦长庚星因以白为名而字太白非无据也韩诗毛传亦皆指为明星特从来解説东西二字不明似乎每日东西两见者然孟康有云太白阴星出东当伏东出西当伏西过中为经天谓出东入西出西入东也太白经天天下革民更王今使每日皆东西两见岂每日皆经天乎抑岂作诗之时偶逢此变乎以文害辞正此之谓夫东西原非同时当其晨见东方去夕见之期甚逺及其夕见西方去晨见之期甚逺启明长庚正因东西见而异其名先儒谓启者开也言开导日之明也庚者续也言长能续日之明也一説庚金属亦通又按星之在天有经有纬三垣二十八舎为经星附天转运各有常位譬如百官万民各守其职业而听命于七政三垣一曰紫微一曰太防一曰天市二十八舎者东方七宿角亢氐房心尾箕为苍龙之体北方七宿斗牛女虚危室璧为武之体西方七宿奎娄胃昴毕觜参为白虎之体南方七宿井鬼栁星张翼轸为朱雀之体中外官星总计二百八十三座常明者百有二十可明者三百二十为星二千五百防星之数万有一千五百二十焉金木水火土五星为纬星合日月为七政悬虚运转不附于天木曰岁星行四千三百三十一日有竒约十二岁一周天火曰荧惑行六百八十七日弱约二岁一周天土曰填星行一万七百四十八日弱约二十八岁一周天惟金曰太白水曰辰星二星各行三百六十五日有竒岁一周天旧説谓金水二星常附日行者乃谓其一岁所行周天日数与日行相等非谓星体常附日行也凡五星之迟留伏逆皆因于日近日则疾逺日则迟迟甚而留留久而退初迟退渐疾退退最疾而后迟退如初退止而留留久而顺行却从最迟以至于最疾最疾则与日同躔也水火土三星比日行度较少与日未对冲之先夜半后可望与日既对冲之后夜半前可望兹不具陈若太白辰星则不然其行度亦各不相似太白最疾时约四日行五度有余辰星最疾时约一日行一度有余此两星比日行度较多伏合以后则过日而前太白距日十度半而夕见辰星距日十六度而夕见夕见则在西方太白距日甚逺不过四十五度辰星距日甚逺不过二十四度既已甚逺则所行迟比日较少繇是渐与日近太白距日三十度有余而初留辰星距日二十一度半而初留太白留后距日二十四度有余而初退辰星留后距日十九度半而初退退行之际与日相近如夕见之度伏而不着与日相逺如夕见之度晨见于东退行最疾之时与日必同度退止而留则距日如初退之度留久而顺行则距日如初留之度迟行渐疾而渐近日距日如退伏之度则又退而不着矣与日未退合之先昬后可望与日既小合之后晓前可望盖金木形体大故伏见与日近水火土形体小故伏见与日逺岁星八十三年而七周天与日合度者七十六合期约二百九十九日荧惑七十九年而四十二周天与日合度者三十七合期约七百八十日填星五十九年而二周天与日合度者五十七合期约三百七十八日太白辰星与日常相近随日一年一周天太白八年而五合于日退合者又五约五百八十四日而顺逆两合辰星四十六年之间合于日者一百四十五退合亦然约一百一十六日而顺逆两合此乃五纬之常数也古法唯知有常度未知有变数之加减北齐张子信仰观岁久知五纬有盈缩之变当加减常数以求其逐日之躔盖五纬不繇黄道亦不繇月之久道而出入黄道内外各自有其道视日逺近为迟速如足力之有倦勤其变数之加减如里路之径直斜曲也岁星加减最多处约七度荧惑加减最多处二十五度有余填星加减最多处八度有余太白加减最多处四度有余辰星加减最多处六度有余此乃五纬盈缩之变数也五纬之外又有四余四余者天之隠曜也行无迟疾紫气木之余气也隠而不见见为有道谓之景星其行一万二百二十七日有竒约二十八岁一周天月孛水之余气也隠而不见见则妖孽谓之彗字其行三千二百三十二日弱约八岁十月一周天凡六十二年而七周天罗防火之余气计都土之余气常隠不见是谓天首天尾从交防之蚀限计之其行六千七百九十三日有竒约十八岁七月一周天但五纬与月孛紫气顺行皆以左旋步之罗防计都逆行乃右旋步之耳夫在天成象日月星辰皆象也而日月五星独异于众星自有行度者此隂阳五行之精所以为造化之妙非众星比也旧闻如此因详录之陆佃云启明则以况其左长庚则以况其右言王左右或当养人以启导王徳或当养人以赓续王事今皆有名位而已无其实也愚按日者君象故启明长庚有臣之义诗隠辞以刺正与上章言采采衣服鞙鞙佩璲者相应一説苏云言王之百役皆取于东则曰东有启明西有长庚启明长庚皆太白也亦通有捄与首章有捄同义曲而长也天毕朱子云毕星也尔雅云浊谓之毕孙炎云掩兔之毕或呼为浊因以名星孔云月令禁罗网毕翳无出国门是田器有毕也特牲馈食礼曰宗人执毕是祭器有毕也孙毓云祭器之毕状如毕星名象所出也毕弋之毕又取象焉而施网于其上步天歌云毕恰似叉八星出史记云毕曰罕车主弋猎其以天名必有其义后汉书云毕为天网主网罗无道之君故武王伐纣上祭于毕求助天也又晋书毕八星其大星曰天髙又昴毕之间为日月五星出入要道故元命包云毕为天阶今不知何所取之载之言则也施旗逶迤貌行谓二十八宿之行列毕星捄然逶迤于星宿之列若欲尽皮革之族而掩捕之者小人罔利之象何以异此亦与熊罴是裘相应南箕解见巷伯篇步天歌云四星形状如簸箕箕下三星名木杵箕前一黑是糠皮簸説文云米去糠也説文云飞举也维北有斗乃七星之北斗晋书云北斗七星在大防北七政之枢机隂阳之元本也星经云第一名天枢为土星主阳徳亦曰政星也是太子像第二名璇主金刑阴女主之位主月及法第三名玑主木及祸亦名金星第四名权主火为伐为天理主伐无道第五名衡主水为煞助四时旁煞有罪第六名□阳主木及天下仓库五谷第七名瑶光主金亦为应星春秋运斗枢云第一至第四为魁第五至第七为标合而为斗史记云杓携龙角衡殷南斗魁枕参首用昏建者杓夜半建者衡平旦建者魁斗为帝车运于中央临制四乡分隂阳建四时均五行移节度定诸纪皆系于斗旧説谓魁第一星衡第五星杓第七星此三星谓之斗纲乃七政之枢机四时之斟酌随所指以运元化者也如今寅月雨水后日躔入亥宫则斗杓昏刻指寅斗衡夜半指寅斗魁平旦指寅以春卯月春分后日躔入戍宫则斗杓昏刻指夘斗衡夜半指卯斗魁平旦指卯以推余月皆然下文言西柄之揭是斗柄指西正在秋时且明言维北有斗于二十八宿之南斗何与孔朱泥箕斗连言谓箕斗二星以夏秋之间见于南方箕在斗南斗在箕北故云维北有斗迂矣凌防初云考天文夏秋之间斗宿在箕东而稍北固未尝在北且谭大夫东人自东而指正谓其在北之斗耳岂得指时方在南之斗宿而因在箕北以谓之北斗乎按南斗六星状亦如北斗东四星为魁西二星为柄挹毛云防也説文云抒也徐云从上酌之也陆佃云诗曰酒醴维醹酌以大斗罍取象于雷斗取象于斗也东人困于不得饮食故思米粟以成酒浆而挹防之而箕斗徒存空名了无实用亦徒付之妄想而已与或以其酒不以其浆相应翕合也孔云箕斗之形成于柄舌掲説文云髙举也末又转一意而言箕斗非特不可用已也箕其踵似箕且有舌今其舌翕翕反若将有所吞噬斗四星为斗三星为柄今既西掲其柄则其方如斗者且向东而将有所挹取哀我惮人何时得息乎亦深恶在位皆贪残也又此章止作刺横敛无已亦可但于第四章似无绾结故定主前説严云此诗其作于秋乎露渐为霜云汉分明斗指西箕在南皆秋时也时惟毕未见因言星及之耳按月令孟秋旦毕中唐月令八月晓毕中则此时毕星或旦见也】
　　大东六章四章章八句二章章十二句【子贡传申培説丰氏本篇名俱作小东毛传及诸家本皆作七章章八句惟严粲分为六章内第四章十二句与此同第五章自维天有汉起至载施之行止共十二句为一章与此异今以愚意定之　子贡传惟存厉王之时诸侯劳七字其余文皆阙申培説与序同惟谭大夫去一谭字因朱子有云谭大夫未有所考不知何据遂删此字真伪书之陋者也又杨慎云周自平王遭父子之变去丰而迁雒周始东也故曰大东自敬王遭兄弟之争子朝居王城曰西王敬王居狄泉曰东王周又东也故曰小东周有二东之变王迹熄而王室乱矣大国攻战防盟小国贡赋奔走故空其杼柚而怨刺作也曰然则诗词何以先小也曰自今而追昨故先小而后大也曰诗篇名何又曰大东也曰纪乱之原也按用修之説二东亦自有理但篇中以西人与东人对言明指西周非东迁后诗也今不取】
　　巷伯嫉谗也幽王初听谗有孟子者为巷伯所譛遂遭宫刑因作此诗【序云刺幽王也寺人伤于谗故作是诗也申培説云幽王之时孟子遭谗而被宫刑作此朱传同按班固之评史迁曰迹其所以自伤悼小雅巷伯之伦夫惟大雅既明且哲以保其身难矣哉其意亦谓巷伯本以被譛而遭刑也作诗在为寺人之后故自表其官以志恨刘敞云诗名巷伯是其身所病者故以冠篇愚按巷伯即行譛之人诗中既隠其名以明厚而又不欲其湮泯失传故特于篇名著之路史以巷为伯之采邑而姓纂有巷氏者云是巷伯之后可见巷伯自有其人旧説以巷为永巷伯者内小臣之长云即寺人非也周礼官名有寺人而无巷伯其非奄官审矣】
　　萋【説文丰氏本俱作緀】兮斐【陆徳明本作菲】兮成是贝锦【寝韵】彼譛人者【音覩后同】亦已大【音泰】甚【寝韵　比也萋盛貌如卉木萋止之萋斐説文云分别文也萋兮菲兮者言盛矣其文章之分别也若依説文则萋通作緀白文貌言白质而加之以襍文也若依释文则斐通作菲薄也文有盛处又有薄处见其浓淡之相错也贝陆玑云水介虫也鼈之属其文彩之异大小之殊甚众古者货贝是也余蚔以黄为质白为文余泉以白为质黄为文又相贝经云贝盈尺状如赤电黑云谓之紫贝素质红黑谓之珠贝青地绿文谓之绶贝黑文黄画谓之霞贝紫愈疾珠明目绶消气障霞服蛆虫陆佃云锦文如贝谓之贝锦禹贡云厥篚织贝严粲云此言谗人织成己罪也锦文如贝繇萋兮菲兮错襍众采织而成之也譛诬告之也人作诗者自谓也后放此亦已太甚言譛人之人所为之忍也郑笺云谓使己得重罪也】　哆【説文作鉹云曲鉹也一曰鬵鼎崔灵恩注作侈】兮侈【叶寘韵充防翻説文崔注俱作哆尔雅作誃丰本作鉹】兮成是南箕【叶寘韵居吏翻按箕籀文作其其有忌音诗彼其之子是也】彼谮人者【叶麌韵当古翻集韵云助语辞】谁适与谋【叶麌韵满补翻　比也哆説文云张口也侈説文云掩胁也侈之训掩胁其义未闻以意揣之侈从人从多人多则力盛故可以掩胁也掩者掩而取之之谓胁即胁从之胁通作拹折也若今人用奢侈之侈本防字或防字防火盛也防广也以咅同通用积习相沿遂忘其本哆兮侈兮者象箕星张口之状如将掩物而食之者然所谓维南有箕载翕其舌也孔頴达云箕四星二为踵二为舌踵狭而舌广又按步天歌云箕四星形状如簸箕中有三星名木杵箕前一黑是糠皮与孔説防异晋书云箕四星亦后宫妃后之府亦曰天津一曰天鸡主八风郑晓云箕承帚以埽者又谷器尾受之以箕章妇道也又主口舌骨肉谗之所生也故箕一名巻舌诗纬云箕为天口主出气史记天官书云箕为敖客曰口舌宋均云敖调弄也箕以簸调弄为象又受物有去去来来客之象也严云箕东方之宿考星者多验于南方故曰南箕愚按以比意求之取象南箕有簸其説之意与下文谁适与谋相炤目锦锦也而譛人者其言似之南箕星也而共谋为譛者其人似之故曰成是贝锦成是南箕也非因小过而饰成大罪因疑似而搆成实罪之説果尔则在我实有瑕可乘矣于譛者何尤适郑云往也谁往就汝谋乎怪其言多且巧也】缉缉【説文作咠咠云聂语也】翩翩【陆本作扁扁】谋欲譛人【真韵】慎尔言也谓尔不信【叶真韵升人翻　赋也承上言谁适与谋故此及下章缉翩捷幡皆用重字见同谋者之众也缉説文云绩也翩説文云疾飞也严云接续増益缉缉然如女之绩往来轻飘翩翩然如鸟之飞相与经营谋为谗譛而已不信者言之无实也尔譛人今日固自以为得意矣然更宜慎重尔言毋徒饰虚为实苟不慎尔言将有时而败露听者亦知尔言为无实而不受也此盖防词以讽王下章放此】　捷捷幡幡【説文引此有咠咠幡幡之语当是误以上章缉缉与此章幡幡合作一语丰本从之非也】谋欲谮言【叶真韵疑斤翻】岂不尔受既其女【音汝】迁【叶真韵仓新翻　赋也捷通作疌疾也幡通作翻飞也朱子云捷捷儇利貌幡幡反覆貌谋欲譛言者谋欲求工于譛人之言也受纳也女即尔也迁毛云去也孔云王于仓卒之间岂不为汝受之但已受之后知汝言不诚实王心或将舎汝而更迁去也】骄人好好【皓韵】劳人草草【皓韵读诗记丰本俱作艸艸】苍天苍天【先韵亦叶真韵汀因翻】视彼骄人【真韵亦叶先韵如延翻】矜此劳人【同上　赋也骄纵恣也如马行骄骜之貌骄人指譛人者言好好毛云喜也严云譛人者得意而骄好而又好也劳人作诗者自谓也草通作懆愁不安也身虽劳于职事而不见察忧愁之极懆而又懆也不敢斥王故重呼苍天而告之也陆佃云庄子曰天之苍苍其正色耶逺而无所至极耶故诗于髙逺难诉每称苍天黍离曰悠悠苍天此何人哉巷伯曰苍天苍天视彼骄人矜此劳人黄鸟曰彼苍者天歼我良人是也钟惺云视字妙即俗所云看他不过也矜怜也辅广云视彼骄人庶乎有以抑遏沮止之也矜此劳人庶乎有以扶持安全之也陆燧云下三句无可奈何要天开眼的话头】　彼谮人者【叶麌韵见第二章】谁适与谋【叶麌韵见第二章】取彼谮【礼记注后汉书俱作谗】人【丰本无谁适与谋取彼譛人二句其为伪删无疑】投畀豺【陆本作犲后汉书注作有】虎【麌韵】豺虎不食【职韵】投畀有北【职韵】有北不受【叶皓韵时倒翻亦叶宥韵承呪翻】投畀有昊【皓韵亦叶宥韵许候翻赋也彼譛人者果谁适与谋乎恨之之深而又不得其主名姑但欲取譛人者而甘心焉投説文云擿也畀相付与也俱见説文豺説文云狼属狗声郭璞云脚似狗贪残之兽也罗愿云牙如锥长尾白颊足前矮后髙而长尾其色黄瘦健今人称豺狗格物论云虎如猫而大如黄牛黑章钩爪踞牙舌不大于掌生倒刺须硬尖而光横行而妥尾其怒而吼也声如雷百兽为之震恐陈蔵器本草云虎威如乙字长一寸在胁两傍皮内尾端亦有之北北方也毛云北方寒凉而不毛罗泌云帝戮蚩尤迁其民善者于邹屠恶者于有北诗曰投畀有北恶可知矣昊昊天也大而明曰昊天朱勃云此言欲令上天而平其恶孔云豺虎若不肯食当掷予有北太阴之乡使冻杀之若有北不肯受则当掷予昊天自制其罪以物皆天之所生天无推避之理故止于昊天也豺虎之食人寒乡之冻物非有所择言不食不受者恶之甚也故礼记曰恶恶如巷伯言欲其死亡之甚陆佃云地于四方正言有北者有北朔地也朔地者寛闲之至天于四时正言有昊者有昊南天也南天者辨察之至真徳秀云谗人为害至深故诗人疾之亦甚舜之治四凶也以御魑魅而大学于不仁之人欲屏诸四夷诗人之情亦若是也钱天锡云上之求诉于天以王之不明下之求制于天以王之不振邓元锡云聴断制其命于天盖于是知其疾谗者一天也钟云无可奈何反作此竒想邹忠云五刑之属宫居一而诟称甚所谓中才莫不伤气何况慷慨之士巷伯所以痛心疾首抚膺而吁天也】　杨园之道猗于亩丘【叶支韵祛箕翻】寺人孟子作为此诗【支韵陆云一本云作为作诗】凡百君子敬而听之【支韵　比而赋也扬者近水之木宜下湿故杨园为下地猗通作倚郝敬云自下而达上如倚丘也尔雅云如亩亩丘按亩田之垅也丘如田垅曰亩丘孙炎云方百步也孔云于时王都之侧盖有此园丘诗人见之而为辞也严云杨园下地以况卑人亩丘髙地以况大臣欲陵亩丘则必道杨园言将譛大臣必始于卑人也寺人内小臣周礼寺人职云王之正内五人寺之为言侍也正内者路寝也侍王于路寝而掌王之内人及女宫之戒令盖奄人也孟子其字也姓名无考毛云寺人而曰孟子者罪已定矣而将践刑作此诗也孔云知罪已定者若不定则不应疾谗人如此之甚也由践刑而作此诗知自言孟子以殊于余寺人不被谗者也作説文郑笺皆云起也孟子起而为此诗王应麟云为吉甫易为家父孟子难又云大雅之变作于大臣召穆公衞武公之类是也小雅之变作于羣臣家父孟子之类是也风之变也匹夫匹妇皆得以风刺清议在下而世道益降矣魏了翁云气数屈伸之变人事昏明之感天下治忽之机犹阴阳昼夜一长则一消不能独无者虽然其所以主张是者则未尝一日无也节之诗尹氏以太师秉国钧方茂恶怨正莫敢戏谈周大夫既诵言之而其乱曰家父作诵以究王讻巷伯之诗彼譛人者方幡幡其词好好其容寺人既深诋之而其乱曰寺人孟子作为此诗诗中讥刺之语率多防婉词义隐匿姓名至于自状其人甘于抵冒忌讳如此类絶少人之恶不善如恶恶臭凡皆实理之不能自欺者及其隠于心而不自知其不可而言之也虽刀锯鼎镬在前亦奚暇恤哉凡百君子谓众在位者亦以讽王也敬而聴与听而敬有异敬者不忽略之谓勿以为防贱之言而轻之勿以为隔肤之视而置之就听言上説刘敞云谗人罔极不独譛已而己必将上及大臣骨肉但先自已始也故曰凡百君子敬而听之其后王后太子及大夫果多以谗废者辅广云譛始于防者进而尝之也君若受之则譛者之气益壮而心益大故圣谗必折其芽邹云诗作于寺人圣人录之夫亦闵其受祸之酷为不聪听者永鉴耶夫幽王之时哲妇煽处以倾城羣小如簧而竞进恶恶如巷伯且不难自署其诗尾固宜不免于口哉其为君子谋则忠矣抑巷伯此诗非仅为百君子谋也尝按班固史賛厯数春秋以来祸败曰昔子翚谋桓而鲁隠危栾书搆郤而晋厉弑竖牛奔仲叔孙卒郈伯毁季昭公逐费忌纳女楚建走宰嚭譛胥夫差丧李园进姝春申毙上官诉屈怀王执赵髙败斯二世缢伊戾盟坎宋座死江充造蛊太子杀息夫作奸东平诛皆自小及大繇疎逮亲可不惧哉因斯以观谗人之祸岂止被谗者受之并使信谗者还自受之是故申后黜宜臼废而幽王亦竟不免于僇向令早聴巷伯之诗不及此噫吾犹虑夫譛之近而易以信受而莫之迁者无过于寺人也】巷伯七章四章章四句一章五句一章八句一章六句【礼记子曰好贤如缁衣恶恶如巷伯则爵不渎而民作愿刑不试而民咸服缁衣巷伯皆诗篇名非以作诗之寺人为巷伯也子贡传阙文后汉书云诗之小雅有巷伯刺谗之篇宦人之在王朝其来旧矣杨氏云寺人内侍之防者出入于王之左右亲近于王而日见之宜无间之可伺矣今也亦伤于谗则疎逺者可知故其诗曰凡百君子敬而听之使在位知戒也董鼎亦云幽王之世大臣伤于谗者如苏公小臣伤于谗者如寺人孟子则上下其得以免乎愚谓此诗果出于奄防之口圣人未必录之于经正为孟子本非寺人而以遭谗被宫故愤懑作此孔子取之以为恶恶者训宜矣】
</div>
    <div class="pagination">
<a href="诗经世本古义_page8.html">上一页</a><span>...</span><a href="诗经世本古义_page4.html">4</a><a href="诗经世本古义_page5.html">5</a><a href="诗经世本古义_page6.html">6</a><a href="诗经世本古义_page7.html">7</a><a href="诗经世本古义_page8.html">8</a><span class="current-page">9</span><a href="诗经世本古义_page10.html">10</a><a href="诗经世本古义_page11.html">11</a><a href="诗经世本古义_page12.html">12</a><a href="诗经世本古义_page13.html">13</a><a href="诗经世本古义_page14.html">14</a><span>...</span><a href="诗经世本古义_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
