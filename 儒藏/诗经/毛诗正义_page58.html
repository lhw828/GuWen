<!DOCTYPE html>
<html>
 <head>
  <meta charset="utf-8"/>
  <title>
   毛诗正义 - 第 58 页/共 72 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   毛诗正义 - 第 58 页/共 72 页
  </h1>
  <div class="content">
   笃公刘，匪居匪康。乃埸乃疆，乃积乃仓。乃裹餱粮，于橐于囊，思辑用光。笃，厚也。公刘居於邰，而遭夏人乱，迫逐公刘。公刘乃辟中国之难，遂平西戎，而迁其民邑於豳焉。乃场乃疆，言脩其疆场也。乃积乃仓，言民事时和，国有积仓也。小曰橐，大曰囊。思辑用光，言民相与和睦，以显於时也。笺云：厚乎，公刘之为君也。不以所居为居，不以所安为安。邰国乃有疆场也，乃有积委及仓也，安安而能迁，积而能散。为夏人迫逐己之故，不忍斗其民，乃裹粮食於囊橐之中，弃其馀而去，思在和其民人，用光大其道，为今子孙之基。○埸音亦。裹音果。餱音侯，食也，字或作“糇”。&lt;米量&gt;，本亦作“粮”，音良，糇也。橐，他洛反。囊，乃郎反，《说文》云：“无底曰囊，有底曰橐。”辑音集，又七立反。难，乃旦反。积，子智反。委，於伪反。为夏，于伪反，又如字。 
　　弓矢斯张，干戈戚扬，爰方启行。戚，斧也。扬，钺也。张其弓矢，秉其干戈戚扬，以方开道路去之豳，盖诸侯之从者十有八国焉。笺云：干，盾也。戈，句矛戟也。爰，曰也。公刘之去邰，整其师旅，设其兵器，告其士卒曰：为女方开道而行。明己之迁，非为迫逐之故，乃欲全民也。○戚，七历反。钺音越。从，才用反，又如字。盾字又作“楯”，顺允反，又音允。句音钩。卒，尊忽反。下“馀卒”、“士卒”皆同。为，于伪反。下“非为”、“为公刘”皆为同。 
　　[疏]“笃公刘”至“启行”。○毛以为，厚於民事乎，此公刘也。乃能匪以所居为居，匪以所安为安。言不顾己之安居，唯以利民为意。又言其不顾安居之事。公刘之在邰国，乃有畛埸，乃有疆界，言其有田畴之业；乃有委积，乃有囷仓，言其有穀食之资。有田有食，深可安居，乃以不忍斗其民人之故，遂弃此疆埸积仓，乃裹此粮食於此囊橐之中，委其馀而去，是其不以安居为安居也。公刘所以必为此事者，思使民人相与辑睦，不欲战斗以杀伤之，用此以光显已德於其时，故为民而不爱物也。其发邰国之时，弓矢於此张之，又秉其干戈戚扬之兵器，整其师旅而出，乃告其士卒曰：我为汝方开道路而行。其民以此之故，而徙之至豳，是其爱厚於民也。王今当念此公刘厚民之事，而留意治之。○郑唯以用光为光大其道为子孙之基，大意亦与毛同。○传“笃厚”至“於时”。○正义曰：“笃，厚”，《释诂》文。后稷封於邰，至公刘而始迁，故云公刘居於邰也。夏人乱，迫逐公刘，当太康之后。少康之前，未能定其年世也。以其时当夏世，而被逐去国，明因王政之乱，而有人逐之，不知逐者是何人也。言公刘乃避中国之难，遂平西戎，而迁其民，邑之於豳者，言其迁之所由也。豳地虽亦与狄邻，而近戎为多，故云遂平西戎。平之者，谓与之交好，得自安居耳。公刘不忍斗民而去，不与戎战争而平之也。豳於汉属右扶风为栒邑县，则是中国之地。言西戎者，雍之西境与戎接连，为夏为戎，随时变易。公刘未居之前则为戎，大王既来之后复为狄，良由地居疆埸，故一彼一此也。乃埸乃疆，谓民各有地，言修其疆埸，谓民脩之。乃积乃仓，谓官之积仓也。此仓积所有，出於疆埸而来，故云“言民事时和，国有积仓”，谓税民而得之也。地必民所耕，故举民之疆埸，欲见公刘不忄厷，故举官之积仓。官仓出於民田，故先言疆埸也。橐囊俱用裹粮，而异其文，明有小大之别，故云“小曰橐，大曰囊”。宣二年《左传》称赵盾见灵辄饿，食之，又“为之箪食与肉，置诸橐以与之”。囊唯盛食而已，是其小也。哀六年《公羊传》称“陈乞欲立公子阳生，盛之巨囊”。而内可以容人，是其大也。《释诂》云：“辑，和也。”是思和其民。不斗其民，即是相与和睦。民能和睦，则时人显知君德，故云於时也。○笺“厚乎”至“之基”。○正义曰：此篇言“笃”，犹《生民》之言“诞”，以公刘君厚爱其民，叹其能厚，故每章言“笃”，以冠“公刘”之上。笺云“厚乎公刘之为君”，总释诸章皆云“笃公刘”之意也。居之与安，所以为异者，居谓田宅，是人之所处止，即疆埸是也；安谓资财，是人所利用，积仓是也。正言邰国乃有委积及仓者，美其已聚之物而能散之，故其言不及疆埸也。“安安而能迁，积而能散”，《曲礼》文也。言安此之安以爱民，故而能迁往他所。自有积聚，散而弃之，以其意与彼同，故引以为说。又申说迁散之意，正为夏人迫逐己之故，不忍斗其民，爱重民命，故弃其安居也。既有积仓裹粮食，故知弃其馀而去也。以召公追而美之，以戒成王，不述他姓之人，唯陈己之父祖，以此知“思辑用光”之言，意在感今追昔，故易传以为光大其道，为今子孙之基。○传“戚斧”至“八国焉”。○正义曰：《广雅》云：“钺、戚，斧也。”则戚、扬皆斧钺之别名。传以戚为斧，以扬为钺，钺大而斧小。太公《六韬》云：“大阿斧重八斤，一名天钺。”是钺大於斧也。《牧誓》云：“武王左杖黄钺。”孔安国云：“黄钺，以黄金饰斧也。”以其特言黄钺，故云以金饰。然则不言黄者，未必皆金饰也。以弓矢言张，是人张之，故知“干戈戚扬”为人秉之也。夏人迫逐，则是有兵围绕，为之阻难，故云“方开道路而去之豳”也。盖诸侯之从者十有八国，当是亦为夏人政乱，为邻国所侵，以公刘贤君，为可师长，故与之俱迁也。毛自言盖为疑辞，不知出何文也。○笺“爰曰”至“全民”。○正义曰：“爰，曰”，《释诂》文。言为汝开道而行，示其无所畏难，明己之迁，非为迫逐之故，力不能拒，乃欲保全其民，无令损害故也。告之以此，使民知迁意也。
　
　　笃公刘，于胥斯原，既庶既繁，既顺乃宣，而无永叹。胥，相。宣，徧也。民无长叹，犹文王之无悔也。笺云：于，於也。广平曰原。厚乎公刘之於相此原地以居民，民既众矣，既多矣，既顺其事矣，又乃使之时耕。民皆安今之居，而无长叹，思其旧时也。○歎，他安反，字或作“叹”。徧音遍。相，息亮反。下“相此”皆同。 
　　陟则在巘，复降在原。何以舟之？维玉及瑶，鞞琫容刀。巘，小山，别於大山也。舟，带也。瑶，言有美德也。下曰鞞，上曰琫，言德有度数也。容刀，言有武事也。笺云：陟，升。降，下也。公刘之相此原地也，由原而升巘，复下在原，言反覆之，重居民也。民亦爱公刘之如是，故进玉瑶、容刀之佩。○甗，本又作“巘”，鱼辇反，又音言，又音鱼偃反，又音彦。毛云：“小山，别於大山也。”与《尔雅》异。复降，音服，又扶又反。注“复下”同。瑶音遥。鞞，必顶反。琫，必孔反。别，彼列反。反复，本亦作“覆”，同方福反。 
　　[疏]“笃公刘”至“容刀”。○正义曰：公刘既至豳国，先相地居民。厚乎公刘之为君也，於是相此原地，以居其民。既众矣，既多矣，既顺其事矣，又乃使之徧而时耕其田，於是民皆乐业，安今之居，而无悔恨长叹、思其旧时者也。又覆说相原之事，公刘升则在巘山之上，观其形势；复下而在原，察其处所。用心反覆，重民若是，以此之故，亦为民爱。其时之民皆云：我今有何物而可与公刘带之？维有美玉及瑶，并有鞞琫容饰之刀，可以为之佩耳。言居民相爱，其情若此，故能保全家国，泽及子孙。王岂得不念之，而留意治民乎！○传“胥相”至“无悔”。○正义曰：“胥，相”，《释诂》文。“宣，徧”，《释言》文。“乃宣”之文，在“既顺”之下，顺谓顺事，则宣谓徧耕，意亦与郑同。王肃云：“徧谓庐井。”毛意未必然也。民无长叹，是喜其来迁，不恨公刘，故云“犹文王之无悔”。言文王之德，不为人恨，与此同。以此传知彼不与郑同。○笺“于於”至“旧时”。○正义曰：“于，於”，《释诂》文。“广平曰原”，《释地》文。李巡曰：广平谓土地宽博而平正也。众、多一也，丁宁言之耳。顺其事矣，谓顺为生之事，筑室之类皆是也。“乃宣”之文，与《绵》“乃宣乃亩”同，故亦以为时耕也。○传“巘小”至“武事”。○正义曰：小山别於大山者，《释山》云：“重甗隒。”郭璞曰：“谓山形如累两甗，甗，甑，山状似之，上大下小，因以为名。”《西京赋》曰：“陵重甗。”是也。与《皇矣》“小山曰鲜”义别。彼谓大山之傍别有小山也。言“何以舟之”，即说玉瑶容刀，刀玉是所佩之物，故知舟是带也。传解下之所以进上多矣，唯言玉瑶容刀者，君子所以比德。今进之瑶，言公刘有美德也。瑶是玉之别名，举瑶可以兼玉，故不言玉也。鞞者，刀鞘之名。琫者，鞘之上饰。下不言其饰，指鞞之体，故云“下曰鞞”。上则有饰可名，故云“上曰琫”。桓二年《左传》曰：“衮、冕、黻、珽、带、裳、幅、舄，昭其度也。藻、率、鞞、琫、鞶、厉、游、缨，昭其数也。”夫德俭而有度，登降有数。此鞞、琫在昭数之中，以表人之有数，故云“言有度数”。意取《左传》，故并度言之。刀所以断割，故云“言有武事”。
　
　　笃公刘，逝彼百泉，瞻彼溥原，乃陟南冈，乃覯于京。溥，大。覯，见也。笺云：逝，往。瞻，视。溥，广也。山脊曰冈，绝高为之京。厚乎公刘之相此原地也，往之彼百泉之间，视其广原可居之处，乃升其南山之脊，乃见其可居者於京，谓可营立都邑之处。 
　　京师之野，于时处处，于时庐旅，于时言言，于时语语。是京乃大众所宜居之也。庐，寄也。直言曰言，论难曰语。笺云：于，於。时，是也。京地乃众民所宜居之野也，於是处其所当处者，庐舍其宾旅，言其所当言，语其所当语，谓安民馆客，施教令也。○庐，力居反。论难，鲁困反，下乃旦反。“馆客”，一本作“馆舍”。 
　　[疏]笃“公刘”至“语语”。○正义曰：上既相地居民，此又说相立都邑。言厚乎公刘之为君也，乃往之彼百泉之间，就下地而仰望彼广大之原，观见可居之处也。乃又升彼南山冈脊之上，乃见其可居而为都邑者於京之地也。此京地乃是大众所宜居之野，故於是处其所当处者，於是又为馆舍以寄其宾旅。既立都邑，乃宣布号令，公刘於是言其所当言，语其所当语，谓施政教於民也。公刘厚民如此，王亦当留意治民也。○传“溥，大。覯，见”。○正义曰：皆《释诂》文。王肃云：“往之彼百泉之地，乃视彼大原，乃见是京而居之，可以避水御乱也。”○笺“逝往”至“之处”。○正义曰：“逝，往。瞻，视”，皆《释诂》文。以原是广平之地，故以溥为广。其义亦与传大同也。“山脊曰冈”，《释山》文。“绝高为之京”，《释丘》文。彼下即云“非人为之丘”。京与丘相对，且言为之京，则是人为之矣。孙炎、郭璞皆云人力所作，而此诗说公刘依京筑宫，王肃言可以御乱，则京是大丘，非人为矣。李巡曰：“丘之高大者曰京。”是京有二等。若战胜取尸筑为京观者，则人为之。此言京者，则是丘之高大，非人为也。相原地而往之百泉之间者，上已升巘观之，是登高以临下。此往百泉之间，自下而望高，且虑下湿，故往之泉处。前既升巘，今复陟冈，反覆审观之。下言“于京斯依”，故知京是可营立都邑之处。○传“是京”至“曰语”。○正义曰：《春秋》言京师者，谓天子所居。公刘非天子，不得谓所居为京师。此文连上，“乃覯于京”，则此京还是上京也。师者，众也，故云“是京乃大众所宜居之野”。以众必大，故言大众，非是京之训也。《地官·遗人》“治国野之道以待宾客”。云“十里有庐，庐有饮食”，则庐是居舍之名。宾客寄舍其中，故云“庐，寄也”。卫戴公庐於曹，亦谓寄在曹地也。直言曰言，谓一人自言。答难曰语，谓二人相对。对文故别耳，散则言、语通也。定本、《集注》皆云“论难曰语”。
　
　　笃公刘，于京斯依。跄跄济济，俾筵俾几。笺云：跄跄济济，士大夫之威仪也。俾，使也。厚乎公刘之居於此京，依而筑宫室。其既成也，与群臣士大夫饮酒以乐之。群臣则相使为公刘设几筵，使之升坐。○跄，七羊反。既登乃依，乃造其曹。执豕于牢，酌之用匏。宾已登席坐矣，乃依几矣。曹，群也。执豕于牢，新国则杀礼也。酌之用匏，俭以质也。笺云：公刘既登堂负扆而立，群臣乃適其牧群，搏豕於牢中，以为饮酒之殽。酌酒以匏为爵，言忠敬也。○依，毛如字，郑於岂反。笺云或“扆”字。造，七报反。匏，步交反。杀，所戒反。搏音博，沈又音付。 
　　食之饮之，君之宗之。为之君，为之大宗也。笺云：宗，尊也。公刘虽去邰国来迁，群臣从而君之尊之，犹在邰也。 
　　[疏]笃“公刘”至“宗之”。○毛以为，上既言处止於京，此又言宫室既就，飨燕群臣焉。厚乎公刘之为君也，既为邑於京地，於此依之而筑宫室。宫室既成，则飨燕群臣，其威仪跄跄之士，及济济之大夫，将来君所。公刘则使人为之设筵，使人为之设几。宾来就燕，既登席矣，乃依几矣。公刘乃使人造適其群牧，执其豕於牢中，以为饮酒之殽。其饮此酒，酌之用匏。匏以酌之，言其新为邦国，俭而礼合也。又说公刘，其於群臣设馔以食之，设酒以饮之，己身与之为君，与之为大宗也。言公刘之厚於群臣如此，欲成王之法效之。○郑上二句与毛同。言公刘筑室既成，与群臣饮酒以落之。其为如此，跄跄济济之威仪者，谓公刘之朝士大夫者，则相使为公刘设筵，相使为公刘设几，欲使公刘升扆而坐也。公刘既登堂矣，乃负扆而立。其群臣乃造其群牧，执豕於牢，以为饮酒之殽。得殽乃饮，遂酌之用匏，以进於公刘。於此之时，群臣之於公刘也，献酒以饮之，进食以食之，从而君敬之，从而尊重之。言虽去旧国，见尊如本国，由爱厚其民，故下不失敬，欲成王之厚於民以见敬。○笺“跄跄”至“升坐”。○正义曰：《曲礼下》云：“凡行容，大夫济济，士跄跄。”是跄跄、济济，大夫、士之威仪也。“俾，使”，《释诂》文。上“京师之野，于时处处”，谓众民处处。此言“于京斯依”，则是公家之事，故云“公刘之居此京，依而筑宫室”。以宫室新成，则有落之之礼。下执豕、用匏，是饮酒之事，故知既成与群臣士大夫饮酒以落之也。落室之礼，则是公家所为，筵几酒豕，当是公家之物，而云群臣相使为公刘设几筵，使之升坐者，为礼之物实出於公，但使掌供办群臣之职。若使心不爱君，则苟从而已，虽有所掌，不必促遽。今言群臣相使，见其爱君之意耳。○传“宾已”至“以质”。○正义曰：以上言筵几，此言登依，则是登筵依几，故云“宾已登席矣，乃依几矣”。以传此言，则知上筵几者，毛意以公刘为群臣设之。飨燕之礼，立一人为宾，对主以行礼。总而言之，则非主者皆曰宾。此宾即上跄跄济济之人，宜为总矣。《左传》之说飨礼云：“设几而不倚。”此言依几者，此文总言於臣之礼，不辨飨燕之异。下云饮之食之，或亦兼食燕矣，故得依几也。《行苇》说燕宗族之礼，笺云：“老者加之以几。”则群臣之中，当有无几者，据有者言之耳。《周语》曰：“民所曹好。”《汉书》每云“吾曹”。曹者，辈类之言，故为群也。飨礼当亨大牢以饮宾，此唯用豕者，《秋官·掌客》曰：“凡礼宾客，国新杀礼。”公刘新至豳地，杀礼也。匏是自然之物，故云“俭且质也”。定本云“俭以质也”。《燕礼》“羹定乃纳宾”。此宾升乃执豕者，其实执豕在登席之前，欲使宾事与殽酒各自相近故也。○笺“公刘”至“忠敬”。○正义曰：《释宫》云：“牖户之间谓之扆。”《明堂位》云：“天子负斧衣南向而立。”此云既登乃依，事与彼同，故知是公刘既登堂负扆而立也。《明堂位》注云：“负之言背也。斧依，为斧文屏风於户牖之间。”然则斧者是屏风之名，扆则户牖之间地耳。郭璞云：“扆，窗东户西也。”礼有斧扆，形如屏风，画为斧文，置於扆地，因名为斧扆是也。言天子负斧扆，则诸侯之扆有斧以否，无明文也。此公刘负扆而立，谓在朝之时。其饮则坐於席，故上笺云：“使之升坐。”谓设几筵，拟饮时，非负扆时也。適其群牧，谓牧豕之群处也。《晋语》曰：“大任溲於豕牢。”即牢是养豕之处，故云“捕豕於牢中。”言忠敬者，总解执豕用匏之事，备其殽酒，酌以进君，道公刘之臣忠而且敬也。○传“为之君，为之大宗”。○正义曰：传以“君之宗之”，其意为一也。《板》传曰：“王者天下之大宗”。然则此以诸侯为一国之所尊，故云：“为之大宗也。”○笺“公刘”至“在邰”。○正义曰：夷险易情，人之恒事。国君不能得其社稷，乃逃窜远夷。於此之时，臣多解体，而能见尊如此，所以可尚。易传者，孙毓云：“此篇主称公刘之厚於民，列其始迁於豳。此章言群臣之爱敬，上下之有礼，无飨燕尊宾之事。且飨之礼，设几而不倚，何有宾已登席依几之义？又国君不统宗，故有大宗小宗，安得为之君，复为之大宗乎？笺说为长。”
　
　　笃公刘，既溥既长，既景乃冈，相其阴阳，观其流泉。既景乃冈考於日景，参之高冈。笺云：厚乎公刘之居豳也，既广其地之东西，又长其南北，既以日景定其经界於山之脊，观相其阴阳寒暖所宜、流泉浸润所及，皆为利民富国。○相，息亮反。注同。暖，况袁反，又乃管反。浸，子鸩反。其军三单，度其隰原，彻田为粮。三单，相袭也。彻，治也。笺云：邰，后稷上公之封。大国之制三军，以其馀卒为羡。今公刘迁於豳，民始从之，丁夫適满三军之数。单者，无羡卒也。度其隰与原田之多少，彻之使出税以为国用。什一而税谓之彻。鲁哀公曰：“二，吾犹不足，如之何其彻也。”○单音丹。度，待洛反。注及下同。羡音贱，又音衍。下同。 
　　度其夕阳，豳居允荒。山西曰夕阳。荒，大也。笺云：允，信也。夕阳者，豳之所处也。度其广轮，豳之所处，信宽大也。○广，古旷反。 
　　[疏]“笃公刘”至“允荒”。○毛以为，厚乎公刘之为君，初至於豳，既广其土地之东西，既长其境界之南北，既以日影定其经界，乃复登彼山脊之冈，而视其阴阳寒暖所宜，又观其流泉浸润所及，知天气宜其禾黍，地利足以生物，乃居处其民焉。又其从邰往豳，未得安定之时，其为军也，分老弱妇女为三等之陈而单营之。初来未有宅舍，且居其隰原之地，治其豳国之田，以为久住之粮。然后始得营室安居，乃居其山西夕阳之地。此豳国之居，信宽大矣。美其居民得所，辟境广大，欲王法效之也。○郑唯下五句为异。言公刘初至於豳，丁夫寡少其军有三，唯单而已，无羡卒也。量度其阳与原田之多少，彻税其田之所收，以为国之粮。庶其豳之所处夕阳之地，观其广轮，则豳之所居信宽大矣。○传“既景”至“高冈”。○正义曰：以此句同事别，故特解之。考於日影，即上“既溥既长”，以日影考之也。“参之高冈”，即下“相其”、“观其”，是登冈视之。先影后冈，故称及也。定本“影”皆为“景”字。○笺“既广”至“富国”。○正义曰：既广既长，谓正定疆界，故以土地言之。公刘自邰往迁豳之时，尺土皆非己物，故美公刘能广长之也。夏殷之世，大国百里，虽云广长，亦不是过也。日影定其经界者，民居田亩，或南或东，皆须正其方面，故以日影定之。居山之脊，观其阴阳，则观其山之南北也。大名则山南为阳，山北为阴。但广谷大川，有寒有暖，寒暖不同，所宜则异，故相之也。流泉所以溉灌，故知观其浸润所及。相寒暖，视浸润，欲民择所宜而种之，逐浸润而耕之，皆所以利民富国，故公刘殷勤审之也。○传“三单，相袭。彻，治”。○正义曰：重衣谓之袭。三单相袭者，谓三行皆单而相重为军也。此谓发邰在道及初至之时，以未得安居，虑有寇钞，故三重为军，使强壮在外，所以备御之也。《嵩高》及此传皆云“彻，治”，则训彻为治，非税法之通名也。言治田为粮，谓既至豳地，以为久住之粮，非在道之粮也。何则？发邰之日，尚委弃积仓，不假言治田为道路之粮矣。王肃云：“三单相袭止居，则妇女在内，老弱次之，强壮在外，言自有备也。彻，治也。居其民众於袭与原，治其田畴以为粮，是也。”○笺“邰后”至“其彻”。○正义曰：知后稷、上公之封者，《公羊传》曰：“王者之后称公。”后稷本是二王之后，以有大功而改封於邰，明为大国公爵。公刘是其曾孙耳，故知仍为大国，当作三军。《地官·小司徒》云：凡起徒役，无过家一人，以其馀为羡。羡谓家之副丁也。今言其军三单，则是单而无副。故知公刘迁豳，民始从之。其众未多，丁夫適满三军之数，无复羡卒，故称单也。以《周礼》言之，三军三万七千五百人。然则从公刘之迁，其家不满此数，故通取羡卒始满三军也。言“度其隰原”，是度量土地，使民耕之也。下即云“彻田为粮”，明是彻取此隰原所收之粟以为军国之粮也。且彻与《孟子》“百亩而彻”文同，故知彻之使出税以为国用。《孟子》说三代税法，其实皆什一，故云什一而税谓之彻。引《论语》曰，明彻是税法，且证为什一也。如《孟子》之言，夏曰贡，周曰彻，彻乃周之税法。公刘夏时诸侯，而言彻者，召公以周之世上论公刘，遂以周法言之，以其俱是什一，其名可以相通故也。大国三军，亦是周制，而谓公刘之时已作三军者，以三代损益，事多相因。《甘誓》云：“大战于甘，乃召六卿。王曰：‘嗟，六事之人。’”是夏时天子六军之将亦命卿，其法与周同也。於时大国亦立三卿，则知亦作三军，而周制因之耳。夏、殷大国百里，周则大国五百里，大小悬绝而军数得同者，周之军赋皆出於乡，家出一人，故乡为一军。诸侯三军，出其三乡而已，其馀公邑、采地不以为军。若夏、殷之世，则通计一国之人以为军数，故此言丁夫適满三军，是通一国之人总计之。大国百里，为方一里者万，为田九万夫，田有不易、一易、再易，通率二而当一，半之得四万五千家。以三万七千五百家为三军，尚馀七千五百，举大数，故得为三军也。次国七十里，为方一里者四千九百，为田四万四千一百夫，半之得二万二千五十家，二军当用二万五百人，少二千九百五十人，以羡卒充之，举大数亦得为二军也。以小国五十里，为方一里者二千五百，为田二万二千五百夫，半之得一万一千二百五十家，以万二千五百人为军，少一千二百五十人，不满一军，举大数亦得为一军也。如此计之，夏、殷国地虽狭，亦得为三军矣。易传者，此诗主美公刘之迁。首章言去邰，二章已言至豳，无宜。此文方说在道，去夏入戎，则戎地无寇，至豳之日，无所用兵，三军相袭，复何御哉！且上言弃其积仓，裹粮而行，至豳无粮，必须税敛。彻是税名，粮从田出，彻田为粮，税事明矣，故知三单是三军之无副，彻田是彻民而取粮，所以不从传也。○传“山西”至“荒大”。○正义曰：“山西曰夕阳”，《释山》文。孙炎曰：“夕乃见日，然则阳即日也。夕始得阳，故名夕阳。”《释言》云：“荒，奄也。”孙炎曰：“荒大之奄也。”则荒奄俱是大义，故为大也。《皇矣》传以度为居，此章二度，传意皆应为居。王肃云：“居其夕阳之地。豳国之居，信广大也。”○笺“夕阳”至“宽大”。○正义曰：夕阳者，总言豳人一国之所处也。其界在山之西，不知是何山也。《谱》云豳在岐山之北，《书传》说太王去豳，逾梁山。注云：“梁山在岐山东北。”然则豳国之东有大山者，其唯梁山乎。《大司徒》注云：“轮，从也。”马融云：“东西为广，南北为轮。”量度其东西南北之所处，信宽大矣。《豳谱》所云“原隰之野”，谓此。
　
　　笃公刘，于豳斯馆。涉渭为乱，取厉取锻。馆，舍也。正绝流曰乱。锻石，也。笺云：锻石，所以为锻质也。厚乎公刘，於豳地作此宫室，乃使人渡渭水，为舟绝流，而南取锻厉斧斤之石，可以利器，用伐取材木，给筑事也。○厉，本又作“砺”。锻，本又作“碫”，丁乱反，《说文》云：“碫，厉石。”《字林》大唤反。“材木”，一本作“林木”。止基乃理，爰众爰有。夹其皇涧，溯其过涧。皇，涧名也。溯，乡也。过，涧名也。笺云：爰，曰也。止基，作宫室之功止，而后疆理其田野，校其夫家人数日益多矣，器物有足矣，皆布居涧水之旁。○夹，古洽反，又古协反。涧，古晏反。溯音素。过，古禾反。注同。乡，本又作“向”，许亮反。文与《卷阿》篇注同。校音教。 
　　止旅乃密，芮鞫之即。密，安也。芮，水厓也。鞫，究也。笺云：芮之言内也。水之内曰隩，水之外曰鞫。公刘居豳既安，军旅之役止，士卒乃安，亦就涧水之内外而居，修田事也。○芮，本又作“汭”，如锐反。鞫，居六反。涯，五佳反，亦作“厓”。澳，於六反，又於报反，字或作“奥”。 
　　[疏]“笃公刘”至“之即”。○正义曰：上言量度国境，此言安置民居。厚乎公刘之为君也，於此豳地，令民作此馆舍。将作之时，先使人涉渡於渭，乘舟绝水，为乱而过，取其砺石，取其锻具，所以锻砺斧斤，利其器用，伐取材木，乃为宫室。言其劝导有法，豫事省功也。宫室既备，民得居处。公刘止此宫室之基，乃疆理民之田亩。言其先营民居，次理民田。又校数夫家人数，见其人物众多，公刘乃言曰：人民众多矣，器物有足矣。又遍观民宅，见其有夹其皇涧而处者，谓在涧两边也。见有溯其过涧而处者，谓开门向涧也。公刘见其布在水傍，各服田亩，又止其军旅之役，乃安息其士卒，令此士卒於彼芮鞫之就也。芮，水内也。鞫，水外也。谓止其在官之役，使就水营田也。言公刘之爱民如是，王岂得不法效之乎？○传“馆舍”至“锻石”。○正义曰：礼有公馆私馆。馆者，宫室之名。为馆所以止舍其中，故云舍也。“正绝流曰乱”，《释水》文。孙炎曰：“直横渡也。”然则水以流为顺，横度则绝其流，故为乱。俱是渡谓而取，砺既是石，则知锻亦石也。○笺“锻石”至“筑事”。○正义曰：锻者，冶铁之名，非石也。传言“锻，石”，嫌锻是石名，故明之云“锻石，所以为锻质”者，质，椹也，言锻金之时，须山石为椹质，故取之也。砺者，磨刀剑之名，亦非石名也。言取砺者，亦取其为砺之石耳。公刘之君民豳地，作此宫室，谓作民宫室，非公官也。公宫，则上云“于京斯依”者，是也。锻砺所由施於斧斤，故知取锻砺斧斤之石，所以利器用也。材木由器而取，筑作所用，故云“取材木，给筑事也”。○传“皇涧”至“涧名”。○正义曰：以皇、过与涧共文，故知皆涧名也。夹者，在其两傍，故知溯者向也，谓开门向之。大率民民以南门为正，此盖皇涧纵，在两傍而夹之，过涧横，故在北而向之。王肃云：“或夹或向，所以利民也。”○笺“爰曰”至“之傍”。○正义曰：“爰，曰”者，公刘之言也。公刘疆理田畴，巡行庐井，见民多器足，而发此言，故云“曰也”。作宫室之功止，谓民之宫也。上云“既顺乃宣”，谓初至，先及时耕田，既耕乃营宫室也。上既言耕，则民已得地，於此复疆之者，前来急於趋时，未善部分，且有后来之众，皆须得田，故止宫室之功，乃疆理之。亦既疆理其田，自然须校人数。《周礼》称夫家者，谓男女也。校比其国内男女之数而授之田，公刘叹其众，故曰益多矣。有之为言，与多不类，上言砺锻，是民之器物，故知有者，器物有足矣。经陈二涧，故云“皆布於涧水之傍”。○传“密安”至“鞫究”。○正义曰：《释诂》文：“密、康，静也。康，安也。”转以相训，是密得为安。芮是水厓之内，故云“水厓”也。《释言》云：“鞫、究，穷也。”俱训为穷，故转鞫为究。此鞫是水厓之名，言其曲水穷尽之处也，故传解其名鞫之意。○笺“芮之”至“田事”。○正义曰：芮、鞫皆是水厓之名，鞫是其外，则芮是其内，故云“芮之言内”，谓厓内隩隈之处，故即引《尔雅》以释之。《释丘》云：“隩，隈也。厓内为隩，外为鞫。”李巡曰：“厓内近水为隩，其外为鞫。”孙炎曰：“内曲里也，外曲表也。”是水之内曰隩，水之外曰鞫也。经言芮，不言隈，则经为互也。内则芮，以明鞫为外，外有鞫名，则内亦有芮名，以此见其芮为隩也。公刘初至之时，居处未安，须有防卫。今言止旅，则是宫室已安，可以自固，乃止之，故云“公刘居豳既安，军旅之役止，士卒乃安”。上言夹向涧，此芮鞫为水之内外，故知就涧水之内外布居。民居主於治田，故云“修田事”也。此以水内为芮，则是厓名，非水名也。《夏官·职方氏》：“雍州其川泾内。”注云：“汭在豳地，《诗·大雅·公刘》曰：‘芮鞫之即。’”以此芮为水名者，盖注《礼》之时，未详诗义，故为别解。
　
　　《公刘》六章，章十句。 
　
　　《泂酌》，召康公戒成王也。言皇天亲有德、飨有道也。泂音迥。 
　　[疏]“《泂酌》三章，章五句”至“有道”。○正义曰：尊者莫过上天，犹以道德降灵亲飨，是王不可以无德，故戒王使修行之。天言皇天者，以尊称名之，重其事也。道、德相对，则在身为德，施行为道，故《中候》云“皇道帝德”，为内外优劣，散则通也。亲飨者，谓亲爱其人，飨其祭祀，亦为相接成也。经三章，皆上三句言薄物可以荐神，是亲飨之也；下二句言与民为父母，是有道德也。
　
　　泂酌彼行潦，挹彼注兹，可以餴饎。泂，远也。行潦，流潦也。餴餾也。饎，酒食也。笺云：流潦，水之薄者也，远酌取之，投大器之中，又挹之注之於此小器，而可以沃酒食之餴者，以有忠信之德，齐絜之诚，以荐之故也。《春秋传》曰：“人不易物，惟德繄物。”○潦音老。挹音揖，又音邑。餴，甫云反，又作“馈”，《字书》云：“一蒸米也。”饎，尺志反，《字林》充之反。餾，力又反，又音留，《尔雅》：“饙、馏，饪也。”孙炎云：“蒸之曰餴，均之曰馏。”郭云：“餴熟为馏。”齐，侧皆反，本又作“斋”。繄，於兮反。 
　　岂弟君子，民之父母。乐以强教之，易以说安之。民皆有父之尊，母之亲。○乐音洛。易，羊豉反。说音悦。 
　　[疏]“泂酌”至“父母”。○正义曰：言使人远往酌取彼道上流潦之水，置之於大器而来，待其清澄，又可挹彼大器之水，注之此小器之中，以灌沃米餴，以为饎之酒食。以此祭祀，则天飨之。此薄陋之物，皇天所以飨之者，以此设祭者是乐易之君子，能有道德，为民之父母，上天爱其诚信，故歆飨之。然则为人君者，安可以不行道德，而作民父母？故言此以戒王。○传“泂远”至“酒食”。○正义曰：“泂，远”，《释诂》文。行者，道也。潦者，雨水也。行道上，雨水流聚，故云流潦也。《释言》云：“饙、馏，稔也。”孙炎曰：“蒸之曰饙，均之曰馏。”郭璞曰：“今呼{攸食}音修饭为饙。饙均熟为馏。”《说文》云：“饙，一蒸米也。馏，饭气流也。”然则蒸米谓之饙，饙必馏而熟之，故言饙馏，非训饙为馏。“饎，酒食”，《释训》文。○笺“流潦”至“繄物”。○正义曰：隐三年《左传》曰：潢汙行潦之水，可荐於鬼神，可羞於王公。《雅》有“《行苇》、《泂酌》，昭忠信也”。其意以行潦为薄物，由忠信之故，而可以祭神。笺取彼意为说，故言“流潦，水之薄者”也。言投之大器者，以言挹彼注兹，是从器挹之，而注於此器，故知远酌取置之大器，挹来乃注於小器。盖以潦水泥浊，置之大器以澄之，挹小器而用之，所以转经二器也。沃酒食之饙，谓为饙之时，以此水沃润之也。引《春秋传》者，僖五年《左传》文也。服虔注云：“繄，发声也。言黍稷牲玉，不易无德，荐之则不见飨。有德，则言飨。言物为有德用也。”○传“乐以”至“之亲”。○正义曰：皆《孔子閒居》之文也。彼引此诗，而为此言以释之，故传依用焉。乐者人之所爱，当自彊以教之，易谓性之和悦，当以安民，故云“悦安之”。一人之云父母，故云“有父之尊，有母之亲”。
　
　　泂酌彼行潦，挹彼注兹，可以濯罍。濯，涤也。罍，祭器。○罍音雷。涤，徒历反。 
　　岂弟君子，民之攸归。 
　　[疏]传“濯，涤。罍，祭器”。○正义曰：《说文》云：“涤，洗也。”“濯，浣也。”则濯、涤俱是洗浣之名，故云“濯，涤也”。《特牲》注云：“濯，溉也。”则溉亦是洗名。下传云：“溉，清也。”谓洗之使清絜，皆是洗器之名也。《春官·司尊彝》云：“四时之祭皆有罍。”是罍为祭器也。《卷耳》云：“我姑酌彼金罍。”则飨燕亦有罍。以此论祭事，故言祭耳。
　
　　泂酌彼行潦，挹彼注兹，可以濯溉。溉，清也。○溉，古爱反。清，才性反，又如字。岂弟君子，民之攸塈。笺云：塈，息也。 
　　《泂酌》三章，章五句。 

　
  



 
　 




卷十七 十七之四 

　卷十七 十七之四 　 


　　《卷阿》，召康公戒成王也。言求贤用吉士也。吉，犹善也。○卷音权，曲也。篇内同。阿，大陵曰阿。 
　　[疏]“《卷阿》十章，上六章章五句，下四章章六句”至“吉士”。○正义曰：《说文》云：“贤，坚也。”以其人能坚正，然后可以为人臣，故字从臣。吉者，善也。吉士亦是贤人，但序者别其文以足句，亦因经有“吉士”之文故也。经十章，皆言求贤用吉士之事。
　
　　有卷者阿，飘风自南。兴也。卷，曲也。飘风，回风也。恶人被德化而消，犹飘风之入曲阿也。笺云：大陵曰阿。有大陵卷然而曲，回风从长养之方来入之。兴者，喻王当屈体以待贤者，贤者则猥来就之，如飘风之入曲阿然。其来也，为长养民。○票，避遥反，本亦作“飘”。被，皮寄反。长，张丈反。下同。猥，乌罪反。为，于伪反。 
　　岂弟君子，来游来歌，以矢其音。矢，陈也。笺云：王能待贤者如是，则乐易之君子来就王游，而歌以陈出其声。音言其将以乐王也，感王之善心也。○乐易，音洛。下“乐王”同。易音以豉反，后“乐易”皆放此。 
　　[疏]“有卷”至“其音”。○毛以为，有卷然而曲者，是大陵之阿也。此阿以曲之故，使回旋之飘风从南而入之，无不消散。以兴有美者是大德之化，此化以美之，故使凶悖之恶人，随政而顺之，皆得其息止也。恶人既消，则贤者乐进，故此乐易之君子，於是来而就王游，来而就王歌，以陈出其音声。言其将以乐王，感王之善。○郑以为，有卷然而曲者之阿，则飘风从南长养之方来入之。以兴王有降屈之意，则贤者怀其抚养之德来就之。阿以岸曲而来风，犹王以体屈而致贤也。下三句与毛同。○传“卷曲”至“曲阿”。○正义曰：《檀弓》称《原壤歌》曰：“执女手之卷然。”则卷是曲貌也。《释天》云：“回风为飘。”李巡曰：“回风，旋风也。”风必有道，然后得去。阿之曲者，风无去路，故入阿则消。善政消恶，亦复如此。○笺“大陵”至“养民”。○正义曰：“大陵曰阿”，《释地》文。以此诗劝王求贤，求之必当降意。下言君子之来，此当言王待之状。且舜举皋陶，不仁者远矣。是得贤然后消恶，非恶消然后贤来，故易传以曲阿喻王之体屈也。屈体者，谓降尊就卑，接以恩意，使贤者感恩而乐来也。以飘者风之状，故言猥来以对之。猥者，多而疾来之意。飘风之来，非有定所，而以自南言之，明其取南为义，故知以南，是长养之方，喻贤者有长养之德，故云其来为长养民也。《桧风》云：“匪风飘兮。”《何人斯》篇云：“其为飘风。”彼皆不言自南，故以为恶。此言从长养之方，故为喻善。兴取一象，不得皆同。此言贤人疾来，故以疾风为喻。○传“矢，陈”。○正义曰：《释诂》文。○笺“王能”至“善心”。○正义曰：以言歌，复言音，则音为歌之音声，故云“陈出其声音。言其将以乐王也。”王能为贤者所乐，是感王之善心也。以此知上经喻王之屈体矣。若其不然，止致贤人之来，何能使之歌乐乎？
　
　　伴奂尔游矣，优游尔休矣。伴奂，广大有文章也。笺云：伴奂，自纵弛之意也。贤者既来，王以才官秩之，各任其职。女则得伴奂而优自休息也。孔子曰：“无为而治者，其舜也与！恭己正南面而已。”言任贤故逸也。○伴音判，徐音畔。奂音唤，徐音换。施，本又作“弛”，同书氏反。任音壬，或如鸩反。治，直吏反。下“为治”同。与音馀。共音恭，本亦作“恭”。 
　　岂弟君子，俾尔弥尔性，似先公酋矣。弥，终也。似，嗣也。酋，终也。笺云：俾，使也。乐易之君子来在位，乃使女终女之性命，无困病之忧，嗣先君之功而终成之。○酋，在由反，又子由反，又在幽反。 
　　[疏]“伴奂”至“酋矣”。○毛以为，言王若能用周道，伴然而德广大，奂然而有文章，可使贤者於汝王所来游矣，则此贤人皆来就王，优游然於汝王所休息矣。王欲广大有文章以来致贤人，又言贤人益王之意。此乐易之君子者，若得来在爵位，以辅佐王，则使汝王得终汝王之性命，无困病之忧，又嗣其先君之功，汝王能终之矣。言得贤人，则可以保全已之性命，又终成先君之功。戒王不可不求之也。○郑以上二句言劝王求贤之意，若得贤为官，任之以事，则伴奂然汝王得自游纵矣，又优游矣，汝王得休息矣。是任贤则逸，不可不求。馀同。○传“伴奂，广大有文章”。○正义曰：传以伴奂为广大文章，则是劝王使为此也。来游者，谓王能如此，则贤人来游，故王肃云：“周道广大而有文章，故君子得以乐易而来游，优游而休息。”传之此言，以二字分而为义，盖伴为广大，奂为文章，故孔晁引孔子曰：“奂乎其有文章，伴乎其无涯际。”是分之也。则毛当读为伴奂，不得如徐音。徐音自为郑读也。○笺“伴奂”至“故逸”。○正义曰：伴奂之言，与优游相类，故为自纵弛之意。人情莫不恶劳而好逸，迫於不得已耳。任贤可以优游，故以此辞劝之。求逸在於能官，能官在於任职，则君得优游，故云“贤者既来，王以才官秩之，各任其职。汝则伴奂而优游自休息也。”才官秩之，谓论才然后官之，居官然后秩之也。引孔子之言，又解其意，言任贤故逸，以明召公言此之意，亦劝王欲使如舜也。王肃《奏》云：“周公著书，名曰《无逸》。而云自纵弛也，不亦违理哉！”孙毓云：“忠臣戒君，而发章令自纵弛，非直方之义。”斯皆未达劝戒之要旨也。何则？周公之言无逸者，心也。召公之言优游者，事也。心常战兢，无时可逸。事若无为，自然逸矣。“子之燕居，申申如也”，是纵弛之状。“无为而治，其舜也与”，是自逸之事。《书传》称成、康之间，刑措不用，虽欲不逸，何所为乎！召公教其求逸，劝使任贤，此则达者之格言，万世所不易，何以为违理之谈，非直方之义也？周公之戒成王云“君子所其无逸”，即云“知稼穑之艰难乃逸”，亦是教王使求自逸。其为劝戒，与此正同。孔晁又云：“一人戒无逸，一人劝使纵弛，事相反戾，乃天之与地，何其疏实而妄争讼也？”○传“弥，终。似，嗣。酋，终”。○正义曰：“弥，终”，《释言》文。似先公，是继嗣先君，故似为嗣。“遒，终”，《释诂》文。彼遒作酋，音义同也。○笺“乐易”至“成之”。○正义曰：《礼运》云：“政也者，君之所以藏身之固也。”然则贤人在位，即行善政，可以保全性命，无他患祸，故云“使汝终汝之性命，无困病之忧也”。若使臣无可任，每事劳心，则是伤年夭命，不得终矣。成主之所继嗣者，先王也，而云先公，公是君之别名，故云“嗣先君之功而终成之”，谓守其王位，成就先君之功也。
　
　　尔土宇昄章，亦孔之厚矣。昄，大也。笺云：土宇，谓居民以土地屋宅也。孔，甚也。女得贤者，与之为治，使居宅民大得其法则，王恩惠亦甚厚矣。劝之使然。○昄，徐符版反，孙炎、郭璞方满反，《字林》方但反，又方旦反。 
　　岂弟君子，俾尔弥尔性，百神尔主矣。笺云：使女为百神主，谓群神受飨而佐之。 
　　[疏]“尔土”至“主矣”。○正义曰：劝王若得贤者，与之为治，使之教民，则汝之土地居宅之民大得其礼法文章矣。下民蒙其德泽，皆荷王者之恩，则为王之恩惠亦甚之厚矣。王何以不求之乎？此乐易之君子既来在王位，以德助汝，使汝得终汝之性命，百神皆以汝为主矣。言其爱而飨祐之。○传“昄，大”。○正义曰：《释诂》文。○笺“土宇”至“使然”。○正义曰：贤者所以养民，故“土宇，谓居民土地屋宅也”。以教之，故民有所法则，而下得其恩，故云“王恩惠亦甚厚”。言甚者，王恩已厚，臣又益之。○笺“使女”至“佐之”。○正义曰：《祭法》云：“有天下者祭百神。”则为天子者，固自为百神主矣。今言“百神尔主”，谓神意以之为主，不欲使他人主之，故谓之群神受飨而祐助之。
　
　　尔受命长矣，茀禄尔康矣。茀，小也。笺云：茀，福。康，安也。女得贤者，与之承顺天地，则受久长之命，福禄又安女。○茀，沈云“毛音弗”，徐云“郑音废”，一云“毛方味反，郑芳沸反”。 
　　岂弟君子，俾尔弥尔性，纯嘏尔常矣。嘏，大也。笺云：纯，大也。予福曰嘏。使女大受神之福以为常。 
　　[疏]“尔受”至“常矣”。○毛以为，王得贤者，与之承顺天地，则所受天之性命得久长矣，非徒大福佑助王身，其细小之福禄亦於汝而安之矣。此乐易之君子既来在王位，以德助汝，终汝之性命德大天之福，於汝为常矣。言能任贤者，则福常助之。○郑唯以茀为福、嘏为嘏辞为异。馀同。○传“茀，小”。○正义曰：福之大者，莫过末年，命长已是大福，则茀福宜为小福，故以茀为小。言小尚安之，则大者可知。○笺“茀福”至“安女”。○正义曰：茀之为福为小，皆无正训，以其与禄共文，宜为福尔。上言百神为主，命则天地所授，天无悔怒，寿命则长，故云“得贤者，与之承顺天地，则受久长之命”。既得长命，又为福禄所安，谓使之四方无虞，常主天下也。○传“嘏，大”。○正义曰：《释诂》文。○笺“纯大”至“为常”。○正义曰：“纯，大”，《释诂》文。《诗》之有嘏字者，皆是祭祀之事。《少牢》、《特牲》之礼，尸嘏主人皆予之以福，故云“予福曰嘏”。受福以为常，言其终常得之，未尝阙失也。
　
　　有冯有翼，有孝有德，以引以翼。有冯有翼，道可冯依，以为辅翼也。引，长。翼，敬也。笺云：冯，冯几也。翼，助也。有孝，斥成王也。有德，谓群臣也。王之祭祀，择贤者以为尸，尊之。豫撰几，择佐食。庙中有孝子，有群臣。尸之入也，使祝赞道之，扶翼之。尸至，设几佐令入助之。尸者，神象，故事之如祖考。○冯，符冰反，注同，本又作“凭”。馔，士恋反，又士转反，具也，本亦作“撰”。道，徒报反，本亦作导。 
　　岂弟君子，四方为则。笺云：则，法也。王之臣，有是乐易之君子，则天下莫不放效以为法。○放，方往反。 
　　[疏]“有冯”至“为则”。○毛以为，上章劝王求贤以自益，此则指贤人之行以戒王。言有善行可以为凭依者，有艺能可以为辅翼者，有至孝可以为感化者，有大德可以为轨训者，王当以此长尊之，以此恒敬之。若王得此四等，是乐易之君子，若来在王位，可与四方为法则矣。以此故不可不求之。○郑以为，王所得为百神之主，受大嘏之福者，由敬神所致，故祭祀则宜择贤为尸而尊事之，当有豫设所凭之几，有豫择佐食之人，而宿戒之也。其在庙中，当有孝子之主人，有德行之群臣，共行祭祀。及尸之来至，而以礼使祝导引之，以礼使祝扶翼之。既至神坐，共尊而事之，以致神福，故不可不求贤也。馀同。○传“有冯”至“翼敬”。○正义曰：传以此求贤，不言祭，故皆以为贤人之德，凭翼是施用之名，孝德是成行之称，总而为名，皆是道也。以凭翼义隐，故特释之。言道可依凭，以为辅翼，则孝之与德，亦为道也。凭者可以委杖，翼者可以辅助，凭重於翼，故先凭后翼。孝者，德之本，故亦先孝后德，俱是贤人之行，分之异名耳。“引，长；翼，敬”，皆《释诂》文。○笺“冯冯几”至“祖考”。○正义曰：《顾命》云：“成王凭玉几。”又曰：“皇后凭玉几，道扬末命。”是凭施於几，故以凭为凭几。《皋陶谟》曰：“庶明励翼。”又曰：“予欲左右有民汝翼。”是翼谓佐助，故以翼为助。《曲礼下》曰：“内事曰孝王某。”主人称孝，故知“有孝斥成王”。有孝既是主人，则有德宜谓助祭，故以有德谓群臣。不解以引以翼，从《行苇》而略之。上言“百神尔主”，“纯嘏尔常”，皆言神福主人。神福由祭祀而来，此诗为求贤而作，故知此章说王之祭祀，择贤者以为尸，以尊之，故豫撰几择佐食。撰几解有凭，择佐食解有翼。以下句乃言“以引以翼”，谓来至，导引之，则“有凭有翼”，未是尸之来至，故为豫也。撰谓供置之，与择相类，但几则取而置之，故言撰。佐食则众中简之，故言择耳。此本或云“豫馔食”者，误耳。孙毓载笺唯言“撰几，择佐食”，是也。定本亦作“譔”字，非也。《少牢》尸未入之前云：“司宫筵于奥，祝设几于筵上。”《特牲》尸未入之前云：“祝筵几於室中东面。”是豫撰几也。《少牢》云：“佐食升牢，佐食迁昕俎。”《特牲》云：“宗人遣佐食盥出。”皆其下始言迎尸，是择佐食亦在尸未至之前，故俱言豫也。知翼为佐食者，以翼者助也。祭礼之有助名者，唯佐食耳。《特牲》注云：“佐食，宾佐尸食者。佐，助也。”故知翼为佐食。言庙中有孝子，有群臣，谓祭时也。然则几与佐食亦在庙中用之。别言庙中有孝子者，几与佐食，祭时自在庙中，其撰择之时，则在庙外。以孝子不迎尸，故以庙中为主。设孝德之文於引翼之上，见尸未入之前，已有祭事故也。言尸之入，使祝赞导之，扶翼之者，《行苇》笺云：“在前曰引，在傍曰翼。”此与彼同，故以引为赞导也。《少牢》云：“祝出迎尸于庙门之外，主人降立于阼阶东西面。祝先入门右，尸入门左。”是祝在前导之也。导谓在前，则赞谓在后。《少牢》又云：“祝筵尸，尸升自西阶入，祝从。”注云：“由后诏相之曰延。延，进也。”《特牲》亦云：“至於阶，祝筵尸，尸升入，祝先，主人从。”是在后赞之也，故此兼言赞焉。《特牲》、《少牢》亦无在尸傍之时，而言扶翼之者，已有在其前后，亦当或在其傍。《特牲》注引《礼器》“诏侑无方”，是前后左右无常也。又言“尸至，设几，佐食助之”，明上豫设，至此用之。又解所以令王尊尸如此者，尸，神象，故当事之如祖考。
　
　　颙颙卬卬，如圭如璋，令闻令望。颙颙，温貌。卬卬，盛貌。笺云：令，善也。王有贤臣，与之以礼义相切瑳，体貌则颙颙然敬顺，志气则卬卬然高朗，如玉之圭璋也。人闻之则有善声誉，人望之则有善威仪，德行相副。○颙，鱼恭反。卬，五刚反。闻音问，本亦作“问”。望如字，叶韵音亡。磋，七何反，或作“瑳”。论，鲁困反。行，下孟反。 
　　岂弟君子，四方为纲。笺云：纲者能张众目。 
　　[疏]“颙颙”至“为纲”。○正义曰：上既劝王敬贤，又言敬贤之尽意。言王者若得贤人，与之以礼义相切瑳，则能令王体貌颙颙然温和而敬顺，其志气卬卬然充满而高朗。以玉之成器，如圭然，如璋然，有善声誉为人所闻知，有善威仪为人所观望，非徒有益於王。此乐易之君子，能与天下四方为纲纪，王何得不求之乎？○传“颙颙”至“盛貌”。○正义曰：传亦以颙颙为体貌，故为温。卬卬为志气，故为盛。其意与笺同。○笺“令善”至“相副”。○正义曰：“令，善”，《释诂》文。以圭璋是玉之成器，切瑳是治玉之名，故云“王有贤臣，与之以礼义相切瑳”也。颙颙是睹其形状，故以为体貌敬顺。敬顺即温和也。卬卬是见其遒逸，故以为志气高朗。高朗即盛壮也。既体貌敬顺，志气高朗，则可以比玉，故如玉之圭璋。高朗则行闻於远，故有善声誉。敬顺则貌无惰容，故有善威仪。貌善名彰，是德行相副也。《释诂》云：“颙颙、卬卬，君之德也。”孙炎曰：“颙颙，体貌温顺也。卬卬，志气高远也。”取此笺、传为说。
　
　　凤皇于飞，翙翙其羽，亦集爰止。凤皇灵鸟仁瑞也。雄曰凤，雌曰皇。翙翙，众多也。笺云：翙翙，羽声也。亦，亦众鸟也。爰，于也。凤皇往飞，翙翙然，亦与众鸟集於所止。众鸟慕凤皇而来，喻贤者所在，群士皆慕而往仕也。因时凤皇至，故以喻焉。○翙，呼会反，《说文》云：“羽声也。”《字林》云：“飞声也。”口外反。瑞，垂伪反。 
　　蔼蔼王多吉士，维君子使，媚于天子。蔼蔼，犹济济也。笺云：媚，爱也。王之朝多善士蔼蔼然，君子在上位者率化之，使之亲爱天子，奉职尽力。○蔼，於害反，《尔雅》云：“臣尽力也。”《说文》作“蔼蔼”，云：“臣尽力之美也。”朝，直遥反。 
　　[疏]“凤皇”至“天子”。○毛以为，成王之时，有凤皇之瑞。召公以为用贤所致，故陈之以戒王。言凤皇之往飞翙翙然者，是其羽翼之声，亦集止於其所宜止之处。今所以致此瑞者，以其蔼蔼然王朝之上多善士也。此善士等，维君子大贤之所命，使率化之，使媚爱於天子矣，令皆奉职尽力。○郑以为，凤皇往飞之时，翙翙其羽为声，亦与众鸟集於所止。凤皇所在，众鸟慕而从之，故凤皇亦与之同止，兴贤者来仕之时，亦与众群士集於君朝。贤者所在，群士慕而就之，故贤者亦与之同朝。得大贤而致群士，犹凤皇飞而来众鸟，王安得不求之乎？其馀同毛。○传“凤皇”至“众多”。○正义曰：《礼运》云：“麟、凤、龟、龙谓之四灵。”皇亦凤类，故俱云灵鸟，言此鸟有神灵也。言仁瑞者，《五行传》及《左氏》说皆云“貌恭体仁”，则凤皇翔，言行仁德而致此瑞。毛此意用臣之仁，以致南方凤。昭二十九年《左传》云：“水官废矣，故龙不生得。”彼言臣修水职致东方龙，则毛意与左丘氏说同。以用臣所致者，皆修母致子应也。《释鸟》云：“鶠，凤。其雌皇。”是雄曰凤，雌曰皇也。《说文》云：“凤，神鸟也。天老曰：凤象麟前、鹿后、蛇颈、鱼尾、龙文、龟背、燕颔，鸡喙，五色备举，出於东方君子之国，翱翔四海之外，过昆仑，饮砥柱，濯羽弱水，暮宿风穴，见则天下大安宁。字从鸟，凡声。凤飞，则群鸟从以万数，故凤古作朋字。”《山海经》曰：“丹穴之山有鸟焉，其状如鹤，五采而文，名曰凤。首文曰德，翼文曰顺，背文曰义，膺文曰仁，腹文曰信。是鸟也饮食自然，自歌自舞。见则天下大安宁。”京房《易传》曰：“凤皇高丈二，汉时凤皇数至。”《汉书》云：“高五六尺。”郭璞云：“小之形未详。”翙翙与其羽连文，则是羽声也。言众多者，以凤鸟多，故羽声大。《皋陶谟》云：“凤皇来仪。”注云：“仪，匹。”言其相乘匹。《中候·握河纪》云：“凤皇巢阿阁讙树。”言讙讙在树。是凤必群飞。《白虎通》云：“黄帝之时，凤皇蔽日而至。”是来必众多也。毛意不言众鸟，则唯是凤事，而言亦者，以凤事自相亦也，故王肃云：“凤皇虽亦高飞傅天，而亦集於所宜止，故集止以亦傅天，傅天以亦集止。今能致灵鸟之瑞者，以多士也。欲其常以求贤用吉士为务也。”○笺“翙翙”至“喻焉”。○正义曰：以传言众多解为声之意，故又明之云：“翙翙，羽声也。”以此兴求贤。求贤当此凤而言。亦集，则意取於亦，故云“亦，亦众鸟也”。凤与众鸟俱集所止，犹贤与群士俱在王朝。众鸟慕凤似群士慕贤，故以为喻。明王之朝，无人不贤，而云慕者，以贤有等级，言小善之慕大善耳。《君奭》云：“耇造德不降我，则鸣鸟不闻。”又太平必致四灵，故知因时凤皇至，故以喻焉。○传“蔼蔼，犹济济”。○正义曰：《释训》云：“蔼蔼、济济，止也。”俱为容止，故犹之。《释训》又云：“蔼蔼、萋萋，臣尽力也。”则此为美容，又尽力矣。○笺“王之”至“尽力”。○正义曰：以《左传》言“维命者，皆谓受其节度，听其进止”，此经既云“王多吉士”，即云“维君子使”，则吉士受此君子之命使也。“媚于天子”，文承其下，明是君子使此吉士爱天子矣，故云“君子在上位者率化之”，谓若公卿之率化大夫士也。臣之爱君，唯当尽心力，奉职事，故云“奉职尽力”，意取《尔雅》为说也。
　
　　凤皇于飞，翙翙其羽，亦傅于天。笺云：傅，犹戾也。○傅音附。 
　　蔼蔼王多吉人，维君子命，媚于庶人。笺云：命，犹使也。善士亲爱庶人，谓抚扰之，令不失职。○令，力呈反。下“欲令”同。 
　　[疏]笺“亲爱”至“失职”。○正义曰：抚扰皆安养之义。耕垦原隰，以种禾黍，治其丝麻，以为布帛，皆民之职也。爱庶人者，清静为政，不乱在下，安养之，使不失此职耳。
　
　　凤皇鸣矣，于彼高冈。梧桐生矣，于彼朝阳。梧桐，柔木也。山东曰朝阳。梧桐不生山冈，太平而后生朝阳。笺云：凤皇鸣于山脊之上者，居高视下，观可集止。喻贤者待礼乃行，翔而后集。梧桐生者，犹明君出也。生於朝阳者，被温仁之气亦君德也。凤皇之性，非梧桐不栖，非竹实不食。○梧音吾。被，皮寄反。栖音西。 
　　菶々萋萋，雝雝喈喈。梧桐盛也，凤皇鸣也。臣竭其力，则地极其化，天下和洽，则凤皇乐德。笺云：菶々萋萋，喻君德盛也。雍雍喈喈，喻民臣和协。○菶，布孔反，又薄孔反，又薄公反。萋，七西反。喈音皆，凤皇鸣也。 
　　[疏]“凤皇”至“喈喈”。○毛以为，上既言凤皇由吉人所致，此又总而结之，以告戒於王。言今凤皇鸣矣，於彼高冈之上，又梧桐生矣，於彼朝阳之地。其梧桐之生，则菶々萋萋而茂盛；其凤皇之鸣，则雍雍喈喈而和协，是太平之实验矣。○郑以为，凤皇之将出，则先鸣矣，於高山之脊，居高视下，观可集止。见其梧桐生矣，於彼山东之朝阳，乃往集之。以兴贤者之将仕也，则相时待礼，择可归就。见其明君出矣，於彼仁圣之治世，乃往仕之。梧桐之生，则菶々萋萋而茂盛，以兴明君亦德盛也。凤皇之鸣也，则雍雍喈喈然音声和协，以兴民臣亦和协也。○传“梧桐”至“朝阳”。○正义曰：梧桐可以为琴瑟，是柔韧之木，故曰柔木。《释木》云：“榇，梧。”郭璞曰：“今梧桐又曰荣桐木。”郭璞云：“则梧桐也。”然则梧桐一木耳。“山东曰朝阳”，《释山》文。孙炎曰：“朝先见日也。”言梧桐不生山冈，太平而后生朝阳者，山冈与朝阳一也。以经有冈，故以山言之。但梧桐柔脆之木，若时未太平，地不极化，则不生山冈朝阳之地。若太平，则生山冈之朝阳。山顶之东，皆早朝见日。但是山东之冈脊，总曰朝阳。不云凤鸣处所者，以时不太平，凤全不见，故不须言鸣之处所。○笺“凤皇”至“不食”。○正义曰：笺以上二章兴求贤人，故此亦以凤皇兴贤者。梧桐自是凤之所栖，不必太平乃有，不得为太平之事。因凤所集，故以兴明君焉。以凤鸣而言在冈，故知居高视下，观可集止。言贤者待礼者，明君能以礼召人，故以喻焉。梧桐可使凤皇集之，则大树非始生矣。而言梧桐生者，喻明君出也。既以梧桐比君，不言生於他处，而云生於朝阳者，以其早见日阳，被温仁之气。温仁者，亦君之德也，故以朝阳之梧桐喻之。“非梧桐不栖，非竹实不食”，《庄子》文也。然《庄子》所说，乃言鹓雏，鹓雏亦凤皇之别。《白虎通》云：“黄帝之时，凤皇蔽日而至，止於东园，食常竹实，栖常梧桐，终身不去。”且诸《书传》之论凤事，皆云食竹栖梧。笺言此者，解经既言凤皇，即言梧桐之意也。○传“梧桐”至“乐德”。○正义曰：言梧桐盛，解菶々萋萋。凤皇鸣，解雍雍喈喈。臣竭其力以下，更覆解此凤鸣木盛之意。由臣能竭其力以助於君，故使地亦极尽其化生之德，生此梧桐，使之菶々萋萋也。由臣竭其力，故使天下和洽，故使凤皇乐德而来，其鸣雍雍喈喈也。知臣竭其力为二事之总者，以此言太平由臣之力，明天下和洽亦臣竭力矣。万物草木，天之所生，言地极其化者，以梧桐生在地，是地能化之。《释训》云：“蔼蔼、萋萋，臣尽力也。”舍人曰：“蔼蔼，贤士之貌。萋萋，梧桐之貌。”孙炎曰：“言众臣竭力则地极其化，梧桐盛也。”是用此传为说。《释训》又云：“噰噰喈喈，民协服也。”不为凤皇鸣。此传与《尔雅》异者。毛意以为，由万民协服，故凤声雍和，亦得合《尔雅》也。○笺“菶々”至“和协”。○正义曰：菶々萋萋，梧桐之貌也。笺於上经以梧桐喻明君，故以梧桐盛喻君德。《尔雅》言臣尽力，与此笺不同者，以君有盛德，则能使臣尽其心力，亦与《尔雅》合也。雍雍喈喈，凤皇之声，上以凤皇比贤者，其鸣似贤者之政教，故以凤皇声闻於人，人闻之而知其雍和，以喻政教加被於民，民应之而相与和协。《尔雅》言民协服者，彼言所喻之意也。
　
　　君子之车，既庶且多。君子之马，既闲且驰。上能锡以车马，行中节，驰中法也。笺云：庶，众。闲，习也。今贤者在位，王锡其车众多矣，其马又闲习於威仪能驰矣。大夫有乘马，有贰车。○中，丁仲反。下同。乘，承证反。 
　　矢诗不多，维以遂歌。不多，多也。明王使公卿献诗以陈其志，遂为工师之歌焉。笺云：矢，陈也。我陈作此诗，不复多也。欲令遂为乐歌，王日听之，则不损今之成功也。○复，扶又反。 
　　[疏]“君子”至“遂歌”。○毛以为，成王实能用吉士，已致大平，但召公欲令守其成功，故自言作诗之意。言今君子贤者来在王位，王赐之车马。其所赐君子之车既众，且又能多矣，所赐君子之马既闲习於威仪，且又能驰矣，是王能用贤，不须规戒。今我陈作此诗，岂不多乎？言其实烦多也。正以中心不已，恐王惰慢，故作此诗，遂为乐人之歌，冀常求贤士，永为鉴戒，不损今日成功也。○郑唯以不多为作此诗不复多为异。馀同。○传“上能”至“中法”。○正义曰：言上能赐以车马，谓成王於时已能赐之。行中节，解既闲也。驰中法，解且驰也。言闲驰者，美其中节度，合礼法。○笺“庶众”至“贰车”。○正义曰：以经言既是王赐之，故云今贤者在此位，王赐其车众多矣。庶、多一也，丁宁以足句耳。驰者，是马走之名。马既能走，今言且驰，明是驰合於法，故云“其马又闲习於威仪，能驰矣”。车不独赐驾，必以马、车言众多，则马亦多矣。但马有御之威仪，故别言闲驰以美之。马既别文，故众多者，唯言车耳。言大夫有乘马，有贰车者，解其言多之意。以车则人有副贰，所赐又非一人，故言多也。言大夫者，自大夫以上皆有此，不必专指大夫也。礼，士无贰车，又止得两马。本或有“士者”，衍字。定本云“大夫士有乘车、贰车”，非也。○传“不多”至“歌焉”。○正义曰：传反其言，以不多为多者，王既能用贤，不复须戒，故以作诗为烦多也。又解召公献诗及言遂歌之意，以明王使公卿献诗，以陈其所作之人志意，遂为工师之歌故也。《国语》亦云：“使公卿至於列士献诗”，与此同也。《春秋·瞽矇职》“掌九德六诗之歌”。工者，乐师之总名，即大师是也。○笺“矢陈”至“成功”。○正义曰：笺以忠臣谏王，其言虽多，犹恨心之不尽，不当自谓己言已为多也。且顺文自通，不宜反之，故易传以为作此诗不复多言，其意犹以为少也。乐人之歌，常在君侧，故云“王日听之，则不损今之成功”。
  </div>
  <div class="pagination">
   <a href="毛诗正义_page57.html">
    上一页
   </a>
   <span>
    ...
   </span>
   <a href="毛诗正义_page53.html">
    53
   </a>
   <a href="毛诗正义_page54.html">
    54
   </a>
   <a href="毛诗正义_page55.html">
    55
   </a>
   <a href="毛诗正义_page56.html">
    56
   </a>
   <a href="毛诗正义_page57.html">
    57
   </a>
   <span class="current-page">
    58
   </span>
   <a href="毛诗正义_page59.html">
    59
   </a>
   <a href="毛诗正义_page60.html">
    60
   </a>
   <a href="毛诗正义_page61.html">
    61
   </a>
   <a href="毛诗正义_page62.html">
    62
   </a>
   <a href="毛诗正义_page63.html">
    63
   </a>
   <span>
    ...
   </span>
   <a href="毛诗正义_page59.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
