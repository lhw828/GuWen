<!DOCTYPE html>
<html>
<head>
    <meta charset="UTF-8">
    <title>吕氏家塾读诗记 - 第 17 页/共 37 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>吕氏家塾读诗记 - 第 17 页/共 37 页</h1>
    <div class="content">　　蜉蝣掘【求物反】阅【音悦】麻衣如雪心之忧矣于我归说【音税】孔氏曰此虫土里化生掘阅者言其掘地而出形容鲜阋也阅者悦怿之意　郑氏曰麻衣深衣也【孔氏曰玉藻说诸侯之礼云夕深衣】　毛氏曰如雪言鲜洁　郑氏曰说犹舍息也　说文掘作堀
　　曹之贤者见其君危亡将至犹骄浮自喜而莫可告语也曰吾忧吾君危亡近在旦夕傥无所依其于我归处乎盖欲如楚芉尹申亥舍灵王于家之为也彼曹君方洁其衣服志气扬扬而贤者已悯之如亡国丧家之人可哀也哉表记曰君子不以口誉人则民作忠故君子问人之寒则衣之问人之饥则食之称人之美则爵之国风曰心之忧矣于我归说虽别有所指然文义正如此也
　　蜉蝣三章章四句
　　候人刺近小人也共【音恭】公逺【于万反】君子而好近小人焉【孔氏曰共公襄昭公子】
　　彼候人兮何【何可反】戈与祋【都外反】彼其【音记】之子三百赤芾【音弗】
　　毛氏曰候人道路送迎宾客者【孔氏曰夏官候人上士六人下士十有二人徒百有二十人身荷戈祋谓候人之属非候人之官长也】何揭也【孔氏曰担揭也】　孔氏曲礼疏曰戈钩矛防也如防而横安刄但头不向上为钩也直刄长八寸横刄长六寸刄下接柄处长四寸并广二寸【周礼冬官戈柲六尺有六寸注云柲犹柄也　柲音秘】　毛氏曰祋殳也【孔氏曰考工记殳长寻有四戈殳俱是短兵祋字从殳故知祋为殳也】贤者之官不过候人彼曹朝也　郑氏曰之子是子也毛氏曰芾韠也【孔氏曰芾是配冕之服形制同于韠祭服谓之芾他服谓之韠】一命緼【乌本反】芾黝【于纠反】珩【音衡】再命赤芾黝珩三命赤芾葱珩大夫以上赤芾乗轩【左传曰晋文公入曹数之以其不用僖负羁而乗轩者三百人也且曰献状】　孔氏曰贤者不过候人是逺君子也曹朝三百人皆服赤芾是其近小人也诸侯之制大夫五人今有三百赤芾爱小人过度也　董氏曰崔灵恩集注作何戈与缀郑康成于乐记引诗亦曰何戈与缀缀表也　说文曰髙悬羊皮以惊牛马曰祋则以祋为表矣
　　维鹈【徒低反】在梁不濡其翼彼其之子不称【尺正反】其服毛氏曰鹈洿泽也【孔氏曰鹈水鸟形如鸮而极大喙长尺余颔下胡大如数升囊郭璞曰今之鹈鹕也好羣飞入水食鱼故名洿泽】梁水中之梁　欧阳氏曰此鹈当居泥水中以自求鱼而食今乃邈然高处鱼梁之上窃人之鱼以食而得不濡其翼咮如彼小人窃禄于髙位而不称其服也
　　维鹈在梁不濡其咮【陟救反】彼其之子不遂其媾【古豆反】毛氏曰咮喙也媾厚也　张氏曰不遂其媾不称其宠待也今人谓遂意亦曰称意
　　荟【乌防反】兮蔚【于贵反】兮南山朝隮【子兮反】婉【于阮反】兮娈【力转反】兮季女斯饥
　　程氏曰荟蔚艸木之盛郁茂之状　张氏诗曰林木南山荟蔚时工斤樵斧竞朝隮举知趋利青冥上不念幽居季女饥【陈氏曰壮者趋利于山则弱女饥穷于室小人肆志于上则君子困穷于下】　董氏曰荟集作嬒娈作□説文同
　　候人四章章四句
　　鸤【音尸】鸠刺不壹也在位无君子用心之不壹也
　　鸤鸠在桑其子七兮淑人君子其仪一兮其仪一兮心如结兮
　　毛氏曰兴也鸤鸠秸【于入反】鞠也【李氏曰鸤鸠尔雅以为秸鞠方言以为戴胜今乃防鹆也】鸤鸠之养其子朝从上下暮从下上平均如一　郑氏曰淑善也　广汉张氏曰结云者实而不它也【孔氏曰谓坚牢不散如物之裹结】　陈氏曰君子动容貌斯逺暴慢正顔色斯近信出辞气斯逺鄙倍其见于容貌顔色辞气之间有常度矣岂固为是拘拘者哉盖和顺积中而英华发外是以由其威仪一于外则其心如结于内者从可知也　董氏曰崔灵恩集注作其义一兮
　　鸤鸠在桑其子在梅淑人君子其带伊丝其带伊丝其弁伊骐【音其】
　　毛氏曰飞在梅也　郑氏曰其带伊丝谓大带也大带用素丝有杂色饰焉【孔氏曰玉藻云杂带君朱緑大夫华是有杂色饰】毛氏曰弁皮弁也骐骐文也【孔氏曰马之青黒色谓之骐此字从马则谓弁色如骐马之文也顾命云四人骐弁执戈注云青黒曰骐弁类多矣知此是皮弁者以其韦弁以即戎冠弁以从禽弁绖乂是吊凶之事且不得与丝带相配唯皮弁是视朝之常服】　孔氏曰鸤鸠常言在桑其子每章异木言子自飞去母常不移也【蘓氏曰从其在梅则失其在棘从其在棘则失其在榛是以居一以俟之而无不及者　李氏曰若母无常处则其子不知所在】　朱氏曰其带伊丝其弁伊骐言有常度不差忒也　周礼弁师注大郑引诗作其弁伊綦
　　鸤鸠在桑其子在棘淑人君子其仪不忒【他得反】其仪不忒正是四国
　　朱氏曰忒差忒也有常度而其心一故仪不忒仪不忒则足以正四国矣大学传曰其为父子兄弟足法而后民法之也
　　鸤鸠在桑其子在榛【侧巾反】淑人君子正是国人正是国人胡不万年
　　榛解见定之方中　郑氏曰胡不万年人欲其寿考李氏曰四方之逺犹且观而象之况国人安得不
　　祝而颂之乎
　　鸤鸠四章章四句
　　下泉思治也曹人疾共公侵刻下民不得其所忧而思明王贤伯也
　　程氏易剥上九传曰诸阳消剥已尽独有上九一爻尚存如硕大之果不见食将有复生之理上九亦变则纯隂矣然阳无可尽之理变于上则生于下无间可容息也隂道极盛之时其乱可知乱极则自当思治故众心愿戴于君子君子得舆也诗匪风下泉所以居变风之终也【陈氏曰乱极而不治变极而不正则天理灭矣人道絶矣圣人于变风之极则系之以思治之诗以示循环之理以言乱之可治变之可正也】
　　匪风下泉虽皆思周道之诗然匪风作于东迁之前此一时也下泉作于齐桓之后此又一时也
　　洌【音列】彼下泉浸彼苞稂【音郎】忾【苦爱反】我寤叹念彼周京毛氏曰兴也洌寒也下泉泉下流也　王氏曰苞丛生也　毛氏曰稂童梁【孔氏曰稂一名童梁是禾之秀而不实者】　郑氏曰忾叹息之意寤觉也　孔氏曰周京与京周京师一也因异章而变文耳　程氏曰泉之润物犹政令膏泽之及人泉寒洌则不能润物在下则不能及物浸渍则害物苞丛生之茂者乃反害之是皆不得其所也慨然既寤而叹念周道之衰也所谓思明王之时也　释文浸作寖曰本又作浸
　　洌彼下泉浸彼苞萧忾我寤叹念彼京周
　　毛氏曰萧蒿也【山隂陆氏曰即白蒿叶白茎粗斜生多者如数十茎有香气故祭祀以脂爇之】
　　洌彼下泉浸彼苞蓍【音尸】忾我寤叹念彼京师
　　朱氏曰蓍筮艸也【陆玑虫鱼疏曰似藾萧靑色斜生】　京师解见公刘
　　芃芃【薄工反】黍苗隂雨膏【古报反】之四国有王郇【音荀】伯劳【力报反】之
　　毛氏曰芃芃美貌郇伯郇侯也【孔氏曰左传富辰称毕原酆郇文之昭也嫌是伯爵故言郇伯郇侯也　程氏曰郇伯故方伯之有功者】　朱氏曰黍苗既芃芃然矣而又有隂雨以膏之四国既有王矣而又有郇伯以劳之伤今之不然也【曾氏曰四国有明王郇伯又劳之今咸无焉】
　　下泉四章章四句
　　曹国四篇十五章六十八句















　　吕氏家塾读诗记卷十五
<经部,诗类,吕氏家塾读诗记>
　　钦定四库全书
　　吕氏家塾读诗记卷十六
　　宋　吕祖谦　撰
　　豳
　　郑氏诗谱曰豳者后稷之曾孙曰公刘者自邰而出所徙戎狄之地名今属右扶风栒邑【孔氏曰周本纪云舜封后稷于邰杜预云豳在新平漆县东北邰今始平武功县所治厘城是也邰近而豳逺从内出外故言出】公刘以夏后太康时失其官窜于此地犹修后稷之业勤恤爱民民咸归之而国成焉【孔氏曰国语云昔我先王世后稷以服事虞夏及夏之哀弃稷不务我先王不窋用失其官而自窜于戎狄之间不窋后稷之子也韦昭注国语以为不窋当太康之时公刘乃不窋之孙不应亦当太康之世】其封域在禹贡雍州岐山之北原隰之野【孔氏曰太王始入居岐之阳明豳在岐山之北公刘之篇説公刘居豳度其阳隰以治田是豳居原隰之野】至商之末世太王又避戎狄之难而入处于岐阳成王之时周公居东思公刘居豳忧念民事至苦之功以比叙己志故别其诗以为豳国变风焉【孔氏曰周公王朝卿士不得专名一国因其上陈豳公故为豳之变风　释文曰周公遭流言居东作七月之诗成王悟而迎之以致太平故太师述其诗为豳国之风焉】　文中子程元问曰敢问豳风何风也文中子曰变风也元曰周公之际亦有变风乎曰君臣相诮其能正乎成王终疑则风遂变矣非周公至诚其孰能卒正之哉元曰居变之末何也曰夷王以下变风不复正矣夫子盖伤之也故终之以豳风言变之可正也唯周公能之故系之以正变而正危而克扶终始不失其夲其唯周公乎繋之豳逺矣哉【刘氏曰豳风者名之为豳实周公诗耳周者畿内国也畿内诸侯上系于王不得国别风也何不编于鲁鲁者伯禽封耳周公不之鲁也周公作诗意在于豳而周公之诗无所可繋故因谓之豳也何以不列之于雅曰列之于雅是为变雅成王虽始疑周公而终任之君臣之道亦无间矣君子成人之美故不使成王之世有变雅之声而摄引其诗使还周公也】　范氏曰豳居于风雅之间何也风之所为终而雅之所为始也变风终于曹思明王贤伯之不可得于是次之以豳反之于周公而后至于鹿鸣言周之所以盛者由周公也
　　七月陈王业也周公遭变故陈后稷先公风化之所由致王业之艰难也【郑氏曰周公遭变者管蔡流言】
　　程氏曰七月大意忧思深逺不唯豳风当如此又成王中变自然发起周公言终久意思此诗欲成王知先公先王致王业之由民之劳力趋时稼穑之艰难如此此诗多陈节物大要言嵗叙之迁人事当及时耳所言或与月令异者月令多举其始此但言其有时不必始有也【朱氏曰使成王知其积累之艰难如此而思奉承之不易且以见己之所以当国而不辞之意】　王氏曰仰观星日霜露之变俯察虫鸟草木之化以知天时以授民事女服事乎内男服事乎外上以诚爱下下以忠利上父父子子夫夫妇妇养老而慈幼食力而助弱其祭祀也时其燕飨也节
　　此七月之义也　后汉【缺】　　　　曰七月之诗大小教之终而复始由此观之人固不可恣也【杨氏曰先王之政使民男女终嵗勤动未常休也虽淫僻之心何自萌蘖哉而献享之礼孝爱之诚隆于自然此所以皥皥莫知为之者也周公陈王业之致特在乎此后之有天下者宜审也】　杨氏曰七月备言田桑之事以其兴本于是故也　长乐刘氏曰此诗所记苟非井邑其民郷党其教各有正长部分司其嵗功未易集也
　　七月流火九月授衣一之日觱【音必】发二之日栗烈无衣无褐【音曷】何以卒岁三之日于耜四之日举趾同我妇子馌【炎輙反】彼南亩田畯【音俊】至喜
　　张氏曰七月之诗皆以夏正为断【朱氏曰此诗月数皆以人正为纪范氏曰何以卒嵗则又见二之日为嵗之终也】　毛氏曰火大火也流下也【公羊传曰大辰者大火也何休注大火谓心　孔氏曰左传张趯曰火星中而寒暑退服防云火大火心也季冬十二月平旦正中在南方大寒退季夏六月黄昏火星中大暑退左传又曰火犹西流谓火下为流　朱氏曰火以六月之昏加于正南午位当东西之中至七月之昏则下而西流矣】九月霜始降可以授冬衣矣一之日十之余也一之日周正月也二之日殷正月也【孔氏曰一之日二之日犹言一月之日二月之日故传言一之日者是乃十外之余谓数从一起而终于十更有余月还以一二纪之也周正月斗建子之月也殷正月斗建丑之月也　程氏曰一之日犹云冬之日夏之日也　朱氏曰周之先公因用此以纪候　张氏曰言月又言日别无义例只是文顺】觱发风寒也栗烈寒气也【王氏曰风而寒尚非其至也无风而寒于是为至】　郑氏曰褐毛布也【孔氏曰褐贱者所服今夷狄作褐皆织毛为之】卒终也　毛氏曰三之日夏正月也【曰斗建寅之月也】豳土晚寒于耜始修耒耜也【孔氏曰月令季冬命农修耒耜孟春天子躬耕帝籍豳土寒晚温亦晚故修耒耜始耕皆校中国一月也于训为于】四之日周四月也【孔氏曰夏之二月斗建卯之月也】民无不举足而耕矣程氏曰同我妇子我妇我子同来致饷也　毛氏曰馌馈也田畯田大夫也【孔氏曰释言云畯农夫也孙炎曰农夫田官也郭璞曰令之啬夫是也】　郑氏曰此章陈人以衣食为急余章广而成之　程氏曰岁过中而行暮矣当有卒嵗之具御冬之备故以七月流火为首【张氏曰周人虑事有豫七月之诗常于半年前提掇故频举七月为言】　范氏曰七月隂气始盛而寒将至九月则不可无衣矣　郑氏曰此二正之月人之无衣无褐将何以卒岁乎【朱氏曰言所以授衣为是故也范氏曰孔子曰作易者其有忧患乎先王教民农桑以为衣食非以充欲所以备患也是故将言衣之本则着寒之候】　欧阳氏曰农夫在田妇子往馈田大夫见其勤农乐业而喜【孔氏曰周公陈先公在豳教民周备使衣食充足寒暑及时民奉上教知其早晚各自劝勉以勤事业故同我妇子馌彼南亩及嗟我妇子曰为改岁此述民人之志非叙先公号令之辞】　范氏曰民生本乎衣食天下之务莫实于此矣礼义之所以起孝悌之所以生教化之所以成人情之所以固也故勤俭之俗莫如豳风　董氏曰觱发説文作滭冹栗烈集注作栗列按烈从火不得为寒气
　　七月流火九月授衣春日载阳有鸣仓庚女执懿筐遵彼防行爰求柔桑春日迟迟采繁祁祁【巨之反】女心伤悲殆及公子同归
　　郑氏曰载则也阳温也　毛氏曰仓庚离黄也【孔氏曰即葛覃黄鸟也】懿筐深筐也　朱氏曰遵循也　毛氏曰防行墙下径也五亩之宅树之以桑　郑氏曰柔桑穉桑也蚕始生宜穉桑也　毛氏曰迟迟舒缓也【孔氏曰迟迟者日长而暄之意人在阳则舒在隂则惨遇春暄则四体舒泰觉昼景之稍长谓日行迟故以迟迟言之】蘩皤蒿也所以生蚕【孔氏曰白蒿所以生蚕今人犹用之　山隂陆氏曰今洗蚕种尚用蒿】祁祁众多也【程氏曰韩奕诸娣从之祁祁如云】伤悲感事苦也春女悲秋士悲感其物化也【孔氏曰既感事苦又感阳气】　程氏曰殆庶几也　孔氏曰公羊传説筑王姬之馆云于羣公子之舎则以卑矣是诸侯之女称公子也妇人谓嫁曰归　郑氏曰七月流火九月授衣将言女功之始故又本于此　王氏曰以九月授衣也故春日载阳则求桑而蚕　孔氏曰春日则以温矣又有鸣者是仓庚也于此之时女执持深筐循彼微细之径求柔穉之桑以养新生之蚕因言养蚕之时女有伤悲之志更本之言春日迟迟然而舒缓采蘩者祁祁然而众多女心感蚕事之劳苦时物之变化皆伤悲有与公子同嫁之志【程氏曰再言春日迟迟者此道人情之及时也女勤力蚕事葢所以为衣裳之备庶防得如富贵之子及时而行也】　朱氏曰殆及公子同归见其上下之情交相忠爱如此　张氏曰此意次于耕事者重昏嫁本人情【范氏曰男莫不耕女莫不蚕则衣食之本立矣昏姻以时则男女正矣】　释文殆作迨曰音待始也
　　七月流火八月萑【户官反】苇【韦鬼反】蚕月条【佗雕反】桑取彼斧斨【七羊反】以伐逺扬猗【于宜反】彼女桑七月鸣鵙【圭觅反】八月载绩载载黄我朱孔阳为公子裳
　　毛氏曰薍【五患反】为萑葭【音加】为苇【孔氏曰释草云薍似苇而小者初生者为菼长大为薍成则名为萑初生为葭长大为芦成则名为苇】豫畜萑苇可以为曲也【孔氏曰月令季春云　曲植筥筐注云曲簿也植槌也簿用萑苇为之　植直吏反槌直追反】程氏曰蚕月当蚕长之月也计嵗气之早晚不可指定几月也【王氏曰蚕月非一月故不指言某月】　郑氏曰条桑枝落之采其叶也　毛氏曰斨方銎【曲容反】也【孔氏曰破斧传曰隋銎曰斧方銎曰斨然则斨即斧也唯銎孔异耳】逺枝逺也扬条扬也【孔氏曰逺者谓长枝去人逺也扬谓长条扬起者皆手所不及故枝落之而采其叶】角而束之曰猗【郑氏曰女柔少枝长条不枝落束而采之　孔氏曰左传云譬如捕鹿晋人角之诸戎掎之然掎角皆遮截束防之名也故云角而束之曰猗　董氏曰齐诗猗彼女桑作掎盖掎而束也毛传亦曰角而束之则毛亦为掎也苏氏曰去叶存条曰猗猗长也叶尽则条猗猗其长也】女桑荑【徒奚反】桑也【郭璞曰今俗呼小而长条谓之女桑　孔氏曰女是人之弱者女桑柔桑也】鵙伯劳也【郑氏曰伯劳鸣将寒之候也五月则鸣豳地晚寒鸟物之候从其气焉　孔氏曰豳处西地寒气之来大率晚耳八月其获七月食八月剥枣九月肃霜十月涤场如此之类皆与中国同也】　孔氏曰绩缉麻之名　毛氏曰黒而有赤也朱深纁也祭服衣纁裳【孔氏曰易下繋云黄帝尧舜垂衣裳盖取诸乾坤注云干为天坤为地天色地色黄故以为衣黄以为裳土寄位于南方南方故云用纁是祭服用衣纁裳之义攷工记钟氏则染纁术也染则史传阙　王氏曰周宫染人秋染夏夏五色也盖于是时也五色皆可以染故载载黄我朱孔阳为公子裳也】阳明也【孔氏曰谓朱色光明】　郑氏曰七月流火将言女工自始至成故亦又本于此　孔氏曰民知将寒之候八月萑苇既成畜之以拟蚕用　程氏曰蚕长之月当枝落桑则用斧斨亦预备其器具也伐逺扬猗女桑皆用斧斨　毛氏曰七月鸣鵙八月载绩丝事毕而麻事起矣　朱氏曰凡此女功之所成者皆染之或或黄而其朱者尤鲜明【孔氏曰染以朱孔阳为难言我朱孔阳则黄不足道也】　程氏曰盖所以供公上为公子之衣裳故也为公子裘献豜于公皆此义也民之知义如此则美俗成矣【张氏曰我朱孔阳则已欲为公子裳取彼狐狸则已欲为公子裘春日迟迟采蘩祁祁则迨及公子同归民爱豳公待之如家人其爱之深如此　李氏曰岂非至诚恻怛之意上以是施之下以是报之乎言裳而不及衣特便其韵耳】
　　八月载绩载载黄我朱孔阳为公子裳孔頴达谓绩麻为布民自衣之黄之色施于祭服朱则为公子之裳非也古者冕用麻而服用丝如冕岂不用乎
　　四月秀葽【于遥反】五月鸣蜩【徒雕反】八月其获【户郭反】十月陨【于敏反】萚【音托】一之日于貉【户各反】取彼狐狸【力之反】为公子裘二之日其同载纉【子管反】武功言私其豵【子公反】献豜【言牵反】于公
　　毛氏曰不荣而实曰秀葽葽草也【尔雅释草云华荣也木谓之华草谓之荣不荣而实者谓之秀】蜩螗也【孔氏曰方言曰楚谓蝉为蜩宋卫谓之螗蜩】获禾可获也陨坠箨落也【孔氏曰陨箨十月木叶皆陨落也　説文曰皮叶落陊地为箨】郑氏曰于往也　毛氏曰于貉谓取狐狸皮也狐貉之厚以居孟冬天子始裘【董氏曰齐东郭书衣狸制孔氏曰孟冬天子始裘月令文言自此以后臣民亦服裘也孟冬已裘而仲冬始捕兽者为来年用之皮革逾嵗干冬乃可用】程氏曰其同谓防众共事也【郑氏曰君臣及民因习兵俱出田　王氏】
　　【曰唯田国人竭作故曰同】　郑氏曰不用仲冬亦豳地晚寒也毛氏曰纉继功事也豕一嵗曰豵三嵗曰豜大兽公之小兽私之　孔氏曰三章既言丝麻衣服女功之正故四章陈女功之助取皮为裘以助布帛　郑氏曰秀葽也鸣蜩也获禾也陨萚也四者皆物成而将寒之候物成自秀葽始【张氏曰秀葽者物成之初鸣蜩者嵗秋之渐】　王氏曰陨萚则鸟兽氄毛于是乎可以取皮故以陨萚为取貉狐狸之候也　孔氏曰既言捕取狐狸因説田猎之事至二之日君民俱出田猎则继纉武事年常习之使不忘战也　朱氏曰献豜于公亦爱其上之无已也【孔氏曰独説冬猎者以取皮在冬且大阅礼备故也】　东莱曰貉狐貉之居也戎狄之貉所以得名者亦以五谷不生狐狸之所聚也读作貉道之貉亦通
　　五月斯螽【音终】动股六月莎【素和反】鸡振羽七月在野八月在宇九月在户十月蟋蟀入我牀下穹【起弓反】窒【珍悉反】薰【许云反】鼠塞向墐【音觐】戸嗟我妇子曰为改嵗入此室处陆氏草木疏曰斯螽蝗类长而青长角长股股鸣者也五月中以两股相切作声闻数十歩莎鸡如蝗而班色毛翅数重其翅正赤六月中飞而振羽索索作声【毛氏曰莎鸡羽成而振讯之　李氏曰攷工记云以股鸣者以翼鸣者以股鸣者斯螽是也以翼鸣者莎鸡是也】　释文曰屋四垂为宇韩诗云宇屋霤也【朱氏曰宇檐下也】　蟋蟀解见唐蟋蟀【孔氏曰月令季夏云蟋蟀居壁是从壁内出在野】　毛氏曰穹穷窒塞也【孔氏曰言穷尽塞其室之孔穴也】　孔氏曰熏鼠令出其窟　毛氏曰向北出牖也【孔氏曰士虞礼云祝启牖向注云向牖一名也为寒之备不塞南窻　朱氏曰塞向以当北风】墐涂也庶人荜戸【孔氏曰荜户以荆竹织门以其荆竹通风故泥之也】　孔氏曰穹窒墐户文在十月之下亦当以十月塞涂之矣　王氏曰嗟者悯怜之辞　孔氏曰改嵗者以仲冬寒气始萌可以为年之始【又曰若总言一嵗之事则寒暑一周乂为终嵗故上言无衣无褐何以卒嵗】范氏曰五月日短至而隂生斯螽动股莎鸡振羽气使之然也隂阳之气积防而为寒暑君子之戒民也蚤矣　郑氏曰自七月在野至十月入我牀下皆谓蟋蟀也将寒有渐非卒来也　孔氏曰虫既近人大寒将至故涂塞其室又告妻子言我所以为此者为改嵗大寒当入此居处也【前汉食货志曰春令民毕出在野冬则毕入于邑其诗曰四之日举趾同我妇子馌彼南亩又曰十月蟋蟀入我牀下嗟我妇子聿为改嵗入此室处所以顺隂阳备冦贼习礼文也】　张氏曰此章见老者之爱
　　豳诗陈先公风化而载其民言曰嗟我妇子曰为改嵗入此室处则三正之通于民俗尚矣商周特举而迭用之尔
　　六月食郁及薁【于六反】七月亨【普庚反】葵及菽【音叔】八月剥【普卜反】枣十月获稻为此春酒以介眉寿七月食八月断壶九月叔苴【七余反】采荼【音徒】薪樗【救书反】食【音嗣】我农夫毛氏曰郁棣【大计反】属薁蘡薁也【孔氏曰棣其树高五六尺其实大如李食之甜一名车下李蘡薁者亦是郁类而小别耳晋宫阙铭云华林园中有车下李薁李车下李即郁薁李即薁　蘡乃盈反】　尔雅注曰葵承露也大茎小叶华紫黄色可茹【李氏曰公仪为鲁相所防者是也】　朱氏曰菽豆也　毛氏曰剥击也【孔氏曰枣须就树击之】春酒冻【丁贡反】醪【老刀反】也【孔氏曰此酒冻时醪之即酒正三酒中清酒也　月令仲冬麴蘖必时注云古者获稻而渍米麴至春而为酒　苏氏曰夏不可以酿故为此酒以继之】　郑氏曰介助也【尔雅曰介右也】　毛氏曰眉寿毫眉也【孔氏曰人年老者必有毫眉秀出者故知眉为毫眉也】　长乐刘氏曰壶枯者可为壶嫩者可供茹八月宜断其稍令勿复花实所以坚其壶而大其茹今民尚尔【孔氏曰壶与食连文谓甘瓠可食者也张氏曰食断壶皆去圃为之渐】　毛氏曰叔拾也苴麻子也【尔雅曰广枲实注礼记曰苴麻之有实也广扶刄反枲息似反　孔氏曰叔苴谓拾取麻实以供食也】　荼解见谷风　毛氏曰樗恶木也【孔氏曰樗唯堪为薪故曰恶木】　吕氏曰衣裘具矣居室安矣老者之养不可以无加也农夫之勤其养不可以不畜也　程氏曰自六月食郁及薁已下果蔬枣酒皆为养老之具王氏曰眉寿衰矣养气体焉以助之也【朱氏曰果酒嘉蔬以】
　　【养老疾奉宾祭介眉寿者颂祷之辞也】　程氏曰七月食以下皆为壮者之食故云食我农夫【郑氏曰瓠之蓄麻食之糁干荼之菜恶木之薪养农夫之具　朱氏曰瓠苴荼以为常食少长之义丰俭之节也】
　　九月筑圃十月纳禾稼黍稷重【直容反】穋【音六】禾麻菽麦嗟我农夫我稼既同上入执宫功昼尔于茅宵尔索绹【徒刀反】亟【纪力反】其乘屋其始播百谷
　　郑氏曰圃同地物生之时耕治之以种菜茹至物尽成熟筑坚以为【毛氏曰春夏为圃秋冬为孔氏曰蹂践禾稼则谓之】程氏曰纳谓纳于　禾解见下　孔氏曰种植
　　嘉谷名为稼【李氏曰説文云禾之秀实者为稼一曰在野曰稼】　黍稷解见黍离　毛氏曰后熟曰重先熟曰穋【董氏曰郑众曰先种后熟谓之重后种先熟谓之穋按説文穜音童所谓重也穜音众所谓艺　释文曰禾邉作重是重穋之字禾邉作童是种蓺之字】　孔氏曰再言禾者以禾是大名非徒黍稷重穋四种而已其余稻秫苽粱之軰皆名为禾麻与菽麦则无禾称故于麻麦之上更言禾字以总诸禾也郑氏曰既同言已聚也【王氏曰所纳之备也　朱氏曰言纳于者无所不】
　　【备则我稼同矣】　毛氏曰入为上出为下【李氏曰田野入都邑故谓之上　程氏曰上入迁入都邑之居也】　范氏曰宫功公室之役也【董氏曰盖官府之役也古者用民之力不过三日其此谓乎】　郑氏曰尔汝也　毛氏曰宵夜也　程氏曰绹所用盖屋【毛氏曰绹绞也　孔氏曰绹防之绞也郑氏曰女当昼日往取茅归夜作绞索】　郑氏曰亟急也　毛氏曰乗升也【程氏曰乗屋盖治也】　郑氏曰急当治野庐之屋【孔氏曰汝又当急其升上野庐之屋而修治之以待耘耔之时上云塞向墐户是都邑之屋故知此所治屋者民治野庐之屋也　董氏曰各入保城故野庐之居闲可以治之】　孔氏曰播种也　张氏曰此章言农夫稼同则思上入执宫功不待督责自相戒以亟乘屋而播百谷亦未尝休息也　孟子曰民事不可缓也诗云昼尔于茅宵尔索绹亟其乘屋其始播百谷【范氏曰亟其乘屋趋时之急也其急何也其始播百谷故也】　范氏曰天运而不息人勤而不已故我稼既同则又将始播殖也【王氏曰如易所谓终则有始者也】　吕氏曰此章终始农事以极忧勤艰难之意
　　二之日凿冰冲冲【直弓反】三之日纳于凌【力证反】隂四之日其蚤【音早】献羔祭韭【音久】九月肃霜十月涤【徒歴反】朋酒斯飨曰杀羔羊跻【子奚反】彼公堂称彼兕觥【号彭反】万寿无疆周官凌人曰正嵗十有二月令斩冰　毛氏曰冰盛水腹坚则命取冰于山林冲冲凿冰之意【孔氏曰冲冲非貌非声故云凿冰之意月令季冬冰方盛水泽腹坚命取而藏之　左传曰古者日在比陆而藏冰深山穷谷固隂沍寒于是乎取之注陆道也谓夏十二月日在虚危】　马氏曰豳土晚寒故可夏正月藏冰【又曰凌人十二月斩氷即以其月纳之　朱氏曰豳土寒多故正月风未解冻冰犹可藏也】　毛氏曰凌隂冰室也　孔氏曰仲春阳气出地冰依礼须开　程氏曰其蚤用之于献羔祭韭时夏颁冰是其后用时也【周官凌人夏颁冰　孔氏曰西陆朝觌而出之三统术四月立夏节日在毕十二度星去日半次然后见是立夏之日日去昴星之界已十二度昴星得朝见也二月开冰公始用之未赐臣也至于夏初其出之也朝之禄位賔食丧祭于是乎普用之乃是颁赐臣下也】　孔氏曰月令仲春天子乃献羔开冰先荐寝庙祭韭者盖以时韭新出故荐之【郑氏凌人注云为二月将献羔而启冰】邱氏曰肃严气也　毛氏曰涤扫也功毕入也
　　两樽曰朋【孔氏曰设两樽之朋酒斯为饮食之飨礼】　孔氏曰相命曰杀羔羊跻升也　王氏曰公堂人君之堂也　孔氏曰称举也　兕觥解见卷耳　毛氏曰疆竟也　孔氏曰七章言收敛之事所以成首章也衣食已具卒章乃言备着藏冰饮酒相乐【郑氏曰上章备寒故此章备暑后稷先公礼教备也范氏曰备寒所以为下也备暑所以为上也寒者民之所患也故先之所以急民也】　程氏
　　曰藏冰所以备暑而开冰必以仲春所以顺时气也张氏曰民忠爱其君之甚相戒以速毕功当自
　　杀羔羊献公以酒祝之万寿
　　豳之先公国容未备无君民之间故曰朋酒斯飨曰杀羔羊跻彼公堂万寿无疆
　　七月八章章十一句
　　鸱【尺之反】鸮【于娇反】周公救乱也成王未知周公之志公乃为诗以遗王名之曰鸱鸮焉【郑氏曰未知周公之志者未知其欲摄政之意　朱氏曰管蔡流言使成王疑周公周公虽已灭之然成王之疑未释则乱未弭也故周公作鸱鸮之诗以遗王而告以王业艰难不忍毁壊之意所以为救乱也】
　　书曰武王既丧管叔及其羣弟乃流言于国曰公将不利于孺子周公乃告二公曰我之弗辟则无以告我先王周公居东二年则罪人斯得于后公乃为诗以贻王名之曰鸱鸮王亦未敢诮公【欧阳氏曰金縢言周公先摄政中诛管蔡后为诗以贻王郑氏谓先为宰中避而出作诗贻王以作诗后乃摄政而诛管蔡非也】
　　鸱鸮鸱鸮既取我子无毁我室恩斯勤斯鬻【由六反】子之闵斯
　　尔雅曰鸱鸮鸋鴂【郭璞曰鸱类　山隂陆氏曰先儒以鸱鸮为巧妇以尔雅观之宜如璞义盖尔雅言鸱鸮鸋鴂继言狂茅鸱怪鸱枭鸱则鸋鴂亦枭之类也　吕氏曰鸱鸮恶声之鸷鸟也诗有鸮萃止又翩彼飞鸮又为枭为鸱盖枭之类鸋音寕鴂音决怪古拜反枭古尧反】　欧阳氏曰鸟之爱其巢者呼鸱鸮而告之【程氏曰不知呼鸱鸮者主何物】郑氏曰室犹巢也言已取我子幸无毁我巢我巢积日累功作之甚苦故爱惜之也【欧阳氏曰今鸱多攫鸟子而食】　毛氏曰恩爱也　程氏曰鬻育也　朱氏曰鬻养此子诚可悯怜今既取之其毒甚矣况又毁我室耶【本程氏说】程氏曰鸱鸮谓为恶者子喻管蔡室喻王室【朱氏曰周】
　　【公托为鸟言以自比】　吕氏曰殷民欲叛冯附二叔之亲欺惑其人使之流言云周公将不利于孺子欲王取信兄弟之言中伤周公谋危王室也故周公曰管蔡亲也尔既以恶污染使防于罪是汝殷民入我国害我兄弟矣又欲危王室则不可也【范氏曰成王幼弱未足以反天基命定命周公苟不摄政则祸乱将作而毁周室矣故曰无毁我室与王室同安危故也】　东莱曰尔雅鸋鴂鸱鸮之别名郭景纯陆农师所解皆得之方言云自关而东谓桑飞曰鸋鴂此乃陆玑疏所谓巧妇似黄雀而小其名偶与鸱鸮之别名同与尔雅之所载实两物也毛郑误指以解诗欧阳氏虽知其失乃并与尔雅非之盖未考郭景纯之注耳恩斯勤斯鬻子之悯斯言我恩爱勤苦育养此子诚可悯恻也周公谓管蔡为子者为周家语殷民之辞也
　　迨天之未隂雨彻彼桑土【音杜】绸【直留反】缪【莫侯反】牖户今女下民或敢侮予
　　毛氏曰迨及也彻剥也【朱氏曰彻取也】桑土桑根也　郑氏曰绸缪犹纒绵也　朱氏曰牖者巢之通气处户其出入处也　郑氏曰下民巢下之民也　程氏曰迨天之未隂雨而下言自为安固防闲之道深至如此而尚或侮之【朱氏曰亦为鸟言及天之未隂雨之时而往取桑根以纒绵其巢之隙穴使之坚固以备隂雨之患　孔氏曰以勤劳之故惜此室巢今巢下之民或敢侮慢我欲毁我巢室】　孔氏曰王肃云周公言先王致此大功至艰难而其下民敢侵侮我周道不可不遏絶以全周室　释文曰桑土韩诗作杜方言云东齐谓根为杜【董氏曰石经作桑杜方言云荄杜根也】
　　予手拮【音吉】据【音居】予所捋【力活反】荼【音徒】予所蓄租【子胡反】予口卒瘏【音徒】曰予未有室家
　　毛氏曰拮据撠【京剧反】拘【俱局反】也【孔氏曰説文曰撠持也撠拘谓以手爪拘持草也】　朱氏曰捋取也　毛氏曰荼萑苕【音条】也【孔氏曰薍为萑萑苕谓薍之秀穗也朱氏曰荼苕华可借巢者】　　程氏曰蓄积租取也【王氏曰与租赋之租同】　王氏曰卒尽也　毛氏曰瘏病也手病口病【孔氏曰口病明手亦病也　释文曰韩诗云口足为事曰拮据】　郑氏曰我作之至苦如是者曰我未有室家之故【朱氏曰亦为鸟言所以拮据捋荼蓄租劳苦而至于病者以巢之未成也以比已之所以勤劳如此者以王室新造而未集故也】
　　予羽谯谯【在消反】予尾翛翛【素雕反】予室翘翘【祁消反】风雨所漂【匹遥反】摇予维音哓哓【呼尧反】
　　毛氏曰谯谯杀【色界也】也翛翛敝也【孔氏曰鸟之羽尾疲劳之状】翘翘危也哓哓惧也　郑氏曰音哓哓然恐惧告愬之意　苏氏曰为室之劳至于羽杀尾敝室成而风雨漂摇之则其音得无急乎【朱氏曰翘翘成而未定也风雨又从而漂摇之以比已既劳瘁王室未安而多难乗之则其作诗以喻王亦不得而不汲汲也】　程氏曰此周公之诗所以辞哀而意切也　释文脩脩作翛翛【孔氏载经文及毛传皆作消消云定本消消作脩脩】
　　鸱鸮四章章五句
　　东山周公东征也周公东征三年而归劳【力报反】归士大夫美之故作是诗也一章言其完也二章言其思也三章言其室家之望女【音汝】也四章乐【音洛】男女之得及时也君子之于人叙其情而闵其劳所以说【音悦】也説以使民民忘其死其唯东山乎【李氏曰周在丰镐管蔡挟三监叛其地在王室之东周公自东而征之则是自西而东故谓之东征二年而罪人斯得至归周则三年矣　孔氏曰完谓不与敌战归士完全程氏曰思谓念其勤劳思其庐室荒废也　孔氏曰室家之望汝谓归士未反室家思望民有劳苦唯恐君】
　　【上不知今叙其情闵其勤劳则民皆喜悦忘其劳苦朱氏曰皆其心之所愿而不敢言者上之人乃先其未发而歌咏以劳苦之则其欢欣感激之情为何如哉夫古之人上下之际情志交孚虽家人父子之相语无以过此其所以维持巩固数十百年而无一旦土崩之势也欤】
　　我徂东山慆慆【徒刀反】不归我来自东零雨其蒙【莫红反】我东曰归我心西悲制彼裳衣勿士行【户刚反】枚【莫杯反】蜎蜎【乌反】者蠋【音蜀】烝在桑野敦【都迥反】彼独宿亦在车下程氏曰东山所征之地　毛氏曰慆慆言久也【陈氏曰慆漫也有流而不止之意】　孔氏曰零雨零落之也　毛氏曰蒙雨貌【説文曰蒙防雨也】　王氏曰止使人毋为谓之勿　毛氏曰士事也　郑氏曰行陈也　毛氏曰枚防也【孔氏曰防者其物防细也大司马大阅云遂鼔衘枚而进注云枚如箸衘之有繣结顶中军法止语为相疑惑箸直虑反繣户卦反】蜎蜎蠋貌桑虫也【孔氏曰释虫云蚅螐蠋樊光引此诗　郭】
　　【璞曰大虫如指似蚕韩非云蚕似蠋　蚅乌木反螐音乌】　程氏曰烝犹云升也蠋在叶中故云烝在桑野【朱氏曰烝发语声】朱氏曰敦独处不移之貌　郑氏曰独宿于车下【王氏曰古之所以用车战者谓其车战则将卒有所蔽倚止则为营卫与堑栅无以异兵械衣服之属皆可以载其中】　郑氏曰叙归士之情也我往之东山既久劳矣归又道遇雨蒙蒙然是尤苦也【董氏曰我徂东山记其地也滔滔不归记其久也我来自东记其还也零雨其蒙记其时也　范氏曰人之情惮往而乐归于其归犹闵其遇雨则其往可知也　程氏曰蒙蒙之时羁旅愁惨】　苏氏曰东征之士皆西人也方其在东未尝不曰归耳而未可以归故其心念西而悲【毛氏曰我心西悲公族有辟公亲素服不举乐为之变如其伦之丧】　范氏曰征役久则衣敝制彼裳衣归士之情也　朱氏曰其在涂也覩物起兴而自叹曰彼蜎蜎者蠋则在桑野矣此敦然而独宿者则亦在车下也【程氏曰蠋卷在桑叶中居如士卒之独防敦然独处于车下也】　説文蠋作蜀
　　勿士行枚亦归士之情也自幸全身而归聚勿从事于行陈也所谓叙其情而闵其劳　毛氏曰我心西悲虽不合经防然可谓知周公之心矣
</div>
    <div class="pagination">
<a href="吕氏家塾读诗记_page16.html">上一页</a><span>...</span><a href="吕氏家塾读诗记_page12.html">12</a><a href="吕氏家塾读诗记_page13.html">13</a><a href="吕氏家塾读诗记_page14.html">14</a><a href="吕氏家塾读诗记_page15.html">15</a><a href="吕氏家塾读诗记_page16.html">16</a><span class="current-page">17</span><a href="吕氏家塾读诗记_page18.html">18</a><a href="吕氏家塾读诗记_page19.html">19</a><a href="吕氏家塾读诗记_page20.html">20</a><a href="吕氏家塾读诗记_page21.html">21</a><a href="吕氏家塾读诗记_page22.html">22</a><span>...</span><a href="吕氏家塾读诗记_page18.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
