<!DOCTYPE html>
<html>
<head>
    <meta charset="UTF-8">
    <title>诗经通义 - 第 15 页/共 16 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>诗经通义 - 第 15 页/共 16 页</h1>
    <div class="content">　　潜一章六句
　　有来雝雝【与公叶】至止肃肃相【去声】维辟【音璧】公天子穆穆于【音乌】荐广牡相【去声】予肆祀假【大也】哉皇考【读音口】绥予孝子宣哲维人【苏传先王之臣有与祭者故此称宣哲维人焉】文武维后【古音户○笺以文德武功为之君】燕及皇天【音吞】克昌厥后绥我眉寿介以繁祉既右烈考【读如口】亦右文母【读满彼反音米○此诗俱隔句用韵】
　　序雝禘大【音泰】祖也
　　笺太祖谓文王也疏经云假哉皇考又云文武维后是皇考为天下之人君明非后稷故知谓文王也此祭文王则于礼当讳而经云克昌厥后者诗书不讳故无嫌烝民四方爰发亦此类也辨説祭法曰周人禘喾而郊稷又曰天子七庙三昭三穆及太祖之庙而七周之太祖即后稷也禘喾于后稷之庙而以后稷配之所谓禘也【按郑氏谓帝喾者祀昊天于圜丘而以喾配之也王肃则云大祭于庙而以喾为祖之自出夫周人之庙至稷而止又推而上之曰稷生于姜嫄乃立姜嫄之庙曰先妣姜嫄帝喾妃而特立庙是喾无庙矣无庙则无主无主则无以禘无庙则无所禘将禘于后稷之庙是以父而下食于子孙之庙非礼也颍濵致疑于此故诗传非肃而取郑然郑説禘郊相乱断不可从愚谓周人之于喾葢以天事之也天无庙而南郊则设主配之以稷喾无庙而大禘则设主配之以稷是等喾于天也等喾于天何不可哉】祭法又曰周祖文王而春秋家説三年丧毕致新死者之主于庙谓之吉禘【春秋闵二年夏五月乙酉吉禘于庄公】是禘一名而二祭也今此序曰祭太祖则宜为禘喾于后稷之庙矣而其诗之辞无及于喾稷者若以为吉禘于文王则于时不协【武王嗣位十三年伐纣后为天子诗称天子穆穆其非免丧之祭甚明】当是武王祭文王而彻俎之诗后乃通用于他庙耳【集传云皇考文王也烈考犹皇考也】吕记礼不王不禘周所以王天下得行禘礼于太祖者皆文王武王之功也故成王于禘之时推其得禘之由播之乐歌以告太祖曰大哉我皇考武王绥予小子以已成之业其臣克宣克哲其君允文允武所安者上及于皇天用能昌大后人居王位而行禘礼而茂膺寿祉焉是皆武王之力而文王太姒之所右助也【王氏曰皇考武王也烈考文王也毛传云文母太姒也东莱主此説】岂予小子所能致哉文武虽同建王业而武王实得天下故归功之言详于武王而卒章则本之文王太姒焉闵予小子之颂曰于乎皇考永世克孝故皇考者武王之称也烈考与文母相配为言故烈考者文王之称也郝敬曰禘行于太祖之庙追祀太祖所自出之帝而下逮羣庙之主即大祫也合飨曰祫先公先王皆在诗独言皇考者归功始禘之人以周之有禘自武王始也犹商颂五祭皆言汤以商有天下自汤始也序云太祖者后稷也诗云孝子者成王也皇考烈考者武王也文母者邑姜也称天子辟公广牡相祀者表大礼也郑氏以太祖为文王朱子因之谓是武王祀文王之诗夫文王穆考世室主称太祖则后稷何加焉武王末受命虽有王祭礼乐未兴周公成文武乃制禘作雝故其辞亦颇似武王语耳郑氏谓禘与祫殊禘三年祫五年禘大于四时而小于祫此纬书之説也夫祭未有大于禘者矣禘帝也三王始祖皆古帝之苗裔王者追祭始祖所自出之帝故曰禘非审谛昭穆之谓也逺祖格则羣主咸集故曰祫商颂濬哲亦禘也徧及羣公先正即祫也禘惟合飨故其礼重鲁僭禘春秋论语讥之未言禘上有祫也○愚按集传谓此武王祭文王之诗若是武王祭文王诗中不应有克昌厥后语直斥其讳歌于太祖之前则无嫌此亦序説当从之一证也烝民四方爰发方可援诗书不讳之例又按郝氏解大畧祖东莱惟烈考文母小异耳烈考指武王毛传本有此説武王无竞维烈故称烈考洛诰云光烈考武王立政云扬武王之大烈其明证也烈考既属武王则文母自可属邑姜不必以违古注为嫌也至于禘祫之分诸儒尤为聚讼今世所尊信者谓禘祭不兼羣庙之主以其疏逺不敢防此赵匡【伯循】之説也三年一祫五年一禘此张纯答光武问之説也然稽之经典实无明文惟曽子问云祫祭于祖为无主【祫祭则庙虚而无主】而不及禘王肃谓禘祫皆殷祭举祫则禘可知未见禘不合食也公羊文二年传云大事者何大祫也五年而再殷祭杨氏谓三年一祫五年再祫犹天道三年一闰五年再闰于禘祭无与也郑康成臆揣为禘祫相因之论又妄据春秋鲁礼及纬书以文致其説其谬可胜辨哉【辨详文献通考】及考礼记大传则禘祫本一祭而异名大传曰王者禘其祖之所自出以其祖配之诸侯及其太祖【诸侯不敢禘但祫于太祖之庙】大夫士省于其君干祫及其髙祖【省察也干与也大夫士不敢祫必有大勋劳见察于君乃得与祫四世及其髙祖】致堂胡氏谓王者禘其所自出之帝为东向之尊其余合食于前此之谓禘诸侯无所自出之帝则于太祖庙合羣庙之主而食此之谓祫天子禘诸侯祫大夫享上下之杀也所谓不王不禘者也鲁侯国当用祫而以赐天子礼乐得行禘礼故春秋论语言禘不言祫也【左传疏郑解礼三年一祫五年一禘左传无祫语则祫禘止是一祭故杜预以审谛昭穆为禘明其更无祫也其説与大传合程子説禘祫亦与大传同朱子论语注不用】若王制所云春礿夏禘又云天子祫禘祫尝祫烝又云诸侯禘一犆一祫又云诸侯礿则不禘禘则不尝其言纷错殽乱莫可依据葢王制乃汉儒杂采传记为之非孔氏之旧也今观诗序雝禘太祖也而歌皇考文母长发大禘也而歌相土武王与与祭之阿衡则禘祭之合飨羣主明矣知禘祭之大飨羣主则禘祫非二祭复何疑乎郝氏之説颇似骇俗深得大传之防故特着之
　　雝一章十六句
　　载见【音现】辟【音璧】王曰求厥章【载见始见也当践阼之初故来求礼仪法度而遵奉之朱氏曰先王者法度之所从出而宗庙者又礼法之所从施也】龙旂【疏交龙为旂诸侯所建】阳阳【曹氏曰阳阳色之鲜明也七月我朱孔阳】和铃【疏和亦铃也释文有铃曰旂左传鸾和铃昭其声也注鸾在镳和在衡铃在旂动皆有声○按铃悬于旂干之首】央央鞗革有鸧【音枪通作玱○何楷曰有鸧郑云金饰貌集传云声和按説文玱玉声也鞗革安得有玱音惟搤其上者以金为之曰金厄其声所触或如玉之鸣有鸧葢指金厄言也】休有烈光率见【同上】昭考【武王也】以孝以享以介【助也】眉寿【陈启源曰疏以孝享眉寿通为一事有未尽孝者内尽其心也所谓合万国之欢心也享者外备其物也所谓三牲鱼腊四海九州之美味也介眉寿者祭毕而受嘏也所谓小大稽首使君寿考也三者皆以祭言而义微别】永言保之思皇多祜【音户】烈文辟【同上】公绥以多福俾缉熈于纯嘏【读如古○徐光启曰以介眉寿而下三句一韵秦人功德碑本此○陈启源曰绥以多福安诸侯以多福也俾缉熈于纯嘏使之继续广大其纯嘏也李氏此解本于笺疏而缉熈义较长朱子初説以为均福于诸侯意本同后复更其説与烈文锡兹祉福同解未见其胜愚按天子受福曰大嘏鲁颂曰天锡公纯嘏是诸侯亦为大嘏也】
　　序载见诸侯始见乎武王庙也
　　苏传烈文言成王即政诸侯助祭此言始见武王庙其成王未即政欤○郝敬曰武王年九十三崩【见礼记】成王年十三即位【见世史】此诗乃初朝见诸侯率以祭武王庙之乐歌也孔氏惑于明堂位七年即政之説以此为七年后成王即政作葢据洛诰周公诞保文武受命惟七年彼谓成王七年周公留洛耳【依孔氏书传】非谓七年前成王非亲政也十三嵗即位而又七年则二十矣乃始朝见诸侯乎
　　载见一章十四句
　　有客有客亦白其马【读如姥○传殷尚白亦亦周也疏先代之客亦得如王朝自尊所尚也】有萋有且【疽上声○传萋且敬慎貌集传云未详何楷曰萋且仪物之甚盛也大雅菶菶萋萋与笾豆有且可以互证】敦【音堆韵防云追亦治玉通作敦】琢其旅【疏敦琢治玉之名谓以治玉之法择人也何楷曰旅陈也即庭实旅百之旅雕琢为治玉而礼器有束帛加璧之文正言助祭时事则知萋且之即为束帛敦琢之即为加璧也此説亦通】有客宿宿有客信信【尔雅宿宿再宿也信信四宿也】言授之絷以絷其马薄言追之左右绥之【追送也于微子去王使饯送之左右之臣又与燕饮安乐之此笺义也韩奕诗韩侯出宿而显父往饯葢古礼如此集传解左右为无方本颍濵之説于义为短】既有淫威【陈启源曰毛云淫大威则郑申之谓用殷正朔行其礼乐如天子也吕记严缉俱载什方张氏説以淫威为诛伐武庚事此最为无识不知吕严何以取之周家忠厚待人其命微子也但勉之以践修先烈并无猜防之意岂于其来朝无故举乱亡之祸以伤其心哉○淫威集传云未详或曰即等威之威綂承先王修其礼物乃等威之大者亦不出毛郑意】降福孔夷【神与之福甚易】
　　序有客微子来见祖庙也
　　疏序言见于祖庙必微子受封后来朝而助祭也王者崇重先代之后故于其来朝祖庙作诗美之振鹭作于始至有客作于将归玩诗辞可见
　　有客一章十二句
　　于【音乌】皇武王无竞维烈【义与执竞同】允文文王克开厥后嗣武受之胜殷遏刘【遏刘训止杀如武成所云以遏乱畧李氏曰大武之意在于止戈大武之诗在于止杀也王志长曰非允文不足以开武非遏刘不足以嗣文孰谓文武有二哉】耆【音指】定尔功【释文耆毛音指致也郑巨移反韩诗音同疏引曲礼六十曰耆严缉汲冢周书及史记皆载武王告叔旦曰惟天不享殷发之未生至于今六十年据此则武王正以耆嵗伐殷康成云老年乃定汝之大功其説是也愚按左传兼弱耆昧杜预注致讨于昧则耆当训致明矣礼记言武王九十三而崩则伐纣非耆年亦明矣然严説自有据今并存之】
　　序武奏大武也
　　笺大武周公作乐所为舞也张氏曰武以奏之冠者舞之朱子曰春秋传以此为大武之首章【辩详后】大武周公象武王武功之舞歌此诗以奏之礼曰朱干玉戚冕而舞大武是也然传以此为武王所作今观篇内已有武王之諡则其説误矣曹氏曰孔子语賔牟贾以武乐始于总干而山立终于周道四达礼乐交通岂止于武功而已哉季本曰乐记始奏以文复乱以武孔氏谓乐有文舞有武舞其入庙也必先文而后武故祭綂曰及入舞君执干就舞位冕而总干率其羣臣以乐皇尸通典序此于九献之后葢乐舞之节如此○左传楚子曰武王克商作武其卒章曰【曰卒章者周颂以一句为一章一人倡三人和】耆定尔功其三曰【赉为第三篇】铺时绎思我徂惟求定其六曰【桓为第六篇】绥万邦屡丰年篇次与今不同杜预注谓楚乐歌次第按周颂皆止一篇左氏云云疑未正乐以前其篇次如此耳
　　武一章七句





　　诗经通义卷十一
　　钦定四库全书
　　诗经通义卷十二　　　　吴江朱鹤龄撰
　　闵予小子之什
　　闵予小子【陈启源曰孔氏引曲礼天子在丧曰予小子以证闵予小子三诗是初免丧时作非也按予小子乃古天子之恒称召洛二诰及周官载成王之言皆有此称康王命毕公穆王命君牙皆称予小子江汉诗亦云无曰予小子曲礼之言殆未可泥】遭家不造【读徂侯反音春】嬛嬛【音茕】在疚于乎【音乌呼】皇考永世克孝【读呼侯反音鲎】念兹皇祖陟降庭【传云庭直也本尔雅集传常若见其陟降于庭此解本师古汉书注但大招云三公穆穆登降庭止今以穆穆为揖让葢引用之譌】止维予小子夙夜敬止于乎【同上】皇王【兼文武】继序思不忘
　　序闵予小子嗣王朝【音潮】于庙也
　　按此及小毖四篇王肃述毛以为周公致政成王始朝于庙之乐歌郑以成王免武王丧将即政而朝庙作闵予小子访落敬之诗小毖诗则作于归政之后长发以王肃义为然
　　闵予小子一章十一句
　　访予落【传云落始也宫室成则落之故以落为始】止率时昭考于乎【音乌呼】悠哉朕未有艾【尔雅艾歴也幼小而未有所歴也】将予就之继犹判涣【赖尔诸臣扶将我以就之欲继其道而尚恐判焉不合涣焉不属也】维予小子未堪家多难【去声】绍庭上下陟降厥家【王氏曰庶几昭考之灵往来不絶于庙庭或上陟于家或下降于家以启翼我】休矣皇考以保明其身【通篇无韵】
　　序访落嗣王谋于庙也【笺谋者谋政事也】
　　此诗朝庙后作以道延访羣臣之意多难指管蔡之事而言
　　访落一章十二句
　　敬之敬之天维显思命不易【去声】哉【读如赍】无曰髙髙在上陟降厥士【事也】日监在兹维予小子不聪敬止日就月将学有缉熈于光明【音芒】佛【郑音弼与弼通○严缉辅谓之佛者言正救其失不专顺从也学记其求之也佛犹孟子云法家佛士也】时仔【音兹】肩示我显德行【去声】
　　序敬之羣臣进戒嗣王也
　　敬之以下述羣臣之戒辞维予小子以下承其戒而答之也郑氏谓成王自知未能成文武之功周公乃居摄大谬按蔡仲之命云惟周公位冢宰正百官羣叔流言葢武王初崩周公即摄政为成王元年时即有流言之变所谓摄政者不过行冢宰之职耳非真如明堂位所云负斧扆南乡而朝诸侯也归政于王大约在东征之后此诗欧阳駮郑义最明
　　敬之一章十二句
　　予其惩而毖后患莫予荓【音俜】蜂【传荓蜂曳也摩音翅尔雅作甹夆释训同朱子不取仍同桑柔传训使葢本王介甫説】自求辛螫【音释○严缉人近蜂则被其螫前日之事无人使蜂螫我乃我自求之也季本曰此喻已自惑于流言以致祸】肇允彼桃虫【尔雅桃虫鹪其鴵鴱陆玑疏今鹪鹩是也微小于黄雀其鶵化而为雕埤雅鹪鹩喙利如锥取茅秀为巢至精密以麻紩之一名巧妇化辄为雕鹗】拚【音翻】飞维鸟【严缉我始信桃虫之防能翻飞为鸟言小物之能成大不敢不毖也郝敬曰方武王诛纣宥其子而封之人以为孤雏耳未几挟徐奄诸国以叛东征三年而后定此桃虫之为大鸟也】未堪家多难【去声】予又集于蓼【音了】
　　序小毖嗣王求助也【疏访落言谋于庙则进戒求助亦在庙中】
　　笺天下之事当慎其小小时而不慎后为患大【集传引苏説本此】故成王求羣臣早辅助已以救患难疏周公归政之后成王因祭在庙以求羣臣助已经言创艾往过戒慎将来是求助之事也陈启源曰桃虫飞鸟之喻泛言事理如此当慎之于微非定指管蔡流言之事也郑氏谓惩不诛管蔡以致叛乱谬矣管蔡乃成王叔父安得先事诛之郝仲舆又谓悔宥武庚其谬亦同武庚既叛而诛顽民犹且不服使诛之于反形未露之日其召乱不更速哉家多难方入管蔡末又虑将来事变以见求助之切又曰访落小毖皆云未堪家多难四诗非免丧时作明矣尝考之金縢武王丧而流言作流言作而王疑王疑而周公出不知阅几时也二年之后得罪人而王不悟因作诗贻王王犹不悟始有风雷之变又不知阅几时也居丧二十七月除居东二年前后不过数月岂能歴此多故哉况成王衰绖中不应迎以衮衣也然则四诗之作在七年归政后无疑矣若成王初免丧方在疑公之日安得有惩前毖后之言乎
　　小毖一章八句
　　载芟【除草】载柞【音窄读疾各反音咋○除木】其耕泽泽【音释读徒落反音铎○笺土气蒸达而和耕之则泽然解散】千耦【疏千耦谓为耦者千当得二千人也舆十千维耦异彼谓万人相与为耦实五千耦尔】其耘徂隰徂畛【田畔】侯主侯伯侯亚侯旅侯疆【有强力者】侯以【闲民】有嗿【他感反音疃○众饮食声】其馌思媚其妇【古音考音喜】有依其士有畧其耜俶载南亩【读如米】播厥百谷实函【含也】斯活【读呼酷反音熇】驿驿其达有厌【择文于艶反】其杰厌厌其苗【疏有厌然而特茂者其杰立之苗也厌厌然而长大者其齐等之苗也】緜緜其麃【表骄反音标○王氏曰芸以緜緜为善恐伤苗也严缉芟芸麃皆除草也芟柞并言是新垦田除地上之草也既耕言芸是反土而除土中之草根也既苗言麃是除苗中之草根也】载获济济【上声】有实其积【音渍】万亿及秭为酒为醴烝畀祖妣以洽百礼有飶【音邲】其香【笺芬香之酒醴食之香也】邦家之光有椒【古人祭祀用椒楚词奠桂酒兮椒浆是也】其馨胡考之宁【李氏曰胡考者老人也士冠礼祝曰永享胡福注云胡遐也严缉以上皆秋冬丰熟之事而春祭言之者葢以此祈于神也】匪且【如字严云一读咀平声】有且匪今斯今【二句集传解明白】振【毛云自也】古如兹【三句无韵未详○严缉自古以来神之降康久矣继此以往愿其勿替可也】
　　序载芟春籍田而祈社稷也
　　疏农民乐治田业收获多由王者耕籍田祈社稷劝之使然序本多获所由言作颂之意经则主説年丰故其言不及籍社也○月令孟春天子祈谷于上帝乃择元辰载耒耜躬耕帝籍此其祈谷于社稷之乐歌也愚按祭法王为羣姓立社曰泰社王自立社曰王社二社皆应以春祀之疏云泰社在库门内之右故小宗伯言右社稷王社所载书传无文崔氏【灵恩】云王社在籍田中王所自祭以供粢盛周颂序春籍田而祈社稷是也苏颍濵主此説陈氏【祥道】礼书又云国语王籍则司空除坛农正陈籍礼歴代所祭先农而已不闻祭社诗序所云非谓社稷建于籍田也然考谷梁传云天子亲耕故自立社为籍而报也又王肃云王社亦谓春祈籍田秋而报之也据此则崔氏之説不为无本【季本曰祭社则以稷配故经传凡言祭社者稷在其中】朱子谓诗意与丰年相似改作秋冬报赛之乐歌非也又按周礼大司马仲春教振旅遂以搜田献禽以祭社然则天子祈社在仲春与孟春耕籍异月序连言之葢谓春时既耕籍田而又祈社稷凡以重民事也如此则不主崔氏之説亦可陈启源曰此诗孔疏引祭法以序云祈社是泰社其祭法疏引载芟序则以此诗所祈是王社两疏皆出孔氏而説不同按诗言主伯亚旅妇媚士依自説民间父子家室知是为民祈祭若籍田终亩惟甸徒三百人乃庶人役于官者不得有斯称也则籍田祈社当合为一事而社为泰社无疑矣
　　载芟二句言耕千耦二句言耘侯主以下详耕之事也播厥以下详耘之事也载获至末言秋成之丰备礼祭祀自古如此今胡不然
　　李氏曰噫嘻丰年其説为畧载芟良耜其説为详葢祈上帝所以尊之也故其辞畧祭社稷所以亲之也故其辞详
　　载芟一章三十一句
　　畟畟【音测】良耜【利善之耜】俶载南亩【读如米】播厥百谷实函斯活【读如熇】或来瞻女【音汝】戴筐及筥其饟【武亮反饷同】伊黍其笠伊纠【读其了反音矫○笠所以御暑雨纠纠结也説文纠绳三合也季本曰结于颔下使不动】其镈【音博】斯赵【上声○疏云赵刺地也】以薅【説文拔田草也】荼蓼【疏此荼非苦菜与蓼皆秽草王肃以荼为陆秽蓼为水秽】荼蓼朽止黍稷茂止【月令于季夏日土润溽暑大雨时行烧薙行水利以杀草可以粪田畴可以美土疆此荼蓼朽而黍稷茂之证也】获之挃挃【音窒】积之栗栗其崇如墉其比如栉【侧瑟反音责○栉者梳箆总名】以开百室【笺百室开户纳之一族同时纳谷亲亲也严缉百室在六乡为族而族师掌以嵗时校登其夫家之众寡在六遂为鄼而酂长掌趣其耕耨与其戒令政事莫不同之故使之同时纳谷所以示亲睦均有无也】百室盈止妇子宁止杀时犉【音淳】牡【犉黄牛黒唇按周礼隂祀用黝牲隂祀注谓祭地北郊及社稷也牛用黄者土之正色而黒唇正黝牲之义黝黑也】有捄【音求与觩通】其角【音六○社稷之牛大角】以似以续【传以似以续嗣前嵗续往事也集传续先祖以承祭祀按斯干诗云似续妣祖则续古指奉祭祀以承先也未説是】续古之人【人字无韵未详或云疑与上盈宁为隔句韵也○何楷曰甫田诗言自古有年而载芟亦曰振古如兹良耜又曰续古之人所谓古者何人乎葢追后稷言之耳】序良耜秋报社稷也【疏引大司徒五地之物云此五土地者生养万物王者秋祭之以报其功】
　　严缉此诗为报社稷必陈农功之本末故当秋时而追述春耕又预言冬获也记曰有祈焉有报焉有载芟之祈而后有良耜之报故二诗相次○邦家之光胡考之宁祈之之辞也振古如兹庶其勿替引之乎杀时犉牡有捄其角报之之事也嗣续古人岂非社稷之功乎二诗语意微别朱子辨説谓未见祈报之异不然
　　方回曰以成周之盛而别无祭地之乐章何也胡五峯谓社即是祭地诗载芟春籍田而祈社稷也良耜秋报社稷也此亦人主亲祭周颂别无祭地之诗即知祈报社稷为祭地也
　　良耜一章二十三句
　　丝衣其紑【孚浮反否平声○疏爵弁之服衣纁裳皆以丝为之紑鲜絜】载【笺犹戴也】弁俅俅【音求○杂记大夫冕而祭于公士弁而祭于公注弁爵弁也色赤微黑如爵头然俅俅恭顺】自堂徂基【疏绎必在门故知基是门塾之基谓庙门外西夹之堂基也尔雅云门侧之堂谓之塾○按基者塾前之地主人所立处三告皆往于基以告主人也三告者告濯具及告充告絜也】自羊徂牛鼐鼎及鼒【释文音兹○尔雅注鼒鼎敛口者疏堂基但言所往之处不言所为羊牛但言所视之物不言所往互相足也鼐鼒不言自徂蒙上自徂之文也王氏曰自羊徂牛先小后大也鼐鼎及鼒先大后小也或先小后大或先大后小反覆展视所以致勤敬也】兕觥【疏天子正祭无兕觥绎礼至旅酬而用兕觥变于正祭也】其觩【音求】防酒思柔不吴【音话説文吴大言也】不敖胡考之休序丝衣绎賔尸也髙子曰灵星之尸也【笺绎又祭也天子诸侯曰绎以祭之明日卿大夫曰賔尸与祭同日疏序言绎者此祭之名賔尸者此祭之事也汉书髙祖命郡国立灵星祠张晏曰龙星左角曰天田主谷即农祥也晨见而祭之按农祥即房宿以霜降晨见于东方则祠灵星当在夏正九月】
　　苏传丝衣本宗庙之诗其曰灵星既已失之又以知毛氏杂取众説以解经非皆子夏之言凡类此耳按郑笺皆引特牲之文疏云特牲虽士礼而士卑不嫌同君故准特牲为説也朱传采用其解而不从绎祭之説岂以绎祭之制于礼有未详欤○冯复京曰周礼正祭视涤濯逆齐省镬告时告备皆使小宗伯此绎祭轻故使士耳朱传泛言祭而饮酒非是疏上五句言祭之初下四句言祭之末初言卑者恭顺则主祭尊者可知末言旅酬不慢则当祭时之敬明矣是举终始以见中举轻以明重
　　丝衣一章九句【按全诗皆一韵第三第五第八句不必叶朱子则云此诗或紑俅牛觩柔休并叶基韵或基鼒并叶紑韵】
　　于【音乌】铄【音烁】王师遵养时晦时纯熈矣是用大介【笺介助也集传训甲】我龙【宠同】受之蹻蹻【音矫】王之造【读如奏古音考音走】载用有嗣实维尔公允师【晦介一韵受造一韵嗣师一韵】
　　序酌告成大武也言能酌先祖之道以养天下也【以大武乐成告之于祖庙也告者告所以作为大武之意】
　　疏武王酌取先世之道除残去暴育养天下故诗人为立篇名曰酌酌左传作汋古今字耳朱子曰酌即勺也内则十三舞酌【内则十三舞勺成童舞象注云勺诗作酌舞勺学武也舞象学文也】即歌此诗以为节而舞也【曹氏曰诗为乐章与舞人为节故以诗为舞也】然此诗与赉般皆不用诗中字名篇疑取乐节之名如曰武宿夜云尔【礼记舞莫重于武宿夜注云武曲名武王至商郊停止宿夜士卒皆歌舞以待旦故名焉】严缉説者多以酌即是勺然考汉志周公作勺勺是成王乐名乐莫盛于韶勺以皆继治世也若酌颂则述武王用兵创业酌其时宜【解酌字不用序説本苏传】故序云告成大武则此酌是武舞之乐与勺别也【仪礼礼记皆减酉旁作勺葢古时字少通用耳严谓彼言成王之勺不然】朱氏据左传以桓赉二篇皆大武篇中之一章然则酌与赉般一体亦大武篇中之一欤【辨详后】但古人制乐多沿袭前人为之张子谓周公制乐时于大武有所増添其説是也如汉武德舞髙祖所作象其除暴葢武舞也后孝景采武德舞为昭德之舞以尊太宗孝文之庙则为文舞矣周公増大武以为勺亦犹是也勺舞必自有乐章今不得而考讲师见此颂名酌遂以酌祖道养天下之説搀入之此正説成王之勺非武王之酌也兼此诗所言遵养亦非养天下也【按説文酌勺皆挹取之义汉志云周公作勺言能酌先祖之道也安知班氏非用此序语以言成王之乐耶严谓讲师搀入亦不然】黄震曰此诗即成王之勺也成王初年多方骚动能继武王之武以定天下我龙受之载用有嗣皆主成王而言养时晦用大介乃推本武王之功以起之也序所云能酌先祖之道者也华谷以为非成王之勺岂未深考欤愚按酌诗本颂武王又以为成王之乐者葢成王时周公所作耳华谷分酌勺为二辨虽博而非其义东发谓颂成王亦失之且与序告成大武也不合左传遵养时晦耆昧也杜预曰言武王遵天之道须晦昧者恶积而取之葢兼采毛郑之意【毛云养取也晦昧也郑云养纣闇昧以老其恶】王导语陶侃以遵养时晦侃谓乃遵养时贼可证当时解多如此颍濵云武王初有于铄之王师而不用退自循养与时偕晦【欧阳説同】其后既纯光矣则天下无不助之此解出而毛郑之膏肓立砭矣我龙受之蹻蹻王之造言成王宠受而承之者此蹻蹻然武王之大业也载用有嗣实惟尔公允师言后王世承其业实以武王取天下一出至公而无私允矣可谓王之师矣【此欧阳説】
　　酌一章九句【毛传允师二字为句共九句集传改为八句今从毛】
　　绥万邦屡【音虑】丰年天命匪解【音懈】桓桓武王保有厥士【即顾命所谓亦有熊罴之士】于以四方【笺用武事于四方】克定厥家【定周家王业】于【音乌】昭于天皇以间【去声】之【毛云间代也与书多方有邦间之同】
　　序桓讲武类祃也桓武志也
　　郝敬曰讲武类祃武王所以克商也而其心在乎安民保士定王业答天心非利天下而为之也故曰武志
　　朱子曰春秋传以此为大武之六章赉为大武之三章则今之篇次葢已失其旧矣又此诗内已有武王之諡则其谓武王时作者亦误矣序以为讲武类祃之诗岂后世取其义而用之于其事也欤
　　桓一章九句
　　文王既勤止我应受之敷时绎思我徂维求定时周之命于【音乌】绎思
　　序赉大封于庙也赉予也言所以锡予善人也
　　疏武王克商大封功臣四百人兄弟之国十有五人姬姓之国四十人所谓赉也庙文王庙也古者爵人必于祖庙示不敢专也武王既封诸臣有功者于文王之庙因以文王之道戒敕之○大封功臣乃继述文王之大者故此诗以文王敕劝之言文王勤劳天下故我受其业布此茅土以赉有功皆文王之意我防绎思之不敢忘也又言崇德报功往以求天下之安定此周命之所以维新者尔美哉尔诸臣受封赏【封必有赏如车旗命服之类】亦当以文王之德防绎思之不可忘也篇中我字诗人代为武王之辞朱传云此颂文武之功经文并不及武或云文武恐文王之误
　　何楷曰武成散鹿台之财发钜桥之粟大赉于四海而万姓悦服説者以散财发粟即大赉之事非也散财发粟不过一时矫革之政所及几何必借众诸侯来旬来宣而后天子之德泽始遍此赉之诗所为作而赉之所以名也
　　赉一章六句
　　于【音乌】皇时周陟其髙山嶞【音隋○山狭而长】山乔岳【小山与髙岳无不祭岳五岳也】允犹【允信也犹由同】翕【音吸】河【又以诚信由大河而祭之河曰翕者大河受泉水也】敷天之下裒【音抔】时之对时周之命【王氏曰裒时之对者裒聚山川之神而对越之以祭祀也时周之命者能懐柔百神则受命长矣集传作对于天下之对亦通】
　　序般【释文薄寒反音槃吕记同】巡狩而祀四岳河海也【笺般乐也孔云崔灵恩集注用此句为序】
　　曹氏曰説文般旋也今名篇曰般取盘旋之义巡狩而遍乎四岳所谓盘旋也王志长曰按般郑氏云乐也苏氏云游盘也以此训般是孟子所谓般乐怠傲秦誓民讫自若是多盘之説断非武乐命篇之防曹居贞引説文近之天子巡狩按节徐行盘旋而返故谓之盘耳
　　此诗与时迈相似亦告祭之乐歌也曹氏以为颂成王不然
　　郝敬曰酌以下四章皆武王诗次成王后者武乐或定于成之季年也
　　按朱子谓春秋传以武为大武之首章桓为大武之六章赉为大武之三章严华谷因其説谓酌与般亦大武篇内之一章以愚考之其説误也周颂简严故篇止一章无有叠章者左传楚子云武王克商作武其卒章曰耆定尔功既以耆定尔功为大武卒章则传未尝以武为大武之首章而下之其三其六断皆以篇言而非以章言矣【杜预注本如此】传之意葢谓武为武王之乐桓与赉亦皆武王之乐故以其三其六数之虽当时篇次已不可考然桓赉四篇必无属武乐分章之理今即以传证之随武子引汋曰于铄王师遵养时晦又引武曰无竞维烈以酌与武对举则酌非大武篇中之一章而其余可知已况颂各一章章各一义武颂功酌颂成桓颂志赉颂封赏般颂巡行皆为武王作也如酌桓以下不过武乐内之一章而已则作诗者何必各立篇名以系之耶后之伪作申公诗説者遂以武为大武之首章赉为二章时迈为三章般为四章酌为五章桓为六章巧合武乐六成之数此又以説诗为舞文实考亭误解左传启之也不可不辨
　　般一章七句
　　鲁颂
　　疏此虽名为颂而体实国风非告神之歌故有章句也舒瑗云鲁不合作颂故每篇言颂名生于不足也王氏曰周颂之辞约约所以为严德盛故也鲁颂之辞侈侈所以为夸德不足故也○朱子曰旧説皆以为伯禽十九世孙僖公申之诗今无所攷独閟宫一篇为僖公无疑耳夫子曰鲁之郊禘非礼也周公其衰矣葢不与其僭也然则删诗何取乎此而着于篇耶曰着之所以见其僭也春秋书郊禘大雩雉门两观犹是意也削之则没其实矣抑是颂之作尝请命于天子而为之其体犹列国之风其辞特以賛美当时之事于宗庙无与固未纯乎商周天子之颂也若其所歌之事又皆有先王礼乐教化之遗意焉则其文疑若犹可予者况夫子鲁人亦安得而削之哉或曰鲁之无风何也先儒以为时王褒周公之后比于先代故巡狩不陈其诗其篇第不列于太师之职是以宋鲁无风其或然欤【此郑康成説】或谓夫子有所讳而削之则左氏所记当时列国大夫赋诗及吴季子观周乐皆无曰鲁风者其説不得通矣【与集传小异】
　　駉駉【音扃○腹干肥张】牡马【读如姥】在坰【音扃】之野【读如墅○笺牧必于坰野者避民居与民田何楷曰如旧解坰在野外今曰在坰之野文义未顺考坰是地名郡县志坰泽俗名连泉泽在兖州曲阜县东九里】薄言駉者【读如渚○季本曰薄言駉者谓畧自駉者言之自駉而外尚多也】有驈【音聿】有皇有骊【音离】有黄以车【以车马以之也】彭彭【读如滂】思无疆思马斯臧○駉駉牡马在坰之野薄言駉者有骓【音佳】有駓【音披】有骍有骐以车伾伾【释文敷悲反音披吕记同】思无期【无期限】斯马斯才【读前西反音齐】○駉駉牡马在坰之野薄言駉者有驒【音陀】有骆有駵【音留】有雒【音洛隹部谐各】以车绎绎【读弋灼反音龠】思无斁【读同上】思马斯作○駉駉牡马在坰之野薄言駉者有骃【音因】有騢【音遐读洪孤反音胡】有驔【音簟】有鱼【尔雅马一目白瞷二目白防】以车袪袪【音区】思无邪【读祥余反音徐】思马斯徂
　　序駉颂僖公也僖公能遵伯禽之法俭以足用寛以爱民务农重谷牧于坰野鲁人尊之于是季孙行父请命于周而史克作是颂【李氏曰牧马坰野既不害农又使马得所养重农务谷即此可见】疏僖公生时不应听臣请王自颂己德明是僖公薨后也【本郑氏説】文六年行父始见于经十八年史克始见于传然则此诗之作当在文公之世序云史克作是颂不专指駉篇则四篇皆克所作严缉孔氏谓鲁颂作于僖公身后非也观閟宫等篇多未有事实而愿其如此如俾尔耆艾黄髪儿齿明是生前祝颂之辞葢生前作之后乃闻之天子以自解耳未必作于得请之后也愚按左传行父没于襄公五年上距僖公薨时已六十年当僖公朝恐无请颂之事严説或然马有四种首章言良马良马朝祀所乗故曰斯臧二章言戎马戎马齐力尚强故曰斯才臧言其德才言其用也三章言田马田马齐足尚疾故曰斯作四章言驽马驽马主给杂使故曰斯徂作者习其动作之节徂则足以行而已【此张文潜説本孔疏】马愈下而皆能养之则可以变驽为良而利有攸往于此见僖公之善牧马也
　　駉四章章八句
　　有駜【音邲】有駜駜彼乗【去声】黄夙夜在公在公明明【音芒○欧阳义修明其职】振振鹭【欧阳义振鹭取其修洁翔集有威仪也○振振鹭与周颂振鹭同亦兴也谓舞者所执鹭羽恐不然】鹭于下【读音户】鼓咽咽【音渊】醉言舞【疏无算爵而醉为君起舞以尽其欢】于胥乐【音洛】兮【结句三章同不用韵章梦易曰振振鹭以下五句汉铙歌十八曲音节昉此】○有駜有駜駜彼乗牡夙夜在公在公饮酒振振鹭鹭于飞【笺喻羣臣饮酒醉欲退也】鼓咽咽【同上】醉言归于胥乐兮○有駜有駜駜彼乗駽【音绚○马色青黒】夙夜在公在公载燕自今以始嵗其有【读如以】君子有谷诒孙子于胥乐兮
　　序有駜颂僖公君臣之有道也
　　何楷曰此诗疑僖公饮酒泮宫而作以振振鹭鹭于飞意之周颂振鹭于飞于彼西雝鹭固泽鸟也又疑为喜丰年而作以自今以始嵗其有意之春秋于僖公三书不雨既而书六月大雨嵗其有者始有年也有駜三章章九句
　　思乐【音洛】泮水薄采其芹鲁侯戾止言观其旂【读如芹】其旂茷茷【音斾飞扬貌】鸾声哕哕【音嘒】无小无大从公于迈【于往迈行也】○思乐泮水薄采其藻鲁侯戾止其马蹻蹻其马蹻蹻其音【笺德音或曰此蒙上言鸾和之音】昭昭载色载笑匪怒伊教○思乐泮水薄采其【释文云徐邈音桺杨旭曰当读力久切音桺説文作本训鳬葵也丣乃酉之古文俗譌从卯遂读卯集传叶谟九反明母音某亦误谓从卯也】鲁侯戾止在泮饮酒既饮防酒永锡难老【读如篓○疏天常与以难老之福】顺彼常道【读如鋀】屈【屈服】此羣丑○穆穆鲁侯敬明其德敬慎威仪维民之则允文允武昭假【音格】烈祖靡有不孝自求伊祜【音户】○明明鲁侯克明其德既作泮宫淮夷攸服【读如白】矫矫虎臣在泮献馘【音虢读况璧反音剨】淑问如臯陶【读夷周反音由○疏善问狱如臯陶者】在泮献囚○济济【上声】多士克广德心桓桓于征狄【音剔与逷同】彼东南【读如吟○淮夷在鲁东南】烝烝皇皇不吴【音话】不扬不告于讻【音凶○笺无有争讼之事告于治狱之官者李氏曰征伐有交争者必告治狱之官如伯州犁之事是也】在泮献功○角弓其觩束矢【疏荀卿论兵云橾十二之弩负矢五十个是一弩用五十个也大司寇入束矢于朝注云古者一弓百矢在军之礼重弓以备折壊或亦分百矢为两束】其搜戎车孔博徒御无斁【读弋灼反音龠】既克淮夷孔淑不逆【读宜脚反音虐古音考音博】式固尔犹淮夷卒获【读黄郭反音镬古音考音霍】○翩彼飞鸮集于泮林食我桑黮【音葚○黮桑葚之黒者】懐我好音【笺懐归也懐就我以善音严缉喻淮夷慕泮宫之化改恶从善也】憬【音耿一音冋】彼淮夷来献其琛【敕金反音真○疏言僖公既克淮夷以其国宝为献非必其地所产也】元象齿大赂南金
　　序泮水颂僖公能修泮宫也
　　首章二章言僖公至泮水从之者众而乐亲其教也三章言与羣臣饮酒因祈其寿考而服众或云古者养老于东序在泮饮酒行养老之礼永锡难老祝之也四章称僖公德兼文武以起下征淮夷五章至末皆未然事献馘献囚献功必在于学者先礼仪而后勇力也角弓束矢班师之事懐音献赂服逺之功皆称愿其如此也苏传此诗言作泮宫克淮夷閟宫言作新庙春秋皆不载世疑之泮宫閟宫僖公因旧而修是以不见于春秋至于淮夷之功予亦疑焉然此诗有之式固尔犹淮夷卒获有所未获而欲终之则其所获尚小也今此诗之言甚美而大其君臣之辞欤刘瑾曰朱子以作泮宫克淮夷他无所考故不质其为僖公之诗而且以克淮夷为颂祷以愚攷之春秋不书常事则夫泮宫之作十二公之经固宜皆无所见也至于僖公克服淮夷虽亦不见于春秋而僖十三年尝从齐桓防于咸为淮夷之病杞十六年又从齐桓防于淮为淮夷之病鄫矣但诗中所言不无过实【考左传淮之防公见执于齐其辱甚矣不应作诗夸美余春秋集説别有辨】
　　泮水八章章八句
　　閟【音秘】宫有侐【音洫】实实【巩固】枚枚【疏枚枚者细密之意晋语及书传説天子庙饰皆云斵其材而砻之加密石焉故传云砻密】赫赫姜嫄【音元】其德不回上帝是依【读如隈】无菑无害弥月不迟【读陈回反音随杨旭曰小雅鼓钟其德不回叶音移閟宫其德不回当读此与下依迟二字叶今集传反以依迟叶上韵而回从本音非是宜正之】是生后稷降之百福【叶音偪】黍稷重【平声】穋【音六叶音力○重穋详风】稙【音职】穉【先种曰稙后种曰穉释文引韩诗云稙长稼也穉幼稼也】菽麦【读如○重穋稙穉非谷名因黍稷熟有早晚菽麦种有先后故有此四者之名耳】奄有下国【读如域】俾民稼穑有稷有黍有稻有秬【音巨】奄有下土【刘氏曰奄有下土书云后稷建邦启土是也奄有下国论语云稷躬稼而有天下是也上原其始下要其终】纉禹之绪【稷之播种所以成禹之功】○后稷之孙实维大【音泰】王居岐之阳【陈启源曰居岐之阳两见于诗皇矣言文王则程邑也此言太王乃周原也太王迁周文王宅程皆在岐山之阳相去百里而近】实始翦【断也】商至于文武纉大王之绪致天之届【极也】于牧之野【读如墅】无贰无虞上帝临女【音汝】敦【音堆】商之旅【厚集其伐商之众谓十乱一心三千同德】克咸【同也】厥功【读居古反音举】王曰叔父建尔元子【读兹五反音祖】俾侯于鲁大启尔宇为周室辅【上声】○乃命鲁公俾侯于东锡之山川土田附庸周公之孙庄公之子龙旂承祀【曹氏曰司常云日月为常王建之交龙为旂诸侯建之僖公虽僭郊禘而犹以龙旂承祀不敢全用天子礼也明堂位乃曰鲁公乗大路载弧韣旂十有二旒日月之常祀帝于郊则过矣】六辔耳耳【柔从】春秋【举春秋以该四时】匪解【音懈读如防】享祀不忒皇皇后帝皇祖后稷【鲁郊以夏正孟春家语鲁无冬至大郊降杀于天子】享以骍牺【胡翰云当读为羲赤牛纯色】是飨是宜降福既多【读如秪】周公皇祖【此皇祖在周公之下是谓伯禽】亦其福女○秋而载尝【举大尝以该禘】夏而楅【音偪】衡【读又郎反音杭○详集传】白牡【春秋繁露成王贤周公而贵之故使祭周公以白牡上不得与天子同色下有异于诸侯】骍刚【説文刚特也特特牛也集传解白牡骍刚本何休公羊传注】牺尊将将【音枪】毛炰【音庖】胾【音恣】羮【读卢当反音郎】笾豆大房【集传俱本郑笺大房用毛説】万舞洋洋孝孙有庆【读如羌】俾尔炽而昌俾尔寿而臧保彼东方鲁邦是常不亏不崩不震不腾【传震动腾乗也】三寿【集传具二説郑説是】作朋如冈如陵○公车千乗【陈启源曰论语马融注引司马法谓百井为成每成出车一乗包咸注谓每十井出车一乗説各不同李迂仲以百里之国提封万井适合千乗之数若百井一乗必十万井而出千乗十万井之地开方计之方三百一十六里有竒与大国百里之制不合故取包氏之説然鲁地实不止百里明堂位七百里之説不可尽谓其诬必如包咸所云则十井之田止八十家使之出兵车一乗辎车一乗四马十二牛甲士步卒等共百人以及甲胄弓矢五兵旌旗之属无不具民岂能堪先王之世宁有此重赋耶朱子取司马法以释閟宫良为有见且与笺疏意合】朱英緑縢【音滕】二矛重【平声】弓【叶音裩疏朱英丝而朱染之以为矛之英饰小戎云竹闭绲縢传云绲绳縢约此传云縢绳者谓以緑绳束弓非训縢为绳也二句自相充配所异者二矛各自有英饰二弓共束以緑绳耳】公徒三万【集传解公车公徒皆用郑笺孔疏据春秋襄十一年书作三军谓僖公时止二军不应以三万为三军按费誓鲁人三郊三遂伯禽已来已有三军襄公时作三军则以三卿专鲁之权分军以为已赋故作三军耳非至襄公始有三军也此李氏之説严缉取之○陈启源曰集传三军为车三百七十五乗此以每乗百人计之并炊家子等二十五人皆数之为军也此二十五人皆老弱可责以出战乎按三军当用车五百乗步卒三万六千人】贝胄朱綅【音防读息棱反音生疏贝非为胄之物故知是胄饰説文綅线也朱綅以赤线连缀甲】烝徒増増戎狄是膺荆【即楚】舒【舒国郾姓疏传有舒鸠舒鄝舒庸又有舒龙谓之羣舒】是惩则莫我敢承俾尔昌而炽俾尔寿而富【读方未反音废】黄髪台背【读蒲寐反音避】寿胥与试【集传引王苏二説皆通何楷曰夀胥之寿指老成人言此主王説】俾尔昌而大【读特计反音地】俾尔耆而艾【读五计反音乂】万有千嵗眉寿无有害【读暇憩反音系】○泰山岩岩【读鱼锨反音严】鲁邦所詹【与瞻同】奄有蒙遂荒【奄有】大东至于海邦【读卜工反古音考音崩】淮夷来同莫不卒从鲁侯之功○保有鳬绎【读如药○地理考异鳬山在兖州邹县东南三十里绎山一名邹山在邹县南二十二里】遂荒徐宅【读音铎】至于海邦淮矣蛮貊【读莫博反音莫】及彼南夷莫不率从莫敢不诸鲁侯是若○天锡公纯嘏【读果五反音古】眉寿保鲁居常【笺或作尝在薛之旁】与许【按管子常地见侵于齐左传许邑见易于郑皆鲁朝宿之邑】复周公之宇鲁侯燕喜令妻【声姜】寿母【叶音米○成风】宜大夫庶士【疏燕于内寝则善其妻寿其母燕于外寝则宜其大夫与众士皆谓为之祝庆也陈启源曰令寿宜本一例皆承鲁侯燕喜言若如集传云令善之妻寿考之母则句法直下可云大夫庶士是令妻寿母宜之耶】邦国是有【读如以○常有鲁国】既多受祉黄髪儿齿○徂来【后汉志兖州博城县有徂来山郦道元云今犹有美松也】之松新甫【后汉志鲁郡汶阳县有新父山通典汉汶阳故城在兖州泗水县东南】之柏【读适莫反音博】是断【音短】是度【音铎】是寻是尺【叶赤约反音绰】松桷【音角】有舄【读七约反音鹊一云他各反徐邈读杨旭曰按舄字説文本训防也防即舄之篆文从隹谐昔流俗通从鸟作鹊而舄专为履舄之舄此又借大貌仍读本音】路寝【陈氏曰路寝庙中之正寝也】孔硕【读常约反音若】新庙奕奕【读弋灼反音龠】奚斯【公子鱼字奚斯】所作孔曼【音万】且硕【同上○疏孔曼且硕谓庙甚长广而且大】万民是若
　　序閟宫颂僖公能复周公之宇也
　　严缉此诗止为僖公能修寝庙张大其事而为颂祷之词序摘诗中复周公之宇一语以题之非其实也攷春秋所纪僖公伐楚侵陈伐郑围许等役皆齐【桓公】晋【文公】主兵其自用兵者伐邾败莒灭项皆小国尔岂有膺戎狄惩荆舒荒大东服蛮貊之事乎
　　按閟宫即末章新庙【从集传説】葢周公之庙也毛传以新庙为闵公庙固非以閟宫为姜嫄庙亦非诗举姜嫄特原郊祀后稷之故若鲁人立庙则三礼未闻【疏大司乐舞大濩以享先妣以此知姜嫄之庙在周鲁无其庙】复周公之宇蒙前章大启尔宇大抵僖公之修庙祀志在邀福周公恢拓土境耳故序以此语櫽括全篇朱子辨説谓误解修周公之屋宇恐作序者不应陋至此
　　首章二章述周所自始与周公所自封三章述周公封鲁之盛施及僖公能致敬郊庙而神降之福也四章五章六七章称愿其有攘荆蛮服淮徐之功申上炽而昌寿而臧保彼东方意也八章极言受福之多欲其复侵地宜室家臣庶以长保鲁国也【黄佐曰隠戕于钟巫桓殒于彭生般贼于圉荦闵丧于卜齮入春秋以来四公皆不令终故此诗颂僖惓惓以寿考为言见鲁人之厚也】末章叙所以新寝庙者与首章开端相应【胡氏曰閟宫卒章依仿殷武而作】
　　伪子贡诗传云僖公八年始用郊禘史克颂之赋閟宫按鲁之郊禘不详所始明堂位云成王命鲁公祀周公以天子礼乐此不可信吕氏春秋云鲁惠公【隠公父】请郊庙之礼于天子天子使史角往惠公止之【竹书纪年通鉴外纪同刘恕曰惠公止之则是周不与之矣不与而鲁用郊自用之也昔者荆人请大号周人不许荆人称之然则鲁之郊禘可知也】王伯厚谓惠公此请葢在平王之季也伪传云云徒以此诗有皇皇后帝皇祖后稷及春秋僖八年秋七月禘于太庙用致夫人为据而説者又云夫人不称諡不称小君葢成风也【左传禘而致哀姜焉非礼也谷梁以为成风】成风妾母时声姜与成风同与庙祭故诗以妻母叠称亦可谓巧于附防矣然鲁僭郊禘必非始自僖公若僖公为之行父史克请命天子而颂之此越礼之大者夫子顾録之以为天下后世劝耶
　　閟宫九章五章章十七句二章章八句二章章十句【朱子曰旧説八章二章章十七句一章十二句一章三十八句二章章八句二章章十句多寡不均杂乱无次今正之○自王曰叔父至如罔如陵毛郑合为一章朱子取首章十七句为例以王曰叔父五句属上章以乃命鲁公至如冈如陵分为二章体裁极整但谓第四章少一句则未见必然葢古诗章法原不拘长短○三百篇以一百二十句成篇者仅见此诗吴草庐以公车千乗至莫我敢承是为周公鲁公説简编错乱当与土田附庸为连文葢成王封伯禽于鲁锡以山川土田附庸有千乗之赋三军之众使之膺戎狄惩荆舒也伯禽征淮夷徐戎正周公在时事故孟子两引诗皆言周公膺之王鲁斋金仁山许白云皆同此说今存之】
　　商颂
　　朱子曰太史公云宋襄公修行仁义欲为盟主其大夫正考父美之【据郑谱正考父当宣王时】故追道契汤髙宗所以兴作商颂葢本韩诗之说诸儒多惑之者今考此颂皆天子之事非宋所有且其辞古奥亦不类周世之文而国语闵马父之言亦与序合韩诗太史公之说谬矣【苏氏同】○朱得之曰师乙谓寛而静柔而正者宜歌颂肆直而慈爱者宜歌商颂指周颂商则此颂也乃子夏又云宋音燕女溺志则宋尝有风而亡之矣
　　猗【音医】与【平声】那与置【传如字笺读植集传从毛】我鞉【同鼗】鼓【疏猗欤汤之功甚多故能制作濩乐植立此鞉鼓也王制云天子赐诸侯乐则以柷将之赐伯子男乐则以鞉将之注云柷鞉皆所以节乐是乐成亦由鞉也乐记鼓无当于五声五声不得不和是乐之所成在于鼓】奏鼓简简衎我烈祖汤孙奏假【格通○奏乐以格烈祖亦倒句】绥我思成【笺极明集传全引之】鞉鼓渊渊【读如音】嘒嘒管声既和且平【国语声应相保曰和细大不逾曰平】依我磬声【玉声清越以长声有定准不可以人力髙下和平则能依之张子曰玉磬声之至和至平者可以养心其声一定始终如一无隆杀也陈旸曰堂上言依我磬声则鸣球琴瑟之类举矣堂下言鼗鼓管镛则柷敔笙箫之类举矣】于【音乌】赫汤孙穆穆厥声庸【镛通】鼓有斁【説文训解也又借晟也传钟鼓之声斁斁然盛】万舞有奕【万兼文舞武舞故曰奕奕然有次序何楷曰説文奕大也美其缀兆之众大也亦通】我有嘉客亦不夷怿自古在昔【诗话自古谓古以后也在昔谓今以前也】先民有作【谓作为祭祀】温恭朝夕执事有恪顾予烝尝汤孙之将
　　序那祀成汤也微子至于戴公其间礼乐废壊有正考父者得商颂十二篇于周之太师以那为首【自正考父至孔子时又亡其七篇周用六代之学故太师有商颂也】
　　国语闵马父曰正考父校商之名颂【有名之颂】十二篇以那为首其辑之乱曰【韦昭注诗者歌也所以节舞者也如今三节舞矣曲中乃更变章乱节故谓之乱】自古在昔先民有作温恭朝夕执事有恪先圣王之传恭犹不敢专称曰自古古者在昔昔曰先民即此诗也置鞉奏鼓此臭味未成【臭未成未用灌也味未成未用牲也】涤荡其声时也鼓管交作依堂上升歌之王磬此乐三阕迎牲而祭时也镛鼓万舞则九献之后祭将毕时也卒章归本于执事恪恭云此乃汤孙之所将以为奏格者也三称汤孙皆指主祭之时王【不知何王郑氏谓是太甲】自欧阳永叔疑于赫汤孙时王不应自夸戴岷隠遂以为商世之先王黄东发云乐以悦神故曰于赫汤孙穆穆厥声以侈言其乐之美犹饮食云苾苾芬芬以侈言饮食之美凡以悦神非自夸也武王祭山川自称有道曽孙岂亦自夸耶○乐记商人尚声尚声求诸阳也于此诗见之祭义禘有乐尝无乐此诗云顾予烝尝则秋冬非不用乐矣
</div>
    <div class="pagination">
<a href="诗经通义_page14.html">上一页</a><span>...</span><a href="诗经通义_page10.html">10</a><a href="诗经通义_page11.html">11</a><a href="诗经通义_page12.html">12</a><a href="诗经通义_page13.html">13</a><a href="诗经通义_page14.html">14</a><span class="current-page">15</span><a href="诗经通义_page16.html">16</a><a href="诗经通义_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
