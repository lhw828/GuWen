<!DOCTYPE html>
<html>
<head>
    <meta charset="UTF-8">
    <title>慈湖诗传 - 第 7 页/共 14 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>慈湖诗传 - 第 7 页/共 14 页</h1>
    <div class="content">　　毛诗序曰黄鸟哀三良也国人刺穆公以人从死而作是诗也本诗初无刺穆公之意按史记殉者百七十人未必皆穆公命之使殉已也殆穆公惠爱入人之深西戎之俗以从死为常耳是诗哀三良而已矣哀三良正心也道心也故孔子取焉若是诗以殉塟为善孔子将删去之交交其飞相交也交交桑扈亦然孔疏曰止于棘得其所今良臣从死是不得其所朱曰以所见起兴也尽杀曰歼言杀良人之多也百夫之防言其智勇足以护防百夫百夫之御言其忠勇足以当百人之敌可御百夫也 
　　
　　鴥彼晨风郁彼北林未见君子忧心钦钦如何如何忘我实多山有苞栎隰有六驳未见君子忧心靡乐如何如何忘我实多山有苞棣隰有树檖未见君子忧心如醉如何如何忘我实多 
　　
　　栎卢狄反补音歴各切说文以乐得声左氏传在栎释文书灼切辅栎力各切汉书都栎阳苏林音药简观风与林棣与檖不叶此则亦不必叶毛诗序曰晨风刺康公也忘穆公之业始弃其贤臣焉毛传曰鴥疾飞貌晨风鹯也释鸟云晨风鹯毛传曰先君招贤贤人从之鴥疾如晨风之飞入北林程曰林木茂盛则飞鸟所集朝廷有道则贤者所就未见君子思见君子以未得为忧忧思之中有敬心焉不敢忽易也故曰钦钦如何如何而今乃不然矣今忘我实多异乎昔者虽不敢眀指而隠然念其先君之意可见矣忧心钦钦已上皆指先君也丛生曰苞秦人谓柞栎为栎孙炎曰栎实橡也今俗曰橡斗子味如栗毛传谓驳如马倨牙食虎豹诸儒说皆不安下章云山有苞棣隰有树檖皆山隰之木相配不宜云兽尔雅释木云驳赤李子赤安知此六驳非赤驳之讹乎诗中字讹者亦多释木云常棣子如樱桃可食檖一名罗郭云今杨檖也实似梨而小酢可食陆玑云一名赤罗一名山梨一名鹿梨一名鼠梨夫栎驳棣檖皆果实可食喻秦国人材皆可用昔先君未见君子忧心靡乐如醉思见贤者其切如此如何如何而今不然也忘我旧臣盖亦甚矣故曰忘我实多是诗与权舆相类 
　　
　　岂曰无衣与子同袍王于兴师修我戈矛与子同仇岂曰无衣与子同泽王于兴师修我矛戟与子偕作岂曰无衣与子同裳王于兴师修我甲兵与子偕行 
　　
　　[按此篇永乐大典缺卷] 
　　
　　我送舅氏曰至渭阳何以赠之路车乗黄我送舅氏悠悠我思何以赠之琼瑰玉佩 
　　
　　毛诗序曰渭阳康公念母也康公之母晋献公之女文公遭骊姬之难未反而秦姬卒穆公纳文公康公时为太子赠送文公扵渭之阳念母之不见也我见舅氏如母存焉及其即位思而作是诗也熟详诗辞殆非追思而作者毛传曰母之昆弟曰舅尔雅释亲云母之昆弟为舅郑笺云渭水名也秦是时都雍至渭阳者盖东行送舅氏于咸阳之地孔疏云雍在渭南水北曰阳晋在秦东行必渡渭毛传曰赠送也乘黄四马也琼瑰石而次玉董曰巾车金路以封同姓象路以封外姓革路以封四卫木路以封蕃国皆诸侯也故人君之车曰路车朱曰乘黄四马皆黄也孔疏云佩玉唯天子用纯诸侯则玉石杂故知琼瑰是美石次玉太子奉公命而送舅所赠公赠之也 
　　
　　于我乎夏屋渠渠今也每食无余于嗟乎不承权舆于我乎毎食四簋今也每食不饱于嗟乎不承权舆 
　　
　　[按此篇永乐大典缺巻] 
　　
　　陈 
　　
　　子之汤兮宛丘之上兮洵有情兮而无望兮坎其击鼓宛丘之下无冬无夏值其鹭羽坎其击缶宛丘之道无冬无夏值其鹭翿 
　　
　　子者陈君也狡童维子之故褰裳子惠思我山有枢子有衣裳皆指君也毛传曰汤荡也四方髙中央下曰宛洵信也尔雅释邱云宛中宛邱陈君虽游荡而慈惠扵人有情今俗语亦有此此曰信于人有情但无望尔望谓誉望谓不为人所观仰坎击之声也羽翿一也舞者所持以翳身亦以指麾无冬无夏值遇其舞也缶瓦器击之为乐今亦有之毛诗序曰宛邱刺幽公也淫荒昏乱游荡无度焉史记无所考郑笺亦云子者幽公也毛传曰子大夫也于此益验卫宏作序与毛异义 
　　
　　东门之枌宛丘之栩子仲之子婆娑其下榖旦于差南方之原不绩其麻市也婆娑榖旦于逝越以鬷迈视尔如荍贻我握椒 
　　
　　尔雅释木云榆白枌邢疏云榆之皮色白者名枌郭璞云枌榆先生叶却着荚皮色白然皮白亦有无荚者榆有十种叶皆相似惟皮色白者名枌释木云栩杼郭云柞树邢疏云栩一名杼诗唐风云集于苞栩陆玑疏云今柞栎也其子为皁或言皁斗其殻为汁可以染皁或言杼斗释训云婆娑舞也盖舞之容也释诂云榖善也差择也榖旦犹俗云好天气晴和之旦也男子出而择女南方原氏之女不绩其麻而舞于市春秋庄二十七年季友如陈葬原仲则陈有原氏子仲皆其著者逝往也越于也迈行也郑笺云鬷总也欲男女合行扵其所期会之处乎毛传曰荍芘芣也释草云荍蚍衃郭璞云今荆葵也似葵紫色谢氏云小草多华少叶又翘起陆玑云芘芣一名荆葵似芜菁紫緑色可食微苦郑笺云男女交会而相悦曰我视女之颜色美如芘芣之华女遗我一握之椒交情好也椒芬香之物商颂称鬷假无言鬷亦总也毛诗序曰东门之枌疾乱也幽公淫荒风化之所行男女弃其旧业亟会扵道路歌舞于市井尔 
　　
　　衡门之下可以栖迟泌之洋洋可以乐饥岂其食鱼必河之鲂岂其取妻必齐之姜岂其食鱼必河之鲤岂其取妻必宋之子 
　　
　　毛诗序曰衡门诱僖公也愿而无立志故作是诗以诱掖其君也毛传曰衡门横木为门言浅陋也栖迟从容盘桓也言虽至贫陋之所亦可从容自乐也泌之水洋洋自乐虽饥不足食亦有可乐者焉齐姜姓宋子姓当是陈尝请昏于二国二国不从陈君质弱凡百不振重以请昏齐宋不获益沮丧无聊故诗人诱掖之欤诗意言陈国虽小亦足自立自乐奚必娶扵齐宋而后能立能国郑笺乃以食鱼娶妻皆以为喻喻君任臣何必圣人亦取其忠孝而已笺说非陈君惟其懦而无志故作诗以启之若君有必求圣臣之志则亦禹汤文武之君也岂得谓之无立志耶史记僖公无所书 
　　
　　东门之池可以沤麻彼美淑姬可与晤歌东门之池可以沤纻彼美淑姬可与晤语东门之池可以沤菅彼美淑姬可与晤言 
　　
　　毛诗序曰东门之池刺时也疾其君之淫昏而思贤女以配君子也疾之为言甚矣犯矣非诗人之情也是诗含隠不露讵敢曰疾之耶毛传曰池城池也郑笺云淑姬贤女也孔疏云姬姜妇人之美称闺门之内歌笑晤言固足以深入人心思得贤女以配君子笑歌晤言有以浸润渐渍成人君之正徳故以沤麻沤纻沤菅为喻晤者相语相晓谕之谓释草云白华野菅陆玑疏云菅似茅而滑泽根下五寸有白粉者柔韧宜为索沤尤善纻字本作苎后世绩苎如丝之细故作纻纻字非古也 
　　
　　东门之杨其叶牂牂昬以为期眀星煌煌东门之杨其叶肺肺昬以为期眀星晳晳 
　　
　　毛诗序曰东门之杨刺时也昏姻失时男女多违亲迎女犹有不至者也毛传曰牂牂盛貌言男女失时不逮秋冬礼曰冬合男女毛传言秋何也郑笺云亲迎之礼以昬时女留他色不肯时行乃至大星煌煌然昬礼行事必用昬昕昬昕阴阳之交男女之义也圣王制礼寓义使人知男女之事即天地之大义易曰归妹天地之大义也 
　　
　　墓门有棘斧以斯之夫也不良国人知之知而不已谁昔然矣墓门有梅有鸮萃止夫也不良歌以讯之讯予不顾颠倒思予 
　　
　　鸮尸骄反讯补音息悴切[按原本三字脱]释文又作谇开元五经文字谇音祟注云诗歌以谇之龙龛手鉴虽醉切亦引此诗而以讯为谇以之为止墓死所荆棘恶木斧以斯析之梅味酸人哀则鼻酸鸮恶鸟详味辞旨则毛诗序言刺佗情状着矣序又曰陈佗无良师傅以至扵不义恶加扵万民焉盖罪师傅诗辞有欲杀所任邪恶之人之意斧以斯之直欲杀之欲杀所任之人则佗之罪状亦着矣夫也不良指所任也序谓之师傅国人皆知其不良君岂不知之知之而不已乃任用之谁昔然矣言昔始用之者谁也此亦黙讥先君不能去小人使傅佗致此祸也作此歌诗以告之讯告之也予我也予告之而不顾终用不良之夫则祸败之至也必矣颠倒祸败之谓也颠倒时则思予之言矣后佗益长恶数往蔡淫果为三弟及蔡人所共杀补音思予演女切颜师古纠缪正俗曰予当读如与不当读如余诗或敢侮予将伯助予女转弃予楚辞目眇眇以愁予何寿天兮在予皆无余音郑康成曲礼注云余予古今字非也未详 
　　
　　防有鹊巢卭有旨苕谁侜予美心焉忉忉中唐有甓卭有旨鹝谁侜予美心焉惕惕 
　　
　　毛诗序曰忧谗贼也宣公多信谗君子忧惧焉毛传曰防邑也卭邱也苕草也侜张诳也郑笺云旨美也尔雅释宫云瓴甋谓之甓郭璞曰<鹿瓦>砖也释宫云庙中路谓之唐孙炎引诗中唐有甓释草云鹝绶郭璞云小草有杂色似绶欧阳曰谗言惑人非一言一日之致必由积累而成如鹊巢渐积构成之尔苕草多矣其华一色谗夫之多通为一党似之庙中之唐以甓甃砌今俗以巧言设诈次第而至者谓之排砌此唐甓之喻也鹝草杂色成文谗言排砌甚美足以动人心似之义同贝锦诗人之所美者吾君也故曰谁为谗言以侜诳吾君乎予心忉忉其忧也惕惕其惧也谗言行则小人进君子退国乱且败矣两言旨者谗言固令人美听也唐风葛生亦曰予美则妇以夫为美此则臣以君为美宣公有嬖姬生子款欲立之终扵杀太子必有谗者 
　　
　　月出皎兮佼人僚兮舒窈纠兮劳心悄兮月出皓兮佼人懰兮舒懮受兮劳心慅兮月出照兮佼人燎兮舒夭绍兮劳心惨兮 
　　
　　毛诗序曰月出刺好色也皎者光之白欤皓者月愈上而光愈盛欤佼姣同美也僚白欤懰清欤燎洁欤当月出之时见佼人之僚白人之肌体之白得月而尤白好色者悦之故其窈纠之情舒焉而不可遽得故劳心悄然窈者思之深逺也纠愁结也懮忧也入心之深也王氏曰慅言不安而骚动朱曰天绍纠紧之意补音云古书静躁或作<足参>史记掺板棰索隠音操吴谷朗碑词名喿豹产勲齐往踪又以参为喿二字古盖通用说文懆愁不安也惨毒也唐韵懆采老切惨七感切此诗音义皆当作懆变而为惨者传冩之讹或二字互用故以惨为懆开元五经文字书惨为懆又云忧而不乐也吕曰此诗用字聱牙意者其方言欤佼人之称虽言美好而非善之也乃诗人之鄙辞序曰刺好色是也 
　　
　　胡为乎株林从夏南匪适株林从夏南驾我乗马说于株野乗我乗驹朝食于株 
　　
　　毛诗序曰株林刺灵公也淫乎夏姬驱驰而往朝夕不休息焉毛传曰株林夏氏邑楚杀征舒左传谓之戮夏南灵公实从南之母淫而曰从夏南者托辞扵夏南隠恶也说舍也征舒字子南车已驾则有司请所之公曰适株林诗人曰匪适株林从夏南尔岂但诗人国人皆云乗驹易韵尔毛传言大夫未安虽有其事诗辞未必及此 
　　
　　彼泽之陂有蒲与荷有美一人伤如之何寤寐无为涕泗滂沱彼泽之陂有蒲与蕑有美一人硕大且卷寤寐无为中心悁悁彼泽之陂有蒲菡萏有美一人硕大且俨寤寐无为辗转伏枕 
　　
　　菡户感切萏大感反枕补音知辇切释名枕检也所以检顷也周易险以枕入于坎窞亦以枕韵窞补音此切未安诗固自有微叶而不切者纵此切叶则宜占敛切乃今音之微转若知辇切则差甚矣是诗念正人至洁至美知其大患且及忧之痛之至扵涕泗滂沱也考之扵史则泄冶谏灵公君臣淫乱公告孔宁仪行父二子请杀之公弗禁之时也而毛传序曰刺时也言灵公淫扵其国男女相说忧思感伤焉诸儒遂谓此有美一人为妇人误矣考他诗简兮西方美人彼美人兮谓美徳之人也静女美人之贻亦谓美徳不谓其色野有蔓草有美一人亦谓美徳之士孔子尝咏以称程子汾沮洳美无度美如英美如玉亦谓大夫况此诗所谓硕大且卷硕大且俨岂女子之容耶汉史谓卫宏作毛诗序屡考卫序差谬不一蒲与荷生于水中至洁矣君臣俱淫余皆从靡独泄冶直谏此固国人之所美所爱也故曰有美一人盖比徳扵蒲荷诗人曰美则美矣伤如之何往往或闻灵公与孔宁仪行父怒将杀之不正言而惟曰伤不敢必也亦爱贤者不忍言杀也然审之其情状将至扵杀故哀痛日夜一无所为百为俱废至于涕泗滂沱毛传曰自目曰涕自鼻曰泗诸儒不易其说而今俗亦曰鼻涕毛传谓蕑兰而兰未尝生扵泽陂故郑改为莲然改字未安岂荷叶亦名为蕑欤荷叶与华率相间岂以是得名欤荷者芙蕖之总名释草云荷芙蕖其叶蕸其华菡萏其实莲蕑其蕸之异名欤卷者其背丰隆外形卷弯欤硕大巻俨皆言徳容欤辗转亦见关雎 
　　
　　桧 
　　
　　羔裘逍遥狐裘以朝岂不尔思劳心忉忉羔裘翶翔狐裘在堂岂不尔思我心忧伤羔裘如膏日出有曜岂不尔思中心是悼 
　　
　　毛诗序曰羔裘大夫以道去其君也国小而迫君不用道好洁其衣服逍遥游晏而不能自强于政治故作是诗也郑笺云诸侯之朝服缁衣羔裘大蜡而息民则有黄衣狐裘今以朝服燕祭服朝言如膏有曜则好洁其衣服益着矣言岂不尔思则去国之情见矣 
　　
　　庶见素冠兮棘人栾栾兮劳心慱慱兮庶见素衣兮我心伤悲兮聊与子同归兮庶见素韠兮我心藴结兮聊与子如一兮 
　　
　　毛诗序曰素冠刺不能三年也庶见二字宛然有刺其不能三年之意礼既祥而缟冠素纰伤时服未终而遽释曰庶见其素冠犹之可也毛传曰棘急也栾栾瘠貌哀者急蹙异乎常人之舒徐也庶见棘人之栾栾而不可得也故劳心慱慱而伤悼之伤风俗之薄而乱亡之将至也诗人与同志者偕行见不能三年者相与伤悲曰且与子同归乎素韠本常服非丧服伤彼色服故曰得见其素韠犹之可也彼色服者盖韎韐爵韠矣如一司志也叹彼俗之不可革曰聊与子如一而已矣聊犹且也礼皮弁服素韠太古未有衣裳惟以皮蔽膝后圣虽制衣裳而不忘本始名蔽膝曰韠爵弁服韎韐韎韐蒨色元端爵韠如爵头色补音结激质切[按原本三字脱]说文以吉得声荀子成相篇治复一修之吉君子执之心如结苏秦语言语相结天下为一[按原本八字脱]扬雄解嘲周罔解结羣鹿争逸离为十二合为六七皇甫谧释劝春华发萼夏繁其实秋风逐暑冬氷乃结古诗青青陵中草倾华晞朝日阳春被惠泽枝叶可揽结陆机陆抗诔经纶至道终始自结徳与行满英与言溢 
　　
　　隰有苌楚猗傩其枝夭之沃沃乐子之无知隰有苌楚猗傩其华夭之沃沃乐子之无家隰有苌楚猗傩其实夭之沃沃乐子之无室 
　　
　　是诗大夫不乐夫君之淫恣而思其未有情欲之时也而毛诗序曰国人疾其君之淫恣而思其无情欲者也则微差释草云苌楚铫弋名羊桃郭云今羊桃也或曰鬼桃叶似桃叶白子似桃陆玑云今羊桃是也华紫赤色其枝茎弱过一丈引蔓于草上苌楚未长则蔓不延蔓延有纵欲之象如君长则情欲蔓延不已首章曰乐子之无知二章曰乐子之无家三章曰乐子之无室室家夫妇之道乐子未有知时未有室家时未有情欲之时则知今淫恣诗人之所不乐也夭好也沃沃盛也人心自善人心自神人心即道故曰道心虽长而知男女之道生扵正情不动私意则归妹天地之大义也自无淫欲如天地絪缊如水鉴中之影象 
　　
　　匪风发兮匪车揭兮顾瞻周道中心怛兮匪风飘兮匪车嘌兮顾瞻周道中心吊兮谁能亨鱼溉之釜鬵谁将西归怀之好音 
　　
　　飘补音匹妙切曹植感节赋逺飘与笑字照字叶嘌匹遥反亨普庚反鬵音寻揭毛诗作偈前汉王吉引诗作揭匪风非平常之风也匪车非平常之车也疾风发发车疾如揭桧国之政急疾如此故诗人之心怛而惊而思周道之和平也东周无足云矣所思者西周文武之道故顾瞻西周之道途而益感伤焉嘌疾车之音也吊哀伤也毛诗序曰匪风思周道也溉涤也鬵甑也鱼亦可甑蒸朱曰谁能亨鱼我则愿为之溉其釜鬵谁将西归我则愿慰之以好音以见思之之甚言有能兴周道者则已将归之也程曰乱极思治人情所然风者天之动以兴上政车者人所为以兴民俗天气顺则风时上徳修则政举法制备则车成政教衰则民僻故以兴上下焉[按朱曰以下原本缺今补入] 
　　
　　
　　
　　慈湖诗传卷十宋杨简撰 
　　
　　曹 
　　
　　蜉蝣之羽衣裳楚楚心之忧矣于我归处蜉蝣之翼采采衣服心之忧矣于我归息蜉蝣掘阅麻衣如雪心之忧矣于我归说 
　　
　　尔雅释虫云蜉蝣渠畧郭云身狭而长有角黄黒色丛生粪土中朝生暮死毛诗序曰昭公好奢而任小人夫国之存亡治乱由所任之贤否今曹君任羣小小人以类而进如蜉蝣之多又君臣昏愚无所用其心惟奢洁其衣服浮游度日不知乱亡之将至如蜉蝣朝生暮死其卑污不足比数亦如蜉蝣微虫生于粪土而衣裳侈洁亦如蜉蝣之有羽盖曰羣小之衣服特如蜉蝣羽耳楚楚犹济济也采采采色之备也掘阅者蜉蝣掘粪土而出覩阳明阅有观覩之义喻羣小识见卑污之甚也羣小方蜉蝣自喜而事君者心忧焉忧国之乱亡也于我归处者亦犹素冠之诗言我心伤悲兮聊与子同归兮盖诗人与同志者偕行途中遇衣裳楚楚者因动心忧惧辍行而归曰归于我室而处息乎归于我室而说此话乎惟同志故相亲也而毛诗序总曰刺奢也不尽事情又曰国小而迫无法以自守皆赘说岂以国小而迫如蜉蝣之穴乎汤以七十里朝诸侯有天下何患乎小 
　　
　　彼候人兮何戈与祋彼其之子三百赤芾维鹈在梁不濡其翼彼其之子不称其服维鹈在梁不濡其咮彼其之子不遂其媾荟兮蔚兮南山朝隮婉兮变兮季女斯饥 
　　
　　是诗伤贤者失所羣小得志至于淫纵而弃薄其正室也夏官序云候人上士六人下士十有二人史六人徒百有二十人其职云各掌其方之道治与其禁令以设候人及归送之于境诸侯之礼降无上士小国殆下士为长所谓荷戈与祋之候人其徒耳考工记庐人云戈秘长六尺有六寸祋长寻有四尺说文云祋殳也玉藻云一命缊芾黝珩再命赤芾葱珩芾韠也大夫以上赤芾乘轩彼候人兮意指贤者而荷戈与祋迎送宾客于道路彼其之子意指小人乃服赤芾者三百人虽大国无是也其宠用小人荡然无度一至于此鹈鹕喙长尺余颔下胡大如数升囊羣飞入水食鱼今也在梁不濡其翼咮长如此而亦不濡是当食鱼而不得食鱼喻贤者冝得禄而不得禄[按楼钥云欧阳氏曰此鹈当居泥水中以自求鱼而食今乃邈然高处鱼梁之上窃人之鱼以食而得不濡其翼咮如彼小人窃禄于高位而不称其服也鹈不当以喻贤者不若欧阳氏之说为长]彼小人乃不称其服小人不冝赤芾而赤芾贤者贫无以为食彼小人乃冨贵纵肆好色淫恣而弃其妇媾婚媾也[按钥又曰毛氏曰媾孕也张氏曰不遂其媾不称其宠待也今人谓遂意亦曰称意]世俗常情穷饥则无暇于色厌饫则放逸而好色董曰荟集注作嬒蔚文也南山朝隮蝃蝀也人莫敢指者乃阴阳交感不正之气南山喻在高位朝隮喻淫纵淫纵者[按原本脱下淫纵二字今校补]惟其意之所溺固有其妻虽婉娈而自不说者如卫庄姜虽美而不见荅盖不乐静正而放于情欲季女者年少之妻以其未尝相亲如不为妇也故曰季女不悦之则失所至于斯饥矣[按钥又曰张氏诗曰林木南山荟蔚时工斤樵斧竞朝隮举知趋利青冥上不念幽居季女饥陈氏曰壮者趋利于山则弱者馁穷于室小人肆志于上则君子困穷于下张陈二说虽未必尽得诗人之意然其说犹雅驯今为一媾字一嬒字又婉娈季女遂生此说然朝隮实非蝃蝀也彼蝃蝀之诗首章曰蝃蝀在东莫之敢指故次章曰朝隮于西崇朝其雨至今朝日在东则虹见于西夕日在西则虹出于东鲜有见于南者且此诗初不言虹而径以朝隮为蝃蝀则不可既曰季女如有齐季女而曰如不为妇亦觉费辞若以南山喻高位朝隮喻滛纵亦不成诗语宜有以更之]毛诗序曰候人刺近小人也共公逺君子而好近小人焉不尽诗情 
　　
　　鸤鸠在桑其子七兮淑人君子其仪一兮其仪一兮心如结兮鸤鸠在桑其子在梅淑人君子其带伊丝其带伊丝其弁伊骐鸤鸠在桑其子在棘淑人君子其仪不忒其仪不忒正是四国鸤鸠在桑其子在榛淑人君子正是国人正是国人胡不万年 
　　
　　鸤鸠释见鹊巢毛传曰鸤鸠之养其子朝从上下暮从下上平均如一董曰崔灵恩集注作其义一兮一而不变如结之不解毛传曰飞在梅也孔疏曰养之长大而飞鸤鸠常言在桑其子每章异木言母常不移也郑笺云其带伊丝谓大带也言此带弁者刺不称其服毛传曰骐骐文也弁皮弁也孔疏云皮弁常服也马之青黒者谓之骐此谓弁色如骐如骐马之文也顾命云四人綦弁郑元云青黒曰綦王肃云赤黒孔安国云鹿子皮顾命马本作骐弁云青黒色郑师马融故祖其说尔雅释畜云马属独不言骐其杂色之马总谓之骐故无定名欤其间駵白驳黄白騜骊白鸨苍白骓丹白騢之类则又其专名欤其总称杂色则曰骐欤毛传曰骐骐文也杂则成文欤孔安国曰骐文鹿子皮盖本于先儒谓皮弁用白鹿皮又因毛传有骐文之义世俗鹿子皮必有文故合而为是说然古者不用难得之物安知不用白羊之皮乎况先王不杀胎则用鹿子皮非先王之心马郑青黒之说盖以爵弁色如雀头赤色则异色而相类者其有青黒欤故王肃又意之为赤黒亦礼饰元纁之类欤皆无经据今姑从毛传骐之文义又合尔雅骐无定名之义尚书四人綦弁皆士其以士贱故所服皮弁不得用纯白惟可用杂色之皮欤綦骐通用欤士冠礼元裳黄裳杂裳可也则士用杂色皮弁于义亦通先王制礼大抵上质而下文胡不万年者诗人思古之淑人君子胡不万年寿考至今伤今小人用事不一不正而思古使古之淑人君子至于今尚存则小人不得而进矣毛诗序曰鸤鸠刺不一也在位无君子用心之不一也补音万年祢因切太元务首次五无益人也次六利当年也楚辞哀时命生天地之若过兮忽烂熳而无成愿一见阳春之白日兮恐不终乎永年汉书序传封禅郊祀登秩百神协律改正飨兹永年[按原本四句脱]又西都赋年与麟叶又灵台诗年与神叶春秋公子年夫老氏榖梁皆作佞佞平声夏侯湛抵疑佞与倾为韵 
　　
　　冽彼下泉浸彼苞稂忾我寤叹念彼周京冽彼下泉浸彼苞萧忾我寤叹念彼京周冽彼下泉浸彼苞蓍忾我寤叹念彼京师芃芃黍苗阴雨膏之四国有王郇伯劳之 
　　
　　释草云稂童粱陆玑云禾黍为穗而不成崱嶷然谓之童粱鲁语曰马饩不过稂莠童幼丛生曰苞童粱不实有下民饥虐之象苞稂寒泉浸之尤见无阳和之气冽彼下泉虐政似之今田家谓田冷者不善以阴气太盛故也故我忾然寤叹思念周道萧香草贤者似之亦失所蓍可以筮通神明知吉凶知者似之亦失所士民皆失其所故忧而思明王贤伯雨者和顺所成黍苗得阴雨则如膏毛传曰郇伯郇侯也郑笺云郇侯文王之子为州伯有治诸侯之功言上有明王又有郇伯以劳来之则士民如蒙膏雨之降异乎下泉之冽矣泉出地下曰下泉毛诗序曰下泉思治也曹人病共公侵刻下民不得其所忧而思明王贤伯也 
　　
</div>
    <div class="pagination">
<a href="慈湖诗传_page6.html">上一页</a><span>...</span><a href="慈湖诗传_page2.html">2</a><a href="慈湖诗传_page3.html">3</a><a href="慈湖诗传_page4.html">4</a><a href="慈湖诗传_page5.html">5</a><a href="慈湖诗传_page6.html">6</a><span class="current-page">7</span><a href="慈湖诗传_page8.html">8</a><a href="慈湖诗传_page9.html">9</a><a href="慈湖诗传_page10.html">10</a><a href="慈湖诗传_page11.html">11</a><a href="慈湖诗传_page12.html">12</a><span>...</span><a href="慈湖诗传_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
