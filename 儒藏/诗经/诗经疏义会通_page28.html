<!DOCTYPE html>
<html>
 <head>
  <meta charset="utf-8"/>
  <title>
   诗经疏义会通 - 第 28 页/共 45 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   诗经疏义会通 - 第 28 页/共 45 页
  </h1>
  <div class="content">
   ○荟【乌防反】兮蔚【于贵反】兮南山朝隮【子兮反】婉【于阮反】兮娈【力转反】兮季女斯饥
　　比也荟蔚草木盛多之貌朝隮云气升腾也婉少貌娈好貌○荟蔚朝隮言小人众多而气焰盛也季女婉娈自保不妄从人而反饥困言贤者守道而反贫贱也
　　候人四章章四句【一章二章即其衣服言三章即其恩宠言四章即其威势言而且深叹于此以甚恶于彼也】
　　鸤鸠在桑其子七兮淑人君子其仪一兮其仪一兮心如结【叶讫力反】兮
　　兴也鸤鸠秸【音戛】鞠【音匊】也【尔雅作鴶鵴】亦名戴胜今之布谷也饲【音嗣】子朝从上下暮从下上平均如一也如结如物之固结而不散也【専而无杂一而无二収敛之至如结之然】○诗人美君子之用心均平専一【均平训如一字専一训如结字】故言鸤鸠在桑则其子七矣淑人君子则其仪一矣其仪一则心如结矣【鸤鸠之子七兮众矣而所以饲之者均平如一也人之一身其容仪亦已多矣而君子之容仪未尝谨于此而不谨于彼亦均平如一也所以然者以其心専一耳其心専一则儆惕常存而施诸身者无不中其常度矣卫武公以抑抑威仪为徳之隅而又以不愧屋漏为徳之实盖与此诗同一意也】然不知其何所指也【曹小国也有贤如此则曹岂止于曹哉但诗词寛广无叹惜招徕之意则又非弃而在野者是故不知其何所指也】陈氏曰君子动容貌斯逺【去声】暴慢正顔色斯近信出辞气斯逺鄙倍【与背同见论语】其见【音现】于威仪动作之间者有常度矣岂固为是拘拘者哉葢和顺积中而英华外【见乐记】是以由其威仪一于外而心如结于内者从可知也【辑録辅氏曰陈氏引曾子之言为説不惟解得此诗意出又正得曽子所言之本防内外无二理见其内可以占其外也】
　　○鸤鸠在桑其子在梅【叶莫悲反】淑人君子其带伊丝【叶新赍反】其带伊丝其弁伊骐【音其】
　　兴也鸤鸠常言在桑其子每章异木子自飞去母常不移也【苏氏曰从其在梅则失其在棘从其在棘则失其在榛居一以俟之则无不及愚按母常不移见鸤鸠之専一専一如此是以能均及也】带大带也大带用素丝有杂色饰焉弁皮弁也骐马之青黒色者弁之色亦如此也书云四人骐弁今作綦【丝带则当骐弁如缁衣羔裘素衣麑裘之类欲其色之相称也】○言鸤鸠在桑则其子在梅矣淑人君子则其带伊丝矣其带伊丝则其弁伊骐矣言有常度不差忒也【鸠性専一故不失在梅之子君子之心専一故不失其外之仪衣服者威仪之一也衣服亦中其常度则施诸身者无所不均可见矣○首章是即其均平而见専一之心此下三章是因其専一而有均平之验】
　　○鸤鸠在桑其子在淑人君子其仪不忒【他得反】其仪不忒正是四国【叶于逼反】
　　兴也有常度而其心一故仪不忒【威仪本有常度其心又复専一则能使之各中其度而无少差忒者矣】仪不忒则足以正四国矣【四国者四方之国非一人也然威仪俱中其度则教示之功可以均及于彼矣】大学传曰其为父子兄弟足法而后民法之也【引此者又以推广诗人之意见君子之人以身立教所当谨者不但容貌衣服而已然父子兄弟亦特举其大者而言其实人伦日用之间凡可谓之仪必其无不可法而后人法之也是故君子无所不用其极也】
　　○鸤鸠在桑其子在榛【侧巾反】淑人君子正是国人正是国人胡不万年【叶尼因反】
　　兴也仪不忒故能正国人【国人亦非一人正是国人亦见均及于人之意】胡不万年愿其夀考之词也【能正国人则愿其夀考使人常有所法也】鸤鸠四章章六句【一章言其容貌二章言其衣服三章总以威仪言之而推其功用四章因其功用而为祝颂之词又其起兴之例不同首章及三章四章皆以两句兴两句其后两句在兴外惟二章则尽以下四句而兴之辑録通释曰鸤鸠之子虽非一而鸤鸠饲之之心则如一其子之飞往虽无常而鸤鸠居以待之则有常诗人托兴之取义者亦以应按事物之变四国人民之众而君子则度有常而心如一也然其言之有序以为君子之心如结是以其仪専一而有常度有常度是以其带与弁亦有常而不差忒不差忒是以其仪不忒而可以表正四国表正四国则其终也可以受天之禄而夀考万年是虽祝愿之词固亦天人感通之理也陈定宇曰心结而仪一且不忒表里一致也四国国人之皆正逺近一致也由之久而胡不万年久近一致也国人愿其年夀之久岂非欲赖其表正之久哉】
　　冽【音列】彼下泉浸彼苞稂【音郎】忾【苦爱反】我寤叹念彼周京【叶居良反】
　　比而兴也冽寒也【辑録列旁二防者从氷寒也】下泉泉下流者也苞草丛生也稂童梁莠属也忾叹息之声也周京天子所居也○王室陵夷而小国困弊故以寒泉下流而苞稂见伤为比遂兴其忾然以念周京也【寒泉则不能润物下流则不能及物浸渍则害物此衰周之比也而语又相应为兴体○增释许氏曰泉固以润物也然必于春夏之时乃能生至于寒则不适于用而徒以浸彼稂萧着草而又伤之耳于以见王泽不下流而所被之政非泽也所以寤而即叹以念先王之治寤叹则见其忧思之极叹之不已惟寐则已尔卒章则先王之政也】
　　○冽彼下泉浸彼苞萧【叶疎鸠反】忾我寤叹念彼京周比而兴也萧蒿也京周犹周京也
　　○冽彼下泉浸彼苞蓍【音尸】忾我寤叹念彼京师【叶霜夷反】比而兴也蓍筮草也【辑録本草注曰其生如蒿高五六尺用其茎为筮以知吉凶故谓之神物史记云蓍满百茎者其下有神龟守之上有青云覆之】京师犹京周也【辑録周京与京周京师一也因异章而变文耳】详见大雅公刘篇
　　○芃芃【薄工反】黍苖隂雨膏【古报反】之四国有王郇【音荀】伯劳【力报反】之
　　比而兴也芃芃美貌郇伯郇侯文王之后尝为州伯治诸侯有功【辑録李氏曰郇国今河中猗氏县王制谓二百一十国为州州冇伯是九州中有九伯也】○言黍苖既芃芃然矣又有隂雨以膏之四国既有王矣而又有郇伯以劳之【前三章则衰頽相似而语又相呼此章则兴盛相似而语又相呼故皆为比而兴】伤今之不然也【伤今思古邈焉其不可追于是而周已衰固然无可为矣】
　　下泉四章章四句【三章以前皆以伤今末章思古所以伤今】
　　程子曰易剥之为卦也诸阳消剥已尽独有上九一爻尚存如硕大之果不见食将有复生之理上九亦变则纯隂矣然阳无可尽之理变于上则生于下无间【去声】可容息也【辑録建安叶氏曰一气无顿消亦无顿息以卦配月积三十日而成一月亦积三十分而成一爻九月中于卦为剥阳未剥尽犹有上九一爻剥三十分至十月中阳气消尽而为纯坤然阳才尽于上则已萌于下积三十分至十一月中然后阳气应于地下而成复之一爻也盖隂阳二气语其流行则一气耳息则为阳消则为隂消之终即息之始不容有间断】隂道极盛之时其乱可知乱极则自当思治故众心愿戴于君子君子得舆也【辑録一阳在上则为众隂所载是君子得舆之象】诗匪风下泉所以居变风之终也【辅氏曰匪风作于东迁之前意尚觊乎周道之复兴也故曰谁将西归怀之好音下泉作于齐桓之后无复有兴起之望矣直嘅叹想慕之而已】○陈氏曰乱极而不治变极而不正则天理灭矣人道絶矣圣人于变风之极则系之以思治之诗以示循环之理以言乱之可治变之可正也【辑録程子因解剥卦而及匪风下泉二诗居变风之终之説可谓得圣人之意矣陈氏所谓以示循环之理以言乱之可治变之可正尤足以补程子之説故并载之○増释吴师道曰先儒谓匪风下泉居变风之终以明乱之可治变之可正也尝因是而合观二国之风乃知圣人非独于二篇为然夫桧曹其地褊小当以节俭为先在上者惟好羔裘之洁其衣服蜉蝣之衣裳楚楚其下效之必有甚焉素冠之人安得而见乎彼其之子安得而不三百赤芾乎素冠当服而不服者也赤芾不当服而服者也由上失其道故下失其常也礼制废壊夺于情欲故叹其反不如物之无知无家也小人进而君子退威仪无度用心不壹故以鸤鸠起兴而叹淑人君子之不可见篇中带丝弁骐即上篇鹈梁不称之反也夫端慤而无情欲者质之美也其仪一而心如结者徳之盛也诚有其人则不可见矣然此皆周室陵夷政教衰微上无明王下无贤伯在位皆小人是以政烦赋重民生困悴以至此极西周之思其能已乎圣人于桧曹小国着之以见其困之尤甚思之尤切此匪风下泉之所以为终而其本意皆主于思贤以为有贤者作则反之自易圣人之意深矣】曹国四篇十五章六十八句
　　【郑卫淫僻齐陈荒秽王衰微泰强盛魏俭啬褊急唐忧深思逺桧曹穷困而思治此诸国变风之大略也】







　　诗经疏义防通卷七
&lt;经部,诗类,诗经疏义会通&gt;
　　钦定四库全书
　　诗经疏义防通卷八　　　元　朱公迁　撰
　　豳一之十五
　　豳国名在禹贡雍【去声】州岐山之北原隰之野虞夏之际弃为后稷而封于邰【音台】及夏之衰弃稷不务【言弃去后稷之事而不以蒍务也】弃子不窋【迍入声】失其官守而自窜于戎狄之间【辑録谓之尉季庆州安县有尉季城亦谓之不窋城孔疏云韦昭以为不窋当太康之时】不窋生鞠陶鞠陶生公刘能复【扶又反】修后稷之业民以富实乃相【去声】土地之宜而立国于豳之谷焉十世而大【音泰】王徙居岐山之阳【自公刘至大王凡十世此用史记之説也世本谓后稷至古公二十余世与此不同或云当从世本辑録金氏曰路史谓稷生斄蠒斄蠒生叔均自后稷至公刘十余世按世本自公刘歴庆节皇仆差弗伪榆公非辟方髙圉侯牟亚圉云都太公组绀诸盩十有二世而生古公亶父史记以不窋为后稷子而又缺辟方侯牟云都诸盩四世遂谓后稷至文王为十五世许氏曰稷契同时受封契至汤四百余年而十四世稷至文王十五世其亦误矣】十二世而文王始受天命十三世而武王遂为天子武王崩成王立年幼不能涖阼【辑録郑氏曰涖视也不能视阼阶行人君之事】周公旦以冡宰摄政乃述后稷公刘之化作诗一篇以戒成王谓之豳风【豳不先二南尊文王也不继二南豳先岐后也不与王风相属兴衰非其类也文王致治周公反正十五国风以是始终之则循环而为治世矣】而后人又取周公所作及凡为【去声】周公而作之诗以附焉【周公之诗不入于雅风雅不同体也不入于鲁周公未尝治鲁也不自为国王朝卿士不得専名一国也公之诗无所可系特以七月之故而为豳破斧以下又以公之故而为豳且公所食邑在豳岐之间豳者公之采邑也豳与二南相为始终则尊周公与文王等矣辑録通释曰七月而后附以鸱鸮东山者亦周公所作也附以伐柯破斧九罭狼跋者众人为周公而作之诗也】豳在今邠州三水县【辑録豳即今邠州豳之字为邠唐开元因改古文而改也】邰在今京兆府武功县【辑録京兆府即今西安府并陜西】
　　七月流火【叶虎委反】九月授衣【叶上声】一之日觱【音必】【叶方吠反】二之日栗烈【叶力制反】无衣无褐【音曷叶许例反】何以卒岁【或曰烈褐皆如字而岁读如雪】三之日于耜【叶羊里反】四之日举趾同我妇子【叶奬里反】馌【炎輙反】彼南亩【叶蒲彼反】田畯【音俊】至喜
　　赋也七月斗建申之月夏之七月也后凡言月者放【上声】此【辑録通释曰凡诗中月数皆以寅月起数不特此诗为然也】流下也火大火心星也以六月之昏加于地之南方【昏而火中尧典在仲夏月令在季夏豳公当夏时以岁差求之当在五六月之交此据月令为説举大槩耳】至七月之昏则下而西流矣【天倾西北故自东而西则曰下而西流】九月霜降始寒而绩之功亦成故授人以衣使御寒也【授者家长以与家人也】一之日谓斗建子一阳【复】之月二之日谓斗建丑二阳【临】之月也变月言日言是月之日也后凡言日者放此【月者是岁之月也日者是月之日也一之日二之日言一阳之月之日二阳之月之日也诗主咏謌故变换成文若直言十一月十二月则不成文理非诗矣故张子谓言月又言日别无义例只是顺文辑録一之日至四之日皆以阳长而言之】盖周之先公已用此以纪候故周有天下遂为一代之正朔也【豳虽小而立国皆有逺大之规证之大雅公刘可见况其地荒逺不能尽从中国其于月数民人或自以意便数之循用既久自成一代之制使商不建丑周亦必为天正矣】觱风寒也栗烈气寒也褐毛布也【辑録孔氏曰褐贱者所服今夷狄作褐皆织毛为之】岁夏正之岁也于往也耜田器也【辑録耜起土之器易曰斵木为耜揉木为耒盖取诸益取上入下动之义】于耜言往修田器也举趾举足而耕也我家长【上声】自我也馌饷田也田畯田大夫劝农之官也○周公以成王未知稼穯之艰难故陈后稷公刘风化之所由使瞽蒙朝夕讽诵以教之【辑録真氏曰周家以农事开国成王幼冲周公作诗使瞽蒙謌之庻几王知小民之依不敢荒寜盖与无逸同一意也】此章首言七月暑退将寒故九月而授衣以御之葢十一月以后风气日寒不如是则无以卒岁也【将寒之时无所备则既寒之日何所及乎是以豫为之计也】正月则徃修田器二月则举趾而耕少者既皆出而在田故老者率妇子而饷之治田早而用力齐是以田畯至而喜之也【辑録通释曰治田早者二月而即举趾也用力齐者少壮则在田家长妇子则致饷也劝农之道无非欲其不后于时不懈于力邠人乃不待劝而能然田畯所以喜也】此章前段言衣之始后段言食之始【辅氏曰无衣无褐见其虑事之豫于耜举趾见其趋事之速同我妇子见其家人之心一田畯至喜见其上下之志通愚谓先时而有备及时而尽力豳人衣食之计葢如此】二章至五章终前段之意六章至八章终后段之意【辑録解頥曰七月之诗以衣食为急而衣食所资以豫备为贵必以七月为首者三隂之月隂气始盛故于是而豫为御寒之备三阳之月阳气始盛故于是而豫为治田之备先衣而后食故以七月为首也大寒之候在于丑月而图之于建中之时収成之候在于酉月而虑之于建寅之日其为豫备可知若寒至而后索衣饥至而后索食则其为计亦晚矣○増释许氏曰凡事豫则立七月之诗豫而已矣有天下国家者豫其所当豫则无有不善矣　诗中以日言者虽为建子之义其实主于阳而言然止于四之日者春日载阳春日迟迟即辰月也蚕事必在季春故也建巳为正阳之月不曰六之日而曰四月者盖隂阳之生皆以渐夏至一隂生非生于夏至之日谓至夏至之日而成一隂也其始实自小满之日六阳已极而微隂萌兆驯致而成故君子探其理于建已惟以月言之也】
　　○七月流火九月授衣春日载阳有鸣仓庚【叶古良反】女执懿筐遵彼微行【叶户郎反】爰求柔桑春日迟迟采蘩祁祁【巨之反】女心伤悲殆及公子同归
　　赋也载始也阳温和也仓庚黄鹂也懿深美也遵循也微行小径也柔桑稺桑也迟迟日长而暄也蘩白蒿也所以生今人犹用之盖生未齐未可食桑故以此啖【音淡】之也祁祁众多也或曰徐也公子豳公之子也○再言流火授衣者将言女功之始故又本于此遂言春日始和有鸣仓庚之时而始生则执深筐以求稺桑然又有生而未齐者则采蘩者众而此治之女感时而伤悲盖是时公子犹娶于国中而贵家大族连姻公室者亦无不力于桑之务故其许嫁之女预以将及公子同归而逺【去声】其父母为悲也【辑録通释曰同归者同亲迎之公子而归以为离亲之悲也】其风俗之厚而上下之情交相忠爱如此【上下忠爱以殆及公子同归一句生义公子娶妇而有亲迎之礼女家归妹而无愆期之心所谓交相忠爱也】后章凡言公子者放此【张子曰此章次于耕者重昏嫁夲人情也辑録解頥曰趋事之勤秉心之厚此所以为豳俗也】
　　○七月流火八月萑【户官反】苇【韦鬼反】月条【他雕反】桑取彼斧斨【七羊反】以伐逺扬猗【于宜反】彼女桑七月鸣鵙【圭覔反】八月载绩载载黄我朱孔阳为公子裳
　　赋也萑苇即蒹葭也月治之月【王氏谓长非一月故不指言某月程子谓计岁气之早晚不可指定几月愚按二説皆当此正用其意而云然或引月令而専指为三月则拘矣】条桑枝落之采其叶也斧隋【音妥圜也】銎【音穹斧斤受柄处也辑録隋圜而长】斨方銎逺扬逺枝扬起者也【辑録孔疏皆手所不及者】取叶存条曰猗女桑小桑也【辑録小者曰女如小墙亦曰女墙】小桑不可条取故取其叶而存其条猗猗然耳【辑録苏氏曰叶尽则条猗猗其长也】鵙伯劳也【伯劳以夏至鸣应隂气之动七月三隂隂盛也故极鸣】绩缉也黑而有赤之色朱赤色阳明也○言七月暑退将寒而是岁御冬之备亦庻几【平声】其成矣又当预拟来岁治之用故于八月萑苇既成之际而収蓄之将以为曲薄【曲薄所以栖蚕用萑苇为之】至来岁治之月则采桑以供食而大小毕取见盛而人力至也事既备又于鸣鵙之后麻熟而可绩之时则绩其麻以为布【辑録王氏曰生于阳气之淑时故以仓庚为候麻成于隂徳之慝时故以鵙为候】而凡此绩之所成者皆染之或或黄而其朱者尤为鲜明皆以供上而为公子之裳言劳于其事而不自爱以奉其上盖至诚惨怛之意上以是施之下以是报之也【此因在下者之情而上之所施者可见辑録通释曰至诚惨怛之情一施一报即所谓交相忠爱者也】以上【上声】二章専言绩之事以终首章前段无衣之意【自首章至此皆以暑退将寒言之见寒之积有其渐也故以七月为始】
　　○四月秀葽【于遥反】五月鸣蜩【徒雕反】八月其获【戸郭反】十月陨【干敏反】萚【音托】一之日于貉【户各反】取彼狐貍【力之反】为公子裘【叶渠之反】二之日其同载纉【子管反】武功言私其豵【子公反】献豜【古年反】于公
　　赋也不荣而实曰秀【辑録尔雅云木谓之华草谓之荣不荣而实者谓之秀荣而不賔者谓之英】葽草名【逺志也郑氏曰物生于阳而成于隂四月纯阳而隂已胎葽感隂气之早者也故物之成者自葽始】蜩蝉也【七月寒蝉鸣蝉隂类也故鸣始于五月张子曰秀葽者物成之初鸣蜩者岁秋之渐辑録王氏曰阳生则言日隂生则言月然四月正阳秀葽言月何也秀葽以言隂也四月隂生者气之先至故也】获禾之早者可获也【正秋隂盛成物之时也】陨坠萚落也【辑録説文草木皮叶落堕地为萚黄氏曰落与陨字之义何别当采説文之意干叶为萚】谓草木陨落也【隂气极杀气盛】貉狐貍也于貉犹言于耜谓往取狐貍也同竭作以狩也【辑録地官小司徒云凡起徒役毋过家一人以其余为羡唯田与追胥竭作注云惟田猎与逐捕冦盗则正卒羡卒尽行】纉习而继之也【辑録继纉武事年常习之使不忘战也】豵一岁豕豜三岁豕也○言自四月纯阳【干】而歴一隂【姤】四隂【观】以至纯隂【坤】之月则大寒之候将至【推隂气之渐进如此】虽桑之功无所不备犹恐其不足以御寒故于貉而取狐貍之皮以为公子之裘也【辑録真氏曰上言织薄于秋求桑于春躬织之劳以为衣者无所不至犹恐其未足也于貉为裘又有以相之】兽之小者私之以为已有而大者则献之于上亦爱其上之无已也此章専言狩猎以终首章前段无褐之意【隂不起于隂而起于阳寒不根于寒而根于暑当纯阳之月而纯隂极寒已可逆推矣故此章以四月为始辑録通释曰前两章终无衣之意固有至诚惨怛忠爱其上之情而此章终无褐之意一则曰为公子裘二则曰献豜于公亦如上章之意焉是则下之忧夫无衣无褐而欲为之备者皆汲汲邠公家人之身而不敢以已之温暖为先非邠公有以施之安能使之若是哉】
　　○五月斯螽【音终】动股六月莎【素和反】鸡振羽七月在野【叶上与反】八月在宇九月在户【后五反】十月蟋蟀入我牀下【叶后五反八字一句】穹【起弓反】窒【珍悉反】熏【许云反】鼠塞向墐【音觐】戸【同上】嗟我妇子【叶兹五反】曰为改岁入此室处
　　赋也斯螽莎鸡蟋蟀一物随时变化而异其名动股始跃而以股鸣也【蟋蟀秋鸣亦隂类也而变化不一动股之时则为斯螽盖感隂气之萌故变始于此】振羽能飞而以翅鸣也【辑録今络纬虫是也考工记以股鸣者斯螽是也以翼鸣者莎鸡是也】宇檐下也暑则在野寒则依人穹空【音孔】隙也【空穿孔也隙罅漏也】窒塞【悉则反】也向北出牖也墐涂也庶人筚户冬则涂之【孔氏曰筚户以荆竹织门以其通风故泥之也】东莱吕氏曰十月而曰改岁三正之通于民俗尚矣【辑録索隐曰尚上也言久逺也然尚矣文出大戴礼】周特举而迭用之耳【舜协时月正日启征有扈数其怠弃三正蔡氏以为子丑寅之建唐虞以前当已有之今按何以卒岁在二之日下则夏正之岁也曰为改岁在十月之下则非夏正之岁矣盖以建寅数之者时王之正朔也以一之日数之者豳人之纪候也当时民俗葢两用之故诗于卒岁改岁亦互见辑録时举问据七月诗用夏正而不见用商正吕氏谓举而迭用之何也朱子曰周歴夏商其未有天下之时固用夏商之正朔然其国僻逺无纯臣之义又自有私记其时日者故三正皆曾用也按吕氏商周迭用之説似不専为豳风也】○言覩蟋蟀之依人则知寒之将至矣于是室中空隙者塞之熏鼠使不得穴于其中塞向以当北风墐户以御寒气而语【去声】其妇子曰岁将改矣天既寒而事亦已可以入此室处矣此见老者之爱也【辑録辅氏曰张子所谓见老者之爱深得其防盖人老则虑事周为计密解頥曰由动股而至入我牀下所以感时物之屡变由穹窒而至于墐户入室所以尽人事之当为豳民于衣食之奉必先老而后幼先贵而后贱独于改岁入室则老幼贵贱同之所以广其爱也】此章亦以终首章前段御寒之意【此章因候虫之变化而验隂气之始终故以五月为始○凡事豫则立七月之诗豫而已七月忧寒已豫矣验斯螽于五月则又豫观秀葽于四月则又为豫取明年萑苇于今年之八月则尤为豫也辑録通释曰已上三章皆言所以为公上御寒之计此章然后自言御寒可见其君臣之义尊卑之序矣】
　　○六月食郁及薁【于六反】七月亨【普庚反】葵及菽【音叔】八月剥【普卜反】枣【叶音走】十月获稻【叶徒苟反】为此春酒以介眉夀【叶殖酉反】七月食【叶音孤】八月断壶九月叔苴【七余反】采荼【音徒】薪樗【敕书反】食【音嗣】我农夫
　　赋也郁棣属薁蘡【音缨又音莺】薁也【鬱车下李薁即薁李皆果名】葵菜名【辑録尔雅曰茎大叶小花紫黄色可茹】菽豆也剥击也获稻以酿酒也介助也介眉夀者颂祷之词也【辑録毛传眉夀毫眉也孔疏眉夀者年老有毫眉秀出】壶瓠也【辑録断当音短孔疏断取而食之刘执中曰瓠枯者可为壶嫩者可供茹八月宜断其藤令勿复花实所以坚其壶而大其茹】食断壶亦去【上声】圃为场之渐也叔拾也苴麻子也【辑録孔疏谓拾取麻子以供食也】荼苦菜也樗恶木也【辑録樗木大不可为材用但可为薪故云耳】○自此至卒章皆言农圃饮食祭祀燕乐【音洛】以终首章后段之意而此章果酒嘉蔬以供老疾奉賔祭【供老疾奉賔祭皆自以介眉夀一句生义凡子弟举酒于长必祝賔主劝醻必祝燕不徒燕祭而后有燕故并以祭言之】瓠苴荼以为常食少长之义丰俭之节然也【此章専言食物而豳土晚寒物迟熟至六月始食新味也故以六月为始辑録陈氏曰取豵以为私取豜以献公上下之分着矣以美者养老恶者自养长幼之义明矣解頥曰此章当防介眉夀食农夫六字郁薁之食葵菽之烹枣之剥而春酒之为皆介眉夀之事介有助之之意则非以为常食也之食壶之断苴之叔荼之采樗之薪皆食农夫之事食有养之之意固以是为常矣然则果酒嘉蔬非不可以及少也而供老病奉賔祭之意多瓠苴荼老者未必不食也而不可以为常于以见食稻食肉乃老者之常而果酒嘉蔬则又于常食之外専以此而致其助也有常食以养之而又有美味以助之此豳人之老所以无冻馁也欤】
　　○九月筑场圃【溥故反】十月纳禾稼【叶古护反】黍稷重【直容反】穋【音六叶六直反】禾麻菽麦【叶讫力反】嗟我农夫我稼既同上入执宫功昼尔于茅宵尔索绹【徒刀反】亟【纪力反】其乗屋其始播百谷
　　赋也场圃同地物生之时则耕治以为圃而种菜茹物成之际则筑坚之以为场而纳禾稼盖自田而纳之于场也禾者谷连藁秸【音戛】之总名禾之秀实而在野曰稼先种后熟曰重后种先熟曰穋再言禾者稻秫【音述】苽【音孤】梁之属皆禾也【辑録秫似黍米而粒小堪作酒苽雕胡也孔氏曰麻与菽麦则无禾称故于麻麦之上更言禾字以总诸禾也许氏曰麦非纳于十月盖总言农事毕耳】同聚也【禾稼之纳有迟早至十月则无不纳者矣】宫邑居之宅也古者民受五亩之宅二亩半为庐在田春夏居之二亩半为宅在邑秋冬居之功葺治之事也【辑録王氏曰城中有宅田中有庐出而作于田入而休于室皆授之以时】或曰公室官府之役也【辑録范氏曰宫功公室之役也董氏曰盖官府之役】古者用民之力岁不过三日是也【此即上入二字推之然自田庐至邑居亦可以上入言也前説为优】索绞也绹索也乗升也○言纳于场者无所不备则我稼同矣可以上入都邑而执治宫室之事矣【辑録毛传入为上出为下上时掌反】故昼往取茅夜而绞索亟升其屋而治之【辑録严氏曰昼取茅草将以盖屋夜作索绹将以防室也】盖以来岁将复【扶又反】始播百谷而不暇于此故也不待督责而自相警戒不敢休息如此【辑録天运而不息人勤而不已也程子曰古者功作之事皆于冬月闲隙之际如修完屋庐墙垣之类皆为来嵗计皆是一岁既终则复虑其始也辅氏曰诗言民之趋于农功自然如此其亟故孟子引之以证其民事不可缓之説】吕氏曰此章终始农事以极忧勤艰难之意【此章先言农之终事以起农之始事故以九月为始辑録解頥曰稼之既同若可以少休也而即念夫邑居之当修屋之方乗若可以少缓也而复念夫农功之当始于其筑而纳之也有以见其欢欣鼓舞之意于其亟而乗之也有以见其劝勉戒饬之意事有始终而其忧勤艰难则无间于始终此所以为厚也欤】
　　○二之日凿冰冲冲三之日纳于凌【力证反】隂【叶于容反】四之日其蚤【音早】献羔祭韭【音九叶已小反】九月肃霜十月涤【徒力反】场朋酒斯飨【叶虚良反】曰杀羔羊跻【子奚反】彼公堂称彼兕觥【号彭反叶古黄反】万夀无疆
　　赋也凿冰谓取冰于山也冲冲凿冰之意【冲训和则冲冲者乃舂容之意辑録孔疏非貌非声故云凿冰之意】周礼正岁十二月令斩冰是也【见天官凌人此官府之役也辑録正岁谓夏正季冬】纳藏也藏冰所以备暑也凌隂冰室也豳土寒多正月风未解冻故冰犹可藏也【前言备寒者不一此言藏冰则备暑也备寒所以为下备暑所以为上】蚤蚤朝也韭菜名献羔祭韭而后启之月令仲春献羔开冰先荐寝庙是也【辑録陈氏曰献羔以祭司寒之神先荐寝庙者不敢以人之余奉神也】苏氏曰古者藏冰发冰以节阳气之盛夫阳气之在天地譬如火之着【音斫】于物也故常有以解之十二月阳气蕴伏锢而未发其盛在下则纳冰于地中至于二月四阳作【大壮】蛰虫起阳始用事则亦始启冰而庙荐之至于四月阳气毕达隂气将絶则冰于是大发食肉之禄老病丧浴冰无不及【食肉之禄注云谓在朝廷治其职事就官食者辑録左传云大夫命妇丧浴至于老疾注云老致仕在家者】是以冬无愆阳夏无伏隂春无凄风秋无苦雨雷出不震无灾霜雹疠疾不降民不夭札也【语本左传昭公四年申丰之説苏氏又发明之如此辑録杜氏曰愆过也谓冬温伏隂谓夏寒凄寒也苦雨霖雨为人所患苦短折为夭夭死为札】胡氏曰藏冰开冰亦圣人辅相【去声】燮调之一事耳不専恃此以为治【去声】也【二説宜以胡氏为当】肃霜气肃而霜降也涤场者农事毕而扫场地也两尊曰朋乡饮酒之礼两尊壶于房户间是也【置酒曰尊尊于东房之西室户之东在賔主之间示主人与客共有此酒也按古人之堂自半以前虚之为堂半以后实之为室室之东为东房西为西房两房一室各有户南向出户即为堂矣】跻升也公堂君之堂也称举也疆竟也【竟音境无彊竟则无限止】○张子曰此章见民忠爱其君之甚既劝趋其藏冰之役又相戒速毕场功杀羊以献于公举酒而祝其夀也【吕氏曰豳之先公国容未备无君民之间故其礼如此愚谓此章専言奉公之事因凿冰而以二之日为始】
　　七月八章章十一句
　　周礼籥章中【即仲字】春昼击土鼓龡【即吹字】豳诗以逆暑中秋夜迎寒亦如之【辑録注籥章吹籥以为诗章土鼓烧土以为匡也逆暑以昼求诸阳迎寒以夜求诸隂逆迎也】即谓此诗也【辅氏曰此诗専言寒暑之候以为斯民农桑之节故周于逆暑迎寒之际皆用之愚按辅氏之言甚协诗意夫周公因民事而言天时非歴举四时十二月而致详于节候也故建辰之月未尝専及之而余月或一再四三言或反覆道之不厌盖其意惟以农桑为主寜计时月之详略乎而不知者必以蚕月补所未言亦固也】王氏曰仰观星日霜露之变【辑録流火春日载阳肃霜之类】俯察昆虫草木之化【辑録有鸣仓庚呜蜩秀葽陨萚之类】以知天时以授民事【辑録蚕月条桑授衣筑圃塞向墐户凿冰之类○此二句本承上文以起下文也】女服事乎内【辑録求桑载绩之类】男服事乎外【辑録于耜举趾获稻于貉之类○此即以授民事之事也】上以诚爱下下以忠利上【利顺也辑録我朱孔阳为公子裳言私其豵献豜于公之类此即在下之情而知上之诚爱也】父父子子夫夫妇妇【辑録此言各得其道也】养老而慈幼食力而助弱【助弱即于养老慈幼见之入此室处老者为幼者助弱也以介眉之类少者为老者助弱也辑録同我妇子馌彼南亩食我农夫皆是也】其祭祀也时【此诗惟献羔祭韭一句为祭祀而果酒嘉蔬以奉賔祭则祭亦在其中矣】其燕飨也节【进享于君惟羔羊朋酒而已是节俭也】此七月之义也【辑録真氏曰农者衣食之本惟其关生民之大命是以服天下之至劳今以此诗考之是其心无一念不在乎农也一岁之间无一日不専乎农也一家之内无一人不力乎农也近世张栻入侍经筵言周公之告成王见于诗有如七月见于书有如无逸欲其知稼穑之艰难与小人之依帝王所传心法之要端在于此其论最为恳至臣愚不佞愿诏儒臣以今农夫红女耕桑劳勚之状作为歌诗退朝之暇使人日诵乎前且绘画成图揭之宫掖布之戚里庶几圣心惕然不忘小民之依而六宫嫔御外戚近属亦知衣食之所自来而不狃侈汰之习也】
　　鸱鸮鸱鸮既取我子【乂叶入声】无毁我室【人叶上声】恩斯勤斯鬻【由六反】子之闵【叶眉贫反】斯
　　比也为鸟言以自比也鸱鸮鸺鹠【音休留】恶鸟攫【俱防反爪持也】鸟子而食者也室鸟自名其巢也恩情爱也勤笃厚也鬻养闵忧也○武王克商使弟管叔鲜蔡叔度监于纣子武庚之国武王崩成王立周公相【去声】之而二叔以武庚叛且流言于国曰周公将不利于孺子【辑録蔡氏曰流言无根之言如水之流自彼而至此也】故周公东征二年乃得管叔武庚而诛之【此得字用书文罪人斯得之得】而成王犹未知周公之意也公乃作此诗以贻王托为鸟之爱巢者呼鸱鸮而谓之曰鸱鸮鸱鸮尔既取我之子矣无更毁我之室也【辑録毁去声非自坏而隳毁之也】以我情爱之心笃厚之意鬻养此子诚可怜悯【此可见周公于兄弟至厚也】今既取之其毒甚矣况又毁我室乎以比武庚既败管蔡【乱国以自败者二叔也而谓武庚败管蔡则公为亲者讳也其实二叔以武庚扇惑而后起指为罪之魁也宜哉】不可更毁我王室也【事本金縢説从张氏故以居东为东征以鸱鸮为作于致辞管蔡之后也至蔡氏书传乃朱子晚年之説又从郑氏改读弗辟之辟为避而与此説不同但诗言既取我子则武庚已败管蔡管叔既已受诛矣今读鸱鸮不必求合于蔡氏书传也】
　　○迨天之未隂雨彻彼桑土【音杜徒古反】绸【直留反】缪【莫侯反】牖户【后五反】今女【音汝】下民或敢侮予【叶演女反】
　　比也迨及彻取也桑土桑根也【辑録桑根之皮也】绸缪纒绵也牖巢之通气处户其出入处也○亦为鸟言我及天未隂雨之时而往取桑根以纒绵巢之隙穴使之坚固以备隂雨之患则此下土之民谁敢有侮予者亦以比已深爱王室而预防其患难【去声后同】之意故孔子賛之曰为此诗者其知道乎能治其国家谁敢侮之【有备则无患此为治之大法也朱子引之以见周公善于为治如此】
　　○予手拮【音吉】据【音居】予所捋【力活反】荼予所蓄租【子胡反】予口卒瘏【音徒】曰予未有室家【叶古胡反】
　　比也拮据手口共作之貌捋取也荼萑【音丸】苕【音迢孔氏曰为蕉苕谓之秀穗也顽去声】可借【慈夜反】巢者也蓄积租聚也卒尽瘏病也室家巢也○亦为鸟言作巢之始所以拮据以捋荼蓄租劳苦而至于尽病者【辑録严氏曰手拮据而捋荼蓄租而口卒瘏交错言之也】以巢之未成也以比已之前日所以勤劳如此者以王室之新造而未集故也【集就也】
　　○予羽谯谯【在消反】予尾翛翛【素雕反】予室翘翘【祈消反】风雨所漂【匹遥反】摇予维音哓哓【呼尧反】
　　比也谯谯杀【色界反】也翛翛敝也翘翘危也哓哓急也○亦为鸟言羽杀尾敝以成其室而未定也风雨又从而漂摇之则我之哀鸣安得而不急哉以比已既劳悴王室又未安而多难乗之【辑録解頥曰当是时王心疑于上羣情惑于下乱贼乗机伺间于其侧而国之危甚于风雨之漂摇也】则其作诗以喻王亦不得而不汲汲也
　　鸱鸮四章章五句【一章斥武庚作乱之罪二章自述其所以防乱之意三章言其所以勤劳之故四章言其所以作诗之故】
　　事见书金縢篇【辑録邹季友曰藏书之匮金以钥之縢以缄之二者兼用故谓之金縢所以致其固也按朱子语録前后不同朱子诗传鸱鸮篇亦不用郑説故今世经师多从孔传盖谓成王幼冲周公身任安危之寄岂可避小嫌而轻去哉】
　　我徂东山慆慆【叶刀反】不归【无韵未详】我来自东零雨其蒙我东曰归我心西悲制彼裳衣勿士行【戸郎反】枚【叶谟悲反】蜎蜎【乌反】者蠋【音蜀】烝在桑野【叶上与反】敦【都廻反】彼独宿亦在车下【叶后五反】
　　赋也东山所征之地也【辑録李氏曰周在丰镐管蔡三监叛其地在王室之东周公征之自西而东故谓之东征】慆慆言久也零落也蒙雨貌裳衣平居之服也勿士行枚未详其义郑氏曰士事也行陈【去声谓军师行伍之列】也枚如箸【俗作筯】衘之有繣【音画绳也】结项中【诸本项作颈误颈后曰项】以止语也【辑録军法止语为相疑惑】蜎蜎动貌蠋桑虫如者也烝语声敦独处【上声】不移之貌此则兴也【物动而人不动故用其语相呼为兴】○成王既得鸱鸮之诗又感雷风之变始悟而迎周公于是周公东征已三年矣【上篇言东征二年此言东征三年二説不同盖谓东征之役凡二年其往来首尾则三年也亦本孔氏説诗之意○辑録据蔡氏书传上篇是居东二年此是东征又自三年也黄氏曰居东二年而罪人斯得是即东征之役也若止避地何云罪人斯得耶必如郑説居东避地者二年其往来已及三年既归而后三监叛既叛而后出东征又复三年于此则周公摄政七年之间无非奔走道涂之日更于何时辅成王致太平而制礼作乐耶】既归因作此诗以劳【去声】归士盖为【去声】之述其意而言曰我之东征既久而归途又有遇雨之劳【辑録董氏曰我徂东山记其地也慆慆不归记其久也我来自东记其还也零雨其蒙记其时也】因追言其在东而言归之时心已西向而悲于是制其平居之服而以为自今可以勿为行陈衘枚之事矣【辑録吕氏曰此亦归士之情也所谓序其情而闵其劳也王氏曰止人毋为谓之勿】及其在涂则又覩物起兴而自叹曰彼蜎蜎者蠋则在彼桑野矣此敦然而独宿者则亦在此车下矣【严氏曰言独宿念室家也辑録王氏曰古用车战则将卒有所蔽倚止则为营卫与堑栅无以异兵械衣服皆可以载其中】
　　○我徂东山慆慆不归我来自东零雨其蒙果臝【力果反】之实亦施【羊跂反】于宇伊威在室蟏【音萧】蛸【所交反】在户【后五反】町【他顶反】疃【他短反】鹿场熠【以执反】燿【以照反】宵行【叶户郎反】不可畏【叶于非反】也伊可怀【叶胡威反】也
　　赋也果臝栝【音括】楼也【辑録本草曰栝楼实名黄生苗引藤蔓实在花下大如拳九月熟】施延也蔓生延施于宇下也伊威鼠妇也室不扫则有之【辑録刘执中曰伊威壁落间小虫也无人扫则出行于室本草曰鼠妇一名负蟠多在下湿处及土坎中常惹着鼠背故名鼠负今误作妇字所谓湿生虫也多足其色如蚓背有横文】蟏蛸小蜘蛛也户无人出入则结网当之【辑録陆氏曰蟏蛸名长踦小如蜘蛛而足长喜结网当户人触之则伸前后足如草使人不疑为虫故名长踦音欺孔氏曰小蜘蛛长脚者俗呼为蟢子】町疃舎傍隙地也【辑録程子曰庐傍畦垅】无人焉故鹿以为场也熠燿明不定貌宵行虫名如夜行喉下有光如萤【辑録濮氏曰旧説以熠燿即萤以宵行为夜飞与下章熠燿其羽相戾当知宵行乃虫名】○章首四句言其往来之劳在外之久故每章重【平声】言见其感念之深遂言已东征而室庐荒废至于如此亦可畏矣然岂可畏而不归哉亦可懐思而已此则述其归未至而思家之情也【辑録程子曰丁夫于役田事废而室庐荒果臝以下是也在彼思念其如此也】
　　○我徂东山慆慆不归我来自东零雨其蒙鹳【古玩反】鸣于垤【田节反叶地一反】妇叹于室洒扫穹窒我征聿至【叶入声】有敦【都逥反】苦烝在栗薪自我不见于今三年【叶尼因反】赋也鹳水鸟似鹤者也【辑録陆氏曰似鹤而大长颈赤喙白身黒尾翅本草注曰头无丹项无乌带身似鹤不善唳但以喙相击而鸣亦有二种白鹳乌鹳】垤蚁塜也穹窒见七月○将隂雨则穴处【上声】者先知故蚁出垤而鹳就食之遂鸣于其上也【辑録孔氏曰蚁辇土为塜以避湿将隂雨水泉上润故蚁避湿而上□鹳是好水之鸟知天将雨故长鸣而喜也】行者之妻亦思其夫之劳苦而叹息于家【行者遇雨沾体涂足室家思念于此为甚是以占其候而叹焉】于是洒扫穹窒以待其归而其夫之行忽已至矣因见苦系于栗薪之上而曰自我之不见此亦已三年矣栗周土所宜木与苦皆微物也见之而喜则其行久而感深可知矣
　　○我徂东山慆慆不归我来自东零雨其蒙仓庚于飞熠燿其羽之子于归皇驳【邦角反】其马【叶满补反】亲结其缡【叶离罗二音】九十其仪【叶宜俄二音】其新孔嘉【叶居宜居何二反】其旧如之何【叶奚何二音】
　　赋而兴也仓庚飞昏姻时也【仲春令防男女故云然】熠燿鲜明也【辑録通释曰上章熠燿言宵行虫之光故以为明不定貌此章言仓庚之羽故以为鲜明集传随文解义类如此】黄白曰皇【辑録孔氏曰谓马色有黄处有白处】駵【音留赤色】白曰驳缡妇人之袆【辑録孙炎曰帨巾也】也母戒女而为【去声】之施衿结帨也【衿系佩带也辑録昏礼注衿其鸩反帨佩巾】九其仪十其仪言其仪之多也【美其仪之多者喜其及时也】○赋时物以起兴【因见时物而赋之就用其语相呼也】而言东征之归士未有室家者及时而昏姻既甚美矣其旧有室家者相见而喜当如何邪【首章言敦彼独宿夫之念其妇也三章言妇叹于室妇之念其夫也至于此章则新者及时旧者相见夫妇之乐可知矣周公之劳归士亦本之人情而已】
　　东山四章章十二句
　　序曰一章言其完也二章言其思【去声】也三章言其室家之望女【音汝】也四章乐【音洛】男女之得及时也君子之于人序其情而闵其劳所以説【音悦下同】也説以使民民忘其死其惟东山乎愚谓完谓全师而归无死伤之苦思谓未至而思有怆恨之懐至于室家望女男女及时亦皆其心之所愿而不敢言者上之人乃先其未发而歌咏以劳【去声下同】苦之【辑録方言苦快也郭璞曰苦而为快犹以臭为香治为乱反覆用之也】则其欢欣感激之情为如何哉盖古之劳诗皆如此【辑録四牡采薇出车杕杜等篇】其上下之际情志交孚虽家人父子之相语无以过之此其所以维持巩固数十百年而无一旦土崩之患也【以绳系物曰维持以皮束物曰巩固固结人心盖若是也辑録朱子曰周公是王室至亲诸侯连衡背叛当国大臣岂有坐视不救之理帅师征之乃是正义周公之志非为身谋也为先王谋也非为先王谋也以身任天下之重也又曰东山诗曲尽人情方其盛时则作之于上东山是也及其衰世则作之于下伯兮是也辅氏曰周公之诗七月述后稷公刘衣食斯民之事以告王义则自然之道也鸱鸮述已之勤劳以悟成王见为臣之义也东山述归士之意以慰劳之见用民之宜也三诗诚足以为万世法非周公其孰能为之通释曰古之劳诗如四牡采薇出车杕杜等篇皆所以交通上下之情而为固结人心之本也或曰以周公而诛武庚犹以千钧之重而压乎鸟卵之上蔑不破矣而奚俟乎三年之久也解頥曰周公之东征也侯于翼有以剪其羽翼而披其枝叶将不必斧钺干戚之用而罪人斯得矣则周公之于庶殷非以力胜之也以徳化之也惟其以徳服人也故军士之从公而东者虽有别离之苦而无死亡之患则周公此举可谓仁之至而义之尽矣】
　　既破我斧又缺我斨【七羊反】周公东征四国是皇哀我人斯亦孔之将
　　赋也隋【驼妥二音】銎【音芎】曰斧方銎曰斨征伐之用也四国四方之国也皇匡也将大也○从军之士以前篇周公劳【去声】已之勤故言此以答其意曰东征之役既破我斧而缺我斨其劳甚矣【破斧缺斨托言之以见其久役而甚劳耳圣人征伐焉用战】然周公之为此举盖将使四方莫敢不一于正而后已其哀我人也岂不大哉【公不东征则流言不正王疑不释四方之乱不息矣】然则虽有破斧缺斨之劳而义有所不得辞矣【辑録语録圣人之心诗人真是形容得出这是答东山之诗古人苟利国家虽杀身为之而不辞今人个个计较利害看他四国如何不安也得不寜也得只是防我斨斧莫得缺坏了此诗説出极分明】夫管蔡流言以谤周公而公以六军之众往而征之使其心一有出于自私而不在于天下则抚之虽勤劳之虽至而从役之士岂能不怨也哉今观此诗固足以见周公之心大公至正天下信其无有一毫自爱之私抑又以见当是之时虽被坚执鋭之人亦皆能以周公之心为心而不自为一身一家之计盖亦莫非圣人之徒也学者于此熟玩而有得焉则其心正大而天地之情真可见矣【圣人之心即天地之心也○辑録解頥曰武王一戍衣而天下定四国既莫敢不一于正矣及管蔡以武庚叛而四国复有不正者焉周公之东征也固将以我之正正彼之不正也而孰能御之哉理之逆者不足以犯我之顺也辞之曲者不足以抗我之直也气之馁者不足以敌我之浩然也戮一人而天下服则向之不正者复反于正矣葢其匡四国即所以哀我人匡四国者以其功言也哀我人者以其心言也惟其心即天地生物之心故其功即天地成物之功也是诗虽作于军士然亦可谓知圣人者矣黄勉斋曰诗人洞见圣人之情以为破斧缺斨者葢欲诛管蔡而正四国也集传曰学者于此熟玩而冇得焉则其心正大而天地之情真可见矣今人须是存得个正大之心不然则是邪小底人焉得谓之大丈夫】
　　○既破我斧又缺我锜【巨宜反叶巨何反】周公东征四国是吪【五戈反】哀我人斯亦孔之嘉【叶居何反】
　　赋也锜凿属【诸本凿作釡误】吪化嘉善也
　　○既破我斧又缺我銶【音求】周公东征四国是遒【在羞反】哀我人斯亦孔之休
　　赋也銶木属【辑録韩诗云凿属一云今之独头斧】遒敛而固之也休美也
　　破斧三章章六句【反覆叹之】
　　范氏曰象日以杀舜为事舜为天子也则封之管蔡啓商以叛周公之为相【去声】也则诛之迹虽不同其道则一也盖象之祸及于舜而已故舜封之管蔡流言将危周公以间【去声】王室得罪于天下故周公诛之非周公诛之天下之所当诛也周公岂得而私之哉【殷有天下六百年徳之被于民者深矣纣敺其民与武王民幸脱于水火也及痛定而思则商为周矣殷民反则何怪哉当此之时而三监武庚果得乗隙则危殆有不可胜言者周公为冡宰成王又幼苟无所处何以靖之管蔡之诛不免矣是知舜为象计故得全其友爱之天周公为文武天下计不得不尽夫大公至正之道集传引此以明圣人处物之义而见周公无愧于舜也辑録辅氏曰东山之诗周公能得归士之心也破斧之诗归士能得周公之心也所谓上下交而其志同者也】
　　伐柯如何匪斧不克取【七喻反】妻如何匪媒不得
　　比也柯斧柄也克能也媒通二姓之言者也○周公居东之时东人言此以比平日欲见周公之难
　　○伐柯伐柯其则不逺我遘【古豆反】之子笾豆有践【践浅反】比也则法也我东人自我也之子指其妻而言也笾竹豆也豆木豆也践行【音杭】列之貌○言伐柯而有斧则不过即此旧斧之柯而得其新柯之法【辑録朱子曰言执柯伐木以为柯者彼柯长短之法在此柯耳】娶妻而有媒则亦不过即此见之而成其同牢之礼矣【昏礼曰共牢而食注云牢牲牢也共一牲牢而食不异牲辑録士昏礼曰特豚合升注谓同牢也醯酱二豆葅醢四豆无笾】东人言此以比今日得见周公之易【去声】深喜之之词也【伐柯事之小者也娶妻礼之大者也物有小大而遂其所欲则均可喜也东人之于周公未见而愿之之深既见而幸之之甚引伸触长无非可譬者也】
　　伐柯二章章四句【增释许氏曰伐柯非难事也然必须斧娶妻亦非难事也然必须媒东人之于周公被其风而化其徳思慕之极瞻之固若在前也然而贵贱之殊道里之逺亦未易见也故其企望如此及其因事而东则幸而得见东人故喜之之意而如二章之所言也】
　　九罭【于逼反】之鱼鳟【才损反】鲂【音房】我觏之子衮【古本反】衣绣裳兴也九罭九囊之网也【辑録尔雅曰緵罟谓之九罭鱼网也孙炎云谓鱼之所入有九囊郭璞云緵今之百囊网也】鳟似鯶【浑上声】而鳞细眼赤【辑録尔雅曰鳟鱼目中赤色一道横贯瞳鱼之美者惟螺蚌多独行见网輙避】鲂已见【音现见汝坟】上皆鱼之美者也我东人自我也之子指周公也【前篇之子承取妻如之何言此篇之子因衮衣绣裳而言葢作诗非一人而之子乃众人之通称也故所指者异】衮衣裳九章一曰龙二曰山三曰华虫雉也四曰火五曰宗彛虎蜼【音垒位抽】也【虎子也辑録尔雅注蜼似猕猴而大黄黒色尾长数尺似獭尾末有岐鼻露向上雨即自悬于树以尾塞鼻或以两指】皆缋【音绘画也】于衣六曰藻七曰粉米八曰黼九曰黻皆绣于裳【周制登龙于山登火于宗彛与舜观古人之象颇异辑録周法皆以虫兽为章首故如此益稷蔡氏传曰山取其镇也龙取其变也华虫取其文也火取其明也宗彛取其孝也藻水草取其洁也粉米白米取其养也黼若斧形取其断也黻两已相戾取其辨也邹季友曰彛上尊也盛欝鬯曰彛周礼宗庙彛器有虎彛蜼彛画虎蜼于彛故以宗彛为虎蜼也取其孝谓宗庙祭器也又注疏云虎蜼同在于彛故此亦并为一章也虎取其严猛蜼取其有智】天子之龙一升一降上公但有降龙以龙首卷【音衮】然故谓之衮也【出记玉藻周礼典命王之三公八命冕服七章与侯伯同及出封则加一等而服衮按孟子言周公封于鲁则公以三公而受出封之命矣此所以有九章之衮衣也】○此亦周公居东之时东人喜得见之而言九罭之网则有鳟鲂之鱼矣我觏之子则见其衮衣绣裳之服矣【九罭之鱼有鳟又有鲂之子之服有衣又有裳皆二者兼备之意故以为兴】
　　○鸿飞遵渚公归无所于女【音汝】信处
　　兴也遵循也渚小洲也女东人自相女也再宿曰信○东人闻成王将迎周公又自相谓而言鸿飞则遵渚矣公归岂无所乎【人物各有依归是皆必然之理也故以为兴】今特于女信处而已【辑録朱子曰此章飞归字是句腰亦用韵诗中亦有此体】
　　○鸿飞遵陆公归不复于女信宿
　　兴也高平曰陆不复言将留相王室而不复来东也是以有衮衣兮无以我公归兮无使我心悲兮赋也承上二章言周公信处信宿于此是以东方有此服衮衣之人又愿其且留于此无遽迎公以归归则将不复来而使我心悲也【辑録解頥曰留公者东人之私情而迎公者天下之公论一人之私情不足以胜天下之公论此东人所以拳拳于公虽欲遂而留之而卒不可得也○增释此章一句尊之之辞也二句亲之之辞也三句愿留无已之辞也而周公之徳可见矣】九罭四章一章四句三章章三句【一章以得见为喜二章三章以将归为忧四章以勿归为愿辅氏曰伐柯喜其得见九罭愿其久留东人之爱公有加而无已也愚谓周公之心军士知之周公之徳东人喜之而成王几或不如军士东人之智非鸱鸮之诗贻于前风雷之变彰于后则王之疑终不可解公之忠卒不可白而文武之业隳矣所幸周公之诚足以动乎天而应乎人故乱不终于乱而反乎治也其功不既大哉】
　　狼跋【蒲末反】其胡载疐【丁四反】其尾公孙【音逊】硕肤赤舄【音昔】几几
　　兴也跋躐也胡颔下悬肉也载则疐跲【钺入声】也老狼有胡进而躐其胡则退而跲其尾【辑録疐当从陟利反躐践也前倒跲踬也后倒语録曰狼性不能平行每行首尾一俯一仰首至地则尾举向上胡举向上则尾疐至地】公周公也孙让硕大肤美也赤舄冕服之舄也【辑録郑氏曰舄有三等赤舄为上冕服之舄诗云王锡韩侯衮赤舄则诸侯与王同复下曰舄襌下曰屦襌音丹李氏曰天子诸侯冕服用舄他服用屦】几几安重貌【辑録王氏曰几人所凭以为安者故几几安也愚谓几几所以形容其安重之气象也】○周公虽遭疑谤然所以处【上声下同】之不失其常故诗人美之【此周公居东而王疑未释之日鸱鸮贻王即是时也】言狼跋其胡则疐其尾矣公遭流言之变而其安肆自得乃如此【此以进退跋疐与安肆自得相反而为兴】葢其道隆徳盛而安土乐【音洛】天有不足言者【安土乐天本圣人事而犹不足言则无所不安无所不乐圣人之至极而无以加也】所以遭大变而不失其常也【辑録程子曰周公至公无私进退以道无利欲之蔽故虽危疑之地安于舒泰赤舄几几然安也严氏曰凡人处利害之变则举趾不安其常惧者或至于丧屦喜者或至于折屐诗人以赤舄几几见周公之圣其善观圣人矣】夫公之被毁以管蔡之流言也而诗人以为此非四国之所为【四国管蔡商奄也】乃公自让其大美而不居耳盖不使谗邪之口得以加乎公之忠圣此可见其爱公之深敬公之至而其立言亦有法矣【増释许氏曰语録云此兴是反説公孙硕肤如言幸虏营及北狩之意言公之被毁非四国之流言乃公自逊此大美耳此古人善于辞命处如春秋公孙于齐不成説昭公出奔圣人也只得如此説自是体当如此鲁昭公分明是为季氏所逐春秋却书孙齐如其自出云耳解頥曰物之累于形者其进退跋疐无所往而不病圣人之周于徳者其进退从容无所往而不宜葢临大难而不惧处大变而不忧断大事而不疑非道隆徳盛者固不足以语此非常人之所能及也】
　　○狼疐其尾载防其胡公孙硕肤徳音不瑕【叶洪孤反】兴也徳音犹令闻【并去声】也瑕疵【音慈】病也○程子曰周公之处已也夔夔然存恭畏之心其存诚也荡荡然无顾虑之意所以不失其圣而徳音不瑕也【辑録建安叶氏曰夔夔戒谨恐惧之貌存诚者自信之笃也荡荡明白坦平之义圣人虽当危疑之地既不忿戾而改常亦不疑惧而失守是为不失其圣也】
　　狼跋二章章四句【前章言其徳容之不变后章言其声誉之无损○伐柯九罭狼跋皆当在东山之前】
　　范氏曰神龙或潜或飞能大能小其变化不测然得而畜之若犬羊然有欲故也唯其可以畜之是以亦得醢而食之【语夲左传】凡有欲之类莫不可制焉唯圣人无欲故天地万物不能易也富贵贫贱死生如寒暑昼夜相代乎前吾岂有二其心乎哉亦顺受之而已矣舜受尧之天下不以为奉孔子阨于陈蔡而不以为戚周公逺则四国流言近则王不知而赤舄几几徳音不瑕其致一也【此又兼论三圣人事而示人以处富贵贫贱死生之道初不主于释经也辑録辅氏曰狼跋之诗首章朱子之説足以尽作诗者之情末章程子之説足以尽周公之徳篇末范氏之説足以尽圣贤处穷通之道自有诗以来无人説得到此】
　　豳国七篇二十七章二百三句
　　程元问于文中子曰敢问豳风何风也曰变风也元曰周公之际亦有变风乎曰君臣相诮其能正乎成王终疑周公则风遂变矣非周公至诚其孰卒能正之哉元曰居变风之末何也曰夷王以下变风不复正矣【夷王名燮厉王父也】夫子盖伤之也故终之以豳风言变之可正也唯周公能之故系之以正变而克正危而克扶始终不失其本其惟周公乎系之豳逺矣哉【此以鸱鸮以下六篇言之辑録范氏曰邠居风雅之间何也风之所为终而雅之所为始也变风终于曹思明王贤伯之不可得于是次之以邠反之于周公而后至于鹿鸣言周之所以盛者由周公也】○籥章龡【吹同】豳诗以逆暑迎寒已见【音现】于七月之篇矣又曰祈年于田祖则龡豳雅以乐【音洛】田畯【辑録注祈年祈丰年也田祖始畊田者谓神农也田畯古之先教田者】祭蜡【音乍】则龡豳颂以息老物【大蜡之礼以岁十二月合聚万物而索飨之万物助天成岁事至此为其老而劳乃祀而老息之辑録蜡祭八神先啬一司啬二农三邮表畷四猫虎五坊六水庸七昆虫八】则考之于诗未见其篇章之所在故郑氏三分七月之诗以当之其道情思【去声】者为风【女心伤悲是也】正礼节者为雅【以介眉夀食我农夫是也】乐【音洛】成功者为颂【十月涤场以下数语是也辑録郑氏以殆及公子同归以上为豳风以介眉夀以上为豳雅万夀无疆以上为豳颂】然一篇之诗首尾相应【去声】乃剟【音辍】取其一节而偏用之恐无此理故王氏不取而但谓本有是诗而亡之其説近是或者又疑但以七月全篇随事而变其音节或以为风或以为雅或以为颂则于理为通而事亦可行【辑録双峯饶氏曰雅有雅之音颂有颂之音风有风之音故邠风亦曰邠雅亦曰邠颂盖一诗而脩二体也】如又不然则雅颂之中凡为【去声】农事而作者皆可冠【去声】以豳号其説具于大田良耜诸篇读者择焉可也【辑録慈溪黄氏曰按楚茨噫嘻诸诗未易遽指以为豳若如介甫谓豳诗别自有雅颂则豳乃先公方自奋于戎狄之地此时安得有所谓天子之雅颂耶惟前一説谓吹豳之声可雅可颂为得之按朱子云雅颂之中见为农事而作者皆可冠以豳号辅氏谓若大田良耜诸篇或以音节不同而居雅颂之中则固可从矣然朱子于大田良耜篇末又皆云亦未知其是否故存黄氏之説于此】
  </div>
  <div class="pagination">
   <a href="诗经疏义会通_page27.html">
    上一页
   </a>
   <span>
    ...
   </span>
   <a href="诗经疏义会通_page23.html">
    23
   </a>
   <a href="诗经疏义会通_page24.html">
    24
   </a>
   <a href="诗经疏义会通_page25.html">
    25
   </a>
   <a href="诗经疏义会通_page26.html">
    26
   </a>
   <a href="诗经疏义会通_page27.html">
    27
   </a>
   <span class="current-page">
    28
   </span>
   <a href="诗经疏义会通_page29.html">
    29
   </a>
   <a href="诗经疏义会通_page30.html">
    30
   </a>
   <a href="诗经疏义会通_page31.html">
    31
   </a>
   <a href="诗经疏义会通_page32.html">
    32
   </a>
   <a href="诗经疏义会通_page33.html">
    33
   </a>
   <span>
    ...
   </span>
   <a href="诗经疏义会通_page29.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
