<!DOCTYPE html>
<html>
 <head>
  <meta charset="utf-8"/>
  <title>
   诗经世本古义 - 第 14 页/共 17 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   诗经世本古义 - 第 14 页/共 17 页
  </h1>
  <div class="content">
   大车三章章四句【序云刺周大夫也礼义陵迟男女淫奔故陈古以刺今大夫不能聴男女之讼焉其说既目难通朱子则谓周衰大夫犹有能以刑政治其私邑者故淫奔者畏而歌之如此然革面而不革心圣人何取焉子贡传申培说皆以为周人从军行役而讯其室家之诗丰氏解谓大车乃任载之车毳衣乃行役者之服而畏子不敢则指其主者而言也邹忠亦谓古者凡出车一乘则有两车一正一副小者曰轻车即兵车所以战者大者曰重车即役车所以载辎重者又引季彭山说谓毳冕五章之画衣以丝为之而如菼如璊之毳衣以毛布为之菼骓也薍也璊虋也即大雅之维防也诗人意谓役久衣敝其蒙茸绽裂有如此耳于文义固亦近之惟未章约誓之辞终非男子之语彼其哓哓自明无他亦何为哉】
　　无衣七兮【秦风亦有无衣故加七兮二字为别】晋人刺曲沃武公也武公伐翼弑晋侯缗尽以其宝器赂王请命王使虢公命曲沃伯以一军为晋侯于是武公尽有晋地更号曰晋【自武公伐翼下俱出史记　子贡传云曲沃偁弑三君而取其国尽以寳器赂周僖王王命之为晋侯国人作此诗以刺之申培说同惟曲沃偁作唐公孙偁偁者武公名也史记又作称三君谓哀侯小子侯及侯缗也僖王一作厘王按左传桓八年王使立缗于晋至庄十六年乃云王使虢公命曲沃伯以一军为晋侯武公虽已封侯而仅立一军者不正其篡晋得之故地虽大而礼从小国也至闵二年武公子献公始作二军吕祖谦云以史记左传考之平王二十六年晋昭侯封季弟成师于曲沃専封而王不问一失也平王三十二年潘父弑昭侯欲纳成师而王又不问二失也平王四十七年曲沃庄公弑晋孝侯而王又不问三失也桓王二年曲沃庄伯攻晋王非特不能讨曲沃反使尹氏武氏助之及曲沃叛王王尚能命虢伐曲沃立晋哀侯使其初师出以正岂至于此乎四失也桓王十三年曲沃武公弑晋小子侯王虽不能即讨明年犹能命虢仲立晋哀侯之弟缗于晋又明年犹能命虢仲芮伯梁伯荀侯贾伯伐曲沃至是武公篡晋僖王反受赂命之为诸侯五失也以此五失观之则礼乐征伐移于诸侯降于大夫窃于陪臣其所繇来者渐矣】
　　岂曰无衣七【质韵】兮不如子之衣安且吉【质韵】兮【赋也衣言七者谓七章之衣周礼典命职云侯伯七命其国家宫室车旂衣服礼仪皆以七为节大行职云诸侯之礼执信圭七寸缫借七寸冕服七章建常七斿樊缨七就贰车七乘介七人礼七牢朝位賔主之间七十步此皆所谓七命之数也専言衣者古礼王命诸侯必皆以衣赐之春秋文元年天王使毛伯来锡公命公羊传云锡者何赐也命者何加我服也是命诸侯必赐衣之证也岂曰无衣七兮言我国非不能自制此衣但苟无所受则此衣亦不足重耳子指武公也武公既受王命而得诸侯之服故曰子之衣以其初受王命甫欲即位非旧为诸侯者故仍以子称之安以命有所受不可动摇言沃自桓叔乘潘父之难入晋为晋人败归庄伯弑孝侯又为晋人所攻又乘鄂侯之卒伐晋晋人立哀侯以拒之屡得屡失亦知不受王命之不安矣吉字与凶相反书曰惠迪吉顺理之谓也此所谓吉不过谓此衣旣受之于天子则可以杜絶众忿压服人心而无终朝三禠之患问罪簒弑之凶耳武公之所以赂王请命者意正在此诗人辞若之而实诛其心言子则若将以此衣为安且吉乎吕云唐乔琳为朱泚吏部尚书选人白前所注某官不便琳答曰足下谓此选竟便乎朱泚虽有吏部选而不可谓之便晋国虽有冕服苟无天子之命亦不可谓之安且吉安且燠也严粲云五代刘仁恭谓梁使者曰旌节吾自有之但要长安本色耳与岂曰无衣之言一也武公之事国人所不与最后僖王命武公为诸侯晋人力不能讨无如之何特迫于王命不得已而从之耳且武公有无王之心而后动于恶簒弑大恶也王法之所不容诛也彼其请命于天子岂眞知有王哉特以人心所不与非假王灵终不能定晋正与唐藩镇戕其主帅而代之以坐邀旌节者无以异无衣之诗不删者所以着世变之穷而伤周之衰也钟惺云未世天子反为乱人之资此曹操所以终身不废汉献也】　岂曰无衣六【屋韵】兮不如子之衣安且燠【叶屋韵乙六翻陆徳明本作奥】兮【赋也降七言六者天子之卿典命职云王之三公八命其卿六命其大夫四命及其出封皆加一等其国家宫室车旗衣服礼仪亦如之说者以为在王朝全乎臣故命数仪等从阴以近王而屈出就封全乎君加一等命数仪等从阳以逺王而伸晋侯爵出得七命则入为王卿正当得六命也简晋之先君见经传者如燮父事康王文侯辅平王亦皆入为王卿也但八命六命其绘绣之物无考盖礼文轶耳燠说文云热在中也与席不暇暖暖字同服久则暖命出天子无更易之患故可以久王应麟云自僖王命曲沃为晋侯而簒臣无所忌威烈王之命晋大夫袭僖之迹也有曲沃之命则有三大夫之命出尔反尔也】
　　无衣七兮二章章三句【序以为美晋武公也武公始并晋国其大夫为之请命乎天子之使而作是诗也朱子驳云武公弑君簒国大逆不道乃王法之所必诛而不赦者虽曰尚知王命之重而能请之以自安是亦御人于白昼大都之中而自知其罪之甚重则分薄赃饵贪吏以求私有其重寳而免于刑戮是乃为贼之尤耳以是为美吾恐其奬奸诲盗而非所以为教也小序之陋固多然其颠倒顺逆乱伦悖理未有如此之甚者愚按朱子之论正矣至序中所云请命乎天子之使一语亦无稽据坐为诗中子之一字误耳顾不知子即指武公也此诗寓刺于美其言衣之安吉繇请命而得之然篇中不叙及请命之事朱传改为作诗者代武公自述而以子为天子之称则又不伦甚矣】














　　诗经世本古义巻二十二
　　钦定四库全书
　　诗经世本古义巻二十三之上
　　明　何楷　撰
　　周惠王之世诗十六篇
　　君子阳阳刺王子頽也【按左庄二十一年初王姚嬖于庄王生子頽子頽有宠蒍国为之师惠王立取蒍国之圃为囿又取边伯之宫夺子禽祝跪与詹父田而收膳夫石速之秩故五大夫及石速作乱因苏氏奉子頽以伐王不克出奔温苏子奉子頽以奔卫卫师燕师伐王入王城立子頽王处于栎子頽享五大夫乐及徧舞郑伯闻之见虢公曰寡人闻之哀乐失时殃咎必至今頽歌舞不倦乐祸也司冦行戮君为之不举而况敢乐祸乎奸王之位祸孰大焉临祸忘忧忧必及之盍纳王乎虢公曰寡人之愿也春胥命于弭夏同伐王城郑伯奉王自圉门入虢叔自北门入杀子頽及五大夫周语亦云惠王三年边伯石遫蒍国出王而立王子頽王处于郑子頽饮三大夫酒子国为客乐及徧儛郑厉公见虢叔曰吾闻之司冦行戮君为之不举而况敢乐祸乎今吾闻子穨歌舞不思忧夫出王而代其位祸孰大焉临祸忘忧是谓乐祸祸必及之盍纳王乎虢叔许诺郑伯将王自圉门入虢叔自北门入杀子穨及三大夫乃入二书所载相合此诗所咏即子穨乐舞之事也】
　　君子阳阳【韵】左执簧【阳韵】右招我由房【阳韵】其乐只且【子余翻此此句无韵　赋也君子指子頽也孔颖达云史记称晏子御拥大盖策四马意气阳阳甚自得则阳阳是得志之貌董鼎云庄子曰以阳为充孔则阳阳者气充于内容貌不枯也簧孔云笙管之中金薄鍱也刘熙云簧横也于管头横施于中也以竹鐡作于曰横鼓之亦是也大笙十九簧小笙十三簧朱子云盖以竹管植于匏中而窍其管底之侧以薄金叶障之吹则鼓之而出声诗言吹笙鼔簧以其为笙之舌故以簧表笙又有口舌之类故亦曰巧言如簧也左执簧者言执簧之人在左也按仪礼大射仪云乐人宿县于阼阶东笙磬西面其南笙钟曰笙磬笙钟者谓应笙之钟磬也据此应笙之钟磬在东则笙在东可知矣簧者笙之簧东为左故曰左执簧也独举笙为言者以其随县在东方万物生于东故乐人宿县以阼阶为首而西阶次之诗之举左以该右意亦如此招说文云手呼也我五大夫之辈也此诗代为五大夫之辞故云尔由从也房说文云室在旁也崔氏云宫室之制中央为正室正室左右为房尚书大传云天子之堂广九雉三分其广以左为内五分内以一为髙东房西房北堂名三雉陈祥道云天子路寝之制室居中左户右牖东西有房房之南有东西夹室郑康成释仪礼谓房当夹室北是也孔安国谓西房西夹室东房东夹室误矣然房皆南户而无北墉室有北墉而无北堂则房户之外繇半以南谓之堂其内繇半以北亦谓之堂昏礼尊于房户之东是房有南户矣礼大射修膳者升自北阶立于房中而不言入户是房无北墉矣昏礼尊于室中北墉下是室无北堂矣故昏礼洗在北堂直室东隅则北堂在房之北可知右招我由房者谓招我辈而相从于西房之间也右为西西者賔位故招之使居于此亦犹賔在西阶主人在阼阶也只且语助声其乐只且见五大夫辈亦以此为乐也与君子阳阳相应诗之刺意则郑伯数语尽之矣】　君子陶陶【豪韵】左执翿【叶豪韵徒刀翻说文作翳】右招我由敖【豪韵】其乐只且【赋也陶通作嗂说文云喜也翿尔雅云纛翳也注云今之羽葆憧陈祥道云盖执之以引舞者按乡射礼君国中射则皮树中以翿旌获白羽与朱羽糅翿旌之羽惟白与朱而已舞有文武二舞虞书舞干羽于两阶旧说谓武舞执干在西阶文舞执羽在东阶比但言左执翿者举东以该西亦如上章左执簧之意左传国语所谓乐及徧舞者即其事也徧舞据韦昭以为徧舞黄帝尧舜夏商周六代之乐则文武二舞兼用可知或泥左之一字疑専用文舞然则左执簧者岂亦只鼔一簧乎必不然矣说文云出放为敖右招我由由敖者谓招我等从西房之间而放观乎彼也】
　　君子阳阳二章章四句【子贡传谓某王好音大夫风之王上阙一字申培说以为景王好音而士遂习音君子讽之而作是诗按左传国语载景王铸大钟而问律于伶州鸠景王好音之说本此然正未必然序则以为闵周也君子遭乱相招为禄仕全身逺害而已亦无所据若朱子改为行役者之妇人其夫旣归家室相乐而作匪直浅陋抑凿空甚矣倘亦为房之一字所误乎】
　　防有鹊巢忧谗贼也陈宣公多信谗君子忧惧焉【出序陈宣公信谗事无所考惟史记载宣公二十一年公有嬖姬生子欵欲立之乃杀其太子御寇御冦素】
　　【爱厉公子完完惧祸及己乃奔齐此亦足为信谗之一证宣公名杵臼】
　　防有鹊巢【叶豪韵读如曹时劳翻】卭【从邑工声与卬不同卬从匕从阝】有旨苕【叶豪韵徒刀翻】谁侜【丰氏本作诪后同】予美【韩诗作娓云美也】心焉忉忉【豪韵兴也防卭一说皆陈地名郡国志陈国陈县注引博物记云卭地在县北防亭在焉愚按防隄也人所筑以捍水者朱子之解得之防所以有鹊巢者罗愿云鹊水大则巢髙水小则巢卑巢皆取木之枝梢不取坠枝陆佃云先儒以为鹊巢居而知风嵗多风则去乔木巢傍枝故能高而不危也又云鹊善相其地而累巢安则致其功用有惊惧之忧则不累也盖巢性多惧就利违害庄子所谓瞿鹊子者义取诸此许慎云鸟在木上曰巢在穴曰窠巢字从木象形徐锴云臼巢形也巛三鸟也卭毛传云丘也孔颖达云土之髙处草生尤美故卭为丘旨说文云美也苕草名与苕之华之苕不同陆玑云旨苕之苕苕饶也幽州人谓之翘饶蔓生茎如劳豆而细叶似蒺藜而青其茎叶緑色可生食如小豆藿也愚按苕可生食故云防苕陆佃云言不惊惧之故防有鹊巢不残贼之故卭有防苕也谁郑云谁谗人也孔云是就众谗人之内告问是谁为之侜尔雅云诳也郭璞云幻惑欺诳人者又说文云有廱蔽也盖以欺诳为壅蔽也予美郑云我所美之人谓宣公也按古者目君皆曰美人旣为人所侜矣而犹呼之曰予美忠爱之至也说文无忉字当作怊云悲也诗之取兴言鹊以构木为巢而得安苕以生于髙丘而茂盛今我为谗人诳譛于君所心焉懐忧无以自宁则鹊巢旨苕之不如也首二句反兴忉忉非兴谗人后章仿此】　中唐有甓【锡韵】卭有防鹝【锡韵尔雅注作□说文丰本俱作□】谁侜予美心焉惕惕【锡韵　兴也尔雅云庙中路谓之唐按唐字义训大说文以唐为大言周礼亦以唐弓为大弓是也庙之中路比所居宫室之中路为大故曰中唐甓尔雅云瓴甋也张揖郭璞皆以为防甎也今江东呼为瓴甓乃地下所践者陈祥道云唐与陈皆堂下至门之径特庙堂异其名耳考工记曰堂涂十有二分郑氏曰堦前若今令辟祴也分其督旁之修以二分为峻盖令辟即甓也祴其道也中央为督峻其督所以去水鹝鸟名陆佃云绶鸟也鹝善相其天而吐绶乐则见其文采有戕贼之疑则不吐也今绶鸟大如鸜鹆头颊似雉有时吐物长数寸食必蓄嗉臆前大如斗虑触其嗉行每逺草木古今注谓之吐绶鸟一名锦带功曹今俗谓之锦囊韵防小补云一名辟株以其行必逺草木亦曰真珠鸡体有真珠防文食之甚美愚按鹝亦可食故称防鹝又尔雅注作鹝所谓绶草者也以此草具五色作绶文故字从鹝然未闻言虉可食者则不得以防名矣或谓以其五色美观变美言防然终涉牵强当作鸟名解为正惕说文云敬也诗之取兴言中唐垒甓防水不侵卭有旨鹝吐绶成采今我为谗人所中心焉敬惧不敢自宁安能使蒌菲不入而自露其章采乎是则甓与防鹝之不如也一说欧阳修云谗言惑人非一言一日之致必繇积累而成如鹊巢渐积以搆成之又如苕饶蔓引牵连以及我也又云中堂有甓非一甓也亦以引牵而成绶草襍众色以成文犹多言交织以成惑义与贝锦同严粲吕祖谦皆主其说但四句旣皆比谗人则苕鹝二物似不应以防称之愚所不取】
　　防有鹊巢二章章四句【子贡传申培说皆以为泄冶被谗内子忧之而作按左传陈灵公与孔寕仪行父通于夏姬皆衷其衵服以戏于朝泄冶谏曰公卿宣淫民无效焉且闻不令君其纳之公曰吾能改矣公告二子二子请杀之公弗禁遂杀泄冶此诗语意近之其所云予美者乃妻称夫之辞与葛生之予美同义惟用侜之一字于文理不可通耳韩诗解心焉惕惕以为悦人也朱子亦谓此男女之有私而忧或间之之词则未知所谓予美者男称女乎女称男乎善乎郝敬驳之云以予美为男子则简兮为怨女矣以予美为妇人则离骚为旷夫矣从序则此诗为忠愤从朱则此诗为闺思圣人刚订之义宜何从乎】
　　伐檀魏国女闵伤怨旷而作【出陈乐书述古琴曲魏国小政繁居髙位者贪鄙不事事而小臣困于行役故其室家嗟怨之如此旧说谓伐檀寘河干比君子不见用亦似近之惟河水清且涟猗一语竟属无谓再四寻求乃悟为怨女之自道也古琴曲所传固不妄】
　　坎坎伐檀【叶先韵徒防翻】兮寘之河之干【叶先韵经天翻】兮河水清且涟【先韵尔雅作澜】猗【尔雅释文俱作漪石经作兮】不稼不穑【石经作啬】胡取禾三百廛【先韵陆徳明云亦作又作厘】兮不狩不猎胡瞻尔庭有县貆【叶先韵读如胡涓翻释文作狟】兮【八言为句】彼君子兮不素餐【叶先韵逡縁翻】兮【比而赋也坎易云险也说文云防也坎坎伐檀者言经厯险防之地以伐檀也伐斫也檀解见将仲子兮篇其材可为车四牡云檀车惮惮是也寘说文云置也班固云魏在晋之南河曲水经云河水东过河北县南又东永乐涧水注之郦道元云涧水迳河北县故城西故魏国也晋献公灭魏后乃县之在河之北故曰河北县干毛传云厓也按干之为厓义师所出当通作间说文云隙也谓河旁之隙也若易之鸿渐于干诗之秩秩斯干政当通作涧耳河水性浊易纬谓王者太平嘉瑞将出则河水先清故左传云俟河之清人夀防何而此篇三言河清者董氏谓在岸之干之侧之漘者清是也孔颖达云风行吹水成文章者曰涟按说文无涟字当依尔雅通作澜云大波为澜郭璞云澜言涣澜也刘熙云澜连也波体转流相及连也猗助辞通作兮盖音近也书防防猗大学作兮可证此诗怨女所作以檀比其夫以河自比伐檀而寘之河干河干非檀久居之地也盖檀可以为车行且离水而之陆比君子効力于君岂能长与室家相聚哉亦如檀之在河干暂相亲傍已耳而已则贞洁自持虽河水之清有不啻焉此所以为伤怨旷之作也不稼不穑四句刺当时居髙位者皆无功窃禄之小人也周礼注云种谷曰稼如嫁女以有所生也一云稼家事也说文云谷可收曰穑左传疏云穑爱也言爱惜而收敛之贾思勰云稼农之本穑农之末稼欲熟收欲速此良农之务也胡之言何八月而熟得时之中和故谓之禾毛传云一夫之居曰廛周礼遂人授民田夫一廛田百亩此曰三百廛则三百夫之家也所以言三百者易讼卦其邑人三百户先儒以为下大夫制语称伯氏骈邑三百是也此云取禾盖以食邑所入言耳下亿囷仿此廛之内有囷囷之所藏每囷各得禾秉一亿故诗曰我庾惟亿是其禾数也狩者冬猎之名说文云犬田也故字从犬杜预云狩围守也冬物毕成获则取之无择也故又从守猎说文云放猎逐禽也春搜夏苗秋狝冬狩通曰田猎又狩亦猎之总名以冬猎大于三时故也尔尔小人也庭宫中也县系也俱见说文尔雅云貈子貆说文云貉之类彼君子兮自叹惜其夫之劳也素毛传云空也餐说文云吞也曰素餐者严云谓空食其禄而无补也此妇伤己之君子行役尽瘁而居髙位食厚禄者则燕燕居息无所建明也乃责之曰汝辈何功顾不稼穑而得禾不狩猎而得兽试思彼君子兮其劳于君事而不敢空縻君糈有如彼者夫独非人臣也与哉此亦北山伤独贤之意但彼出于劳人此则出于思妇耳故孔丛子载孔子曰于伐檀见贤者之先事后食也人公孙丑曰诗曰不素餐兮君子之不耕而食何也孟子曰君子居是国也其君用之则安富尊荣其子弟从之则孝弟忠信不素餐兮孰大于是夫以如此为不素餐则又非此妇人意识之所能及矣】　坎坎伐辐【叶职韵笔力翻】兮寘之【汉书作诸】河之侧【职韵】兮河水清且直【职韵】猗不稼不穑胡取禾三百亿【职韵】兮不狩不猎胡瞻尔庭有县特【职韵】兮彼君子兮不素食【职韵】兮【比而赋也伐辐防上章伐檀而言伐檀为车之辐也老子云三十辐共一毂说文云辐轮轑也谓车轮中木之直指者故与下文河水且直相照侧说文云旁也尔雅云河流百里一小曲千里一曲一直亿数名毛依九章筭术以万万为亿郑以十万为亿按亿有小大二数尹文子云楚语百姓千品万官亿丑皆以数相十此谓小亿也数万至万曰亿是为大亿也韦昭云十万曰亿古数也秦时攻制始以万万为亿然则当从郑说为正郑云三百亿禾秉之数孔云若为釡斛之数则太多不类故为禾秉之数秉把也谓刈禾之把数尔雅云豕生三豵二师一特注云猪生子常多故别其少者之名愚按此蒙上狩猎言如田豕是也食食禄也】　坎坎【石经作欿欿】伐轮【真韵】兮寘之河之漘【真韵释文作唇】兮河水清且沦【真韵】猗不稼不穑胡取禾三百囷【真韵】兮不狩不猎胡瞻尔庭有县鹑【真韵丰氏本作□】兮彼君子兮不素飱【叶真韵颁伦翻】兮【比而赋也辐轮皆车中之物言伐辐又言伐轮总见檀之可为车其所伐者惟此一檀而已说文云有辐曰轮无辐曰辁考工记云轮人为轮斩三材必以其时三材旣具巧者和之毂也者以为利转也辐也者以为直指也牙也者以为固抱也漘解见葛藟篇干为水所停处侧在水边漘乂稍逺于侧亦立言之序薛君云顺流而风曰沦尔雅说文皆谓小波为沦毛传云小风水成文转如轮也亦与伐轮相照囷说文云廪之圜者圜谓之囷方谓之京鹑一名鹩解见鹑之奔奔篇庄周云吾未尝好田而鹑生于宎愚按县貆县特县鹑皆举其小者言之貆为貉子特为豕子特比貆为易得而鹑比特为尤小然且皆县之于庭以见未尝择其大而舍其细则贪之至也飱说文云餔也字从夕从食晡时食也人旦则食饭夕则食飱飱为饭别名字林云水浇饭也】
　　伐檀三章章九句【序云刺贪也在位贪鄙无功而受禄君子不得进仕尔张揖云刺贤者不遇明王也申培说云君子能官而不用魏人慕之而作是诗此但从章末二句生义犹为近之若朱子谓此诗専美君子之不素餐如后世徐穉之流非其力不食者因以伐檀为实有是事固斯甚矣政使斯人稼穑以得禾狩猎以得兽穷年攻苦止为口腹谋而无闗于斯世斯民之虑何其细也其亦公孙丑之见也哉子贡传阙文又按大戴礼投壶篇云凡雅二十六篇其八篇可歌鹿鸣貍首鹊巢采蘩采苹伐檀白驹驺虞也琴操曰古琴有诗歌五曲鹿鸣伐檀驺虞鹊巢白驹曹魏时得汉雅乐郎杜蘷能歌文王鹿鸣驺虞伐檀四篇皆古声辞夫列国之诗赋以见志者固多被之歌者或少伐檀独与南雅并列岂其有取于君子不素餐之言足为士人砥节故耶然是固风诗而诗亦风体投壶篇乃以此诗及貍首鹊巢采蘩采苹并列之雅或未足信今不能定此诗之起于何世姑系于献公灭魏之年云魏以蕞尔国而使贪鄙之徒得志若此不亡何待】
　　园有桃晋人忧献公宠二骊姬之子将黜太子申生也【魏灭于晋凡魏诗多是晋诗如邶鄘之入于卫也愚于园有桃陟岵十亩之间汾沮洳硕防皆定以为晋诗左传闵元年晋侯作三军公将上军太子申生将下军以灭耿灭霍灭魏还为太子城曲沃士蒍曰大子不得立矣分之都城而位以卿先为之极又焉得立按魏之亡申生实有力焉然克敌而反谗言弥兴至分封于外故士蒍预策其不得立是诗之所为心忧者此也先是献公娶于贾无子烝于齐姜生秦穆夫人及太子申生又娶二女于戎大戎狐姬生重耳小戎子生夷吾晋伐骊戎骊戎男女以骊姬归生奚齐其娣生卓子骊姬嬖欲立其子赂外嬖梁五与东闗嬖五使言于公曰曲沃君之宗也蒲与二屈君之疆也不可以无主宗邑无主则民不威疆无主则啓戎心戎之生心民慢其政国之患也若使太子主曲沃而重耳夷吾主蒲与屈则可以威民而惧戎且旌君伐使俱曰狄之广莫于晋为都晋之啓土不亦宜乎晋侯说之夏使太子居曲沃重耳居蒲城夷吾居屈羣公子皆鄙惟二姬之子在绛二五卒与骊姬譛羣公子而立奚齐晋人谓之二五耦史苏朝告大夫曰二三大夫其戒之乎乱本生矣吾闻君子好好而恶恶乐乐而安安是以能有常伐木不自其本必复生塞水不自其源必复流灭祸不自其基必复乱今君灭其父而畜其子祸之基也畜其子又从其欲子思报父之耻而信其欲虽好色必恶心不可谓好好其色必授之情彼得其情以厚其欲从其恶心必败国且深乱乱必自女戎三代皆然骊姬果作难杀太子而逐二公子君子曰知难本矣此诗所言园有桃其实之殽园有棘其实之食盖刺奚齐及卓子也其后献公卒里克杀奚齐荀息立公子卓里克又杀之胡安国云人君擅一国之名宠为其所子则当子矣国人何为不子也民至愚而神是非好恶靡不明且公也其为子而弗子者莫能使人弗之子也非所子而子之者莫能使人之亦子也】
　　园有桃【豪韵】其实之殽【叶豪韵胡刀翻陆徳明本作肴】心之忧矣我歌且谣【萧韵】不我知【朱传苏辙严粲丰氏本我知俱作知我后同】者谓我士也骄【萧韵】彼人是哉【叶支韵将其翻】子曰何其【支韵丰本作居后同】心之忧矣其谁知之【支韵】其谁知之【同上】盖亦勿思【支韵　比也园说文云所以树果也桃果之贱者以比奚齐家语孔子曰果属有六而桃为下祭祀不用不登郊庙树果曰实殽通作肴说文云啖也诗之比意与下章同园之中仅有桃棘二者皆贱品也而以其实充殽充食比国中羣公子皆已出居于外独存奚齐卓子其母皆贱而反得宠将来必有废立夺嫡之事诗人言心之忧矣正忧此也非徒为太子忧亦为败国忧也此作诗者意必史苏士蒍之属尔雅云徒歌曰谣说文作□云肉言也杨慎云歌者人声也出自胸臆不繇人教也晋孟嘉谓丝不如竹竹不如肉唐人谓徒歌曰肉声即说文肉言之意初学记引章句云有章曲曰歌无章曲曰谣陈云歌生于嗟叹之不足而谣又生于歌之不足岂谣者歌声之逺闻与歌谣正以写所忧非假此释忧也按左传士蒍筑蒲与屈退而赋曰狐裘蒙茸一国三公吾谁适从其即此歌谣之类与我士诗人自谓也以歌谣为骄谓其指斥时事长言无忌彼人是哉二句亦不我知者之语彼人指献公也是哉言以彼之所行为是也诗人之歌谣必有所指不相知者遂从而剖之耳子曰指歌谣言何者讶之之辞言何谓如此也其助语辞按晋语公将黜太子申生而立奚齐里克防郑荀息相见里克曰大史苏之言将及矣其若之何荀息曰吾闻事君者竭力以役事不闻违命君立臣从何贰之有然则谓彼人是哉者殆即荀息其人与再言心之忧矣比前又进一步因人之议我而益重其忧也其谁知之慨人之莫察其心也于是重嗟叹之言虽无人我知然彼人亦惟相安于不思焉可耳果思之则恐彼亦将同我之忧而有所不能自己矣岂独我有此忧乎勿者禁止之辞惕之以勿思正欲动人深长之思非真禁其思也】　园有棘【职韵】其实之食【职韵】心之忧矣聊以行国【职韵】不我知者谓我士也罔极【职韵】彼人是哉【见前】子曰何其【见前】心之忧矣其谁知之【见前】其谁知之【见前】盖亦勿思【见前　比也诗诂云棘如枣而多刺木坚色赤丛生人多取以为藩嵗久无刺亦能髙大如枣木色白者为白棘实酸者为樲棘陆佃云大者枣小者棘盖若酸枣所谓棘也于文重束为枣并束为棘一曰棘实曰枣盖枣性重乔棘则低矣故其制字如此豫章以木称郡骏枣以棘名邦孟子云养其樲棘则为贱师盖果实之贱者也聊且畧之辞行国散步国中也如楚屈原行吟泽畔之谓苏辙云聊以行国行告人以不可也罔极言无穷极也出游狂歌似纵恣不羁也】
　　园有桃二章章十二句【序云刺时也大夫忧其君国小而迫而俭以啬不能用其民而无徳教日以侵削故作是诗也此仍是为篇次所误说者因而附防之谓其安于俭啬固陋而不知经制之大振起之谋如园桃以为殽园棘以为食是也又谓推其气量所至将必以桃当肉以棘当谷毛传朱子则以首二句为兴体刘敞亦云桃不能自用其实故其实为人之殽犹君不能自用其民反为人有也而胡嘉则云国有民园有桃我自有也民虽寡其力犹可用桃虽贱其实犹可殽取譬婉矣序言不用其民而无徳教国日侵削盖无徳教则弃其民于荒惰宴溺之乡而其民日顽其国日虽欲不亡不可得者诸以园桃寓意见国非无民民非不可用而君自弃之故反覆道其忧惧之思焉皆属牵强申培说直以为君子忧国而叹之故作此诗然不能指其所忧何事惟姚舜牧谓朝用非人以乱国是君子有深忧焉较为近之而亦不知其作于何世子贡传阙文】
　　河广宋襄公母归于卫思襄公而不止故作是诗也【出序但原本只作思而不止今增襄公二字　子贡传云宋桓姬归于卫思襄公赋河广按襄公父桓公其母为桓夫人卫戴公文公之妹也孔颖达云襄公母本为夫所出而归于卫以子无出母之道故知当桓公时也大戴礼及家语皆云妇有七出不顺父母出为逆无子出为絶人世淫佚出为其乱族疾妬出为其乱家有恶疾出为其不可供粢盛多口出为其离亲盗窃出为其反义襍记有诸侯出夫人礼春秋杞伯姬来归及此宋桓夫人皆是也王后犯出则废之而已皆不出以天子天下为家其后无所出故也刘向说苑云宋襄公为太子请于桓公曰请使目夷立公曰何故对曰臣之舅在卫爱臣若终立则不可以往吕祖谦云味此诗而推其母子之心盖不相逺所载似可信也不曰欲见母而曰欲见舅者恐伤其父之意也母之慈子之孝皆止于义而不敢过焉不幸处母子之变者可以观矣朱子云为襄公者将若之何生则致其孝没则尽其礼而已愚按此诗作于卫未迁国之先盖宋襄为世子时也夫妇以义合者也有过而出事之必不获已者也桓夫人被出之故不可知而出妻与庙絶不可复反故河广之诗圣人取之】
　　谁谓河广一苇杭【阳韵】之谁谓宋逺跂【楚辞章句作企】予望【叶阳韵武方翻】之【赋也卫旧都朝歌在河北宋都雎阳在河南苇芦属说文云大葭也诗疏云苇初生名葭稍大为芦长成乃名为苇杭毛传云渡也本作斻字从方亢声说文云方舟也一苇杭之犹言一作可以当方舟也跂本作企说文云举踵也予我望悕也严粲云夫人义不可以往宋而设为或人以沮已已为辞以解之谁谓河水广而令我勿渡乎但以一束芦苇浮之水上则可以杭渡而过不为广也谁谓宋国逺而令我勿往乎我跂其足则可以望之不为逺也欲往之切故谓逺为近若真欲往宋者思子之情隠然于言外矣章潢云义以制情亦在言外】　谁谓河广曾不容刀【豪韵亦叶萧韵丁聊翻或作刁韵防小补云本一字而二音后人作刁以别之而已字书及丰氏夲俱作舠】谁谓宋逺曽不崇朝【萧韵亦叶豪韵直髙翻丰本作鼂　赋也小舩名刀以其形如刀也刘熙云二百斛以上曰艇三百斛曰刀江南所谓短而广安不倾危者也不容刀者喻其狭也崇之为终音之似也行不终朝而至喻其近也邓元锡云美哉乎河广之思也严礼义于河矣乃大归于宋何哉于庄夫人同遇同徳矣章云前録载驰见许穆公夫人于卫为克孝之女此録河广见宋桓夫人于宋为畏义之妇愚按桓姬既为桓所出及卫有难戴公庐于漕实赖桓之力事理殆不可晓岂亦以襄公之故与】
　　河广二章章四句【郑笺云宋桓夫人生襄公而出襄公即位夫人思宋而义不可往故作诗以自止申培说朱传皆从之严粲云卫都河北宋都河南自卫适宋必涉河自鲁闵二年狄入卫之后戴公始渡河而南此诗言谁谓河广则是作于卫未迁之前时宋桓犹在襄公方为世子卫戴文俱未立也旧说误矣又桓寛盐鐡论云尧舜之道非逺人也人不思之耳诗曰求之不得寤寐思服有求如闗雎好徳如河广何不济不得之有故髙山仰止景行行止虽不能及离道不逺也顔渊曰舜独何人也回何人也故土积而成山阜水积而成江海行积而成君子孔子曰吾于河广知徳之至也按此亦防章取义与论语唐棣之解同意】
　　干旄卫求援也懿公时狄入卫卫人济河南奔于是求援于齐宋许三国立戴公焉【左闵二年冬十一月狄人伐卫卫懿公好鹤鹤有乘轩者将战国人受甲者皆曰使鹤鹤实有禄位余焉能战公与石祁子玦与甯庄子矢使守曰以此賛国择利而为之与夫人绣衣曰聴于二子渠孔御戎子伯为右黄夷前驱孔婴齐殿及狄人战于荧泽卫师败绩遂灭卫卫侯不去其旗是以甚败狄人囚史华龙滑与礼孔以逐卫人二人曰我大史也实掌其祭不先国不可得也乃先之至则告守者曰不可待也夜与国人出狄入卫遂从之又败诸河初惠公之即位也少齐人使昭伯烝于宣姜不可强之生齐子戴公文公宋桓夫人许穆夫人文公为卫之多患也先适齐及败宋桓公逆诸河宵济卫之遗民男女七百有三十人益之以共滕之民为五千人立戴公以庐于曹许穆夫人赋载驰齐侯使公子无亏帅车三百乘甲士三千人以戍曹史记卫世家云懿公之立也百姓大臣皆不服自懿公父惠公朔之谗杀太子伋代立至于懿公常欲败之初翟杀懿公也卫人思复立宣公前死太子伋之后伋子又死而代伋死者子夀又无子太子伋同母弟二人其一曰黔牟黔牟尝代惠公为君八年复去其二曰昭伯昭伯黔牟皆已前死故立昭伯子申为戴公戴公卒复立其弟燬为文公今按卫旣为狄所灭幸戴公立于是国已亡而复存然实赖诸女兄弟之力世皆知宋桓许穆娶戴公之妹而不知齐桓亦娶戴公之姊则所谓齐子是也何以知之左传称桓公好内嬖如夫人者六人长卫姬生无亏今戍曹之役桓公实使无亏以其为卫之甥故耳然则长卫姬非即齐子而何在齐称其所自出曰卫姬而在卫则据其所嫁之国称之曰齐子其变姬称子者意如鲁文姜吴孟子之例盖国人丑其所出不正故不欲以国氏氏之耳假使齐与卫无亲则戴公之弟文公必不先适齐而戴公兄弟非有齐宋可为外援亦必不能相继而立且齐宋岂肯倾心拥防之若是此诗盖卫夫人渡河之后望救于齐宋许三国之辞观篇中在浚之语可见浚漕楚丘三邑相近在汉皆濮阳县地先渡河而至浚旣而戴公立于是自浚徙漕戴公卒宋桓迎文公于齐立之复自漕徙楚丘也】
　　孑孑干【左传家语俱作竿】旄【豪韵】在浚之郊【叶豪韵居劳翻】素丝纰【叶寘韵毗至翻】之良马四【寘韵】之彼姝者子何以畀【寘韵】之【赋也说文以子无右臂为孑故借为单独之义重言孑孑者以下文干旄迤逦在道人非徒一见之而已非谓干旄多也干通作竿说文云竹挺也旄李巡谓以牛尾着竿首广志云犣牛旄牛也髀膝尾间皆有毛山海经云潘侯山有兽状如牛而四节生毛名曰旄牛陈祥道云尔雅旄谓之龙荀卿曰西海则有文旄地理志秦西近卬筰有旄西方之产也其尾可以饰旗亦可以饰舞郭璞云以旄牛结为之如今之憧以县注于竿头谓之干旄孔颖达云九旗之干皆有旄按周礼司常掌九旗之物名各有属以待国事日月为常交龙为旂通帛为旜襍帛为物熊虎为旗鸟隼为旟蛇为旐全羽为旞析羽为旌据诸家说经九旗皆有旄而此诗次章独以干旟为言则此旄乃旟之旄耳所以特举旟旄者以鸟隼之旗乃前军所建军行前朱雀而后武诗所谓彼旟旐斯胡不斾斾又云织文鸟章白斾央央是也时卫新为狄所破空国出走将渡河而南狄人追及之又败诸河则惟军之先济者无恙而其余已皆覆没故所见至浚郊者仅有此孑孑然前军所建之旄耳左传谓卫之遗民男女宵济者止七百有三十人是也浚毛传云卫邑据水经注通典皆谓在濮州濮阳县东南故凯风卫诗亦曰在浚之下或以浚仪之浚沟当之此非卫地其非卫诗所指明矣尔雅云邑外谓之郊素丝丝之未染者郑云素丝者以为缕孔云以前云干旄此云素丝纰之故知以素丝为线缕也纰说文云氐人也于诗义不合愚意但当通作比比之为言密也并也谓联络而密并之也礼记纰以爵韦缟冠素纰其义皆同盖结聚旄尾悬之竿头皆须用缕以联合之也良马善马也所乘之马非善则不能疾驰而免于难矣曰四之者言初乘善马而来至此浚郊凡有四辈也以左传考之其时先去以为民望则石祁子甯庄子史华龙滑礼孔四人是也姝说文云好也子女子也此首言彼姝者子盖指齐子也畀说文云相付与也国都初破生计萧然不知彼姝者子嫁在大国亦有可以付与我者否乎厥后左传称齐桓公使公子无亏帅师戍曹又归公祭服五称牛羊豕鸡狗皆三百与门材归夫人鱼轩重锦三十两则所以畀之者不谓无矣】　孑孑干旟【鱼韵】在浚之都【叶鱼韵陟鱼翻】素丝组【麌韵】之良马五【麌韵】之彼姝者【论衡作之】子何以予【叶麌韵读如羽王矩翻】之【赋也旟义见首章刘熙云旟誉也画鸟与鹰隼象羣疾也急疾趋事则有称誉也郑云城郭之域曰都愚按以前后章推之则都在郊之内在城之外也组说文云绶属诗诂云间次五色为之郑云以素丝缕缝组于旌旗以为之饰孔云周礼九旗皆不言组饰释天说龙旂云饰以组此亦有组则九旗皆以组为饰故郭璞曰用綦组饰旊之边是也良马五之谓继前四辈而来者又有五軰也立言之意但以前至者四人为主继此曰五之又曰六之皆承上积累之辞不必定有所主此彼姝者子谓许穆夫人也予说文云推予也许小国力不能救卫夫人伤之而赋载驰圣人悲其志】　孑孑干旌【庚韵】在浚之城【庚韵】素丝祝【屋韵】之良马六【屋韵】之彼姝者子何以告【叶屋韵居六翻】之【赋也九旗中旟旌虽居其二此干旌则直旟之旌耳非谓旟之外又有旌也按周礼析羽为旌尔雅谓注旄首曰旌徐锴以为分析鸟羽为之其竿头则缀以旄牛尾也然周礼明言州里建旟斿车载旌则旌与旟似无容相混而愚以此旌为旟之旌者盖旄旌二物凡旗皆有之故孔云干旄干旌一也旣设旄縿有旃旟之称未设旒縿空有析羽谓之旌縿谓系于旌旗之体旒谓縿末之垂者斿车则空载析羽无旒縿也此其说确矣城毛云都城也自郊而都自都而城明其自外至也祝当依郑笺通作属说文云连也谓连属素丝以系着于竿也纰主旄言组主旟言祝主旌言良马六之义见次章此彼姝者子谓宋桓夫人也以被出在卫故最居后告通作诰徐锴云以文言告晓之也按桓夫人虽已被出而子襄公为宋太子故欲其通音问于彼使之来救援也卒之宋桓公使人逆卫遗民于河又益以共膝之民立戴公以庐于曹则桓公尚犹然以昏姻为念而彼姝之告不可为无力矣又按左定九年郑驷颛杀邓析而用其竹刑君子谓子然于是不忠苟有可以加于国家者弃其邪可也竿旄何以告之取其忠也故用其道不弃其人愚按宋桓夫人以遭黜大归僇辱斯甚而能善其辞再延父母国之绪则君子犹有取焉左所谓用其道不弃其人引诗之意或有在于此也】
　　干旄三章章六句【序谓美好善也卫文公臣子多好善贤者乐告以善道也子贡传申培说皆谓卫武公好贤善国人美之朱传但以为卫大夫乘车马建旌旄以见贤者而不着其世今按是诗之属文属武总无明据然以彼姝者子为男子之称则静女其姝东方之日兮二诗皆有彼姝者子之句又何以称焉】
　　竹竿许穆夫人念卫也【此诗之语多与泉水相出入彼曰毖彼泉水亦流于淇此曰泉源在左淇水在右彼曰女子有行逺兄弟父母此曰女子有行逺父母兄弟且末皆曰驾言出游以写我忧其出于一人之手明矣愚所以定为许穆姬诗者以载驰之诗左传谓许穆夫人所赋彼曰驱马悠悠言至于漕而泉水之诗亦曰思须与漕我心悠悠其为戴公庐曹而作无可疑者又戴公之女兄弟三人长齐子嫁于大国其力足以援卫次宋桓夫人则已被出在卫皆与三诗语意不合故防当属之穆姬而三诗作之先后则宜以竹竿为首意其诗初闻卫破而尚未及知庐曹之事次赋载驰则已知戴公庐曹而自伤国小不能救其后复赋泉水则以自伤不能救之故而更欲望救于他国盖其用情之真切如此夫子所以备録之也】
　　籊籊竹竿以钓于淇【支韵】岂不尔思【支韵】逺莫致之【支韵赋也籊籊毛传以为长而杀也按说文无籊字当通作擢说文云引也谓引竹竿以钓也引而又引故重言之竿说文云竹挺也淇解见淇澳泉水篇尔指卫国也致说文云送诣也诗言竹竿虽长而不可以钓于卫之淇我今岂不思卫乎特以道逺而莫能诣耳】　泉源在左淇水在右【叶有韵云九翻亦叶纸韵羽轨翻】女子有行逺兄弟父母【有韵亦叶纸韵母鄙翻按古注疏及苏子繇吕伯恭严坦叔诸本俱作兄弟父母今朱子本作父母兄弟丰氏本同俱误　赋也泉源淇水卫之故墟故穆姬思之泉源即百泉也按淇水出相州林虑县东流泉水自西北东注之严粲云左右盖主山而言相卫之山东面故以北为左南为右有行谓嫁也此诗四章皆言淇水语意当以淇水为主泉源犹能与淇水相入女子已嫁则与兄弟父母相逺是泉水之不如也加兄弟于父母之上者时穆姬父母已亡惟兄弟在故先其存者后其亡者耳言外见卫国有难而已不能以身往赴之意】　淇水在右泉源在左【哿韵】巧笑之瑳【叶哿韵此我翻】佩玉之傩【叶哿韵乃可翻　赋也巧工也犹好也瑳说文云玉色鲜白也笑而见齿其色似之傩说文云行有节也徐锴云佩玉所以节步陈祥道云诗佩玉之傩佩玉琼琚卫之南子环佩璆然阿谷之女佩璜而澣皆妇人佩也其等衰不可以考或亦眡其夫而为之度与汉制太后皇后绶舆乘舆同公主绶与诸侯王同愚按此追述已之未嫁时身在卫国覩淇水泉源之在左右怡然可乐其笑语跬步之容有如此者而今地沦于狄则此景不可复得矣】　淇水滺滺【尤韵陆徳明及丰本俱作浟】桧楫【陆本作檝】松舟【尤韵】驾言出游【尤韵】以冩我忧【尤韵赋也滺滺毛传以为流貌按说文无滺字当通作攸说文云行水也桧木名柏叶松身即禹贡之所谓栝也故桧又有栝音罗愿云桧性耐寒其材大可为舟楫所以行舟者说文云舟櫂也刘熙云楫捷也拨水舟行捷疾也方言云或谓之桡松木名赵颐光云松夀木也故字从公桧之与松其生相类至刳剡而为济川之用则又相须此亦兄弟之况也罗云此诗与泉水皆卫女所以寓其思泉水则思出同归异之肥泉竹竿则思出同归同之松桧也末二句解亦与泉水同言淇水之上行水者甚多然必得舟楫而后有济今舟楫安在乎无聊之极则姑驾言出游以自除去其忧而已即首章逺莫致之之意】
　　竹竿四章章四句【序以为卫女思归也适异国而不见答思而能以礼者也朱子谓未见不答之意是矣子贡传申培说皆谓宋桓夫人之媵和其小君泉水之作亦未有以见其然】
　　载驰许穆夫人作也闵其宗国颠覆自伤不能救也卫懿公为狄人所灭国人分散露于漕邑许穆夫人闵卫之亡伤许之小力不能救思归唁其兄又义不得故作是诗也【出序申培说同　左传云许穆夫人赋载驰子贡传云狄入卫卫戴公次于漕许穆姬闵之其说皆与序合愚谓序所云思归唁其兄又义不得者意特见于泉水篇中若此诗则为闵卫之亡伤许之小力不能救而作通篇皆追恨之语盖以列女传证之传云许穆夫人者卫懿公之女许穆公之夫人也初许求之齐亦求之懿公将与许女因其传母而言曰古者诸侯之有女子也所以苞苴玩弄系援于大国也言今者许小而逺齐大而近若今之世强者为雄而使边境有冦戎之事维是四方之故赴告大国妾在不犹愈乎今舍近而就逺离大而附小一旦有车驰之难孰可与虑社稷卫侯不聴而嫁之于许其后翟人攻卫大破之而许不能救卫侯遂奔走涉河而南至楚丘齐桓往而存之遂城楚丘以居卫侯于是悔不用其言当败之时许夫人驰驱而吊唁卫侯因疾之而作诗云载驰载驱归唁卫侯驱马悠悠言至于曹大夫跋涉我心则忧既不我嘉不既旋反视尔不臧我思不逺君子善其慈惠而逺识也今按卫宣公先娶夷姜生太子伋公子黔牟公子顽已又娶齐女是为宣姜生夀及朔其后伋夀俱为盗所杀以朔为太子是为惠公惠公卒子赤立是为懿公初惠公之即位也齐人使顽烝于宣姜生齐子戴公文公宋桓夫人许穆夫人及懿公在位九年为翟所杀卫人思立伋夀之后而皆无子先是惠公四年黔牟作乱代惠公为君八年诸侯放之于周及顽皆已前死至是乃立顽子申为戴公戴公卒复立其弟燬是为文公以辈行论之许穆夫人虽宣姜所出而实懿公之从妹以为懿公女者非也懿公死于翟难许穆夫人所欲归唁者乃是戴公传谓卫侯奔走涉河而南似仍是懿公亦非也惟许穆夫人所与传母言者其说印之韩诗外传及诗小序皆合当从之女之许婚当繇懿公所谓因其传母而言之于懿公者自是寔録刘向为作颂曰卫女未嫁谋许于齐女讽母曰齐大可依卫君不聴后果遁逃许不能救女作载驰邓元锡云闵亡念乱笃亲懐宗思控大国以拯其危是春秋之志也】
　　载驰载驱【叶尤韵袪尤翻郑康成读又列女传仍作驰释文作駈丰氏本作敺】归唁卫侯【尤韵】驱【丰本作敺】马悠悠【尤韵】言至于漕【叶尤韵徂侯翻列女传作曹】大夫跋【仪礼疏作軷】涉我心则忧【尤韵　赋也载语辞诗疏云走马谓之驰策马谓之驱驰驱俱是乘车事唁说文云吊生也又谷梁传云吊失国曰唁卫侯谓戴公夫人兄也悠说文云忧也其忧非一故重言之漕解见泉水篇诗作于庐漕时故曰至漕味言之一字则是心口相语乃虚作此想而托为之辞非真有此事也严粲云戴方露处漕邑岂女子归唁之时乎大夫跋涉者郑笺云卫大夫来告难也愚按跋涉亦是望救不専告难跋说文云蹎跌也涉说文云徒行厉水也毛传云草行曰跋水行曰涉孔颖达云左传跋涉山川则跋者山行之名也又韩诗注云不繇蹊隧而行曰跋涉我心则忧者忧宗国之颠覆有自伤力不能救之意特未说出耳】　旣不我嘉不能旋反【阮韵】视尔【韩诗外传作我】不臧我思不逺【阮韵】旣不我嘉不能旋济【霁韵】视尔不臧我思不閟【叶霁韵读如闭必计翻　赋也嘉臧皆善也旋还也以夫人归卫言反覆也以卫侯复国言与上章唁失国相应尔者对大夫之语其意则泛指卫国之君臣也夫人初亦知许小力绵不足倚仗愿嫁于齐而卫君不聴也其时诸大夫辈亦皆徒谀君指无有深识长虑者至是乃追恨之曰当时旣不置我于善地故至今日亦不能旋归而反尔君于故国视尔辈之为国谋诚不臧而我当时之思亦不逺也盖懊悔之深也是说也韩诗外传有之高子问于孟子曰夫嫁娶者非己所自亲也卫女何以得编于诗也孟子曰有卫女之志则可无卫女之志则怠若伊尹于太甲有伊尹之志则可无伊尹之志则簒大道二常之为经变之谓权懐其常道而挟其变权乃得为贤夫卫女行中孝虑中圣权如之何诗曰旣不我嘉不能旋反视我不臧我思不逺味外传解诗之辞与列女传所云若合符节矣济犹言事遂也閟者闭门之义犹止也言既不置我于善地故至今曰亦不能旋归而有所济视尔辈之为国谋诚不臧徒使我终日思之而不能自禁闭也】　陟彼阿丘言采其蝱【叶阳韵谟郎翻说文系传作莔】女子善懐亦各有行【叶阳韵寒刚翻】许人尤【释文一作訧】之众穉【释文一作稚】且狂【阳韵　赋也尔雅云偏高曰阿丘疏云四隅有一髙而不正在左右前后者刘熙释名云阿荷也如人檐荷物一边偏髙也蝱通作莔尔雅云莔贝母又广雅云贝父药实也按空艸药实苦花苦菜商艸勤母皆莔之别名既云贝父亦云贝母贝背同音岂亦女子出嫁而背其父母之譬乎郭璞云莔根如小贝圆而白华叶如韭陆玑云叶如栝楼而细小其子在根下如芋子正白四方连累根着有分解也张萱云根有瓣子黄白色二月生苗茎叶皆青叶如荞麦随苗出七月间作花碧緑色如鼔子花第陆玑疏叶如栝楼今世所见郭注叶如韭不复见也本艸云治中心气不快多愁鬰徐锴云治目不得返顾夫人返顾宗国愁鬰无聊故登阿丘而采蝱以自药二意兼寓矣善懐多忧思也古书善字训多前汉志岸善崩后汉纪蚕麦善收晋春秋陆云善咲皆训多也曽巩云女子之于懐思甚于男子亦各者不一之辞有行即出行于外如此章之升阿丘后章之行其野皆是也尤异也众即诗人也穉者幼禾之名凡人物幼小皆曰穉戴公女兄弟惟穆姬年最少故云然狂犹躁也言凡为女子者每多思虑亦皆有所行以自排遣许人曽不谅我之无聊方以我之行为怪异乃羣然谓我少不更事而更且诋我为狂躁也是盖夫人初有驱马归唁之意已而思力不能救归亦无益则意已中止于是姑登髙采药以舒散其情懐耳胡嘉云卫遭狄祸国覆君迁许为婚姻兄弟之国必有扶救之诚如宋桓之迎遗民徙漕邑以致其周恤焉今观诗云众穉且狂即许人赴难恤灾之义不切于心此诗音旨凄痛其责许至矣】　我行其野芃芃其麦【叶职韵密力翻】控于大邦谁因谁极【职韵】大夫君子无我有尤【韵亦叶支韵盈之翻】百尔所思【支韵】不如我所之【支韵亦叶尤韵职流翻　赋也其野即许国之野芃说文以为艸盛貌此则言麦盛也云芃芃者徐锴云言泛泛然若风之起也控说文云引也因如因魏庄子因徐辟与无因至前之因极终也穷尽之名按春秋传及史记鲁闵公二年十二月狄入卫懿公死焉于是懿公立其明年为鲁僖公九年即戴公元年也是年齐桓公迁邢于夷仪又明年戴公卒文公立齐桓公封卫于楚丘卫国之乱始定时鲁僖公二年也此章言狄入卫在去嵗之冬今行旷野而见麦已芃芃然盛乃入夏之时已四阅月矣尚未闻隣邦救恤兹欲求援引于大邦必有所因然后克济其事不知将何所因而其患何所底极乎意谓使昔日结昏大国则今日国难必当相恤而亦不患其无因矣大夫即卫大夫曰君子者称之也百尔泛指在位言所之者心之所之也言尔大夫君子母怪异我之出一言以相责凡百尔众人之所以为国筹度者总不如我思之所往叹其智不若女子也皆追悔之语其后齐桓卒救卫而存之然后信夫人所思为有理而卫国君臣真可谓无逺识者矣左文十三年冬郑伯与公宴于棐郑子家赋载驰之四章襄十九年鲁穆叔防晋范宣子于柯穆叔见叔向赋载驰之四章皆取义小国有急欲引大国以自救助也】
　　载驰四章二章章六句二章章八句【朱子云旧此诗五章一章六句二章三章四句四章六句五章八句苏氏合二章三章以为一章按春秋传叔孙豹赋载驰之四章而取其控于大邦谁因谁极之意与苏说合今从之　朱传许穆公夫人闵卫之亡将唁卫侯于漕邑未至而许之大夫有奔走跋涉而来者夫人知其必将以不可归之义来告故心以为忧既而终不果归乃作此诗以自言其义或又谓礼诸侯夫人父母终无归宁惟使大夫问于兄弟夫人欲自归唁其兄弟故托言不欲劳其大夫之跋涉今观后章称尔称大夫君子皆面相质证之辞而第三章曰许人尤之如果对本国之大夫言则不应称许人矣】





　　诗经世本古义巻二十三之上
　　钦定四库全书
　　诗经世本古义巻二十三之下
　　明　何楷　撰
　　泉水许穆夫人自伤己力不能救卫思控于他国也【说见竹竿篇徐光啓云夫子存泉水载驰之诗而姜氏防齐侯于禚于防于谷则备记诸春秋劝戒昭然矣愚按夫子録穆姬之诗不一而足亦取其能惓惓以父母国为念不独为其守礼不敢归宁也朱子云宣姜生卫文公宋桓夫人许穆夫人卫夀子以此观之则人生自有秉彛不系气类】
　　毖【韩诗作秘说文作防】彼泉水亦流于淇【支韵】有懐于卫靡曰不思【支韵】娈彼诸姬【支韵】聊与之谋【叶支韵谟悲翻　兴也毖当依说文通作防云直视也泉水吕祖谦云即今卫州共城之百泉也广舆记云百门泉出苏门山在今河南卫辉府辉县即朝歌地古共伯国据水经注则末章所谓肥泉竹竿之诗所谓泉源是也淇水名汉书地理志云出河内共国北山水经云出河内隆虑县西大号山隆虑后改为林虑又山海经云沮洳之山淇水出焉即此水也泉水自西北而东南来注之懐说文云念思也靡之言无盖音近也卫国新破故思之而不寘也娈说文云慕也诸姬周同姓之国也左氏曰汉阳诸姬楚实尽之又曰其弃诸姬亦可知也己与此义同聊郑云且略之辞说文云虑难曰谋穆姬志欲归卫以救卫言彼泉水亦流入于卫国之淇已独不得归卫是泉水之不如也我之懐念于卫虽无日不思而国小力绵无如彼何窃慕彼同姓之国必有以笃亲恤灾为念者聊欲以大义动之而与之谋兴复焉】出宿【周礼注作缩】于泲【荠韵列女传作济】饮饯【周礼注云吉文作践】于祢【荠韵】
　　【韩诗作坭】女子有行逺父母兄弟【荠韵亦叶纸韵荡以翻】问我诸姑遂及伯姊【叶荠韵蒋礼翻赋也此下二章皆言谋及诸姬之事按春秋僖元年春王正月齐师宋师曹师次于聂北救邢夏六月邢迁于夷仪齐侯宋师曹师城邢至次年始城楚丘而封卫焉当邢迁夷仪之时卫尚庐于漕也齐桓新霸而宋曹邢之交方合其势足为诸侯所倚恃四国之中曹邢与衞同为姬姓而齐宋则卫之婚姻也穆姬之所欲与诸姬谋者意在曹邢二国而中间又欲望援于齐者以齐为霸主且伯姊在焉若宋桓夫人已归于卫而不在宋则礼不当往宋故语不之及诗之写懐与当日情事相合如此其先适曹次适齐次适邢而后至卫者意行程次第云尔出宿于泲言适曹也宿说文云止也泲水名地理志云沇水东流为泲徐锴云今多作济故与常山济水相乱此则四渎之济按禹贡导沇水东流为济入于河溢为荥东出于陶丘之北曹国所治也今山东兖州府曹州是其地饯说文云送去也徐云以酒食送也祢即今曹州之大祢泽也穆姬自许国出而止宿于泲水之上盖将以救卫之事告之曹国告曹己毕又将适齐则曹人当饯送之于祢也然此及下章皆虚拟之如此非有是事出宿于泲一句中该括与之谋意在内后仿此女子有行二句义与泉水篇同女子穆姬自谓也问说文云讯也诸众也徐锴云别异之辞父之姊妹为姑孙炎云姑之言古尊老之名也姊女兄也尔雅疏云姊之言咨以其先生可咨问也左传引此诗以为知礼谓其姊亲而先姑也愚按此诸姑伯姊指齐桓公宫内之诸姬言桓公之夫人曰王姬内嬖如夫人者六人自长少二卫姬而外尚有郑姬密姬皆卫同姓不能定其辈次故但以尊行称之曰诸姑也伯姊则穆姬之长姊齐子即长卫姬是也穆姬欲赴控于齐言我为嫁出之女虽与父母兄弟相逺而故国有难情不容恝今齐为大国力能相敇不知尊而诸姑亲而伯姊将何以为之策乎时穆姬虽不果行而齐桓公已使武孟帅师戍曹武孟齐子所出卫之甥也后又合诸侯封卫于楚丘倘亦齐子吹嘘之力欤】　出宿于干【寒韵】饮饯于言【叶寒韵读如原吾官翻丰氏本作缗】载脂载牵【丰本作辖】还车言迈【叶荠韵力制翻】遄臻于卫【霁音】不瑕有害【叶霁韵暇□翻　赋也于言二地名隋志邢州内丘县有干山言山即栢人县在今为直顺徳府唐山县古邢国也出宿于干穆姬又自齐国出而止宿于干之地欲求救于邢也饮饯于言者旣与邢谋则求救之事已毕可以归卫故邢人又具酒食于言地饯送之也脂朱子云以脂膏涂其牵使滑泽也牵说文云车轴耑锭也释文云车轴头金也车不驾则脱轴头之牵将行乃设之又云读诗者但以载脂载牵为以脂膏涂其牵两载字不分明载脂谓未设牵于车之时先以脂膏涂其牵其用在脂故曰载脂也载牵谓涂牵既毕乃设牵于车其用在牵故曰载牵也载脂一事载牵又一事故毛氏云脂牵其车以二事言也还说文云复也吕祖谦云还车犹言回辕不必云嫁时所乘之车也言语辞迈逺行也遄往来数也臻至也俱见说文瑕玉病也不瑕有害总上所拟经行曹齐邢卫四国而言言是举也果所行合义而不瑕玷乎抑有害于义乎如谓亲亲闗情惟力是视是不瑕也如谓妇人既嫁不逾境逾境非正是有害也究之不敢以不瑕自寛而以有害自克则穆姬亦可谓发乎情止乎礼义者矣】　我思肥泉【先韵】兹之永叹【叶先韵他涓翻】思须【丰本作沬】与漕【叶尤韵徂侯翻】我心悠悠【尤韵】驾言出游【先韵丰本作游】以写我忧【尤韵　兴也尔雅云归异出同流为肥释名云所出同所归异曰肥泉水经注云太和泉源水有二源一水出朝歌城西北又东与左水合谓之马沟水水出朝歌城北东流南屈至其城东又东流与美沟合水出朝歌西北大岭下更出迳骆駞谷于中逶迤九十曲故俗有美沟之目矣其水更迳朝歌城北又东南流注马沟水又东南注淇水为肥泉也犍为舍人曰水异出流行合同曰肥今是水异出同归矣愽物志谓之澳水诗瞻彼淇澳言澳隈也郑亦不以为津源而张司空専以为水流入于淇非所究也然斯水即诗所谓泉源之水也愚按尔雅及刘熙皆以出同归异为肥而郦道元引犍为舍人乃以出异归同为肥将焉适从考肥泉入淇之后淇水遂分为二其一为旧淇水地理志谓淇水出共东至黎阳入河者是也其一为清河水经谓东北过漂榆邑入于海者是也然则所谓同出异归或以是故未可知矣穆姬卫之自出而以既嫁之后父母已殁谊不得归卫故取兴于肥泉以自况也盖至此而前二章之所云云者已成虚语而穆姬亦且安于许而不果行矣故不禁其思之而永叹也永叹长叹即太息是也人嘅叹则息大而长须漕二地名按大名府志须城在楚丘东南二十八里漕通作曹后为白马县皆今滑县地时戴公庐此故穆姬思之又路史须作虽云黄帝后姞姓国悠説文云忧也具车马曰驾或以为发语词者非苏子瞻有诗云日日出东门寻步东城游城门抱闗卒怪我此何求我亦无所求驾言冩我忧章惇评之云前步而后驾何其上下纷纷也东坡闻之曰吾以尻为轮以神为马何曽上下乎叅寥子谓其文过似孙子荆曰所以枕流欲洗其耳然终是诗病以此知一字之用亦不可苟写毛云除也说文云置物也按置者舍置之义谓舍而除去之也旣前所拟议者皆成虚语且欲乘车出游以除我忧也亦无所聊赖之意】
　　泉水四章章六句【序谓卫女嫁于诸侯父母终思归宁而不得故作是诗义亦无害但篇中有思须与漕一语明是为戴公庐曹而作今但取载驰竹竿二诗合此诗咏之语气絶类其了然出于一人之手无可疑者子贡传及申培说皆以为宋桓姬闵卫之作要亦依附载驰故事为之揣摩耳乃于河广则又以为桓姬归卫思襄公之作考宋襄即位在鲁僖九年此时卫已迁国渡河而东与宋皆在河南不应有一苇航之之语故旧说疑是诗作于襄为世子时卫尚未迁然则富狄入卫桓姬业已大归于卫又何以有懐于卫靡日不思为哉盖其说之自相矛盾如此】
　　有狐齐桓公思恤卫也【毛传系此诗与木相属一主施一主报也愚故以为齐桓公之诗焉左传宋桓公立卫戴公以庐于漕齐桓公使公子无亏戍漕归公乘马祭服五称牛羊豕鸡狗皆三百与门材归夫人鱼轩重锦三十两即此诗所云忧之子无裳无带无服者也卫都河北其地在朝歌之东淇水之北自懿公为狄所灭戴公庐曹已渡河而南矣是诗犹以淇入咏者盖亦以兴复旧都之事望之耳】
　　有狐绥绥【齐诗作久乆】在彼淇梁【阳韵】心之忧矣之子无裳【阳韵兴也狐兽名形似黄狗鼻尖口锐尾大性善疑方河水合时狐聴氷下水无声乃行人每则之皆须狐之已】
　　【行乃渡易未济称小狐汔济濡其尾亦其尾重善濡溺古语所谓狐欲渡河无如尾何者也绥通作緌冠结之余散而下垂者谓之緌狐尾之垂似之毛传云石絶水曰梁盖造为长岸入水者章潢云狐涉水濡尾则溺观其緌緌于淇梁则其欲济未济可知矣之子指戴公也所以取狐比者古人多以狐为人君之象南山之诗以雄狐比齐襄公而左传卜徒父亦谓狐蛊必其君是也卫新播迁资用乏絶裳者下体所需至贱之物然且无之则其他可知矣齐桓身为霸主兴灭继絶救灾恤患是其本务而使新迁之卫流离穷困莫之省忧其何以临长诸侯乎此所以心忧之子之无裳也】　有狐绥绥在彼淇厉【霁韵亦叶泰韵落盖翻丰氏本作砅】心之忧矣之子无带【泰韵亦叶霁韵丁计翻兴也厉说文云旱石也累旱石于水中践之以渡又岸危处亦曰厉带毛传云所以申束衣者首章言裳此言带繇浅而之深自下而向上也无带则不但无裳而已】　有狐绥绥在彼淇侧【职韵丰本作仄】心之忧矣之子无服【叶职韵鼻墨翻　兴也侧说文云旁也狐以水深欲济而不敢济始犹在淇梁继但在淇厉则逺乎梁矣继且在淇侧则又逺乎厉矣卫丁丧败之余痛定思痛惊悸转深瞻望旧都而不敢进步其象何以异此上曰衣下曰裳通言之曰服曰无服则又不但无裳无带而己喻百用皆匮非徒以衣被一事言也故齐桓之归戴公自祭服重锦而外乘马牺牲门材鱼轩累累不一而足焉厥后又为之城楚丘又与之系马三百天下称仁云】
　　有狐三章章四句【子贡传云国乱民贫君子伤之赋有狐子曰见恻隠之仁焉按国乱民贫于此诗语意亦近似其伪入孔子之言则妄也韩诗外传云昔者不出户而知天下不窥牖而见天道非目能视乎千里之前非耳能闻乎千里之外以己之情量之也己恶饥寒焉则知天下之欲衣食也己恶劳苦焉则知天下之欲安佚也己恶衰乏焉则知天下之欲富足也知此三者圣王之所以不降席而匡天下故君子之道忠恕而已矣夫处饥渇苦血气困寒暑动肌肤此四者民之大害也害不除未可教御也四体不掩则鲜仁人五藏空虚则无立士故先王之法天子亲耕后妃亲蚕先天下忧衣与食也诗曰父母何尝心之忧矣之子无裳其指与子贡传合亦自可从父母何尝乃鸨羽篇语误入于此序则云刺时也卫之男女失时丧其妃耦焉古者国有凶荒则杀礼而多昏防男女之无夫家者所以育人民也今按诗中全无此意旧说谓裳所以配衣带亦所以束衣犹男女之相依而立而人无室家亦犹之无衣服皆强为之辞者朱子则指狐为妖媚之兽径坐为寡妇见鳏夫而欲嫁之诗旣属无谓且云忧其无人缝裳更鄙浅可笑若申培说云君子于寒夜见贫民与狐涉水而伤之则不根甚矣】
　　清人刺郑文公也髙克好利而不顾其君文公恶而欲逺之不能使髙克将兵而御敌于竟陈其师旅翺翔河上久而不召众散而归髙克奔陈公子素恶髙克进之不以礼文公退之不以道危国亡师之本故作是诗也【出序申培说同　左闵二年十二月郑人恶髙克使帅师次于河上久而弗召师溃而归髙克奔陈郑人为之赋清人子贡传亦谓郑文公使髙克御敌于境不召师溃大夫忧之赋清人孔颖达云是时有狄侵卫地卫在河北郑在河南恐其渡河侵郑故使髙克将兵于河上御之按狄人入卫懿公被杀正在此时髙克无将兵之才郑文公徒以恶而欲逺之故轻使帅师于外是以国计人命为尝试故序以为危国亡师之本】
　　清人在彭【叶阳韵逋旁翻】驷介旁旁【阳韵】二矛重英【叶阳韵于良翻】河上乎翺翔【阳韵　赋也清季本云地名按水经注朝歌以南暨清水土地平衍悉牧野矣今淇县界清水合淇水入卫近牧野处即其地也本在河北春秋隠四年公及宋公遇于清杜预以为卫邑云济北东阿县有清亭姜寳亦云在卫南而近于郑郑误谓清为高克所帅众之邑而水经注亦以中牟之清阳亭当之则在河南矣彭说文云鼓声也清人在彭者狄侵卫地清人方在鸣鼔进战之时也驷四马也介之为甲音之近也四马被甲所以驾车者盖髙克所乘也旁通作騯说文云马盛也叠言旁旁非一马也矛亦髙克车上所建二矛与鲁颂二矛同直是酋矛有二旧说兼夷矛言二非也按考工记云车有六等之数车轸四尺谓之一等戈柲六尺有六寸旣建而迤崇于轸四尺谓之二等人长八尺崇于戈四尺谓之三等殳长寻有四尺崇于人四尺谓之四等车防常崇于殳四尺谓之五等酋矛常有四尺崇于防四尺谓之六等又云攻国之兵欲短守国之兵欲长酋矛常有四尺夷矛三寻八尺为寻倍寻为常则是酋矛长二丈夷矛长二丈四尺皆长兵也此御敌于境正守国之兵宜有夷矛然非车上所建盖军士手执之以御敌者鲁颂二矛与重弓共文弓无二等只是一弓而重之则知二矛亦一矛而有二所以备折壊也英以羽饰矛也鲁颂谓之朱英盖以朱染之也曰重英者以二矛各有英饰也河上者营军之处翺翔鸟缓飞之貌解见载驱篇髙克非将兵之才徒盛其军容聊于河上焉游戯而已自驷介而下皆指髙克言后放此】　清人在消【萧韵】驷介麃麃【叶萧韵蒲娇翻】二矛重乔【萧韵韩诗丰氏本俱作鷮】河上乎逍【释文作消】遥【萧韵释文作摇　赋也消说文云尽也狄已入卫清人逃散正在其消亡之时也麃通作儦说文云行貌乔说文云髙而曲也矛在车上为五兵之最髙者其制上句故以乔名重乔犹云重英以有二矛故谓之重又郑云乔矛矜近上及室题所以悬毛羽按矜矛柄也室谓矛之銎孔銎者骹也即矛头受刃处题谓头也逍遥解见白驹篇言以河上为逺游之地也时卫已新破而髙克全无警惧之心但见其逍遥自乐而已任将如此岂不殆哉季云狄患光及于卫则清人宜当其冲尚未遽能渡河至郑也第遣一旅至河更畨侦伺待有警急而后大发车徒未为晚也今乃尽以其师次于河上使之翺翔逍遥游嬉闲暇岂恤师之道哉】清人在轴【叶宥韵真祐翻】驷介陶陶【叶宥韵徒侯翻】左旋【丰氏本作还】右抽【叶宥韵勅救翻说文丰氏本俱作搯云抜兵刃以习击刺】中军作好【叶宥韵许候翻　赋也轴通作逐说文云追也按郑笺解硕人之轴作逐孔云逐与轴盖古今字异清人在轴言清人正在为狄所追逐之时也左传狄灭卫国人出狄人从之又败之河是其事也陶通作嗂说文云喜也左谓御者在将军车左执辔而御马者也旋习回旋其车也右谓勇力之士在将军车右执兵以击刺者也抽说文云引也朱子云抜刃也中军谓将在鼔下居车之中即髙克也郑云兵车之法将居鼓下故御者在左孔云左成二年晋伐齐郤克将中军解张御郑丘缓为右郤克伤于矢流血及屦未絶鼔音曰余病矣张侯曰自始合而矢贯余手及肘余折以御左轮朱殷岂敢言病张侯即解张也郤克伤矢言未絶鼓音是郤为将在鼓下也张侯伤手而血染左轮是御者在左也此谓将之所乘车耳兵车之法左人持弓右人持矛中人御御车不在左也至于平常乗车则又不然矣曲礼曰乘君之乘车不敢旷左注谓君有恶空其位则人君平常皆在车左御者在中央故月令说耕籍之义云天子亲载耒耜措之于叅保介之御间保介谓车右也置耒耜于车右御者之间御者在中与兵车异也将居鼓下虽人君亲将其礼亦然夏官大仆职云凡军旅田役賛王鼔是天子亲鼓也成二年齐侯伐我北鄙围龙齐侯亲鼔之是为将乃然故云将居鼔下好毛传云容好也郑云髙克之为将使其御者习旋车车右抽刃自居中央为军之容好而已愚按卫旣为狄所败又为狄所逐距髙克将兵之地仅隔一河此时声息既闻当枕戈露刃不遑寕处而尚陶陶然以晏闲无事处之徒习为好容以耀军士假使敌师奄至何以禀之其不为虀粉者幸耳春秋书郑弃其师正讥文公命将不得其人观此诗可见克无将畧故不为军士所服至于师溃出奔而旧说但以师久而不召为弃其师公羊传谓逐而不纳弃师之道谷梁传谓恶其长而兼不反其众则是弃其师皆不明于诗与春秋之意者也胡安国云人君擅一国之名宠杀生予夺惟我所制尔使克不臣之罪已着按而诛之可也情状未明黜而逺之可也爱惜其才以礼驭之可也乌有假以兵权委诸境上坐观其失伍离散而莫之恤乎然则弃师者郑伯乃以国称何也二三执政股肱心膂休戚之所同也不能进谋于君恊志同力黜逐小人而国事至此是谓危而不持颠而不扶则将焉用彼相矣书曰郑弃其师君臣同责也邹忠云夫将者三军之司命古者遣将亲为推毂曰阃以外将军制之权綦重矣即素所爱信犹不容以轻委而况举不祥之器奉之应且憎者郑人使髙克帅师以恶之故既已恶之而复委以兵柄岂将假手于狄以剪所忌耶向使克自知罪在不宥拥兵自固或召狄以内冦而为之应或奔狄以输情而为之谋则是反以御狄者饵狄何幸之有即不然而以三军之众覊勒一夫是投防以千金之璧岂不愚哉犹幸师溃且归而克仅束身以奔陈也甚矣文公以己之国侥幸也陈际泰云齐人殱于遂自殱也郑师溃于河上自弃也】
　　清人三章章四句【邹云清人作于郑文公时传有明证毛诗编在有女同车扶苏萚兮诸篇前皆序所指为刺忽者按昭公忽厉公突皆庄公子而文公即厉公之子也诗犹之史必以世代为次岂宜越次如此故知毛诗之错简多矣朱传谓郑文公恶髙克使将清邑之兵御狄于河上久而不召师散而归郑人为之赋此诗按杜预春秋释地云中牟县西有清阳亭水经注云清池水出清阳亭西南平地东北流迳清阳亭西南平地东北流迳清阳亭南东流即故清人城也其地今属开封府乃郑地郑笺朱传皆谓髙克将清邑之兵者本此但诗序左传皆无明文至经言在彭在消在轴据毛传皆以为河上之地孔谓师久不得归故迁移三处今遍考诸书于彭消轴地名絶不经见经文又但以河上总之虽左传亦然则迁移三处之说恐非其寔且髙克成师以出不应独将清邑之兵故当以季彭山之解为正】
　　木美齐桓公也卫国有狄人之败出处于漕齐桓公救而封之遗之车马器服焉卫人思之欲厚报之而作是诗也【出序　孔颖达云卫立戴公以庐于漕齐桓公使公子无亏帅车三百乘甲士三千人以戍漕归公乘马祭服五称牛羊豕鸡狗皆三百与门材归夫人鱼轩重锦三十两戴公卒文公立齐桓公又城楚丘以封之与之系马三百按衣单复具曰称重锦锦之熟细者系马系于廏之马盖善马也两公相继皆为齐所遗则桓公之待卫亦不薄矣卫人深徳之故设言投报之理以见其意孔子曰吾于木见苞苴之礼行也胡安国云木美桓而夫子録之善卫人之情也曷为善之报者天下之利以徳报德则民有所劝矣】
　　投我以木【叶鱼韵读如居斤于翻】报之以琼琚【鱼韵】匪报【号韵亦叶宥韵敷救翻】也永以为好【叶号韵虚到翻亦叶宥韵许候翻】也【比也投者取物相遗之谓木旧说以为楙也见尔雅本草云花生于春末深红色其实大者如小者如拳陆佃云木叶似柰实如小味酢善疗筯转陶隠居曰如转觔时但呼其名及书上作木字辄愈盖梅望之而蠲渇楙书之而缓筋理有相感不可得而详也冯时可云古语曰梨百损一益楙百益一损投人之道宜有以益之罗愿云鱼复县地多木大者如甒又其木可以为杕故取干之道以木次之今人取木大枝作杕策之云利筋膝根叶煑汤淋足胫可以已蹷又截其木干之作桶以濯足齐孝昭北伐库莫奚至天池以木灰毒鱼又别木者云木与和园子蔓木土伏子相似其皮薄防赤黄香甘酸不澁穰中子尖一面方者为真木草木子云木一尺一百二十二节琼毛传云玉之美者应劭云玉之华也许叔重以为赤玉然据末章云琼玖玖乃黑玉则不应与琼并言也琚佩玉名按佩有璜有珩有琚珩者佩之上横者也下垂三道贯以蠙珠璜如半璧系于两旁之下端又有组以左右交牵之使得因衡之抑扬以自相冲击而于二组相交之处以物居其间交纳而拘捍之故谓之琚或以大珠或襍用瑀石贾谊新书所谓佩玉捍珠以纳其间者是也此言琚用琼则佩之美者苏辙云琼琚之于木重矣然犹不敢以为报也永以与之为欢好而已此卫人感齐桓救患之恩故设为琼不等之喻言人遗我以防物犹必有以厚报之况齐桓之赠遗如此其厚则报之当何如永以为好亦是欲其君依附大国时常聘问之意归子慕云谓之投者平居分义无往来之道出于望外者也卫之与国姜为异姓乃存亡之义不出于诸姬而出于姜氏诗人所以感思桓公之徳无己时也凌蒙初云齐桓存亡卫而卫忘亡故作此感恩之诗夫子録之于卫风之终王风之前正以见有齐桓霸业而后中国始知有王耳与防管仲吾其被髪左衽同意左昭二年晋韩宣子聘于卫卫侯享之北宫文子赋淇澳宣子赋木思报徳也】　投我以木桃【叶萧韵读如调田聊翻】报之以琼瑶【萧韵】匪报【见前】也永以为好【见前】也【比也旧说以木桃即桃木李即李徐氏云有瓞桃有羊桃李有雀李此皆枝蔓也故言木木桃木李以别之也乂陆佃云江左故老视其实如小而有鼻食之津润不木者谓之木圆而小于木食之酢澁而木者谓之木桃木李大于木桃似木而无鼻其品又下于木桃亦或谓之木梨梨盖声之误也鼻即之脱华处里俗呼之为咮其着华处乃脐也木性脆木李性坚今人以蜂饴渍之者取木煎之者取木李姚旅云木桃栌子也似木小而酢涩色亦黄木李榠栌也似木大而黄木有重蒂木李单蒂耳按此则木李木桃之实俱与木相似又任昉述异记云杜陵有金李李大者谓之夏李尤小者呼为鼠李桃之大者为木桃诗云投我以木桃是也俱未详孰是一说姚寛云诗之意乃以木为为桃为李俗谓之假果者盖不可食不适用之物也亦犹画饼土饭之义尔投我以不可食不适用之物而我报之以琼玉可贵之物则投我之物虽薄而我报之实厚初学记六帖于果食木门皆引卫风木之诗误矣亦通瑶说文云玉之美者赵頥光云瑶从玉以防意兼声古人佩玉取其美质而易损用以摄心寓戒也故从防愚按此瑶即珩下之蠙珠是也陈祥道云戴礼曰玭珠以纳其间韩诗传亦曰蠙珠以纳其间蠙者蚌也玭即蠙也然荀卿赋曰璇玉瑶珠不知佩也谓之瑶珠则以玉为珠非蚌珠也谓之蠙珠盖其状若蚌珠然】　投我以木李【纸韵】报之以琼玖【叶纸韵苟起翻】匪报【见前】也永以为好【见前】也【比也玖说文云玉之黑色者毛传云石次玉者未详孰是赵颐光云玖从玉以久意兼声玉久土侵失白光似石故从久也陆佃云报人欲其坚久故以琼玖孔云琼是玉之美名非玉名也琚瑶玖三者互也按琚瑶皆佩名玖乃玉名厥后卫文公忘齐人再造之恩于齐桓公旣死乘五子之乱而伐其丧夫子作春秋诸侯未有书名者惟卫文公灭邢书名删诗存木恶其不仁也】
　　木三章章四句【序意甚明朱子改为男女相赠答之辞无稽甚矣又子贡传申培说皆以为朋友相赠赋此其义甚小贾谊新书则云礼者所以恤下也故繇余曰干肉不腐则左右亲苞苴时有筐篚时至则羣臣附官无蔚藏腌陈时发则戴其上诗曰投我以木报之以琼琚匪报也永以为好也上少投之则下以躯儥矣弗敢谓报愿长以为好古之畜其下者其施报如此其说皆似与孔子苞苴之言相合但如此则君臣之间有市心焉未必为圣人所乐道也】
　　定之方中美卫文公也卫为狄所灭东徙渡河野处漕邑齐桓公攘戎狄而封之文公徙居楚丘始建城市而营宫室得其时制百姓说之国家殷富焉【出序按左闵二年冬狄灭卫宋桓公立宣姜子申以庐于漕是为戴公是年戴公卒复立其弟燬是为文公齐桓公帅诸侯城楚丘而迁衞焉于是戎狄避之不复侵衞时僖公二年也文公大布之衣大帛之冠务材训农通商惠工敬教劝学授方任能元年革车三十乘季年乃三百乘又齐语云翟人攻卫卫人出庐于漕桓公城楚丘以封之其畜散而无育桓公与之系马三百天下诸侯称仁焉按系马与孟子言系马千驷义同韦昭谓良马在闲而不放散也然则此诗言騋牝三千亦齐桓有以贻之与孔颖达云国家殷富在文公末年此诗盖末年所作】
　　定之方中【东韵】作于楚宫【东韵】揆之以日【质韵】作于楚室【质韵】树之榛栗【质韵丰氏本作防】椅桐梓漆【质韵丰本作桼】爰伐琴瑟【质韵赋也定星名北方之宿尔雅云营室谓之定孙炎云定正也天下作宫室者皆以营室中为正晋天文志云营室二星一曰宫一曰清庙又为土功事左传水昏正而栽栽筑墙长板也谓今十月定星昏而中于是植板筑而兴作定在北方水宿也方中者言此时定星正中也孔云定星昏而正中谓小雪时小雪者十月之中气十二月皆有节气有中气十月立冬节小雪中于此时定星昏而正中也刘公瑾云夏正十月建亥春秋时十二月也农事已毕可以兴作而人君居必南面故亥月昏时见定星当南方之午位因记此星为每嵗营作之候又因号为营室此盖成周以后之制上考唐虞之时定星以戌月昏中嵗久而差至周时定星始以亥月昏中下逮今日此星又以子月昏中矣又毛传云方中昏正四方也郑云其体与东壁连正四方孔云于列宿室与壁相望其体又壁居南则在室东故因名东壁尔雅谓娵觜之口营室东壁也孙炎云娵觜之口营室东壁四方似口故因名云是也亦通按春秋僖二年正月城楚丘周正建子与定中之期正近其稍不相符者或是节气有早晚或是亥月鸠工而子月乃竣役耳孔云左传曰凡土功水昏正而栽日至而毕则冬至以前皆为土功之时以歴较之僖二年闰余七七则闰在正月之后正月之初未冬至故为得时也月令仲冬命有司曰土事无作亦与左传同而召诰营洛邑于周之三月起土功不依礼之常时者因欲观众殷乐之与否故不依常时也楚宫楚丘之宫郑云谓宗庙也楚丘在济河间疑在今东郡界孔云卫本河北至懿公防乃东徙渡河野处漕邑则在河南矣乂此二章升漕墟望楚丘楚丘与漕不甚相逺亦河南明矣按郡县志隋置楚丘县属滑州后改卫南本汉濮阳县地通典亦云滑州卫南县卫文公迁楚丘即此城也五代属澶州今为开州杜预以为在济阴成武县西南丰熙以为在兖州府曹州曹县东南五十里又拱州有楚丘在汉为梁国已氏县即今归徳府是也皆非卫地不足信揆尔雅云度也考工记匠人建国水地以县置槷以县眡以景为规识日出之景与日入之景昼参诸日中之景夜考之极星以正朝夕按水地以县者谓置水地中以求平而垂绳四隅以合水槷与臬同柱也县垂绳也置槷以县植木为柱以县绳也柱有四角四中垂以八绳绳皆附柱则其柱正矣柱正然后视之以测日景也为规者画地为员规朝识日景其端指西暮识日景其端指东两端长短必与规齐测其端则东西正就其中屈之则南北亦可正也又于昼漏午时叅此日中之景可以正南方之位因以正北方之位也古人营作上顺天时下正方面于宫室分言之者互文以见义也楚室楚丘之室郑云居室也君子将营宫室宗庙为先廏库为次居室为后孔云明制有先有后别设其文也緜与斯干皆述先作宗庙后营居室也尔雅释宫以宫室为一云宫谓之室室谓之客盖通而言之其对文则异也曲礼注疏云四面穹窿则宫贮物充实则室树植也榛栗二木其实榛小栗大皆可供笾实又罗愿云有一种榛大小枝叶皆如栗其子形如杼子味亦如栗所谓树之榛果者非榛楛之榛也陆佃云栗味咸北方之果也有莍猬自裹图经云实有房彚若拳中子三五小者如桃李中子惟一二将熟则暴开子出栗房当心一子谓之栗楔治血尤効椅梓属陆佃云旧说椅即是梓梓即是楸盖楸之疏理而白色者为梓梓实桐皮非梓之正非梓而外若同焉有倚之意陶隠居称为椅桐又以白桐为椅桐皆误桐说文云荣也尔雅云荣桐木以其华而不实冬结似子者乃是明年之华房故亦谓之华桐也陆玑云有青桐有白桐有赤桐惟白桐宜为琴瑟此即白桐也青桐冈桐皆不可作琴瑟钱氏云按经典单称桐者多以作琴瑟峄阳孤桐是也本草注云梓似桐而叶小花紫亦有三种为百木王无子者为楸韵防云今人名腻理者梓□白者楸陆佃云今呼牡丹谓之华王梓为木王益木莫良于梓故书以梓材名篇礼以梓人名匠也罗愿云室屋之间有此木则余材皆不复震十道记云越人多种豫章树梓即豫章也漆本作桼木名六月刻取滋汁可以防物本草注云髙二三丈皮白叶似椿花似槐子若牛李木心黄今经史通作漆爰于也此四木者他日长大伐之可以成琴瑟也陈云桐之为木其质则柔其心则虚椅之为木其实则梓其表则桐古之为琴瑟必以桐其唇必以梓则椅桐梓皆琴瑟良材而漆之为物所以固而饰之者也陆佃云言其宫中所植皆能预备礼乐之用语曰一年之计莫如种谷十年之计莫如种木故文公于初作宫室之时早计如此而立国之规模气象于此亦可观矣】　升彼虚【叶阳韵逋旁翻水经注释文俱作墟】矣以望楚矣望楚与堂【阳韵丰本作唐】景山与京【叶阳韵居良翻】降观于桑【阳韵】卜云其吉终焉【古本吕祖谦严粲本俱作然】允臧【阳韵　赋也上章已言作宫室矣此章乃追本相土度地之初言之虚说文云大丘也毛传云漕墟也孔云知为漕墟者以文公自漕而徙楚丘故知升漕墟盖地有故墟髙可登之以望犹左传称晋侯登有莘之墟也按管子大匡篇云狄人伐卫卫君出致于虚桓公且封之所谓出致于虚者言出于虚地以致其告急之词命于齐然则虚之为卫地名信矣楚谓楚丘按类说地理书云地形自有鲁楚衞晋之名非必属楚地也传寅云堂当是今愽州堂邑即今东昌府古之东郡王应麟以为愽濮二州连境是也景释诂云大也水经注云河水分济北迳元城县故城西又北迳景山东衞诗所谓景山与京者也又北迳楚丘城西寰宇记云景山在澶州卫南县东南三里九域志云开徳府有景山即今大名府开州地也与商颂景山无涉舆地广志云今拱州楚丘非卫之所迁县有景山京冈乃后人附防名之人朱子解景谓测景以正方面亦通京髙丘也未详所在先是望楚与堂以审择两地之可否及观景山与京俱近楚丘风气包裹则建国之谋于是决矣降说文云下也自漕邑之墟而下于楚丘之野旣领畧其大势复细察其土宜也桑蚕所食叶木最宜肥土宜于桑必宜于田故以此验之刘公瑾云卫诗多言桑盖卫地跨冀兖二州据楚丘在冀河之东兖州之境则文公所观所说其桑土之野乎夫升虚而望其髙有陵阜可以屏蔽其降观其下有桑土可以宜民人谋定矣于是从而卜之周礼大卜之职所谓国大迁则贞如周原之契洛邑之食皆是也云其吉者言兆云告吉也允信臧善也卜旣云吉乃建国而居之今其终信善矣如卜所言也即下章民物富盛之意晁错云古之徙逺方以实广虚也相其阴阳之和尝其水泉之味审其土地之宜观其草木之饶然后营邑立城此盖古之遗法定之方中及公刘所载是也胡嘉云山势胜土脉美神谋从则终焉之善可知此亦创始之时悬防必然之语不然卫后又迁于帝丘矣此言岂可据哉】　灵雨旣零【叶先韵灵年翻丰本作霝】命彼倌人【真韵亦叶先韵如延翻】星言夙驾説【音税郑读如字云辞说也非丰氏本作税】于桑田【先韵亦叶真韵他因翻】匪直也人【韵见上】秉心塞渊【先韵亦叶真韵一均翻丰本作】騋牝三千【先韵亦叶真韵雌人翻说文引此句作騋牝骊牡　赋也上段言城野宫室至此言其政事盖人君辨方正位体国经野然后可以施政事也毛苌云神之精明称灵瑞应图云降而应物谓之灵雨一说郝敬云灵灵星苍龙之宿主田蚕三月见于东方灵雨灵星见而雨也亦通零说文云余雨也盖雨将阑之时旧解作落非是倌人说文云小臣也毛云主驾者孔云以命之使驾故知主驾者诸侯之礼亡未闻倌人为何官也星毛传云雨止星见言语辞也又韩诗云星言星精也未详夙早也星见而驾所谓戴星而出也说说文云释也尔雅毛传俱云舍也因雨零而命驾桑田之野以劳劝耕蚕之人此为国家根本之虑万民衣食之谋不比粉饰太平苟且目前者匪直犹云不但也人即指农桑之人言秉持也塞充实也渊深也董斯张云卫燬亦是中才不得援刚而塞齐圣广渊例看塞如不变塞之塞有郁而不舒敛而不放之意渊如深渊之渊有兢然若临惕然若陨之意盖诗人谓荧泽余烬不絶如线公能守其俭素战战焉若危亡之踵其后衣大布冠大帛其秉心证佐欤先是戴妫处州吁之难庄姜送之亦曰仲氏任只其心塞渊可以类言矣说文云马七尺为騋周礼庾人职云马八尺以上为龙七尺以上为騋六尺以上为马只此三种今单称騋者举中言之陈祥道云觐礼月令天子所乗皆言龙卫诗诸侯所畜则言騋是天子乗龙诸侯乗騋也陆佃云凡马宗庙用龙戎事用駥田事用騋騋田马也考工记曰国马之辀深四尺有四寸田马之辀深四尺郑注云国马髙八尺衡髙八尺有七寸除马之髙则余七寸为衡颈之间也田马髙七尺衡髙七尺有七寸除马之髙则余七寸为衡颈之间也国马即种马所谓龙也又按周礼天子马六种曰种马曰戎马曰齐马曰道马曰田马曰驽马其制五良一驽邦国马四种其制三良一驽郑以为无种戎陆佃以为无齐道虽无确据然亦可见专言田马为举中之辞也云騋牝者兼言騋马与牝马也按周礼凡马特居四之一所谓特者牡马也三千举其数也记云问国君之富数马以对故及之或以騋牝为马之善者故尔雅曰騋牝骊牡以罕称也夫既以罕见称则三千之咏几于夸而溢矣愚所不取又按周礼天子之马十有二闲凡颁良马而养乘之四马为乘一师四圉掌之三乘为皁计一十二匹一趣马掌之三早为系讣三十六匹一驭夫掌之六系为□计二百一十六匹一仆夫掌之郑谓自乘至□应干之策以干为马其数九揲蓍用四四九三十六谓一爻之数纯干六爻故二百一十六也六□成较较有左右则为十二□即十二闲也天子之马六种五良一驽每□良马一种二百一十六匹以左右较之数乘之当得四百三十二匹五种合二千一百六十匹驽马一种三良马之数则为千二百九十六匹合之凡三千四百五十六匹此天子马之全数也诸侯邦国六闲四良一驽驽数亦三于良分为三闲与良马三种各一闲每闲皆二百一十六匹以六乘之止于千二百九十六匹考左传言卫文公元年革车三十乘季年乃三百乘以四马为乘讣之三百乘讣一千二百匹与六闲之制殊合又左成十八年晋悼公使程郑为乘马御六驺属焉则亦六闲之制也此诗云三千者苏辙以为可用者三百乘而其牝牡乃三千严粲以为革车不用牝马今并牝马数之故为三千林氏则云成周以民牧者如丘甸嵗取马四匹之类然而在天子之都诸侯之国士大夫之家未尝不自蓄焉如周礼以天子十有二闲先儒论数不过三千余匹卫文公承夷狄所灭之后新造之国末年亦至騋牝三千若以制度论之卫以诸侯之国又当残乱之余其他固未及论安得遽如成周全盛乘马之数盖所谓天子十有二闲是养之于官者卫文公之騋牝三千举官民通数而言之此成周官民通牧之制也罗愿则云左传称元年革车三十乘季年乃三百乘盖马特居四之一騋牝三千则当有牡一千革车不用牝纯用牡马牡马一千为车二百五十乘取成数曰三百乘尔数说并存之诗人言文公勤于治国不特注意于农桑之人而已其操心塞实而渊深虽下至騋牝之防莫非其经营之所及故能致蕃育之盛如此呜呼佚淫俭思于兴废岂不大哉谢枋得云秉心也实故事事朴实不尚髙虚之谈秉心也渊故事事深长不为浅近之计富国强兵岂谈髙虚务浅近者之所能辨程大昌云凡为人上而存心审当则遇事无不曲至畜牧至末事亦遂赖此心以之孳息故马亦蕃庶也是盖庄周履豨之论也豨豕也豕之一身难肥者莫过于蹢也践踏豕足而见其丰肥则知其通身无有不肥也矣此繇未观本之论也若直曰此心可以感动乎马则是虚谈无实也晋郭展为太仆留心于养生而廏马充多征吴得以济事潘尼为太仆箴叙列其事皆推养生而致之于马即其说有本矣庄子曰百里奚爵禄不入于心故饭牛而牛肥孔子尝为乘田而牛羊茁苌皆一理也】
　　定之方中三章章七句【子贡传以为鲁僖公城楚丘以备戎史克颂之申培说同丰熙解云楚丘鲁地在今曹县东南五十里地近徐戎戎数侵鲁故僖公筑城以备之因为宫室于其城中其后襄公薨于楚丘即其处也次章堂作唐亦鲁地今兖州府鱼台县有武唐亭在楚丘西南戎之北界故春秋隠桓二公皆盟戎于此景山在曹县东四十里商汤尝合诸侯于此京亦山名在已氏县按丰氏所称引地理俱非确据故不足信至以春秋书襄公薨于楚宫谓即此楚宫则刺谬之甚者按左襄三十一年公作楚宫穆叔曰秦誓云民之所欲天必从之君欲楚也夫故作其宫若不防适楚必死是宫也六月辛巳公薨于楚宫夫襄之去僖逺矣宫固襄所自作非旧宫也惟春秋僖二年书春王正月城楚丘而不言城卫或者疑焉以为楚丘固鲁也鲁自城之耳又有此诗传为之证佐而騋牝三千亦似与駉篇之咏相合则遂防以为非卫文之诗愚初亦惑于其论然三传皆以城楚丘为齐桓公封卫矣吕览亦云桓公更立邢于夷仪更立卫于楚丘彼去古未逺而说之相符乃尔且与此诗合亦何可疑之有乂左僖十二年传云春诸侯城卫楚丘之郛惧狄难也此条虽无经而杜注以为为明年春狄侵卫传则楚丘之为卫楚丘印据更复明甚】
　　采苓晋人諌献公信谗之诗【出申培说　序云刺晋献公也献公好聴谗焉子贡传同朱子云献公好聴谗观骊姬譛杀太子及逐羣公子之事可见矣邹忠云史苏之占曰挟以衘骨且惧有口苟可以其入也必甘盖晋献之好谗已尝售于士蒍之譛冨子而女戎犹其最著者公固曰何口之有口在寡人寡人弗受谁敢兴之无奈其受逞而不知也唐史有云艳嬖之兴常在中主第裯旣交则情与爱迁顔辞媚熟则事为私夺狡谋钳其悟先哀誓揵于宠初夫如是虽欲弗受安得而弗受】
　　采苓采苓【叶真韵离珍翻】首阳之巅【叶真韵典因翻丰氏本作颠】人之为【定本作伪下同】言苟亦无信【叶真韵息邻翻】舍旃舍旃【先韵】苟亦无然【先韵】人之为言胡得焉【先韵　比也苓通作蘦尔雅云大苦也即甘草解见简兮篇说文于苓则解曰巻耳于苦则解曰大苦苓也今按卷耳自名苓耳尔雅可据而以大苦为苓则苓之即为蘦确矣又月令有苦菜秀之文亦不得以大苦名苦也孔颖达云首阳之山在河东蒲坂县南今在山西蒲州东南三十里亦名雷首山又名首山左传赵宣子田乎首山是也山南曰阳刘公瑾云泛名其山则曰首山主山南而言则又曰首阳巅山顶也苓生于隰故简兮之诗曰隰有苓今见采苓者问其何从得之而曰得于首阳之巅则其所自来者不足信矣正与下文人之为言胡得焉相照苟且舍置旃之也又郑云旃之言焉也无然之然蒙上文语也胡得者问其何处得来也凡人言语其为谗与否未可知且勿轻信然则将一防舍置而付之不问乎亦且不可如此惟当有以察之则无如究其言之何所自来耳辅广云谗谮之人不畏人之不聴而畏人之能审今虽不聼彼将浸润而入之则异日或不能不聴矣惟能审察而真有以见其情伪之所以然则不惟不敢进而亦无自而进矣此止谗之法也严粲云考其言何从而得之推其所自来则虚实尽见谗言之得行繇不问其所繇来而遽信之耳汉昭帝悟燕王上书之诈盖察其书所繇来也张子厚云舍旃则无然为言则求所得所誉必有所试厚之至也苏辙云事盖有似而非者献公好聼谗言不究其实而輙从之申生之死不究其实之故也】　采苦采苦【麌韵】首阳之下【叶麌韵后五翻】人之为言苟亦无与【叶麌韵读如羽王矩翻】舎旃舎旃【见前】苟亦无然【见前】人之为言胡得焉【见前　比也苦即苦菜也孔云此茶也解见谷风篇陆玑云诗所谓堇茶如饴内则所云濡豚包苦用苦菜是也苦生于田亦非山中之物今日得之首阳之下者谩辞也与说文云党与也言不必遽信而与之为党也】　采葑采葑【叶束韵敷冯翻】首阳之东【韵】人之为言苟亦无从【叶东韵麤丛翻】舍旃舍旃【见前】苟亦无然【见前】人之为言胡得焉【见前　比也葑解见谷风篇葑生于圃亦非山中所有此诗三章语意了无分别惟取譬苓苦葑三者异耳诗人托物起义指即在此陆佃云苓甘者苦苦者言谗人无所不至其害人也必因其似而譛焉采苓则因人之所甘而譛之之况也采苦则因人之所苦而譛之之况也葑有时而甘亦有时而苦采葑则又因人之所甘所苦而并譛之之况也又或云蘦甘而苦苦谗者之入人必先甘而后苦而葑则甘苦相半所谓采葑采菲母以下体半以为恶半以为美则谗人之所以尝试其君者无所不用矣皆通从说文云相聴也】采苓三章章八句【郝敬云朱子改为聴谗之诗谓未见其果作于献公时非也事之可据孰有如晋献公聼谗者乎如是犹谓不信则诗必有年月日时作者姓名乃可】
　　陟岵晋狐偃从公子重耳出亡也【狐偃字子犯狐突之子狐毛之弟公子重耳之舅也亦称舅犯重耳晋献公子为狐突之女狐姬所生后为晋文公按左传国语记骊姬旣譛杀太子申生又譛重耳与知共君之事重耳奔蒲公使寺人披伐蒲刺重耳重耳出亡及栢谷卜适齐楚狐偃曰无卜也夫齐楚道逺而望大不可以困往道逺难通望大难走困往多悔困且多悔不可以走望若以偃之虑其翟乎夫翟近晋而不通愚陋而多怨走之易达不通可以窜恶多怨可以共忧今若休忧于翟以观晋国且以监诸侯之为其无不成乃遂之翟从者狐偃赵衰颠颉魏武子司空季子在翟十二年狐偃曰日吾来此也非以翟为荣可以成事也吾曰奔而易达困而有资休以择利可以戾也今戾久矣戾久将底底箸滞淫谁能兴之尽速行乎遂适齐过卫自卫过曹过宋过郑遂如楚于是懐公自秦逃归秦伯召公子于楚懐公命无从亡人期期而不至无赦狐突之子毛及偃从重耳在秦弗召冬懐公执狐突曰子来则免对曰子之能仕父教之忠古之制也策名委质贰乃辟也今臣之子名在重耳有年数矣若又召之教之贰也父教子贰何以事君刑之不滥君之明也臣之愿也淫刑以逞谁则无罪臣闻命矣乃杀之及秦伯纳公子将济河子犯授公子载壁曰臣从君还轸巡于天下恶其多矣臣犹知之而况君乎不忍其死请繇此亡公子曰所不与舅氏同心者有如河水沈壁以质此狐偃从晋文公出亡以至归国之始末也当文公奔翟时从亡之士仅有五人狐偃与而狐毛不与及文公入秦毛与偃俱在乃不应懐公之召而其父狐突因之以死岂当文公十二年居翟之后周游列国之时毛以舅氏之亲始继偃而至耶此诗辞旨倥偬当是初奔翟时所作以狐突仍仕晋国而狐毛尚未从行故既瞻望父母而又复有瞻望兄之语耳魏诗即晋诗也其为狐偃所赋复何疑】
　　陟彼岵【麌韵】兮瞻望父【麌韵】兮父曰嗟予子【纸韵】行役夙夜无【石经作母】已【纸韵】上【石经丰氏本俱作尚后同】慎旃哉犹来无止【纸韵　赋也尔雅云山多草木曰岵刘熙释名云岵怙也山有草木人所恃取以为事用也赵頥光云山久则草木生之故从古今按父兮生我又无父何怙此孝子所以升岵而切望父之思也父狐偃之父狐突也称父曰者临别丁宁之言也嗟叹声叹而告之苏辙云孝子登髙以望其父而不见则思其将行之戒以自慰行役夙夜无己言既负覊絏从公子以出则当夙兴夜寐尽心所事无有休懈所谓义也故毛传云父尚义狐突谓子之能仕父教之忠正此意也上即行役也严粲云上犹赴也谓赴役也如赴官曰上官赴工曰上工七月上入执宫功以繇田野入都邑为上此以繇家居赴道涂为上今俗谚犹云上路也旃毛传云之也孔颖达云此旃与采苓舍旃之旃皆为足句故训为之所谓慎旃即蒙上文夙夜无己之意从亡在外操心危虑患深诚不可以不慎也犹朱子云尚也庶防拥卫公子归国无止于外而不返也】　陟彼屺【纸韵】兮瞻望母【叶纸韵母鄙翻】兮母曰嗟予季【寘韵】行役夙夜无寐【寘韵】上慎旃哉犹【尔雅注作猷】来无弃【寘韵尔雅注作弃　赋也释名云山无草木曰屺屺圮也按秦风有纪有堂毛传云纪基也孔云集注本作屺定本作纪以下文有堂故以为基谓山基也据比则屺乃山基其势倾圮因取圮为名升屺而瞻望母者父天母地父尊母卑又子姓递传基本于母故以屺为母之比也称予季者以行者辈属季故观下章有兄可见矣无寐严云犹今人言醒睡也行役在途存亡戒心故早夜不敢安寝毛传谓母尚恩是也慎旃亦蒙上文夙夜无寐之意无弃者言无为公子所遗弃也】　陟彼冈【阳韵】兮瞻望兄【叶阳韵虚王翻】兮兄曰嗟予弟【叶纸韵荡以翻】行役夙夜必偕【叶纸韵苟起翻】上慎旃哉犹来无死【纸韵　赋也释名云山脊曰冈冈亢也在上之言也故以为兄之比兄偃之兄毛也偕毛传云俱也嘱其必与同行者俱也慎旃亦蒙上文夙夜必偕之意犹来无死欲其能避祸害无死地也】
　　陟岵三章章六句【朱传申培说皆以为魏人行役而思其亲故作此诗序则云孝子行役思念父母也国迫而数侵削役乎大国父母兄弟离散而作是诗也邹忠云采薇以公义言故曰我行不来陟岵以私情言故曰犹来无止盖边戈戍鼔则凄惋悲壮而望云瞻木则气结啼枯固诗人之致乎其未及叹于室之妇嗟濶嗟洵如击鼔者此则为未娶之季言也唐人吊古战塲文曰苍苍烝民谁无父母提携捧负畏其不夀谁无兄弟如足如手谁无夫妇如賔如友生也何恩杀之何咎其存其殁家莫闻知人或有言将信将疑悁悁心目寝寐见之嗟乎为人上者览此其于得己之役亦可以少寝夫徐士彰云孝子思亲不言己之念亲而反言亲之念己则所以存诸心者益切不言已之自慎而言亲之欲其慎则所以保其身者益至详味之蔼然有天亲惨怛之情焉刘元城谓其末句自儆自怨可以见忠孝之心亦善发诗人之意者也曽巩云先王之世上之所以接下惟恐失其养父母之心其劳使臣之辞则然而推至于戍役之人亦劳之以王事靡盬忧我父母则先王之政即人之心莫大于此也及其后世或任使不均或苦于征役而不得养其父母则有北山之感鸨羽之嗟或行役不已而父母兄弟离散则有陟岵之思诗人皆推其意见于国风所谓发乎情止乎礼义者也按数说亦近似并録之子贡传阙文】
　　葛生刺晋献公也好攻战则国人多丧矣【出序　愚按此死者之妇悼亡之诗采诗者録之以志刺献公名佹诸武公子孔颖达云献公以庄十八年立僖九年卒案左传庄二十八年晋伐骊戍闵元年晋侯作二军以灭耿灭霍灭魏二年使太子申生伐东山臯落氏僖二年晋师灭下阳五年八月晋侯围上阳冬灭虢又执虞公八年冬晋里克败狄于采桑见于传者已如此是其好攻战也又按外传载献公田见翟柤之氛归寝不寐遂伐翟柤曹氏云二十三年之间凡十一战宜其丧亡者多也兵犹火也弗戢必自焚献公嗜杀而不己反祸其子与秦皇汉武略同可不戒　哉】
　　葛生蒙【丰氏本作冡后同】楚【语韵亦叶御韵创据翻】蘝蔓于野【叶语韵余吕翻亦叶御韵常恕翻】予美亡此谁与独处【御韵亦叶语韵敞吕翻赋也葛草名解见葛覃篇蒙通作冡说文云覆也楚木名解见汉广篇蘝草名说文云白莶也本草云一名兔荄作藤生根似天门冬陆玑云蘝似栝楼叶盛而细其子正黑如燕莫不可食也幽州人谓之乌服其茎叶煑以哺牛除热蔓本草名葛属此则借为抽引枝条之义孔云此二句互文葛言生则蘝亦生蘝言蔓则葛亦蔓葛言蒙则蘝亦蒙言葛生于此延蔓而蒙于楚木蘝亦生于此延蔓而蒙于野中也以次章蘝蔓于域推之域为莹域乃此妇之夫所葬之地地在野中故光云于野此二句写出冢上荒凉之景宛然在目旧说以为兴体云蔓草发比蒙彼以兴妇人生于父母当外成于夫家陆佃以为比体云葛生高而蒙楚蘝生卑而蔓于野各系所遇犹之妇人外成于夫荣瘁随焉所以一心乎君子语曰嫁鸡与之飞嫁狗与之走此之谓也取义皆通愚以第三章角枕锦衾之下亦有予美亡此之文三章一例似当作赋体为正予美郑云我所美之人谓其君子也亡郑云无也字从入从乚乚者隠也曰此者主闺中而言或以死训亡谓承上文言葛生蘝蔓之地君子身死于此语意似顺然于第三章之文义难通今不从谁与独处妇人自谓也所美之人既无矣寂寞闺中我其谁与乎但茕然独处而已后章破此各以二字为文递转而下与易匪冦婚媾句法正同】　葛生蒙棘【职韵】蘝蔓于域【职韵】予美亡此谁与独息【职韵　赋也棘解见凯风篇域毛传云域也变野言域知是赋其所见诗翼云读葛生蒙棘蘝蔓于域宛然荒冢累累祭扫悲哀之景息止也】　角枕粲【翰韵】兮锦衾烂【翰韵】兮予美亡此谁与独旦【翰韵　贼也枕卧所以荐首者以角为饰犹梁元帝谢寳枕啓所云重安玳瑁者也司马相如美人赋云寝具旣设服玩珍竒金炉薰香黼帐髙垂茵褥重陈角枕横施粲通作灿说文云灿烂明瀞貌衾解见小星篇以锦为之烂光色也范祖禹云角枕之粲锦衾之烂则其嫁未久也苏辙云物存而夫亡是以感物而思之也按世说云袁羊尝诣刘恢恢在内眠未起袁因作诗调之曰角枕粲文茵锦衾烂长莚刘尚晋明帝女主见诗大不平曰袁羊古之遗狂刘孝标亦引小序以见袁以死嘲刘故主不平耳则其为悼亡之诗旧矣郝敬以角枕锦衾为敛袭之具而引周礼大府之职大丧供角枕仪礼敛用衾为证然上章已有蘝蔓于域之文不应先言葬后言敛也独旦严云独宿至旦也犹王仲宣诗言独夜也思者苦夜长而难旦长夜漫漫何时旦与秋天不肯明之意也一说枕衾粲烂将旦方见其然故云谁与独旦亦通】　夏之日冬之夜【叶遇韵元具翻】百嵗之后归于其居【叶遇韵读如屦俱遇翻丰本作丘　赋也夏日冬夜非夏但思于日冬但思于夜也但日因夏而永则日之思比夜之数为多夜因冬而永则夜之思比日之数为多以见无时而不思也居郑云坟墓也百嵗之后同归于九泉之居矢无他志义之至情之尽也与前三独字相应】　冬之夜夏之日【质韵】百嵗之后归于其室【质韵　赋也繇夏日而冬夜复繇冬夜而夏日无嵗不思没身焉而已室冡圹也滕公墓铭云佳城郁郁三千年见白日于嗟滕公居此室是也】
　　葛生五章章四句【申培说云晋献公之时国人久于征役室家念之而作是诗朱子亦以为妇人念夫久从征役而作然騐篇中蘝蔓于域及百嵗之后归于其居等语其为悼亡之诗无可疑者子贡传阙文】




　　诗经世本古义巻二十三之下
　　钦定四库全书
　　诗经世本古义巻二十四之上
　　明　何楷　撰
　　周襄王之世诗十五篇
　　有杕【本名杕杜嫌同小雅以此为别】刺晋惠公也不纳羣公子又欲杀其兄重耳将亡其国焉【惠公名夷吾献公子遭骊姬之出亡于外献公卒秦穆公纳之为诸侯初献公立奚齐尽逐羣公子始为令国无公族焉献公卒夷吾得因秦立始即位穆姬使纳羣公子曰公族者君之根本惠公不用又遣寺人披往渭滨杀重耳不克此诗前言不如我同父则刺其杀重耳之事后言不如我同姓则刺其不纳羣公子之事也是以知为刺惠公也】
　　有杕【顔之推云江南本并木傍施大徐仙民音徒计反说文在木部集韵音次第之第而河北本皆为夷狄之狄读亦如字此大误也】之杜【麌韵然下章不用此韵叶正与郑风将翺将翔彼美孟姜一例】其叶湑湑【叶麌韵读如数爽主翻】独行踽踽【麌韵】岂无他【丰氏本作它后同】人不如我同父【麌韵】嗟行之人胡不比【叶寘韵必至翻】焉人无兄弟胡不佽【寘韵崔灵恩集注作次】焉【兴也杕说文云树貌毛传云特貌盖树之特生者尔雅云杜赤棠白者棠樊光云赤者为杜白者为棠陆玑疏云赤棠与白棠同耳但子有赤白美恶子白色为白棠甘棠也少酢滑美赤棠子澁而酢无味俗语云澁如杜是也一云牡曰棠牝曰杜湑者零露之貌王安石云湑湑润泽也诗诂云犹沃沃也严粲云木无枝叶则日燥其根上之土而其木易枯有杕然特生之杜其叶湑湑然润泽虽无旁木之荫而叶犹足以庇其本根踽说文云疏行貌徐锴云疏谓稀疏也孟子云行何为踽踽凉凉乃独行而无所亲昵之意陆化熙云以独行之杜则甚茂兴独行之人则无所与此反兴也岂无他人以下乃正言以开悟之同父谓兄弟也比并也说文云密也二人为从反从为比相与周密也佽说文云便利也岂无他人乎不如我同父之人言他人不足恃也如苟以他人为可恃嗟彼行道之人何不见与我相比密乎凡世上之人亦有无兄弟者何不见其所行之便利焉两胡不是唤醒之词】　有杕之杜其叶菁菁【庚韵释文丰本俱作青青】独行瞏瞏【庚韵文选注作焭焭陆徳明本作茕茕】岂无他人不如我同姓【叶庚韵师庚翻丰本作生】嗟行之人胡不比焉人无兄弟胡不佽焉【兴也菁本韭华之名盖以其色取之瞏说文云目惊视也曹氏云独行多惧故瞏瞏也白虎通云姓生也人所禀以生者也按姓与氏有辨姓者所以系统百世使不别氏者所以别子孙所出故言姓即在上言氏即在下王安石云同姓虽非同父犹愈于他人耳晏子问于子华子曰齐之公室惧卑奈何子华子曰夫人之有欲也天必随之齐将卑是求夫何惧而不获昔者轩辕二十五宗故黄祚衍于天下于今未忘也宗周之王也姬姓之封者凡七十夫指之不能率其臂犹臂之不能运其体也今齐自襄桓以来斩斩焉朝无公族野无公田带甲横兵挟毂而能战非公士也结绶纚纚位列而籍居非公臣也公族之子若其孙皆散而之于四方惟童是伍公所以与俱者自有肺膓者也于诗有之岂无他人不如我同姓何以是踽踽而以临于人上也齐将卑是求夫何惧而不获】
　　有杕二章章九句【序云刺时也君不能亲其宗族骨肉离散独居而无兄弟将为沃所并今按晋与沃五世相攻宗族离叛公室孤立然沃实负晋非晋负沃也如刺即当刺沃耳又晋献公患桓庄之族偪尽杀羣公于此诗疑亦足当之但皆于不如我同父一语不合故前二说愚皆无取焉朱子谓此乃无兄弟者自伤其孤特而求助于人之词邹忠齐云夫诗明言岂无他人不如我同父同姓求助于人者立言固若是乎申培说以为君子劝人孝友之诗其意益缓而篇中亦不见有劝孝之语于贡传阙文】
　　权舆晋惠公与秦穆公战为秦所获舍诸灵台怨秦为徳不卒也【按列女传及左传国语载秦穆公之夫人晋献公之女太子申生之同母娣与惠公异母贤而有义献公杀太子申生遂羣公子惠公夷吾奔梁及献公卒得因秦立始即位穆姬使纳羣公子曰公族者君之根本惠公不用又背秦赂秦饥请粟不与秦遂兴兵与晋战获晋君以归秦穆公曰扫除先人之庙寡人将以晋君见穆姬闻之乃与太子莹公子与女简璧衰绖履薪以迎且告穆公曰晋君朝以入婢子夕以死惟君其图之公惧乃舍诸灵台及晋与秦成改馆晋侯馈七牢焉是诗之作当在未改馆之先舍诸灵台时也】
　　于我乎夏屋渠渠【鱼韵文选注作蘧蘧】今也每食无余【鱼韵】于嗟乎【虞韵】不承权舆【叶虞韵读如雩云俱翻尔雅注不承权舆上有胡字或讹以乎为胡也　赋也于我乎惠公自言于我晋国之所居也夏屋王肃以为大屋杨雄方言云自阙而西秦晋之间凡物之壮大者而爱伟之谓之夏法言云震风凌雨然后知夏屋之帡蒙也崔骃七依说宫室之美亦云夏屋渠渠楚词大招篇云夏屋广大沙堂秀只南方小坛观絶霤只曲屋步櫩宜扰畜只皆以室言也又按檀弓云有若覆夏屋者矣注谓夏屋今之门庑其形旁广而卑正又曰殷人以来始屋四何夏豦之屋惟两阿而已无四阿如汉之门庑亦是一说郑笺诗因次章有四簋之言虑与下文每食句不属遂易其解曰屋具也夏屋谓设食大具也今考尔雅训具者乃握字非屋字以大具解夏屋于说凿矣杨慎则引字画云夏屋大爼也礼周人房爼鲁颂笾豆大房注大房玉饰爼也其制足间有横下有跗似乎堂后有房然故曰房爼也以夏屋为居以房爼为房室可乎又礼童子帻无屋亦谓童子戴屋而行可乎此其说诚辨然礼未闻号爼为屋者必以大房二字附防夏屋愚终不敢信也渠通作巨说文云规巨也言夏屋之制有规巨也一曰大也今谓今被获也余说文云饶也其字从食正谓食之饶也昔在晋国有夏屋以居今为秦所获而舍于灵台每食无复余饶仅免于饥饿而已盖秦不以诸侯之食礼待之承毛传云继也孔颖达云承其后是继嗣故以承为继权舆尔雅云始也权称锤也舆辀轴之上加板以载物者邢昺云权舆天地之始天圆地方故名又陈氏云造衡自权始造车自舆始盖借字也按大戴礼云孟春冰泮百草权舆淮南子云东风而酒沈溢造化权舆以为东方之气风也逸周书周月解云日月俱起于牵牛之初厯舍于十有二辰终则复始是谓日月权舆权舆二字古人盖恒用之不承权舆言不能如其立已为君之始以仇终之也按秦穆公初欲立公子重耳曰重耳仁絷曰君若求置晋君而载之置仁不亦可乎君若求置晋君以成名于天下则不如置不仁以滑其中且可以进退臣闻之仁有置武有置仁置徳武置服是故先置公子夷吾是为惠公及惠公入穆公谓公孙枝曰夷吾其定乎对曰臣闻之惟则定国诗曰不讥不知顺帝之则文王之谓也又曰不僭不贼鲜不为则无好无恶不忌不克之谓也今其言多忌克难哉公曰忌则多怨又焉能克是吾利也穆公之立晋侯惟欲置服而不置徳其初意已不善且侦知其多忌以为利故卒有始无终如此夫子録此诗所以示后世凡欲存亡继絶者不可如秦穆以利心行之也】于我乎每食四簋【叶有韵已有翻】今也每食不饱【叶有韵补苟翻】于嗟乎【见前】不承权舆【见前　赋也此言于我乎言昔在于我晋国之所食也簋盛黍稷器考工记云旊人为簋实一觳崇只厚半寸注谓旄抟埴之工作瓦器者孔云豆实三而成觳四升为豆然则簋是瓦器容防二升也又易二簋可用享注谓离为日日体圆防为木木器圆簋象则簋亦以木为之也簋制说各不一周礼舍人注以为圆器孝经注说文皆以为方器陆元朗云内方外圆曰簋外方内圆曰簠孝经钩命决云簠簋上圆下方未详孰是言四簋者朱子云礼食之盛也毛云四簋黍稷稻粱孔云案公食大夫礼云宰夫设黍稷六簋又云宰夫授公粱公设之宰夫膳稻于粱西秋官掌客注云簠稻粱器也簋黍稷器也然则稻粱当在簠而云四簋黍稷稻粱者以公食大夫礼有稻有粱知此四簋之内兼有稻粱公食大夫之礼是王国之君与聘客礼食备设器扬故稻粱在簠此言每食则是平常燕食器物不具故稻粱在簋饱说文云厌也李氏云不饱非特无余矣】
　　权舆二章章五句【序云刺康公也忘先君之旧臣与贤者有始而无终也申培说亦云与晨风篇同义今按康公忘先君之旧臣于传絶无所据朱子但以为秦人刺其君待贤礼意寖衰不能继其始盖亦依序而稍变其说要之无所附丽子贡传阙文】
　　十亩之间齐姜劝晋公子重耳去齐也【按晋语文公在翟十二年狐偃曰吾不适齐楚避其逺也蓄力一纪可以逺矣齐侯长矣而欲亲晋管仲没矣多谗在侧谋而无正衷而思始夫必追择前言求善以终厌迩逐逺逺人入服不为邮矣防其季年可也兹可以亲皆以为然乃行遂适齐齐侯妻之甚善焉有马二十乘将死于齐而已矣曰民生安乐谁知其它桓公卒孝公即位诸侯畔齐子犯知齐之不可以动而知文公之安齐而有终焉之志也欲行而患之与从者谋于桑下蚕妾在焉莫知其在也妾告姜氏姜氏杀之而言于公子曰从者将以子行其闻之者吾已除之矣子必从之不可以贰贰无成命诗云上帝临女无贰尔心先王其知之矣贰将可乎子去晋难而极于此自子之行晋无宁嵗民无成君天未丧晋无异公子有晋国者非子而谁子其勉之上帝临子矣贰必有咎公子曰吾不动矣必死于此姜曰不然周诗曰莘莘征夫每懐靡及夙夜征行不遑啓处犹惧无及况其顺身纵欲懐安将何及矣人不求及其能及乎日月不处人谁懐安西方之画有之曰懐与安寔疚大事齐国之政败矣晋之无道久矣从者之谋忠矣时日及矣公子防矣君国可以济百姓而释之者非人也败不可处时不可久忠不可弃懐不可从子必速行吾闻晋之始封也嵗在大火阏伯之星寔纪商人商之飨国三十一王瞽史之记曰唐叔之世将如商数今未半也乱不长世公子惟子子必有晋若何懐安公子弗聴姜与子犯谋醉而载之以行今按此诗声口宛似但无限商畧只寄之行与子还行与子逝二语词不迫而情有余姜之所以善于讽也】
　　十亩之间【删韵】兮桑者闲闲【删韵释文作间间穆天子传注丰氏本俱作闲闲】兮行与子还【删韵】兮【赋也司马法六尺为步步百为亩礼记疏云径一步长百步为亩折而方之则东西南北各十步至秦孝公始制三百四十步为亩故程子云古者百步止当今之四十一步今之百亩当古之二百五十亩也此云十亩之间者张子厚云园防在园地其制百亩之间十家区分而众居者诗人所谓十亩之间之田也十亩圃所任园地也不独筑塲纳稼亦可毓草木也桑者即齐姜所言蚕妾也闲通作嫺说文云雅也闲闲盖习熟自得之貌行朱子云犹将也子谓重耳也还说文云复也姜氏言十亩之间有蚕妾焉子犯不知其在也与从者谋于桑下行且与子复返晋国矣时不可失从者之意不可孤公子其图之】十亩之外【叶霁韵以计翻】兮桑桑者泄泄【霁韵】兮行与子逝【霁韵】兮【赋也十亩之外则他人采桑之处非前蚕妾所在矣泄通作呭说文云多言也漏泄之义字当从此从者谋于桑下而蚕妾闻之则恐其为他人之采桑者述之而至于漏言也所谓子有四方之志其闻之者杀之矣逝往也今从者行且与子离齐国而偕往他处固无一人知公子可以行矣】
　　十亩之间二章章三句【序以为刺时也言其国削小民无所居焉路史云今陜治平陆有古魏城在河之东北水经注云古魏国城南西二面并去大河可二十余里北去首山十余里处河山之间土地迫隘故魏风着十亩之诗也张子厚云作诗者以国地侵削外无井受之田徒有近郭园防而已故耕者无所用其力则桑者闲闲而多也十亩之外他人亦然则削小无所容尤为着矣盖皆附防序说云尔苏辙駮之云夫国削则民削矣未有地亡而民存者也且虽小国岂有一夫十亩而尚可以为民者哉朱子云序文殊无理而但以为政乱国危贤者不乐仕于其朝思与其友归于农圃故其词如此申培说袭之然据诗云桑者直蚕妇之业耳与农圃何涉乎】
  </div>
  <div class="pagination">
   <a href="诗经世本古义_page13.html">
    上一页
   </a>
   <span>
    ...
   </span>
   <a href="诗经世本古义_page9.html">
    9
   </a>
   <a href="诗经世本古义_page10.html">
    10
   </a>
   <a href="诗经世本古义_page11.html">
    11
   </a>
   <a href="诗经世本古义_page12.html">
    12
   </a>
   <a href="诗经世本古义_page13.html">
    13
   </a>
   <span class="current-page">
    14
   </span>
   <a href="诗经世本古义_page15.html">
    15
   </a>
   <a href="诗经世本古义_page16.html">
    16
   </a>
   <a href="诗经世本古义_page17.html">
    17
   </a>
   <a href="诗经世本古义_page15.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
