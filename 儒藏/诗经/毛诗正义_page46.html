<!DOCTYPE html>
<html>
 <head>
  <meta charset="utf-8"/>
  <title>
   毛诗正义 - 第 46 页/共 72 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   毛诗正义 - 第 46 页/共 72 页
  </h1>
  <div class="content">
   [疏]“信彼”至“其亩”。○毛以为，信乎彼南山之傍，田野得成平田可种殖者，维本禹所治之。又此地今畇畇然成其垦辟之原隰者，由曾孙成王所田之。又正我天下经界之疆，又分我天下土宜之理，而随事之便，使南东其亩。成王能疆理天下，奉禹之功，而幽王不能修之，故以刺焉。○郑唯甸之为丘甸之为异。馀同。○传“甸治”至“成王”。○正义曰：此及《韩奕》之传皆言“甸，治”，则训甸为治，不为丘甸之异於郑也。“垦辟貌”者，谓垦耕其地，辟除草莱，以成柔田也。《释训》云：“畇畇，田也。”注引此“畇畇原隰”，与匀音同也。知曾孙是成王者，序言成王奉禹之功，此言曾孙田禹之地，故知曾孙与序成王，一人也。成王而谓之曾孙者，以古者祖有德而宗有功，因为之号。文、武为受命伐纣，定天下之基，以为祖宗。《祭法》云：“祖文王而宗武王。”是也。成王继文、武之后，为太平之主，特异其号，故《诗经》通称成王为曾孙也。不继於文王，不直言孙者，盖周虽文王受命，而大王亦有王迹，所起见其王业之远，故继而称曾孙。不言玄孙者，玄孙对高祖为定名，世数更多，则不得称玄孙矣。曾者，重也，自曾祖以至无穷，皆得称曾孙，故《维天之命》笺云：“自孙之子而下，事先祖皆称曾孙。”是为远辞。明周德之隆久，故继大王而不称玄也。毛以此及《维天之命言》曾“孙笃之亦”，为成王。郑以礼非一人所行，唯彼不从之耳。○笺“信乎”至“赋法”。○正义曰：言信乎者，文通於下。言禹治南山，成王田之，皆信然矣。上云“南山”，下云“原隰”，皆南山之傍，见禹之所甸、成王所修为一处，互其文以相晓也。笺云“彼南山之野，禹治而丘甸之”，即云“今原隰垦辟，则又成王之所田。言成王乃远修禹之功。今王反不脩其业乎？”言修禹功而文相因，明南山、原隰二者为一处。成王之修禹功，实天下尽然，而独言南山者，作者指一处以表之，其意通及天下也。故序言“疆理天下”，下注言“上天同云”，是非独南山之傍修禹功也。独举原隰以为言者，郑《驳异义》引此诗以尽三章。此诗之意，以原隰生生百穀，原隰之功，於人尤大，故独言也。甸之为字，既训为治，音又为乘，以治其地使平成田则训为治，以方十里出兵车一乘故又音为乘也。《韩奕》笺云：“禹甸之者，决除其灾，使成平田，定贡赋於天子。”是亦以治为义也。《地官·小司徒》云：“四丘为甸。”注云：“甸之言乘也，读如中甸之甸。”《稍人》云：“掌令丘乘之政令。”注云：“丘乘，四丘为甸，甸读与‘维禹陈之’之陈同。其训曰乘，由是改云。”《郊特牲》云：“丘乘共粢盛。”注云：“甸或谓之乘，以其於车赋出马四匹，长毂一乘。”是以乘为义也。知六十四井为甸者，《小司徒》云：“四井为邑，四邑为丘，四丘为甸。”如数计之，丘十六井，甸六十四井也。知方八里者，以《孟子》云：“方里为井。”计之则邑方一里，丘方四里，甸方八里也。又解方八里名为甸之意，以其居一成之中，成方十里，出兵车一乘，以为赋法，故谓之甸。甸，乘也。“十里为成”，《冬官·匠人》文也。知甸居一成之中者，以《匠人》既云“十里为成”，即云“成间广八尺，深八尺，谓之洫”。是当甸在其中，傍一里以治洫。故彼注云：“方十里为成，成中容一甸，甸方八里出田税，缘边一里治洫。”是也。《论语注》引《司马法》云：“井十为通，通十为成，成出革车一乘。”是据成方十里，出车一乘也。成元年《左传》服注引《司马法》云：“四邑为丘，有戎马一匹，牛三头，是曰匹马丘牛。四丘为甸，甸六十四井，出长毂一乘，马四匹，牛十二头，甲士三人，步卒七十二人，戈楯具备，谓之乘马。”是据甸方八里，出车一乘也。二者事得相通，故各据一焉。若然，成出兵车一乘，为七十五人耳。而哀元年《左传》说夏少康“有田一成，有众一旅”，十里有五百人者，计成方十里，其地有九百夫之田也。授民田有不易、一易、再易，通率二而当一，有四百五十人矣。其中上地差多，则得容五百人也。其出兵夫，则众不尽行，故一车士卒唯七十五人。传说少康言有众一旅，尽举大众，故与出赋异也。笺以此“维禹甸之”为“丘甸”。孙毓云：“禹平治水土，以除洪水之灾。”当此之时，未及丘甸。其田也，且井、邑、丘、甸出於周法，虞夏之制未有闻焉。今以周之法为虞、夏之说，又谓禹治水土皆丘甸之，非其义也。然则郑为禹亦丘甸之者，《礼运》说“大道既隐”，而曰“以立田里”，是则三王之初而有井甸田里之法也。《论语》说“禹尽力乎沟洫”，与《匠人》“成间有洫”同也。《皋陶谟》“畎氵会距川”，与《匠人》“同间有氵会，专达於川”同也。是则丘甸之法，禹之所为。《左传》少康之在虞思，有田一成，有众一旅，於是则十里为成，非周之赋法也。禹之治水既平，乃任土作贡，有何不暇，而云未及丘甸之也？故郑以为禹治而丘甸之。○传“疆画”至“地理”。○正义曰：《孟子》曰：“夫仁政必自经界始。经界不正，井田不均。”赵岐注云：“经亦界也。”然则经界者，地畔之名也。疆谓正其封疆，故云画经界。襄四年《左传》曰：“茫茫禹迹，画为九州。”九州尚画其界，是田之经界须画之也。分地理者，分别地所宜之理，若《孝经》注云“高田宜黍稷，下田宜稻麦”，是也。○传“或南或东”。○正义曰：成二年《左传》曰：“先王疆理天下物土之宜。故《诗》曰：‘我疆我理，南东其亩。’”是於土之宜，须纵须横，故或南或东也。
　
　　上天同云，雨雪雰雰。雰雰，雪貌。丰年之冬，必有积雪。○雨，于傅反，崔如字。雰，芳云反。益之以霡霂，既优既渥，小雨曰霡霂。笺云：成王之时，阴阳和，风雨时，冬有积雪，春而益之以小雨，润泽则饶洽。○霡，亡革反。霂音木。优，《说文》作“瀀”，音忧。渥，乌学反。 
　　既霑既足，生我百穀。 
　　[疏]“上天”至“百穀”。○正义曰：言成王时，在上天同起其云，正於冬月雨下此雪雰雰然多而积也。至於春日，又益之以小雨而霡霂然，以接冬泽，既已优洽，既已饶渥，既已沾润，既已丰足，是以故得生我之众穀也。今王不能然，故举以刺之。言“上天同云”，明泽之遍也，以云在於天上，雨从上下，故云上天，非有义例。○传“丰年”至“积雪”。○正义曰：谓明年将丰，今冬积雪为宿泽也。然则积雪是年之前冬，而言丰年之冬，必有积雪者，以此章言穀之生，下章言其成熟，举一年之生成，以为首尾之次，非复言岁初岁末，限以同年。传达经意，故言丰年冬耳。○传“小雨霡霂”。○正义曰：《释天》文也。李巡曰：“水雪俱下。”案彼文上有暴雨，下云久雨，於间无雪事。而李巡云“俱下”，妄矣。此传有云小雪者，误。今定本云“小雨”。
　
　　疆埸翼翼，黍稷彧彧。场，畔也。翼翼，让畔也。彧彧，茂盛貌。○埸音亦。下同。彧彧，於六反。曾孙之穑，以为酒食。畀我尸宾，寿考万年。笺云：敛税曰穑。畀，予也。成王以黍稷之税为酒食，至祭祀齐戒则以赐尸与宾。尊尸与宾，所以敬神也。敬神则得寿考万年。○畀，必寐反。注同。齐，侧皆反。 
　　[疏]“疆埸”至“万年”。○正义曰：上既言百穀以生成，故此云税取供祭也。言所生百穀之处，其农人理之，使疆埸之上翼翼然闲整让畔。今黍稷之苗彧彧然茂盛而成长。至秋收刈，则曾孙成王之所税敛，而以为酒之与食也。既为酒食，於祭前齐戒之时，乃赐我尸之与宾以尊养之。尸实未至，祭时而豫赐之酒食，为敬神故也。神既为王所敬，故令王得寿考万年之福也。今王不能然，故举以刺之。○传“埸畔”至“盛貌”。○正义曰：以田之疆畔至此而易主，名之为埸。翼翼是间暇之名，故举让畔之敬，以明其田事之理也。上言“生我百穀”，此独言黍稷者，黍稷为穀之长，故特言之也。○笺“敛”至“万年”。○正义曰：上言黍稷，或是天下民田也。“曾孙之穑”，文承其下，故知税敛曰穑也。宾之与尸，祭时所有，经云“畀我尸宾”，何知不指谓祭时予之？而笺以为斋戒则以赐尸宾者，以此诗陈事而有次序，五章、卒章始言祭时之事，清酒、骍牡享于祖考，则此未祭而言“畀我尸宾”，明祭前矣。又不言享祀，而云“畀我”，是赐下之辞，故为祭祀齐戒以赐尸宾也。《祭义》云：“祭前十日，散齐七日，致齐三日。”《周礼》所谓“前期十日”，是也。於齐之时，官当与之酒食。而笺云赐者，以其未祭，则尸犹臣道，故言赐也。经言敬事尸宾，而令神降福者，以其尊尸与宾，即所敬神也。由能敬神，则寿考万年也。神与寿考，祭时嘏辞，与卒章“万寿无疆”，明其同时也。以宿敬於神，以及尸宾，於后得福，故此致其意而逆言之耳。
　
　　中田有庐，疆埸有瓜。是剥是菹，剥瓜为菹也。笺云：中田，田中也。农人作庐焉，以便其田事。於畔上种瓜，瓜成又入其税，天子剥削淹渍以为菹，贵四时之异物。○庐，力居反。剥，邦角反。菹，侧居反。便，毗战反。削，思约反。淹，英钳反。渍，子赐反，淹也。 
　　献之皇祖。曾孙寿考，受天之祜。笺云：皇，君。祜，福也。献瓜菹於先祖者，顺孝子之心也。孝子则获福。○祜音户。 
　　[疏]笺“中田”至“异物”。○正义曰：古者宅在都邑，田於外野，农时则出而就田，须有庐舍，故言中田，谓农人於田中作庐，以便其田事。於田中种穀，於畔上种瓜，亦所以便地也。於畔上种瓜，广谓天下民田瓜成，又入其税。民以瓜新熟，献於天子。天子得之，乃剥削淹渍以为菹，欲以供祭祀，贵四时之异物故也。遍检《书传》，未见天子税民瓜以供祭祀者，故《地官·场人》“掌国之场圃，而树之果蓏珍异之物，以时敛而藏之。凡祭祀，共其果蓏瓜瓠之属。”《郊特牲》曰：“天子树瓜华，不敛藏之种。”是则天子之瓜，自令有司供之，不税於民。此言瓜成，入其税於天子者，《周礼》言其正法，瓜不税民。此述成王之时，民尽力於农业，故畔上种瓜，献诸天子。天子得为菹以祭，欲见天子孝於亲，而下民爱其主。反以刺今幽王也。笺以对前“曾孙之穑”为正税，故云又入其税耳。非谓正法所当税也。○笺“献瓜”至“获福”。○正义曰：《周礼·场人》“祭祀供其果蓏”，是祭必有瓜菹矣。《醢人》豆实无瓜菹者，主说正豆之实，故文不具耳。
　
　　祭以清酒，从以骍牡，享于祖考。周尚赤也。笺云：清，谓玄酒也。酒，郁鬯五齐三酒也。祭之礼，先以郁鬯降神，然后迎牲。享于祖考，纳亨时。○骍，息营反，《字林》许营反。享，许两反，徐许亮反。注及下同。郁，雍勿反。齐，才细反。亨，普庚反。 
　　执其鸾刀，以启其毛，取其血膋。鸾刀，刀有鸾者，言割中节也。笺云：毛以告纯也。膋，脂膏也。血以告杀，膋以升臭，合之黍稷，实之於萧，合馨香也。○膋音聊。中，丁仲反。臭，昌救反。 
　　[疏]“祭以”至“血膋”。○正义曰：此章陈正祭之事。古者成王为祭之时，祭神以清与酒。清谓玄酒也。酒谓郁鬯与五齐三酒也。先以郁鬯祼而降神，乃随从於后，以骍牡之牲迎而入于庙门，以献于祖考之神。既纳以告神，乃令卿大夫执持其鸾铃之刀，以此刀开其牲之皮毛，取牲血与脂膏之膟膋，而退毛以告纯，血以告杀，膋以升臭，合馨香以荐神。各有其人，皆肃其事。今王不能然，故刺之。○传“周尚赤也”。○正义曰：《地官·牧人》云：“阳祀，用骍牲毛之。”注以阳祀为宗庙。似由阳祀，故用骍。此云尚赤者，《牧人》以周尚赤，故郊庙用骍，为阳以相对。其实由所尚，故曰“白牡，周公牲。”三代祭其庙，各用其所尚之毛色也。○笺“清谓”至“亨时”。○正义曰：《礼运》说祭之礼云：“玄酒在室。”是祭祀有玄酒也。《春官·郁人》：“掌祼器。凡祭祀之祼事，和郁鬯以实彝而陈之。”《司尊彝》四时之祭，皆祼用彝。是祀祼用郁鬯也。《天官·酒正》云：“辨五齐之名：一曰泛齐，二曰醴齐，三曰盎齐，四曰缇齐，五曰沈齐。辨三酒之物：一曰事酒，二曰昔酒，三曰清酒。”《酒人》“掌为五齐三酒，祭祀则供奉之”。是祭祀有五齐三酒也。《酒正》郑注云：“泛者，成而滓浮泛泛然，如今宜成醪矣。醴，犹体也。成而汁滓相将，如今恬酒矣。盎，犹翁也。成而翁翁然葱白色，如今酂白矣。缇者，成而红赤，如今下酒矣。沈者，成而滓沈，如今造清酒矣。齐者，每有祭祀，以度量节作之也。”又云：“事酒，酌有事者之酒，其酒则今时醳酒也。昔酒，今之酋久白酒，所谓旧醳者也。清酒，今之中山冬酿接夏而成者是也。”郑解五齐三酒之事也。此言“祭以清酒”，广言祭用酒事，则文当总摄诸酒，故笺分而属之。清谓玄酒也。酒谓郁与五齐三酒也。玄酒，水也，故以当清。五齐三酒，则酿而为之，故以当酒。然《郁人》注云：“郁金，香草也。”则郁非酒矣。亦以为酒者，祭之用郁煮之以和鬯，《郊特牲》所谓“臭郁合鬯”，是也。《鬯人》注：“鬯，酿秬为酒，芬香条畅於上下者也。”然则祼之有郁和秬鬯而用之，故郁亦为酒也。此言清酒，笺既辨之。《旱麓》云：“清酒既载，骍牡既备。”笺直言祭祀先为清酒，其次择牲。不复曲辨清酒之名者，此下有鸾刀，谓杀牲。祭时则骍牡在其上，据迎牲时。清酒又在其上，明据灌时。今经直云清酒，恐不兼郁鬯，故笺备解之。彼《旱麓》泛说，未是祭时，故注与此不同。《烈祖》云：“既载清酤。”笺云：“既载清酒於尊中，酌以祼献。”以《周礼》言之，祼献所用，则郁鬯与醴齐也。清酤之言，亦总诸酒，与此同也。案三酒之名，三曰清酒。何知清酒非三酒之清酒者，以言祭以清酒，则以清酒祭神也。三酒卑於五齐，非祼献所用，故《司尊彝》“凡六尊之酌，郁齐献酌，醴齐缩酌，盎齐涚酌，凡酒脩酌”。郑注差次之云：“凡祭酒三酒也。四者，祼用郁齐，朝用醴齐，馈用盎齐，诸臣自酢用凡酒。”然则三酒乃是诸臣之所酢，不用之以献神，故知《诗》之清酒，非三酒之清酒也。《司尊彝》又注云：“唯大事于太庙，备五齐三酒。”此不必大事，言五齐三酒者，以献馈必醴盎，在五齐之中，诸臣所酢，必当用酒，故因言五齐耳，不必此祭备三五也。笺又以经先言“祭以清酒”，乃云“从以骍牡”，言从，是相亚之辞。《郊特牲》曰：“既灌然后迎牲。”是先用酒，后用牲，故云“祭之礼，先以郁鬯降神，然后迎牲。”《郊特牲》又曰：“灌用鬯臭，郁合鬯。臭阴达於渊泉。”是以郁降神也。又言“享于祖考”谓纳亨时者，《大宰》云：“及纳亨，赞王牲事。”注云：“纳牲将告杀，谓向祭之晨。既杀，以授亨人。”然则纳亨者，谓牵牲入庙，将杀，授亨人，故谓之纳亨也。亨于祖考知是纳亨时者，《祭义》云：“君牵牲入庙门，丽于碑。卿大夫袒，而毛牛尚耳，鸾刀以刲之。”此下文乃言“执其鸾刀”，故知是纳亨时也。纳亨而谓之献於祖考者，《地官·充人》云：“硕牲则赞。”注云：“赞，助也。”助君牵牲入告肥，是献之也。○传“鸾刀”至“中节”。○正义曰：鸾即铃也，谓刀环有铃，其声中节，故《郊特牲》曰：“割刀之用，而鸾刀之贵，贵其义也。声和而后断，是中节也。”《祭义》曰：“卿大夫鸾刀以刲之，取膟膋。”则此亦卿大夫也。○笺“毛以”至“馨香”。○正义曰：经言“以启其毛，取其血膋”，据文言之，直开毛取血，不似取毛。笺言“毛以告纯”者，以祭礼用毛，不言启皮。而云启毛，明是取毛用之。《郊特牲》曰：“毛血告幽全之物，贵纯之道也。”《楚语》观射父云：“毛以示物。”韦昭曰：“物，色。”是毛以告纯。膋者，肠间脂也。脂释者曰膏，故云“膋，脂膏也”。“血以告杀”，亦《楚语》文也。若不杀则无血，故以血告杀也。韦昭曰：“明不因故是也。”“膋以升臭”，谓烧其脂膏，升其臭气，使神闻之。又申明升臭之事。以此脂膏，合之黍稷，置之萧，乃以火烧之，合其馨香之气，是升臭也。知者，《郊特牲》曰：“取膟膋燔燎升首，报阳也。”又曰：“萧合黍稷，臭阳达於墙屋。故既奠然后爇萧合馨香。”注云：“萧香，蒿染以脂，合黍稷烧之。”是合馨香之事也。定本及《集注》皆以此注为毛传，无“笺云”两字。
　
　　是烝是享，苾苾芬芬，祀事孔明。烝，进也。笺云：既有牲物而进献之，苾苾芬芬然香，祀礼於是则甚明也。 
　　先祖是皇，报以介福，万寿无疆。笺云：皇之言暀也。先祖之灵归暀是孝孙而报之以福。○疆，居良反。 
　　[疏]“是烝”至“无疆”。○皇、介二字别。毛以先祖之精魂於是美大之，报以大大之福。郑以先祖之神灵於是归往之，报之所以助受大福禄。馀同。○笺“既有牲物”。○正义曰：上章骍牡是牲也，酒及血膋是物也。以承上文而言“是烝是享”，故云“既有牲物而进献之”也。
　
　　《信南山》六章，章六句。 
　
　　《谷风之什》十篇，五十四章，三百五十六句。 

　
  



 
　 




卷十四 十四之一 

　卷十四 十四之一 　 


　　◎甫田之什诂训传第二十一　
　
　　《甫田》，刺幽王也。君子伤今而思古焉。刺者，刺其仓廪空虚，政烦赋重，农人失职。 
　　[疏]《甫田》四章，章十句。○笺“刺者”至“失职”。○正义曰：经言成王庾稼，千仓万箱，是仓廪实，反明幽王之时，仓廪虚也。言適彼南亩，耘耔黍稷，是农人得职，反明幽王之时，农人失职也。政烦赋重，《楚茨序》文。次四篇文势大同，此及下篇笺皆引之，言由政烦赋重，故农人失其常职也。若然，赋重则仓应实，仓虚则赋应轻，而同刺之者，以王贪而无艺，故赋重用而无节，故仓虚。由仓虚而赋更重，以赋重而民逃散。农人失职，由政烦赋重所致。其仓虚，则别有费散，不由赋重，故笺先言仓廪虚，则言政烦赋重也。
　
　　倬彼甫田，岁取十千。倬，明貌。甫田，谓天下田也。十千，言多也。笺云：甫之言丈夫也。明乎彼大古之时，以丈夫税田也。岁取十千，於井田之法，则一成之数也。九夫为井，井税一夫，其田百亩。井十为通，通税十夫，其田千亩。通十为成，成方十里，成税百夫，其田万亩。欲见其数，从井、通起，故言十千。上地穀亩一锺。○倬，陟角反，《韩诗》作“箌”，音同，云：“，卓也。”甫之言丈夫也，直两反，依义“丈夫”是也。本又作“大夫”，一本“甫之言夫也”，又一本“甫之言大也”。大古，音泰。见，贤遍反。我取其陈，食我农人，自古有年。尊者食新，农夫食陈。笺云：仓廪有馀，民得赊贳取食之，所以纾官之蓄滞，亦使民爱存新穀。自古者丰年之法如此。○食音嗣。赊音奢。贳音世，又食夜反，《说文》云：“贷也。”纾音舒，何常汝反。蓄，敕六反。今適南亩，或耘或耔，黍稷薿薿。耘，除草也。耔，雍本也。笺云：今者，今成王之法也。使农人之南亩，治其禾稼，功至力尽，则薿薿然而茂盛。於古言税法，今言治田，互辞。○耘音芸，沈又音运，本又作“芸”，音同。耔音子，沈音兹，壅禾根也。薿，鱼起反，徐又鱼力反。 
　　攸介攸止，烝我髦士。烝，进。髦，俊也。治田得穀，俊士以进。笺云：介，舍也。礼，使民锄作耘耔，閒暇则於庐舍及所止息之处，以道艺相讲肄，以进其为俊士之行。○介音界，王“大也”。烝，之承反。髦音毛。锄，本或作“助”，同仕鱼反。閒音闲。处，昌虑反。肆，以四反，字亦作“肄”，同。行，下孟反。 
　　[疏]“倬彼”至“髦士”。○毛以为，倬然明大者，彼古太平之时，天下之大田也。一岁之收，乃取十千。以其天下皆丰，故不系之於夫井，不限之於斗斛，要言多取田亩之收，举十千多数而已。以其大熟如此，故诗人云：我取其陈者以食农人，使一家之内尊老得食其新粟，卑稚食其陈粟。是为老壮之别，孝养之义也。自古太平有丰年，其时如此。故今成王之时，亦奉而修之。其万民適彼南亩之内，或耘除草木，或拥其根本，功至力尽，故令黍稷得薿薿然而茂盛。收获既多，国用充足，所以成大功，所以自安止，又得进我民人成为髦俊之士。由仓廪实，知礼节，故丰年多获，髦士所以得进也。而幽王不修之，故举以刺焉。郑唯“今適南亩”三句同，其首尾皆异。言倬然明著者，彼太古之时，於丈夫之所税田，一岁之中，於一成之地，取十千亩也。言赋敛不重，仓廪盈实。故於时之民，见官有馀，遂云：我从官取其仓廪之陈者，而食我农夫之民，所以纾官之畜滞，亦使民爱存新穀，故令国以足用，下无困乏。自古丰有之年，其法如此，故今成王之时，奉而修之。其万民適彼南亩之中，或耘或耔，黍稷薿薿然茂盛。其农人所居庐舍，及所止息之处，閒暇则以道艺相讲肄，故得进我农人，成其为俊士之行。是农人尽力而治田，上依古法而税敛，政省赋轻，仓廪以实。今王不能然，故反以刺之。○传“倬明”至“言多”。○正义曰：以《云汉》云“倬彼云汉”，是明貌也。言明者，疾今不能。言古之明信，故云明也。《齐·甫田》传曰：“甫，大也。”以言大田，故谓为天下田也。十千者，数之大成，举其成数，故云十千，言多也。王肃云：“太平之时，天下皆丰，故不系之於夫井，不限之於斗斛，要言多取田亩之收而已。”孙毓曰：“凡诗赋之作，皆总举众义，从多大之辞，非如记事立制，必详度量之数。‘甫田’犹下篇言‘大田’耳。言岁取十千，亦犹颂云‘万亿及秭’，举大数，且以协句。言所在有大田，皆有十千之收。推而广之，以见天下皆丰。”此皆申述毛说也。○笺“甫之”至“亩一锺”。○正义曰：以此意言自古有年。又云“今適南亩”一章之内，而有古今相对。“今適南亩”，言民之治田，则“岁取十千”，宜为官之税法。税法而言十千，为有限之数，则不据天下，不可言大，不得与齐之。甫田同训，故云“甫之言丈夫也”。《穀梁传》曰：“夫犹传也，男子之美称。”《士冠礼》注亦云：“甫，丈夫之美称。甫或作父，是为丈夫也。”《易》曰：“师贞，丈人吉。”言以礼法长於人，可倚丈也。是夫者有传相之德而可倚丈，谓之丈夫，通天下男子之辞。《丧服》曰“丈夫妇人”是也。言明乎彼太古之时者，以此诗据幽王之时，而思古谓思成王也。成王既古矣，而云“今適南亩”，以成王之时为今，则古又古於成王，是为太古也。案《礼记·郊特牲》与《士冠礼》皆曰：“太古冠布，齐则缁之。”下即云：“牟追，夏后氏之道。章甫，殷道。委貌，周道。”然则太古冠布，在三代之前，故注云：“唐、虞以上曰太古。”然世代推移，后之仰先皆为古矣。古有远近，其言无常，故《易》以文王为中古，《礼记》以神农为中古，各有所对，为古不同，则太古之名，亦无定限。此言太古古於成王则可，未必要唐、虞以上也。《孟子》曰：“欲重之於尧、舜，大桀、小桀。轻之於尧、舜，大貉、小貉。则什一而税，尧、舜已然。”此论税法而言太古，亦以太古为唐、虞，於理虽通，但什一而税，三代皆然，据今成王所修，不必要本尧、舜。《信南山》言成王奉禹之功，则此太古盖亦禹也。言丈夫税田，谓於丈夫而税其田，以治田者男子，故言於丈夫也。岁取十千，於井田之法则一成之数者，《司马法》计之而然也。《司马法》曰：“夫三为屋，屋三为井。”是九夫为井也。“井十为通，通十为成”，亦《司马法》文。《孟子》云：“请野九一而助”，谓九夫之内，与公助一夫，田有百亩，故知井税一夫，其田百亩。从此而累计之，故知通税千亩，成税万亩也。又解不言万亩，而称十千，意欲见其数从井、通起，故言十干，明从井税一夫为百亩，千是通之税，故云十干以见之，而不言万亩也。郑以为，税法者，亦以此十千故耳。知此为田亩者，以“十千”之文，连“甫田”之下，明取十千之田，故知田亩，非釜斛也。又解田之所收数，言上地穀亩一钟，明时和而收多，故税轻而用足也。《史记·河渠书》曰：“韩使水工郑国间说秦，凿泾水为渠，并於山东注洛三百馀里。渠成而用溉泻卤之地四万馀顷，收皆亩一钟。”彼泻卤之地，灌溉之功，亩收一钟，明太平阴阳和，风雨时，上地亩亦收一钟也。昭三年《左传》曰：“齐旧四量，豆、区、釜、钟。四升为豆，各自其四，以登於釜。釜十则钟。”是钟容六斛四斗也。《汉书·食货志》曰：“一夫治田百亩，岁收亩一硕半，为粟百五十硕。岁有上中下，上孰其收自四，中孰自三，下孰自倍。”张晏曰：“平岁百亩收百五十硕，今大孰四倍，收六百硕。”自三百五十硕，自倍三百硕。彼谓中平之地，上孰亩六硕，故本太平之上孰，上地准关中，为亩一钟也。《孟子》言三代税法，其实皆什一。若井税一夫，是九税一矣。此诗之意，刺幽王赋重，当陈古税之轻，而言成税万亩，反得重於什一者，《孟子》言什一，据通率而言耳。周制有贡有助，助者九夫而税一夫之田，贡者什一而贡一夫之穀，通之二十夫而税二夫，是为什中税一也，故《冬官·匠人》注广引经传而论之，云：“周制畿内用夏之贡法，税夫无公田。邦国用殷之助法制公田，不税夫。贡者，自治其所受田，贡其税穀；助者，借民之力，以治公田，又使收敛焉。诸侯谓之彻者，通其率以什一为正。《孟子》云：“野九夫而税一，国中什一。”是邦国亦异外内之法耳。是郑解通率为什一之事也。又《孟子》云：“滕文公使毕战问井田，孟子对曰：‘请野九一而助，国中什一使自赋。’”是郑所引异外内之事也。《孟子》又云：“方里而井，井九百亩，其中为公田，八家皆私百亩，同养公田。公事毕，然后治私事，所以别野人也。”是说助法，井别一夫以入公也。言别野人者，别野人之法，使与国中不同也。《尔雅》云：“郊外曰野。”则野人为郊外也。野人为郊外，则国中谓郊内也。郊内谓之国中者，以近国，故系国言之亦可，地在郊内，居在国中故也。助法既言百亩为公田，则使自赋者，明是自治其田，贡其税穀也。助则九而助一，贡则什一而贡一，通率为什一也。若然，九一而助者，为九中一。知什一自赋，非什中一者，以言九一即云而助，明九中一助也。国中言什一，乃云使自赋，是什一之中，使自赋之，明非什中一为赋也。故郑玄通其率，以什一为正。若什一自赋为什中赋一，则不得与九一通率为什一也。且郑引《孟子》云“野九夫而税一，国中什一”，不言国中什而税一，明是国中什一而贡一，故得通率为什一也。如郑之言，邦国亦异外内，则诸侯郊内贡、郊外助矣。而郑正言畿内用贡法，邦国用助法，以为诸侯皆助者，以诸侯郊内之地少，郊外助者，多故以邦国为助，对畿内之贡为异外内也。案《王制》云：“千里之内曰甸，其外曰采。”注云：“取其美物以当穀税。”又《尚书》，《郑志》说“贡篚”之义云：“凡所贡篚之物，皆以税物市之，随时物价，以当邦赋。”然畿外诸侯不以穀入天子。此若成税万亩，是畿外助法，则诗说天子之事，得云“岁取十千”者，以天子天下为家，故美其收入之多，则广举天下之田。若贡之天子，自可随其所须，变为货物，皆是税穀市之，亦得为天子所取也。史传说助、贡之法，唯《孟子》为明。郑据其言，以什十而彻，为通外内之率，理则然矣。而《食货志》云：“井方一里，是九夫。八家共之，各受私田百亩，公田十亩，是为八百八十亩，馀二十亩为庐舍。”其言取《孟子》为说，而失其本旨。班固既有此言，由是群儒遂谬。何休之注《公羊》，范甯之解《穀梁》，赵岐之注《孟子》，宋均之说《乐纬》，咸以为然，皆义异於郑，理不可通。何则？言井九百亩，其中为公田，则中央百亩共为公田，不得家取十亩也。又言八家皆私百亩，则百亩皆属公矣，何得复以二十亩为庐舍也？言同养公田，是八家共理公事，何得家分十亩自治之也？若家取十亩，各自治之，安得谓之同养也？若二十亩为庐舍，则家别二亩半，亦入私矣，则家别私有百二亩半，何得为八家皆私百亩也？此皆诸儒之谬。郑於《匠人》注云：“野九夫而税一。”此笺云：“井税一夫，其田百亩。”是郑意无家别公田十亩及二亩半为庐舍之事。俗以郑说同於诸儒，是又失郑旨矣。此井税一夫，是为定法，而《禹贡》注“上上出九夫税，下下出一夫税，通率九州一井税五夫”者，以《禹贡》九州之赋法凡有九等，郑欲品其多少，无所比况，遂以九井拟之，以示税之多少耳，非其实税之也。何则？九州之地，不至九倍。若第一之州为三等，岂第九州之上者，一家受田九百亩，中者千八百亩，下者二千七百亩？斯不然矣！若亦以百亩、二百亩、三百亩为三等给之，以地有薄厚，差降其税，不可下州九家而共积一夫之税。此乃不近人情也。明是以九等井税拟之耳。笺必易毛者，以此诗之作，刺幽王政烦赋重，废民农业，而此章下言治田，则此为税法，互言其事，以相发明耳。且取者，自此取彼之辞耳。岁取既为税敛之言，十千即是期限之数，若子孙千亿万亿及秭，文无指定，可为多大之辞。其此文与“十千维耦”，“百室盈止”，周公之东征四国，成汤之式於九围，皆是数有限量，不得为总举大辞也。又参之於《司马》之书，校之於一成之税，其数正允，其若合符，故不从毛氏也。而孙毓难云：“一成之收，裁是十里之丰。”谓笺之说，不足以该天下。然毓以所在天下大田，皆有十千之收，可推而广之，则每於十里皆取十千，何独不可推而广也？郑氏之说，亦足通矣。○传“尊者”至“食陈”。○正义曰：言“食我农人”，是辞有所别。《七月》云“采荼”薪樗，食我农夫，以对“为此春酒，以介眉寿”，是农夫别於眉寿。彼农夫与此农人一也。言农夫食陈，明对眉寿为尊者食新矣。孙毓云：“一家之中，尊长食新，农夫食陈，老壮之别，孝养之义也。”○笺“仓廪”至“如此”。○正义曰：上言古之税法，一成而岁取十千，故知此言我取，取於官，是仓廪有馀，赊贷取而食之也。以官有畜积，恐其久而腐败，所以纾出官粟之畜积久滞者，待秋收然后取民新穀以纳官也。於官则积而不腐，亦是使民爱重，存留此新穀也。定本及《集注》“贷”皆作“贳”，义或然也。《地官·旅师》云：“凡用粟，春颁而秋敛之。”注云：“困时施之，饶时收之。”此即“我取其陈”也。此又特言农人，不对眉寿，则老壮总为农人，不与《七月》同也。若然，《王制》云“古者三年耕，必有一年之食”，则太平丰年，当家自有积，而得有贷官粟者，然古今时运，人亦一也，作制者美古之辞，据多以言，不能使皆有畜积。犹今之丰年，而民有贫而无食者。税敛有义，用之以道。以仓粟则陈陈相因，民贫则贷取以食，所以上下交济，海内乂安，岂言皆无畜积，人尽取之也？○传“耘，除草。耔，雍本”。○正义曰：《食货志》云：“后稷始畎田，以二耜为耦，广尺深尺曰畎，长终亩。一亩三畎，一夫三百畎，而播种於畎中。苗叶以上，稍耨垄草，因墤其土以附苗根。比成垄尽而根深，能风与旱，故薿薿而盛也。”是说耘耔之事，“附根”即此“雍本”也。○笺“今者”至“治田互辞”。○正义曰：以上言“自古有年”，此言今以别之，而下言“曾孙来止”，故知今者，成王之时也。言不夺农时，故得使农人之其南亩也。○传“治田”至“以进”。○正义曰：《管子》云：“仓廪实，知礼节；衣食足，知荣辱。”明人成俊士，由田之得穀，故云“治田得穀，俊士以进”也。“攸介攸止”，毛虽不训，准《生民》之传，则不为舍而止息。王肃云：“是君子治道所大，功所定止。”传意当然。言太平年丰，为功成治定，故俊士以进，以由得穀故耳。○笺“介舍”至“之行”。○正义曰：以此田农之事，介、止相对，止是止息，故介为舍也。《信南山》云：“中田有庐。”舍则必归於庐，止则随其所惓而息，故介、止分为二事也。礼，使民锄作耘耔，其有閒暇，则於庐舍及所止息之处，相讲论而肄习其业。言礼者，以其礼法当然，非有礼文也。《汉书·艺文志》曰：“古之学者，且耕且养，三年而通一艺，用日少而畜德多，三十而五经立。”即此“烝我髦士”，是也。以文承“或耔”之下，以止舍讲习，以成俊士，於理为切，故易传。
　
　　以我齐明，与我牺羊，以社以方。器实曰齐，在器曰盛。社，后土也。方，迎四方气於郊也。笺云：以絜齐丰盛，与我纯色之羊，秋祭社与四方，为五穀成熟，报其功也。○齐，本又作“赍”，又作“齍”，同音资。注同。牺，许宜反。为，于伪反。下“为农”、“亲为”、“为之”皆同。我田既臧，农夫之庆。笺云：臧，善也。我田事已善，则庆赐农夫。谓大蜡之时，劳农以休息之也。年不顺成，则八蜡不通。○蜡，仕诈反。劳，力报反。篇末“劳赐”同。 
　　琴瑟击鼓，以御田祖，以祈甘雨，以介我稷黍，以穀我士女。田祖，先啬也。穀，善也。笺云：御，迎。介，助。穀，养也。设乐以迎祭先啬，谓郊后始耕也。以求甘雨，佑助我禾稼，我当以养士女也。《周礼》曰：“凡国祈年于田祖，吹《豳》雅，击土鼓，以乐田畯。”○御，牙嫁反。注同。豳，彼贫反，本亦作“邠”。以乐，音洛。 
　　[疏]“以我”至“士女”。○毛以为，絜黍稷茂盛，故今至秋，以用我器实之齐丰而明报，及与我牺而纯色之羊，用此齐牲，以祭社稷，以祀四方，以报其能成五穀之功也。五穀成熟，则我田事已善矣。於孟冬之月，其农夫之人受庆赐，谓息田夫而飨劳之也。至前孟春月，以琴瑟及击其土鼓，以迎田祖先啬之神而祭之，所以求甘澍之雨，以大得我稷之与黍。其成熟，则人皆修饰，以善我士之与女。今王不能然，故刺之。郑唯以佑助我禾稼之黍稷，及其成熟，当以养我士之与女为异。馀同。○传“器实”至“於郊”。○正义曰：经、传多“齐盛”连文，故传因齐解盛。《春官·肆师》：“祭之日，表齍盛，告絜。”注云：“粢，六穀也。”则六穀总为齐。《天官·甸师》注云：“粢，稷也。”唯以稷为粢者，以稷是穀之长，为诸穀之总名。六穀皆为器之实，故曰器实曰齐，指穀体也。在器曰盛，据巳盛於器也。故桓六年《左传》曰：“絜粢丰盛。”言为穀则絜清，在器则丰满。是指器实为粢，在器为盛也。毛氏解社，其言不明，惟此言“社，后土”，其义当与郑同。郑《驳异义》以为，社者，五土之神，能生万物者，以古之有大功者配之。《祭法》曰：“共工氏之霸九州也，其子曰后土，能平九州，故祀以为社。”昭二十九年《传》曰：“共工氏有子曰句龙，为后土则社。”《郑志》答赵商云：“后土为社，转作社神。”赵商问：“《郊特牲》社祭土而主阴气。《大宗伯职》曰：‘王大封则先告后土。’注云：‘后土，土神也。’若此之义，后工则社，社则后土，二者未知云何？敢问后土祭谁？社祭谁乎？”答曰：“句龙本后土，后迁之为社。大封先告后土，玄注云‘后土，土神’，不云后土，社也。”田琼问：“《周礼》‘大封，先告后土’。注云：‘后土，社也。’前答赵商曰：‘当言后土，土神。言社，非也。’《檀弓》曰：‘国亡大县邑。’或曰：‘君举而哭於后土。’注云：‘后土，社也。’《月令》：‘仲春命民社。’注云：‘社，后土。’《中庸》云：‘郊社之礼，所以事上帝也。’注云：‘社，祭地神。不言后土，省文。’此三者，皆当定之否？”答曰：“后土，土官之名也。死以为社，社而祭之，故曰后土，社句龙为后土，后转为社，故世人谓社为后土，无可怪也。欲定者，定之亦可，不须由此言。‘后土者，地之大名也。’”僖十五年《左传》曰：“履后土而戴皇天。”指谓地为后土也。句龙职主土地，故谓其官为后土。此人为后土之官，后转以配社，又谓社为后土。且社亦土地之神。是后土之言，参差不一，故弟子疑而发问也。《宗伯》大封告后土者，以其大封是上地之事，宜告土神，不告句龙，故云定为“后土，土神”。《檀弓》曰：“国亡大县邑。哭於后土”者，以诸侯守社稷失地，哭於社，故云“后土，社也”。此文与《月令》皆谓祭祀后土，则配社之神，故云“社，后土”也。《中庸》云郊、社相对，郊是天，则社是地，故云“社祭土神”。以《宗伯》与《左传》皆谓地为后土，则土神宜称后土。而《中庸》言社，不言后土，故云省文。以理皆可通，故云“欲定，定之亦可，不须言”也。言迎四方之神於郊者，《下曲礼》云：“天子祭四方，岁遍。”注云：“祭四方，谓祭五宫之神於四郊也。句芒在东，祝融、后土在南，蓐收在西，玄冥在北。”是也。实五官而云四郊者，火、土俱在南，其火、土俱祀黎，故《郑志》答赵商云：“后土转为者，无复代者。故先师之说黎兼之，亦因火、土位在南。”又《大宗伯》注云：“五祀者，五官之神在四郊，四时迎五行之气於郊，而祭五德之帝，亦食此神焉。少昊氏之子曰重，为句芒，食於木。该为蓐收，食於金。修及熙为玄冥，食於水。颛顼氏之子曰黎，为祝融、后土，食於火、土。”是黎兼二祀也。《曲礼》言岁遍，此祀在秋而并言四方，盖常祀岁遍，此秋成报功则总祭，故并言四方也。○笺“以絜”至“其功”。○正义曰：《楚茨》笺云：“明，犹洁也。”齐言明，谓絜清；羊言牺，谓纯色。故云“以絜齐丰盛，与纯色之羊”。经言“齐明”，笺云“絜齐”，文倒者，各从其便而言耳。《郊特牲》云：“社稷太牢。”则四方之神亦太牢。此独言羊以会句，言牺以见纯明，非特羊而已。社为阴祀，其牺用纯黑色也。其方祀，则各以其方之色也。知比社与四方皆为秋祭报功者，以上言黍稷之盛，而此言齐羊之祭，明是物成而祭也。下言“农夫之庆”，当孟冬休息；“以御田祖”，是来春祈穀，故知此祭在秋为时次也，故《大司马》仲秋云“遂以狝田，罗弊，致禽以祀祊”。注云：“祊当为方，声之误也。狝田主祭四方，报成万物。”即引此诗云：“以社以方。”是报祭四方在仲秋也。《良耜序》云：“秋报社稷。”郑《驳异义》引《大司徒》五地之物云：“此五土地者，土生万物，养鸟兽草木之类，皆为民利，有贡税之法。王者秋祭之，以报其功。”是祭社亦在秋也。○笺“我田”至“不通”。○正义曰：农夫之得庆赐，唯劳赐之耳。岁事不成，则无此劳息，故言“我田事既善，则庆赐农夫”也。“谓大蜡之时，劳农以休息之”者，王者以岁事成熟，搜索群神而报祭之，而谓之大蜡。又为腊先祖五祀，因令党正属民饮酒于序，以正齿位，而劳赐农夫，令得极欢大饮，是谓休息之。知如此者，《郊特牲》曰：“天子大蜡八。蜡也者，索也。岁十有二月，合聚万物，索飨之也。”是说大蜡之祭也。《月令》孟冬云：“是月也，腊门闾及先祖五祀，劳农以休息之。”是说休息之事也。《郊特牲》蜡祭之下又曰：“黄衣黄冠而祭，息田夫也。”注云：“既蜡，腊先祖五祀，於是劳农以休息之。”是腊即次蜡之后，与蜡异也。《郊特牲》止云“息田夫”，不谓之腊。必知《月令》之“腊祭”与《特牲》“息田夫”为一者，《郊特牲》说蜡祭之服云：“皮弁素服以送终。葛带榛杖，丧杀也。”其下别云：“黄衣黄冠而祭。”明非蜡也。又曰：“既蜡而收，民息已。”既蜡乃云息民，明知息民非蜡。息民与《月令》休息文同，故知黄冠而祭为腊祭也。是以注云：“息民与蜡异。”则黄衣黄冠而祭，为腊必也。以此知腊在既蜡之后也。《地官·党正职》曰：“国索鬼神而祭祀，则以礼属民，而饮酒于序，以正齿位。”以此知党正饮酒亦此时也。《下杂记》云：“子贡观於蜡，曰：‘一国之人皆若狂。’”是恣民大饮也。《酒诰》周公戒康叔禁民饮酒，民无故不饮酒欢乐。今以岁穀丰熟，场功毕入，而特听之，故谓之庆赐劳息。汉世每有国庆而赐民大酺，亦此义也。腊与息民，蜡后为之，以其与蜡同月。若不为蜡，则此事亦废。事皆相将，故系之蜡焉。年不顺成，八蜡不通。《郊特牲》文引此者，解言“我田既臧”，乃云“农夫之庆”之意也。彼注数八蜡云：“先啬一也，司啬二也，农三也，邮表畷四也，猫虎五也，坊六也，水庸七也，昆虫八也。”此八蜡为其主耳，所祭不止於此。四方百物皆祭之。《春官·大司乐》云：“凡六乐者，一变而致羽物及川泽之示，再变而致臝物及山林之示，三变而致鳞物及丘陵之示，四变而致毛物及坟衍之示，五变而致介物及土示，六变而致象物及天神。”注云：“此谓大蜡，索鬼神而致百物，六奏乐而礼毕。”又《大宗伯》云：“辜祭四方百物。”注云：“谓磔攘及蜡祭。”是蜡祭，四方百物皆祭之。○传“田祖”至“穀善”。○正义曰：《郊特牲》注云：“先啬，若神农。”《春官·籥章》注云：“田祖，始耕田者，谓神农。”是一也。以祖者，始也。始教造田，谓之田祖。先为稼穑，谓之先啬。神其农业，谓之神农。名殊，而实同也。以神农始造田谓之田祖，而后稷亦有田功，又有事於尊可以及卑，则祭田祖之时，后稷亦食焉。后土则五穀所生，本云句龙能平之，则句龙亦在祭中。而《籥章》云“以乐田畯”，尚及典田之大夫，明兼后土、后稷矣。故《大司徒》注云：“田主，田神后土及田正之神所依也。”诗人谓之田祖，以句龙为后土，后稷为田正，而言诗人谓之田祖，则田祖之文，虽主於神农，而祭尊可以兼卑，其祭田祖之时，后土、田正皆在焉，故郑总言诗人谓之田祖也。言此田祖，其文得兼有后土、后稷，而《司徒》言田主，则其文不得兼神农。何则？彼云“设其社稷之壝而树之田主”，则田主唯社稷，不得有神农，故郑唯云“后土、田正”，其言不及神农，是其意也。“穀，善”，《释诂》文。王肃云：“大得我稷黍，以善我男女，言仓廪实而知礼节也。”○笺“设乐”至“田畯”。○正义曰：言设乐者，总琴瑟击鼓。鼓言击，明琴瑟亦击可知。《籥章》云“吹《豳》雅”则有籥吹之。此不云籥，彼《籥章》不言琴瑟，皆文不备耳。知迎先啬谓郊后始耕者，《月令》：“孟春，天子乃以元日祈穀于上帝。”注云：“谓以上辛郊祭天。”即引襄七年《左传》曰：“夫郊祀后稷以祈农事，是故启蛰而郊，郊而后耕。”又曰：“乃择元辰，天子亲载耒耜，躬耕帝籍。”注云：“元辰，郊后吉亥。”是郊后始耕也。谓於始耕时而祭之也。知者，以先啬，人神，不宜先天而祭，故当郊后也。祈雨又宜早，不可以至二月。而田祖是始教田者，故知是始耕时祭之也。云甘雨者，以长物则为甘，害物则为苦。昭四年《左传》曰：“秋无苦雨。”服虔曰：“害物之雨，民所苦。”是也。雨以甘故，故得祐助我禾稼，当以养士女也。以此事在孟春，则事最在后，时次於上，故以此结章，见后当恒然，反明此年之春已有此事，以兴嗣岁亦此义也。引《周礼》者，《籥章》文也。彼注云：“祈年，求丰年也。《豳》雅、《七月》也。《七月》有‘于耜举趾，馌彼南亩’之事，歌其类也。谓之雅，以其言男女之正。郑司农云：‘田畯，古之先教田者。’《尔雅》曰：‘畯，农夫也。’”以此言之，云吹《豳》雅，谓籥吹之，故其职“掌土鼓豳籥”。杜子春云：“土鼓，以瓦为匡，以革为两面，可击也。”郑司农云：“豳籥，豳，国之地竹。”玄谓“籥，豳人吹籥之声章”。是也。祭田祖而并祭田畯者，以神农始造田法，典田大夫以其法教民，亦是先教田，其祭并及之。先言祈年于田祖，是此祭主祭田祖，末言以乐田畯，见其次及之，故异其文也。
　
　　曾孙来止，以其妇子，馌彼南亩。田畯至喜，攘其左右，尝其旨否。笺云：曾孙，谓成王也。攘读当为饟。馌、饟，馈也。田畯，司啬，今之啬夫也。喜读为饎。饎，酒食也。成王来止，谓出观农事也。亲与后、世子行，使知稼穑之艰难也。为农人之在南亩者，设馈以劝之。司啬至，则又加之以酒食，饟其左右从行者。成王亲为尝其馈之美否，示亲之也。○馌，于辄反。畯，子峻反，本又作“峻”。后篇同。喜，毛如字，郑为“饎”，尺志反。下篇同。攘，如羊反，郑读为饟，式尚反，王如字。馈，巨愧反。从，才用反。禾易长亩，终善且有。易，治也。长亩，竟亩也。○易，以豉反，徐以赤反。 
　　曾孙不怒，农夫克敏。敏，疾也。笺云：禾治而竟亩，成王则无所责怒，谓此农夫能自敏也。 
　　[疏]“曾孙”至“克敏”。○毛以为，成王之时，非直为民报祭祈年，又曾孙成王亦自来止，亲循畎亩，以劝稼穑也。君既劝之於上，民又勤之於下。农夫务事，遂以其妇之与子并来馈馌於彼南亩之中，家尽欢乐矣。其田畯之官典田大夫既至，见其勤劳，则喜乐其事矣。即教农夫以间暇之时攘除田之左右，辟其草莱，尝其气旨土地和美与否也，故使禾生易而治理长，而次列遍竟亩中，终至成善，且收而大有。曾孙成王见其如此，不有恚怒，乃谓此农夫，其田事既有工能，而且敏疾，故不怒之，以是致黍稷茂盛而年丰矣。今王不能然，故刺之。○郑以为，曾孙成王之来止也，则以其己之妇与子，谓后与世子，出观农事，使知稼穑之艰难也。又以饮食而行馈饷彼在南亩之农人，设食以劝之，使其乐事也。田畯之官至，又加之酒食之饎，以慰其典田之勤也。又饟其左右从已之行者，以赏其行途之劳，令喜於巡劝不厌也。又亲为尝其馈之美否，示亲而爱之。故上下用命，农畯劝乐。馀同。○笺“曾孙”至“亲之”。○正义曰：以《信南山》准之，故知“曾孙，成王”也。上言馌，下言尝，皆饮食之事，故攘读当为饟也。《释诂》云：“馌、饟，馈也。”舍人曰：“饟自家之野也。”此攘字在馌、喜之下，而先言之者，以诗中未有其事，故先明之。田畯，田官，在田司主稼穑，故谓司啬。汉世亦有此官，谓之啬夫，故言今之啬夫也。《郊特牲》曰：“蜡之祭也，主先啬而祭司啬也。”注云：“先啬，若神农。司啬，若后稷。”以神农始造其田，后稷教民播种，此二人有田事之大功者也。蜡者，为田报祭，故知谓此二人。稷为人臣教稼，亦是田官，故谓之司啬。此言田畯，乃是当时主稼之人，故以司啬言之，与《郊特牲》名同而实异也。“馌彼南亩，田畯至喜”，此及《大田》文与《七月》正同，故亦读喜为饎。饎，酒食也。此为田事，而言曾孙之来，故知成王来止。谓出观农事，曾孙来止，即言以其妇子，明曾孙自以已之妇子，故知亲与后、世子行也。王之妇必是后。知子唯世子者，以将欲传之国祚，明其教戒尢深，故知非馀子也。稼穑之艰难，《尚书·无逸》周公戒成王之辞也。此经曾孙之下而云“以其”，明以下皆曾孙之事，故云“为农人之在南亩者；设馈以劝之”，谓成王为之设也。言司啬至则又加之以酒食，则农人之馈无酒，故云加之也。其左右之行，虽各有粮食，王欲其劝农忘苦，从行不厌，故饟之也。王之从者，必有公卿大臣，亲为尝其馈之美否，亦所以亲之也。此经毛不为传，但毛氏於诗无破字者，与郑不得同。王肃云：“曾孙来止，亲循畎亩劝稼穑也。农夫务事，使其妇子并馌馈也。田畯之至，喜乐其事，教农以间暇攘田之左右，除其草莱，尝其气旨土和美与否也。”传意当然。王肃又云：“妇人无阃外之事。”又帝王乃躬自食农人，周则力不供，不遍则为惠不普，玄说非也。孙毓云：“古者妇人无外事，送兄弟不逾阈。唯王后亲桑，以劝蚕事，又不随天子而行。成王出劝农事，何得将妇儿自随？而云使知稼穑之艰难，王后宁复与稼穑事者乎？此与《豳风》‘同我妇子，馌彼南亩，田畯至喜’之义皆同。农人遽於其事，妇子俱饟也。田畯见其勤修，喜乐其事。又王者从官，自有常饩，非独於南亩之中，乃饟左右，而亲为之尝，又非人君待下之义。”皆以郑说为短，斯不然矣。此刺今思古之诗，言古人之所难行，以伤今之废业也。首章言轻其税敛，二章为之祈报，此章言恩泽深厚，卒章言收穫弘多。历观其次，粲然有叙，宁当於此甫说农人之家行馌之事？又《大田》卒章，上言曾孙，下言禋祀，并是成王之事，不当以农人妇子辄厕其间也。且言“曾孙来止”，即言“以其妇子”，则是曾孙以之也。上无农人之文，何得为农人妇子乎？既言曾孙以其妇子，则后之从行，於文自见，复何所言，而云无事也？若王后必无外事，不当蚕於北郊。王基以亲蚕决之，非无理矣。衣食，人之所资，田蚕并为急务。蚕则后之所专，故后当独行。田则王之所劝，后从行耳。此乃外内之别，职司之义，而孙毓反言亲桑不随王，非其难矣。王者忧深思远，以世子者生於深宫之内，长於妇人之手，故与之俱行，知稼穑之艰难，欲其重国用而爱黎民，保王业而全宗祀也。以子所亲，莫过於母，使之俱观辛勤，内相规谏，此圣贤明训，可与日月俱县。《豳风》“同我妇子”，事连於“举趾”，此云“以其妇子”，文系於“曾孙”，辞既不同，义固当异，又安得皆为农人妇子也？田畯所喜，当喜农人之勤事，文在“馌彼”之下，是则喜其饟食，非复说其勤劳，何有国史吟咏立文若是哉！王者从官，非无常饩，直以同循稼穑，共食旨甘，与夫《秦风》所谓“与子同袍”，亦复何异？而云非待下之义乎？此馈南亩之农人，赐田畯以酒食者，天子所省，固无周遍，值其所幸，便即赐之，使天下知我王之爱农也，则莫不尽力。农人之见饟也，则人各用心。赏一劝百，可使海内从风，何必每地皆往，农人尽赉？而云力不供、惠不普也？王基因於不遍之言，而引《周语》以此为藉田之事，谬矣。然此诗止说丰年之义，无刺废藉之文。笺之上下言不及藉。下篇刺矜寡不能自存，其文亦同於此。岂令矜寡之人，就藉田捃拾也？又下章庾、稼，共此接连，笺称“古之税法”，非为藉田，明矣。
　
　　曾孙之稼，如茨如梁。曾孙之庾，如坻如京。茨，积也。梁，车梁也。京，高丘也。笺云：稼，禾也，谓有藁者也。茨，屋盖也。上古之税法，近者纳&lt;禾怱&gt;，远者纳粟米。庾，露积穀也。坻，水中之高地也。○茨，徐私反。庾，羊主反。坻，直基反。积如字，又子赐反。下皆同。藁，古老反。&lt;禾怱&gt;，作孔反。乃求千斯仓，乃求万斯箱。笺云：成王见禾穀之税，委积之多，於是求千仓以处之，万车以载之，是言年丰收入逾前也。○委积，如字，又於伪反。年收，手又反，又如字。 
　　黍稷稻粱，农夫之庆。报以介福，万寿无疆！笺云：庆，赐也。年丰则劳赐，农夫益厚，既有黍稷，加以稻粱。报者为之求福，助於八蜡之神，万寿无疆竟也。○疆，居良反。竟如字。 
　　[疏]“曾孙”至“无疆”。○毛以为，上言曾孙之亲循畎亩，此言税获之多。曾孙成王所税得禾穀之稼，其积聚高大如屋茨，如车梁也。曾孙成王所税得米粟之庾，其唯高大如渚坻，如丘京也。成王既见禾稼之积，粟庾之多，於是乃求千仓以处其庾也，乃求万箱以载其稼也。以其收入逾前，故求仓廪车箱以载置之。喜其收获之广，愍念农夫之勤，故以黍稷稻粱为农夫之庆。谓党正饮酒，加其馔食以稻粱也，非直劳而息之，又为之求福於八蜡之神，而报我农夫以大大之福，使之得万年之寿，无有疆境。今幽王不能然，故刺之也。二“斯”皆为语助。○郑唯以介为助。馀同。○传“茨积”至“高丘”。○正义曰：墨子称茅茨不剪，谓以茅覆屋，故笺以茨为屋盖。传言茨积，非训茨为积也，言其积聚高大如屋茨耳。其意与笺同也。《孟子》“十二月车梁成”，梁谓水上横桥。桥有广狭，得容车渡，则高广者也，故以比禾积。《释丘》云：“绝高为之京。”是“京，高丘”也。○笺“稼禾”至“高地”。○正义曰：庾是平地委粟，而与稼相对，则知稼有藁草矣。故云“稼，禾稼，谓有藁者也”。此言曾孙所有，则是税而得之。而有庾、稼二种，明是税有两法。故言古之税法，近者纳总，谓并禾稼纳之；远者纳粟米，谓路远者唯纳粟，又远者唯纳米。以运输为难，故轻之也。此文稼、庾相对，面下言千仓、万箱，是箱以载稼，仓以纳庾，故知“庾，露地积穀也”。《释水》云：“水中可居者曰洲，小洲曰渚，小渚曰沚，小沚曰坻。”是水中之高地也。此言禾庾，当在畿内。若畿外，则采取美物以当邦赋，不入穀矣。畿内虽用贡法，亦校其岁以为率。依税法，近郊十一，远郊二十而三，甸、稍、县都无过十二。以禾及米贡入於王。《掌客》有刍薪倍禾之言，是明周法有禾稼之税矣。《禹贡》有纳铚、纳秸，周之有无，无以言也。依《禹贡》云：“五百里甸服。百里赋纳总，二百里纳铚，三百里秸服，四百里粟，五百里米。”注云：“甸服者，尧制赋其田使入穀。禹弼其外，百里者赋入总，谓入刈禾也；二百里铚，铚，断去藁也；三百里秸，秸又去颖也；四百里入粟；五百里入米者，远弥轻也。甸服之制，本自纳总。禹为之差，使百里者从之耳。以此言之，有轻远之法，故为近者纳总，远者粟米。既无铚、秸之文，不知远近以何为差也。若然，后世之役宜繁於上代。周止千里纳穀。唐、虞则弼其外五百里，为方二千里，是方千里者四纳穀。多於周者，唐、虞万国，诸侯岁朝，其用或费於后代，故纳穀多也。又《郑志》答赵商云：“畿内四百国。”则周郊内亦封诸侯矣。於周法十国而入其一於天子，然则虽千里者四其税，犹少於周，故使方二千里入粟米。世代不同，故异法也。○笺“年丰”至“疆竟”。○正义曰：《特牲》、《少牢》之祭皆无稻粱，此特言黍稷稻粱，故知劳赐农夫加以稻粱也。报者，自神之辞，明求神而得报。为农夫之求神，唯蜡祭耳，故云“为之求助於八蜡之神”。以祭有尸祝，故云“万寿无疆竟”，为得福之辞，与三章互相成也。蜡在息农夫前，而后言之者，以祭者虽在前，而福庆是将来之事，故后言之，以结篇也。定本“疆境”字作“境”。
　
　　《甫田》四章，章十句。 
　
　　《大田》，刺幽王也。言矜寡不能自存焉。幽王之时，政烦赋重，而不务农事，虫灾害穀，风雨不时，万民饥馑，矜寡无所取活，故时臣思古以刺之。○矜，古顽反。注皆同。字或作“鳏”。 
　　[疏]“《大田》四章，上二章章八句，下二章章九句”至“自存焉”。○正义曰：四章皆陈古善，反以刺王之辞。经唯言寡妇，序并言矜者，以无妻为矜，无夫为寡，皆天民之穷，故连言之。由此而言孤独老疾，亦矜寡之类，其文可以兼之矣。○笺“幽王”至“刺之”。○正义曰：笺亦以序省略，反取经意以明之。经从首章尽二章上三句，言成王教民治田，百穀茂盛，止役顺时，秀实成好，反明幽王之时，政烦赋重，而不务农事也。二章下五句，言时无虫灾，反明幽王之时，虫灾害穀也。三章上四句，言云雨安舒，反明幽王之时，风雨不时也。三章下五句，言收刈有馀，寡妇获利，是下民丰盈，矜寡得济，反明幽王之时，万民饥馑，矜寡无所取活也。诗皆公卿国史所作，故云时臣思古以刺之。序不言思古者，《楚茨》至此，文指相类，承上篇而略之也。
　
　　大田多稼，既种既戒，既备乃事。笺云：大田，谓地肥美，可垦耕，多为稼，可以授民者也。将稼者，必先相地之宜，而择其种。季冬，命民出五种，计耦耕事，脩耒耜，具田器，此之谓戒，是既备矣。至孟春，土长冒橛，陈根可拔而事之。○种，章勇反。此注及下注“择种”并同。垦，苦狠反。相，息亮反。长，张丈反。冒，莫报反。橛，其月反。以我覃耜，俶载南亩。覃，利也。笺云：俶读为炽。载读为菑栗之菑。时至，民以其利耜，炽菑发所受之地，趋农急也。田一岁曰菑。○覃，以冉反，徐以廉反。俶、载，众家并如字。俶音尺叔反，始也。载，事也。郑读为炽、菑。炽音尺志反。菑音缁。栗音列，郑注《周礼》云：“读如裂繻之裂。”播厥百穀，既庭且硕，曾孙是若。庭，直也。笺云：硕，大。若，顺也。民既炽菑，则种其众穀。众穀生，尽条直茂大。成王於是则止力役，以顺民事，不夺其时。 
　　[疏]“大田”至“是若”。○毛以为，古者成王之时，有大肥美之田可垦耕矣，又多为稼而以授民也。民已受地，相地求种，既已择其种矣。时王者，又号令下民豫具田器，既已戒敕之矣。此受地择种，戒敕具器，既巳周备矣。至孟春之月，乃耕而事之矣。用我覃然之利耜，始设事於南亩而耕之，以种其百种之众穀。其穀之生，尽条直且又长而茂大。民既勤力，已专其务，曾孙成王於是止力役以顺民，不夺其时，令民得尽力於田。今王不能然，故刺之。○郑唯用利耜炽菑，耕发其南亩所受之田为异。馀同。○笺“大田”至“事之”。○正义曰：知大田非天下田者，以文连“多稼”，又云“既种既戒”，皆谓田中之事，不得为天下之田，故以为肥美之大田，可垦耕者也。举肥美以与民，则自然为天下田矣。地自山陵、林麓、川泽、沟渎、城郭、宫室、涂巷，其外皆可垦耕作者，举其年丰，明田多，故云大田。地之肥美者，谓可垦耕者，皆肥美也。言多为稼，可授民者，以此方陈择种豫戒，是本之於初所授受之辞。其实此地先在民矣。言多为稼者，《地官·司稼》注云“种穀曰稼，如嫁女有所生”，《草人》“掌土化之法”，《稻人》“掌稼下地”，《秋官·薙氏》“掌杀草”，《月令》云“烧薙行水”，皆是为稼也。为稼，谓多为此等之稼。以粪美其地，故云多稼。若其不然，郑则不宜言为也。此当在授民之后，民自稼之。言多为稼乃授民者，疾今之田莱多荒，而本之初授不废，授民而稼之，或公家令民稼之而后授，故薙氏掌之也。又云将稼者，谓将稼种之，与多为稼者别也。以别起此文，明多为稼者，故非稼种矣。以下经始说耕事，则此未得下种，故知既种为相地之宜，而择其种也。《月令》云：“善相丘陵土地所宜，五穀所殖。”《司稼》云：“掌巡邦野之稼，而辨其穜稑之种与其所宜。”注云：“知种所宜之地。”《草人》云：“物地相其宜而为之种。”即分地之利是也。以既知地所宜种，故引《月令》，并云出五穀为之种也。计耦事者，以耕必二耜相对，共发一尺之地，故计而耦之也。耒耜之具，别言田器，则耘耨所用，故彼注云：“鎡箕之属。”命民即是戒之，故云“此之谓戒”也。既备者，辞总上事，故云“是故备矣”。此在往年，至春始用，云乃者，缓辞也。孟春，土长昌橛，陈根可拔。《月令》注引此言“农书曰”，则此出於农书也。《汉书·艺文志》农书有九家，不知出谁书也。以冬土定，故稼橛於地，与地平。孟春土气升长，而昌覆於橛，则旧陈之根可拔，於是乃耕，故云而事之。○传“覃，利也”。○正义曰：《良耜》云“畟畟”，《载芟》云“有略”，与此“覃”皆连耜言之，明为耜之利意，故云“覃，利也”。传不解“俶载”之文，以毛不破字，必不与郑同。王肃以俶为始，载为事，言“用我之利耜，始发事於南亩”。○笺“俶读”至“曰菑”。○正义曰：此及《载芟》、《良耜》皆於耜之下言“俶载南亩”，是俶载者，用耜於地之事，故知当为炽菑，谓耜之炽而入地，以菑杀其草，故《方言》“入地曰炽，反草曰菑”也。连言“菑栗之菑”者，《弓人》云：“凡锯幹之道，菑栗不迆，则弓不发。”注云：“玄谓栗读如裂繻之裂。”彼锯弓幹，以锯菑而裂之，犹耕者以耜菑而发之，义理既同，故读从其文以见之也。上云“乃事”，是豫以待时之言，故云“时至”，以为相连文次也。“田一岁曰菑”，《释地》文。郭璞曰：“今江东呼初耕地反草为菑。”则是入地杀草之名，故引为证也。○笺“民既”至“其时”。○正义曰：《论语》云“长沮、桀溺耦而耕”，即云“耰而不辍”。注云：“耰，覆种也。”是古者未解牛耕，人耕即下种，故云“民既炽菑，则种其众穀”，此“既庭”及下章“既方”之等，皆论天下之田，宜为普遍之辞，故皆以既为尽，言“穀生，尽条直茂大”也。《月令》云：“毋聚大众，毋作大事，以妨农事。”是止刀役以顺民事，不夺其时。
　
　　既方既皂，既坚既好，不稂不莠。实未坚者曰皂。琅，童梁也。莠，似苗也。笺云：方，房也，谓孚甲始生而未合时也。尽生房矣，尽成实矣，尽坚熟矣，尽齐好矣，而无稂莠，择种之善，民力之专，时气之和所致之。○皂，才老反。稂音郎，又音梁，童梁，草也，《说文》作“蓈”，云“稂”或字也。禾粟之莠，生而不成者，谓之童蓈也。莠，馀久反。去其螟螣，及其蟊贼，无害我田穉。食心曰螟，食叶曰螣，食根曰蟊，食节曰贼。笺云：此四虫者，恒害我田中之穉禾，故明君以正已而去之。○去，起吕反。注同。螟，莫庭反。螣字亦作“”，徒得反，《说文》作“&lt;虫貣&gt;”。蟊，本又作“蛑”，莫侯反。《尔雅》云：“随所食为名。”郭云：“皆蝗类也。”穉音稚。下同。 
　　田祖有神，秉畀炎火。炎火，盛阳也。笺云：螟螣之属，盛阳气嬴则生之。今明君为政，田祖之神不受此害，持之付与炎火，使自消亡。○秉如字。执，持也，《韩诗》作“卜”。卜，报也。畀，必二反，与也。炎，于沾反，沈于凡反。嬴音盈。 
　　[疏]“既方”至“炎火”。○正义曰：上言穀生茂大，此言秀实之好。云众穀既秀穗，上巳有孚甲，尽生房矣。稍复结粒，尽成实矣。粒又稍成，尽坚熟矣。并无死伤，尽齐好矣。不有童梁之稂，不有似苗之莠，是其五穀大成也。所以得然者，由其明王能自正己，去其食心叶之螟，及食根节之蟊贼，无害我田中之穉禾者，由此而皆得大成也。明所以能去四虫者，以其明君为政，德当灵祇，故云“田祖有神”，不受此等之害，持于炎火，使自消亡。今王不能然，故刺之。○传“实未”至“似苗”。○正义曰：以此章承上苗长之后，皆论秀实之事。皂音为造，训为成也。文在“坚”上，皂成而未坚，故云“实未坚曰皂”也。“稂，童梁”，《释草》文。舍人曰：“稂一名童梁。”郭璞曰：“似莠是也。《仲虺之诰》曰：‘若苗之有莠，若粟之有秕。’秕似粟，莠似苗也。”○笺“方房”至“致之”。○正义曰：皂是未坚，方文又在皂上，初秀始欲结实之时，故云“方，房也，谓孚甲始生而未合时也”。谓米外之房者，言其孚甲，米生於中，若人之房舍然也。孚者，米外之粟皮，故秠者一孚二米，言一皮之内有两米也。甲者，以在米外，若铠甲之在人表，其种於地，则开甲始生，故《月令》孟春云“其日甲乙”，注云：“物之孚甲始生，谓开此孚甲生出也。”禾既有穗，即生孚甲，故云“尽生房矣”。房生既成，则有米实，故云“尽成实矣”。既已有实，稍向熟成，故云“尽坚熟矣”。众穗皆熟，故云“尽齐好矣”。稂莠苗既似禾，实亦类粟，若择种去其细粒，锄禾除其非类，则无复稂莠，亦由时气之和使然。○传“食心”至“曰贼”。○正义曰：皆《释虫》文。李巡云：“食禾心为螟，言其奸冥冥难知也。食禾叶者，言假贷无厌，故曰&lt;虫貣&gt;也。食禾节，言贪很，故曰贼也。食禾根者，言其税取万民财货，故云蟊也。孙炎曰：“皆政贪所致，因以为名也。”郭璞曰：“分别虫啖禾所在之名耳。”&lt;虫貣&gt;与螣，蟊与，古今字耳。郭璞直以虫食所在为名，而李巡孙炎并因讬恶政，则灾由政起，虽食所在为名，而所在之名缘政所致，理为兼通也。陆机《疏》云：“螟似子方而头不赤。螣，蝗也。贼似桃李中蠹虫，赤头身长而细耳。或说云：‘蟊，蝼蛄也。食苗根，为人患。’许慎云：‘吏犯法则生螟。乞贷则生螣。’旧说螟螣蟊贼一穗虫也，如言寇贼奸宄，内外言之耳。故犍为文学曰：‘此四种虫皆蝗也。’实不同，故分别释之。”○笺“此四”至“去之”。○正义曰：以特言田穉，故云“恒害我田中之穉禾”。虫灾之盛，稙者亦食，以穉者偏甚，故举以言之。以其由政而然，故云“明君正己而去之”。○传“炎火，盛阳”。○正义曰：以言炎火，恐其是火之实，故云“盛阳也”。阳而称火者，以南方为火，炎为甚之，故云“盛阳也”。知非实火者，以四者所谓昆虫，得阴而藏，得阳而生，故笺云“盛阳气嬴则生之”，义无取於火之实，故为盛阳也。○笺“螟螣”至“消亡”。○正义曰：解本言炎火之意。以螟螣之属四者，盛阳气嬴则生之，以得阳而生，故阳盛而为害。《月令》：“仲夏行春令，百螣时起。”是阳行而生，阳盛则虫起，消之则付於所生之本。今明君为政，田祖之神不受此害，故持之付于炎火，使自消亡也。田祖所以受者，以害由政起。今明君为政，害无由作，故云田祖不受四虫之害。若政能消之，则本无可受，而云田祖不受者，以田祖主田之神，讬而言耳。
　
　　有渰萋萋，兴雨祈祈，雨我公田，遂及我私。渰，云兴貌。萋萋，云行貌。祈祈，徐也。笺云：古者阴阳和，风雨时，其来祈祈然而不暴疾。其民之心，先公后私，令天主雨於公田，因及私田尔。此言民怙君德，蒙其馀惠。○渰，本又作“弇”，於检反。《汉书》作“黤”。萋，七西反。兴雨如字，本或作“兴云”非也。祈，巨移反。雨我，于付反。注内“主雨”同。一本“主”作“注”，雨如字。 
　　彼有不获稚，此有不敛穧；彼有遗秉，此有滞穗，伊寡妇之利。秉，把也。笺云：成王之时，百穀既多，种同齐孰，收刈促遽，力皆不足，而有不获不敛，遗秉滞穗，故听矜寡取之以为利。○获，户郭反。敛穧，上力检反，下才计反，又子计反。穧，获也。穗音遂。把，巴马反。矜音鳏。 
　　[疏]“有渰”至“之利”。○正义曰：言太平之时，有渰然既起，萋萋然行者，雨之云也。此云既行，乃起其雨泽，祁祁然安徐而落，不暴疾也。民见云行雨降，归之於君，云此雨本主为雨我公田耳，因遂及我之私田。虽作者广见太平之时，民心先公之义，要雨无不遍，天泽以时，故得五穀大成。由此民所收刈，力皆不足，而令彼处有不获刈之稚禾，此处有不收敛之穧束，又彼处有遗馀之秉把，此处有滞漏之禾穗。此皆主不暇取，维是寡妇之所利。言捃拾取之，以自利己。今王不能然，使矜寡无所资，故刺之。定本、《集注》“穧”作“积”。○传“渰云兴貌”，定本、《集注》云“渰阴云貌”。○正义曰：既言有渰，即云兴雨，雨出於云，故知“渰，云兴貌”。云既兴而后行。萋萋在渰之下，故知云行貌。云行然后雨落，故萋萋之下言兴雨也。祁祁，徐貌，谓徐缓而降，故笺云“不暴疾”也。经“兴雨”或作“兴云”，误也。定本作“兴雨”。○笺“成王”至“为利”。○正义曰：穧者，禾之铺而未束者。秉，刈禾之把也。《聘礼》曰：“四秉曰筥。”注云：“此秉谓刈禾盈手之秉。筥，穧名也。若今莱易之间刈稻，聚把有名为筥者，即引此诗云‘彼有遗秉’，‘此有不敛穧’，是也。彼注言此秉者，以对米秉为异，故《掌客》注云：“米禾之秉筥，字同数异。禾之秉，手把耳。筥谓一穧。”然则禾之秉，一把耳。米之秉，十六斛。禾之筥，四把耳。米之筥，则五斗。是有对，故言此以别之。《王制》及《书传》皆云矜寡孤独，天民之穷而无告者，皆有常饩。《地官·遗人》：“门关之委积，以养老孤。”则官自有饩，而须捃拾者，以丰年，矜寡捃拾，足能自活。王者恐其不济，或力不堪事，乃饩之。
　
　　曾孙来止，以其妇子，馌彼南亩，田畯至喜。笺云：喜读为饎。饎，酒食也。成王出观农事，馈食耕者，以劝之也。司啬至，则又加之以酒食劳倦之尔。○馈食，音嗣。劳，力报反。 
　　来方禋祀，以其骍黑，与其黍稷。以享以祀，以介景福。骍，牛也。黑，羊、豕也。笺云：成王之来，则又禋祀四方之神，祈报焉。阳祀用骍牲，阴祀用黝牲。○禋音因。享，许两反，徐又许亮反。黝，伊纠反，黑也。 
　　[疏]“曾孙”至“景福”。毛以为，曾孙成王之身自来止，亲循畎亩，以观稼穑也。时耕者皆以其妇之与子，同馌彼农人於南亩之中。田畯之官至，喜乐其事，以劝慕能勤，故得成获。故成王之来，乃於四方之神则禋敬而絜祀焉。其祀之也，以其骍赤之牛、黑之羊豕、与其黍稷之粢盛，用此以献，以祀四方之神，为神歆飨，而报以大大之福，所以常得年丰。今王不能然，故刺之。○郑以为，曾孙来止，则以其妇之与子出共观之，又设食馌彼南亩之农人以劝之，其田畯又加之以酒食劳之，故上下乐业，穀得以成也。曾孙之来，则又於四方之神而往禋祀焉。所祀者，以其牲或赤或黑，与其黍稷之粢盛，以献以祀四方之神。神飨之，而报以祐助与大福。○传“骍，牛。黑，羊、豕”。○正义曰：毛以诸言骍者皆牛，故云“骍，赤牛也”。定本、《集注》骍下无“赤”字，是也。上篇云“以社以方”，而方社连文，则方与社稷同用大牢，故以黑为羊、豕，通牛为三牲也。目上篇言，“牺羊”，是方有羊，明不特牛，故为大牢。牢中色而色不同者，毛意綯以此四方既非望祀，又非五方之帝，故用是牲，所以无方色之别。○笺“成王”至“黝牲”。○正义曰：此以田事为主，成王出观民事，因即祭祀，故云成王之来，则又禋祀四方之神，祈报焉。对出观为文也。此出观之祭，则祭当在秋，祈报并言者，言其报以成而祈后年也。“阳祀用骍牲，阴祀用黝牲”，《地官·牧人》文也。彼注云：“阳祀南郊及宗庙，阴祀北郊及社稷。”非四方之神，而引以解此者，以毛分骍、黑为三牲。郑以骍、黑为二色，故引《牧人》骍、黝以明骍、黑为别方之牲耳，非谓四方之祭在阳祀、阴祀之中也。知方祀各以其方色牲者，《大宗伯》云：“青圭礼东方，赤璋礼南方，白琥礼西方，玄璜礼北方，皆有牲币，各放其器之色。”注云：“以为礼五天帝，人帝而句芒等食焉。”是五官之神，其牲各从其方色，则宜五色。独言骍、黑者，略举二方以韵句耳，故易传。《大宗伯职》祀天乃称禋。五祀在血祭之中，而言禋者，此五官之神有配天之时，配天则禋祀。此祭虽不配天，以其尝为禋祀，故亦以禋言之。五祀在血祭之中，则用太牢矣，故上篇云“与我牺羊，以社以方”，是方祭有羊。孙毓以为，方用特牲，非礼意也。
　
　　《大田》四章，二章章八句，二章章九句。 
　
　 

　
  



 
　 




卷十四 十四之二 

　卷十四 十四之二
  </div>
  <div class="pagination">
   <a href="毛诗正义_page45.html">
    上一页
   </a>
   <span>
    ...
   </span>
   <a href="毛诗正义_page41.html">
    41
   </a>
   <a href="毛诗正义_page42.html">
    42
   </a>
   <a href="毛诗正义_page43.html">
    43
   </a>
   <a href="毛诗正义_page44.html">
    44
   </a>
   <a href="毛诗正义_page45.html">
    45
   </a>
   <span class="current-page">
    46
   </span>
   <a href="毛诗正义_page47.html">
    47
   </a>
   <a href="毛诗正义_page48.html">
    48
   </a>
   <a href="毛诗正义_page49.html">
    49
   </a>
   <a href="毛诗正义_page50.html">
    50
   </a>
   <a href="毛诗正义_page51.html">
    51
   </a>
   <span>
    ...
   </span>
   <a href="毛诗正义_page47.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
