<!DOCTYPE html>
<html>
<head>
    <meta charset="UTF-8">
    <title>诗传大全 - 第 13 页/共 35 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>诗传大全 - 第 13 页/共 35 页</h1>
    <div class="content">　　○中谷有蓷暵其湿矣有女仳离啜【张劣反】其泣矣啜其泣矣何嗟及矣
　　兴也暵湿者旱甚则草之生于湿者亦不免也【孔氏曰先言干次言脩后言湿见凶年之浅深也○湏溪刘氏曰干者已暵脩者又暵湿者亦暵其爲旱势可胜言哉旱愈甚则仳离之愁叹愈甚矣】啜泣貌何嗟及矣言事已至此末如之何穷之甚也【眉山苏氏曰叹之者知其不得已也歗者怨之深也泣则穷之甚也○庆源辅氏曰叹则悲叹而已歗则悲而恨焉泣则悲而至于伤矣方其叹且恨之时而曰遇人之艰难遇人之不淑而无怨怼过甚之词固见其厚矣及其至于伤而泣也则亦曰何嗟及矣而已殆有知其不可奈何而安于命之意此尤见其厚也岂非先王之泽哉】
　　中谷有蓷三章章六句
　　范氏曰世治则室家相保者上之所养也世乱则室家相弃者上之所残也其使之也勤其取之也厚则夫妇日以衰薄而凶年不免于离散矣伊尹曰匹夫匹妇不获自尽明主罔与成厥功故读诗者于一物失所而知王政之恶一女见弃而知人民之困周之政荒民散而将无以爲国于此亦可见矣【庆源辅氏曰范氏之説其得读诗之防使读诗者能如此则诗之爲敎于人大矣○叠山谢氏曰凶年饥嵗上而王朝有司徒荒政十二以聚民下而有司能以时告其上发仓廪开府库懋迁化居以赈民必无夫妇衰薄室家相弃之事此诗三章始暵其干中暵其脩终暵其湿言物之暵一节急一节始嘅其叹中条其歗终啜其泣民之怨恨者一节深一节始曰遇人之难难怜其穷苦也中曰遇人之不淑怜其遭凶祸也终曰何嗟及矣夫妇旣已离别虽怨嗟亦无及也又曰夫妇人之大伦也饥馑而相弃人道之大变也妇无一语怨其夫而有哀矜恻怛之意焉知其无可奈何而安之若命此义妇也与忠臣孝子同道人不幸而处三纲之变以此存心则绰绰然有余裕矣】
　　有兔爰爰雉离于罗我生之初尚无爲【叶吾禾反】我生之后逢此百罹【叶良何反】尚寐无吪
　　比也性隂狡爰爰缓意雉性耿介离丽罗网尚犹罹忧也尚庶几也【安成刘氏曰二尚字义不同】吪动也○周室衰微诸侯背叛君子不乐其生而作此诗言张罗本以取今免狡得脱而雉以耿介反离于罗以比小人致乱而以巧计幸免君子无辜而以忠直受祸也【东莱吕氏曰此因所见爲比也之大以比诸侯雉之小以自比也言诸侯之背叛者恣睢自如而周人反受其祸也】爲此诗者葢犹及见西周之盛故曰方我生之初天下尚无事及我生之后而逢时之多难如此然旣无如之何则但庶几寐而不动以死耳或曰兴也以爰兴无爲以雉离兴百罹也【湏溪刘氏曰有爰爰舒缓而无虞者比我生之初承平之人也雉离于罗求死不得比我生之后百忧之人也安得一寐而死不复见此之爲快哉】下章放此
　　○有爰爰雉离于罦【音孚叶歩庙反】我生之初尚无造我生之后逢此百忧【叶一笑反】尚寐无觉【居孝反叶居笑反】
　　比也罦覆车也可以掩【孔氏曰释器云繴谓之罿罬也罬谓之罦覆车也郭璞云今之翻车也有两辕中施罥以捕鸟繴音壁罬音拙罥音绢】造亦爲也觉寤也
　　○有爰爰雉离于罿【音童】我生之初尚无庸我生之后逢此百凶尚寐无聪
　　比也罿罬也即罦也或曰施罗于车上也庸用聪闻也无所闻则亦死耳
　　爰三章章七句
　　緜緜葛藟【力轨反】在河之浒【呼五反】终逺【于万反】兄弟谓他人父【夫矩反】谓他人父亦莫我顾【叶果五反】
　　兴也緜緜长而不絶之貌岸上曰浒○世衰民散有去其乡里家族而流离失所者作此诗以自叹言緜緜葛藟则在河之浒矣今乃终逺兄弟而谓他人爲已父已虽谓彼爲父而彼亦不我顾则其穷也甚矣
　　○緜緜葛藟在河之涘【音俟叶矣始二音】终逺兄弟谓他人母【叶蒲彼反】谓他人母亦莫我有【叶羽已反】
　　兴也水涯曰涘谓他人父者其妻则母也有识【庐陵罗氏曰识音志记而不忘也】有也春秋传曰不有寡君【华谷严氏曰莫我有言视之若无也】
　　○緜緜葛藟在河之漘【顺春反】终逺兄弟谓他人昆【叶古匀反】谓他人昆亦莫我闻【叶微匀反】
　　兴也夷上洒【音跣犹洗也】下曰漘漘之爲言唇也【尔雅注曰涯上平坦而下水深爲漘不发声○东阳许氏曰岸上面平夷而其下爲水洗荡齧入若唇也】昆兄也闻相闻也
　　葛藟三章章六句
　　彼采葛【叶居谒反】兮一日不见如三月兮
　　赋也采葛所以爲絺绤葢淫奔者托以行也故因以指其人而言思念之深未乆而似久也
　　○彼采萧【叶疎鸠反】兮一日不见如三秋兮
　　赋也萧荻也白华茎麄科生有香气祭则焫【音爇】以报气故采之【孔氏曰萧荻今人谓之荻蒿可作烛有香气故祭祀以脂爇之也】曰三秋则不止三月矣
　　○彼采艾兮一日不见如三嵗【本与艾叶】兮
　　赋也艾蒿属【尔雅曰一名氷台注今艾蒿也】干之可灸故采之【东莱吕氏曰葛爲絺绤萧共祭祀艾疗疾特训释三物见采之由不于此取义也】曰三嵗则不止三秋矣
　　采葛三章章三句【庆源辅氏曰采葛采萧采艾其説托言明矣至于思念之情流而不止如此则爲淫奔之辞者宐哉】
　　大车槛槛毳【尺鋭反】衣如菼【吐敢反】岂不尔思畏子不敢赋也大车大夫车槛槛车行声也毳衣天子大夫之服【临川王氏曰王之大夫四命与子男同服也】菼芦之始生也毳衣之属衣绘而裳绣五色皆备其青者如菼【刘氏曰毳衣以宗彝爲首葢畵虎蜼虎蜼浅毛故谓毳蜼音垒胃右○安成刘氏曰毳衣所畵者三章宗彝也藻也粉米也裳所绣者二章黼也黻也所畵所绣皆备五色所谓以五采彰施于五色者也】尔淫奔者相命之词也子大夫也不敢不敢奔也○周衰大夫犹有能以刑政治其私邑者故淫奔者畏而歌之如此【眉山苏氏曰其止之有道民闻其车声而见其衣服则畏而不敢矣非待刑之而后已也】然其去二南之化则逺矣此可以观世变也【东莱吕氏曰此诗唯能止其奔未能革其心与行露之诗异矣亦仅胜于东迁之初而已○庆源辅氏曰汉广之游女端荘静一人见而知其不可求野有死麕之女子贞洁自守人见而知其不可犯此所以爲二南之化也岂至于有淫奔之心待有所畏而后不敢哉今观此诗则世变之愈下可知矣】
　　○大车啍啍【他敦反】毳衣如璊【音门】岂不尔思畏子不奔赋也啍啍重迟之貌璊玉赤色五色备则有赤【孔氏曰啍啍行之貌故爲重迟上言行有声此言行之貌互相见也毳衣裳缋綉皆五色青者如菼赤者如璊各举其一耳】
　　○谷则异室死则同宂【叶戸橘反】谓予不信有如皦【古了反】日赋也谷生宂圹【音旷】皦白也○民之欲相奔者畏其大夫自以终身不得如其志也故曰生不得相奔以同室庶几死得合葬以同宂而已谓予不信有如皦日约誓之辞也【庆源辅氏曰世变虽下而大夫能使人畏之如此亦可谓贤也已始则不敢奔而已终则知其虽殁身不得遂其志则其刑政之効亦非无常者之所能也】
　　大车三章章四句
　　丘中有麻彼留子嗟彼留子嗟将【七羊反】其来施施【叶时遮反】赋也麻谷名子可食皮可绩爲布者【本草曰一名麻勃此麻上花勃勃者麻子味甘平无毒园圃所莳今人作布及履用之】子嗟男子之字也将愿也施施喜悦之意○妇人望其所与私者而不来故疑丘中有麻之处复有与之私而留之者今安得其施施然而来乎
　　○丘中有麦彼留子国彼留子国将其来食
　　赋也子国亦男子字也来食就我而食也
　　○丘中有李彼留之子【叶奨里反】彼留之子贻我佩玖【叶举里反】赋也之子并指前二人也贻我佩玖冀其有以赠已也
　　丘中有麻三章章四句
　　王国十篇二十八章百六十二句【庆源辅氏曰读诗者可以怨则诗人固无忿怼过甚之辞然予读王风则见其怨诗尤爲平和此可见周人之风俗也】
　　郑一之七
　　郑邑名本在西都畿内咸林之地宣王以封其弟友爲采【音菜】地后爲幽王司徒而死于犬戎之难是爲桓公其子武公掘【一作滑并音鹘】突定平王于东都亦爲司徒又得虢桧之地【郑氏曰武公取虢桧鄢蔽补丹依畴历华十邑之地右洛左济前华后河食溱洧焉】乃徙其封而施旧号于新邑是爲新郑咸林在今华州郑县【即今陜西西安府华州】新郑即今之郑州是也【即今河南开封府郑州】其封域山川详见桧风
　　缁衣之宜兮敝予又改爲兮适子之馆【叶古玩反】兮还予授子之粲兮
　　赋也缁黒色【周礼考工记曰三入爲纁五入爲緅七入爲缁】缁衣卿大夫居私朝之服也【孔氏曰缁衣即士冠礼所云冠朝服缁带素韠是也卿士朝于王服皮弁不服缁衣退食私朝服缁衣以聼其所朝之政也】宜称【去声】改更【平声】适之馆舍【郑氏曰卿士之馆如今之诸庐也○孔氏曰考工记説王宫之制外有九室九卿朝焉注外路寝之表九室如今朝堂诸曹治事之处】粲餐【音孙】也【郑氏曰设餐饮食之】或曰粲粟之精凿【音作】者【东阳许氏曰粟一石得米六斗爲櫔粝米一石舂爲八斗爲凿】○旧説郑桓公武公相继爲周司徒善于其职周人爱之故作是诗言子之服缁衣也甚宐敝则我将爲子更爲之且将适子之馆旣还而又授子以粲言好之无已也【庆源辅氏曰缁衣之宐兮此美武公之德称其服也敝予又改爲兮欲其服之常新也还予授子之粲兮欲其粟之常继也旣欲其服之常新又欲其粟之常继发乎情形于歌咏如此则其好善之诚心于是爲至也○程子曰好贤无已之意当就敝予还予二字上看○华阳范氏曰适子之馆亲之也授子之粲又授之以饮食也旣亲之又授以饮食此好贤之至也】
　　○缁衣之好兮敝予又改造【叶在早反】兮适子之馆兮还予授子之粲兮
　　赋也好犹宜也
　　○缁衣之蓆【叶祥籥反】兮敝予又改作兮适子之馆兮还予授子之粲兮
　　赋也蓆大也程子曰蓆有安舒之义服称其德则安舒也
　　缁衣三章章四句
　　记曰好贤如缁衣又曰于缁衣见好贤之至【东莱吕氏曰孔丛子云于缁衣见好贤之至所谓贤即谓武公父子也○华阳范氏曰桓公武公上得于居下得于民君子好之愈乆而愈不厌】
　　将【七羊反】仲子兮无逾我里无折【之舌反】我树岂敢爱之畏我父母【叶蒲彼反】仲可怀【叶胡威反】也父母之言亦可畏【叶于非反】也
　　赋也将请也仲子男子之字也我女子自我也里二十五家所居也杞桺属也生水傍树如柳叶麤而白色理微赤葢里之地域沟树也○莆田郑氏曰此淫奔者之辞【庆源辅氏曰此虽爲淫奔之诗然其心犹有所畏未至于荡然而无忌也故列于郑诗之首以见其爲风之始变也欤○安成刘氏曰此女犹能知此畏惮故其托辞如此郑风之中亦所罕见也】
　　○将仲子兮无逾我墙无折我树桑岂敢爱之畏我诸兄【叶虚阳反】仲可怀也诸兄之言亦可畏也
　　赋也墙垣也古者树墙下以桑
　　○将仲子兮无逾我园无折我树檀【叶徒沿反】岂敢爱之畏人之多言仲可怀也人之多言亦可畏也
　　赋也园者圃之藩其内可种木也檀皮青滑泽材彊韧可爲车
　　将仲子三章章八句【新安胡氏曰三章皆冇所畏而不轻身以从其所懐亦庶几止乎礼义者也】
　　叔于田【叶音地因反】巷无居人岂无居人不如叔也洵美且仁
　　【武贝】也叔荘公弟共叔段也事见春秋【隐公元年夏五月郑伯克段于鄢左传曰郑武公娶于申曰武姜生荘公及共叔段】田取禽也【孔氏曰以取禽于田因名曰田】巷里涂也【孔氏曰里内之涂】洵信美好也仁爱人也○段不义而得众国人爱之故作此诗言叔出而田则所居之巷若无居人矣非实无居人也虽有而不如叔之美且仁是以若无人耳【华谷严氏曰叔段岂其美且仁哉其党私之之言犹河朔之人谓安史爲圣也】或疑此亦民间男女相悦之词也
　　○叔于狩【叶始九反】巷无饮酒岂无饮酒不如叔也洵美且好【叶许厚反】
　　赋也冬猎曰狩【杜氏曰狩围守也冬物毕成获则取之无所择也】
　　○叔适野【叶上与反】巷无服马【叶蒲补反】岂无服马不如叔也洵美且武
　　赋也适之也郊外曰野服乘也【山杨氏曰仁且有武焉固宐国人之所悦而归之也虽使之一天下朝诸侯无不可矣而诗犹以为不义得众何也葢先王之迹微而礼义消亾政教不明而国俗伤败故人之好恶不足以当是非而毁誉不足以公善恶则其所誉而好之者未必诚善也所毁而恶之者未必诚恶也叔段不义而爲众所悦者亦以衰俗好恶毁誉不当其实故也然则所谓仁者岂诚有仁哉所谓武者亦若此而已以是观之则俗之所好恶可知矣】
　　叔于田三章章五句【庐陵彭氏曰玩味此诗宛然如见叔段轻獧浮扬之意如今之贵族轻薄子闾里少年朋徒追逐而极口夸美之也次篇放此】
　　叔于田乘乘【下绳证反】马【叶蒲补反】执辔如组【音祖】两骖如舞叔在薮【素口反叶素苦反】火烈具举襢【音但】裼【素历反】暴虎献于公所将【七羊反】叔无狃【女九反叶女古反】戒其伤女【音汝】
　　赋也叔亦段也车衡【车轭也】外两马曰骖如舞谓谐和中节【董氏曰五御之法有舞交衢者即所谓如舞也服马制于衡不得如舞其如舞者骖也○双峰饶氏曰如舞者节奏谓御中节也】皆言御之善也【安成刘氏曰善御其马是以辔则柔顺如组骖则谐和如舞也】薮泽也【庐陵罗氏曰水钟曰泽水希曰薮○释文曰韩诗云禽兽居之曰薮】火焚而射也【曹氏曰王制云昆虫未蛰不以火田故尔雅谓火田爲狩惟冬田乃用火若夫刈草以爲防驱禽而纳诸防中然后焚而射焉则四时之田皆然也】烈炽盛貌具俱也襢袒肉袒也【孔氏曰李廵云襢裼脱衣见体曰肉袒孙炎云防去裼衣】暴空手搏兽也【勉齐黄氏曰暴徒抟也有慢侮欺陵之意】公荘公也【孔氏曰公与之俱田也】狃习也国人戒之曰请叔无习此事恐其或伤汝也葢叔多材好勇而郑人爱之如此【安成刘氏曰章首四句所谓才也次四句所谓勇也末二句则国人爱之之词也】
　　○叔于田乘乘黄两服上襄两骖鴈行【户郎反】叔在薮火烈具扬叔善射忌【音记】又良御【叶鱼驾反】忌抑磬【苦定反】控【口贡反】忌抑纵送忌
　　赋也乘黄四马皆黄也衡下夹辕两马曰服襄驾也马之上者爲上驾犹言上驷也【郑氏曰上驾言马之最良也】鴈行者骖少次服后如鴈行也扬起也忌抑皆语助辞骋马曰磬止马曰控【庐陵罗氏曰补传云磬谓使之曲折如磬控谓控制不逸】舎【音舍】拔【音跋○庐陵罗氏曰括也矢御处】曰纵覆彇【庐陵罗氏曰与箫同弓弰也广韵注云彇弓弭弭弓末】曰送【孔氏曰能磬又能控能纵又能送是叔之善射御也○庆源辅氏曰章末四句美叔之才艺也】
　　○叔于田乘乘鸨【音保叶补苟反】两服齐首两骖如手叔在薮火烈具阜【苻有反】叔马慢【叶黄半反】忌叔发罕【叶虚旴反】忌抑释掤【音氷】忌抑鬯【勑亮反】弓【叶姑反】忌
　　赋也骊白杂毛曰鸨今所谓乌骢也齐首如手两服竝首在前而两骖在防稍次其后如人之两手也阜盛慢迟也发发矢也罕希释解也掤矢筩葢春秋传作氷【孔氏曰昭公二十五年左传云公徒执氷而踞字异义同服防云氷犊丸葢杜预云犊丸是箭筩○华谷严氏曰用矢则举掤以开筩旣用则纳矢筩中释下掤以覆筩】鬯弓囊也与韔同【孔氏曰鬯弓谓弢弓而纳诸鬯中弢音韬】言其田事将毕而从容整暇如此【郑氏曰田事且毕则马行迟发矢希葢矢而弢弓】亦喜其无伤之词也【安成刘氏曰上章及此亦皆言其田猎射御之善而喜其毕事无伤皆所谓多才好勇而得众者也】大叔于田三章章十句
　　陆氏曰首章作大叔于田者误蘓氏曰二诗皆曰叔于田故加大以别之不知者乃以段有大叔之号而读曰泰又加大于首章失之矣【永嘉郑氏曰段以国君介弟之亲京城大叔之贵而所好者驰骋弋猎也所矜者襢裼暴虎也所贤者射御足力也出而人思之者饮酒服马之俦也气习到此而又恃其君母之爱玩于荘公之惟其所欲而不谁何也欲不爲乱得乎○丰城朱氏曰段之爲人以射则善以御则良以容止则甚习以材力则甚武如是而甚不仁夫惟不仁所以欲紾凡而夺其位也而国人爱之若此者岂尽出于公哉上教不明人心不古颠倒是非混殽黒白固有不胜其可叹者矣】
　　清人在彭【叶普郎反】驷介旁旁【补彭反叶补冈反】二矛重【直龙反】英【叶于良反】河上乎翺翔
　　赋也清邑名清人清邑之人也彭河上地名驷介四马而被甲也旁旁驰驱不息之貌二矛酋矛夷矛也英以朱羽爲矛饰也【孔氏曰鲁颂説矛之饰谓朱英则以朱染爲英饰葢丝纒而朱染之】酋矛长二丈夷矛长二丈四尺竝建于车上则其英重防而见翺翔游戏之貌○郑文公恶高克使将清邑之兵御狄于河上【孔氏曰文公捷厉公子闵公二年冬十二月狄入卫卫在河北郑在河南恐其渡河侵郑故使髙克将清邑之兵于河上御之】久而不召师散而归郑人爲之赋此诗言其师出之久无事而不得归但相与游戏如此其势必至于溃散而后已尔【永嘉郑氏曰夫拥大众于外而无所事不爲乱则必遗散耳】
　　○清人在消驷介麃麃【表骄反】二矛重乔河上乎逍遥赋也消亦河上地名麃麃武貌矛之上句【音勾】曰乔所以悬英也英弊而尽所存者乔而已
　　○清人在轴【叶音胄】驷介陶陶【叶徒候反】左旋右抽【叶勑救反】中军作好【叶许候反】
　　赋也轴亦河上地名【孔氏曰彭消轴皆河上之地乆不得归师有迁移三地亦应不甚相逺】陶陶乐而自适之貌左谓御在将车之左执辔而御马者也旋还车也右谓勇力之士在将车之右执兵以击刺者也抽拔刃也中军谓将在鼓下居车之中即高克也【孔氏曰此谓将所乘车若士卒兵车则左人持弓右人持矛而中人御】好谓容好也○东莱吕氏曰言师久而不归无所聊赖姑游戏以自乐必溃之势也不言已溃而言将溃其词深其情危矣
　　清人三章章四句
　　事见春秋【安成刘氏曰见闵公二年】○胡氏曰人君擅一国之名宠生杀予夺惟我所制耳使髙克不臣之罪已着按而诛之可也情状未明黜而退之可也爱惜其才以礼驭之亦可也乌可假以兵权委诸竟上坐视其离散而莫之防乎春秋书曰郑弃其师其责之深矣
　　羔裘如濡【叶而朱而由二反】洵直且侯【叶洪姑洪钩二反】彼其【音记】之子舎【音赦】命不渝【叶容朱容周二反】
　　赋也羔裘大夫服也如濡润泽也洵信直顺侯美也其语助辞舎处渝变也○言此羔裘润泽毛顺而美彼服此者当生死之际又能以身居其所受之理而不可夺【郑氏曰谓守死善道见危受命之节○华谷严氏曰命者天所赋予于我者舎则居之而安也君子能安于命临利害而不变○庆源辅氏曰舍命不渝所包者阔命有二有指理而言者有指气而言者此葢兼之以理而言则居其理而不变以气而言则居其分而不渝理可以兼气故集传止以理言之】葢美其大夫之词然不知其所指矣
　　○羔裘豹饰孔武有力彼其之子邦之司直
　　赋也饰缘【去声】袖也礼君用纯物臣下之故羔裘而以豹皮爲饰也孔甚也豹甚武而有力故服其所饰之裘者如之司主也
　　○羔裘晏兮三英粲兮其之子邦之彦【叶鱼旴反】兮
　　赋也晏鲜盛也三英裘饰也未详其制【程子曰若素丝五紽之类葢衣服制度之节】粲光明也彦者士之美称
　　羔裘三章章四句【庆源辅氏曰首章言其能舍命不渝次章言其爲邦之司直末乃以爲邦之彦而结之然则爲臣之道主于正直不阿而已虽孔子之在朝亦以便便訚訚侃侃爲常至于柔行巽入委曲以就事亦固有时而当用要之其出于不得已而已○丰城朱氏曰舍命不渝则必不徼幸而苟得而于守身之道得矣邦之司直则必不谀悦以求容而于事君之道尽矣旣能顺命以持身又能忠直以事上此所以爲邦之彦也欤】
　　遵大路兮掺【所览反】执子之袪【叶起据反】兮无我恶【乌路反】兮不寁【市坎反】故也
　　赋也遵循掺擥【与揽同撮持也】袪袂【孔氏曰袂是袪之本袪是袂之末俱是衣袖】寁速故旧也○淫妇爲人所弃故于其去也擥其袪而畱之曰子无恶我而不畱故旧不可以遽絶也宋玉赋有遵大路兮揽子袪之句亦男女相悦之词也【安成刘氏曰宋玉登徒子好色赋曰郑卫溱洧之间羣女出桑臣观其丽者因称诗曰遵大路兮揽子袪赠以芳花词甚妙注云揽衣袖欲与同归折芳诵诗以赠防女也集传援此爲证者葢宋玉去此诗之时未逺其所引用当得诗人之本旨彼爲男语女之词犹此诗爲女语男之词也】
　　○遵大路兮掺执子之手兮无我魗【市由反叶齿九反】兮不寁好【叶许口反】也
　　赋也魗与丑同欲其不以已爲丑而弃之也好情好也【庆源辅氏曰无我恶兮不寁故也犹假义以责之至于无我魗兮不寁好也则真情见而词益哀矣】遵大路二章章四句
　　女曰鸡鸣士曰昩旦子兴视夜明星有烂将翺将翔弋鳬【音符】与鴈
　　赋也昩晦旦明也昩旦天欲旦晦明未辨之际也【东莱吕氏曰列子云将旦昩爽之交日夕昏明之际】明星啓明之星先日而出者也弋缴【音灼】射谓以生丝系矢而射也鳬水鸟如鸭青色背上有文○此诗人述贤夫妇相警戒之词言女曰鸡鸣以警其夫而士曰昩旦则不止于鸡鸣矣妇人又语其夫曰若是则子可以起而视夜之如何意者明星已出而烂然则当翺翔而往弋取鳬鴈而归矣其相与警戒之言如此则不畱于宴昵之私可知矣
　　○弋言加【叶居之居何二反】之与子宐【叶鱼奇鱼何二反】之宐言饮酒与子偕老【叶吕吼反】琴瑟在御莫不静好【叶许厚反】
　　赋也加中【去声】也史记所谓以弱弓微缴加诸鳬雁之上是也【埤雅曰加与鹤加加防鸭之加同意葢弱弓微矢乘风振之曰弋故史记谓楚人好以弱弓微矢加诸鳬鴈之上】宐和其所宐也内则所谓雁宐麦之属是也【郑氏曰言其气味相成】○射者男子之事而中馈妇人之职故妇谓其夫旣得鳬雁以归则我当爲子和其滋味之所宐以之饮酒相乐期于偕老而琴瑟之在御者亦莫不安静而和好其和乐而不淫可见矣
　　○知子之来【叶六直反】之杂佩以赠【叶音则】之知子之顺之杂佩以问之知子之好【呼报反】之杂佩以报之
　　赋也来之致其来者如所谓修文徳以来之杂佩者左右佩玉也上横曰珩下系三组贯以蠙【歩眠反蚌之别名】珠中组之半贯一大珠曰瑀末悬一玉两端皆鋭曰冲牙两防组半各悬一玉长博而方曰琚其末各悬一玉如半璧而内向曰璜又以两组贯珠上系珩两端下交贯于瑀而下系两璜行则冲牙触璜而有声也吕氏曰非独玉也觽【音挥】燧箴【与针同】管凡可佩者皆是也【建安熊氏曰妇人左佩纷帨刀砺小觽金燧右佩箴管线纩大觽木燧之属备尊者使令也觽解结状如锥以象骨爲之燧取火箴贮以管】赠送顺爱问遗也【孔氏曰曲礼云凡以苞苴箪笥问人者左传卫侯使人以弓问子贡皆遗人物谓之问】○妇又语其夫曰我苟知子之所致而来及所亲爱者则当解此杂佩以送遗报荅之葢不惟治其门内之职又欲其君子亲贤友善结其驩心而无所爱于服饰之玩也【庆源辅氏曰一意而三曡之以见其情之不能自已也夫勤劳以成业和乐以宐家此妇之贤德然情犹未已也故无所爱于服饰之玩而欲其君子之亲贤以辅成其德是又加于人一等矣】
　　女曰鸡鸣三章章六句【朱子曰此诗意思甚好读之使人有不知手舞足蹈者○庆源辅氏曰观此诗则郑国之俗虽曰淫乱然在下之人夫妇之间犹知礼义勤生业不昵于宴私相安于和乐而又能赞助其君子亲贤乐善以辅成其德此可以观先王之泽与民性之善矣】
　　有女同车顔如舜华【叶芳无反】将翺将翔佩玉琼琚彼美孟姜洵美且都
　　赋也舜木槿也树如李其华朝生暮落【陆氏曰舜取瞬之义】孟字姜姓洵信都闲雅也○此疑亦淫奔之诗言所与同车之女其美如此而又叹之曰彼美色之孟姜信美矣而又都也【庆源辅氏曰郑诗惟此篇爲男悦女之辞】
　　○有女同行【叶户郎反】顔如舜英【叶于良反】将翺将翔佩玉将将【七羊反】彼美孟姜徳音不忘
　　赋也英犹华也将将声也徳音不忘言其贤也【临川王氏曰于琼琚言德之容于将将言德之音各以其类也○庆源辅氏曰所谓德音是以日月诗之徳音类也世衰道降狥情肆欲所美非美者多矣】
　　有女同车二章章六句
　　山有扶蘓隰有荷华【叶芳无反】不见子都乃见狂且【子余反】兴也扶苏扶胥【踈须二音】小木也荷华芙蕖也【释文曰未开曰菡蓞已发曰芙蕖】子都男子之美者也【孟子曰至于子都天下莫不知其姣者也】狂狂人也且语辞也○淫女戏其所私者曰山则有扶苏矣隰则有荷花矣今乃不见子都而见此狂人何哉
　　○山有桥松隰有游龙不见子充乃见狡童
　　兴也上竦无枝曰桥亦作乔游枝叶放纵也龙红草也一名马蓼叶大而色白生水泽中髙丈余【张子曰龙是荭草其枝榦樛屈着土处便有根如龙也本草云荭草一名鸿鹄如马蓼而大即水荭也诗注云一名马蓼马蓼自是一种也鹄音缬】子充犹子都也【董氏曰子充不是于书疑亦以美着也】狡童狡狯之小儿也
　　山有扶苏二章章四句
</div>
    <div class="pagination">
<a href="诗传大全_page12.html">上一页</a><span>...</span><a href="诗传大全_page8.html">8</a><a href="诗传大全_page9.html">9</a><a href="诗传大全_page10.html">10</a><a href="诗传大全_page11.html">11</a><a href="诗传大全_page12.html">12</a><span class="current-page">13</span><a href="诗传大全_page14.html">14</a><a href="诗传大全_page15.html">15</a><a href="诗传大全_page16.html">16</a><a href="诗传大全_page17.html">17</a><a href="诗传大全_page18.html">18</a><span>...</span><a href="诗传大全_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
