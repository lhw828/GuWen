<!DOCTYPE html>
<html>
<head>
    <meta charset="UTF-8">
    <title>吕氏家塾读诗记 - 第 29 页/共 37 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>吕氏家塾读诗记 - 第 29 页/共 37 页</h1>
    <div class="content">　　大邦有子伣【牵遍反】天之妹文定厥祥亲迎【鱼敬反】于渭造【七报反】舟为梁不显其光
　　王氏曰伣磬也【孔氏曰此伣字韩诗文作磬则伣磬义同也説文云伣譬喻也葢如今俗语譬喻物云磬作然也】　朱氏曰文礼也祥吉也　郑氏曰卜而得吉则以礼定其吉祥谓使之纳币也　孔氏曰尔雅云天子造舟孙炎云造舟比舟为梁也然则造舟者比船于水加版于上即今之浮桥故杜预云造舟为梁则河桥之谓也文王敬重昏事始作而用之后世以文王所用故制为天子法耳【方言曰造舟浮梁也　郑氏曰天子造舟周制也殷时未有等制】　王氏曰譬天之妹言其德可以继天也上天之载无声无臭仪刑文王万邦作孚然则非德可以继天孰能为之配大姒能为之配故备其礼文徃请昏焉以定其祥既定矣则文王亲迎于渭也【程氏曰先儒以亲迎于渭谓天子须亲迎文王亲迎时乃为公子未为君也况周国自在渭旁不是出疆】　毛氏曰言贤圣之配王基始于是造舟然后可以显其光辉【郑氏曰迎大姒而更为梁者欲其昭著示后世敬昏礼也】
　　有命自天命此文王于周于京纉【子管反】女维莘【所巾反】长【张丈反】子维行笃生武王保右【音祐】命尔燮伐大商
　　毛氏曰纉继也莘大姒国也【舆地广记曰同州邰阳县古莘国】长子长女也　朱氏曰行嫁也　毛氏曰笃厚也右助也燮和也　邱氏曰将言笃生武王之事故又本而发之也　朱氏曰天既命文王于周之京矣而克纉大任之女事者惟此莘国以其长女来嫁于我也【郑氏曰天为将命于文王君天下于周京之地故亦为作合使继大任之女事于莘国】天又笃厚之使生武王【王氏曰言天既生此文王矣又生武王夫是之谓笃】保之助之命之而使之顺天命【陈氏曰书言燮友柔克有和顺之意】以伐商也　王氏曰言大商则乃所以大文武之德以为商大矣非德大则不能燮伐也
　　殷商之旅其会如林矢于牧【音木】野维予侯兴上帝临女无贰尔心
　　毛氏曰旅众也矢陈也　孔氏曰牧野纣都南地名【释文曰牧野在朝歌南七十里】　陈氏曰侯诸侯也　毛氏曰兴起也　郑氏曰临视也女谓武王也　长乐刘氏曰贰谓疑贰也　李氏曰殷商之兵众其防聚之时如林木之盛在于牧野　王氏曰明文武之兴以德不以力也　陈氏曰文王为王武王继世以伐纣不应复言侯兴也　王氏曰以其众寡之力尊卑之位宜有贰心　説文曰旝建大木置石其上发以机以追敌也诗曰其旝如林　东莱曰纣以天子之威如林之众来战武王方自然诸侯而起苟较强弱而计众寡其心必疑贰矣然当是时武王方一心以奉天讨若上帝实临之较计之私岂得而容哉曰上帝临女无贰尔心葢设为勉之之辞以形容武王奉天讨之心也
　　牧野洋洋【音羊】檀【从舟反】车煌煌【音皇】驷騵【音元】彭彭维师尚父时维鹰扬凉彼武王肆伐大商会朝清明
　　毛氏曰洋洋广也【朱氏曰广大之貎　董氏曰水之缓流为洋洋】　孔氏曰檀木之兵车　毛氏曰煌煌明也駵马白腹曰騵【孔氏曰郭璞云駵赤色黒鬛也檀弓亦言戎车乗騵因武王所乗遂为一代常法】　孔氏曰彭彭强盛也　朱氏曰师尚父太公望为太师而号尚父也【毛氏曰师大也　郑氏曰尚父吕望也尊称焉】　毛氏曰鹰扬如鹰之飞扬也凉佐也　郑氏曰肆遂今也【朱氏曰肆遂也苏氏曰肆纵也春秋传曰使勇而无刚者肆也】　莆田郑氏曰会朝者防战之朝郑氏曰战地寛广兵车鲜明马又强盛尚父佐武
　　王为之上将　孔氏曰王肃云以甲子昧爽与纣战不崇朝而杀纣天下乃大清明无复浊乱　前汉王莽传诗云时惟鹰扬亮彼武王注云亮助也
　　大明八章四章章六句四章章八句
　　緜【弥延反】文王之兴本由大王也　緜緜【古花】瓞【由节反】民之初生自土沮【七余反】漆【音七】古公亶【都但反】父【音甫】陶【音祧】复【音福】陶穴未有家室
　　毛氏曰緜緜不絶貎绍也瓞瓝【蒲剥反】也【孔氏曰之族类本有二种大者曰小者曰瓞瓞是瓝之别名蔓近本之必小于先嵗之大绍者近本之绍先岁之也】民周民也　朱氏曰自从也土地也言周人死生在此沮漆之地也　毛氏曰沮水漆水也【族经曰沮水出北地直路县东过马栩投栩县北东入于洛漆水出扶风杜阳县俞山东北入于渭　汉书地理志右扶风漆县注云漆水在其县西邠邑注云有豳乡诗豳国　孔氏曰漆沮之豳地但二水东流亦过周地故下传云周原沮漆之间】古公豳公也古言久也【孔氏曰言其年世久古后世称前世曰古公犹云先公也】亶父字或殷质以名言也　孔氏曰陶説文云陶瓦器灶也葢以陶去其土而为之故谓之陶　许氏淮南子注曰复重窰也　孔氏曰穴土室也　毛氏曰室内曰家【孔氏曰释宫云宫谓之室其内谓之家李巡曰谓门以内也郭璞曰今人称家义出于此】　王氏曰先岁之尝大矣嗣岁之瓞则小末则复大周帝喾之胄也中尝衰小后至于大王文王更大故以瓞况之緜緜则言虽弱而不絶也　郑氏曰公刘迁于豳居沮漆之地歴世亦緜緜然【孔氏曰舜封弃于邰号曰后稷周语曰复之衰弃禝不务我先王不窋用失其官而自窜于戎狄之间公刘之篇説公刘适豳其言甚详葢不窋已尝失官逃窜至公刘往居焉】至大王而德益盛得其民心而生王业故本周之兴云于沮漆也　苏氏曰大王其始犹处于复宂无室家之盛【孔氏曰七月云入此室处即豳事也岂宂居乎但豳近西戎处在山谷其俗多复宂而居故诗人举而言耳】及迁于岐周而后大兴焉　前汉地理志右扶风杜阳注水南入渭顔师古曰诗云自土沮漆齐诗作自杜言公刘避狄而来居杜兴沮漆之地　説文引诗曰陶陶宂
　　古公亶父来朝【直遥反】走马率西水浒【呼五反】至于岐下爰及姜女聿来胥宇
　　苏氏曰朝早也　毛氏曰率循也浒水涯也【郑氏曰循西水厓沮泽水侧也】　郑氏曰爰于也及与也　毛氏曰姜女大姜也　莆田郑氏曰聿遂也　毛氏曰胥相也宇居也　孔氏曰古公避狄之难其来以早朝之时疾走其马循西方水涯漆沮之侧东行而至于岐山之下郑氏曰于是与其妃大姜来相可居者着大姜之
　　贤知也【王氏曰遂来相宇也】　董氏曰顾野王作来朝趣马东莱曰来朝走马形容其初迁之时略地相宅精神风采也郑氏以为避恶早且疾苟如是之迫遽则岂杖策去邠雍容之气象哉
　　周原膴膴【音武】堇【音谨】荼如饴【音移】爰始爰谋爰契【苦计反】我曰止曰时筑室于兹
　　毛氏曰周原沮漆之间也　郑氏曰广平曰原　毛氏曰膴膴美也堇菜也【释文曰广雅云堇藋也今三辅之言犹然藋徒弟反　孔氏曰内则曰堇苴粉榆则堇是美菜非苦荼之类释草又云芨堇草郭璞曰即乌头也江东人呼为堇然则堇者其乌头乎】荼苦菜也　莆田郑氏曰饴饧也　毛氏曰契开也【前汉书注云契刻也诗緜之篇曰爰契我龟言刻开之灼而卜之契音口计反　孔氏曰春官董氏掌共燋契以待卜事注云士丧礼曰楚焞置于燋置于燋在东楚焞即契也用以灼者也士丧礼注云楚荆也然则卜者以楚焞之木烧之于燋炬之中既然执之以灼契开者言契而开出其兆非训契为开也】　郑氏曰周之原地在岐山之南【孔氏曰閟宫云居岐之阳山南曰阳故知周之原地在岐山之南也】膴膴然肥美其所生菜虽有性苦者皆甘如饴也【王氏曰以甚言周原之美】此地将可居故于是始与豳人之从已者谋谋从则又于是契灼其而卜之　王氏曰爰始爰谋谋之人也爰契我谋之也谋之则又以为吉与人谋契也曰止则命其臣胥止于兹也曰时则命其臣民以土功之时也筑室于兹则既命以土功之时遂筑室也【李氏曰古之建国必相土地之宜土地既善矣然后谋之于卜筮衞文公迁于楚邱始曰升彼虚矣以望楚矣望楚与堂景山与京降观于桑则是其既有以相土地之宜矣其后曰卜云其吉终然允臧】
　　乃慰乃止乃左乃右乃疆【居良反】乃理乃宣乃亩自西徂东周爰执事
　　毛氏曰慰安也　苏氏曰左右东西列之也　郑氏曰廼疆理其经界【苏氏曰疆画经界也理分土宜也长乐刘氏曰谓画其经界则田可疆正其沟洫则水可理】　苏氏曰宣道沟洫也亩度广狭也【长乐刘氏曰树艺不失厥土之宜则地利可宣畎导不失厥地之势则田原可亩也】　郑氏曰豳与周原不能为西东据至时从水浒言也【孔氏曰豳在周原西北而经言自西据至周之时从水浒而言也郑志曰豳地今为栒邑县西南行正东乃得周岐山在长安西北四百里豳又在岐山西北四百里】　朱氏曰周徧也　毛氏曰爰于也　王氏曰既筑室于兹矣乃劳来其臣民而慰之乃安集其臣民而止之　孔氏曰据公宫在中民居左右故王肃云乃左右开地置邑以居其民　莆田郑氏曰乃疆理其经界乃播种其田亩于是从西徃东之人徧执事矣言尽出力也【朱氏曰言靡事不为也　孔氏曰言筑室耕田无不劝乐也】
　　乃召司空乃召司徒俾立室家其绳则直缩【色大反】版以载作庙翼翼
　　郑氏曰俾使也绳者营其广轮方制之正也既正则以索缩其筑版上下相承而起【孔氏曰营度位处以绳正之其绳则方正而直矣依此绳直之处起而筑之以绳缩束其板板满筑讫则升下于上以相承载　李氏曰左传凡言兴土功则言板干葢立木两傍所以障土用之相承载也　王氏曰绳谓之缩以板衡而绳缩故也】翼翼严显也　长乐刘氏曰二章言迁三章四章言其营民之居处授民之耕种此章始营公室焉　郑氏曰司空掌营国邑司徒掌徒役之事故召之使立室家之位处【孔氏曰位处者即匠人所谓左祖右社面朝后市之类是也】　长乐刘氏曰其绳则直揆其基址必正也缩版以载筑其垣墉必坚也　毛氏曰君子将营宫室宗庙为先廐库为次居室为后　释文俾作卑曰本又作俾
　　捄【音俱】之陾陾【耳升反】度【待洛反】之薨薨【呼反】筑之登登削屡【力注反】冯冯【扶氷反】百堵【丁古反】皆兴鼛【音羔】鼓弗胜【音升】
　　毛氏曰捄蔂【释文曰刘熙云蔂盛土笼也説文曰捄乗土于器也】陾陾众也度居也【郑氏曰度犹投也　孔氏曰郑以度犹投语异意同　释文曰度韩诗云填也　张氏曰度读如法度之度言运士以进也　王氏曰度传土也】　苏氏曰薨薨声也【董氏曰薨薨如虫之声则其声之众也】　董氏曰登登则其声之应也苏氏曰削屡重复削治也　张氏曰冯冯削土声郑氏曰五板为堵【李氏曰公羊传五板为堵五堵为雉百雉而城城以雉论许慎五经异义戴礼及韩诗説八尺为板五板为堵板广二尺其高五板为一丈其説异同姑两存之】兴起也　毛氏曰鼛大鼓也长一丈二尺【孔氏曰韗人云为臯鼓长寻有四尺八尺曰寻是一丈二尺鼓人云以鼛鼓鼓役事】　李氏曰凡此皆是形容筑墙之意　孔氏曰掘土实之于蔂谓之捄捄之者众多陾陾然既取得土送至墙上墙上之人受取而居于版中居之亟疾其声薨薨然　李氏曰既投之于版中则筑之登登　苏氏曰既成而削之则声冯冯然坚也【长乐刘氏曰削屡冯冯者谓墙成脱板削其坚凸以就平直】　王氏曰既作庙矣于是营宫室百堵皆兴则营宫室也鼛鼓弗胜则人自劝功鼛鼓之节反弗胜也【王氏曰言劝事乐功也】
　　乃立臯门臯门有伉【苦浪反】乃立应门应门将将【七羊反】乃立土戎丑攸行
　　毛氏曰王之郭门曰臯门王之正门曰应门【孔氏曰明堂位云库门天子臯门雉门天子应门鲁以诸侯而作库雉则诸侯无臯应故以臯应为王门之名也　董氏曰尔雅正门谓之应门而无臯门尔雅有阙也　朱氏曰书天子有应门春秋书鲁有雉门礼记云鲁冇库门家语云衞有库门皆无云诸侯冇臯应者则臯应为天子之门明矣意者大王之时未有制度时作二门其名如此及周有天下遂尊以为天子之门而诸侯不得立也】伉高貎【王氏曰伉壮也】将将严正也大也土大社也【孔氏曰大王立此社后取其制以为天子之法大社之名唯施于天子】戎大也丑众也　王氏曰宗庙宫室内事也自内以及外故于卒言立土也　毛氏曰起大事动大众必先有事乎社而后出谓之宜【孔氏曰宜祭社之名也】
　　肆不殄【田典反】厥愠【防问反】亦不陨【的谨反】厥问柞【子洛反】棫【音域】拔【蒲贝反】矣行道兑【吐外反】矣混【音昆】夷駾【徒对反】矣唯其喙【许秽反】矣
　　毛氏曰肆故今也【朱氏曰犹言遂也承上起下之辞】　苏氏曰殄絶也愠怒也　毛氏曰陨坠也　郑氏曰小聘曰问柞栎也【陆玑曰周秦人谓柞为栎】棫白桵【如谁反】也【孔氏曰郭璞云桵小木也丛生有刺实如耳珰紫赤可食陆玑疏云王苍説棫即柞也其材理全白无赤心者为白桵二説不同未知説是】孔氏曰拔拔然生柯叶也　毛氏曰兑成蹊也
　　邱氏曰混当为昆字之误也　毛氏曰駾突也【説文曰駾马疾行貎】　吕氏曰喙张喙而息也奔趋者其状如此朱氏曰大王所愠谓昆夷也言大王虽不能殄絶昆夷　陈氏曰亦不陨坠其聘问之好俟我之植木拔然生柯叶行道兑然成蹊径疆理葺治则昆夷疾奔而远我矣　朱氏曰混夷畏之而奔突窜伏维其喙息而已言德盛而混夷自服也　东莱曰军国之容虽备然大王犹未敢轻用其民也故不敢殄絶所愠之夷狄亦不陨废其聘问之礼葢寒暑之节龙蛇之蛰未有不积而能施不屈而能伸者也重以王季三以文王畜之可谓厚矣然犹有乐天之事焉至于王业光大而不可掩郊闗之内郁郁葱葱轮蹄辐凑则昆夷不待攘斥自奉头鼠窜之不暇矣是固消长之理也此章或以为专指大王或以为专指文王义皆未安孟子曰文王事昆夷文王犹事昆夷则大王安得有昆夷駾矣维其喙矣之事乎皇矣之诗曰帝省其山柞棫斯拔松柏斯兑帝作邦作对自大伯王季然则柞棫拔矣行道兑矣安可专指以为文王之诗乎葢总叙周家王业积施屈伸之理始于大王而终于文王耳
　　虞芮【如锐反】质厥成文王蹶【俱卫反】厥生予曰有疏附予曰有先【苏荐反】后【胡豆反】予曰有奔奏【如字】予曰有御【鱼防反】侮【上甫反】
　　苏氏曰虞在陜之平陆芮在同之冯翊平陆有闲原焉则虞芮之所让也　王氏曰质厥成者质其争讼也成与周官所谓书其刑杀之成同　毛氏曰蹶动也　王氏曰生与易所谓观我生同义　毛氏曰率下亲上曰疏附【孔氏曰率疏者令亲附】相道前后曰先后喻德宣誉曰奔奏【孔氏曰喻天下以王德宣扬王之声誉使天下皆奔走而归趍之】武臣折冲曰御侮　张氏曰虞芮质厥成讼狱者不之纣而之文王　毛氏曰虞芮之君相与争田久而不平乃相谓曰西伯仁人也盍徃质焉乃相与朝周入其境则耕者让畔行者让路入其邑男女异路班白不提挈入其朝士让为大夫大夫让为卿二国之君感而相谓曰我等小人不可以履君子之庭乃相让以其所争田为间田而退天下闻之而归者四十余国【苏氏曰大王肇基王迹至于文王其始犹国于岐山之下其地甚狭故孟子言文王方百里起其后既克密须而国于岐渭之间既克崇然后涉渭作都于丰其地既广其所服从之国亦众然其政犹行于西南而已未能及于东北虞芮质厥成则东北既集矣】　郑氏曰文王之德所以至然者由有疏附先后奔奏御侮之臣力也　东莱曰虞芮质厥成则道化行矣文王蹶然震动深省其所自生者惧无以致之也子曰有疏附予曰有先后予曰有奔奏予曰有御侮言我无以致此是皆诸臣之力尔德盛而不居此文王与人为善也至公无我也于穆不已也
　　緜九章章六句
　　棫【雨逼反】朴【音卜】文王能官人也　芃芃【薄红反】棫朴薪之槱【音酉】之济济辟【音壁】王左右趣【七喻反】之
　　毛氏曰兴也芃芃木盛貎棫白桵也　郑氏曰白桵相朴属而生者【孔氏曰释木云朴枹也孙炎曰朴属丛生谓之枹考工记云凡察车之道欲其朴属而微至注云朴属由附注坚固貎也此言朴者亦谓根枝迫迮相附着之貎】　毛氏曰槱积也济济解见文王　郑氏曰辟君也君王谓文王也　毛氏曰趣趋也　欧阳氏曰诗人言芃芃然棫朴茂盛采之以备薪槱【毛氏曰山木茂盛万民得而薪之】以喻文王养育贤材美茂官之以充列位而王威仪济济然左右之臣趋而事之以见君臣之盛也
　　济济辟王左右奉【音奉】璋奉璋峨峨【鱼羁反】髦【音毛】士攸宜毛氏曰半圭曰璋【郑氏曰璋璋瓉也祭祀之礼王祼以圭璋诸臣助之亚祼以璋瓉孔氏云王人云大璋中璋边璋皆是璋瓉也郊特牲曰灌以圭璋故知璋为璋瓉祭之用瓉唯灌为然祭统云君执圭瓉祼尸大宗伯执璋瓉亚祼小宰云凡祭祀賛祼将之事然则大宰助王祼小宰又助之是助行祼事非独一人】　毛氏曰峨峨盛壮也【孔氏曰释训云峨峨祭也舍人峨峨奉璋之貎】髦俊也　欧阳氏曰言在宗庙则奉璋助祭皆髦俊之士　朱氏曰左右奉之亦有趣向辟王之意郑氏曰奉璋之仪峨峨然故今俊士之所宜
　　渒【匹世反】彼泾【音经】舟烝【之丞反】徒楫【音接】之周王于迈六师及之
　　毛氏曰渒舟行貎泾解见谷风　郑氏曰烝众也毛氏曰楫櫂也【释文曰方言云楫谓之桡或谓擢释名云在傍拨水曰櫂】　郑氏曰于徃也迈行也　朱氏曰六师六军也【毛氏曰天子六军孔氏曰瞻彼洛矣云以作六师常武曰整我六师皆谓六军为六师此六师亦六军也春秋之兵虽累万之众皆称师军之言师乃是常称大雅莫非天子之礼诗人之作或以后事言之】　王氏曰泾在周地兴所见也　郑氏曰渒渒然泾水中之舟众徒以楫櫂之　陈氏曰周王有所行迈则六师汲汲然而及之不待戒命而至　欧阳氏曰王所官人入宗庙居军旅皆可用文武之材各任其事也　东莱曰渒彼泾舟烝徒楫之以兴周王于迈六师及之之速也
　　倬【陟角反】彼云汉为章于天周王寿考遐不作人
　　毛氏曰倬大也云汉天河也【尔雅曰箕斗之间汉津也疏曰刘谓是天汉即天河也在箕斗二星之间】　董氏曰昭回于上所以言章　郑氏曰文王是时九十余矣故云寿考　毛氏曰遐远也　孔氏曰作人变旧造新之辞【朱氏曰谓变化鼓舞之也】　董氏曰遐不作人甚言其作也　苏氏曰天之苍苍岂自有章哉则亦有云汉以为之耳　欧阳氏曰云汉在上为天之文章犹贤人在朝为国之光采　陈氏曰圣人久于其道而天下化成此周王寿考遐不作人之谓也
　　追【对防反】琢【陟角反】其章金玉其相勉勉我王纲纪四方毛氏曰追雕也金曰雕【郑氏曰追师掌追衡竿则追亦治玉也】玉曰琢郑氏曰章文章也　毛氏曰相质也【孔氏曰章是成文则相是】
　　【本质故以相为质也】　郑氏曰罔罟张之为纲理之为纪【孔氏曰説文云纲纲纮也纪别丝也纲者网之大绳举纲能张网之目故张之为纲也纪者别理丝缕故理之为纪】王氏曰文王作人外则使有文内则使有质　董
　　氏曰玉不琢不成器作人犹追琢使之就器也然非养成其质则文其得有传哉【邱氏曰有雕琢之文金玉之质表里如一所以为贤也】　吕氏曰所以纲纪四方维持而不坠者皆官人之效虽文王无为犹勉勉于斯而不已也
　　棫朴五章章四句
　　旱【户但反】麓【音鹿】受祖也周之先祖世脩后稷公刘之业大王王季申以百福干禄焉【孔氏曰言文王受其祖之业也】
　　东莱曰周之先祖以下皆讲师所附丽此篇师传以为文王之诗故有大王王季申以百福干禄之説于理虽无害然干禄百福之语则不辞矣
　　瞻彼旱麓榛【侧巾反】楛【音户】济济岂弟君子干禄岂弟朱氏曰兴也　毛氏曰旱山名也麓山足也榛解见简兮　陆玑草木疏云楛其形似荆而赤茎似蓍上党人织以为牛莒箱器又屈以为钗　毛氏曰济济众多也　释文曰岂乐也弟易也　邱氏曰此篇凡言君子者斥文王也　毛氏曰干求也　程氏曰瞻彼旱山之榛楛草木得麓之气济济茂盛兴此周家之岂弟君子承其先祖岂弟之道所以兴盛受福也陈氏曰周家世以乐易为德故其子孙之求福也
　　亦遵是乐易而已其诸异乎人之求欤【朱氏曰岂弟君子则其干禄也岂弟矣犹曰其争也君子云尔】　东莱曰緜之八章曰柞棫柭矣行道兑矣皇矣之三章曰帝省其山柞棫斯拔松柏斯兑皆以山林之茂见王业之盛也故周语言此章之义曰夫旱麓之榛楛殖故君子得以易乐干禄焉若夫山林匮竭榛麓散亡薮泽肆既民力雕尽田畴荒芜赀用乏匮君子将险哀之不暇而何易乐之有焉然则所谓榛楛济济者葢当时所见之实也至于诗人发兴则周语不能尽其义当如程氏説
　　瑟【所乙反】彼玉瓉黄流在中岂弟君子福禄攸降
　　郑氏曰瑟洁鲜貎【程氏曰瑟密也】　毛氏曰玉瓉圭瓉也【郑氏曰圭瓉之状以圭为柄黄金为勺青金为外朱中央矣　孔氏曰玉人云祼圭尺有二寸有瓉以祀宗庙典瑞注引汉礼瓉槃大五升口径八寸下有槃口径一尺则瓉如勺为槃以承之也天子之瓉其柄之圭长尺有二寸赐其诸侯葢九寸以下】　郑氏曰黄流秬鬯也【孔氏曰秬黒黍一秠二米者也秬鬯者酿秬为酒以金之草和之使之芬香条鬯故谓之秬鬯草名金则黄如金色酒在器流动故谓之黄流】殷王帝乙之时王季为西伯以功德受此赐【孔氏曰孔丛子曰吾闻诸子夏曰殷王帝乙之时王季以九命作伯于西受圭二秬鬯之赐】攸所也降下也　程氏曰缜密温润之玉瓉其中所盛必黄流也岂弟君子则福禄所降也【朱氏曰明实器不荐于防味而味为黄流不酌于瓦缶则知盛德必享于禄寿而福泽不降于淫人矣】　董氏曰郑众于周礼引诗作防彼玉瓉贾公彦曰防彼玉瓉葢古文以瑟为防也　东莱曰申上章干禄之义也
　　鸢【悦宣反】飞戾天鱼跃于渊岂弟君子遐不作人
　　朱氏曰兴也　郑氏曰鸢鸱之类【孔氏曰苍诂解诂以为鸢即鸱也】毛氏曰戾至也　郑氏曰遐远也　程氏曰作兴
　　起之于善也　谢氏曰鸢飞戾天鱼跃于渊犹韩愈谓鱼川咏而鸟云飞上下自然各得其所也诗人之意言如此气象周家作人似之【李氏曰抱朴子曰鸢之在下无力及至乎上耸身直翅而已然后知鸢飞更不用力亦如鱼跃怡然自得而不知其所以然而然王者之作人鼓之舞之使各尽其才亦不知其所以然而然也】　陈氏曰人才至周而盛虽曰周之子孙远不作人然其所由来者亦先世之故也　东莱曰作人之盛至于如鸢飞鱼跃非积累薫陶久且熟者则不能然其来葢有自矣此序所谓受祖也
　　清酒既载骍【息营反】牡既备以享【许丈反】以祀以介景福周礼注曰郑司农云清酒祭祀之酒谓清酒今中山冬酿接夏而成　郑氏曰既载谓已在尊中也孔氏曰骍牡赤牡之牲也【董氏曰方文王时周固未冇所尚而骍牡葢以色自别尔　孔氏曰或作者于后据周所尚而言之】　朱氏曰备全具也　郑氏曰景大也　毛氏曰清酒既载骍牡既备言年丰畜硕也【孔氏曰左传云奉牲以告曰博硕肥腯谓其畜之硕大蕃滋也奉酒醴以告曰嘉栗防酒谓三时不害而民和年丰也】　程氏曰此章言子孙承受其业致其诚孝之报后人载酒备牲以享祀其先君祖先飨报而子孙受福也　东莱曰先祖遗子孙之业莫大于人材故前章言作人后章以报祀继之
　　瑟彼柞棫民所燎【力召反】矣岂弟君子神所劳【力报反】矣程氏曰瑟然密茂之貎　郑氏曰柞棫之所以茂盛者乃人忾燎除其旁草养治之使无害也【程氏曰今人种榆亦焚之使茂】　郑氏曰劳劳来犹言佽助　孔氏曰上言祭受福此言得福之事柞棫所以得茂者正以为民所忾燎君子所以得福者正以为神所劳来
　　莫莫葛藟【力执反】施【以防反】于条枚【莫回反】岂弟君子求福不回
　　朱氏曰兴也　毛氏曰莫莫施貎【程氏曰莫莫柔蔓之状】　程氏曰施者谓依縁木之条干　説文曰枚干也可为枚　程氏曰不回谓无邪回它道也　郑氏曰葛也藟也延蔓于木之枝本而茂盛喻子孙依縁先人而起　李氏曰君子承其先祖之道以求福禄其求福也无所回邪唯承其先祖之道而已
　　旱麓六章章四句
　　思齐【侧皆反】文王所以圣也【郑氏曰论其得为圣者有所由成　孔氏曰言文王之圣有所以而然也　欧阳氏曰文王所以圣者世有贤妃之助也】思齐大任文王之母思媚【美记反】周姜京室之妇大姒嗣徽【许章反】音则百斯男朱氏曰思语辞　毛氏曰齐庄也媚爱也周姜大姜也【朱氏曰大王之妃大姜也】京室王室也【朱氏曰京周也　孔氏曰周京俱是地名】孔氏曰京师王室之妇　毛氏曰大姒文王之妃也徽美也　朱氏曰百男举成数而言其多也【又曰春秋传曰管蔡成霍鲁卫毛聃郜雍曹滕毕原丰郇文之昭也并伯邑考武王为十八人然此特其见于书传者尔亦可以见】【其多也】言此庄敬之大任廼文王之母实能媚于周姜而称其为周室之妇【王氏曰为人母尽母道为人妇尽妇道者大任也　李氏曰观列女传载胎教则文王由大任而成德可知矣】　欧阳氏曰大姒每思慕任姜而继其美声有不妬忌之贤【长乐刘氏曰妇人以不妬忌为正心之本】而子孙众多【李氏曰古者亲迎之礼父南向子北向而跪醮而命之曰徃迎尔相承我宗事朂率以敬先妣之嗣尔则有常夫为人妇而必事其先妣之事此古之贤女也以大任而能爱大姜以大姒而又能嗣大任之徽音则周之贤妃可谓世不乏人矣大姜之后有大任大任之后有大姒此周之所以兴也】
　　惠于宗公神罔时怨神罔时恫【音通】刑于寡妻至于兄弟以御【牙嫁反】于家邦
　　郑氏曰惠顺也　孔氏曰宗公是宗庙先公书序云班宗中庸云陈其宗噐皆谓宗庙为宗【毛氏曰宗神也　张氏曰未追王故称公】　郑氏曰时是也恫痛也　毛氏曰刑法也寡妻适妻也【孔氏曰适妻唯一故言寡也苏氏曰寡妻犹言寡小君也】　御迎也【郑氏曰御治也　孔氏曰王肃云以迎治天下国家】　朱氏曰言文王上有圣母所以成之者远内有贤妃所以助之者深故能顺于先公而鬼神歆之无怨恫者其仪法内施于闺门而至于兄弟以御于家邦也　张氏曰言接神人各得其道　孟子曰刑于寡妻至于兄弟以御于家邦言举斯心加诸彼而已　东莱曰毫发不愧于隐微然后近者孚故神罔时怨神罔时恫始可以刑于寡妻
　　雝雝【于容反】在宫肃肃在庙不显亦临无射【音亦】亦保毛氏曰雝雝和也肃肃敬也　朱氏曰不显幽隐之处也　毛氏曰无射无厌也　欧阳氏曰保守也言文王平居在宫中则雝雝然而和有事在宗庙则肃肃然而敬　朱氏曰虽居幽隐亦常若有临之者【欧阳氏曰不以人所不见怠常端荘若有所临】　虽无厌射亦常有所守焉言其纯亦不已如是　东莱曰圣人神人之主也如前章所载神人孚格可谓得为主之道矣欲求所以孚格者当于此章观之
　　肆戎疾不殄烈假【古雅反】不瑕【音遐】不闻亦式不谏亦入毛氏曰肆故今也戎大也疾害也殄絶也　欧阳氏曰烈光也　毛氏曰假大也　陈氏曰瑕玷也　欧阳氏曰光大而无瑕也式法也　　氏曰不闻亦式不谏亦入言性与天合也　欧阳氏曰事虽未尝闻举必中法又不待教谏而入于善【朱氏曰虽事之无所前闻者而亦无不合于法度虽无谏诤之者而亦未尝不入于善】　李氏曰其德性可谓不勉而中不思而得矣岂待于有所闻有所谏而后中道哉　东莱曰戎疾大患难也羑里之囚是也昆夷玁狁之难则其余也文王之德如上章所陈故虽遭大难而不失其圣光大而不可毁缺所谓肆戎疾不殄烈假不瑕也
　　肆成人有德小子有造古之人无斁【音亦】誉髦斯士朱氏曰冠以上为成人小子童子也　毛氏曰造为也　李氏曰古之人指文王也　毛氏曰无斁无厌也誉名誉也　释文曰髦俊也　李氏曰惟文王之德如此故士皆化之成人则有德小子则有造【孔氏曰言长者道德已成防者有业学习王肃云周之成人皆有成德小子皆有所造为进于善也】　朱氏曰凡所以致是者葢由文王之德纯而不已无有厌斁　郑氏曰故令此士皆有名誉于天下成其俊又之美也【王氏曰初言大任大姒则化成乎内也终言誉髦斯士则化成乎天下矣】　董氏曰韩诗作古之人无择　东莱曰圣人流泽万世者莫大于作人所以续天地生生之大德也故此诗以是终焉文王之无斁孔子之诲人不倦其心一也典谟作于虞夏其称尧舜禹臯陶已曰若稽古则此诗追述文王以为古之人复何疑哉
　　思齐五章二章章六句三章章四句【郑氏柞四章章六句今从毛氏】
　　皇矣美周也天监代殷莫若周周世世脩德莫若文王【孔氏曰定夲皇下无矣字】皇矣上帝临下有赫监观四方求民之莫维此二国其政不获维彼四国爰究【九又反】爰度【待洛反】上帝耆【渠夷反】之憎其式廓【苦霍反】乃眷【音卷】西顾此维与宅郑氏曰皇大也　程氏曰赫威明也下章云【缺】孔氏曰莫定也二国殷夏也四国四方也　程
　　氏曰究寻究也度谋度也　莆田郑氏曰耆底定也【程氏曰耆致也颂云耆定尔功毛氏武传曰耆致也】　毛氏曰耆用也廓大也宅居也　王氏曰大哉天乃赫然下视四方求民之所归矣【郑氏曰谓所归就也】　程氏曰此泛言天祐下民作之君长使得安定也维此二国其政不获维彼四国爰究爰度天维求民所定故君不善则絶之如彼夏商二国不得其政则于四方之国求谋有德之君使王天下　莆田郑氏曰天察四方之国而底定之憎其国大而为虐者乃眷然西顾维此周虽小可与居天子位也【程氏曰谓使其居西土以王天下也】
　　作之屏【必领反】之其菑【侧吏反】其翳【于计反】脩之平之其灌【古乱反】其栵【音例】啓之辟【好亦反】之其柽【敕贞反】其椐【老居反】攘之剔【它歴反】之其【乌簟反】其柘【章夜反】帝迁明德串【古患反】夷载路天立厥配受命既固
　　孔氏曰作攻作之也【朱氏曰作拔起也】屏除之也　毛氏曰木立死曰菑【孔氏曰立死之木妨他木生长为木之害故曰菑也】自毙为翳【孔氏曰生木自倒枝叶覆地为隂翳故曰翳也　朱氏曰或云小木防密蔽翳者也】　孔氏曰脩理之平治之也【程氏曰谓脩治其丛列使疏密正直得其宜】　毛氏曰灌丛生也栵栭也【孔氏曰郭璞云栭树似檞而庳小子如细栗今江东呼为栭栗　程氏曰行生曰栵】　程氏曰啓之辟之谓芟除也　毛氏曰柽河柳也【孔氏曰河柳谓河傍赤茎小杨也陆玑疏云皮赤枝叶似松】椐樻也【孔氏曰孙炎云樻肿节可以作杖陆玑疏云节中肿似扶老今人以为马鞭及杖】　程氏曰攘之剔之谓穿剔去其繁冗使成长也　毛氏曰山桑也【孔氏曰郭璞云桑柘属材中为弓冬官考工记云弓人取干柘为上桑次之　朱氏曰与柘皆美材可为干又可蚕也】串习也　程氏曰夷平也载路犹满路也　欧阳氏曰此章乃本周作宅之始岐周之民乐就有德皆共刋除树木而营理邑居【陈氏曰此言成周作邑之始大王之初也】　朱氏曰帝迁明德谓迁此明德之君于岐周也　吕氏曰串夷载路言民归徃也其来者习其平易　苏氏曰归之者载路而不絶　程氏曰天立厥配受命既固言天以其德之配天而立之使王则其受命坚固而不易也【欧阳氏曰谓立其德可配天者以为君也　朱氏曰天以其德可配天而立之于此则其受命坚固而不易矣】言天命终归之必成王业也　释文曰翳韩诗作殪云因也因高填下也　东莱曰周颂曰岐有夷之行周自太王以来世以平夷为治民串习其平夷归徃之者载路而不絶民归之则天命矣
　　帝省【昔井反】其山柞棫斯拔【蒲具反】松柏斯兑【徒外反】帝作邦作对自大【音防】伯王季维此王季因心则友则友其兄则笃其庆载锡之光受禄无丧奄有四方
　　欧阳氏曰省视也　王氏曰拔者擢其脩干之谓兑者悦泽外见之谓【毛氏曰兑易直也】　毛氏曰对配也　孔氏曰王肃云太伯见王季之生文王知其天命之必在王季故去而适呉太王没而不返而后国传于王季周道大兴　毛氏曰善兄弟曰友　朱氏曰兄谓太伯　郑氏曰笃厚也　程氏曰载辞也锡予也毛氏曰丧亡也奄大也【孔氏曰释言云荒奄也孙炎云荒大之奄是荒奄俱为大义　程氏曰奄字之义在忽遂之间】　程氏曰帝省其山言天视周家之治以山为兴也　郑氏曰天作邦谓兴周国也作配谓为生明君也【邱氏曰天以圣君为已配作对谓文王也】是乃自太伯王季时则然矣太伯让于王季而文王起【孔氏曰由太伯让于王季而文王得起是兴国生君在太伯王季之时也】　程氏曰维此王季因心则友又述其事也　王氏曰因心则友者言其有天性因心则然非学而能也以太伯避季则季疑于弗友故特先言其友也　朱氏曰王季所以友其兄者因其心之自然既受太伯之让则益脩其德以厚周家之庆而与其兄以让德之光犹曰彰其知人之明不为徒让耳【本郑氏孔氏説】其德如是故能受天禄而不失至于文武而奄有四方也
　　维此王季帝度【待洛反】其心貊【武伯反】其德音其德克明克明克类克长克君王此大邦克顺克比【释文必里反当作防志反】比于文王其德靡悔既受帝祉【音耻】施【以鼓反】于孙子
　　孔氏曰天开度其心【左传曰心能制义曰度】　毛氏曰貊静也【孔氏曰左传乐记韩诗貊皆作莫左传云德正应和曰莫释诂云貊莫定也郭璞云皆静定也】　程氏曰类肖也【左传曰勤施无私曰类】　左氏传曰教诲不倦曰长赏庆刑威曰君【朱氏曰不僣故人庆其赏不滥故人威其刑】　郑氏曰王君也王季称王曰追王也【孔氏曰王季未得称王其实君其国耳以其追号为王故作者以王言之】　左氏传曰慈和徧服曰顺　邱氏曰比亲也【左氏传曰择善而从之曰比】　郑氏曰靡无也祉福也施延也　程氏曰此章述王季之德　朱氏曰帝度其心犹言天诱其使能制义也　孔氏曰服防云发号施令天下皆应和之寞然而定无讙哗也　程氏曰非徒能明又能类今能知之而弗克践之者明及之而行弗类也是非诚有也言王季既明又能类所以为至德　莆田郑氏曰能为人之长能为人之君故使之王此大邦又能惠顺亲比其民人也王季本非当立其立者天也　李氏曰后世亦继其德比于文王其德无有恨　程氏曰既受天福禄而能施及于孙子此二句结之而下述文王之事也
　　帝谓文王无然畔援【于愿反】无然歆【许金反】羡【钱面反】诞【但旦反】先登于岸密人不恭敢拒大邦侵阮【鱼宛反】徂共【音恭】王赫【虎格反】斯怒爰整其旅以按【安旦反】徂旅以笃周祜【音户】以对于天下
　　毛氏曰无然无是也　程氏曰畔近畔【长乐刘氏曰畔谓疆畔书所称徧党也反侧也颇僻也皆安于疆畔而违中者也】援攀援畔援党比也歆欲之动也羡爱羡也登岸既济之义【王氏曰经以涉川譬涉难登岸者无难之地】　毛氏曰国有密须氏侵阮遂注侵【孔氏曰王肃云密湏氏姞姓之国左传曰密湏之鼓是也笺以阮徂共皆为国鲁诗之义亦以阮徂共皆为国名孙毓云案书传文王七年五伐有伐密湏大夷黎邦崇未闻有阮阻共三国助纣犯周文王伐之之事　张氏曰密地在今宁州阮国名共阮国之地名皆在今泾州今有共池即共也　前汉地理志安定郡隂密注诗密人国即今宁州也】　邱氏曰赫怒貎　毛氏曰旅师也按止也【朱氏曰上旅周师也下旅密人也】　郑氏曰笃厚也祐福也对答也　程氏曰天谓文王无党援以为强无以贪欲而动惟是所先者济天下于险难此谓顺天征伐之道【吕氏曰文王以无心得天下虽赫怒用师皆出于无心也畔援歆羡者皆有心者也文王之心与斯民速济乎大难者也】于是有密人不共拒我大邦之命　张氏曰侵阮直至共之地　程氏曰文王赫然而怒整其师旅以遏止密人徂共之师救乱安人以厚周家之福以答天下望周之心也此文王征伐之始也　孟子曰诗云王赫斯怒爰整其旅以遏徂莒以笃于周祐以对于天下此文王之勇也文王一怒而安天下之民
　　依其在京侵自阮疆【居良反】陟我高冈无矢我陵我陵我阿无饮我泉我泉我池度其鲜【息浅反】原居岐之阳在渭之将万邦之方下民之王
　　程氏曰依冯也【孔氏曰依止也】　孔氏曰京是周所都之邑张氏曰侵自阮疆言文王却自阮疆而去伐密也郑氏曰陟登也　毛氏曰矢陈也【孔氏曰无得陈兵于我陵】
　　郑氏曰大陵曰阿　王氏曰池水所聚也　郑氏曰度谋也鲜善也【毛氏曰小山别大山曰鲜　孔氏曰孙炎云别不相连也】　毛氏曰将侧也方则也　朱氏曰文王在周之京所整之兵既按密人遂从阮疆而出以侵密【欧阳氏曰言周师先据胜地然后侵之】所陟之冈即为我冈　杨氏曰圣人一视而同仁则天下无彼我之异陵阿泉池皆视之犹我也与毁其宗庙迁其重器异矣此葢戒其军士不为暴扰之辞也　苏氏曰文王既克密须于是相其高原而徙都焉所谓程邑是欤　郑氏曰地在岐山之南居渭水之侧后竟徙都于丰【孔氏曰太王初迁已在岐山在岐山之阳是去旧都不逺也周书称文王在程作程寤程典皇甫谥云文王徙宅于程葢谓此也笺嫌此即是丰故云后竟徙都于丰知此非丰者以此居岐之阳丰则岐之东南三百里耳　前汉地理志曰安陵阚骃以为本周之程邑也】　孔氏曰背山跨水营建国都乃为万邦之所法则下民之所归注【李氏曰下民之王追称之也】　东莱曰用兵必有根本之地文王驻兵于国都以为三军之镇故曰依其在京
　　帝谓文王予怀明德不太声以色不长夏以革不识不知顺帝之则帝谓文王询【音荀】尔仇方同尔兄弟以尔钩【古侯反】援【音袁】与尔临冲【昌容反】以伐崇墉【音容】
　　毛氏曰长夏长大也【孔氏曰毛以夏为大郑氏曰夏诸夏也】革更也郑氏曰询谋也怨耦曰仇　邱氏曰仇方即崇也毛氏曰钩钩梯也所以钩引上城者【孔氏曰钩援一物以梯倚城相钩引而上援即引也】临临车也冲冲车也【孔氏曰临者在上临下之名冲者从傍冲突之称故知二车不同兵书有作临车冲车之法】　郑氏曰崇侯虎偈纣为无道【朱氏曰按火记崇侯虎譛西伯于纣纣囚西伯于羑里纣赦西伯赐之弓矢鉄钺得专征伐曰譛西伯者崇侯虎也西伯归三年伐崇侯虎而作丰邑】　毛氏曰墉城也　程氏曰天谓文王予怀尔之明德不大其声色而人化夫圣人之诚感无不通故所过者化所存者神岂暴着其形迹也哉是不发见大其声色也故圣人曰声色之于化民末也　朱氏曰不长夏以革未详其义【程氏曰其化之感人虽不见其声色而其应之疾人之恶不及长大而革也言不待迟久而化也　张氏曰不以声色为政不以革命有中国　朱氏曰或曰长尊尚也革兵也不尊尚强大兵革而人自服也】程氏曰不识不知顺帝之则不作聪明顺天理也朱氏曰此皆文王之明德上帝之所怀也　程氏
　　曰帝谓文王当谋尔为仇之方同尔兄弟之国以尔攻伐之具以伐为仇之崇言圣人之化如此而天下有昏恶之甚不能化者谋而伐之则天下皆善而王业成【吕氏曰言文王其德不形而功无迹与天同体而已虽兴兵以伐崇莫非顺帝则而非我也】东莱曰不长夏以革虽难强通然与不大声以色
　　立文既同训诂亦当相类声以色谓声音与笑貎也夏以革谓侈大与变革也不大声以色则不事外饰矣不长夏以革则不纵私意矣无外饰无私意此明德之实也
　　临冲闲闲崇墉言言执讯【音信】连连攸馘【古获反】安安是类是祃【马嫁反】是致是附四方以无侮临冲茀茀【音弗】崇墉仡仡【鱼乙反】是伐是肆是絶是忽四方以无拂
　　程氏曰闲闲徐缓之状　毛氏曰言言高大也　郑氏曰讯言也执所生得者而讯问之　毛氏曰连连徐也【王氏曰连连属而弗絶也】攸所也馘获也不服者杀而献其左耳曰馘【孔氏曰玉藻云听向任左故不服者杀而献其左耳曰馘罪其不听命服罪故取其耳以计功也】　程氏曰安安不轻暴也　毛氏曰于内曰类于野曰祃【郑氏曰类也祃也师祭也　孔氏曰王制云天子将出类于上帝祃于所征之地尚书夏侯欧阳説以事类祭之在南方就南郊祭之肆师注曰类礼依郊祀而为之祃祭造军法者其神葢蚩尤或曰黄帝】　王氏曰致致其至也附使之内附也毛氏曰茀茀疆盛也　王氏曰仡仡壮也　郑氏曰肆犯突也【孔氏曰左传云若使轻者肆焉则可　程氏曰肆谓纵攻也】　毛氏曰忽灭也　朱氏曰拂戾也【孔氏曰拂拂违也】　程氏曰崇侯迷恶当文王始伐之徐缓之时则不服故文王遂加之兵执讯连连之多圣人之伐杀其犯顺者非轻肆杀戮也故于馘也安安然审重【朱氏曰皆城下之战也】古者出征类于上帝祃于所征之地所以暴明其罪告之神明伐而告之神明其伐合神明之道也【朱氏曰言文王缓攻徐战告祀羣神以致附来者而威德被于四方也】　朱氏曰春秋传曰文王伐崇二旬不降退脩教而复伐之因垒而降夫始攻之缓战之徐也非力不足也非示之弱也将以致附而全之也及其终不下而肆之也则天诛不可以留而罪人不可以不得故也此所谓文王之师也
　　皇矣八章章十二句
　　灵台民始附也文王受命而民乐其有灵德以及鸟兽昆虫焉【张氏曰民之归文王久矣此言附则是方更见得民附若谓至此才来附则不然且如镐京辟雍自西自东自南自北无思不服亦久矣非作辟雍而后服也　孔氏曰昆虫王制注云昆明也明虫者得阳而生得阴而藏祭统注云昆虫温生寒死之虫然则诸蛰虫皆是也】
　　孟子曰文王以民力为台为沼而民欢乐之谓其台曰灵台谓其沼曰灵沼乐其有麋鹿鱼鼈古之人与民皆乐故能乐也　东莱曰所以谓之灵台者不过如孟子之説而已自文王受命乐其有灵德以下皆讲师之赘説也【按武成文王诞膺天命以抚方夏惟九年大统未集予小子其承厥志诞膺天命即此序所谓文王受命也以抚方夏即三分天下有其二之时也惟九年大统未集言既三分天下有其二九年而崩也若以灵台之作在此九年之间虽非诗人大意所存然尚无害汉儒因此遂以为受命称王而以灵台为天子之制则悖理甚矣防誓三篇纣尚在之时武王之称文王止曰文考而已至大诰武成追王之后始曰文考文王此文王生前不称王之明騐也武王牧野誓师所告者不过司徒司马司空犹未备天子六卿之制岂有文王之时已僣天子之台哉】
　　经始灵台经之营之庶民攻之不日成之
　　毛氏曰经度之也　苏氏曰灵之言善也【晁氏曰为刘向之学説灵台之诗曰灵善也　朱氏曰言其如神灵之所为也】　毛氏曰四方而高曰台　孔氏曰左传云秦伯获晋侯以归乃舍诸灵台杜预云在京兆鄠县周之故台也　郑氏曰营表其位也　毛氏曰攻作也　朱氏曰不日不终日也孔氏曰经理而量度初始为灵台之基址也既度其处乃经理之营表之【王氏曰经其南北而四营之也长乐刘氏曰经谓制其广深营谓定其基址】　郑氏曰众民筑作不日而成之言説文王之德劝其事忘已劳也　东莱曰文王之作台主于望氛祲观民俗以察天人之意因以疏瀹精神宣节劳逸葢一弛一张无非事也楚椒举曰先王之为台榭也榭不过讲军实台不过望氛祥故度于大卒之居台度于临观之高其所不夺穑地其为不匮财用其事不烦官业其日不废时务瘠硗之地于是乎为之城守之木于是乎用之官僚之暇于是乎临之四时之隙于是乎成之故周诗曰经始灵台经之营之庶民攻之不日成之经始勿亟庶民子来王在灵囿麀鹿攸伏其言徴之矣【毛郑以此诗为五章章四句或以为前二章章六句后二章章四句于文义甚叶若愈于毛郑今观椒举举诗止于麀鹿攸伏葢全举前二章之文也若以首章为章六句则椒举所引诗末二句在它章矣然则章句其传甚逺未易以意改也】
　　经始勿亟【居力反】庶民子来王在灵囿【音又】麀【音忧】鹿攸伏郑氐曰亟急也　邱氏曰子来犹子为父来也　李氏曰囿所以域养禽兽也【孔氏曰春秋筑鹿囿则囿者筑墙为界域而禽兽在其中　説文曰囿苑有垣也】　尔雅释兽云鹿牡麚牝麀　毛氏曰攸所也　朱氏曰经始勿亟文王恐烦民令勿亟作也庶民子来如子趋父事不召而自来也【李氏曰左传云筑郎囿季平子欲其速成叔孙昭子曰诗曰经始勿亟庶民子来焉用速成其以勦民也葢速成出于民之意则可出于君之意则不可出于君之意则为剿民出于民之意则见其得民心也】　孔氏曰郑駮异义云于台下为囿沼　赵氏孟子注云文王在此囿中麀鹿怀任安其所而伏不惊动也【王氏曰麀鹿攸伏则孶乳得其时　长乐刘氏曰鹿易惊易逸王在灵囿从御非少不惊不逸而攸伏者无害兽之心鹿则信之而弗疑也】
　　麀鹿濯濯【直角反】白鸟翯翯【胡角反】王在灵沼于牣【音刃】鱼跃毛氏曰濯濯娱逰也翯翯肥泽也【孔氏曰娯乐逰戏亦由肥泽故也二者互相足】沼池也牣满也【苏氏曰牣克也】　郑氏曰鸟兽肥盛喜乐言得其所灵沼鱼盈满其中皆跳跃亦言得其所【长乐刘氏曰麀鹿濯濯者行止自若也白鸟翯翯者飞鸣自适也于牣鱼跃者鱼惊则潜今牣而跃者习于仁而自遂也】　邹氏曰麀鹿之在囿不知囿之为囿亦如在于山林鱼鼈之在沼不知沼之为沼亦如相忘于江湖自非文王之德上及飞鸟中及走兽下及潜鱼岂能及此
　　虡【音巨】业维枞【七凶反】贲【扶云反】鼓维镛【音容】于【音乌】论鼓钟于乐辟【音璧】廱
　　毛氏曰植者曰虡横者曰栒业大版也枞崇牙也【郑氏曰虡也栒也所以县钟鼔也设大版于上刻画以为饰　孔氏曰县钟磬者两端有植木其上冇横木谓直立者为虡谓横率者为栒栒上加之大版刻版防业如锯齿为之饰又以彩色为犬牙其状隆然谓之崇牙枞即崇牙之貎枞枞然也　朱氏曰枞崇牙之枞枞峻峙貎也】贲大鼓也【孔氏曰贲大也故谓大鼔为贲鼓韗人云鼔长八尺鼓四尺中围加三之一谓之鼖鼓注亦云大鼓谓之鼖是也】镛大钟也【孔氏曰释乐云大钟谓之镛李巡曰大钟音声大镛大也】　郑氏曰论之言伦也得其伦理乎鼓与钟也【苏氏曰论讲也】　毛氏曰水旋丘如璧曰辟雍以节观者【孔氏曰璧体圆而内有孔此水亦圆而内有地犹如璧然以水绕丘所以节约观者令在外而观也朱氏曰王制论学者天子曰辟廱诸侯曰泮宫説者以为辟廱大射行礼之处也水旋丘如璧以节观者泮宫诸侯乡射之宫也其水半之葢东西门以南通水北无也故振鹭之诗曰振鹭于飞于彼西廱説者以廱为泽葢即旋节之水而其学即所谓泽宫也葢古人之学与今不同孟子所谓序者射也则学葢有以射为主者矣苏氏引庄周言文王有辟廱之乐遂以辟廱亦为乐名而曰古人以乐教胄子则未知学以乐而得名欤乐以学而得名欤则是又以为习乐之所也张子亦曰辟廱古无此名其制葢始于此及周有天下遂以名天子之学而诸侯不得立焉记所谓鲁人将有事于上帝必先有事于泮宫者葢射以择士云尔　孔氏曰郑氏駮异义云韩诗説辟廱者天子之学所以教天下春射秋飨尊事三老五更在南方七里之外左氏説天子灵台在太庙之中壅之以灵沼谓之辟廱皆无明文按灵台一篇之诗有灵台有灵囿有灵沼有辟廱则辟廱及三灵皆同处在郊矣袁凖正论云辟廱大射养孙之处】　东莱曰于叹辞也乐记曰论伦无患乐之情也郑氏以论为伦葢本诸此或疑灵台之诗叙台池苑囿与民同乐胡为以辟廱学校勦入之彼葢未尝深考三代人君与士大夫甚亲防宴之御征行之扈衞无所徃而不与髦俊俱焉乐正司业父师司成则乐者固学士之所常隷也夫岂有二事哉
　　于论鼔钟于乐辟廱鼍【徒何反】鼓逢逢【薄红反】蒙【音防】瞍【苏口反】奏公
　　陆氏草木疏曰鼍形似蜥蝪四足长丈余生卵大如鹅卵甲如铠甲其皮坚厚可冐鼓【李氏曰上林赋曰击鸣鼍之鼓则以鼍皮为鼔可知矣】　毛氏曰逢逢和也【释文曰埤苍云鼔声也】有眸子而无见曰蒙无眸子曰瞍【郑氏曰凡声使之为瞽瞍】公事也　东莱曰乐者蒙瞍之事也闻鼍鼓之声知蒙瞍方奏其事也前三章乐文王有台池鸟兽之乐也后二章乐文王有钟鼔之乐也皆述民乐之辞也
　　灵台五章章四句
　　下武继文王也武王有圣德复【扶又反】受天命能昭先人之功焉【郑氏曰继文者继文王】下武维周世有哲王三后在天王配于京
　　郑氏曰下犹后也【孔氏曰居下世即是在后】　毛氏曰三后大王王季文王也　朱氏曰在天既没而其神在天也毛氏曰王武王也　郑氏曰京谓镐京也　王氏曰大王王季文王以文德造始于上武王以武功续终于下故曰下武维周世有哲王　陈氏曰哲王谓谁其在天则大王王季文王其在镐京则武王是也在镐京者足以配彼在天者　东莱曰下者继上之辞也下武之继文即颂所谓嗣武受之也武王一戎衣而天下大定其乐曰大武故言周王业之成必曰武焉
　　王配于京世德作求永言配命成王之孚
　　苏氏曰作起也　郑氏曰永长也　苏氏曰配命配天之命　郑氏曰孚信也　李氏曰武王之所以配三后者则以维世德是求故也起而求其先世之德以继之也　陈氏曰三后之孚着于民久矣至武王配天然后成王者之信【王氏曰大王肇基王迹王季其勤王家文王大统未集至于武王然后自西自东自南自北无思不服然后能为成王之孚】
　　成王之孚下土之式永言孝思孝思维则
　　毛氏曰式法也　王氏曰王孚成矣则下土以为式武王作求至于成王之孚下土之式则亦维先人之故继其志述其事故也故曰永言孝思李氏曰下土之所以为式者以武王之孝而民则之故也【朱氏曰武王既成王业天下咸法则之以法其孝思而已葢求其世德而成王之孚孝思之至孰大于是】
</div>
    <div class="pagination">
<a href="吕氏家塾读诗记_page28.html">上一页</a><span>...</span><a href="吕氏家塾读诗记_page24.html">24</a><a href="吕氏家塾读诗记_page25.html">25</a><a href="吕氏家塾读诗记_page26.html">26</a><a href="吕氏家塾读诗记_page27.html">27</a><a href="吕氏家塾读诗记_page28.html">28</a><span class="current-page">29</span><a href="吕氏家塾读诗记_page30.html">30</a><a href="吕氏家塾读诗记_page31.html">31</a><a href="吕氏家塾读诗记_page32.html">32</a><a href="吕氏家塾读诗记_page33.html">33</a><a href="吕氏家塾读诗记_page34.html">34</a><span>...</span><a href="吕氏家塾读诗记_page30.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
