<!DOCTYPE html>
<html>
<head>
    <meta charset="UTF-8">
    <title>诗传旁通 - 第 10 页/共 24 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>诗传旁通 - 第 10 页/共 24 页</h1>
    <div class="content">　　礼记大传所谓武王追王太王王季文王不以卑临尊也太王初曰古公王季初曰公季文王亦止曰西伯耳
　　黔首
　　史记秦皇帝更名民曰黔首黔黒也谓其黒头无知也礼记祭义曰明命鬼神以爲黔首则按古无黔首之称而云爲黔首则此汉儒窜入之说无疑非礼记旧文黔音钳其亷切
　　采薇
　　敌忾【防秋　腓】
　　忾口溉切音慨怒也即寗武子所谓敌王所忾者防秋　秋髙马肥军卒戍边谓之防秋
　　腓　咸六二咸其腓程子曰腓足肚行则先动
　　鱼
　　鱼兽名陆玑疏曰鱼兽似猪东海有之其皮背上班文腹下纯青今以爲弓鞬步义者也其皮虽朝燥爲弓鞬矢服经年海水潮及天将雨其毛皆起水潮还及天晴则毛复如故虽在数千里外可以知海外之潮自然相感也
　　日【人栗切】
　　岂不日戒古注本日作曰音越言也又人栗切
　　出车
　　郊牧
　　国外百里爲郊五十里爲近郊百里爲逺郊郊在牧内尔雅邑外谓之郊郊外谓之牧　邑国都也
　　旟旐
　　春官司常掌九旗之物名各有属以待国事日月爲常交龙爲旂通帛爲旜杂白爲物熊虎爲旗鸟隼爲旟龟蛇爲旐全羽爲旞【遂】析羽爲旌
　　注旄
　　注旄于旗干之首谓注旄牛之尾于旗干之首也夹漈郑氏渔仲名尔雅犣牛郭璞云即旄牛髀膝及尾皆有长毛此牛角向前毛白如雪其长毛今人用爲拂子出荆夔间犣音猎
　　朱雀武【怳】
　　曲礼曰行前朱雀而后武左青龙而右白虎招摇在上急缮其怒注者曰以此四兽爲军阵象天也急犹坚也缮读曰劲
　　怳　诩往切怳惚怳之怳与况字不同
　　防礼泣涕
　　老子偃武篇吉事尚左凶事尚右偏将军居左上将军居右言以防礼处之杀人之众以悲哀泣之战胜以丧礼处之孙子九地篇令发之日士卒坐者涕霑襟偃卧者涕交頥投之无所往诸刿之勇也魏武帝曹操注孙子曰皆持必死之计也诸谓专诸刿谓曹刿
　　临事而惧好谋而成黄勉斋谓行军八字法洪水怀山襄陵襄谓驾出其上
　　枤杜
　　匪载
　　匪载匪来之载训装音宜作在昨代切
　　繇　合言于繇繇者卦兆之占辞音宙
　　赐君子小人不同攷
　　南陔
　　笙诗
　　公是刘原父【敞】曰南陔以下六篇有声无诗故云笙不云歌有其义亡其辞非亡失之亡乃本无也夹漈郑渔仲【樵】曰古者歌鹿鸣必歌四牡皇皇者华三诗同节故曰工歌鹿鸣之三而用南陔白华华黍三笙以赞之然后首尾相承节奏有属夹漈又曰古者丝竹与歌相和故有谱无辞所以六诗在三百篇中但存名耳汉儒不知谓爲六亡诗非也
　　南陔爲笙诗白华爲次什之首朱子次序并依仪礼见燕礼乡饮酒礼篇
　　白华之什
　　华黍
　　鲁鼓薛鼓
　　礼记投壶篇末有鲁鼓薛鼓方圆之节严陵方性夫曰鲁薛之鼓既异而传之者又异是以记者两存之
　　鱼丽
　　乐毕皆问
　　礼记乡饮酒义曰工入升歌三终主人献之笙入三终主人献之间歌三终工告乐备遂出一人扬觯乃立司正焉知其能和乐而不流也　东滙泽陈澔曰间者代也笙与歌皆毕则堂上与堂下更代而作间音涧古苋切
　　南有嘉鱼
　　丙穴
　　左太冲蜀都赋嘉鱼出于丙穴良木攒于褒谷李善文选注丙穴在汉中沔阳县北有鱼穴二所常以三月取之丙地名也陆农师埤雅曰嘉鱼鲤质鳟鳞肌肉甚美食乳泉出于丙穴穴口向丙故曰丙也旧言尾象篆文丙字故曰丙穴盖尔雅鱼枕谓之丁鱼肠谓之乙鱼尾谓之丙则鱼尾皆象丙岂特嘉鱼而已鳟音慈损切今人谓之赤眼鳟石湖范至能桂海虞衡志曰嘉鱼状如小鲥鱼多脂味极腴美出梧州火山春末尤多彼人爲鲊以饷逺蜀道丙穴出嘉鱼火山之名疑与同意一説丙穴出达州明通县井峡中穴凡十产嘉鱼春社前鱼出秋社归穴达州即通川也集传云鲤质鳟鲫肌埤雅云鲤质鳟鳞陆似近是赤眼鳟者鳟似鲤而鳞细眼赤云
　　篧樔
　　篧字亦作籗食角切音浞　樔　汕樔也郑康成曰樔今之撩罟也樔音嘲撩音聊又音料
　　南山有台
　　台
　　台一名夫须夫音扶陆玑云夫须莎草也可以爲蓑笠禹治水称畚筑赋蓑蘧程土石夏时已有之春秋外传齐语曰首戴茅蒲身衣袯襫韦昭注袯襫蓑薜音百
　　莱【檍】
　　北山有莱传草也孔頴达以莱爲草之緫名非有别草名之爲莱如十月之交田卒污莱周礼莱五十畆皆非草名然诗人对南山有台言之台爲夫须草莱亦当是草名故刘芳义疏云莱藜也陆玑疏莱草名其叶可食兖州人蒸以爲茹谓之菜蒸山海经秦山有草名曰藜可以爲菹藜之茎叶皆似王刍　王刍尔雅释草菉王刍郭氏云菉蓐也今呼鸱脚莎王
　　刍即终朝采緑之緑古人用以染黄本草谓之荩草俗中呼淡竹叶者是也
　　檍　檍材可爲弓弩干于力切音忆
　　蓼萧
　　晋诅公子
　　晋献公卒国乱左传宣公二年初骊姬之乱诅无畜羣公子自是晋无公族
　　秦鍼惧选
　　左传昭公元年秦后子有宠于桓如二君于景其母曰弗去惧选癸卯鍼适晋其车千乘春秋书曰秦伯之弟鍼出奔晋罪秦伯也后子见赵孟赵孟曰吾子其曷归对曰鍼惧选于寡君是以在此将待嗣君晋封鍼于裴中曰裴君　选数也恐景公数其罪而加戮鍼音钳数上声
　　鞗革
　　毛传曰鞗辔也革辔首也冲冲垂饰貌孔疏曰释器云辔首谓之革郭氏曰辔靶也然则马辔所靶之外有余而垂者谓之革鞗皮爲之故云鞗革
　　和鸾
　　在轼曰和轼车中面前横木可慿者在镳曰鸾镳马勒傍鐡马口两旁者也周礼注曰和鸾皆以金爲铃升车则马动马动则鸾鸣鸾鸣则和应舒则不鸣疾则失音铃谓之鸾者象鸾鸟之音銮銮然
　　湛露
　　设烛【宗室路寝】
　　仪礼燕礼曰宵则庶子执烛于阼阶上司宫执烛于西阶上甸人执大烛于庭阍人爲大烛于门外宗室路寝　公羊传路寝者何正寝也何休注曰公之正居也路者大也寝者居也
　　朝正
　　左氏文公四年传卫寗武子来聘公与之宴爲赋湛露及彤弓不辞又不荅赋使行人私焉对曰臣以爲肄业及之也昔诸侯朝正于王王宴乐之于是乎赋湛露则天子当阳诸侯用命也诸侯敌王所忾而献其功王于是乎赐之彤弓一彤矢百玈弓矢千以觉报宴今陪臣来继旧好君辱贶之其敢干大礼以自取戾玈音卢亦作卢黒也
　　过三爵【德将】
　　记玉藻曰君子之饮酒也【句】受一爵而色洒如也【句】二爵而言言斯【句】礼已三爵而由由【句】以退【句】洒如肃敬也言言和也油油悦敬也　左传宣公二年晋侯饮赵盾酒伏甲将攻之其右提弥明知之趋登曰臣侍君宴过三爵非礼也遂扶以下晋侯晋灵公其右车右也
　　德将　书酒诰文王诰教小子德将无醉
　　不继以淫
　　左传庄公二十二年陈公子完奔齐爲工正饮桓公酒乐公曰以火继之辞曰臣卜其昼未卜其夜不敢君子曰酒以成礼不继以淫义也以君成礼弗纳于淫仁也











　　诗传旁通卷六
　　钦定四库全书
　　诗传旁通卷七　　　　　　元　梁益　撰小雅彤弓之什
　　彤弓
　　大饮宾曰飨
　　晋郤至谓楚子反曰诸侯间于天子之事则相朝也于是乎有享宴之礼享以训恭俭宴以示慈惠恭俭以行礼而慈惠以布政间平声谓诸侯当王事间缺之时也飨礼有四诸侯来朝则飨之王亲戚及诸侯之臣来聘则飨之及飨宿卫耆老孤子也飨有体荐设几而不倚爵盈而不饮肴干而不食立而不坐依尊卑以爲之献数毕而止孔頴达曰飨者烹太牢以饮賔
　　爲已私分
　　庄子天地篇不徇一世之利以爲已私分不以王天下爲已处显显则明万里一府死生同状
　　兵赐弄臣
　　汉哀帝赐侍中董贤武库禁兵执金吾毋将隆奏言武库兵器天下公用古者方伯专征乃赐斧钺汉家边吏距冦赐武库兵今便辟弄臣而以天下公用给其私门建立非宜以广骄僭非所以示四方也毋音巫姓也便音骈辟音僻
　　赐鐡劵
　　楚汉春秋髙帝初封侯者皆赐丹书鐡劵曰使黄河如带泰山如砺汉有宗庙尔无絶世自汉以下功臣赐鐡劵至唐而跋扈之臣赐鐡劵以坚其心唐以鐡劵赐河中节度使李怀光怀光怒曰人臣反赐鐡劵怀光不反亦赐鐡劵耶是使怀光反也已而果叛
　　屯膏
　　易屯九五屯其膏象曰屯其膏施未光也程子传曰膏泽不下及是其德施未能光大也人君之屯也觧体　成公八年左氏传季文子曰四方诸侯其谁不解体觧体谓有离叛心
　　印刓不予
　　史记韩信曰项王见人恭敬慈爱言语呕呕【音吁】人有疾病涕泣分食饮至使人有功当封爵者印刓弊忍不能予此所谓妇人之仁也郦生曰项王非项氏莫得用事爲【去】人刻印刓而不能授刓者五官切谓刓断无复亷铎也
　　彤弓玈弓
　　书文侯之命彤弓一彤矢百卢弓一卢矢百卢玈通黒也左传僖公二十八年晋文公败楚于城濮献功于王王飨醴命晋侯宥赐彤弓一彤矢百玈弓矢千敌王所忾见文公四年孔頴达曰此诗独言彤弓者以二文皆先彤后玈举重可包轻故直言彤弓　赐弓矢　礼记王制诸侯赐弓矢然后征
</div>
    <div class="pagination">
<a href="诗传旁通_page9.html">上一页</a><span>...</span><a href="诗传旁通_page5.html">5</a><a href="诗传旁通_page6.html">6</a><a href="诗传旁通_page7.html">7</a><a href="诗传旁通_page8.html">8</a><a href="诗传旁通_page9.html">9</a><span class="current-page">10</span><a href="诗传旁通_page11.html">11</a><a href="诗传旁通_page12.html">12</a><a href="诗传旁通_page13.html">13</a><a href="诗传旁通_page14.html">14</a><a href="诗传旁通_page15.html">15</a><span>...</span><a href="诗传旁通_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
