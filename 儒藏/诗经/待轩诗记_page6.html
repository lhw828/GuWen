<!DOCTYPE html>
<html>
<head>
    <meta charset="UTF-8">
    <title>待轩诗记 - 第 6 页/共 21 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>待轩诗记 - 第 6 页/共 21 页</h1>
    <div class="content">　　扬之水不流束蒲【颇五反】彼其之子不与我戍许怀哉怀哉曷月予还归哉【楚卽言刈其楚之楚薪中之错杂而长者蒲水草质性轻浮始言薪又言楚言蒲则愈轻矣而不能流言弱之甚也申吕许皆姜姓括地志申在今河南南阳县北吕在今南阳县西吕卽甫也唐世系表言宣王时改吕爲甫尚书有吕刑之篇礼记引之皆作甫刑许今开封府许州竹书幽王旣弑立宜臼于申许男与焉则平王之德甫许不减于申也】
　　中谷有蓷
　　序闵周也【范淳夫曰读诗者于一物失所而知王政之虐一女仳离而知人民之困】
　　中谷有蓷【音推吐雷反】暵【音汉】其干【音于】矣有女仳【音痞】离嘅【口爱反】其叹【音滩】矣嘅其叹矣遇人之艰难矣【兴也此诗葢以岁旱草枯兴饥年之憔悴萧索无润泽气象水注川曰谿注谿曰谷蓷益母草暵早燥也仳别也近曰离逺曰别嘅叹声人谓其夫艰难穷团也　旧以蓷宜生高陆在谷中则伤于水非也蓷性宜湿生在谷中木爲失所也今暵燥虽在中谷者亦失其性故以爲憔悴之喻有女仳离非妇人自道乃旁观之语遇人艰难谓见弃者非夫之得已特以饥馑不能相养耳】
　　中谷有蓷暵其脩【叶叔】矣有女仳离条其歗【音肃】矣条其歗矣遇人之不淑矣【脩草之长茂者稍耐旱而亦爲所暵则旱之甚也条犹长也长吟曰歗人谓居官者不淑谓无恻隐之心】
　　中谷有蓷暵其湿矣有女仳离啜【音辍张劣反】其泣矣啜其泣矣何嗟及矣【旱则先燥其干者旣而长者亦燥旱久则生于湿者亦不能免比饥馑则贫者先悴旣而粗给者亦贫饥久则富者亦不能免矣啜其泣谓饮泣何嗟及矣言事已至此无可如何也】
　　兔爰
　　序闵周也【续序桓王失信诸侯背叛搆怨连祸王师伤败君子不乐其生焉　左传隐三年郑武公庄公爲平王卿士王贰于虢郑伯怨王王曰无之周郑交质桓上卽位将畀虢公政郑祭足帅师取温之麦秋又取成周之禾桓五年王夺郑伯政郑伯不朝王以诸侯伐郑郑伯御之战于繻葛王卒大败祝射王中肩严坦叔曰春秋之例王师不书此繻葛之战书三国从王伐郑葢伐郑不服也王卒旣败自是王命不行矣】
　　有兔爰爰雉离于罗我生之初尚无爲【吾禾切】我生之后逢此百罹尚寐无吪【音讹　比也性狡而善走雉性介而喜鬭爰爰舒徐也离丽罗鸟也我生之初诗家俯仰感慨之辞不必实指何时尚庻几也无爲谓无许多变故罹忧吪动也动则有祸故无吪然亦何能无吪也　冯时可曰所谓隂狡得脱者指列国之卒也所谓雉离于罹者指王卒也】
　　有兔爰爰雉离于罦【音孚】我生之初尚无造我生之后逢此百忧【一笑反】尚寐无觉【音教　罦翻车也有两辕中施罥以捕鸟无事生事曰造觉醒也醒则百事关心】
　　有兔爰爰雉离于罿【音冲】我生之初尚无庸我生之后逢此百凶向寐无聦【施罗于车上曰罿庸用也劳也聦者耳根也无聦则近于死矣尚复何患上古之世鸟雀之巢可攀援而窥今一雉也于罗于罦于罿多方捕曽不开一面之此所谓百罹百忧百凶也将何所托命哉】
　　葛藟
　　序王族刺平王也【平王东迁弃其族属家室分离而莫之赈恤故作此诗而以葛藟爲喻左传乐豫云公族公室之枝叶也若去之则本根无所庇廕矣葛藟犹能庇具根本故君子以爲比】
　　緜緜葛藟在河之浒【音虎】终逺【去声】兄弟谓他人父谓他人父亦莫我顾【叶古】
　　緜緜葛藟在河之涘【音俟叶始】终逺兄弟谓他人母【叶米】谓他人母亦莫我有【叶以】
　　緜緜葛藟在河之漘【音辰】终逺兄弟谓他人昆谓他人昆亦莫我闻【兴而比也周南南有樛木葛藟累之唐风葛生蒙楚蔹蔓于野大雅莫莫葛藟施于条枚则葛藟生于山谷丘野之地延蔓于草木条枚之上今在河浒水厓失所依矣緜緜长延不絶之貌岸上平地去水稍逺者曰浒近水者曰涘上平坦而下水深者曰漘自浒而涘而漘立言之序也三终字可痛三亦字可耻莫我顾谓不在眼里莫我有谓不在心上莫我闻则呼之而不应矣　沈仲容曰人所恶莫若死而兔爰曰尚寐无觉人所尊莫若父而葛藟曰谓他人父祸乱廹胁一至于此周道不可挽矣　何黄如曰幽王爲申侯所弑平王不以弑父爲讐而反以立已爲德汲汲图报所谓谓他人父也谓他人父宝望他人之我顾不知亲疎倒置王不顾我彼亦安肯顾王哉礼天子必有父诸侯必有兄故天子无兄礼今斥王谓他人昆丑之也】
　　采葛
　　序惧谗也【贤者不得志于朝托故逺引诗人忧之而作】
　　彼采葛兮一日不见如三月兮
　　彼采萧兮一日不见如三秋兮
　　彼采艾【音刈】兮一日不见如三岁兮【赋也吕伯恭曰毛传所云葛爲絺绤萧供祭祀艾疗疾病不过释三物见采之田不于此取义也郑氏所笺失传意矣　徐儆曰葛以三月而伐故曰如三月萧以三秋而成故曰如三秋艾以三年而善故曰如三岁　杨见宇曰三秋卽孟秋仲秋季秋也自月而秋而岁葢积日成月积日成时积时成岁所谓浸润也　严坦叔曰人臣任事于外则谗间易生今往彼采葛事之至微者时不至久迹无可疑然一日不见遂如三月世事人情不测如此葢谗人众多君子疑惧不可有爲若事有大焉者孰敢任乎愚玩三彼字是诗人从旁忧疑之语意谓彼君子徘徊于此其采葛耶其以爲疏逺而可免疑忌耶吾恐一日不见有如三月事固有不可知者不在逺近间也自古小人排君子权奸欺庸君未有不始离间而终陷害者二世深居而后赵高之计行霍光休沭而后上官之譛入嗟夫国家有近臣有逺臣岂能一一在君左右纵在君左右而深宫宴间之际能保其无乗间抵巇者爲人臣者将柰之何哉　黄葵峯曰晁错之于景帝非不厚也袁盎一言立斩东市离搆之生于不相见可爲寒心】
　　大车
　　序刺周大夫也【妻爲夫所弃誓死不嫁其夫衣毳乗车而出妻见之而作序谓刺大夫者刺大夫贵而易妻也】
　　大车槛【胡览反】槛毳【吹去声】衣如菼【吐览切】岂不尔思畏子不敢【赋也大车革车也槛槛车行声毳衣天子大夫之服菼芦之始生者其衣色青故曰毳衣如菼葢卽车服声容之盛以见其气势之不可犯故妻畏其骄贵之状不敢就而亲之也　周礼侯伯之服鷩冕子男之服毳冕鷩者有文之鸟毳者有文之兽卽虞书所谓华虫也】
　　大车啍【他敦徒豫二反】啍毳衣如璊【音门从玉从卄从两俗从防非】岂不尔思畏子不奔【啍啍重迟之貌璊玉赤色菼色青如菼言其衣璊色赤如璊言其裳奔趋而就之也】谷则异室死则同穴【古橘反】谓予不信有如皦日【谷则异室死则同穴言生不能同牢死则相从地下耳非必同茔兆也谓予不信有如皦日葢以死自明若谓予言不出于至诚便当与日俱没无顔复生在人间也　此诗刺大夫也絶不言大夫之情谊凉薄又不言已之弃置孤苦但言衣服车马之盛次且却歩之状而刺意自寓记曰温柔敦厚诗之教也卽此可见】
　　丘中有麻
　　序思贤也【续序庄王不明贤人放逐国人思之而作　庄王名佗桓王子】
　　丘中有麻彼留子嗟彼留子嗟将其来施施【音蛇】
　　丘中有麦彼留子国彼留子国将其来食
　　丘中有李彼留之子【奨里反】彼留之子贻我佩玖【举里反赋也留氐子嗟子国皆字也彼留之子揔指此二人毛郑以爲父子此凿空妄说也将其者冀望之语施施徐行之貌来食来就我而食也玖玉黒色者葢知白守黒之意　苏子由曰贤者隐居丘陵之间植麻麦果实以爲生诗人覩物懐人冀其来又冀其来食又冀其贻我佩玖佩玖非植麻艺麦者所有葢冀其道义相规如金璧也　路史留国名陶唐氏之后后世遂以爲氏卽刘也冯嗣宗云王风所咏当爲周地今河南缑氏县有刘聚周大夫刘康公刘夏刘挚刘狄皆食采于此】
　　【潘笠冈曰説者谓东周之时天王没于异域天地之大变中国之大耻臣子之大讐也文武成康之宗庙尽爲禾黍其爲闵周之诗者一行周大夫而已平王在位日久不能自强政治弃族有葛藟之刺戌申有束薪之讥失贤有雉离之叹至晚年失道滋甚废天王之尊下赐诸侯宠妾三纲九法沦斁殆尽孰任其咎哉载观小弁之诗曰踧踧周道鞠爲茂草我心忧伤惄焉如捣是黍离之感不惟大夫行役之时已兆于艳妻煽处之日矣故予于东周之失政始则幽之憾而终则平之悲又曰读王风诸诗未尝不叹王业之不可复也骊山之冦周室东迁平王忘父仇戍母族而国人怨嗟怠政治召饥馑而人民离散无复可言矣所求乎子若孙者干蛊用誉饬厉前猷故武丁恭黙思道遂振商宗宣王侧身修行克光先烈班班可攷也平王以后桓王在位二十有三年庄王十有五年不爲不久矣国事日非无一善状桓则失信诸侯夺郑构怨庄则贤人放逐罔以图治繻葛失狡而离雉忧首尾成衡决之患丘中思子嗟而咏贻佩仁贤有空国之虞终至皇纲坠而辙不西是以君子论世不能不痛愤于桓庄也】
　　郑【郑者宣王母弟桓公友之封地也本在西都畿内桓公见王室多难寄孥贿于虢郐以爲后图骊山之难桓公死之子武公随平王东迁遂奄有虢鄫之地谓之新郑在济西洛东河南颍北四水之间有虎牢之险爲中国襟喉于是南北之形势在郑而郑在春秋时亦世有晋楚之争矣今爲河南开封府新郑县郝仲舆曰周室东迁郑爲辅诸侯无王郑爲先五覇迭兴郑爲首故郑次王】
　　缁衣
　　序美武公也【按骊山之变迎王于申迁都于雒虽郑晋秦衞共襄其事不独郑武公一人然武公之父桓公捐躯徇难则其祸视诸人倍惨考诸史记武公十年娶申侯女爲夫人则武公此时年才童稚君父大难不惊不怖慷慨勤王与秦晋诸国奔走先后文武之箕裘不失河雒之提封无恙皆此童稚之精诚有以感动也衰绖从戍垂髫受命缁衣之服弥觉光采故诗人借平王口语以冩其爱慕无已之意如此　武公名掘突桓公友子】
　　缁衣之冝兮敝【读】予又改爲兮适子之馆兮还【读】予授子之粲兮【赋也缁黒色缁衣朝服也武公继立新受爵封故有缁衣之赐宜者固以体之相称亦以人之无愧适往也馆客舍周王新迁东都武公止于客舎王亲临视以省其安否粲粟之精凿者授粲犹丰其委积之意诗不言感德亦不言其忠爱但望此缁衣自觉其服之恰称而情之不能自已如此】
　　缁衣之好【去声】兮敝予又改造【去声】兮适子之馆兮还予授子之粲兮【好者因其人而益见其衣之好也造制作也改爲改造有加无已之意】
　　缁衣之蓆【祥籥反】兮敝予又改作兮适子之馆兮还予授子之粲兮【蓆毛训大韩训储许训广程训舒安服称其德则舒安终觉勉强葢字之误也　邹峄山曰犬戎之难父死其君东都之迁子定其鼎当时诸侯功烈固未有出桓武右者至与周交恶取禾中□而缁衣之风替矣】
　　将仲子
　　序刺庄公也【国人知庄公与祭仲有杀叚之谋乃设爲拒仲之言而以父母兄弟国人感动之葢讽谏也　庄公名寤生武公掘突子祭音债叚共叔叚庄公弟也】
　　将仲子兮无逾我里无折我树杞岂敢爱之畏我父母【姥罪反】仲可怀【虎威切】也父母之言亦可畏【叶隈】也【赋也毛诗训将爲请愚意此诗人口语以请字释之反觉板实仲子卽祭仲名足仲其字郑大夫也五家爲隣五隣爲里皆植树以爲界限故曰无逾我里无折我树杞】
　　将仲子兮无逾我墙无折我树桑岂敢爱之畏我诸兄【虚王反】仲可怀也诸兄之言亦可畏也【五亩之宅树墙下以桑故曰无逾我墙无折我树桑】
　　将仲子兮无逾我园无折我树檀岂敢爱之畏人之多言仲可怀也人之多言亦可畏也【园者圃之蕃其内种檀故曰无逾我园无折我树檀　严坦叔曰祭仲之谋廹而浅欲速去其逼曰早爲之所庄公之谋狡而深故养成其恶曰子姑待之国人知公与祭仲有杀叚之谋乃设爲公拒仲之词而曰无逾我里而折我杞犹云无入我家无害我弟也又以父母兄弟国人感动之言公纵不爱弟独不畏父母乎不畏兄弟乎不畏国人乎温柔笃挚情见乎词真圣人之言也　胡康侯曰庄公志杀其弟使糊口四方自以爲保国之计得也然身殁未几而世嫡出奔庶孽夺正公子互争兵革不息忽仪亹突之际其祸矣乱之初生也起于一念之不善后世则而象之至于兄弟相残国内大乱民人思保其室家而不得不亦酷乎　按郑庄残忍不必言祭仲身爲上卿爲君所信任不能维持骨肉而身爲谋主令其父子兄弟之间相寻于干戈几至亡国此后世李斯赵高李世勣李林甫之流也爲人君者寜用忠厚敦朴之人缓急可任其有一言离间立爲放黜庶几社稷可保不然未有不至于危亡者也】
　　叔于田
　　序刺庄公也【邹肇敏曰于田二诗皆美叔叚之才武无一语他及而序以爲刺庄公夫亦爲其不义得众故托爲国人赋此以见叔之多才好勇如是比昵羣小如是羣小之倾心翼戴如是庄公不早伐狂谋飬成其恶以致大戮词虽美叔叚意实刺庄公风之体也】
　　叔于田【如字又他因切】巷无居人【如延切又如字】岂无居人不如叔也洵【平声】美且仁【赋也叔庄公弟共叔叚也于往田猎取禽兽也四时之猎緫名曰田爲田除害也巷里涂也洵信也美言风标之美仁煦煦爱恤之意叚不义而得众国人爱之而作此诗以爲叔往田则所居之巷若无人矣非实无人虽有而不如叔之美且仁也此叔自往田下篇乃从庄公同往】
　　叔于狩【音守】巷无饮酒岂无饮酒不如叔也洵美且好【于九切　冬猎曰狩无饮酒谓无可饮酒之人好者献酬欵洽情意交通之谓】
　　叔适野【叶渚】巷无服马【满补反】岂无服马不如叔也洵美且武【郊外曰野无服马谓无能乘马之人武者磬控驰骋刀能服马之谓　以其与众混处遂谓其仁与众饮酒遂谓其好与众驰骋遂谓其武犹河朔之人谓安史爲圣人也　诗故云里巷细民所居叔叚都京旣有人民社稷之寄宜求良士以自辅而徒爲里巷小人所好是速亡之道耳】
　　大叔于田【叔封京谓之京城大叔此诗在封京之后故加大字】
　　序刺庄公也
　　叔于田乘【平声】乘【去声】马【满补反】执辔如组【音祖】两骖如舞叔在薮【音叟蘓五切】火烈具【从目从丌】举襢【音但】裼【音锡】暴虎献于公所将叔无狃【女古反】戒其伤女【音汝　赋也田解见前篇上乘平声驾也下乘去声四马也辔马之缰织者緫纰于此成文于彼御者执辔于手马骋于道马在车两旁曰骖如舞谓谐和中节两服制于衡不得如舞舞者惟两骖耳薮大泽禽兽所居尔雅十薮郑有圃田是也火盛曰烈具俱也举举火也火烈具举纵火焚林使兽无所容也襢裼肉袒暴虎徒手搏虎公指庄公献于公所气陵其兄也狃习惯而自恃将叔无狃戒其伤女叔之徒爱而戒之也邹肇敏曰叚以国君介弟多行不义所与居者皆里巷侠邪非雄心于饮酒服乘卽痒技于田猎射御甚且手格猛兽以爲豪而羣小翕然交誉之其能使西鄙北鄙贰于己又能收贰以爲己邑岂非此軰爲之羽翼乎】
　　叔于田乘乘黄两服上襄两骖鴈行【音杭】叔在薮火烈具扬叔善射忌【音计下同】又良御【鱼驾反】忌抑磬控【苦贡切】忌抑纵送忌【乘黄乘鸨殊其色以自夸富强也当衡夹辕两马曰服襄驾也上襄言两服在两骖之上鴈行言骖马少次于服马其行如鴈之斜飞也扬火之盛也旣言叔良御遂言其能磬控磬者骋马从禽辔之所使马卽随之曲折如磬也控者马行方疾遇兽而射止之卽止随其控制也旣言叔善射遂言其能纵送纵以发矢言矢含处爲防矢则矢舍之而逺纵也送以张弓言弓未发矢弓弰内向及旣发矢则弓弰向前如送矢逺去也抑者旣能如此又能如彼言其操纵疾徐惟意所适也忌语词】
　　叔于田乘乘鸨【音保又补苟反】两服齐首两骖如手叔在薮火烈具阜叔马慢忌叔发罕【叶汉】忌抑释棚【音氷又古蓬切】忌抑鬯弓【叶经又如字】忌【骊白杂毛曰鸨两服并首在前不退而后两骖在旁少出其后如左右手亦不进而前也始而具举旣而具扬终而具阜形容火势以渐而盛也慢迟罕希也棚箭筩鬯弓囊田事将毕则马行遟发矢希释棚覆矢以鬯弓从容得意庖丁善刀而藏之象　阜本土山之名借之以形容火焰余烬屯聚之象　严坦叔曰叚有不义之谋兄弟之闲人所难言诗人但言叔叚矜能特勇气陵其兄私党甘言媚语谄事其主始而踊跃驰骋旣而从容自得意气如此殆非令终之器所谓智伯射御足力则贤而以不仁行之者也是孰使之然哉诗所以刺也看来叚无大志一驰马试剑公子耳故马易而黄而鸨此介弟轻肥气象弓马皆善此介弟喜兵气象作诗夸美亦不过媚子狎客从谀游戏者耳不然且爲曲沃武公矣郑庄公其能乆乎】
　　清人
　　序刺文公也【左传郑人恶高克使帅师次于河上久而不召师溃而归高克奔陈郑人爲之赋清人　按闵公二年冬狄入卫卫在河北郑在河南狄旣灭衞恐其渡河侵郑故使高克将兵御于河上　文公名防厉公子郑人公子素也】
　　清人在彭【叶傍】驷介旁旁二矛重【平声】英【叶央】河上乎翺翔【赋也清郑邑在今河南开封府中牟县高克之师皆清人也彭消轴河上地名无考师久不归故迁移三处驷四马介甲也旁旁驰驱不息也二矛酋矛夷矛英以朱柒丝爲之重重叠也重英矛上之饰河卽大河高飞曰翺布翼不动曰翔】
　　清人在消驷介麃【音标表骄切】麃二矛重乔河上乎逍遥【麃武貌重乔累荷也刻矛头受刃处爲荷叶相重叠也逍遥闲暇自适也】
　　清人在轴【直祐反】驷介陶【徒候反】陶左旋右抽【勑救切】中军作好【许候切　陶陶驱驰之貌左谓御者主御车回旋右谓车右主抽刃击刺中军谓将者居中主击鼔调度卽高克也旋者旋抽者抽中军絶无调度惟修饰容仪端拱自适而已师安得不溃哉　陈行之曰在彭在消在轴有迁徙无常爰居爰处之意旁旁麃麃陶陶俱指乘驷介之人言有无事不归自爲驰驱之意重英重乔有师久英敝虚备故事之意　杨见字曰左旋无执绥死难之志右抽无仗剑赴敌之勇作好无出竒制胜之心师之溃也必矣　胡康侯曰人君擅一国之名宠生杀予夺惟我所制耳使高克不臣之罪已着按而诛之可也情状未明黜而退之可也爱惜其才以礼驭之亦可也乌可假以兵权委诸境上坐视其离散而莫之惜乎春秋书曰郑弃其师责之深矣　季明德曰狄患先及于衞则清人宜当其冲尚未能渡河至郑也第遣一旅至河更畨侦伺待其警急而后大发车徒未爲晚也今乃尽以其师次于河上使之翺翔逍遥岂恤师之道哉　卓去病曰郑孱国也是时方卽齐而楚谋伐之狄势虽张尚有邢卫在前郑则剥肤矣狄入邢入衞齐桓之力不能卽救又有鲁难而郑徒以偏师缀于河上不能备狄更以招之且河上之师必有齐命文公欲违齐而不敢佯爲次于河上任其自溃内以自计而外以辞齐此固其本谋也乃善爲国者大事大众举动有法岂其苟且可以自全溃散幸矣溃乱柰何春秋书此得失自见　邹肇敏曰清人作于郑文时毛诗编在有女同车扶蘓萚兮诸篇前按昭公忽厉公突皆庄公子而文公卽厉公子也诗犹之史必以世代爲次岂宜参越若此固知毛诗之错简多矣】
　　羔裘
　　序刺朝也【续序言古之君子以风其朝焉】
　　羔裘如濡【音儒又叶柔】洵直且侯【叶胡又如字】彼其【音记】之子舍【去声】命不渝【以朱切又音偷　赋也三章上二句指在朝诸人下二句乃怀想前哲葢见在朝者衣冠都雅因感念昔时人与服称不似今人金玉其外败絮其中也　羔裘视朝之服濡润泽也谓裘之毛色光润洵信也直谓裘之文理条达侯美也彼其语助之子是子也舍如宅舍之舍命卽天命之命以天命爲安身之所非得防利害所能夺故不渝渝变也不渝与直相应】
　　羔裘豹饰孔武有力彼其之子邦之司直【豹饰以豹皮爲祛袖也礼君用纯物臣则别以皮饰之孔甚武威也豹有武力之兽而以豹爲饰故见其武司主也危言危行能邦国主持直道也直与有力相应】
　　羔裘晏【于谏反】兮三英粲【于谏反】兮彼其之子邦之彦兮【字书晏明盛也三英葢衣服制度之节范氏谓五紽五緎五緫皆所以英裘谓之三英粲光明貌人文宣朗足以润色皇猷谓之彦彦与粲相应　朱康流曰凡刺其人而外之则称彼有美其人而称彼者非已往之人则未见之人也此诗葢忆昔日之贤大夫而叹今日之不然故曰刺朝词在彼而意在此也郑文公时叔詹堵叔师叔爲政管仲富辰皆称之爲三良继此而爲政者公子归生传称其仁而不武以与于弑君此诗之作其在归生爲政之日乎曰舍命不渝曰邦之司直或以刺归生之依回耳　何黄如曰美叔詹也按叔詹郑之公族厉公李年齐桓始伯时詹爲执政用兵伐宋又不朝齐齐人以其贰也将讨之郑乃使詹往谢齐因执之未几詹闻其故迯于鲁遂自鲁复归郑文公二十年齐桓防诸侯盟于母郑太子华以泄氏子人氏爲诉管仲曰郑有叔詹堵叔师叔三良爲政未可间也齐桓乃止楚子过郑入享郑夜出文芉送于军取郑二姬以归叔詹曰楚王其不没乎爲礼卒于无别无别不可谓礼将何以没三十六年晋公子重耳过郑郑弗礼焉叔詹谏曰臣闻之亲有天用前训礼兄弟资穷困天所福也弃此四者以徼天祸无乃不可乎弗听叔詹曰若不爲礼则请杀之亦弗听重耳反国六年伐郑郑人以名宝行成弗许曰予我詹而师退詹往公弗许詹固请曰一臣可以赦百姓而重社稷君何爱于臣也郑人以詹予晋人晋人将烹之詹曰臣愿尽辞而死公听其辞詹曰天降郑祸使淫观状弃礼违亲臣曰不可晋公子贤明其佐皆卿才若复其国而得志于诸侯祸无赦矣今祸及矣尊明胜患知也杀身赎国忠也乃就烹据鼎耳而疾号曰自今以往知忠以事君者与詹同乃命弗杀厚爲礼而归之郑人以爲将军叔詹始终忠于其国故使齐桓闻其名而晋文爲之礼临难不避舍命不渝也累建正论邦之司直也郑有三良同时爲政则所谓三英粲兮者矣是诗在郑风非叔詹无足当此美者而公羊谷梁皆谬以詹爲侫人何不据詹之行事本末而观之乎　附録】
　　遵大路
　　序思君子也【续序庄公失道君子去国国人思望焉吕伯恭曰武公之朝葢多君子矣至于庄公尚权谋专武力气象一变左右前后无非祭仲高渠弥祝聃之徒君子安得不去之乎诗人非徒勉留君子而怀其旧者亦深矣】
　　遵大路兮掺【衫上声又所览反】执子之袪【起据反】兮无我恶【乌路反】兮不寁【而坎反】故也【赋也遵循也道容三轨曰路惨揽执持也袪袖口寁连也仓卒也故故旧也不言恶庄公而言恶我婉词也不寁故言非一朝一夕之相与卽申公白生强起穆生曰独不念先王之意】
　　遵大路兮掺执子之手兮无我魗【音雠郑音丑】兮不寁好【口许反】也【魗弃也好情意绸缪也　严坦叔曰大路非隐僻之所君子遵此以去观瞻所系众所共惜庄公不能留而国人留之是可刺也】
　　女曰鸡鸣
　　序刺不说德也【郑之风俗以弋猎饮酒爲娱有贤妇劝其夫以亲贤乐善故诗人述其夫妇相告语之词以见好德之怀不出于男子而出于妇人以是爲刺诗称士女葢始婚者也】
　　女曰鸡鸣士曰昧旦子兴视夜明星有烂将翺将翔弋凫与鴈【赋也昧晦旦明也昧旦晦明未辨之时子士呼其妇明星啓明也众星不见独明星烂然有光葢天将明之时也轩举自得曰翺行而张拱曰翔将翺将翔翩翩出门无所系恋之象弱弓微矢乘风振之曰弋凫雁常以晨飞故羣鸟中独言凫雁　诗志将翺将翔不必说业贵乘时只此风露清寒亦可爽人夜气朱门戚畹有终身不一见者亦大可念也】
　　弋言加【居何居之二反】之与子宜【牛何切又如字】之宜言饮酒与子偕老【朗口反】琴瑟在御【从彳从卸】莫不静好【于九反　　此二章妇告夫之语　言语词加中也冝者和其所冝也如牛冝稌羊冝黍之琴瑟解见关雎凡物在手曰御静安静不烦数浮荡之谓好和好不淫哇惉懘之谓莫不者以心之和形爲声之和无不安静而和好也大抵此男子意兴不俗是好驰骋好结客之人故以饮酒偕老琴瑟静好爲言言家庭自有乐地何必以鼻端火出耳后风生爲乐也　姚承庵曰家道最难得者静好二字安寜而无事曰静无事而无乖戾曰好不曰夫妇而征诸琴瑟盖托物以见其意耳　朱康流曰弋猎以供祭祀宾客诗不言及而言夫妇饮酒者寻常燕私人所易忽于此而静好则非辟之心无自而入也】
　　知子之来【叶力】之杂佩以赠之知子之顺之杂佩以问之知子之好【去声】之杂佩以报之【来谓相知而招之至赠谓觌靣相赠以送其往顺谓莫逆于心问以物遗之谓令人相候也好谓乐善之怀报谓感激酬恩我好彼善是彼以善施我矣故着报字知其来则赠知其顺则问知其好则报三知字大具眼孔故施与之际亳忽不爽葢讽其夫无与逸游爲伍也　朱康流曰杂佩葢男子之佩如纷帨组绶之属乃妇人所爲故赠自妇人也若妇人之佩赠于男子何用卽男子之佩非妇人所爲者又何必赠自妇人也　玩饮酒偕老此夫妇事也若无末章朋友交往一叚则弋射特薄技耳琴瑟特眤情耳且有议其于妇人厚而于长者薄又何取于鸡鸣之戒耶雄雉之诗别离而勉以德行此诗和聚而勉以取友如此妇人良师友也】
　　有女同车
　　序刺忽也【续序太子忽尝有功于齐齐侯请妻之而忽不娶卒无大国之助至于见逐故国人刺之　严坦叔曰春秋桓五年经书郑忽出奔衞以其失国故不称子十五年经书郑世子忽复归于郑以其归国故称世子以其终失国出入皆不称郑伯此序首称忽与击鼔称州吁墓门称陈陀皆用春秋书法知序经圣人之手矣　左传鲁桓公之未昏于齐也齐侯欲以文姜妻郑太子忽忽辞人问其故太子曰人各有耦齐大国非吾耦也诗云自求多福在我而巳大国何爲隐八年郑太子忽如陈逆妇以嬀氏归桓六年北戎伐齐齐侯使乞师于郑郑太子忽帅师救齐大败戎师获其二帅大良少良甲首三百以献于齐齐侯又请妻之固辞人问其故太子曰无事于齐吾犹不敢今以君命奔齐之急而受室以归是以师昏也民其谓我何祭仲曰必取之君多内宠子无大援将不立三公子皆君也弗从三公子子突子亹子仪也桓十一年郑庄公卒初祭封人仲足有宠于庄公庄公使爲卿爲公娶邓曼生昭公忽故祭仲立之又宋雍氏女妻于郑庄公曰雍姞生厉公突雍氏有宠于宋庄公故诱祭仲而执之曰不立突将死亦执厉公而求赂焉祭仲与宋人盟以厉公归而立之秋九月昭公奔衞桓十五年厉公恶祭仲之专使其壻雍紏杀之已而谋泄厉公出奔蔡六月昭公入九月厉公因栎人杀檀伯而遂居栎桓十七年高渠弥惧昭公恶之而杀也弑昭公立公子亹十八年齐人杀子亹而轘高渠弥祭仲逆子仪于陈而立之庄十四年郑傅瑕杀子仪而纳厉公忽始于见逐终于见杀三公子更立郑国大乱论者谓忽当日不辞昏则外有强援何以至此胡康侯曰诗人以失大国之援刺郑伯夫国之强弱顾自立何如耳郑自五伯之后益以侵削他日子产相郑驰辞执礼以当晋楚至于坏诸侯之馆垣却逆女之公子晋楚之强卒莫能屈亦待大国之助乎　邹肇敏曰婚姻祸福之阶郑不耦齐亦无齐祸鲁一耦之得齐祸无若鲁酷者般卒闵弑鲁再罹齐祸也杀恶立接齐三成鲁乱也所谓大国之援安在哉祭仲智未及此　朱康流曰尝读春秋传载郑忽事怱乃当时贤世子也立爲君而不称伯旣弑又畧之不书以爲必有阙文及读诗序亦俱称名恰与春秋相符此必有其说也考其时宋之力非强于郑也纳突之时以郑国之众无一矢加遗而忽之复入也突因栎人以入栎遂如两君然则国人之不与忽明矣夫子作春秋于忽之出奔书名复郑仅书世子则夫子之不与忽亦明矣夫忽固世子而贤夫子不与之者何也当时诸侯之立皆不请命于天子夫子之所与者亦视夫民之所与而已民之不与忽者非以忽之失大援也当时忽辞齐昏而鲁遂昏于齐然郎之师齐反助忽以伐鲁而谓忽以辞昏失大援真谬说也且忽爲世子救齐有功以如此之才而能治其国又何假于齐援乃仓皇被逐不能得一人之死力及其复位知高渠弥之不可用而愦愦用之一似防心志而病昏惑者以此诗参之大抵旣立之后荒于色而躭于佚游弃国事身谋于弗恤一如后世李存朂之爲人此人心之所以弗附也后汉杨赐传上封事云春秋两蛇鬬于郑门昭公殆以女败此得之矣史记衞灵公与夫人同车而出招摇市过之夫子以爲丑注谓招摇犹翺翔也此曰有女同车将翺将翔正与其事同故诗人覩其荒淫而复思齐女之贤惜忽之不取也】
　　有女同车顔如舜华【芳无反】将翺将翔佩玉琼琚彼美【从大俗从火卽羔字】孟姜洵【平声】美且都【赋也按左传史记载忽不娶齐女隐八年如陈逆妇嬀以嬀氏归陈鍼子送女先配而后祖鍼子曰是不爲夫妇诬其祖矣非礼也何以能育则诗所言同车之女非夫人耶舜木槿其花朝开暮落顔如舜华葢菲薄之词翺翔衣服迎风轻举之貌佩玉琼琚以琼爲琚如圭而正方在珩璜之中此言服饰之美所谓妇言妇容妇功者无一而可有女彼美两相较对之词美言其质之婉娈孟长女姜齐姓洵与信通上句旣言彼美下句加一洵字以叹美之彼美孟姜洵美且都忽若取之则有大国爲援何至见逐哉诗人引而不发耳　毛传同车亲迎也谓亲迎之礼与妇同车也按昏礼壻御妇车姆辞不受壻御轮三周御者代壻乘车先俟于门外壻车始在女家大门外乘之先者道之也门外婿家大门外妇至主人揖妇以入主人壻也观此则亲迎未有壻妇同车者此言同车卽衞灵与夫人同车而出之类　张士泽曰司马相如之临卭从车骑闲雅甚都则都与闲雅当是二义毛诗以闲雅训都非也杨用修曰都鄙之对淮南子始乎都者常卒乎鄙葢天子所居辇毂之下声名文物之所聚故其士女雍容佳丽今谚云京様卽古所谓都也冶容艳态多出于膏腴甲族彼山姬野妇虽美而不都所谓婢作夫人鼠披荷叶也苟非习惯则举止羞澁焉有闲雅乎】
　　有女同行【叶杭】顔如舜英【叶央】将翺将翔佩玉将【七羊反】将彼美孟姜德音不忘【同行舍车而徒擕手同行也英者花之色将将玉音也于琼琚言德容于将将言德音各以其类也德音不忘谓齐侯请妻之之言郑人怀之而不忘也】
　　山有扶苏
　　序刺忽也【续序所美非美然严坦叔曰爲君在辨君子小人而已怱闇于知人所美之人非真美也】
　　山有扶苏隰有荷华【芳无切】不见子都乃见狂且【子余反兴而比也扶苏小木荷华卽莲也子都世之美好者狂狂悖之人且语词】
　　山有桥松隰有游龙不见子充乃见狡童【上竦无枝曰桥游放纵之貌龙红草着地便生子充不见于书卽子都之流狡童狡猾之童　诗意谓髙高下下何地无才郑虽蕞尔岂无堪任使者何宜见者不见不宜见者乃见也上二句以物兴人下二句以貌比德　何黄如曰据左传仲足初爲祭封人因有宠于庄公庄公使爲卿爲公娶邓曼葢君之嬖幸臣也仲虽爲卿诗人本其进身之始而丑之故有狂且狡童之目　游龙一名马蓼字书狂乃猘犬之名说文狡少狗也以此相拟不比于人类并不比以寻常之犬郑自庄公殁后废立如奕簒弑相寻皆祭仲一人爲之谋主扶苏诸诗所称狂狡不指仲而谁指哉葢以其无所畏忌也谓之狂以其谲诈多端也谓之狡此二字亦足尽其生平矣或谓祭仲自庄公时己爲卿昭公卽位年已老矣不应目之谓童不知所云童者犹俗语所云痴儿癫子侮慢之语非必以年论也若谓指忽则忽以世子卽位诗人欲明大义于天下不应以狂童目之且忽亦未尝狂也】
　　萚兮
　　序刺忽也【忽初立外无重援内无良辅将有夺嫡之谋而忽方与女同车泄泄自得故其臣私相谋如此君之不能倡可知矣故曰刺也】
　　萚【音托】兮萚兮风其吹女【音汝下同】叔兮伯兮倡【平声】予和【叶隈】女萚兮萚兮风其漂【音飘匹遥反】女叔兮伯兮倡予要【于遥反】女【兴也萚木槁而将落者萚兮者国势危也风吹者难将及也吹尚在树漂则如水之流而去矣叔伯羣臣自谓发歌爲倡酬歌爲和倡和者寓言协力共济不患无和患无倡也倡字宜少读言有倡者予卽从而和之矣要约也相约以图事也忽不足道人情不遽絶如此则国人之与突而不与忽岂得已哉　序诗者于有女同车之后次以扶苏等篇葢谓忽外蔽于权臣国势日危欲求救于正人君子而不可得揆厥所由皆有女同车爲之祟也圣人备录刺忽诸诗见治国者壸范爲先垂统者贻谋爲本郑初有叔叚后有子突背公植党祸延累世可不畏哉可不戒哉郝仲舆曰忽初卽位之事无所考但突以庶子能致外援得国岂独祭仲之力抑亦忽有不满于诸侯与国人者故春秋不称郑伯而书名不成其爲君也诗所以屡刺之欤又曰郑风如萚兮狡童褰裳诸篇慷慨伤时而其言皆似妇人艳语此所谓郑声好滥淫志者也故曰诗言志勿以辞害志如以辞而已凡郑诗孰不可目爲淫奔乎　邹肇敏曰郑庄多内宠身殁之后公子五争迄无宁嵗以春秋传考之五争者鲁桓十一年突入而忽出一也桓十五年突出而忽入二也桓十七年杀忽立子亹三也桓十八年齐人杀子亹而祭仲立子仪四也庄十四年傅瑕杀子仪而纳厉公突五也其伐郑者初亦不止齐楚葢突借宋援入国背宋赂而紏纪鲁伐之无何宋亦以四国伐郑至于焚渠门入大逵伐东郊取牛首大宫之椽椽于卢门郑不胜辱矣及厉之入栎也诸侯不果于辅正而果于党邪则羣然有袲储之役将以纳厉而弗克明年又有曹之役郑无岁不受兵其后厉爲傅瑕所纳鬭蛇之妖已践顾当是时齐方图覇楚亦寖张厉旣以侵宋干覇讨又因缓告致楚师春秋庄十六年夏宋人齐人衞人伐郑秋荆伐郑郑葢岌岌乎有亡征焉将坠之叶岂假烈风哉当时谋臣欲谏救而赋萚兮未知防将安出以愚度之大约有三其一曰睦宗夫郑置君如奕棋矣厉虽据国而庄公之子犹有八人若行赂劝贰谁能禁之是必有蠲忿释猜丰枝叶以庇本根者观厉公念叔叚之无后复其孙使以良月就盈数入则其畜羣公子亦必有道矣未必非倡和之本谋然也其一曰事大春秋时以簒得国者必盟主列之同好而后成爲君厉公与齐桓防鄄□者再亦此志也乃寻自叛之间伐郳□而侵宋其服齐固不诚矣夏被伐而冬盟幽倘亦悔祸之延而降心以相从乎亦未必非倡和之本谋然也其一曰觐王春秋之初王室犹甚威重故州吁未能和其民石厚问定君于碏碏曰王觐爲可虽以绐之然厚惟恐不得觐爲之朝陈使请则当时大势槩可见矣郑厉旣受盟于幽不旋踵而郑詹被执传以爲不朝齐也谋臣之意倘谓与其乞灵于盟主更不若假宠于天王乎观左传庄十八年春虢公晋侯朝王王飨醴命之宥继之曰虢公晋侯郑伯使原庄公逆王后于陈陈嬀归于京师则是厉公与虢晋之君皆在王所典其昏礼岂非朝王明证果尔亦未必非倡和之本谋然也未几周有五大夫之乱天子蒙尘郑伯因以爲功爲之执燕仲杀子頽伐王城定王位此莫大之义举齐桓所未暇爲而厉公卒以此受虎牢鞶鉴之锡虽倡和之始谋不及此然计必有以自固而后谋及于觐王向犹是摇摇焉处振落之势其国家不能恤敢及王室逮王室定而郑事益与之俱定揆厥所繇不可谓非萚兮诗人啓其端矣】
　　狡童
　　序刺忽也【续序不能与贤人图事权臣憻命也　权臣谓祭仲】
　　彼狡童兮不与我言兮维子之故使我不能餐【七丹反】兮彼狡童兮不与我食兮维子之故使我不能息兮【赋也彼狡童谓祭仲不与我言谓阴谋也共食则可从容图事不与我食骄亢之貌子谓忽也彼者薄之之词子者亲之之词维子之故咎忽之任之也不能餐谓食不暇咽不能息谓卧不安枕权臣擅命将有他志恶察察言之故但言忧而不能餐不能息微词也】
　　褰裳
　　序思见正也【续序国人思大国之正已也孔疏正其争者之是非令去突而定忽　按忽以世子嗣位非以失德止以势孤援寡强臣擅命逾月见逐雍紏之乱忽复归于郑是冬诸侯防于袲储传曰谋纳厉公也明年会于曹传云谋伐郑也彼时诸侯助突而不助忽若此谁爲去突谁爲定忽忽亦何所恃而国人望之乎岂无他人一句语气倨傲尤非控大国之体细心理会以诗合序序所云思见正者思见正人也当时祭仲秉国狂狡成羣故思见正人以爲之砥柱也】
　　子惠思我褰【音牵】裳涉溱子不我思岂无他人狂童之狂也且【子余反下同】
　　子惠思我褰裳涉洧【子轨反】子不我思岂无他士【上声】狂童之狂也且【赋也惠爱也褰揭也溱洧二水名出今河南密县诗人胸中必自有人故云子如念我忧国之诚庻几濡首涂足劻勷我事如或高尚竟不念我则我所共事者岂爲无人其如狂童之狂不可同事何哉狂童指同朝者嗟乎当郑国大乱之时尚有作此诗者尚有爲诗人所思者但其君比匪长奸有贤不用徒令诗人慨叹尔　张敬夫曰忽之不昏于齐未爲失也而诗人追恨其失大国之助者葢见忽之弱而追念其资大国或有以自立此国人之情也葢忽者先君之世子其立也正故其始也国人见其逐而怜其无助至其复入也不能惩创而用贤于是忧之而不能餐不能息夫忽葢不足道而人之情犹不欲遽絶之者以其立之正故】
　　丰
　　序刺乱也【朱康流曰公子五争莫知所主爲其臣者皆怀二心故诗人托爲妇人从夫之语以刺之子之丰喻其君之美也送我乎巷喻其君之有礼也悔不送喻怀二心后必有悔也末二章喻反正而从一则有安荣之乐叔伯喻兄弟谓同僚也其君虽未必贤臣之志则正矣作此诗者殆原繁之流欤】
　　子之丰【芳凤切】兮俟我乎巷【乎贡反】兮悔予不送兮【赋也丰面目丰满也俟待也巷门外也谓出门而俟我于巷中】
　　子之昌兮俟我乎堂兮悔予不将兮【昌说文美言也禹拜昌言之昌上曰丰赞其容貌此曰昌赞其言语将者擕持之谓】
　　衣【音意】锦褧【古逈反】衣【音伊】裳锦褧裳叔兮伯兮驾【读】予与行【叶杭】
　　裳锦褧裳衣锦褧衣叔兮伯兮驾予与归【居爲切　褧仪礼作顈礼记作防占注以爲禅衣所以裳锦衣者行道御尘使衣鲜明也禅音单】
　　东门之墠
　　序刺乱也【天下有道则见无道则隐东门非深山穷谷不可踪迹之地贤者托足于此君臣之之间莫能物色而二三友朋托诸歌咏则世道可知故曰刺乱】
　　东门之墠【音善叶上演反】茹【音如】藘【音问方于反】在阪【音反叶甫娈反】其室则迩其人甚逺【赋也东门城东门也除地去草曰墠茹藘草名一名茜可以染绛陂陀不平而可种者名阪阪有茹藘三径就荒之象托迹东门故曰迩超然世俗之外故曰逺葢避世墙东之流也】
　　东门之栗有践【韩诗作靖艺文类聚丰本作静】家室岂不尔思子不我卽【毛传栗行道上栗杜预云表道树践静也有践家室门庭萧寂之象卽就也子不我卽严毅难亲之象疎之不能亲之不得有品者如是正其可思之处】
　　风雨
</div>
    <div class="pagination">
<a href="待轩诗记_page5.html">上一页</a><a href="待轩诗记.html">1</a><a href="待轩诗记_page2.html">2</a><a href="待轩诗记_page3.html">3</a><a href="待轩诗记_page4.html">4</a><a href="待轩诗记_page5.html">5</a><span class="current-page">6</span><a href="待轩诗记_page7.html">7</a><a href="待轩诗记_page8.html">8</a><a href="待轩诗记_page9.html">9</a><a href="待轩诗记_page10.html">10</a><a href="待轩诗记_page11.html">11</a><span>...</span><a href="待轩诗记_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
