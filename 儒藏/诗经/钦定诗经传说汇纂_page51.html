<!DOCTYPE html>
<html>
<head>
    <meta charset="UTF-8">
    <title>钦定诗经传说汇纂 - 第 51 页/共 63 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定诗经传说汇纂 - 第 51 页/共 63 页</h1>
    <div class="content">　　○旱既大甚黾勉畏去胡宁瘨【都田反】我以旱憯【七感反】不知其故祈年孔夙方社不莫【音慕】昊天上帝则不我虞【叶元具反】敬恭明神宜无悔怒
　　集传赋也黾勉畏去出无所之也瘨病憯曾也祈年孟春祈谷于上帝孟冬祈来年于天宗是也【曹氏粹中曰月令祈谷注云谓以上辛郊祭天也天宗注云天宗谓日月星辰也】方祭四方也社祭土神也【曹氏粹中曰社祭五土之神主司稼穑者也方者祭五方之神于四郊也○姚氏舜牧曰前郊宫上下是方旱时祈祷之祭此祈年方社是平日祈报之祭】虞度悔恨也言天曾不度我之心如我之敬事神明宜可以无恨怒也集说【王氏安石曰胡宁瘨我以旱憯不知其故则王之自反也盖以至矣○苏氏辙曰始以旱故欲遯去以避贤者旣又以爲弃位以避忧患非人主之义故黾勉不去以求济斯难畏不敢也○谢氏枋得曰古之圣王无一日不爲民虑稼之方纳预祈来年于天宗农之始耕先祈谷于上帝春祈社稷已愿百谷之坚实秋报社稷又愿嗣岁之丰登所谓孔夙不莫也○胡氏绍曾曰胡宁数句非谓无罪之词盖自闵其格天无术】
　　○旱旣大甚散无友纪鞫【居六反】哉庶正疚哉冢宰【叶奬里反】趣【七口反】马师氏膳夫左右【叶羽已反】靡人不周无不能止瞻卬【音仰】昊天云如何里
　　集传赋也友纪犹言纲纪也【严氏粲曰人君以臣爲友相与纪纲四方者今羣臣以救旱之急于常务之可缓者不暇整之故云散无友纪也】或曰友疑作有鞫穷也庶正众官之长也疚病也冢宰又众长之长也趣马掌马之官师氏掌以兵守王门者【梁氏益曰朱子于小雅十月之交传云师氏掌司朝得失之事此云师氏掌以兵守王门者各以职之所在而分言之】膳夫掌食之官也岁凶年谷不登【孔氏颖逹曰四时一终曰岁取岁星行一次也年取谷一熟也岁凶谓此岁凶也年谷不豋谓此年之谷不成熟也】则趣马不秼【孔氏颖逹曰不以粟秣养其马】师氏弛其兵【朱氏公迁曰掌近王之兵故可弛】驰道不除【孔氏颖逹曰曲礼注云爲妨民取蔬食故也谷梁传大侵之礼亦云道不除○朱子曰秦汉谓天子所行之道爲驰道】祭祀不县【孔氏颖逹曰谷梁传曰大侵之礼祷而不祀然则此云祭者正谓祈祷之祭不用乐也】膳夫彻膳【孔氏颖逹曰彻膳者天子日食太牢今减损之也】左右布而不修【孔氏颖逹曰左右之官布列于位不令有所修造】大夫不食粱士饮酒不乐【王氏逄曰岁凶以下本毛传语】周救也无不能止言诸臣无有一人不周救百姓者无有自言不能而遂止不爲也【孔氏颖逹曰无不能而止者其发仓廪散积聚有分无多分寡无敢有不能而止者言上下同也】里忧也【吕氏祖谦曰释文曰里本作防尔雅作悝释诂曰悝忧也】与汉书无俚之俚同聊頼之意也【刘氏瑾曰孟子稽大不理于口集传训頼亦引季布传无俚之俚爲证然则里理俚盖通用】
　　集说【辅氏广曰岁凶故上下离散无有统纪止言百官者百官犹如此则万民又可知矣君吏民三者相须有一病焉则皆受其病此理之必然也瞻卬昊天云如何里盖又呼天而诉之言其如我之忧何也此亦人穷则反本之意○黄氏佐曰上数章见君能忧民之忧此见臣能忧君之忧也靡人不周谓各竭精诚以回天意而救百姓无不能止无有以天意不可回百姓不可救而遂止不爲也○徐氏常吉曰此章盖又诉诸臣之劳以冀天之察也】
　　○瞻卬昊天有嘒【呼惠反】其星大夫君子昭假【音格】无赢【音盈】大命近止无弃尔成何求爲【于僞反】我以戾庶正【叶诸盈反】瞻卬昊天曷惠其宁
　　集传赋也嘒明貌昭明假至也○久旱而仰天以望雨则有嘒然之明星未有雨征也【陆氏佃曰言旱久而繁星备见星阳之精也阳盛而亢则星稠于上其理然也○姚氏舜牧曰有嘒其星应首章倬彼云汉昭囘于天句】然羣臣竭其精诚而助王以昭假于天者已无余矣虽今死亡将近而不可以弃其前功当益求所以昭假者而修之固非求爲我之一身而已乃所以定众正也【苏氏辙曰未有民不宁而庶官定者也】于是语终又仰天而诉之曰果何时而惠我以安宁乎张子曰不敢斥言雨者畏惧之甚且不敢必云尔
　　集说【孔氏颖逹曰上闵羣臣同恤此又劝以终之○朱子曰古之圣贤遇灾而惧严恭祗畏以正厥事犹不敢庶几其万一故曰瞻仰昊天曷惠其宁○朱氏善曰始言有嘒其星叹其雨之不可必终言曷惠其宁幸其雨之或可必上言大命近止靡瞻靡顾求其助于神此言大命近止无弃尔成尽其责于己凡若此者非以爲一人也固以定众志也○李氏本曰尔成谓假天之成功也因旱之不止而不黾勉以求天之必应则弃尔成矣弃其成而自怠则有爲我之私是自取戾也惟天惠之以雨乃可安寕尔此勉羣臣救灾之不怠也非其有爱民之诚而能之乎】
　　总论【张氏耒曰不诚意于人事而诚之于祭祀不勉之于吾身而推之于臣仆何也盖人事已修矣吾身已勉矣所不可知者祭祀与臣仆而已今也祭祀无不诚臣仆无不善则本末大小无不治矣此所爲侧身修行之主也○许氏谦曰宣王遇灾忧惧始祈于外神次祈于宗庙旣而无騐则自揆事神之诚或未至诚旣尽则又尽人事以听天命也其恐惧修省之意仁爱恻怛之诚反覆淫溢于言辞之间宣王之所以贤可见矣○朱氏善曰读是诗见宣王有事天之敬有事神之诚有恤民之仁敬畏以事天而天监之防恭以事神而神享之恻怛以恤民而民懐之蕴隆之气消丰穰之效着内治既修外攘斯举中兴之业皆自云汉一念之烈而基之也】
　　云汉八章章十句
　　集説【李氏樗曰春秋传宋大水公子御说对鲁数语耳而臧孙逹便知其有恤民之心况宣王忧民之心如此如之何而不中兴乎○吕氏祖谦曰宣王之小雅始于六月言其功也其大雅始于云汉言其心也无是心安得有是功哉○沈氏守正曰或曰三年余一年之食九年余三年之食遗人掌邦之委积以待施舎此周制也先时无备临变而君臣同忧是弃本而修末也盖云汉承厉王之后百物凋有不可得爲者耳】
　　崧【息中反】高维岳骏【音峻】极于天【叶鐡因反】维岳降神生甫及申维申及甫维周之翰【叶胡于反】四国于蕃【叶分邅反】四方于宣集传赋也山大而高曰崧【李氏巡曰山高大者自名崧本不指中岳今之中岳名嵩高或取此文以立名乎】岳山之尊者东岱南霍西华北恒是也【孔氏颖逹曰羣书多云五岳此传惟言四岳者以尧立四伯主四时四方之岳而已不主中岳故尧典每云咨四岳而不言五也】骏大也甫甫侯也卽穆王时作吕刑者【孔氏颖达曰孔安国云吕侯后爲甫侯诗及礼记作甫尚书与外传作吕】或曰此是宣王时人而作吕刑者之子孙也【吕氏祖谦曰甫申意者皆宣王时贤诸侯同有功于王室者甫虽不见于经以文意考之盖当如此也】申申伯也【李氏樗曰申侯爵以其爲方伯故谓之申伯】皆姜姓之国也【孔氏颖达曰尧之时有姜氏者掌四岳之祭周则有甫申齐许皆姜氏之苗裔也】翰榦蕃蔽也○宣王之舅申伯出封于谢而尹吉甫作诗以送之言岳山高大而降其神灵和气以生甫侯申伯【孔氏颖达曰美申伯而及甫侯由上世俱出于四岳故连言之】实能爲周之桢榦屛蔽而宣其德泽于天下也盖申伯之先神农之后【朱氏公迁曰姜氏出神农】爲唐虞四岳总领方岳诸侯而奉岳神之祭能修其职岳神享之故此诗推本申伯之所以生以爲岳降神而爲之也【黄氏櫄曰惟岳降神乃诗人形容之辞以见上天兴周之意不必泥其有无也】
　　集说【李氏樗曰言崧髙之山其大极矣在穆王之时则生甫侯在宣王之时则生申伯是二人者皆爲周室之屛翰四国则皆頼之爲蕃卫四方又赖之以宣布恩泽○魏氏了翁曰人之此心与天地山川相爲流通固也而人物之生又系乎时数清明之感山川英灵之会祖宗德泽之积○朱氏公迁曰岳山灵气深厚故钟爲二贤前后迭出功相比业相齐其生也有自来其出也有所爲非偶然也推贤者以配古人其敬重如此○朱氏善曰四岳之佐唐虞有功于神人大矣故愈久而不替其在于周旣生甫侯于前复生申伯于后要昔足以爲周之桢榦四国其有不赖之而屛蔽者乎四方之人其有不赖之而宣布天子之德泽者乎】
　　○亹亹申伯王缵【祖管反】之事于邑于谢南国是式【叶失吏反】王命召伯【叶逋莫反】定申伯之宅【叶达各反】登是南邦【叶卜工反】世执其功
　　集传赋也亹亹强勉之貌【朱子曰与亹亹文王者异矣○姚氏舜牧曰亹亹就蕃宣之勤言】缵继也使之继其先世之事也邑国都之处也【王氏安石曰国之所都亦曰邑作邑于丰商邑翼翼是也】谢在今邓州南阳县周之南土也【曹氏粹中曰地理志南阳宛县有申伯国棘阳县东北百里有谢城其地盖相近】式使诸侯以爲法也【陈氏鹏飞曰南国是式者命爲州牧也】召伯召穆公虎也登成也世执其功言使申伯后世常守其功也或曰大封之礼召公之世职也【孔氏颖达曰王肃云召公爲司空主缮治然则营筑城郭召伯所主其事○刘氏瑾曰如或说则此章前四句述王襃封申伯之事后四句述王命穆公爲申伯定邑居常守康公之职也】
　　集说【林氏之竒曰宣王之世申伯以王舅大臣爲南国屛翰盖前此申在王畿之内而宣王始分封之以扞城王室○范氏处义曰申伯始以申国之贤诸侯入爲卿士旣佐王有功王遂使继其前日之事改大其邑俾邑于谢以爲南国之式则方伯连帅之任也其营谢邑也特命召虎以卜筑之役召伯旣告成则申伯之宅定矣于是申伯得以成此南邦之功而世守之也○彭氏执中曰申伯之先已爲诸侯故王使继其事而邑于谢式于南邦此加地进律之赏也○朱氏公迁曰此言申伯封谢之由天子城谢之意尽尊崇之道致悠久之规礼意无加于此矣○薛氏应旂曰定以经营言登以成就言宅指宗庙城郭宫室之类其功卽屛翰蕃宣之功】
　　○王命申伯式是南邦【叶卜功反】因是谢人以作尔庸王命召伯彻申伯土田【叶地因反】王命傅御迁其私人
　　集传赋也庸城也【孔氏颖达曰传以下云有俶其城故以庸爲城】言因谢邑之人而爲国也【朱氏公迁曰体势不重则不足以镇南服故因谢邑居民稠密而以之作邑也】郑氏曰庸功也爲国以起其功也【段氏昌武曰起发其功使之彰显庸民功也封于谢以作其民功】彻定其经界正其赋税也傅御申伯家臣之长也私人家人迁使就国也【辅氏广曰申伯爲卿大夫时必有家臣今出封于谢不敢自与之徃也故王命其家臣之长使迁之】汉明帝送侯印与东平王苍诸子而以手诏赐其国中傅盖古制如此
　　集说【朱氏善曰彻土田王者之大法故以命之大臣迁私人王者之私恩故以命之御土田彻而国制定私人迁而家道成则王之所以待申伯者厚矣○何氏楷曰用彻法以正其土田则经界之修明税赋之画一皆在其中矣此卽黍苖篇所云平原隰清泉流之事○韩奕言实畆实籍江汉言彻我疆土而此言彻申伯土田盖自厉王贪防而彻法坏尽矣宣王中兴之美此亦可见其一也○王氏志长曰宣王于申伯庆以土地俾式南国倚赖至矣至于彻谢土田仍命召伯盖建国彻田司空之事此见周法之严于畔官离次如此】
　　○申伯之功召伯是营有俶【尺叔反】其城寝庙旣成旣成藐藐王锡申伯【叶逋各反】四牡蹻蹻【渠略反】钩膺濯濯
　　集传赋也俶始作也藐藐深貌蹻蹻壮貌濯濯光明貌
　　集说【孔氏颖达曰此说徃营谢邑讫而告王言召伯旣作其城又作寝庙王乃赐申伯以四牡之马又赐以在首之金钩在膺之樊缨将欲遣之故赐以此物也○案巾车金路钩樊缨九就同姓以封申伯异姓而得此赐者以其命爲侯伯故得车如上公○曹氏粹中曰申伯之功宜以建国召伯营之得其时制故幷美之也○辅氏广曰有俶其城者言城则始作若寝庙则先居宅而成之矣召公旣迄事而告王故王锡申伯以车马而使之就国也○姚氏舜牧曰申伯之功与世执其功不同此营谢之功也黍苖云肃肃谢功召伯营之正谓此也四牡钩膺卽下之路车乘马也预偹以送其行曰王锡及行而赠送之曰王遣】
　　○王遣申伯路车乘【绳证反】马【叶满补反】我图尔居莫如南土锡尔介圭以作尔宝【叶音补】徃近【郑音记案说文从辵从丌今从斤误】王舅南土是保【叶音补】
　　集传赋也介圭诸侯之封圭也【孔氏颖达曰毛以爲特赐汝以大圭谓桓圭九寸也以爲汝之执瑞○言介者大于常圭故王肃云宝瑞也桓圭诸侯圭之大者所以朝天子是也○吕氏祖谦曰韩奕曰以其介圭入觐于王则当是诸侯之瑞圭盖介之爲言大也诗人特美大其圭而称之也】近辞也【郑氏康成曰声如彼记之子之记○徐氏光啓曰辞者语辞也】
　　集说【段氏昌武曰吕曰古之封建营其城邑寝庙必其所封诸侯自爲之天子有所不与申伯以亲且贤王欲襃赏而尊显之皆使召伯先爲营之然后以礼遣之所以建国亲侯者恩礼无不曲尽○严氏粲曰五章申述锡遣之事也王遣申伯之国赐之以路车卽上文钩膺金路也赐以一乘之马卽上文四牡蹻蹻也申伯以异姓受金路异恩也故侈君之赐而申复言之也王因告申伯我谋尔之所居无如南土之最善又特赐汝以大圭爲汝所执之瑞亦侈君赐而美大言之也○朱氏公迁曰南国是式德足以爲矜式也南土是保才足以爲屏蔽也申伯之承重任如此○徐氏常吉曰南土是保欲其保障一方爲南国巨鎭非但自保其国而已卽首章维翰之意】
　　○申伯信迈王饯【浅贱反】于郿【芒悲反】申伯还南谢于诚归王命召伯彻申伯土疆以峙【直里反】其粻【音张】式遄【市专反】其行【叶户郎反】
　　集传赋也郿在今凤翔府郿县【皇舆表今隶陜西】在镐京之西岐周之东而申在镐京之东南时王在岐周故饯于郿也【孔氏颖逹曰自镐适申涂不经郿时宣王盖省视岐周故饯之于郿申伯旣受命王饯还归于镐而后适申也】言信迈诚归以见王之数【音朔】畱疑于行之不果故也【何氏揩曰迈行也信迈犹云果行也谢于诚归者郑云诚归于谢也】峙积粻粮遄速也召伯之营谢也则已敛其税赋积其糇粮【孔氏颖逹曰谓自京至谢所在道路具其粮食不乏絶也】使庐市有止宿之委积【许氏谦曰地官遗人掌其道路之委积凡国野之道十里有庐庐有饮食二十里有宿宿有路室路室有委五十里有市市有候馆候馆有积注疏仓人主谷廪人主米计足国用以其余共委积少曰委多曰积】故能使申伯无留行也
　　集说【曹氏粹中曰祭统曰明君爵有德而禄有功必赐爵禄于太庙示不敢专也郿近岐周先王之庙在岐申伯之受封则册命于先王之庙故王在岐而饮饯于郿也江汉言召虎之封亦曰于周受命于此可见矣○吕氏祖谦曰是诗载封申伯如迁其私人以峙其粻莫不曲尽宣王之待元舅其恩意周浃综理微密如此○辅氏广曰此言王饯申伯之诚意也王先使召伯爲之定居宅作城郭以成其国彻土田迁私人以分其业终又敛赋税积糇粮而后申伯之行无道路留滞之虞矣○朱氏公迁曰上言彻土田是井其田以授民人此言彻土疆则取井田什一之赋以爲糇粮而供一时之用耳】
　　○申伯番番【音波叶分邅反】旣入于谢徒御啴啴【吐丹反】周邦咸喜戎有良翰【叶胡千反】不显申伯王之元舅文武是宪【叶虚言反】集传赋也番番武勇貌啴啴众盛也戎女也申伯旣入于谢周人皆以爲喜而相谓曰汝今有良翰矣元长宪法也言文武之士皆以申伯爲法也【孔氏颖达曰由申伯有文有武故得与文武之人爲表式】或曰申伯能以文王武王爲法也集说【曾氏巩曰此章所谓文武后章所谓柔惠且直辞异而实同皆羙其全德耳○辅氏广曰不显申伯言申伯之甚显也亲则爲王之元舅贤则爲文武之士之法则始言番番但见其武终则幷文言之○严氏粲曰七章述申伯至谢此方送行而豫道其事也○邹氏泉曰周人就京师之人而言戎周人自相谓也天下以京师爲根本京师以列国爲藩垣藩垣得人根本之所由以固也故曰女今有良翰矣此正应维周之翰意】
　　○申伯之德柔惠且直揉【汝又反】此万邦闻【音问】于四国【叶于逼反】吉甫作诵其诗孔硕其风肆好以赠申伯
　　集传赋也揉治也吉甫尹吉甫周之卿士【孔氏颖逹曰尹吉甫以尹爲氏其先尝爲尹官而因氏焉】诵工师所诵之词也【孔氏颖逹曰诗者工师乐人诵之以爲乐曲】硕大风声【王氏安石曰此雅也而谓之风则以辞不迫切而能感动人之善心也○朱氏公迁曰述于言爲诗歌于工爲诵其声足以感人则爲风】肆遂也
　　集说【辅氏广曰柔惠柔德之善也直刚德之善也其德刚柔相济文武兼资故能揉治万邦而名闻着于四方之侯国此吉甫之诗所以不容不作也○严氏粲曰所言王室依赖诸侯表式皆天下安危之大计是其诗之大也美其功以勉之是其风之好也○谢氏枋得曰人臣之事君柔而顺者多流于邪曰柔惠且直异乎小人之佞柔矣】
　　总论【许氏谦曰史记谓四岳佐禹有功虞夏之际或封于申然则申旧国非宣王始封之也谢非申国之旧宣王改封申伯于此观我图尔居莫如南土之言可见矣申之旧国莫可攷知今南阳之申因申伯而名谢地也曰四国于蕃四方于宣揉此万邦见其功也南国是式式是南邦亹亹番番柔惠且直闻于四国见其贤也○姚氏舜牧曰王缵王命王锡王遣王饯见天子眷注殷勤之意又数称申伯见诗人丁宁郑重之词总之则申伯之德足以承天子宠命之隆故在锡之者非滥与承之者非滥受其作诗以送之者非溢美也】
　　崧高八章章八句
　　集说【朱子语类问崧高烝民二诗皆是遣大臣出爲诸侯筑城曰此也晓不得封诸侯固是大事看黍苖诗当初召伯带领许多车徒人马去也自劳攘○胡氏一桂曰崧髙与黍苖相表里黍苖不过述召伯营谢之功崧髙则尹吉甫送申伯虽姜申伯多述王命故雅有大小不同也】
　　天生烝民有物有则民之秉彝【音夷】好【呼报反】是懿德天监有周昭假【音格】于下【叶后五反】保兹天子生仲山甫
　　集传赋也烝众则法秉执彝常懿美监视昭明假至保祐也仲山甫樊侯之字也【孔氏颖逹曰周语称樊仲山甫谏宣王是山甫爲樊国之君也韦昭云食采于樊僖二十五年左传说晋文公纳定襄王王赐之樊邑则樊在东都之畿内也】○宣王命樊侯仲山甫筑城于齐而尹吉甫作诗以送之言天生众民有是物必有是则盖自百骸九窍五藏而达之君臣父子夫妇长幼朋友无非物也而莫不有法焉如视之明听之聪貌之恭言之顺君臣有义父子有亲之类是也是乃民所执之常性【何氏楷曰卽书言恒性是也】故其情无不好此美德者【朱子曰天之生此物必有个当然之则故民执之以爲常道所以无不好此懿德者物物有则止于仁君之则也止于敬臣之则也视远惟明目之则也听德惟聪耳之则也从作又言之则也恭作肃貌之则也四肢百骸万事万物莫不有当然之则】而况天之监视有周能以昭明之德感格于下【朱氏公迁曰明德在下而感格于天也】故保祐之而爲之生此贤佐曰仲山甫焉则所以钟其秀气而全其美德者又非特如凡民而已也【严氏粲曰诗欲美山甫故谓山甫天实生之若所禀独厚于人者】昔孔子读诗至此而赞之曰爲此诗者其知道乎故有物必有则民之秉彝也故好是懿德而孟子引之以证性善之说其旨深矣读者其致思焉
　　集说【王氏质曰民之秉彝好德盖其常禀然天有特爲时而生者则与常禀不同所谓出乎其类拔乎其萃者也○眞氏徳秀曰则者准则之谓一定而不可易也彝而言秉者浑然一理具于吾心不可移夺若秉执然爲其有此故于美德无不知好之者仁义忠孝所谓美德也人无贤愚莫不好之也○严氏粲曰于均禀同赋之中而有贤者独钟气之粹焉是有闗于国家盛衰之数而非偶然也有周总一代言之天子指宣王也言由先世积德之久故天眷宣王爲生贤佐也○陈氏栎曰天之生人气以成形理亦赋焉气之成形者物也理之成性者则也自性之确然有定者言之谓之则自性之秩然有常者言之谓之彝自其行道而得此性理于心者言之谓之德好以情言也惟其有此则是以秉此彝惟其性秉此彝是以情好此德情之所发好善如此则性之本善可知矣此言赋受精微之理三百篇第一义也】
　　○仲山甫之德柔嘉维则令仪令色小心翼翼古训是式威仪是力天子是若明命使赋【叶韵若赋未详】
　　集传赋也嘉美令善也仪威仪也色顔色也翼翼恭敬貌古训先王之遗典也式法力勉若顺赋布也东莱吕氏曰柔嘉维则不过其则也过其则斯爲弱不得谓之柔嘉矣令仪令色小心翼翼言其表里柔嘉也古训是式威仪是力言其学问进修也天子是若明命使赋言其发而措之事业也此章盖备举仲山甫之德
　　集说【朱子诗传遗说问东莱吕氏说后一章云柔亦不茹刚亦不吐此言仲山甫之德刚柔不偏也而二章独以柔嘉维则蔽之崧髙称申伯亦曰柔惠且直然则入德之方其可知矣曰如此则乾卦用不得了人之资禀自有柔德胜者自有刚德胜者今仲山甫却是柔但其中自有骨子不是一向如此柔去若以仲山甫柔嘉维则必要以此爲入德之方则不可人之进德须用刚健不息○问巧言令色鲜矣仁诗言令仪令色何也曰诗人所谓令色者非是做作恁地上文云仲山甫之德令仪令色此德之形于外者如此与鲜矣仁者不干事○段氏昌武曰黄曰天子是若而必曰明命盖顺君而不至于逄君矣○严氏粲曰山甫令仪令色则动容周旋中礼矣犹曰威仪是力何也有德者固威仪之所自形而谨其威仪者亦所以检摄而养其德也故致礼以治躬则庄敬外貌斯须不庄不敬则慢易之心入之矣可不勉与大臣以道事君而曰天子是顺何也顺者臣道也坤道也事君尽礼顺也有犯无隠亦顺也将顺正救皆出于忠爱无徃非顺也○蒋氏悌生曰德性之美纯乎天故体之所具无不善知行之学尽诸己则用之所施无不宜大臣有美质而加学问之功宜其得君以行其道也】
　　○王命仲山甫式是百辟【音壁无韵未详】缵戎祖考王躬是保出纳王命王之喉舌赋政于外四方爰发【叶方月反】
　　集传赋也式法戎女也王躬是保所谓保其身体者也【朱氏公迁曰出大戴记保傅篇】然则仲山甫盖以冢宰兼大保而大保抑其世官也与【问仲山甫以冢宰兼大保何以知之曰其言式是百辟则是爲宰相可知其曰保兹天子王躬是保则是爲大保可知】出承而布之也纳行而复之也【孔氏颖逹曰宰夫掌诸臣之复注云复之言报也反也反报于王谓朝廷奏事是谓奏事爲复也】喉舌所以出言也发发而应之也○东莱吕氏曰仲山甫之职外则总领诸侯内则辅养君德入则典司政本出则经营四方【辅氏广曰今兹筑城于齐则亦经营之一事也○严氏粲曰出纳则居中以通达上下之情赋政则出外以经营四方之治】此章盖备举仲山甫之职
　　集说【黄氏櫄曰宣王命山甫曰缵戎祖考而继之曰王躬是保盖使之以其孝于祖父者而忠于其君又继之曰出纳王命赋政于外盖使之以其忠于君者以及于民想其在朝廷则有以得君之心在邦国则足以得民之心吁贤哉○朱氏公迁曰式百辟保王躬必盛德而后行出纳王命而赋其政则非剸烦治剧之才不能当此任也朝廷众职专命于山甫则其才全德备可见矣○蒋氏悌生曰仲山甫之出使爲城齐而行吉甫举其职于赋政于外特一言之至于式百辟保王躬爲王喉舌屡言而不一言焉可见大臣之职以朝夕匡弼爲本而出使于外特一时之用耳】
　　○肃肃王命仲山甫将之邦国若否【音鄙】仲山甫明【叶谟郎反】之旣明且哲以保其身夙夜匪解【佳卖反】以事一人集传赋也肃肃严也将奉行也若顺也顺否犹臧否也【徐氏常吉曰明臧否者谓于诸侯治国之政知其善而益奬劝之知其不善而益戒饬之也】明谓明于理哲谓察于事保身盖顺理以守身非趋利避害而偷以全躯之谓也【饶氏鲁曰明者大无不照哲者微无不察保身者其中庸不骄不倍足兴足容之谓乎】解怠也一人天子也
　　集说【李氏樗曰旣明且哲以保其身此则内以保其身也夙夜匪解以事一人此则外以致其君也○朱子语类问旣明且哲以保其身有些小委曲不正处否曰安得此只是见得道理分明事事处之得其理有可全之道便有委曲处亦是道理可以如此原不失正特不直犯之耳若到杀身成仁处亦只得死古人只是平说中庸无一理不眀卽是明哲若只见得一偏便有蔽便不能见得理尽便不可谓之明哲学至明哲只是依本分行去无一事不当理卽是保身之道○上文肃肃王命仲山甫将之邦国若否仲山甫明之便是明哲所谓明哲者只是晓天下事理顺理而行自然灾害不及其身可以保其禄位然明哲保身亦只是常法若到那舍生取义处又不如此论○辅氏广曰王命尊严山甫则奉而行之邦国有顺有否山甫则能明而辨之此承上章赋政于外四方爰发而言之也大凡徇外者多忘乎内而山甫又能以明哲而保其身守己者或简于人山甫又能夙夜匪解以事一人此其爲全德也欤】
　　○人亦有言柔则茹【忍与反】之刚则吐之维仲山甫柔亦不茹刚亦不吐不侮矜【古顽反】寡【叶果五反】不畏彊御
　　集传赋也人亦有言世俗之言也茹纳也○不茹柔故不侮矜寡不吐刚故不畏彊御【孔氏颖达曰不侮不畏卽是不茹不吐旣言其喻又言其实以充之】以此观之则仲山甫之柔嘉非软美之谓而其保身未尝枉道以徇人可知矣
　　集说【廖氏刚曰立人之道曰仁与义仁则无不爱也岂以其柔而茹之义则无不理也岂以其刚而吐之书曰无虐防独而畏高明仲山甫与有焉○刘氏瑾曰周子以柔善爲慈祥柔恶爲懦弱刚恶爲彊梁刚善爲严毅山甫不茹不侮则有柔善而无刚恶不吐不畏则有刚善而无柔恶故其柔嘉不爲软美保身不致枉道刚柔合德而发皆中节也○朱氏善曰常人之情因物有迁而惟君子之守则不以物情之异而或变也】
　　○人亦有言德輶【羊久反】如毛民鲜【息浅反】克举之我仪图【叶丁五反】之维仲山甫举之爱莫助【叶牀五反】之衮职有阙维仲山甫补之
　　集传赋也輶轻【刘氏济曰驷驖曰輶车者亦取其驰逐之轻故輶有轻之义】仪度图谋也衮职王职也天子龙衮不敢斥言王阙故曰衮职有阙也○言人皆言德甚轻而易举【章氏甫曰德輶易举朱子所谓能知能行者也】然人莫能举也我于是谋度其能举之者【郑氏康成曰我吉甫自我也】则惟仲山甫而已是以心诚爱之而恨其不能有以助之盖爱之者秉彝好德之性也而不能助者能举与否在彼而已固无待于人之助而亦非人之所能助也【黄氏櫄曰助者生于有所不足今山甫能举众人不能举之德则无所不足何助之有故虽爱之而莫能助之也】至于王职有阙失亦维仲山甫独能补之盖惟大人然后能格君心之非未有不能自举其德而能补君之阙者也【严氏粲曰此推尊其德足以格君也○朱氏善曰举己之德者所以立本补君之阙者所以致用卽上章所谓能保身而后能事君者也】
　　集说【辅氏广曰德者人之固有然非知至意诚者莫能举也举在我之德补在君之德此亦非彊立者不能山甫之德至是又不可独以柔称矣○朱氏公迁曰举者以身体之也举其德者似易而实难自本然之理言之则人情莫不好此懿德自气质之禀言之则有能举不能举之异观令仪令色以下数语则山甫之能举其德可见矣举德所以申二章之意补阙所以申三章四章之意德业俱盛此章备焉】
　　○仲山甫出祖四牡业业征夫捷捷【在接反】每怀靡及【叶极业反】四牡彭彭【叶铺郎反】八鸾锵锵【七羊反】王命仲山甫城彼东方
　　集传赋也祖行祭也【曹氏粹中曰顔师古曰祖者送行之祭因飨饮焉是出门而后祖祭故云出祖】业业健貌捷捷疾貌东方齐也传曰古者诸侯之居逼隘则王者迁其邑而定其居盖去薄姑而迁于临菑也孔氏曰史记齐献公元年徙薄姑都治临菑【欧阳氏修曰齐世家大公封营邱至五世胡公徙都薄姑子献公徙治临菑】计献公当夷王之时与此传不合岂徙于夷王之时至是而始备其城郭之守欤
　　集说【曹氏粹中曰车徒之行如是其速而山甫每以不及事爲怀盖言其忠也○辅氏广曰每怀靡及应四章之夙夜匪解也言每怀靡及故说车马之健与疾言王以礼遣之则说四牡之盛鸾声之和以见驺从车马之光华末章之骙骙喈喈则又言其旣行之仪也○何氏楷曰怀如不及事之虑山甫之急公也然以下章永怀之语观之山甫身远阙廷而心悬啓沃其所爲皇皇如靡及者亦欲事毕而早还朝耳○徐氏鳯彩曰起大事动大众旣非旬月之功又恐调度之失是以有靡及之怀也】
　　○四牡骙骙【求龟反】八鸾喈喈【音皆叶居奚反】仲山甫徂齐式遄其归吉甫作诵穆如清风【叶孚愔反】仲山甫永怀以慰其心集传赋也式遄其归不欲其久于外也穆深长也清风清微之风化养万物者也以其远行而有所怀思故以此诗慰其心焉曾氏曰赋政于外虽仲山甫之职然保王躬补王阙尤其所急城彼东方其心永怀盖有所不安者尹吉甫深知之作诵而告以遄归所以安其心也
　　集说【曹氏粹中曰仲山甫奉王命总众以出当有节度故虽行疾亦有威仪也○盖山甫久劳于外乃心无不在王室故永怀○辅氏广曰人不足适政不足闲惟大人爲能格君心之非山甫内外之事无不综理而其轻重缓急之序则于心自有定见吉甫知之故告以遄归焉所以安其心也穆如清风者言感而入之意味深长也○朱氏公迁曰车马旣啓行矣无他告焉式遄其归而已遄其归则庶有以寛其靡及之心也此二章言山甫如齐而已所以作诗之故○张氏所望曰人臣事君事无大小皆不敢以忽心处之固也然山甫一身所系甚重不可一日不在朝廷之上者当时城齐之役未详其事或者当用大臣董治之亦未可晓然一旦远行不得朝夕纳诲顾瞻君侧系心不忘能无永长之怀乎故山甫之城齐而有怀爱君之心也吉甫作诵以慰山甫亦以讽王也夫汉臣尚有辞淮阳愿出入禁闼者山甫岂无是心遄归之语其旨深矣○唐氏汝谔曰一则以山甫之德望而出城齐其事要不足办一则以王躬是保而使之久出其心犹不自安故作诗以慰其心焉】
　　总论【陈氏栎曰篇内诸章多与开端之语相应柔嘉维则之则卽有物有则之则仪色之令威仪之力皆所以全物中之则柔不茹刚不吐则刚柔不过其则也民之禀气受性虽同而气未必皆秀性未必皆全故德虽易举而不能举也山甫钟其秀气而全其美德是以独能举此德而异于凡民耳○许氏谦曰烝民诗反覆赞咏虽兼职业事功言之大率主于德耳八章之闲凡言仲山甫者十有二于以见惓惓尊慕之意然则尹吉甫可谓知德而善言德行者欤首章且言天命之原人心之本则当时吉甫之下仲山甫又最贤欤】
　　烝民八章章八句
　　集说【陈氏鹏飞曰崧高烝民二诗皆尹吉甫赠行之诗而序诗者皆以爲美宣王何也盖人君委任得人而僚友之闲赋诗以相娱乐则人君之美莫大焉○林氏之竒曰宣王时北有玁狁南有荆楚东有徐夷故式是南邦以申伯城彼东方以仲山甫奄受北国以韩侯其爲谋甚悉也○朱子曰防烝民诗及左传国语周人说话多有好处也是文武周公立学校敎养得许多人所以传得这些言语如烝民诗大故细腻○郝氏敬曰诗称山甫才德位望爲王保躬补衮之臣不可一日去王所而城齐之役何足以烦之亦异于采芑六月之命使矣诗言衮职有阙式遄其归寓讽规之意云尔】
　　奕奕梁山维禹甸之有倬其道【下与考叶】韩侯受命王亲命之缵戎祖考【上与道叶】无废朕命夙夜匪解【音懈叶讫力反】虔共尔位朕命不易榦【古旦反】不庭方以佐戎辟【音璧】
　　集传赋也奕奕大也梁山韩之鎭也【曹氏粹中曰禹贡梁岐在雍州○李氏樗曰其后属晋尔雅梁山晋望也孙炎注曰晋国所望祭则是韩灭之后故以爲晋之望也】今在同州韩城县【皇舆表今属西安府隶陜西】甸治也【蘓氏辙曰禹之治水也九州之鎭山无所不甸虽梁山亦禹之所甸也】倬明貌韩国名侯爵武王之后也受命盖卽位除丧以士服入见天子而听命也【班氏固曰世子上受爵命衣士服何谦不敢自专也】缵继戎女也言王锡命之使继世而爲诸侯也虔敬易改榦正也【郑氏康成曰作桢榦而正之】不庭方不来庭之国也【梁氏益曰左传郑庄公以王命讨不庭说者曰下之事上皆成礼于庭中不庭言不趋走于庭故讨其罪○徐氏鳯彩曰榦不庭方韩爲北方牧伯厘正外藩此又职业中之尤大者】辟君也此又戒之以修其职业之词也○韩侯初立来朝始受王命而归诗人作此以送之序亦以爲尹吉甫作今未有据下篇云召穆公凡伯者放此
　　集说【朱子曰将言韩侯故先序其国曰梁山之下有倬然之道此韩侯之所从朝周以受命者也缵戎祖考以下述王亲命之词也○辅氏广曰夙夜匪解勤也虔共尔位敬也爲诸侯而能勤与敬若此则能无废朕命矣榦不庭方以佐戎辟言我旣信任于汝则韩侯自可力修其职业有不来庭之诸侯则助王以榦正之也以末章观之则其所正者亦追貊之国耳○蒋氏悌生曰言地利出于前圣之功旣加锡命而使之尽继述之道侯爵出于时王之制又加申戒而使之勤方伯之职盖王者分封班爵正欲其世守封彊以藩屏王室故不惟使嗣君以祖宗之心爲心缵承旧绪而无愧于往昔尤欲诸侯以天子之心爲心勤修乃职而无负于君也○朱氏善曰朕命不易示之以信也榦不庭方以佐戎辟又欲其有以敌王之忾也○邹氏泉曰榦训正不专言征伐亦示以大分诲以彝伦之意盖韩之立国所以爲远人计耳正彼不庭之国以风远人之归则布德宣威以佐汝辟者在是而职业以修世业以继矣】
　　○四牡奕奕孔修且张韩侯入觐以其介圭入觐于王王锡韩侯淑旂绥章簟笰错衡【叶户郎反】衮赤舄钩膺镂【音漏】锡【音羊】鞹【苦郭反】鞃【苦反】浅幭【莫歴反】鞗【音条】革金厄【叶于栗反】集传赋也修长张大也介圭封圭执之爲贽以合瑞【朱氏公迁曰瑞玉也】于王也【孔氏颖逹曰毛于崧高以介圭爲所执之瑞则此言介圭亦爲瑞也○黄氏一正曰介圭乃其先祖爲州牧所受者入觐执之修玉辑瑞之制也】淑善也【郑氏康成曰善旂旂之善色者也】交龙曰旂绥【音緌】章染鸟羽或旄牛尾爲之注于旂竿之首爲表章者也【孔氏颖逹曰天官夏采注云徐州贡夏翟之羽有虞氏以爲绥后世或无染鸟羽象而用之或以旄牛尾爲之缀于幢上然则绥者卽交龙旂竿所建与旂共一竿爲贵贱之表章故云绥章】镂刻金也马睂上饰曰锡今当卢也【孔氏颖逹曰当卢者当马之额卢在睂眼之上案巾车玉路锡樊缨金路钩樊缨注云金路无锡有钩此言钩膺必金路矣而得有镂锡者盖特赐之】鞹去毛之革也鞃式中也谓两较【朱氏公迁曰较音角见卫淇奥注】之闲横木可凭者以鞹持之使牢固也【孔氏颖逹曰以去毛之皮施于轼之中央持车使牢固也】浅虎皮也【毛氏苌曰虎皮浅毛也】幭覆式也字一作幦又作以有毛之皮覆式上也【孔氏颖逹曰幭字礼记作幦周体作字异而义同玉藻言羔幦鹿幦春官巾车言犬豻皆以有毛之皮爲幦少仪御车之法云拖诸幦明在轼上故知覆轼也】鞗革辔首也【曹氏粹中曰以鞗皮爲辔其有余而垂者谓之革也】金厄以金爲环缠搤辔首也【孔氏颖逹曰厄大虫如指似蚕金厄者以金接辔之端如厄虫然也】
　　集说【郑氏康成曰诸侯秋见天子曰觐韩侯以时觐于宣王故多锡以厚之○曹氏粹中曰旣觐则王班圭而复之乃以车马旂服赐焉○范氏处义曰不言其人而称其车马美之至也韩侯入觐旣知尊君亲上而无废礼故王之锡韩侯其仪物亦爲甚盛○王氏炎曰此章乃言所锡之多以见恩宠之厚也○朱氏公迁曰韩爲侯爵不当服衮但孔氏疏无衣引周礼巾车注谓王子母弟出封者虽爲侯伯而车服皆如上公以九爲节也然又爲特止于其身后世子孙则各服其服是则不可晓者岂周礼至此已变其旧而然欤○姚氏舜牧曰王旣亲命必有锡也诗人将叙锡予之隆故追叙韩侯始来之仪度及入觐合信之礼言之】
　　○韩侯出祖出宿于屠显父【音甫】饯之清酒百壶其殽维何炰【白交反】鼈鲜鱼其蔌【音速】维何维笋【恤尹反】及蒲其赠维何乘【绳证反】马路车笾豆有且【子余反】侯氏燕胥
　　集传赋也旣觐而反国必祖者尊其所往去则如始行焉屠地名或曰卽杜也【梁氏益曰杜者杜伯之国也汉之杜陵长安县有杜伯冢】显父周之卿士也防菜殽也【孔氏颖逹曰防者菜茹之总名对肉殽故云菜殽谓爲菹也】笋竹萌也蒲蒲蒻【音弱】也【孔氏颖逹曰天官醢人加豆之实有深蒲笋菹】且多貌侯氏觐礼诸侯来朝者之称【吕氏祖谦曰觐礼来朝之诸侯皆曰侯氏此则指韩侯也】胥相也或曰语辞
　　集说【郑氏康成曰王旣使显父饯之又使送以车马所以赠厚意也诸侯在京师未去者于显父饯之时皆来相与燕其笾豆且然荣其多也○孔氏颖达曰始行而爲祖祭者爲尊其往也反则自归其国而亦作祖祭言其来爲尊王归亦谨愼也祖与所宿不是一处饯讫然后出宿今出宿之文在饯之上者示行不留于是也诸侯反国爲王臣所送送者惟卿士耳故知显父周之卿士也○王氏炎曰此章言已觐而返也○谢氏枋得曰申伯之行王亲饯之韩侯之行王使显父饯之礼亦有差等也○章氏甫曰乘马路车是于常制之外特有赠行之仪盖殊典也】
　　○韩侯取【七注反】妻汾【符云反】王之甥蹶【俱衞反】父【音甫】之子【叶奬里反】韩侯迎【鱼觐反】止于蹶之里百两【音亮又如字】彭彭【叶铺郎反】八鸾锵锵不显其光诸娣【大计反】从之祁祁【巨移反】如云韩侯顾之烂其盈门【叶睂贫反】
　　集传赋也此言韩侯旣觐而还遂以亲迎也【何氏楷曰于蹶父所居行亲迎之礼蹶父爲周卿士意其采邑必在王城外也】汾王厉王也厉王流于彘在汾水之上故时人以目王焉犹言莒郊公黎比【音毗】公也【孔氏颖逹曰左传于昭公之世有莒郊公襄公之世有黎比公莒不爲君諡每世皆以地号公○严氏粲曰解頥新语云晋侯居翼谓之翼侯晋人纳诸鄂谓之鄂侯郑叔段居京谓之京城大叔及出奔谓之共叔其皆汾王之类乎】蹶父周之卿士【孔氏颖达曰知蹶父卿士者蹶氏父字不书国爵则非诸侯下言靡国不到则是爲王聘使之人故知卿士也】姞姓也【曹氏粹中曰说文曰黄帝之后百防姓姞后稷妃家也然则蹶盖其氏也】诸娣诸侯一娶九女二国媵之皆有娣侄也【郑氏康成曰媵者必娣侄从之独言娣者举其贵者○罗氏中行曰妻之女弟曰娣公羊传云媵者何诸侯娶一国则二国往媵之以娣侄从侄者何兄之子娣者何弟也○刘氏瑾曰嫡妻有娣有侄同姓二国之媵亦有娣有侄则九女也】祁祁徐靓也【刘氏瑾曰徐言其行动靓言其容饰】如云众多也
　　集说【曹氏粹中曰诗人言人之贵必叙其内外亲族如硕人之诗是也○吕氏祖谦曰古者任遇方面之臣旣尽其礼复恤其私使之内外光显体安志平然后能展布自竭爲王室之屏翰诗人述宣王能锡命韩侯而因道其娶之盛其意盖在于此而王室尊安人情暇乐亦莫不在其中矣○辅氏广曰此章言韩侯觐礼旣毕而遂就王国亲迎以归也韩侯取妻汾王之甥蹶父之子由是推之则蹶父者厉王之壻又周之贤卿士也此言韩姞家世之贵盛也韩侯迎止于蹶之里蹶父时爲卿士其里必在京师也此言亲迎之得礼也百两彭彭八鸾锵锵不显其光言韩侯车马舆卫之光显也诸娣从之祁祁如云韩侯顾之烂其盈门言韩姞娣侄之盛仪容之美亦有以当韩侯之心也○杨氏愼曰仪礼亲迎御轮三周下车曲顾卽所谓韩侯顾之也盖正其始男先于女者礼体之严也止而说男下于女者礼用之和也是所谓顾者礼也○姚氏舜牧曰方叙韩侯受命天子锡命之事而更端于取妻一节何也凡臣子日用之所享何莫而非君父之所赐而况乎婚娶之礼之大行于承君锡命之后且所娶者汾王之甥蹶父之子恩光宠贲有出于寻常万万者此所以诗人幷序之以见受命宠光之一至于此也○徐氏凤彩曰迎以百两从以诸娣皆邦君之礼也韩侯始受命爲诸侯故其取妻成其爲夫人也】
　　○蹶父孔武靡国不到爲【干僞反】韩姞【其一反】相【息亮反】攸莫如韩乐【音洛叶力告反】孔乐韩土川泽訏訏【况甫反】鲂鱮甫甫麀鹿噳噳【愚甫反】有熊有罴有猫【苖茅二音】有虎庆旣令居【叶斤御斤于二反】韩姞燕誉【叶羊茹羊诸二反】
　　集传赋也韩姞蹶父之子韩侯妻也【孔氏颖逹曰妇人称姓今以姓配夫之国谓之韩姞】相攸择可嫁之所也訏訏甫甫大也噳噳众也猫似虎而浅毛【尔雅虎窃毛谓之虦音栈猫○郭氏璞曰窃浅也】庆喜令善也喜其有此善居也【朱氏道行曰由物阜以徴民蕃其居之令可庆矣】燕安誉乐也
　　集说【孔氏颖达曰蹶父爲王卿士人臣不得外交无国不到是爲王使也昏礼男先求女而蹶父爲女择夫者礼阳倡阴和固当男行女随但男女长幼贤愚当量敌取匹女家意相许可然后遣媒故女家亦择男也○曹氏粹中曰此章与硕人卒章意同齐近河韩多山各赋其所有一则美其父母之国一则美其所嫁之国也○辅氏广曰言蹶父武勇健敏其爲卿士出使侯国所歴之多而爲其子韩姞怿可嫁之所莫如韩国之乐也北地少得川泽而独韩之川泽訏訏然大水陆所产众多旣喜韩姞有此善居则韩姞之安与乐也可知矣上章言韩侯之迎韩姞有以当其心此章则言韩姞之归韩国有以适其意男女相称夫妇咸和则家道正矣○谢氏枋得曰韩侯之宜家室皆宣王信任宠禄之恩也诗人之意欲臣子知其所自无忘上恩竭智尽忠以报国也○许氏谦曰诗人言国之富乐必道其禽兽鱼鼈之盛盖日用之所须者未尝言及金玉也是亦性情之正之一端也○唐氏汝谔曰虽叙韩姞归韩之乐亦以见韩封域之羙也】
　　○溥彼韩城燕【因肩反】师所完以先祖受命因时百蛮王锡韩侯其追其貊【母伯反】奄受北国因以其伯实墉实壑实亩实籍献其貔【音毗】皮赤豹黄罴
　　集传赋也溥大也燕召公之国也师众也追貊夷狄之国也墉城壑池籍税也【孔氏颖达曰公羊传曰什一而籍是籍爲税之义也】貔猛兽名【孔氏颖逹曰释兽云貔白狐赤豹毛赤而文黑罴大于熊貔言皮则豹罴亦献皮也】○韩初封时召公爲司空【朱氏公迁曰此召公指康公】王命以其众爲筑此城【朱氏公迁曰言王命者先王命之也】如召伯营谢山甫城齐春秋诸侯城邢城楚邱之类也【孔氏颖逹曰左传云邘晋应韩武之穆也是韩侯之先武王之子也以言先祖受命故本之始封之君言初爲韩君者受此侯伯之命也○朱子曰不知当初何故不敎本土人筑又须去别处发人来岂不大劳攘古人重劳民如此等事却又不然更不可晓强说便成穿凿如汉筑长安城却去别处调人来如今建州南劒上下筑城却去建康府发人来这般却晓不得○吕氏祖谦曰春秋之时城邢城楚邱城缘陵城杞之类皆合诸侯爲之霸令尚如此则周之盛时命燕城韩固常政也】王以韩侯之先【孔氏颖达曰韩是武王之子其封当在成王之时其命爲侯伯或成或康未知定何时也】因是百蛮而长之【孔氏颖达曰言因时百蛮者本立侯伯主治州内因主外夷故云因也】故锡之追貊使爲之伯【孔氏颖达曰夏官职方氏正北曰幷州言受王畿北面之国当是幷州牧也○朱氏公迁曰此则指宣王言盖向者先王以百蛮不可无长因封韩侯之祖爲之长今宣王又锡以追貊而使韩侯悉长之则国益以大矣】以修其城池治其田亩正其税法而贡其所有于王也【朱氏善曰修城池治田亩正税法贡土物皆修其职业之谓以终首章之意也】集说【毛氏苌曰韩侯之先祖武王之子也因时百蛮长是蛮服之百国也奄抚也实墉实壑言髙其城深其壑也追貊之国来贡而侯伯总领之○郑氏康成曰韩侯先祖有功德者受先王之命封爲韩侯居韩城爲侯伯其州界外接蛮服因见使时节百蛮贡献之徃来后君微弱用失其业今王以韩侯先祖之事如是而韩侯贤故于入觐使复其先祖之旧职赐之蛮服追貊之戎狄令橅柔其所受王畿北面之国因以其先祖侯伯之事尽予之皆美其爲人子孙能兴复先祖之功韩之先祖微弱所受之国多灭絶今复旧职兴灭国继絶世故筑治是城濬修是壑井牧是田亩收敛是赋税使如故常○辅氏广曰此章又言王之委重于韩侯而勉以强于自治而修其职贡于王也○谢氏枋得曰高城深池可以固圉彻田爲粮可以足食宣王爲边方虑亦详矣】
　　总论【朱氏公迁曰一章来朝而受天子之命二章旣朝而得天子之赐三章祖送而归四章五章亲迎以归六章则因前人之封建增今日之土宇而使修国中之职贡也】
　　韩奕六章章十二句
　　集说【程子曰崧高之诗止于建国亲诸侯襃赏申伯韩奕之序止于能锡命诸侯文武盛时大邦畏其力小邦懐其德朝觐防同无敢失时征伐诛讨莫不如志爵赏有度锡命有礼夫岂以是爲盛哉天子之事固如是也至于厉王王室衰微诸侯肆行赏罚不行于上则襃美申伯爲可嘉锡命不行于下则锡命韩侯爲可嘉也○黄氏震曰宣王封申伯所以懐南方之诸侯也命樊侯城齐所以懐东方之诸侯也锡命韩侯所以懐北方之诸侯也○邹氏忠曰韩爲望国诸侯之向背系焉而又密迩北国爲一方屛藩韩侯来朝犹用继世禀命之礼王因令之缵旧服受北国爲伯其依毗亦隆重哉而驭下之柄可槩见矣】
　　江汉浮浮武夫滔滔【叶他侯反】匪安匪游淮夷来求旣出我车旣设我旟匪安匪舒淮夷来铺
　　集传赋也浮浮水盛貌【郑氏康成曰江汉之水合而东流浮浮然】滔滔顺流貌【苏氏辙曰自周而南出于江汉之闲召公率兵循江而下也】淮夷夷之在淮上者也【孔氏颖达曰召公伐淮夷当在淮南鲁僖伐淮夷应在淮北淮之南北皆有夷也】铺陈也陈师以伐之也○宣王命召穆公平淮南之夷诗人美之此章总序其事言行者皆莫敢安徐而曰吾之来也惟淮夷是求是伐耳【苏氏辙曰言用命也】
　　集说【郑氏康成曰宣王命将率遣士众使循流而下滔滔然其顺王命而行非敢斯须自安也非敢斯须游止也爲来求淮夷所处据至其境故言来其曰出戎车建旟又不自安不舒行者爲来伐讨淮夷也据至战地故又言来○辅氏广曰首章言师众之行其志专其气鋭有不战战必胜矣故次章便言其成功○严氏粲曰持重之师不贪利疾趋疑于迟缓故言非敢安处非敢游息当时南征北伐四方略定惟淮夷未平故召公从容临之而有余也○邹氏泉曰上言顺水势以伐远下言盛军容以伐远只是一事一意而两叙之以成章耳】
　　○江汉汤汤【书羊反】武夫洸洸【音光】经营四方告成于王四方旣平王国庶定【叶唐丁反】时靡有争【叶甾陉反】王心载宁集传赋也洸洸武貌庶幸也【彭氏执中曰用兵非人主之美事不得已而兴师故召公告成于王曰王国庶定庶云者幸其仅然非以是爲美也】○此章言旣伐而成功也
　　集说【孔氏颖逹曰上言来至战地此言经营四方明是旣战而胜乃经营四方之叛国也言告成于王是伐之克胜使传遽告王也知非召公亲告王者以下章方云于疆于理则是召公未还且王国庶定是未见王之辞也故知使人告也○曹氏粹中曰宣王厉志恢复始则北伐玁狁次则南征蛮荆至于常武江汉而夷之居淮南北者悉已讨定之矣故召虎于是以经营四方之武功告成于王也○李氏樗曰王国旣定则于是无有战争之心而宣王之心亦可以安宁矣观此则知宣王之心在于安天下其战争诚出于不得已亦可以见召伯能奉王之心而能尽其职位也○辅氏广曰四方旣平则王国庶可平定所谓柔远能迩也时靡有争王心载宁此见宣王能以天下之心爲心而召公又能以宣王之心爲心也○严氏粲曰首章言王师之持重二章则言告成盖淮夷望风而服不待战也○许氏谦曰此诗三言四方皆指淮夷左右而言非天下之四方也○朱氏公迁曰淮南者四方之一也一隅有警天下不定故征伐淮夷所以经营四方也旣告成功则王国可定而王心可宁矣宜其急于告成也】
　　○江汉之浒【音虎】王命召虎式辟【音辟】四方彻我疆土匪疚匪棘王国来极于疆于理至于南海【叶虎委反】
　　集传赋也虎召穆公名也辟与辟同彻井其田也疚病棘急也极中之表也居中而爲四方所取正也【郝氏敬曰来极犹之归极则壤视中国也】○言江汉旣平王又命召公【陈氏鹏飞曰非谓宣王临江汉之地而命之也○朱子曰再言江汉之浒者系上事起下事也】辟四方之侵地而治其疆界【薛氏应旂曰江汉平则侵地复故开辟之然爲其所侵则疆界乱矣故使之彻以治之】非以病之非以急之也但使其来取正于王国而已于是遂疆理之尽南海而止也
　　集说【严氏粲曰三章述平赋也古人伐叛讨贰之后则必去其苛政平其赋敛以慰民心故此章言彻法之事召虎旣成功于江汉之浒王命由此地以开辟四方而施彻法于疆土武事仅定而卽行疆理赋税之法疑于病民且疑于急迫矣宣王谓我非疚也非棘也盖什一天下之中正乃我周之定制欲天下皆于王国来取中焉耳宜往而疆之以正其疆界往而理之以分其土宜推而至于南海之远淮夷在南故曰至于南海○朱氏善曰封建井田皆先王之良法也故江汉旣平宣王卽命辟四方之侵地将以复封建之旧也彻四方之疆土将以复井田之旧也复封建之旧所以息四方之争而固小国之利也复井田之旧所以戢四国之防而固小民之利也于是疆之理之尽南海而止则虽滨海之国无不复乎旧封也滨海之民无不安于什一也此所以爲中兴之盛也】
　　○王命召虎来旬来宣文武受命召公维翰【叶胡千反】无曰予小子【叶奬里反】召公是似【叶养里反】肇敏戎公用锡尔祉集传赋也旬徧宣布也自江汉之浒言之故曰来召公召康公奭也翰榦也予小子王自称也肇开戎女公功也○又言王命召虎来此江汉之浒徧治其事以布王命而曰昔文武受命惟召公爲桢榦【郑氏康成曰爲虎之勤劳故述其祖之功以劝之】今女无曰以予小子之故也但自爲嗣女召公之事耳能开敏女功【辅氏广曰肇谓自尔开之敏则自能有功也】则我当锡女以祉福如下章所云也
　　集说【孔氏颖达曰上章云经营四方告成于王又言于疆于理至于南海今王命召虎称其功劳则来旬来宣当指此二事来旬谓勤劳于经营四方来宣谓勤劳于徧理众国也○李氏樗曰人君之命臣多言祖考之事以戒之宣王命韩侯旣告之缵戎祖考今命召公亦以祖考训之盖欲世其家也○刘氏瑾曰此章追述王命召虎之词以终上章所言经营疆理之意而起下章所序赏赐之事○朱氏公迁曰康公宣布政敎在江汉之闲今召虎征淮南继乃祖之业耳故勉之使视王事如家事旣陈忠孝之道以劝勉之复明报施之道以歆动之○朱氏善曰昔先王受命有如召公日辟国百里则召公者实文武之桢榦也我之命虎以来旬来宣也岂惟一人之爲亦惟先人之功业是继果能以继先人之业爲心则淮夷之未服岂惟虎之责抑亦虎之耻也汝能开敏汝功则我固当锡汝以祉福矣勉之以先人之业期之以后日之报宣王眞得待世臣之体也哉】
　　○厘【力之反】尔圭瓒【才旱反】秬【音巨】鬯【初亮反】一卣【音由无韵未详】告于文人锡山土田【叶地因反】于周受命【叶满幷反下同】自召祖命虎拜稽首天子万年【叶祢因反】
　　集传赋也厘赐卣尊也【尔雅释器卣中尊也○孙氏炎曰尊彝爲上罍爲下卣居中○孔氏颖达曰春官郁人掌和郁鬯以实彝而陈之则鬯当在彝而此及尚书左传皆云秬鬯一卣者当祭之时乃在彝未祭则在卣赐时未祭故卣盛之】文人先祖之有文德者谓文王也【严氏粲曰下云于岐周告先王之庙知文人爲文王也】周岐周也召祖穆公之祖康公也○此序王赐召公策命之词言锡尔圭瓒秬鬯者使之以祀其先祖又告于文人而锡之山川土田【毛氏苌曰诸侯有大功德赐之名山土田附庸○孔氏颖达曰礼名山大川不以封诸侯有大功德乃得赐之】以广其封邑【孔氏颖达曰召本岐山之阳采地之名且爲畿内之国书传无召穆出封之文则益之土田大于故耳未成爲大国也】盖古者爵人必于祖庙示不敢专也又使往受命于岐周从其祖康公受命于文王之所以宠异之而召公拜稽首以受王命之策书也人臣受恩无可以报谢者但言使君寿考而已
　　集说【孔氏颖逹曰宣王欲尊显召虎故如岐周以虎祖康公在岐周事文武有功而受采地今虎嗣其业功与之等故往岐周命之明其复祖之业所以尊显之也还用其祖召康公受封之礼明虎之功与康公同也岐是周之所起有先王之别庙在焉故就之也○谢氏枋得曰锡山川土田必使召虎受赐于岐周用文武封康公之礼以待之此时此意赏非宣王之赏如禀命于乃祖文武也功非召虎之功如受敎于乃祖康公也召虎思文武之德思康公之德必能尽心尽力以报宣王之德矣三代令王不责臣子以事功惟勉臣子以忠孝本于人心天理而感动之也盘庚亦得此意○朱氏公迁曰前以康公之佐文武者勉其功此以文武之命康公者行其赏以上三章皆述策命之词此又以祝颂之语结之也○朱氏道行曰山川土田受之先王传之后世岂得轻假故必告之文人俾从召祖受命周庙示不敢私以重典也】
　　○虎拜稽首对扬王休【叶虚久反】作召公考【叶去久反】天子万寿【叶殖酉反】明明天子【叶奬里反】令闻【音问】不已矢其文德洽此四国【叶越逼反】
　　集传赋也对荅扬称休美考成矢陈也○言穆公旣受赐遂荅称天子之美命作康公之庙器而勒王策命之词以考其成【胡氏一桂曰曰作召公考者盖不自有其功归美于乃祖康公之意耳○朱氏谋防曰古者论譔其先祖之有德善功烈勲劳庆赏声名列于天下而酌之祭器自成其名以祀其先祖是之谓考】且祝天子以万寿也【刘氏瑾曰上章虎拜稽首天子万年者述穆公受册书而祝谢其君之词也此复言虎拜稽首天子万寿者述穆公铭祖庙器而祝君之词也】古器物铭云【音弁】拜稽首敢对扬天子休命用作朕皇考龚【音恭】伯尊敦【音对】其睂寿万年无疆【朱氏公迁曰周大夫名龚伯者其父也尊酒器敦盛黍稷器也】语正相类但彼自祝其寿而此祝君寿耳旣又美其君之令闻而进之以不已劝其君以文德而不欲其极意于武功古人爱君之心于此可见矣【朱氏善曰淮夷之服王则有令闻矣然犹愿其令闻之不已焉四方之平王则有武功矣然犹愿其文德之洽焉若召穆公可谓爱君之至矣】
　　集说【曹氏粹中曰宣王以康公之事命召虎虎即以康公之事成之使宣王永有令闻而文德普洽是所谓以康公之事成之者也○李氏樗曰宣王之命召虎乃曰来旬来宣是不以武功爲事矣召公告宣王曰矢其文德洽此四国其臣不以黩武爲事矣君臣相勉如此其视皋陶之赓歌不相远矣○严氏粲曰六章申报上之意而纳君于德也宣王方以武功襃虎而虎乃以文德勉宣王盖不矜己之功而纳君于德意度远矣○黄氏佐曰首三句诗人但作己意以述其事下五句则述其勒铭之词盖于勒铭之后竝勒此数句以致其报国祝愿之词耳】
　　总论【黄氏櫄曰江汉一诗乃召公还师奏凯之日论功行封之时所作也初则整师而往非爲邀功特以淮夷作患不能自安耳次则淮夷之患除而其功成次则安民之政举而其功广次则卽功而论赏次则论定而赏行次则人臣报塞之义也○叚氏昌武曰林贤良事要曰古者畿兵不出所以重内卒有四方之役卽用诸侯人耳或遣上公帅王赋亦不过元戎十乘以先啓行而已而调兵诸侯又各从其方之便高宗伐楚盖裒荆旅武王伐商实用西土至于征徐以鲁平淮夷以江汉略见于经可考也】江汉六章章八句
　　集说【陈氏鹏飞曰淮夷之地不一徐州在淮北扬州在淮南江汉常武二篇同言淮夷以地理考之曰江汉之浒王命召虎者是淮南之夷也若在淮北则江汉非所由入之路矣曰率彼淮浦省此徐土者是淮北之夷也若在淮南则徐土非聮接之地矣○严氏粲曰周兴西北岐丰去江汉最远故淮夷难服从化则后倡乱则先周人经理淮夷用力最多成王初年淮夷同三监以叛其后又同奄国以叛伯禽就封又同徐戎以叛宣王一命吉甫北方旋定继命方叔伐蛮荆后命召公平淮南之夷又命皇父平淮北之夷盖南方之役至再至三淮夷未定则一方倡乱天下皆危故至淮夷平然后四方定此江汉常武所以爲宣王之终事而系之于宣王大雅之末也】
　　赫赫明明王命卿士【叶音所】南仲大【音泰下同】祖大师皇父【音甫】整我六师以修我戎【叶音汝】旣敬旣戒【叶讫力反】惠此南国【叶越逼反】
　　集传赋也卿士卽皇父之官也【孔氏颖逹曰十月之交皇父与此皇父得爲一人或皇氏父字传世称之亦未可知也】南仲见出车篇大祖始祖也大师皇父之兼官也【陈氏鹏飞曰自冢宰而下谓之六卿大师而下谓之三公旣曰王命卿士又曰大师皇父周家不特设三公皆兼职而已如周公以冢宰兼大师也】我爲宣王之自我也戎兵器也○宣王自将以伐淮北之夷而命卿士之谓南仲爲大祖兼大师而字皇父者整治其从行之六军修其戎事以除淮夷之乱而惠此南方之国【孔氏颖逹曰王肃述毛以爲王不亲行王基述郑爲王自亲行王旣亲行仍须命元帅以统领六军也】诗人作此以美之必言南仲大祖者称其世功以美大之也【辅氏广曰称其世功以美大之者见当时之重世臣也】
　　集说【孔氏颖达曰师严器备当恭敬临之又当戒惧而处之施仁爱之心于此南方淮浦之旁国勿得防掠爲民之害也○辅氏广曰旣敬旣戒临事而惧也敬戒乃用兵第一义能如是则成功可必而南国可惠矣南方之国则淮南诸国也盖徐州之夷南侵诸国爲之不安故其言如此○谢氏枋得曰宣王命将多取之世臣何也文事武备素讲于家庭定乱持危常在其念虑一日用之必老成持重不以轻易误国事矣○胡氏一桂曰旣敬则不敢轻肆旣戒则不敢妄杀此其所以爲王者之师严重详审而爲南国之惠也○朱氏善曰赫赫言其声势之盛明明言其威灵之显是时天子亲征故亲命皇父以整六师以修我戎军事以敬戒爲主敬则无一念之或怠戒则无一事之敢忽卽南仲所谓忧心悄悄也尔祖南仲旣以敬戒而服玁狁于前矣尔其可不以敬戒而惠此南国于后乎】
</div>
    <div class="pagination">
<a href="钦定诗经传说汇纂_page50.html">上一页</a><span>...</span><a href="钦定诗经传说汇纂_page46.html">46</a><a href="钦定诗经传说汇纂_page47.html">47</a><a href="钦定诗经传说汇纂_page48.html">48</a><a href="钦定诗经传说汇纂_page49.html">49</a><a href="钦定诗经传说汇纂_page50.html">50</a><span class="current-page">51</span><a href="钦定诗经传说汇纂_page52.html">52</a><a href="钦定诗经传说汇纂_page53.html">53</a><a href="钦定诗经传说汇纂_page54.html">54</a><a href="钦定诗经传说汇纂_page55.html">55</a><a href="钦定诗经传说汇纂_page56.html">56</a><span>...</span><a href="钦定诗经传说汇纂_page52.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
