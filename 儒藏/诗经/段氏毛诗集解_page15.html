<!DOCTYPE html>
<html>
 <head>
  <meta charset="utf-8"/>
  <title>
   段氏毛诗集解 - 第 15 页/共 31 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   段氏毛诗集解 - 第 15 页/共 31 页
  </h1>
  <div class="content">
   鸤鸠在桑其子七兮淑人君子其仪一兮其仪一兮心如结兮
　　毛曰兴也鸤鸠秸【于入反】鞠也【李曰鸤鸠尔雅以为秸鞠方言以为戴胜乃今之鸲鹆也】鸤鸠之养其子朝从上下暮从下上平均如一郑曰淑善也　张曰结云者实而不他也【孔曰谓坚牢不】
　　【散如物之裹结】　陈曰君子动容貌斯逺暴慢正顔色斯近信出辞气斯逺鄙倍其见于容貌顔色辞气之间有常度矣岂固为是拘拘然者哉盖和顺积中而英华发外是以由其威仪一于外则其心如结于内者从可知也
　　鸤鸠在桑其子在梅淑人君子其带伊丝其带伊丝其弁伊骐【音其】
　　毛曰飞在梅也　郑曰其带伊丝谓大带也大带用素丝有杂色饰焉【孔曰玉藻云杂带君朱緑大夫华士缁辟是有杂色饰】　毛曰弁皮弁也骐骐文也【孔曰马之青黒色谓之骐此字从马则谓弁色如骐马之文也顾命云四人骐弁执戈注云青黒曰骐弁类多矣知此是皮弁者以其韦弁以即戎冠弁以从禽弁绖又是吊凶之事且不得与丝带相配惟皮弁是视朝之常服】　孔曰鸤鸠常言在桑其子毎章异木言其子自飞去母常不移也【苏曰从其在梅则失其在棘从其在棘则失其在榛是以居一以俟之而无不及者　黄曰天下之动正夫一一也者所以正夫不一也古之人君在我者一于仁而天下之求我者虽不一而各得其所焉茍在我者不一则吾之爱必有所及有所不及也】　朱曰其带伊丝其弁伊骐言有常度不差忒也【曹曰其下服带则其上必服弁此言由其心一故其服亦有常也　苏曰周旋反覆视之无不如一】
　　鸤鸠在桑其子在棘淑人君子其仪不忒【他得反】其仪不忒正是四国
　　朱曰忒差忒也有常度而其心一故仪不忒仪不忒则足以正四国矣大学传曰其为父子兄弟足法而后民法之也
　　鸤鸠在桑其子在榛【侧中反】淑人君子正是国人正是国人胡不万年
　　释文云榛木丛生也　郑曰胡不万年人欲其寿考【朱曰尊仰爱敬之而愿其寿考之辞也　曹曰思古人而愿其存也】
　　鸤鸠四章章六句
　　下泉思治也曹人疾共公侵刻下民不得其所忧而思明王贤伯也
　　程易剥卦传曰诸阳消剥已尽独有上九一爻尚存如硕大之果不见食将有复生之理上九亦变则纯隂矣然阳无可尽之理变于上则生于下无间可容息也隂道极盛之时其乱可知乱极则自当思治故众心愿戴于君子君子得舆也诗匪风下泉所以居变风之终也【陈曰乱极而不治变极而不正则天理灭矣人道絶矣圣人于变风之极则系之以思治之诗以示循环之理以言乱之可治变之可正也】　东莱曰匪风下泉虽皆思周道之诗然匪风作于东迁之前此一时也下泉作于齐桓之后此又一时也【曹曰变风之极终之以桧曹桧以匪风为终思周道也曹以下泉为终思治也则知当时下国之民复思文武成康之治者岂独一国而已哉乱极则思治变极则反正非惟人情之所愿而亦天道之常也故于是以豳风继之】
　　冽【音列】彼下泉浸彼苞稂【音郎】忾【苦爱反】我寤叹念彼周京毛曰兴也冽寒也下泉泉下流也　王曰苞丛生也毛曰稂童粱【孔曰禾之秀而不实者】　郑曰忾叹息之意寤
　　觉也　孔曰周京与京周京师一也因异章而变文耳　程曰泉之润物犹政令膏泽之及人泉寒冽则不能润物在下则不能及物浸渍则害物苞丛生之茂者乃反害之是皆不得其所也忾然既寤而叹念周道之衰也所谓思明王之时也【朱曰或曰苞稂微草犹得下泉之润而已不被明王贤伯之泽　陈曰泉之冷冽者宜养禾稼之物今乃及稂莠之害苗及萧蓍之野草以兴君侵刻下民之所养反以养害民与无益于民者】
　　冽彼下泉浸彼苞萧忾我寤叹念彼京周
　　毛曰萧蒿也【陆曰即白蒿叶白茎粗科生多者数十茎有香气故祭祀以脂爇之】
　　冽彼下泉浸彼苞蓍【音尸】忾我寤叹念彼京师
　　朱曰蓍筮草也【陆疏曰似藾萧青色科生】京师髙丘而聚居之也
　　芃【薄工反】芃黍苗隂雨膏之四国有王郇【音荀】伯劳【力报反】之毛曰芃芃美貌郇伯郇侯也【孔曰左传富辰称毕原鄷郇文之昭也文王之子惟言曹为伯明自曹以外其爵皆尊于伯故知爵为侯也时为州伯考之武王成王之时东西大伯惟周召毕为之无郇侯者】　朱曰黍苗既芃芃然矣而又有隂雨以膏之四国既有王矣而又有郇伯以劳之伤今之不然也【曽曰四国有明王郇侯又劳之今咸无焉】
　　下泉四章章四句
　　曹国四篇十五章六十八句



　　毛诗集解卷十四
　　钦定四库全书
　　毛诗集解卷十五
　　宋　段昌武　撰
　　豳
　　郑诗谱曰豳者后稷之曽孙曰公刘者自邰而出所徙戎狄之地名今属右扶风栒邑【孔曰周本纪云舜封后稷于邰杜预云豳在新平漆县东北邰今始平武功县所治厘城是也邰近而豳逺从内出外故言出　朱曰豳在今邠州三水县邰在今京兆府武功县】公刘以夏后太康时失其官守窜于此地犹修后稷之业勤恤爱民民咸归之而国成焉【孔曰国语云昔我先世后稷以服事虞夏及夏之衰弃稷不务我先王不窋用失其官而自窜于戎狄之间不窋后稷之子也韦昭注国语以为不窋当太康之时公刘乃不窋之孙不应亦当太康之世国语止云夏之衰也不言始衰之主本纪云公刘卒子庆节立国于邠是也定国于邠自公刘始】其封域在禹贡雍州岐山之北原隰之野至商之末太王又避狄人之难入处于岐阳成王时周公居东思公刘居豳忧念民事至苦之功以比序已志故别其诗以为豳国变风【孔曰周公王朝卿士不得专名一国因其上陈豳公故为豳风　释文曰周公遭流言居东作七月之诗成王悟而迎之以致太平故太师述其诗为豳国之风焉　文中子程元问曰敢问豳风何风也文中子曰变风也元曰周公之际亦有变风乎曰君臣相诮其能正乎成王终疑则风遂变矣非周公至诚其孰能卒正之哉元曰居变之末何也曰夷王以下变风不复正矣夫子盖伤之也故终之以豳风言变之可正也惟周公能之故繋之以正变而克正危而克扶终始不失其本其惟周公乎系之豳逺矣哉　刘曰豳风者名之为豳实周公诗耳周者畿内之国畿内诸侯上繋于王不得国别为风也何不编于鲁鲁伯禽封耳周公不之鲁也周公作诗意在于豳而周公之诗无所可系故因谓之豳也何以不列之于雅曰列之于雅是为变雅成王虽始疑周公而终任之君臣之道亦无间矣君子成人之美故不使成王之世有变雅之声而摄引其诗使还周公也　杨曰豳风周公诗也周公居摄政由已出谓之雅则人臣之事而已谓之风则周公非有国也而七月陈先公风化故并系之豳黄曰七月特言豳之风俗如此以明后稷先公风化之所及盖豳国本有是歌周公特陈之而已】范曰豳居风雅之间何也风之所为终雅之所为始也变风终于曹思明王贤伯之不可得于是次之以豳反之于周公而后至于鹿鸣言周之所以盛者由周公也
　　七月陈王业也周公遭变故陈后稷先公风化之所由致王业之艰难也
　　朱曰周礼籥章中春昼击土鼓龡豳诗以逆暑中秋夜迎寒亦如之即此诗也　郑曰遭变谓管蔡流言朱曰公刘以下太王以前先公之通称【曹曰先公兼指公刘】
　　【而下为言后稷开国乃在于邰豳虽非后稷之旧而豳公所修者实后稷之业故并以后稷系于豳】程曰七月大意忧深思逺不惟豳风当如此又成王中变自然发起周公言终久意思【朱曰陈此诗使瞽蒙朝夕讽诵以教之】欲成王知先公先王致王业之由民之劳力趋时稼穑之艰难如此此诗多陈节物大要言嵗序之迁人事当及时耳【吕曰先时感物预虑趋时皆忧勤艰难之状也　朱曰使成王知其积累之艰难如此而思奉承之不易且以见己之所以当国而不辞之意耳】所言或与月令异者月令多举其始此但言其有时不必始有也王曰仰观星日霜露之变俯察虫鸟草木之化以知天时以授民事女服事乎内男服事乎外上以诚爱下下以忠利上父父子子夫夫妇妇养老而慈幼食力而助弱其祭祀也以时其燕飨也以节此七月之义也　汉王充潜夫论曰七月之诗大小教之终而复始由此观之人固不可恣也【杨曰先王之政使民男女终嵗勤动未尝休也虽淫僻之心何自萌蘖哉而献飨之礼忠爱之诚隆于自然此所以皥皥莫知为之者也　王曰非道之以政齐之以刑所能致也风化而已】　杨曰七月备言田桑之事以其兴王之本在是故也　刘曰此诗所记苟非井邑其民乡党其教各有正长部分司其嵗功未易集也
　　七月流火九月授衣一之日觱【音必】发二之日栗烈无衣无褐【音曷】何以卒嵗三之日于耜四之日举趾同我妇子馌【炎辙反】彼南畆田畯【音俊】至喜
　　张曰七月之诗以夏正为防【朱曰三王之正不同周既用天正矣而此诗月数皆以人正为纪何也曰所谓改正朔者以是月为嵗首耳月固不易也况此诗陈后稷先公之旧厯夏商之世而成于周公之手则安得遽以天正为纪范曰何以卒嵗则又可见二之日为一嵗之终也】毛曰火大火也流下也【公羊传曰大辰者大火也何休注大火谓心　孔曰】
　　【左传张趯曰火星中而寒暑退服防云火大火心也季冬十二月平旦正中在南方大寒退季夏六月黄昏火星中大暑退左传又曰火犹西流谓火下为流朱曰火以六月之昏加于正南午位当东西之中至七月之昏则下而西流矣　孔曰尧典云日永星火以正仲夏而月令季夏火星中日永星火大火也大火次名东方之次有寿星大火析木三者大火为中尚书举中以言焉如此则星火为大火之次与此大之心星别】九月霜始降可以授冬衣矣【李曰荀子曰霜降而妇功成】一之日十之余也一之日周之正月也二之日殷之正月也【孔曰一之日二之日犹言一月之日二月之日周正月斗建子之月殷正月斗建丑之月程曰一之日犹言冬之日夏之日　张曰言月又言日别无义例只是文顺　朱曰一之日一阳之月】
　　【二之日二阳之月变月言日者犹言是月之日后凡言日者放此盖周之先公已用此以纪候有周有天下遂以为一代之正朔也　孔曰日阳月隂建子之月阳气初动故以日称　王曰阳生矣则言日隂生矣则言月与易临至于八月有凶复七日来复同意然四月正阳也秀葽言月何也秀葽以言隂生也隂始于四月生于五月而于四月言隂生者气之先至者也　曹曰易所谓隂阳之义配日月者是也蚕月者三月也与四月皆阳盛之月而不言日者蚕事非一月而秀葽隂生之候是以不言日也毛谓一之日为十之余至三之日四之日无十矣尚何余哉　段曰秀葽言月即阳月之意见隂阳无截然间防之理也】觱发风寒也栗烈寒气也【王曰风而寒尚非其至也无风而寒于是为至】郑曰褐毛布也【孔曰褐贱者之所服今夷狄作褐皆织毛为之也】卒终也朱曰嵗夏正之嵗也　毛曰三之日夏正月也【孔曰】
　　【斗建寅之月】豳土晚寒于耜始修耒耜【孔曰月令季冬命农修耒耜孟春天子躬耕帝籍豳士寒晚温亦晚故修耒耜始耕皆后中国一月也于训为于】四之日周四月也【孔曰斗建卯之月】民无不举足而耕矣　程曰同我妇子我妇我子同来致饷　朱曰我家长自谓也老者率妇子而饷之　毛曰馌馈也田畯田大夫也【孔曰释言云畯农夫也孙炎曰农夫田官也郭璞曰今之啬夫也　曹曰古者选俊人主田谓之田畯典农之大夫谓之农夫其重如此】　郑曰此章陈人以衣食为急余章广而成之【朱曰此章前段言衣之始后段言食之始二章至五章终前段意六章至八章终后段意】程曰嵗过中而行暮矣当有卒嵗之具御冬之备故以七月为首【张曰周人虑事有豫七月之诗常于半年前提掇故频举七月为言也】范曰七月隂气始盛而寒将至九月则不可无衣矣郑曰此二正之月人之无衣无褐将何以卒嵗乎
　　【朱曰言所以授衣为是故也　范曰孔子曰作易者其有忧患乎先王教民农桑以为衣食非以充欲所以备患也是故将言衣之本则着寒之】　欧阳曰农夫在田妇子往馈田大夫见其勤农乐业而喜【朱曰治田早而用力齐是以田畯至而喜之也孔曰周公陈先公在豳教民周备使衣食充足寒暑及时民奉上教知其早晚各自劝勉以勤农事业】
　　【故同我妇子馌彼南畆及嗟我妇子曰为改嵗此述民人之志非序先公号令之辞也】　范曰民生本乎衣食天下之务莫实于此矣礼义之所以起孝悌之所以生教化之所以成人情之所以固也故勤俭之俗莫如豳风
　　七月流火九月授衣春日载阳有鸣仓庚女执懿筐遵彼微行爰求柔桑春日迟迟采蘩祁祁【巨之反】女心伤悲殆及公子同归
　　郑曰载则也【曹曰始也】阳温也　毛曰仓庚离黄也【孔曰即葛覃黄鸟也】懿筐深筐也　朱曰遵循也　毛曰微行墙下径也五畆之宅树之以桑【王曰微行女子之行宜隐屏也】　郑曰柔桑穉桑也蚕始生宜穉桑也　毛曰迟迟舒缓也【孔曰迟迟者日长而暄之意人在阳则舒在隂则惨遇春暄则四体舒泰觉昼景之稍长谓日行甚迟故以迟迟言之】蘩白蒿也所以生蚕【孔曰白蒿所以生蚕今人犹用之　朱曰蚕生未齐未可食桑故以此啖之也　山隂陆曰今洗蚕种尚用蒿】祁祁众多也【程曰韩奕诸娣从之祁祁如云】伤悲感事苦也春女悲秋士悲感其物化也【孔曰既感事苦又感阳气】　程曰殆庶几也　孔曰公羊传説筑王姬之馆云于羣公子之舍则以卑矣是诸侯之女称公子也妇人谓嫁曰归　郑曰七月流火九月授衣将言女功之始故又本于此【吕曰七月流火三章皆言叮咛之也】　王曰以九月授衣也故春日载阳则求桑而蚕　孔曰春日则以温矣又有鸣者是仓庚也　曹曰仓庚乃鸣则将蚕之候也説文曰仓庚鸣则蚕生尧典以鸟兽孶尾氄毛为析因夷隩之候此诗以仓庚鸣鵙为蚕绩之斯螽蟋蟀为入室之候大意相类　孔曰于此之时女执持深筐循彼微细之径求柔穉之桑以养新生之蚕【曹曰求柔桑则蚕之始生者采蘩则蚕之未生者蚕有早晚女服其事之无斁也】因言养蚕之时女有伤悲之志更本之言春日迟迟然而舒缓采蘩者祁祁然而众多女心感蚕事之劳苦时物之变化皆伤悲有与公子同嫁之志【程曰再言春日迟迟者此道人情之感时也女勤力蚕事盖所以为衣裳之备庶几得如富贵之子及时而行也　王曰公子归以其时而国人之女亦以时而嫁以见先公幼吾幼以及人之幼也　朱曰公子豳公之子也盖是时公子犹娶于国中而贵家大族连姻公室者亦无不力于蚕桑之事故其许嫁之女预以将及公子同归而逺其父母为悲也此其风俗之厚而上下之情交相忠爱如此后章言公子者仿此曹曰预有离亲之感而伤悲亦忠厚也】　张曰此章次于耕事者重婚嫁本人情【范曰男莫不耕女莫不蚕则衣食之本立矣昏姻以时则男女正矣】
　　七月流火八月【户官反】苇【韦鬼反】蚕月条【他雕反】桑取彼斧斨【七羊反】以伐逺扬猗【于宜反】彼女桑七月鸣鵙【圭觅反】八月载绩载载黄我朱孔阳为公子裳
　　毛曰薍为萑葭为苇【孔曰释草云薍似苇而小者初生为菼长大为薍成则名为初生为葭长大为芦成则名为苇】豫蓄苇可以为曲也【孔曰月令季春云具曲植筐筥注云曲薄也植槌也薄用苇为之】　程曰蚕月当蚕长之月也计嵗气之早晚不可指定几月也　郑曰条桑枝落之采其叶也【朱曰条而取之则蚕长而桑盛与求柔桑之时异矣】　毛曰斨方銎也【孔曰破斧传曰隋銎曰斧方銎曰斨然则斨即斧也惟銎孔异耳】逺枝逺也条扬也【孔曰逺者谓长枝去人逺也扬谓长条起者皆手所不及故枝落而采其叶】角而束之曰猗【郑曰女桑少枝长条不枝落者束而采之也　孔曰左传云譬如捕鹿晋人角之诸戎掎之然掎角皆遮截束之名也故云角而束之曰猗　董氏曰齐诗猗彼女桑作掎盖掎而束也毛传亦曰角而束之则毛亦为掎也　苏曰取叶存条曰猗猗长也叶尽则条猗猗其长也】女桑荑桑也【郭璞曰今俗呼小而长条谓之女桑孔曰女是人之弱者女桑柔桑也】鵙伯劳也【郑曰伯劳鸣将寒之也五月则鸣豳地晚寒鸟物之候从其气焉　孔曰春秋传曰少皥氏以鸟名官伯赵氏司至伯赵鵙也以夏至来冬至去　又曰豳处西北寒气之至大率晚耳八月其获七月食瓜八月剥九月肃霜十月涤场如此之类皆与中国同也】　孔曰绩缉麻之名毛曰黑而有赤也朱深纁也祭服衣纁裳【孔曰易下系云黄帝尧舜垂衣裳盖取诸乾坤注云干为天坤为地天色地色黄故以为衣黄以为裳土寄位于南方故云用纁是祭服用衣纁裳之义考工记钟氏则染纁术也染则礼无明文染色多矣而独举黄由祭服尊故也　王曰周官染人秋染夏夏五色也盖于是时也五色皆可以染故载载黄我朱孔阳为公子裳也　曹曰或或黄或朱所谓秋染夏是也　东莱曰八月载绩载载黄我朱孔阳为公子裳孔颖达谓绩麻为布民自衣之黄之色施于祭服朱则为公子之裳非也古者冕用麻而服用丝如冕岂不用乎】阳明也【孔曰谓朱色光明】　郑曰七月流火将言女功自始至成故亦又本于此　孔曰民知将寒之候八月苇既成蓄之以拟蚕用　朱曰七月暑退将寒而是嵗御冬之备亦庶几成矣又当预拟来嵗治蚕之用故于八月苇既成之际而收蓄之程曰蚕长之月当枝落桑则用斧斨亦预备其器具也伐逺扬猗女桑皆用斧斨　朱曰采桑而大小毕取见蚕盛而人力至也　曹曰曰伐曰猗言取之无遗且有法也　毛曰七月鸣鵙八月载绩丝事毕而麻事起矣　朱曰凡此女功之所成者皆染之或或黄而朱者尤鲜明【王曰染以朱孔阳为难言我朱孔阳则黄不足道矣】程曰盖所以供公上为公子之衣裳故也为公子裘献豜于公皆此义也民之知义如此则美俗成矣【张曰我朱孔阳则已欲为公子裳取彼狐狸则已欲为公子裘春日迟迟采繁祁祁则殆及公子同归民爱豳公待之如家人其爱之深如此　李曰岂非至诚恻怛之意上以是施之下以是报之乎言裳而不及衣特便其韵耳】朱曰以上二章专言蚕绩之事以终首章前段无衣之意
　　四月秀葽【于遥反】五月鸣蜩【徒雕反】八月其获【户郭反】十月陨【于敏反】萚【音托】一之日于貉【户觉反】取彼狐狸【力之反】为公子裘二之日其同载缵【子管反】武功言私其豵【子公反】献豜【古牵反】于公
　　毛曰不荣而实曰秀葽葽草也【尔雅释草云华荣也木谓之华草谓之荣不荣而实者谓之秀　曹曰尔雅曰葽绕蕀菀注即今逺志也似麻黄赤华叶鋭而黄其上谓之小草説文曰刘向説葽味苦谓之苦葽本草云逺志一名蕀菀一名葽绕一名细草生太山宛句川谷四月采根叶隂干参订诸説知葽为逺志明矣】蜩螗也【孔曰方言曰楚谓蝉为蜩宋衞谓之螗蜩也】获禾可获也陨坠萚落也【孔曰陨萚十月木叶皆陨落也説文曰枝叶落陊地为萚】郑曰于往也　毛曰于貉谓取狐貍皮也【东莱曰貉狐貉】
　　【之居也戎狄之貉所以得名者亦以五谷不生狐貉之所聚也读作貉道之貉亦通】狐貉之厚以居孟冬天子始裘【董曰齐东郭书衣貉制　孔曰孟冬天子始裘月令文言自此以后臣民亦服裘也孟冬已裘而仲冬始捕兽者为来年之用皮革逾嵗干久乃可用】　程曰其同谓防聚共事也【郑曰君臣及民因习兵俱出田王曰惟田国人竭作故曰同】郑曰不用仲冬亦豳地晚寒也【曹曰仲冬大狩乃周公制礼以后所】
　　【定】　毛曰缵继功事也豕一嵗曰豵三嵗曰豜大兽公之小兽私之　孔曰三章既言丝麻衣服女功之正故四章陈女功之助取皮为裘以助布帛　郑曰秀葽也鸣蜩也获禾也陨萚也皆物成而将寒之候物成自秀葽始【张曰秀葽者物成之初鸣蜩者嵗秋之渐　曹曰四月阳气极于上而微隂已受胎于下葽感之而早秀蜩感之而续鸣至八月秋既分谷之感隂气而夙成者可以获矣十月隂既极杀气盛草木无不陨落矣首举四月者言隂气之来从微至着也　段曰四月秀葽隂气之先十月陨萚阳气之先】　王曰陨萚则鸟兽氄毛于是乎可以取皮故以陨萚为取貉狐貍之候也【曹曰仲冬之月鸟兽皆生耎毳细毛以自温所谓氄毛也豳土寒非裘不可以御风故也】　孔曰既言捕取狐貍因説田猎之事至二之日君民俱出田猎则继缵武事年常习之使不忘战也　朱曰献豜于公亦爱其上之无已也兽之小者私之以为已有而大者则献之于上【孔曰独説冬猎者以取皮在冬且大阅礼备故也】又曰此专言狩猎以终首章前段无褐之意
　　五月斯螽【音终】动股六月莎【素和反】鸡振羽七月在野八月在宇九月在户十月蟋蟀入我牀下穹【起弓反】窒【珍悉反】熏【许云反】鼠塞向墐户嗟我妇子曰为改嵗入此室处陆草木疏曰斯螽蝗类长而青长角长股股鸣者也五月中以两股相切作声闻数十步莎鸡如蝗而斑色毛翅数重其翅正赤六月中飞而振羽索索作声【毛曰莎鸡羽成而振讯之　李曰考工记曰以股鸣者以翼鸣者以股鸣者斯螽是也以翼鸣者莎鸡是也】　释文曰屋四垂为宇韩诗云宇屋霤也【朱曰宇檐下也】郭曰蟋蟀今趋织【孔曰月令季夏云蟋蟀居壁是从壁内出在野】　毛曰
　　穹穷也窒塞也【孔曰言穷尽塞其室之孔穴也】　孔曰熏鼠令出其窟【曹曰熏而出之惧其复穴也】　毛曰向北出牖也【孔曰士虞礼云祝启牖向注云向牖一名也为寒之备不塞南　朱曰塞向以当北风也】墐涂也庶人荜户【孔曰荜户以荆竹织门以其荆竹通风故泥之也曹曰凡人之居必有牖以纳光明必有户以通出入也】　孔曰穹窒墐户文在十月之下亦当以十月塞涂之矣【朱曰天既寒而事亦已可以入此窒处矣】　曹曰三之日于耜丁壮尽出而在田妇子供馈饷事蚕织亦已勤矣至是农事既毕女功亦成宜闵怜之曰嗟者闵怜之辞也闵怜之则欲使之安居而休息焉此邑居之所以当修也【曹又曰既皆温密矣然后以其妇子入处于内】　孔曰改嵗者以仲冬阳气始萌可以为年之始【又曰若总言一嵗之事则寒暑一周乃为终嵗故上言无衣无褐何以卒嵗　东莱曰豳诗陈先公风化而载其民言其嗟我妇子曰为改嵗入此室处则三正之通于民俗尚矣商周特举而迭用之耳　曹曰或曰夏曰嵗嵗星行一周也周曰年取禾一熟也此时豳人用夏正而于十月则言改嵗者盖其俗素以禾熟记嵗功之成残嵗无复事矣故嵗虽未终而谓之改嵗也其后周人遂以十一月为正盖本此】　范曰五月日短至而隂生斯螽动股莎鸡振羽气使之然也隂阳之气积微而为寒暑君子之戒民也蚤矣　郑曰自七月在野至十月入我牀下皆谓蟋蟀也将寒有渐非卒来也曹曰斯螽莎鸡得暑而股羽振动蟋蟀得寒而渐以附近于人寒暑变迁昆虫犹随之以出入而况于人乎【王曰隂阳往来不穷而与之出入作息者天地万物性命之理非特人事也】　孔曰虫既近于人大寒将至故涂塞其室又告妻子言我所以为此者为改嵗大寒当入此居处也【前汉食货志云春令民毕出在壄冬则毕入于邑其诗曰四之日举趾同我妇子馌彼南畆又曰十月蟋蟀入我牀下嗟我妇子聿为改嵗入此室处所以顺隂阳备冦贼习礼文也】　张曰此章见老者之安朱曰此章亦以终首章前段御寒之意
　　六月食郁及薁【于六反】七月亨【普庚反】葵及菽【音叔】八月剥【普卜反】十月获稻为此春酒以介眉寿七月食瓜八月防壶九月叔苴【七余反】采荼【音徒】薪樗【勅书反】食【音嗣】我农夫毛曰郁棣属薁蘡薁也【孔曰棣其树髙五六尺其实大如李食之甜一名车下李蘡薁者亦是郁类而小别耳晋宫阁铭云华林园中有车下李薁李车下李即郁薁李即薁郁薁生可食故以食言之葵菽当烹煮故以亨言之】　尔雅注葵承露也大茎小叶华紫黄色【李曰可茹公仪为鲁相所抜者是也】　朱曰菽豆也　毛曰剥击也【孔曰须就树击之】　曹曰凡米以稻为上黍次之稷为下四章既言八月其获矣此章又言十月获稻则五谷之熟各随其早晚耳　毛曰春酒冻醪也【孔曰此酒冻时酿之即酒正三酒中清酒也　月令仲冬麴糵必时注云古者获稻而渍米麴至春为酒　曹曰冻时酿之至春乃成　苏曰夏不可酿故为此酒以继之也】　郑曰介助也【尔雅云右也】毛曰眉寿豪眉也　李曰壶瓠也古今注曰壶芦
　　瓠之无柄也陆农师曰似瓠而圆者谓之壶芦　刘曰壶枯者可以为壶嫩者可以供茹八月宜防其梢令勿复花实所以坚其壶而大其茹今民尚尔【孔曰壶与食瓜连文谓甘瓠可食者也　张曰食瓜防壶皆去圃为场之渐】　毛曰叔拾也苴麻子也【尔雅曰黂枲实注礼记曰苴麻之有实也黂扶刃反　孔曰叔苴谓拾取麻实以供食也】王曰荼则苦菜非若葵之滑甘故以食农夫而已
　　【尔雅曰叶似苦苣花似菊堪食而苦】　毛曰樗恶木也【孔曰樗惟堪为薪故云恶木王曰以樗不材故薪之也然则材木在所养亦可知也】　吕曰衣裘具矣居室安矣老者之养不可以无加也农夫之勤其养不可以无蓄也【王曰地无遗利矣故物不可胜用也】　程曰自六月食郁及薁以下果蔬枣酒皆为养老之具　王曰眉寿衰矣养气体以助之也【朱曰果酒嘉蔬以养老疾奉宾祭介眉寿者颂祷之辞也　曹曰周人贵亲而尚齿也】　程曰七月食瓜以下皆为壮者之食故云食我农夫【郑曰瓜瓠之蓄麻实之糁干茶之菜恶木之薪养农夫之具　朱曰瓜瓠苴荼以为常食少长之义丰俭之节然也　段曰为裘为裳者知贵贱之分田猎者识尊卑之等饮食者知幼长之节农夫不自矜其劳而知恤其妇子之劳长幼不自惮其苦而知悯其农夫之苦分义谨严恩爱笃密】　朱曰此章至卒章终首章后段之意
　　九月筑场圃十月纳禾稼黍稷重【直容反】穋【音六】禾麻菽麦嗟我农夫我稼既同上入执宫功昼尔于茅宵尔索绹【徒刀反】亟【纪力反】其乗屋其始播百谷
　　郑曰场圃同地物生之时耕治之以种菜茹至物尽成熟筑坚以为场【毛曰春夏为圃秋冬为场　孔曰蹂践禾稼则谓之场　王曰无旷土故筑场于圃　曹曰是时地无旷土姑以人力随时而为之自防壶叔苴以后无复圃事可以筑之矣】郑曰纳内也治于场而纳之囷仓　孔曰种植诸
　　谷名为稼【李曰禾之秀实者为稼又在野曰稼】　説文曰黍禾属而黏者也以大暑而种故谓之黍　孔曰黍可以为酒尔雅曰粢稷也【孔曰粢者稷也曲礼曰稷曰明粢是也郭璞曰今江东人呼粟为粢然粢也稷也粟也正是一物也而本草稷米在下品别有粟米在中品又似二物故先儒共疑焉説文曰稷百谷之长沈括曰稷乃今之穄　曳也　曹曰本草以稷为穄如黍而色黒其米黄与黍俱为私秫故其苗与黍同类也】　毛曰后熟曰重先熟曰穋【董曰郑众曰先种后熟谓之重后种先熟谓之穋按説文穜音童所谓重也种音众所谓艺　释文曰禾边作童是重穋之字禾边作重是种艺之字】　孔曰再言禾者以禾是大名非徒黍稷重穋四种而已其余稻秫苽【与菰反】粱之辈皆名为禾麻与叔麦则无禾称故于麻麦之上更言禾字以总诸禾也　曹曰言黍稷重穋矣而又言禾言叔苴矣而又言麻盖兼藁秸纳之所以为薪蒸刍秫者亦豫备矣自黍至菽七者熟以秋冬而麦之熟则在初夏凡此诸谷其种敛之时不齐未必同时而纳必云尔者盖以见农事之备有也【段曰夏熟之麦犹可与是数者同纳民生之裕可知】　郑曰既同言已聚也【王曰所纳之备也】　毛曰入为上出为下【李曰田野入都邑故谓之上程曰上入迁入都邑之居也】　　范曰宫功公室之役也【董曰盖官府之役也古者用民之力不过三日其此谓乎　朱曰宫邑居者之宅也古者民受五畆之宅二畆半为庐在田春夏居之二畆半为宅在邑秋冬居之功葺治之事也】　郑曰尔汝也　毛曰宵夜也【李曰男子宵则索绹女子夜则纺绩前汉志曰女子所得日四十五盖一月三十日民又以半夜力作又添十五日】　程曰绹所用盖屋【苏曰以补缀屋之敝陋　孔曰绹绳之绞也　郑曰女当昼日往取茅归夜作绞索】　郑曰亟急也【黄曰春日舒迟而采蘩者祁冬日促迫而乗屋者亟】　毛曰乘升也【程曰乗屋盖治也】郑曰急当治野庐之屋【孔曰汝又当急其升上野庐之屋而修治之以待耘】
　　【耔之时上云塞向墐户是都邑之屋故知此所治屋者民治野庐之屋也】　董曰各入保城故野庐之居闲可以治之　孔曰播种也　张曰此章言农夫稼同则思上入执宫功不待督责自相戒以亟乘屋而播百谷亦未尝休息也　孟子曰民事不可缓也诗云昼尔于茅宵尔索绹亟其乘屋其始播百谷【范曰亟其乘屋趋时之急也其急何也其始播百谷故也】　范曰天运而不息人勤而不已故我稼既同则又将始播殖也【王曰如易所谓终则有始者也】　吕曰此章终始农事以极忧勤艰难之意
　　二之日凿氷冲冲【直弓反】三之日纳于凌【力证反】隂四之日其蚤【音早】献羔祭韭【音久】九月肃霜十月涤【徒歴反】场朋酒斯飨曰杀羔羊跻【子奚反】彼公堂称彼兕觥【虢彭反】万寿无疆周官凌人曰十有二月令斩氷　毛曰氷盛水腹坚则命取氷于山林冲冲凿氷之意【孔曰冲冲非貌非声故曰凿氷之意王曰冲冲和之至也凿氷非特备暑亦所以达阳气气达则冲冲矣　孔曰月令季冬氷方盛水泽腹坚命取而藏之　左传曰日在北陆而藏氷深山穷谷固隂沍寒于是乎取之注陆道也谓夏十二月日在虗危　曹曰月令季冬之月命取氷以入告民出五种盖阳气达而和适乃出五种焉】　孔曰豳土晚寒故可夏正月藏氷【又曰凌人十二月令斩氷即以其月纳之　朱曰豳土多寒故正月风未解冻氷犹可藏也】　毛曰凌隂氷室也【孔曰按凌人云三其凌注云三之者为消释也杜子春云倍其氷也】　孔曰仲春阳气出地氷依礼须开　程曰其蚤用之于献羔祭韭时夏颁氷是其后用时也【孔曰西陆朝觌而出之三统术四月立夏节日在毕十二度星去日半次然后见是立夏之日日去昴星之界已十二度昴星得朝见也二月开氷公始用之未赐臣也至于夏初其出之也朝之禄位宾食丧祭于是乎普用之是乃颁赐臣下也】　孔曰月令仲春天子乃献羔开氷先荐寝庙祭韭者盖以时韭新出故荐之【郑曰凌人注云为二月将献羔而启氷　李曰春荐羔荐韭乃春时先荐寝庙之物也】丘曰肃严气也　毛曰涤扫也场功毕入也两樽
　　曰朋【孔曰设两尊之朋酒斯为饮酒之飨礼　曹曰嵗隙必休老劳农且行乡饮酒之礼　朱曰乡饮酒之礼尊两壶于房户之间是也】　孔曰相命曰杀羔羊跻升也王曰公堂人君之堂也　孔曰称举也兕觥角爵也【王曰兕觥罚爵用于既酬之后亦所以为乐也】　毛曰疆竟也　孔曰七章言收敛之事所以成首章也衣食已具卒章乃言备暑藏氷饮酒相乐【王曰于是乎可以饮酒燕乐是谓燕飨之节　郑曰上章备寒故此章备暑后稷先公礼教备也　范曰备寒所以为下也备暑所以为上也寒者民之所患也故先之所以急民也】　程曰藏氷所以备暑而开氷必以仲春所以顺时气也【苏曰古者藏氷氷以节阳气之盛夫阳气之在天地譬犹火之着于物也故当有以解之十二月阳气蕴伏锢而未其盛在下则纳氷于地中至于二月四阳作蛰虫起阳始用事则亦始启氷而庙荐之至于四月阳气毕达隂气将絶则氷于是大食禄之家老病丧浴氷无不及是以冬无愆阳夏无伏隂春无凄风秋无苦雨雷出不震无灾霜雹厉疾不降民不夭札也　胡曰藏氷开氷圣人辅相燮调之一事不专恃此以为治】　张曰民忠爱其君之甚相戒以速毕场功当自杀羔羊献公以酒祝之万寿【段曰既富矣又何加焉曰寿】　东莱曰豳之先公国容未备无君民之间故曰朋酒斯飨曰杀羔羊跻彼公堂称彼兕觥万寿无疆
　　七月八章章十一句
　　鸱【尺之反】鸮【吁骄反】周公救乱也成王未知周公之志公乃为诗以遗王名之曰鸱鸮焉
　　书曰武王既丧管叔及其羣弟乃流言于国曰公将不利于孺子周公乃告二公曰我之弗辟【注云辟法也】我无以告我先王周公居东二年则罪人斯得于后公乃为诗以贻王名之曰鸱鸮王亦未敢诮公【欧阳曰金縢书言周公先摄政中诛管蔡后为诗以贻王郑谓先为冡宰中避而出作诗贻王以作诗后乃摄政而诛管蔡非也　曹曰周公之志在于卒宁王之图事成宁考之图功而已成王惑于流言而疑周公将败厥功乱孰甚矣故作鸱鸮以救之陈鹏飞论管蔡流言之意是矣以为周公避居于东都则不然盖羣叔与周公皆文王子武王弟也武王晚而得子年九十三而崩崩时成王方十三管叔于兄弟之次最长时去商俗未逺兄终弟及之义心所冀望而周公身自居中专政乃使管叔外监商民内懐不平反与武庚谋图周公遂挟之以叛故视鮀曰管蔡启商惎间王室金縢曰云云是周公至东都已诛管蔡而成王疑尚未解故周公作此诗冀以觉寤王意则鸱鸮诗固作在诛管蔡后也郑氏以辟音避谓周公避居东都陈鹏飞取之因谓成王方疑周公周公不宜逞怒于成王遽诛流言之党故谓东征在成王既迎周公之后其言与金縢之序不合且大诰曰三监及淮夷叛周公相成王将黜殷是周公即以王命诛之初无避疑之事也又蔡仲之命曰惟周公位冡宰羣叔流言乃致辟管叔于商金縢之弗辟蔡仲之致辟其为诛杀一也夫武王与周公共致天下方集大统以全盛之神器付之孺子以有周公故也死骨未寒而羣叔挟仇敌外叛将复反鄙我周邦周公任其顾托岂当畏避小嫌坐视宗社之颠覆哉其曰我之弗辟我无以告我先王盖言先王以此顾托于我我不讨定其乱则无以告我先王茍为避之而已何用告我先王而东山之役又何用战士为哉且成王疑虽未解而太公召公在内与周公同心左右王室又安有戾太子之变且破斧之所以美周公者专言其征四国之乱为大为嘉为休则周公之东为讨罪人无疑也　郑曰未知周公之志者未知其欲摄政之意也　朱曰管蔡流言使成王疑周公周公虽已灭之然成王之疑未释则乱未弥也故周公作此鸱鸮之诗以遗王而告以王业艰难不忍毁壊之意所以为救乱也】
　　鸱鸮鸱鸮既取我子无毁我室恩斯勤斯鬻子之闵斯尔雅曰鸱鸮鸋鴂【郭璞曰鸱类　山隂陆曰先儒以鸱鸮为巧妇以尔雅观之宜如璞义盖尔雅言鸱鸮鸋鴂继言狂茅鸱怪鸟枭鸱则鸋鴂亦枭之类也　吕曰鸱鸮恶声之驇鸟也诗有鸮萃止又翩彼飞鸮又为枭为鸱盖枭之类凡三言见于声诗皆恶声之鸟也鸋音宁】　东莱曰鸋鴂鸱鸮之别名也郭景纯陆农师所解皆得之方言曰自闗而东谓桑飞曰鸋鴂此乃陆玑疏所谓巧妇似黄雀而小其名偶与鸱鸮之别名同与尔雅之所载实两物也毛郑误指以解诗欧阳氏虽知其失乃并与尔雅非之盖未考郭景纯之注耳　欧阳曰鸟之爱其巢者呼鸱鸮而告之【程曰不知呼鸱鸮者主何物】　郑曰室犹巢也言已取我子幸无毁我巢我巢积日累功作之甚苦故爱惜之也【欧阳曰今鸱多攫鸟子而食】　毛曰恩爱也　程曰鬻育也　朱曰鬻养此子诚可悯怜今既取之其毒甚矣况又毁我室耶盖周公托为鸟言以自比　程曰鸱鸮谓为恶者【朱曰喻同管蔡作乱者】子喻管蔡【东莱曰周公谓管蔡为子者为周家语殷民之辞而设也】室喻王室　吕曰殷民欲叛冯附二叔之亲欺惑其人使之流言云公将不利于孺子欲王取信兄弟之言中伤周公谋危王室也故周公曰管蔡亲也尔既以恶污染使陷于罪是汝殷民入吾国害我兄弟矣又欲危王室则不可也【范曰成王幼弱未足以及天基命定命周公茍不摄政则祸乱将作而毁周室矣故曰无毁我室与王室同安危故也】
　　迨天之未隂雨彻彼桑土【音杜】绸【直留反】缪【莫侯反】牖户今女下民或敢侮予
　　毛曰迨及也彻剥也【朱曰取也】桑土桑根也　郑曰绸缪犹纒绵也　朱曰牖者巢之通气处户其出入处也郑曰下民巢下之民也　程曰迨天之未隂雨而
　　下言自为安固防闲之道深至如此而尚或侮之【朱曰亦为鸟言及天之未隂雨之时而往取桑根以纒绵其巢之隙穴使之坚固以备隂雨之患】　孔曰以勤劳之故惜此室巢今巢下之民或敢侮慢我欲毁我巢室王肃云今者今周公时周公言先王致此大功至艰难而其下民敢侵侮我周道不可不遏絶以全周室
　　予手拮【音吉】据【音居】予所捋【力活反】荼【音徒】予所蓄租【子胡反】予口卒瘏【音徒】曰予朱有室家
　　毛曰拮据撠挶也【孔曰説文云撠持也撠挶谓以手爪挶持草也】　朱曰捋取也　毛曰荼萑苕也【孔曰薍为雈雈苕薍之秀穗也　朱曰荼雈苕可以借巢】程曰蓄积租取也【王曰与租赋之租同】　王曰卒尽也　毛
　　曰瘏病也手病口病【孔曰口病明手亦病也　释文曰韩诗云口足为事曰拮据】郑曰我作之至苦如是者曰我未有室家之故【朱曰】
　　【亦为鸟言所以拮据捋荼蓄租劳苦而至于病者以巢之未成也以比己之所以勤劳如此者以王室新造而未集故也】
　　予羽谯谯【在消反】予尾翛翛【素雕反】予室翘翘【祁消反】风雨所漂摇予维音哓哓【呼尧反】
　　毛曰谯谯杀【色界反】也翛翛敝也【孔曰鸟之羽尾疲劳之状】翘翘危也哓哓惧也　郑曰音哓哓然恐惧告愬之意　苏曰为室之劳至于羽杀尾敝室成而风雨漂摇之则其音得无急乎【朱曰翘翘成而朱定也风雨又从而漂摇之以比己既劳瘁王室未安而多难乘之则其作诗以喻王亦不得不汲汲也】　程曰此周公之诗所以辞哀而意切也
　　鸱鸮四章章五句
　　东山周公东征也周公东征三年而归劳归士大夫美之故作是诗也一章言其完也二章言其思也三章言其室家之望女也四章乐男女之得及时也君子之于人叙其情而闵其劳所以説也説以使民民忘其死其惟东山乎
　　李曰周在丰镐管蔡挟三监叛其地在王室之东周公自周而征之则是自西而东故谓之东征二年而罪人斯得至归周则三年矣【林少颖曰东征得罪人乃在于二年之久盖重伤天伦诚有不得已焉诚有彷徨不得已之心此忠厚之至也　东莱曰周公何所恃而敢至二年之久尚有二公在可以委付内事故放得下也　段曰二説一説也惟有二公在故公得彷徨而徐取之也】孔曰完不与敌战归士完全　程曰思谓念其勤
　　劳思其庐室荒废也　孔曰室家之望女谓归士未反室家思望民有劳苦惟恐君上不知今叙其情闵其动劳则民皆喜説忘其劳苦　朱曰皆其心之所愿而不敢言者上之人乃先其未发而歌咏以劳苦之则其欢欣感激之情为如何哉夫古之人上下之际情志交孚虽家人父子之相语无以过此此其所以维持巩固数十百年而无一旦土崩之势也欤
　　我徂东山慆慆【徒刀反】不归我来自东零雨其蒙【莫红反】我东曰归我心西悲制彼裳衣勿士行【户刚反】枚蜎蜎【乌反】者蠋【音蜀】烝在桑野敦【都回反】彼独宿亦在车下
　　程曰东山所征之地【曹曰军法右背山陵前左水泽故周公之营军必依东山以为固】　毛曰慆慆言久也【陈曰慆慢也有流而不止之意】　孔曰零雨零落之雨　毛曰蒙雨貌【説文曰蒙微雨也】　王曰止使人毋为谓之勿　毛曰士事也　郑曰行陈也　毛曰枚微也【孔曰微者其物细微也大司马大阅云衔枚而进注云枚如箸衔之有繣结项中军法止语为相疑惑也】蜎蜎蠋貌桑虫也【孔曰释虫云蚅乌蠋樊光引此诗蚅乌革反　郭璞曰大虫如指似蚕见韩非子】　程曰烝犹云升也【陈曰升在桑中李曰郑谓烝寘也其音训久言久在桑野也】　朱曰敦独处不移之貌　郑曰独宿于车下【王曰古之所以用车战者谓战则将卒有所蔽倚止则为营卫与堑栅无以异兵械衣服之属皆可以载其中】　郑曰序归士之情也我往之东山既久劳矣归又道遇雨蒙蒙然是尤苦也【董曰我徂东山记其地也慆慆不归记其久也我来自东记其还也零雨其蒙记其时也　范曰人之情惮往而乐归于其归犹闵其下雨则其往可知也　程曰蒙蒙之时羇旅愁惨】　苏曰东征之士皆西人也方其在东未尝不曰归耳而未可以归故其心念西而悲　范曰征役久则衣敝制彼裳衣归士之情也【程曰制衣裳治归装也】　东莱曰勿士行枚亦归士之情也自幸全身而归愿勿从事于行阵而衔枚也【曹曰念归之心既切因思其离家之时妻子为制从军之服丁宁告语使勿专事于行阵衔枚之间欲其为万全之计也】所谓序其情而闵其劳也　朱曰其在涂也覩物起兴而自叹曰彼蜎蜎者蠋则在桑野矣此敦然而独宿者则亦在车下也【程曰蠋常在桑叶中居如士卒之独处敦然独宿于车下】
　　我徂东山慆慆不归我来自东零雨其蒙果臝【力果反】之实亦施【羊防反】于宇伊威在室蟏【音萧】蛸【所交反】在户町【他顶反】疃【他短反】鹿场熠【以执反】燿【以照反】宵行不可畏也伊可懐也毛曰果臝栝楼也【孔曰释草云果臝之实枯楼叶如瓜叶形两两相值齐人谓之天瓜】陈曰施延也果臝蔓生延施于宇下【曹曰当蔓生野中今乃延】
　　【入于宇之内矣】　刘曰伊威者壁落间小虫也无人扫则出行于室蟏蛸者小蜘蛛也无人行则结网当户【毛曰伊威委黍也蟏蛸长踦也　孔曰伊威名委黍别名防妇在壁根下瓮底土中生似白鱼者是也长踦小蜘蛛长脚者俗呼作喜子此虫来着人衣当有亲客至】　程曰町疃庐傍畦垅为麋鹿之场也【王曰町疃鹿场者町畦村疃之中无人焉故鹿以为场也　董曰区种法曰伊尹作为区田一畆之中地长十八丈分十八丈作十五町町间分十四道通人行疃为田里所聚】孔曰本草熠燿一名萤火陈思王萤火论曰秋隂沈数雨萤火夜飞之时也故云宵行【朱曰萤火夜飞其光熠燿也　董曰熠燿自是一种盖虫也夜行地上如蚕而喉下明如萤故曰宵行】　程曰我徂东山慆慆不归我来自东零雨其蒙其在外之久往来而劳毎章重言见其感念之深【苏曰及其归也又遇雨士于此尤苦故于四章毎言之而不已】丁夫于役田事遂废室庐遂荒果臝以下是也在彼思念其如此也　郑曰室中久无人故有此五物是不足可畏乃可为忧思耳【李曰此五物非可畏但起人懐思之情也】　朱曰此则述其归未至而思家之情也
　　我徂东山慆慆不归我来自东零雨其蒙鹳【古玩反】鸣于垤【田节反】妇叹于室洒埽穹室我征聿至有敦【徒端反】瓜苦烝在栗薪自我不见于今三年
　　郑曰鹳水鸟也【陆玑草木疏云鹳雀也似鸿而大长颈赤喙白身黒尾翅　曹曰説文曰雚工奂切小雀也引此诗鹳鸣于垤为据又曰鹳呼官切鹳专畐蹂如鹊短尾射之衔矢射人尔雅説鹳鷒鶝鶔与许慎同其音欢团福柔郭璞云一名羿则鸣于垤者非鹳也当作雚垤蚁封也】将隂雨则鸣　毛曰垤螘塜也将隂雨则穴处先知之鹳好水长鸣而喜也【孔曰螘辇土为塜以避湿将欲隂雨水泉上润故螘避湿而上塜鹳是好水之鸟知天将雨故长鸣而喜也　王曰垤是丘垤也　曹曰蚁知将雨豫为垤以御之而鹳鸣于其上雨候也】　郑曰洒洒埽拚也【类篇曰埽除也】穹窒穷塞防穴也【程曰穹窒谓防穴穹窒者窒所壅土也】　程曰有敦圆成之状瓜苦瓜之苦者延蔓栗薪之上　朱曰栗周土之所宜木程曰有隂雨之候则妇思念其劳而悲叹【郑曰行者于隂】
　　【雨尤苦妇念之则叹于室也】又计其行之久念其将至我征聿至谓我之行者其遂至也念其将至而洒埽复恨其留系之久见其思望之情切也瓜之苦者人之所不取常在其所以比君子久留滞不还也自我不见今三年矣　东莱曰妇人洒埽以待夫之至顾见苦瓜系于栗薪因感其夫之久匏系于外叹曰自我不见今三年矣
　　我徂东山慆慆不归我来自东零雨其蒙仓庚于飞熠燿其羽之子于归皇驳【邦角反】其马亲结其缡九十其仪其新孔嘉其旧如之何
　　郑曰仓庚仲春而鸣嫁娶之候也熠燿其羽羽鲜明也归嫁也　毛曰黄白曰皇【孔曰谓马色有黄处有白处】駵白曰驳【孔曰谓马色有駵处有白处駵赤色也】缡妇人之袆也母戒女施衿结帨【孔曰昏礼曰结帨此言结缡则缡当是帨孙炎曰帨巾也尔雅曰妇人之袆谓之缡缡緌也注緌系也又曰衿谓之袸注衣小带也　朱曰士昏礼曰父送女命之曰戒之敬之夙夜无违命母施衿结帨曰勉之敬之夙夜无愆而事此亲结其缡之事然也】九十其仪言多仪者【朱曰九其仪十其仪言其仪之多】　程曰四章言归而及时成婚姻之礼人情之乐也仓庚之羽鲜明婚姻之时也嫁女之归其马皇駇有文彩也亲结其缡女之亲结之九十其仪仪之多也其归而成新昏且甚嘉其旧昏相见之欢当如何也【朱曰此言东征之归士其未有室家者及时而昏姻既甚善矣其旧有室家者相见而喜当如何耶　曹曰新娶者犹甚善其配又况旧有偕老之志久别而复见者乎】　苏曰周公既出而作七月未还而作鸱鸮既还而作东山故豳风着此诗以见周公出入之次而后列周人美公之诗
　　东山四章章十二句
　　破斧美周公也周大夫以恶四国焉
　　郑曰恶四国者恶其流言以毁周公也　朱曰四国四方之国从管蔡之乱者　程曰豳诗七月陈王业鸱鸮遗王东山言东征破斧伐柯九罭皆刺朝廷不知周公于刺也复有浅深之异观诗可见狼跋美不失其圣
　　既破我斧又缺我斨【七羊反】周公东征四国是皇哀我人斯亦孔之将
　　毛曰隋銎曰斧【説文曰隋孔形狭而长也】説文曰斨方銎斧也毛曰皇匡也将大也　朱曰言东征之役既破我斧而缺我斨【曹曰或曰意诗人欲侈大其事盖与血流漂杵同意不以文害辞可也征之为言正也王者有征而无战不战以正之故初曰四国是皇皇亦正也次曰四国是吪吪者化之谓也】其劳甚矣然周公之意盖将使四方莫不一于正而后已其哀我人也岂不大哉然则虽破斧而缺斨义有所不得辞矣夫管蔡流言以谤周公而公征之不知者以为公之为是以救其身而已故为此诗者为之明其心如此学者于此玩味而有得焉则正大而天地之情可见矣【苏曰使周公嫌于救其身洁身而退以避二叔之难则其乱将及于四方如是则周公亦清矣然而未免于小人也　范曰象日以杀舜为事舜为天子也则封之管蔡启商以叛周公之为相也则诛之迹虽不同其道一也盖象之祸及于舜而已故舜封之管蔡流言将危周公以间王室得罪于天下故周公诛之非周公诛之天下之所当诛也周公岂得而私之哉】
　　既破我斧又缺我锜【巨宜反】周公东征四国是吪【五戈反】哀我人斯亦孔之嘉
　　毛曰凿属曰锜【释文曰韩诗云锜木属　曹曰斧斨固为杀伐之用锜銶非兵器而毎与斧同用致破缺者岂四国之人乐助周公如用鉏耰棘矜以攻秦者欤】吪化也
　　既破我斧又缺我銶【音求】周公东征四国是遒哀我人斯亦孔之休
　　毛曰木属曰銶【释文曰韩诗云銶凿属】遒固也【郑曰敛也　朱曰敛而固之王曰遒聚也聚而归周也】　范曰亦孔之休言四国平而天下和也
　　破斧三章章六句
　　伐柯美周公也周大夫刺朝廷之不知也
　　程曰伐柯乃既得罪人之后周公迟留未归士大夫刺朝廷不知所以返周公之道　董曰朝廷者人主所与大臣论是非可否之地诗人不斥言成王而曰朝廷所以兼刺也　东莱曰观金縢所载二公之知周公至矣今曰朝廷则二公亦与焉盖大臣与国同体者也主未悟而事未回国人所当责而二公所当受也【东莱曰王亦未敢诮公者盖二公非不知周公也但成王方在未敢之时可以彼可以此使二公一旦迫之成王从则幸不从则不继矣大扺人君茍有未敢之意且当培养使厚待其一旦翻然自悔可也】
　　伐柯如何匪斧不克取【七喻反】妻如何匪媒不得
　　毛曰柯斧柄也　朱曰克能也　孔曰媒通二姓之言者也　程曰伐柯匪斧则不能娶妻匪媒则不得言各有其道今欲周公之归亦必有其道也【朱曰此章之兴以起后章之义诗之为体优游不迫有至于如此者而学者求之于崎岖蹙狭之中寸量铢较如治法律失之逺矣】
　　伐柯伐柯其则不逺我觏之子笾豆有践
  </div>
  <div class="pagination">
   <a href="段氏毛诗集解_page14.html">
    上一页
   </a>
   <span>
    ...
   </span>
   <a href="段氏毛诗集解_page10.html">
    10
   </a>
   <a href="段氏毛诗集解_page11.html">
    11
   </a>
   <a href="段氏毛诗集解_page12.html">
    12
   </a>
   <a href="段氏毛诗集解_page13.html">
    13
   </a>
   <a href="段氏毛诗集解_page14.html">
    14
   </a>
   <span class="current-page">
    15
   </span>
   <a href="段氏毛诗集解_page16.html">
    16
   </a>
   <a href="段氏毛诗集解_page17.html">
    17
   </a>
   <a href="段氏毛诗集解_page18.html">
    18
   </a>
   <a href="段氏毛诗集解_page19.html">
    19
   </a>
   <a href="段氏毛诗集解_page20.html">
    20
   </a>
   <span>
    ...
   </span>
   <a href="段氏毛诗集解_page16.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
