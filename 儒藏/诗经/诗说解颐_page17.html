<!DOCTYPE html>
<html>
<head>
    <meta charset="UTF-8">
    <title>诗说解颐 - 第 17 页/共 42 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>诗说解颐 - 第 17 页/共 42 页</h1>
    <div class="content">　　○二之日凿氷冲冲三之日纳于凌隂四之日其蚤献羔祭韭九月肃霜十月涤场朋酒斯飨曰杀羔羊跻彼公堂称彼兕觥万寿无疆【赋也】○【凌力证反】
　　凿氷取氷于山以氷在穷谷则坚也冲冲凿深貎凌隂氷室也蚤旦朝也韭菜名涤扫荡也公堂君之堂也称举也疆竞也此章言豳君有志于民故以爕调为事而以用氷节阳气之过故天时得正气复严凝而九月肃霜也时和年丰至于十月则嵗功成而涤场矣于是蜡祭鬼神而党正属民以饮于乡乡大夫之与饮者饮毕则升公堂称兕觥以祝寿如今乡饮之谢恩然盖非大夫不可以言升公堂见君以民乐为乐而人亦以其乐乐君也
　　七月八章章十一句
　　此诗所重在于衣食衣食足而后知礼义其敬老慈防尊君爱民之意蔼然忠厚之风礼义之俗成而人心悦矣周之王业不基于此欤
　　鸱鸮
　　经防曰周公以管蔡流言之故作此诗以贻成王此说本于书之金縢谁能易之但金縢之书亦有错简故旧说皆以此诗作于管蔡既诛之后殊不知管蔡既诛何必复作此诗邪愚于书文已畧叙正辩见说理防编卷十书论下今以此诗言于管蔡未诛之前然后成王有所感动而周公得以致辟于罪人耳然以殷畔者孟子専言管叔则管叔者罪之首也诗意当有所归重焉此周公告成王之诗宜当为大雅也
　　鸱鸮鸱鸮既取我子无毁我室恩斯勤斯鬻子之闵斯【比也】
　　鸱鸮详见墓门字义本恶鸟攫鸟子而食者也室鸟自名其巢也鬻与育同养也此诗为管叔而作则鸱鸮当比管叔子当指百姓恩斯勤斯言忠爱勤劳王室也惟其忠勤所以闵百姓而养育之也
　　○迨天之未隂雨彻彼桑土绸缪牖户今女下民或敢侮予【比也】○【土音杜】
　　彻取也土韩诗作杜方言谓根为杜牖巢之通气户其出入处也绸缪牖户正是爱防百姓处盖言预备国家之意
　　○予手拮据予所捋荼予所蓄租予口卒瘏曰予未有室家【比也】
　　拮持据拘谓以手拘持草也捋采取之也荼萑苕盖茅穗之类可借巢者也蓄积租聚卒尽瘏病也室家巢也此章言己勤劳作室之意
　　○予羽谯谯予尾翛翛予室翘翘风雨所漂摇予维音哓哓【比也】
　　谯谯杀也翛翛敝也翘翘危也哓哓呌呼也此章言所以作诗哀鸣之意
　　鸱鸮四章章五句
　　集传觧文义大抵得之所不同者以鸱鸮比武庚以子指管蔡耳
　　东山
　　经防曰周公劳东征之归士而序其在途及归家之情也劳归士而为之道其情似亦当为王风耳
　　我徂东山慆慆不归我来自东零雨其蒙我东曰归我心西悲制彼裳衣勿士行枚蜎蜎者蠋烝在桑野敦彼独宿亦在车下【赋也】○【敦都囬反后章同】
　　篇内凡言我者皆托以征夫言东山即鲁之东山鲁盖古之奄国书所谓王来自奄即东征而归之事也慆慆如水下流而不返也零落也蒙细雨貎曰归犹云言归西西周也裳衣者平居之衣士与事同谓事其事也行阵也枚如箸衘之有繣结项中以止语也周公之东征未尝用兵事战特经畧及三年而后归耳详见说理防编卷十书论下久而不归归而遇雨在途以雨为苦见其时之愁惨也大抵军士思家之情在久住之处犹或可忍归心已动而未至则其情尤切故东归矣而复言西悲也制裳衣以征役久而衣破敝欲更制之而自令勿复从事于行枚也烝升也自野而上升于桑也桑野在途所经见其为蠋所升则在家蚕桑必已废业可知敦者独处不移之貎独宿车下言尚未归也古者用车止则为营卫故士卒宿于车下身在外则不能治桑野之桑矣此言其在途思归之切也
　　○我徂东山慆慆不归我来自东零雨其蒙果羸之实亦施于宇伊威在室蟏蛸在户町畽鹿场熠燿宵行不可畏也伊可懐也【赋也】
　　首章四句言其徃来之劳在外之久故每章重言见其感念之深也果臝括楼也以夏正六月华七月实九月熟施延也蔓生故延施宇下也伊威壁间瓮底所生小虫也一名鼠妇室无人扫则有之蟏蛸小蜘蛛长脚者也一名蟢子户无人出入则有之町畽庐傍畦垅也无人治之故鹿以为也熠燿明闪烁貎宵行虫名如萤夜行喉下有光旧说以熠燿即萤宵行为夜飞但熠燿与下章熠燿其羽相戾故从董氏之说以宵行为似萤之虫而以熠燿如下章之云然后于义为顺也言室庐荒废虽若可畏而不能已于懐思也华谷严氏以此言归士无室家而以末章所谓其新者当之则凿矣盖虽有妻室在家而或有不尽扫除之屋耳
　　○我徂东山慆慆不归我来自东零雨其蒙鹳鸣于垤妇叹于室洒扫穹窒我征聿至有敦爪苦烝在栗薪自我不见于今三年【赋也】
　　鹳水鸟头无丹项无乌带似鹤不善唳但以喙相击而鸣垤蚁塜也将隂雨则穴处者先知故蚁出垤而鹳就食之遂鸣于其上也将雨则恐行人不易至故妇以为叹也洒扫洒地而扫穹窒说见七月皆以待夫之至也我征征夫自我也聿至谓忽然而至足以慰妇之思也苦苦也人所不取故敦然独存栗薪者周土宜栗民家多种之而为苦升上者所蔓栗亦成薪矣盖言其初归感叹之情也金縢称周公居东者二年此云三年者通徃来在途之数而言耳
　　○我徂东山慆慆不归我来自东零雨其蒙仓庚于飞熠燿其羽之子于归皇驳其马亲结其缡九十其仪其新孔嘉其旧如之何【赋也】
　　马色有白处有黄处者曰皇马色有駵处有白处者曰驳駵赤色也缡妇人帨巾也九其仪十其仪言仪之多也仓庚飞而羽熠燿昬姻之时也当此时女于归者其新孔嘉但以起旧日之室家相见亦宜脩新昏之乐耳非必以新为归士之未有室家者也其旧如何本上章妇叹于室而言此则言其归家遂愿之情也以此慰劳见在上者之能体其意矣
　　东山四章章十二句
　　破斧
　　经防曰此东征之士称美周公之诗也集传谓其答前篇周公劳己之勤则若出于有意而不见人心之自然矣自此以下四章皆当为王风
　　既破我斧又缺我斨周公东征四国是皇哀我人斯亦孔之将【赋也】
　　斧斨详见七月字义易旅卦注斧所以除荆棘四国四方之国毛氏以为管蔡商奄者非也就如其说亦不当以奄列其间盖其时奄已封鲁非叛国也而四国之叛者实商与管蔡霍耳皇齐诗作匡正也将大也
　　○既破我斧又缺我锜周公东征四国是吪哀我人斯亦孔之嘉【赋也】
　　锜凿属吪化也化之而不杀也
　　○既破我斧又缺我銶周公东征四国是道哀我人斯亦孔之休【赋也】
　　銶木属遒聚也言不使离散失所也休言天下和平也○华谷严氏曰诗人言兵噐必曰弓矢干戈矛防无专言斧斨锜銶者斧虽兵噐所用而与斨并言乃豳民所用以采桑者又锜为凿属銶为木属以类言之知皆非兵噐矣周公奉王命以讨罪有征无战四国闻王师之至即穷蹙自守周公又迟之三年不为急攻之计故未尝从事于战阵惟行师有除道樵苏之事斧斨之用为多歴时之久则必破故言但能破我之斧缺我之斨而已其兵噐元无损也盖周公东征惟四国是正而已征者正也各欲正己也焉用战彼虽自外于周周公一视同仁均为我民不忿疾之乃哀矜之周公之徳如天地之无不覆载岂不大哉今按周公之东征期以抚安其地从征之人必少虽有兵噐亦不用而所用以除道樵苏者惟斧斨锜銶而已华谷之言可谓深得周公之意矣
　　破斧三章章六句
　　伐柯
　　经防曰成王能觧流言之疑信用周公而东方頼以安靖故东人喜之而作是诗也
　　伐柯如何匪斧不克取妻如何匪媒不得【比也】
　　伐柯用斧以为东方徂征之比也得妻用媒以为金縢解疑之比也君之于臣犹夫之于妻故托妻为言
　　○伐柯伐柯其则不逺我遘之子豆有践【比也】
　　遘遇也因媒得妻故以遇言之子即指妻也践行列也妻主中馈故以豆言此以比周公征东不假兵威而能绥之以徳盖以身为本故曰其则不逺也俎豆之事则尝闻之即豆有践之意惟如此然后能折冲樽俎也盖疑先释而后志得行矣
　　伐柯二章章四句
　　九罭
　　经防曰周公征东将归而东人愿留之故作此诗周公之归事毕而归非成王迎之也成王之迎不在东征之后辩见说理防编卷十书论下
　　九罭之鱼鳟鲂【兴也】我觏之子衮衣绣裳【兴意】
　　九罭九囊之网也鳟似鲤而鳞细眼赤鲂说见汝坟九罭常网非大网也鳟鲂常鱼非大鱼也但以九罭所遇者惟鳟鲂兴我之所遇则衮衣绣裳之周公见网罗豪杰得如周公者乃大网也此言周公不易得之意
　　○鸿飞遵渚【兴也】公归无所于女信处【兴意】
　　遵循也再宿曰信渚鸿所居飞则不定也故得至此地信处
　　○鸿飞遵陆【兴也】公归不复于女信宿【兴意】
　　髙平曰陆陆鸿北向则归而不复矣言周公既归则留王室而不复来东也
　　○是以有衮衣兮无以我公归兮无使我心悲兮【赋也】承上二章言周公信处信宿于此是以东方有此服衮衣之人愿其且留而无遽归故惜其去而心悲也
　　九罭四章一章四句三章章三句
　　狼防
　　经防曰周公遭流言之谤成王之疑未解而公处之不失其常故诗人美之而作此诗也
　　狼防其胡载防其尾【兴也】公孙硕肤赤舄几几【兴意】○【孙去声后凡孙顺之孙并同】
　　防躐也胡颔下悬肉也防一作踬跲也狼胡垂尾长食满腹则势重而行相碍孙委曲柔顺之意硕肤指其功业之大而言也几几安重也盖不动声色之意
　　○狼防其尾载防其胡【兴也】公孙硕肤徳音不瑕【兴意】瑕疵也徳音不瑕永终誉也○华谷严氏曰狼猛徤之兽平时不至防防其尾者虽项下垂胡若在平地亦无防之之理防胡防尾者谓其落机穽之时进退求脱不能也今按狼之防防不必以其落机穽时言盖因腹满而有防防耳防于前则必却而顿后防于后则必进而躐前观其间加一载字义当如此
　　狼防三章章四句

　　诗说解頥正释卷十四
　　钦定四库全书
　　诗说解頥正释卷十五　　　明　季本　撰
　　雅
　　雅者正也面相告语之正论也谓之小雅乃父子兄弟朋友夫妇之正论谓之大雅则朝廷君臣之正论故用之朝防用之燕飨用之赠送用之慰劳各有攸宜而非若风之可以随所用也但雅中有讥刺之诗如正月小旻巧言大东北山青蝇桑柔召旻之类皆讽辞也但以其为臣僚直言时政故不属于风而为雅耳详见緫论六义下
　　小雅
　　诸篇有他诗杂入者说见本篇
　　鹿鸣
　　经防曰此朝廷燕羣臣之乐歌当为大雅
　　鹿鸣食野之苹【兴也】我有嘉賔鼓瑟吹笙吹笙鼓簧承筐是将人之好我示我周行【兴意】
　　低下声苹藾蒿也青色白茎如筋始生香可食陆生之革非水中之萍也我主人也嘉賔指羣臣琴瑟协比歌声升歌也吹笙合堂下之乐也仪礼有歌有笙古者作乐必歌吹间作详见緫论诗乐下承下载上之义程子所谓承以借之是也筐篚属承物之筐谓之承筐将奉也周行详见卷耳字义乡射记曰古者于旅也语此正燕礼也安成刘氏曰燕饮至旅酬正礼已终然后言语以尽嘉賔之忠告而明大道也燕飨食饮礼各有分别详见彤弓字义
　　○鹿鸣食野之蒿【兴也】我有嘉賔徳音孔昭视民不恌君子是则是效我有防酒嘉賔式燕以敖【兴意】
　　蒿即青蒿详见蓼莪字义徳音即上章所谓示我周行也言甚昭明盖本于徳者如是视与示同恌薄也君子指在位之善类燕谓燕饮敖者不拘束之意欲其势分两忘而乐告以道也
　　○鹿鸣食野之芩【兴也】我有嘉賔鼓瑟鼔琴鼔瑟鼔琴和乐且湛我有防酒以燕乐嘉賔之心【兴意】○【乐音洛湛音躭后凡言湛乐并同】
　　芩草也茎如钗股叶如竹蔓生泽中下地咸处牛马亦喜食之湛乐之甚也燕乐其心则情相洽华阳范氏曰非止养其体娱其外而已所以乐其心也○鹿本山林之性在野以食非可覊縻者如贤者隠处山林非人君所能屈致故三章皆以鹿之在野者起兴此非语他国使臣之辞也后二章皆言防酒可以见其为燕礼而其燕为燕羣臣矣
　　鹿鸣三章章八句
　　鹿鸣旧与四牡皇皇者华同用亦详见诗乐下
　　四牡
　　经防曰周之征夫劳于王事不得归而思其父母故作此诗也父母之思不能不怨而不敢废王事怨而不怒矣大畧与北山相似而实不同北山则直言以讥切时事宜为小雅此则讽言以道逹私情有似王风耳然本衰世之情但说诗者惑于小序文武天保以上治内采以下治外之说故以鹿鸣四牡皇华诸篇皆为文王时诗虽于义本有不通亦必强为之觧而不知秦火之后篇章散乱今时所存之序多紊旧经岂可慿以为世次之先后哉集传谓旧说诗之时世皆不足信正此类也惟玩其辞以求其意斯得之矣
　　四牡騑騑周道倭迟岂不懐归王事靡盬我心伤悲【赋也】周道大路也倭迟廻逺之貎盬说见鸨羽王事靡盬言所以不得归也伤悲者以不得归为悲也以起下章不遑将父母之意
　　○四牡騑騑啴啴骆马岂不懐归王事靡盬不遑启处【赋也】
　　启跪处居也古者席地跪则双膝着地而耸身居则双膝着地而坐下也此申言在不得休息而无暇念父母之意
　　○翩翩者鵻载飞载下集于苞栩【兴也】王事靡盬不遑将父【兴意】
　　翩翩斜飞下止貎鵻鸟短尾之名谓鹁鸠也一名鳻鸠即左氏祝鸠性最孝故以起兴苞栩说见鸨羽言鸠飞亦有下止集木之时而人不能也将举也犹言题起也
　　○翩翩者鵻载飞载止集于苞杞【兴也】王事靡盬不遑将母【兴意】
　　杞枸檵即今枸杞
　　○驾彼四骆载骤骎骎岂不懐归是用作歌将母来谂【赋也】
　　骆最耐劳驾耐劳之四骆而骎骎疾走见其不能下止也如此则无归期而念母之情岂能遏乎谂告也举母作歌而以告于人庻防观风者采之其情可逹于上耳母之育子尤为劬劳而在家念子之情为恳切故承上章将母而特以母言之作歌谓思母者实作此歌也岂可以为在上者逆探之辞哉
　　四牡五章章五句
　　旧说以此诗与鹿鸣皇皇者华俱为上下通用之乐歌意必有借此诗以劳使臣者而后遂混为他用耳
　　皇皇者华
　　经防曰此天子遣使臣之诗当为大雅
　　皇皇者华于彼原隰【兴也】駪駪征夫每懐靡及【兴意】
　　皇皇光盛貎华草木之华也駪駪行在先貎征夫指使臣之将行者每懐靡及言当常思其有不及不可自以为足也原隰而有皇皇之华犹使臣将命而光华之及于下国也奉使而常懐不及之心则必能咨众谋矣如是而后可为有光华也
　　○我马维驹六辔如濡载驰载驱周爰咨诹【赋也】
　　濡润也周徧也咨访也
　　○我马维骐六辔如丝载驰载驱周爰咨谋【赋也】
　　如丝言柔也
　　○我马维骆六辔沃若载驰载驱周爰咨度【赋也】○【度徒洛反后凡谋度之度并同】
　　沃亦润意
</div>
    <div class="pagination">
<a href="诗说解颐_page16.html">上一页</a><span>...</span><a href="诗说解颐_page12.html">12</a><a href="诗说解颐_page13.html">13</a><a href="诗说解颐_page14.html">14</a><a href="诗说解颐_page15.html">15</a><a href="诗说解颐_page16.html">16</a><span class="current-page">17</span><a href="诗说解颐_page18.html">18</a><a href="诗说解颐_page19.html">19</a><a href="诗说解颐_page20.html">20</a><a href="诗说解颐_page21.html">21</a><a href="诗说解颐_page22.html">22</a><span>...</span><a href="诗说解颐_page18.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
