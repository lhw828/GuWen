<!DOCTYPE html>
<html>
 <head>
  <meta charset="utf-8"/>
  <title>
   毛诗正义 - 第 63 页/共 72 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   毛诗正义 - 第 63 页/共 72 页
  </h1>
  <div class="content">
   卷十八 十八之四 

　卷十八 十八之四 　 


　　《韩奕》，尹吉甫美宣王也。能锡命诸侯。梁山於韩国之山最高大，为国之镇，祈望祀焉，故美大其貌奕奕然，谓之韩奕也。梁山，今左冯翊夏阳西北。韩，姬姓之国也，后为晋所灭，故大夫韩氏以为邑名焉。幽王九年，王室始骚。郑桓公问於史伯曰：“周衰，其孰兴乎？”对曰：“武实昭文之功，文之祚尽，武其嗣乎？武王之子应韩不在其晋乎？”○奕音亦。韩，姬姓国也。梁山奕奕然，为韩国之镇，故曰韩奕。翊音翼。骚，素刀反，动也。祚，徂路反。 
　　[疏]“《韩奕》六章，章十二句”至“诸侯”。○正义曰：《韩奕》诗者，尹吉甫所作，以美宣王也。美其能锡命诸侯，谓赏赐韩侯，命为侯伯也。不言韩侯者，欲见宣王之所锡命，非独一国而已，故变言诸侯以广之。锡谓与之以物，二章是也。命谓授之以政，首章是也。经、序倒者，经先言受命以显其美，序先言赐者，欲见命亦是赐。《春秋》有来锡公命，是命为赐也。三章言韩侯得赐而归。四章说其娶妻之事。五章言其得妻之由。卒章言其得命归国，施行政事。既美其人言泛及之，主为锡命而作，故序言“锡命”以总之。○笺“梁山”至“晋乎”。○正义曰：此经虽有韩有奕，而文非共句，故解其名篇之意也。知梁山於韩国之山最高大者，以韩后属晋，《释山》云：“梁山，晋望也。”孙炎曰：“晋国所望祭也。”晋为大国，尚以为望，明於韩地最高大也。《夏官·职方氏》每州皆云其山镇曰某山，是其大者谓之为镇，故知梁山为韩国之重镇也。《礼》，诸侯之於山川，在其地祭，以祈福。山必望而祀之，故云“祈望祀焉”。经云“奕奕梁山”，是美其貌奕奕然。以其韩国之奕，故谓其篇为《韩奕》也。又辨其处，云“今在左冯翊郡夏阳县之西北”也。汉於长安畿内立三郡，谓之三辅，京兆在中，冯翊在东，扶风在西。外郡之长谓之太守，此三辅者谓之京兆尹。左冯翊、右扶风，左右犹外郡之名太守也。计此，止须言冯翊耳，不须言左。但《汉书》称冯翊、扶风之人，皆并言左、右，故郑亦连言左。范晔《后汉书》始於冯翊、扶风之人不言左、右耳，以前皆并言左、右。服虔《左传解赞》云“右扶风贾君”是也。又辨韩国兴灭之由。襄二十九年《左传》说晋灭诸国，云“霍、扬、韩、魏，皆姬姓也”。以此知韩是姬姓之国，后为晋所灭也。此韩是武王之子，以卒章之传已言韩侯之先祖武王之子，故直辨其姬姓也。故大夫韩氏以为邑名焉，谓食邑於韩，以韩为氏也。桓三年《左传》云：“曲沃武公伐翼，韩万御戎。”服虔云：“韩万，晋大夫曲沃桓叔之子，庄伯之弟。”晋为大夫，以韩为氏也。襄、昭之间，有韩宣子，六国之韩王，是此韩为之后也。晋之灭韩，未知何君之世。宣王之时，韩为侯伯。武公之世，万已受之。盖晋文侯辅平王为方伯之时灭之也，故韦昭云：“近宣王时，命韩侯为侯伯，其后为晋所灭，以为邑，以赐桓叔之子万，是为韩万。”则其亡在平王时也。“幽王九年”以下，皆《郑语》文。韦昭云：“骚，谓適庶交争也。武，武王也。文王子孙，鲁、卫是也。祚尽，谓衰也。嗣，继也。武王子孙当继之而兴。不在者，言不在应韩，当在晋也。”引此者，证幽王之时，韩仍在也。彼先言桓公之问，史伯之对，下言九年王室始骚。此引之，而与彼文倒者，彼文先说史伯之言，於后历陈事验，故始骚之文列之於后。此则略取其意，辨其问答之年。故进之於上。
　
　　奕奕梁山，维禹甸之。有倬其道，韩侯受命，奕奕，大也。甸，治也。禹治梁山，除水灾。宣王平大乱，命诸侯。有倬其道，有倬然之道者也。受命，受命为侯伯也。笺云：梁山之野，尧时俱遭洪水。禹甸之者，决除其灾，使成平田，定贡赋於天子。周有厉王之乱，天下失职。今有倬然者，明复禹之功者，韩侯受王命为侯伯。○甸，毛徒遍反，郑绳证反，或云郑亦徒遍反。倬，陟角反，明貌，《韩诗》作“晫”，音义皆同。王亲命之：“缵戎祖考，无废朕命。夙夜匪解，虔共尔位。戎，人。虔，固。共，执也。笺云：戎，犹女也。朕，我也。古之恭字或作”共“。○解音懈。共，毛九勇反，郑音恭，云：“古恭字。“ 
　　朕命不易，榦不庭方，以佐戎辟。”庭，直也。笺云：我之所命者，勿改易不行，当为不直，违失法度之方，作桢榦而正之，以佐助女君。女君，王自谓也。○榦，古旦反。辟音壁，君也。为，于伪反。桢音贞。 
　　[疏]“奕奕”至“戎辟”。○毛以为，此奕奕然高大之梁山，其傍之野，本遭洪水之灾，维为禹所治之，谓决除其灾，使成平田，而贡赋於天子也。今居其地，复禹之功有倬然著明其道德者，韩侯也。韩侯以此明德，受天子之命为侯伯也。王身亲自命之，云：汝当绍继光大其祖考之旧职，复为侯伯，以继先祖，无得弃我之教命而不用之。其在职也，当早起夜卧，非有解怠。用心坚固，执持汝此侯伯之职位。我之所命汝者，不得改易而不行，以此为桢榦，有违道不直之方，以此佐助汝大君之天子。此是王命辞之略也。○郑以甸为丘甸之甸，戎为汝，共为恭敬。言继汝祖考之旧职，恭於汝职，以助汝君为异。馀同。○传“奕奕”至“侯伯”。○正义曰：以其言山之形，而云奕奕，故知大也。甸者，田也。治为平田，故云“甸，治”。大禹之功，功在治水，故知治梁山，除水灾，谓治山傍之地，有水之处，使成平田也。又本韩侯受命之意，宣王平大乱，谓平定厉王之乱政，而命诸侯，谓择诸侯贤者而命之，故有倬然之道者韩侯，受命为侯伯也。以其命之，使“榦不庭方”，又言“因以其伯”，故知为侯伯，谓为州牧也。以其言“奄受北国”，知非东西大伯也。言宣王平大乱者，本其命诸侯所由耳。不以平乱比治水也。○笺“梁山”至“侯伯”。○正义曰：以言其甸之，施於平地之辞，故言“之野”。言梁山者，表韩国所在，亦犹“信彼南山”，其意在於原隰也。言俱遭洪水者，尧时洪水，非独梁山之傍，梁山与天下俱遭之耳。见禹之所治，不独梁山。上言禹治梁山，下言韩侯受命，则“维禹甸之”，言亦为韩侯而发。《信南山》“维禹甸之”下，云“曾孙田之”，美成王能复禹之功。然则此“维禹甸之”之下，又云“有倬其道”，亦美韩侯复禹之功也。禹与成王俱为天子，养民之情既同，其功可以相复。今韩侯非禹之类，而亦言复禹功，则所复之事，有异於成王，故笺辨之。禹能决除其灾，使成平田，定其贡赋於天子。今韩侯居禹所治之地，修理其田，供其贡赋於天子。禹定其制，韩侯奉行，以此为复禹之功也。周有厉王之乱，天下失职，谓诸侯不修臣职，不贡赋也。今有倬然著明之道，复禹之功，谓韩侯修臣职，奉贡赋也。下云“介圭”、“入觐”，即是著明之事。韩侯以此著明，故得受命为侯伯。有倬然受命，皆是韩侯之事。韩侯之文处其中，使得上下俱兼也。以《信南山》之笺甸为“丘甸之”，知此使成平田，定贡赋，亦是丘甸之也。定本、《集注》“贡赋”上皆无“定”字。○传“戎，大。虔，固。共，执”。○正义曰：皆《释诂》文。彼唯“共”作“拱”耳。传读为拱，故为执也。○笺“朕我”至“作共”。○正义曰：“朕，我”，《释诂》文。言古之恭字或作“共”，则为恭敬之义，以为恭字义强，故易传也。○传“庭，直”。○正义曰：《释诂》文。
　
　　四牡奕奕，孔修且张。韩侯入觐，以其介圭，入觐于王。修，长。张，大。觐，见也。笺云：诸侯秋见天子曰觐。韩侯乘长大之四牡，奕奕然以时觐於宣王。觐於宣王而奉享礼，贡国所出之宝，善其尊宣王以常职来也。《书》曰：“黑水西河，其贡璆琳琅玕。”此觐乃受命，先言受命者，显其美也。○见，贤遍反。下同。“黑水西河”一本“黑”上有“书曰”二字。璆，其樛反，又其休反。琳，字又作“玪”，音林。孔安国云：“璆、玪，美玉也。”郑注《尚书》云：“璆，美玉。玪，美石。”琅音郎。玕音干。琅玕，珠也。 
　　王锡韩侯，淑旂绥章，簟茀错衡，玄衮赤舄，钩膺镂锡，鞟鞃浅幭，鞗革金厄。淑，善也。交龙为旂。绥，大绥也。错衡，文衡也。镂钖，有金镂其钖也。鞟，革也。鞃，轼中也。浅，虎皮浅毛也。幭，覆式也。厄，乌蠋也。笺云：为韩侯以常职来朝享之故，故多锡以厚之。善旂，旂之善色者也。绥，所引以登车，有采章也。簟茀，漆簟以为车蔽，今之藩也。钩膺，樊缨也。眉上曰锡，刻金饰之，今当卢也。鞗革，谓辔也，以金为小环，往往缠搤之。○绥，本亦作“緌”，毛如谁反，郑音虽。簟，徒点反。茀音弗。错，七各反，杂也，沈采故反。舄音昔。镂音漏。钖音羊。鞹，苦郭反，皮去毛曰鞹。鞃，苦弘反，沈又音泓，亦作“&lt;车&gt;”，胡肱反，又苰，三同。幭，莫历反，一音蔑，本又作“怀”，同。鞗音条。鞗革，谓辔也。厄，於革反。蠋音蜀，《尔雅》作“蠋”。蠋，桑虫也。《韩子》云：“大如指，似蚕。”沈音昼字。为，于为反。朝，直遥反。藩，方袁反，本作“蕃”，同。樊，步丹反。搤，於革反，一本作“厄”。 
　　[疏]“四牡”至“金厄”。○毛以为，上言王命韩侯，乃由朝而得命，故又本其来朝，并言所赐之物。言四牡之马奕奕然，其形甚长而且高大。韩侯在道乘之，将以入而朝觐也。既行到京师，乃以其所执之大圭，入行觐礼而见於王。言其朝觐之得礼也。王於是锡赉韩侯以美善所画交龙之旂，而建旂之竿，其上又有大绥以为表章。以方文漆簟为车之蔽，错置文采为车之衡。又赐身之所服以玄为衣而画以衮龙，足之所履配以赤色之舄。马则有金钩之饰，其膺亦有美饰，谓樊缨也。又以镂金加於马面之钖，又以皮革鞃於轼中，虎皮浅毛幭覆其轼，鞗皮为辔首之革。此革之末，以金饰之如厄虫。言韩侯有德，见命而受此厚赐也。○郑以为，四牡高大者，韩侯乘之以入京师。行朝觐之礼既毕，乃以其国所有宝玉大圭复入而享觐於王，言以常职来朝，依礼贡献也。又以绥章为车上所引之绥，有采章金厄为小环缠搤之，以此为异。馀同。○传“修长”至“觐见”。○正义曰：《礼》称广修，皆谓长为修，故修为长也。物之小者，张之使大，若《左传》称张公室，谓使公室强大，是张为大之义也。诸侯秋见天子曰觐，是觐为见也。毛於《崧高》以介圭为所执之瑞，则此言介圭亦为瑞也。以其介圭入觐於王，谓正行觐礼，则上句言韩侯入觐，其在路之时，言其将欲入觐，非正觐时也。执圭入觐，礼之常也，而诗人言此者，美韩侯之德，能称此命圭，至京师而即得见王。○笺“诸侯”至“其美”。○正义曰：“诸侯秋见天子曰觐”，《大宗伯》有其事。以朝者四时通名，觐则唯是秋礼，以非通名，故特解之。《驳异义》云：“朝，通名也。秋之言觐。据时所用礼。”是郑意以韩侯秋来见王时行觐礼也。下云“奄受北国”，则韩侯是北方诸侯，而得秋觐王者，诸侯之朝天子，四方时节，其文不明，说《周礼》者，贾逵以为一方四分之，或朝春，或觐秋，或宗夏，或遇冬。藩屏之臣，不可虚方俱行，故分趣四时，助祭也。马融以为，在东方者朝春，在南方者宗夏，在西方者觐秋，在北方者遇冬。是由经无正文，故先儒为此二说。郑於《大宗伯》注云：“六服之内，四方以时分来，或朝春，或宗夏，或觐秋，或遇冬。名殊礼异，更递而遍。”《秋官·大行人》注云：“六服以其朝岁，四时分来，更递而遍。”二注并言分来，则是从贾之说，一方而分为四时也。韩侯虽是北方诸侯，其在北方为西偏，盖於时分之，使当秋觐也。若然，《明堂位》注云：“鲁在东方，朝必以春。”似东方诸侯皆朝春者，正以彼记鲁之祭礼云：“夏礿、秋尝、冬烝。”独无春祀，明为朝王阙之，故云朝必以春。鲁在东方，尤为东偏，盖亦分之使春朝，故尝阙春祭也。笺以经再云“入觐”，故分之为二。韩侯入觐，为行觐礼。入觐于王，为行享礼。行享而云介圭，则圭是为享之物。《大行人》陈诸侯见王之礼云：“庙中将币三享。”注云：“享皆束帛加璧。庭实惟国所有。”朝事仪曰：“奉国地所出重物，明臣职也。”是朝觐之礼，既以朝礼见，又以享礼见王，故再云入觐也。言三享者，初享以马若皮，其馀以国地所有之物，分之为二，以备三享。享者，献也，贡献已国所出之宝，是诸侯事天子之常礼，故又云“善其尊宣王，以常职来朝”，解其备言觐享之意也。引《书》曰者，《禹贡》文。彼注云：“球，美玉也。琳，美石也。琅玕，珠也。”引此者，以西河之地，法当贡玉。韩在西河之西，故以介圭入觐。介圭当是奇异之大玉，可以为圭璧也。以所宝善圭，故以圭为众宝之称，不必独献一圭也。案《禹贡》黑水西河之下云：“惟雍州。”注云：“州界自黑水而东至於西河。”然则笺本云“雍州贡球、琳、琅玕”，是矣。不言雍州，而云“黑水西河”者，以《禹贡》大界，略言所至地形，不可如图境界互相侵入。且尧与周世州境不同，命韩侯言“奄受北国”，则是北方之国，非雍州也。《夏官·职方氏》正北曰并州，韩属并州矣。以韩国实在西河，而非雍州，故唯得言西河，不得言雍州也。笺又怪其文倒，故解之云：“此觐乃受命。先言受命，显其美。”以受命为美事，故先言以显之也。○传“淑善”至“乌蠋”。○正义曰：“淑，善”，《释诂》文。“交龙为旂”，《司常》文。“绥，大绥”者，即《王制》所谓“天子杀下大绥”者，是也。《天官·夏采》注云：“徐州贡夏翟之羽，有虞氏以为绥。后世或无染鸟羽，象而用之。或以旄牛尾为之，缀於幢上，所谓‘注旄於竿首’者。”然则绥者，即交龙旂竿所建，与旂共一竿，为贵贱之表章，故云“绥章”。王肃云：“章所以为表章。”是也。《说文》云：“鞹，革也。”兽皮治去其毛曰革。是鞹者，去毛之皮也。轼者，两较之间，有横木可凭者也。鞃为轼中盖，相传为然。言鞹鞃者，盖以去毛之皮，施於轼之中央，持车使牢固也。幭字《礼记》作“幦”，《周礼》作“衤冥”，字异而义同。《玉藻》言“羔幦、鹿幦”，《春官·巾车》言“犬衤冥，犴衤冥”，皆以有毛之皮为幦。此云“浅幭”，则以浅毛之皮为幭也。兽之浅毛者，唯虎耳，故知浅是虎皮浅毛者。《月令》“其虫倮”，注云：“虎豹之属恒浅毛。”是虎为兽中之最浅毛者也。此幭与《天官·幂人》之字异，其义亦同。彼《幂人》之官掌以巾布覆器，是幂为覆盖之名。《少仪》说御车之法云：“负良绥，申之面，拖诸幦。”前授绥而云“拖诸幦”，明在轼上，故知覆轼也。《礼注》谓之“覆軨”，軨即轼傍之立木。此幭亦覆之，故彼此各言其一也。“厄，乌蠋”，《释虫》文。郭璞曰：“大虫如指，似蚕。”《韩子》云：“蚕似蠋。”毛以厄为厄虫，则金厄者，以金接辔之端，如厄虫然也。○笺“王为”至“搤之”。○正义曰：旂虽同画交龙而为之，有恶有善，故曰“善旂”。旂之善者，以此经所陈，其事各别，若绥是大绥，则共旂一物，淑旂可以兼之，不应重出其文，故易传以绥为所引登车者，即《少仪》所谓“执君之乘车，仆者负良绥”。注云：“良绥，君绥。”是也。此绥是升车之索，当以采丝为之，故云“绥章”，谓有采章也。茀者，车之蔽。簟者，席之名。言簟茀，正是用席为蔽。而知漆簟以为车蔽者，以《巾车》云“王之丧车五乘”，皆有蔽。其一曰“木车蒲蔽”，未有采饰。其五曰“漆车藩蔽”，既以漆为车名，明藩亦漆之，故注云“漆席以为之”。此车，禫所乘也。禫将即吉，尚以漆席为茀，明吉车之等漆之也。钩膺樊缨者，以膺文连钩，与《巾车》“金路，钩，樊缨”同，故知膺者见膺上有饰，即樊缨是也。《巾车》注云：“钩，娄颔之钩。”樊读如鞶带之鞶，谓今马大带缨。今马鞅钩，以金为之。樊及缨皆以五采罽饰之。案《释言》云：“氂，罽也。”郭璞云：“氂音貍。”舍人曰：“氂谓毛也。罽，胡人续羊毛而作。”然则罽者，织毛为之，若今之毛氍毹，以衣马之带鞅也。知五采色者，以之为饰，明杂色也。《风》有“子之清扬”，“抑若扬兮”，是扬者人面眉上之名，故云“眉上曰钖”。人既如此，则马之镂钖，施镂於扬之上矣。《释器》云：“金谓之镂。”故知刻金为饰，若今之当卢。《巾车》注亦云：“钖马面，当卢刻金为之。”所谓镂钖当卢者，当马之额卢，在眉眼之上。所谓镂钖，指此文也。案《巾车》“玉路，钖，樊缨。金路，钩，樊缨”，注云：“金路无钖有钩。”计玉路非赐臣之物，此言钩膺，必金路矣。而得有镂钖者，盖特赐之，使得施于金路也。《释器》云：“辔首谓之革。”故知鞗革谓辔也。此不言如厄，则非比诸外物，不得为虫，故易传以金为小环，往往缠搤之。往往者，言其非一二处也。
　
　　韩侯出祖，出宿于屠。显父饯之，清酒百壶。屠，地名也。显父，有显德者也。笺云：祖将去而犯軷也。既觐而反国，必祖者，尊其所往，去则如始行焉。祖於国外，毕乃出宿，示行不留於是也。显父，周之卿士也。饯送之，故有酒。○屠音徒。父音甫，本亦作“甫”。注同。其殽维何？炰鳖鲜鱼。其蔌维何？维笋及蒲。其赠维何？乘马路车。蔌，菜殽也。笋，竹也。蒲，蒲蒻也。笺云：炰鳖，以火熟之也。鲜鱼，中脍者也。笋，竹萌也。蒲，深蒲也。赠，送也。王既使显父饯之，又使送以车马，所以赠厚意也。人君之车曰路车，所驾之马曰乘马。○肴，户交反，本亦作“殽”，同。炰，郑薄交反，徐甫九反。鳖，卑灭反。蔌音速。筍，字或作“笋”，恤尹反。乘，绳证反。注同。下“百乘”亦同。蒻音弱。脍，古外反。 
　　笾豆有且，侯氏燕胥。笺云：且，多貌。胥，皆也。诸侯在京师未去者，於显父饯之时，皆来相与燕，其笾豆且然荣其多也。○且，子馀反，又七叙反。胥，思徐反，又思吕反。 
　　[疏]“韩侯”至“燕胥”。○正义曰：此言韩侯既受赐而将归，在道饯送之事也。言韩侯出京师之门，为祖道之祭。为祖若讫，将欲出宿于屠地。於祖之时，王使卿士之显父以酒饯送之，其清美之酒乃多至於百壶，言爱韩侯而送酒多也。於此饯饮之时，其殽馔之物，维有何乎？乃有以炰之鳖与可脍鲜鱼也。其蔌菜之物，维有何乎？维有竹萌之筍及在水深蒲也。不但以酒送之，王又以物赠之。其赠之物，维有何乎？乃有所乘之四马与所驾之路车。言王以厚意送之也。其时所盛脯醢之笾豆，有且然而多。其在京师未去之诸侯，於是饮燕而皆在，言其爱乐韩侯，俱来饯送之也。○传“屠地”至“德者”。○正义曰：以屠可止宿，故知地名。又解於时饯者当众而独言显父者，以显父有显德者，故特言之。父者，丈夫之称，以有显德，故称显父。广言有美德者，非止一人也。○笺“祖将”至“有酒”。○正义曰：始行而为祖祭者，为尊其往也。反则自归其国，非复所尊，而亦作祖祭，故解之云：“尊其所往，故去则如始行焉。”言其来为尊王，归亦谨慎，故反国亦为祖祭也。祖与所宿，不是一处，故云“祖於国外，毕乃出宿”。饯讫然后出宿。今出宿之文在饯之上者，示行不留於是也，故於祖之下即言出宿也。诸侯反国，为王臣所送，送者唯卿士耳，故知显父周之卿士也。送行饮酒曰饯，故云“饯送之，故有酒”，解其酒多之意也。○传“蔌菜”至“蒲蒻”。○正义曰：蔌者，菜茹之总名。《释器》云：“菜谓之蔌。”故云“蔌，菜殽”。对肉殽，故云菜殽，谓为菹也。若平常蔌亦兼肉，故《周易·鼎卦》云：“鼎折足，覆公蔌。”郑注以蔌为“八珍所用”，是也。《天官·醢人》“加豆之实，有深蒲筍菹”。是菹有筍有蒲也。言“笋竹、蒲蒻”，亦谓“竹萌、深蒲”，但传文略耳。○笺“炰鳖”至“曰乘马”。○正义曰：案字书，“炰，毛烧肉也。缹，烝也”。服虔《通俗文》曰：“燥煮曰缹。”然则炰与缹别，而此及《六月》云炰鳖者，音皆作缹，然则炰与缹，以火熟之，谓烝煮之也。新杀谓之鲜，鱼餧则不任为脍，故云“鲜鱼，中脍者”。《六月》云“脍鲤”，此云“鲜鱼”，欲取鱼字为韵，因言鲜以见新杀也。“筍，竹萌”，《释草》文。孙炎曰：“竹初萌生谓之筍。”蒲，深蒲，谓蒲蒻入水深。《醢人》注云：“深蒲，蒲始生水中。”是也。陆机《疏》云：“筍，竹萌也。皆四月生。唯巴竹笋八月、九月生。始出地，长数寸，鬻以苦酒，豉汁浸之，可以就酒及食。蒲始生，取其中心入地蒻，大如匕柄，正白。生啖之，甘脆。鬻而以苦酒浸之，如食筍法。”是说筍、蒲菹之法也。赠者，以物送人之名，故云“赠，送也”。於酒殽之下，始言“其赠维何”，则是王使人至饯饮之处赠之，故曰“既使显父饯之，又使送以车马，所以赠厚意也。”《采菽》及此言乘马路车，皆以赐诸侯，故知人君之车曰路车，所驾之马曰乘马。又《巾车》五路，止云“以封诸侯”，不以赐人臣。其卿大夫以下，则谓之服车。是人君谓之路车也。《箴膏盲》引《采薇》“彼路斯何？君子之犹”，言大夫亦得为路车者，以路名本施人君，因其散文，卿大夫亦得称路耳。於卿大夫亦未有乘马、路车并言之者，故知唯於人君言此者。以赠在饯之下，文与其殽、其蔌相类，嫌是显父所赠。卿大夫无乘马、路车之名，则非显父赠之。言此以明车马是王赠之意。○笺“且多”至“其多”。○正义曰：以配百壶，故知且为多貌。“胥，皆”，《释诂》文。言侯而不言韩侯，且韩侯一人，不足称皆，故知“侯氏燕胥”，诸侯在京师未去者，於是之时，皆来相与燕也。“其笾豆且然荣其多”，言作者以多为荣故言有且也。
　
　　韩侯取妻，汾王之甥，蹶父之子。汾，大也。蹶父，卿士也。笺云：汾王，厉王也。厉王流于彘，彘在汾水之上，故时人因以号之，犹言莒郊公、黎比公也。妒妹之子为甥。王之甥，卿士之子，言尊贵也。○取，七喻反，本亦作“娶”。下注同。汾，符云反。蹶，居卫反。彘，直例反。梨音离，又力兮反，又作“黎”。比音毗。梨比、莒，君号也。韩侯迎止，于蹶之里。百两彭彭，八鸾锵锵，不显其光。里，邑也。笺云：于蹶之里，蹶父之里。百两，百乘。不显，显也。光，犹荣也，气有荣光也。○将，七羊反，本亦作“锵”。 
　　诸娣从之，祁祁如云。韩侯顾之。烂其盈门。祁祁，徐靓也。如云，言众多也。诸侯一取九女，二国媵之。诸娣，众妾也。顾之，曲顾道义也。笺云：媵者必娣侄从之，独言娣者，举其贵者。烂烂，粲然鲜明且众多之貌。○娣，大计反，妻之女弟为娣。从，才用反。注同。又如字。祁，巨移反。靓音静，又才性反。媵音孕，又绳证反。“曲顾”，一本作“回顾”。道如字，又音导。 
　　[疏]“韩侯”至“盈门”。○毛以为，既言韩侯能受王之赐命，因言韩侯有可美之事。言韩侯之娶妻也，乃娶得尊大天王之外甥，是卿士蹶父之子女，韩侯亲自迎之於彼蹶父之邑里。其迎之时，则有百两之车彭彭然而行，每车皆有八鸾之声锵锵然而鸣也。车马之盛，礼备如此，可谓不显其礼之有光荣乎？言显其有光荣也。其妻出於蹶父之门，诸娣随而从之。其行徐靓祁祁然如云之众多也。韩侯於是曲顾而视之，见其鲜明粲烂然而其盈满於蹶父之门也。此韩侯娶妻，未必受命之后始取，但作者先言受命，乃次及之耳。○郑唯以汾王为居汾水之王为异。馀同。○传“汾大”至“卿士”。○正义曰：《释诂》云：“坟，大也。”传意以坟、汾音同，故亦为夫也。王肃云：“大王，王之尊称也。”知蹶父卿士者，以韩侯娶妻，必於贵家。蹶，氏。父，字。不书国爵，则非诸侯。下言“靡国不到”，则是为王聘使之人，故知卿士也。○笺“汾王”至“尊贵”。○正义曰：笺以汾作汾水之汾，不得训之为大。且作者当举其实，不宜漫言大王，故以为厉王在汾，因号厉王为汾王也。《左传》称王流于彘，於汉则河东永安县也。永安西临汾水，故云“在汾水之上”。以其久在汾地，时人因以号之。犹言莒郊公、黎比公，亦以所居之地而号之也。《左传》於昭公之世有莒郊公，襄公之世有黎比公。笺先言郊公者，以其文单，令与莒相配，使黎比蒙莒文也。莒在东夷，不为君谥，每世皆以地号公。此外犹有兹丕公、著丘公之等。以二者足以明义，不复遍引之也。“姊妹之子为甥”，《释亲》文。王肃虽申毛专以汾王为大王，其意亦为厉王之甥。此无其文，正以经称汾王，是指他王也。若是宣王之甥，当如上篇言王之元舅，不宜别言王号，故知非宣王之甥。宣王之前唯厉王耳，故笺、传之意皆以为厉王。○传“祁祁”至“道义”。○正义曰：既言从之，则祁祁如云是行动之貌，故以为徐靓也。庄十九年《公羊传》曰：“媵者何？诸侯娶一国则二国往媵之，以侄娣从。侄者何？兄之子。娣者何？女弟也。”诸侯一娶九女，是一娶九女，二国媵之之事也。众妾之名，有侄有娣有媵，媵又自有侄娣，其名不尽为娣，而言诸娣众妾者，笺云：“独言娣者，举其贵。”以众妾之中，娣为最贵，故举娣以言众妾。明诸言可以兼侄娣也。以君子不妄顾视，而言“韩侯顾之”，则於礼当顾，故云“曲顾道义”，谓既受女揖，以出门及升车授绶之时，当曲顾以道引其妻之礼义，於是之时，则有曲顾也。本或“曲”为“回”者，误也。定本、《集注》皆为“曲”字。
　
　　蹶父孔武，靡国不到。为韩姞相攸，莫如韩乐。姞，蹶父姓也。笺云：相，视。攸，所也。蹶父甚武健，为王使於天下，国国皆至。为其女韩侯夫人姞氏视其所居，韩国最乐。○为韩，于伪反。注同。姞，其一反，又其乙反，又音佶。相，息亮反。注同。乐音洛。注及下文注同。使，所吏反。 
　　[疏]传“姞，蹶父姓”。○正义曰：以妇人称姓，今以姓配夫之国，谓之韩姞，故知姞是蹶父之姓也。○笺“相视”至“最乐”。○正义曰：“相，视”，《释诂》文。“攸，所”，《释言》文。蹶父为王卿士，人臣不得外交，故知无国不到，是为王使也。昏礼男先求女，而蹶父为女择夫者，《礼》阳倡阴和，固当男行女随，但男女长幼贤愚当取其敌匹。女家意相许可，然后遣媒，故女家亦择男也。天下之国多矣，非一人所能尽到，不必韩国之乐，实能特胜他邦。作者为与夺之势，见深美之言耳。
　
　　孔乐韩土，川泽訏訏。鲂鱮甫甫，麀鹿噳々。有熊有罴，有猫有虎。訏訏，大也。甫甫然大也。噳々然众也。猫，似虎浅毛者也。笺云：甚乐矣，韩之国土也。川泽宽大，众鱼禽兽备有，言饶富也。○訏，况甫反。鲂音房。鱮音序。麀音忧。噳，愚甫反，本亦作“麌”，同。熊音雄。罴，彼皮反。猫如字，又武交反，本又作“苗”，音同，《尔雅》云：“虎窃毛曰虦猫。”虦音仕版反。庆既令居，韩姞燕誉。笺云：庆，善也。蹶父既善韩之国土，使韩姞嫁焉而居之，韩姞则安之，尽其妇道，有显誉。○令，力呈反，使也。又力政反，命也。王力政反，善也。燕，於遍反，又於显反，安也。誉，协句音馀。 
　　溥彼韩城，燕师所完。师，众也。笺云：溥，大。燕，安也。大矣彼韩国之城，乃古平安时，众民之所筑完。○溥音普。燕，於见反。注同。徐云：“郑於显反。”王肃、孙毓并乌贤反，云：“北燕国。”完音桓。以先祖受命，因时百蛮。王锡韩侯，其追其貊，奄受北国，因以其伯。韩侯之先祖，武王之子也。因时百蛮，长是蛮服之百国也。追、貊，戎狄国也。奄，抚也。笺云：韩侯先祖有功德者，受先王之命，封为韩侯，居韩城，为侯伯。其州界外接蛮服。因见使时节，百蛮贡献之往来。后君微弱，用失其业。今王以韩侯先祖之事如是，而韩侯贤，故於入觐，使复其先祖之旧职，赐之蛮服追貊之戎狄，令抚柔。其所受王畿北面之国，因以其先祖侯伯之事尽予之，皆美其为人子孙，能兴复先祖之功。其后追也、貊也，为玁狁所逼，稍稍东迁。○追如字，又都回反。貊，武伯反，《说文》作“貉”，云：“北方人也。”长，张丈反。令，力呈反。猃，本亦作“玁”，音险。允如字，本亦作“狁”。实墉实壑，实亩实藉。实墉实壑，言高其城、深其壑也。笺云：实当作“寔”，赵、魏之东，实、寔同声。寔，是也。藉，税也。韩侯之先祖微弱，所受之国多灭绝。今复旧职，兴灭国，继绝世，故筑治是城，濬脩是壑，井牧是田亩，收敛是赋税，使如故常。○实，毛如字，郑作“寔”，市力反。下同。壑，火各反，城池也。濬音峻，深也。 
　　献其貔皮，赤豹黄罴。貔，猛兽也。追、貊之国来贡，而侯伯总领之。○貔，本亦作“豼”，音毗，即白狐也，一名执夷。《草木疏》云：“似虎，或曰似熊，辽东人谓之白罴。” 
　　[疏]“溥彼”至“黄罴”。○正义曰：此言韩侯既受赐，归国行政之事也。可美大矣，彼韩国所居之城，乃於古昔平安之时，天下众民之所筑完。言其城有之已久矣。宣王以此韩侯之先祖尝受王命，为一州侯伯，既治州内之国，因又使之时节百蛮之国，其有贡献往来，为之节度也。以韩侯先祖如此，故今王赐韩侯北方有其追、貊之夷狄，亦令时节之也。使之抚安其所受王畿北面之国。因以其先祖为侯伯之事而尽与之，言韩侯之贤能，复先祖旧职也。既为侯伯，以时节百蛮，韩侯於是令其州内所有绝灭之国，高筑是城，濬深是壑，正是田亩，定是税籍，皆使之复於故常。又今百蛮追貊献其貔兽之皮及赤豹、黄罴之皮，韩侯依旧法而总领之。美韩侯之贤，而王命得人也。○笺“溥大”至“筑完”。○正义曰：“溥，大”，《释诂》文。燕礼所以安宾，故燕为安也。此言溥，犹《生民》之言“诞”，故云大矣。为叹美之辞。韩城之言，为下而发，则韩侯先祖亦居此城，故知燕师所完，是古昔平安之时，众民共筑而完之。据於时尚不毁坏，故言完也。本於“古”上或有“太”，衍字也。定本亦无“太”字。○传“韩侯”至“奄抚”。○正义曰：僖二十四年《左传》曰：“于刂、晋、应、韩，武之穆也。”是韩侯之先祖，武王之子也。以言先祖受命，故本之始封之君。言初为韩君者，受此侯伯之命也。言因时百蛮者，本立侯伯，主治州内，因主外夷，故云因也。因时百蛮者，与百蛮为时节，是为之宗长以总领之，故云“长此蛮服之百国也”。四夷之名，南蛮、北狄，散则可以相通，故北狄亦称蛮也。《周礼》要服，一曰蛮服，谓第六服也。言蛮服，谓蛮夷之在服中。於《周礼》，则夷服、镇服非《周礼》之蛮服也。何则？《周礼》蛮服犹在九州之内，自当州牧主之，非复时节而已，且不得言“因”。此言“因时”，则非州内，故知於《周礼》为夷镇之服，即《大行人》所云“九州之外，谓之蕃国”，是也。《皋陶谟》云：“外薄四海，咸建五长。”《下曲礼》云：“其在东夷、北狄、西戎、南蛮，虽大曰子。”注云：“谓九州之外长也。天子亦选其贤者，以为之子。子犹牧也。”然则蛮夷之内，自有长牧以领之。而此又言中国之侯伯长之者，夷中虽自有长，而国在九州之外，来则由於中国其时节早晚、执贽多少之宜，皆请於所近州牧，由之而后至京。以非专属，故云“因时”。以其统之，故称“长”也。知追貊戎狄之国者，以貊者四夷之名。《论语》云：“蛮貊之邦。”《鲁颂》云：“淮夷蛮貊。”是貊为夷名，而追与之连文，故知亦是戎狄。此追、貊是二种之大名耳。其种非止一国，亦是百蛮之大总也。奄者，抚有之言，故以为抚，谓抚柔之也。○笺“韩侯”至“东迁”。○正义曰：以韩侯先祖尝为侯伯，以是之故，命韩侯。亦由韩侯有德，能复祖旧业。此一经皆言得王命、复旧职之事。为下四句施政张本，於先祖言“因时百蛮”，则今命韩侯，亦时百蛮也。“其追其貊”，即是百蛮之国。百蛮言“因时”，明追貊亦因时也。於韩侯言“奄受北国”，则先祖亦受北国，以文见於下，故上空其文也。末言“因以其伯”，谓因以先祖伯事与之，是今之韩侯尽复旧矣。韩是武王之子，其封当在成王之时。其命为侯伯，或成或康，未知定何时也。因见使之，时节百蛮，明州界外接蛮服也。时节百蛮贡献往来，谓来则使人致之於王，往则使人送之返国，制其贡献之数，而为其来去之节也。今王复命韩侯，明是往前失职，故云“后君微弱，用失其业”，谓不得为侯伯也。不知何世失之，故漫言后君耳。若使韩侯之先不为侯伯，今王未必命此韩侯。若使此韩侯不贤，自然王不赐命。此则今古相须，故云“今王以韩侯先祖之事如是，而韩侯贤，故於入觐，使复其先祖之旧职也”。上言百蛮，下言追貊，则知追貊即百蛮，故云“赐之蛮服追貊之戎狄”。《夏官·职方氏》正北曰并州，言受王畿北面之国，当是并州牧也。以其先祖侯伯之事尽与之，正谓抚北国，时百蛮，是侯伯之事尽得之也。皆美其为人子孙，能兴复先祖之功，总解一经之意也。“言其后追也貊也为玁夷所逼，稍稍东迁”者，以经传说貊，多是东夷，故《职方》掌四夷九貊。《郑志》答赵商云：“九貊即九夷也。”又《秋官·貊隶》注云“征东北夷，所获是貊”者，东夷之种，而分居於北，故於此时貊为韩侯所统。《鲁颂》云：“淮夷蛮貊，莫不率从。”是於鲁僖之时，貊近鲁也。至於汉氏之初，其种皆在东北，於并州之北，无复貊种，故辨之。獫狁，夷之最强，故知为獫夷所逼。定本、《集注》皆作“獫狁”字。○传“实墉”至“其壑”。○正义曰：墉者，城也，故云“高其城”。壑即城下之沟，《释言》云：“隍，壑也。”舍人曰：“隍，城池也。壑，沟也。”李巡曰：“隍，城池，壑也。”《易·泰卦》“上六，城复于隍。”注亦云：“隍，壑也。”○笺“实当”至“故常”。○正义曰：凡言实者，已有其事，可后实之。今此方说所为，不宜为实，故转为“寔”，训之为“是”也。赵、魏之东，实、寔同声。郑以时事验之也。《春秋》桓六年，“州公寔来”，而《左传》作“实来”，是由声同故字有变异也。宣十五年《公羊传》曰：“什一而籍。”是籍为税之义也。上论韩城既完，则“实墉实壑”非韩之城壑，自然是所部诸国之城壑也。今言修之，明是往前绝灭，今韩侯既复旧职而兴继之也。厉王之时，斩伐四国，韩之所部，又近於猃夷，明有绝灭者也，故美韩侯能筑城修壑，治田收敛，使如故常也。若然，州牧择州中贤者为之，不必继世为牧。韩之先祖自微，他国当自为之，而得使诸侯绝灭者，以夷厉之时，天子不明，亦无贤伯，《公羊传》所谓“上无明天子，下无贤方伯”，是也。○传“貔猛”至“领之”。○正义曰：《释兽》云：“貔，白狐，其子穀。”郭璞曰：“一名执夷，虎豹之属。”陆机《疏》云：“貔似虎，或曰似熊，一名执夷，一名白狐，辽东人谓之白罴。赤豹，毛赤而文黑谓之赤豹，毛白而文黑谓之白豹。罴有黄罴，有赤罴，大於熊。其脂如熊白而粗理，不如熊白美也。”“貔皮”之上言“献其”，则豹、罴亦献之。貔言皮，则豹、罴亦献皮也。《禹贡》“梁州贡熊罴狐狸”，是中国之常贡，此则北夷，自以所有而献之，所谓“各以贵宝”也。
　
　　《韩奕》六章，章十二句。 
　
　　《江汉》，尹吉甫美宣王也。能兴衰拨乱，命召公平淮夷。召公，召穆公也，名虎。○江、汉，二水名。 
　　[疏]“《江汉》六章，章八句”至“淮夷”。○正义曰：《江汉》诗者，尹吉甫所作，以美宣王也。以宣王承厉王衰乱之后，能兴起此衰，拨治此乱。於时淮水之上有夷不服，王命其臣召公为将，使将兵而往平定淮夷，故美之也。淮夷不服，是衰乱之事，而命将平定，是兴拨之事也。此实平定淮夷耳，而言兴衰拨乱者，见宣王之所兴拨，非独淮夷而已，故言兴拨以广之。经六章，皆是命召公平淮夷之事。○笺“召公召”至“名虎”。○正义曰：经言召公，皆召康公也，嫌此亦为康公，故辨之。经云“王命召虎”，是名虎也。於《世本》，穆公是康公之十六世孙。
　
　　江汉浮浮，武夫滔滔，匪安匪游，淮夷来求。浮浮，众强貌。滔滔，广大貌。淮夷，东国，在淮浦而夷行也。笺云：匪，非也。江、汉之水，合而东流浮浮然。宣王於是水上命将率，遣士众，使循流而下滔滔然。其顺王命而行，非敢斯须自安也，非敢斯须游止也，主为来求淮夷所处。据至其竟，故言来。○滔，吐刀反。浦音普。夷行，下孟反。将，子匠反。帅，所类反，或作“率”。循流，如字，本亦作“顺流”。为，于伪反。下“主为”同。竟音境，本亦作“境”，同。 
　　既出我车，既设我旟，匪安匪舒，淮夷来铺。铺，病也。笺云：车，戎车也。鸟隼曰旟。兵至竟而期战地。其日出戎车建旟，又不自安不舒行者，主为来伐讨淮夷也。据至战地，故又言来。○铺，普吴反，徐音孚。 
　　[疏]“江汉”至“来铺”。○正义曰：宣王之时，淮夷皆叛。王於是至江汉之水浮浮然合流众强之处，亲自命其将帅勇武之夫滔滔然多而广大者，令之顺此东流，以行征伐。武夫既受王命，急趍其事。行也非敢斯须自安，非敢斯须游止。所以不敢安游者，以己本为淮夷来求讨伐之故也。既至淮夷之境，克期将战。至於期日，此武夫既已自陈出我征伐之戎车，既已张设我将帅之旗旟，以往对阵战，又非敢自安，非敢宽舒。所以不敢安舒者，以己主为淮夷而来，当讨而病之故也。言其肃将王命，所以克胜也。○传“浮浮”至“夷行”。○正义曰：浮浮，实江汉之貌，而言众强者，以其合而东流，是水之众而强大也。下云“武夫洸洸”，与此“滔滔”相类。传以“洸洸”为武貌，则此言“滔滔，广大”者，亦谓武夫之多大，故侯苞云：“众至大也。”《禹贡》“导淮自桐柏，东入于海”，其傍之民，不尽为夷，故辨之云：“淮夷，东国，在淮之厓浦而为东夷之行者也。”知在东国者，《禹贡》“徐州淮夷蠙珠”，则淮夷在徐州也。春秋时，淮夷病杞，齐桓公东会於淮以谋之。《左传》谓之东略，是淮夷在东国。昭四年，楚子会诸侯于申，而淮夷与会，是淮夷为国号，其君之名姓则《书传》无文。○笺“江汉”至“言来”。○正义曰：《禹贡》“嶓冢导漾水东流为汉，又东为沧浪之水，过三澨至于大别，南入于江”。是至大别之南，汉与江合而东流也。《汉书·地理志》大别在庐江安丰县界，则江、汉合处在扬州之境也。下云“江汉之浒，王命召虎”，故知宣王於是水上命将帅也。并云遣士卒者，明武夫之文兼有将帅也。宣王不於京师命之，而於江、汉之上命者，盖别有巡省，或亲送至彼也。言顺水流而下者，以水东流，兵亦东下，故云顺流而下，非乘舟浮水而下也。滔滔，武夫之貌，非水之貌也。何则？士众陆行，不在於水，故言非安非游，不得云水之滔滔也。淮在江北，相去绝远，夷在淮上，兵当適淮，而云顺流下者，命将在江、汉之上，盖今庐江左右，江自庐江亦东北流，故顺之而行，将至淮夷，乃北行乡之也。如此，则召公伐淮夷，当在淮水之南，鲁僖所伐淮夷，应在淮水之北，当淮之南北皆有夷也。“淮夷来求”，正是来求淮夷，古人之语多倒，故笺言“来求淮夷所处”，倒其言以晓人也。凡言来据，自彼至此之辞。今命将始往，而言来求，故解之“据至淮夷之境，故言来”。叙武夫之情，言已来也。○传“铺，病”。○正义曰：《释诂》文。彼“铺”作“痡”，音义同。○笺“车戎”至“言来”。○正义曰：“鸟隼曰旟”，《春官·司常》文也。上言来求，已至淮夷之境，此承其下云出车、设旟，明至境之后出之、设之，是为战而言，故云“兵至境而期战地，至期日而出车建旟”也。兵法止则有垒，谓从营垒而出陈之也。旌旆无事则纳之於弢，故将战乃建之也。
　
　　江汉汤汤，武夫洸洸，经营四方，告成于王。洸洸，武貌。笺云：召公既受命伐淮夷，服之。复经营四方之叛国，从而伐之，克胜，则使传遽告功於王。○汤，书羊反。洸音光，又音汪。复，扶又反。传，张恋反，以车曰传。遽，其据反，以马曰遽。郑注《玉藻》云：“以车马给使。” 
　　四方既平，王国庶定，时靡有争，王心载宁。笺云：庶，幸。时，是也。载之言则也。召公忠臣，顺於王命，此述其志也。○争，争斗之争。 
　　[疏]“江汉”至“载宁”。○正义曰：上章既言临战，此又本其命已而言战胜之事。言王初於江、汉之水汤汤然流盛之处，命此勇武将帅之夫洸洸然武壮者，使之征伐。今既伐淮夷而克之，又以战胜之威，经营於四方之国，有不服者则从而伐之，每有所克，则使传遽之驿，告其成功於宣王也。召公既遣人告，又自言其事。今四方既已平服，王国之内幸应安定。时既无有叛戾乖争者，我王之心於是则安宁矣。言王以四方不服，故遣己出伐。今王国既定，冀王心永安，是召公尽忠之言，述其志也。○笺“召公”至“於王”。○正义曰：上言来至战地，此言经营四方，明是既战而胜，乃经营四方之叛国也。下云“王命召虎，式辟四方”，是王本命之使既克淮夷，更讨不服也。言告成于王，是有成而告，故知伐之克胜，使传遽告王也。《玉藻》云：“士曰传遽之臣。”注云：“传遽，以车马给使者也，谓若今时乘驿递传而遽疾，故谓之传遽也。”知非召公亲告王者，以下章方云“于疆于理”，则是召公未还，且“王国庶定”，是未见王之辞也，故知使人告也。
　
　　江汉之浒，王命召虎：“式辟四方，彻我疆土。匪疚匪棘，王国来极。召虎，召穆公也。笺云：浒，水涯也。式，法。疚，病。棘，急。极，中也。王於江、汉之水上命召公，使以王法征伐开辟四方，治我疆界於天下，非可以兵病害之也，非可以兵急躁切之也。使来於王国，受政教之中正而已。齐桓公经陈、郑之閒及伐北戎，则违此言者。○浒音虎，沈又音许。疆，居良反。注及下同。疚音救。“王命行伐”，一本作“王法征伐”。兵操，操音七刀反。一本无“兵”字，又一本“兵操”作“急躁”，躁音早报反。 
　　于疆于理，至于南海。”笺云：于，往也。于，於也。召公於有叛戾之国，则往正其境界，修其分理，周行四方，至於南海，而功大成事终也。○分，符问反。 
　　[疏]“江汉”至“南海”。○正义曰：既言淮夷平定，此又本其命辞，言王在江、汉之水厓，王亲命召虎云：汝当以王法开辟四方之国。言有叛戾者，皆征之使服。又当治我疆界之土，令之修理土田，使遍达四境。其为之也，当优宽以礼，所经之处，非可以兵病害之，所与战者，非可以兵急躁之，但以正道伐之，使於我王国来，复从受其政教之中正而已。召公既受此命，已定淮夷，复平叛戾之国，往正其疆界，往修其分理，周行四方，至於南海，言其功成事终，称王之命也。○笺“浒水”至“此言者”。○正义曰：“浒，水厓”，《释水》文。“疚，病”，《释诂》文。“棘，急”，《释言》文。彼“棘”作“悈”，音义同。以王法行征伐，谓以王者之正法，不妄杀以为功，不谲诈以求胜也。治我疆界於天下，谓画其土境，正定其疆界也。上言“式辟四方”，则所为者广。“匪疚匪棘”，其事非一，故以为二：非可以兵病害之，谓所过之处，不得厚敛资财，使民困病也；非可以兵急躁之，谓所与对战，不得多所杀伤，残害民命也。以病害、急躁，其言不同，明此为二事矣，故引齐桓二事以反之。经陈、郑之间，取《左氏》之说，是病害之也。及伐北戎，取《公羊》之说，是急躁之也。宣王使行王法，齐桓则用霸道，霸道劣於王法，故违此言。僖四年《左传》称桓公率诸侯伐楚，楚既与齐盟，齐将还师，陈辕涛涂谓郑申侯曰：“师出於陈、郑之间，国必甚病。若出於东方，观兵於东夷，循海而归，其可也。”申侯曰：“善。”涛涂以告齐侯，许之。后知其诈而执之。其意以齐侯所经之处多有徵发，陈、郑二国当其军道，去既过之，来又过之，则民将困病，故欲诈之使出於东方。是齐桓之兵病害人也。庄三十年，齐人伐山戎，《公羊传》曰：“齐，侯也，其称人何？贬。曷为贬？子司马子曰：‘盖以躁之为己蹙矣。’”何休云：“躁，迫也。已，甚也。蹙，痛也。盖战迫之而甚痛。”其意言齐桓杀伤过多，甚可痛蹙，是齐桓之兵急躁之也。郑言急躁，意出於彼。本或作“惨慼之”者，误也。定本云“非可急躁切之”，《公羊》为“躁”字，则“惨”非也。如彼年世之次，先伐山戎，后经陈、郑。此倒其事者，依此“疚”、“棘”为次耳。○笺“于往”至“事终”。○正义曰：以召公承王命而往治之，故以“于”为“往”。凡言至于，明有从往之辞。上言“经营四方”，故知周行四方，乃至於南海。九州之外，谓之四海，至於南海，则尽天子之境，是其功大成。由此成功，故下章而赐之。本或“往”下有“于於”二字，衍也。定本、《集注》皆有“于於”二字。
　
　　王命召虎：“来旬来宣。文武受命，召公维翰。旬，徧也。召公，召康公也。笺云：来，勤也。旬当作营。宣，徧也。召康公名奭，召虎之始祖也。王命召虎，女勤劳於经营四方，勤劳於徧疆理众国。昔文王、武王受命，召康公为之桢干之臣，以正天下。为虎之勤劳，故述其祖之功以劝之。○来，毛如字，郑音赉。下同。旬，毛音巡，又音荀，郑作营。翰，户旦反，又音寒。徧音遍。下同。奭音释。为，于伪反。下“为虎”、“为其”同。 
　　无曰予小子，召公是似。肇敏戎公，用锡尔祉。似，嗣。肇，谋。敏，疾。戎，大。公，事也。笺云：戎，犹女也。女无自减损曰我小子耳。女之所为，乃嗣女先祖召康公之功，今谋女之事，乃有敏德，我用是故，将赐女福庆也。王为虎之志大谦，故进之云尔。○肇音兆，《韩诗》云：“长也。”祉音耻，福也。大谦，音泰。 
　　[疏]“王命”至“尔祉”。○毛以为，王以召公功成，将欲赏之。此陈其命之之言。王乃命召虎曰：汝勤劳於偏服四方，勤劳於宣扬王命。言其功实大，己悉知之。因又劝之云：昔我先王文王、武王受命之时，汝之先君召康公维为桢榦之臣，以匡正於天下。汝亦当继康公之业，不可惮劳也。而召虎谦退，不敢自同先君。王又进之云：汝无得言曰我小子耳。汝之所为者，乃召公之功是嗣。言其堪继康公也。今我谋汝敏德大事，足继先君，我用是之故，当赐汝之福庆也。○郑唯以旬为营、宣为徧、戎为汝为异。馀同。○传“旬徧”至“康公”。○正义曰：“旬，徧”，《释言》文。彼“旬”作“徇”，音义同。毛既以旬为徧，则宣不复为徧，当谓宣布王命也。“召公，召康公”，嫌是召虎，故辨之。○笺“来勤”至“劝之”。○正义曰：“来，勤”，《释诂》文。“宣，徧”，《释言》文。上章云“经营四方，告成於王”，又言“于疆于理，至於南海”，则召虎大功在此二事而已。今王命召虎，称其功劳则“来旬来宣”，当指此二事，且“宣”训为“徧”，“旬”不宜亦训为“徧”，旬之与营字相类，故知当为营。“来旬”，谓勤劳於“经营四方”；“来宣”，谓勤劳於徧理众国，以统上二文也。○传“肇谋”至“公事”。○正义曰：“肇，谋。戎，大。公，事”，皆《释诂》文。孔安国《论语》注云：“敏，行之疾也。”《地官·师氏》三德有敏德，是敏为识解之疾也。
　
　　釐尔圭瓒，秬鬯一卣，告于文人。”釐，赐也。秬，黑黍也。鬯，香草也。筑煮合而郁之曰鬯。卣，器也。九命锡圭瓒秬鬯。文人，文德之人也。笺云：秬鬯，黑黍酒也。谓之鬯者，芬香条鬯也。王赐召虎以鬯酒一樽，使以祭其宗庙，告其先祖诸有德美见记者。○釐，力之反，沈又音赉。瓒，才旱反。秬音巨。鬯，敕亮反。卣音酉，又音由，中尊也，本或作攸。锡山土田，于周受命，自召祖命。诸侯有大功德，赐之名山土田附庸。笺云：周，岐周也。自，用也。宣王欲尊显召虎，故如岐周，使虎受山川土田之赐，命用其祖召康公受封之礼。岐周，周之所起，为其先祖之灵，故就之。○锡，本或作“锡之”。山川土田附庸者，是因《鲁颂》之文妄加也。 
　　虎拜稽首：“天子万年！”笺云：拜稽首者，受王命策书也。臣受恩，无可以报谢者，称言使君寿考而已。 
　　[疏]“釐尔”至“万年”。○正义曰：上言“用锡尔祉”，此言赐之之事。言王命召虎云：今赐汝以圭柄之玉瓒，又副以秬米之酒芬香条畅者一卣尊，汝当受之，以告祭於汝先祖有文德之人。王命辞如此。於此之时，又赐之以山川，使得专为其有。又加益以土田，令之大於故时也。召虎於时往于岐周之地，受王此命。王乃用召虎之祖康公受命之礼以命之也。虎既受命，即拜而稽首，称言使天子得万年之寿。臣蒙君恩，无以报答，故原君长寿而已。○传“釐赐”至“之人”。○正义曰：“釐，赐”，《释诂》文。“秬，黑黍”，《释草》文。礼有郁鬯者，筑郁金之草而煮之，以和秬黍之酒，使之芬香条鬯，故谓之郁鬯。鬯非草名，而此传言“鬯，草”者，盖亦谓郁为鬯草。何者？《礼纬》有秬鬯之草，《中侯》有鬯草生郊，皆谓郁金之草也。以其可和秬鬯，故谓之鬯草。毛言鬯草，盖亦然也。言筑煮合而郁之，谓筑此郁草，又煮之，乃与秬鬯之酒合和而郁积之，使气味相入，乃名曰鬯。言合而郁积之，非草名。如毛此意，言秬鬯者，必和郁乃名鬯，未和不为鬯，与郑异也。《释器》云：“卣，中尊。”故云：“卣，器也。”案《春官·郁人》“掌和郁鬯以实彝而陈之”，则鬯当在彝，而此及《尚书》、《左传》皆云“秬鬯一卣”者，当祭之时乃在彝，未祭则在卣。赐时未祭，故卣盛之。《王制》云：“三公一命衮若有加。”则赐三公八命，复加一命，乃始得赐是圭瓒之赐。九命乃有，故云九命然后赐圭瓒秬鬯也。文人，谓先祖有文德者，故云文德之人。○笺“秬鬯”至“见记”。○正义曰：以毛解秬鬯，其言不明，似必和郁乃名为鬯，故辨之。明黑黍之酒，自名为鬯，不待和郁也。《春官·鬯人》注云：“秬鬯，不和郁者。”是黑黍之酒即名鬯也。知者，以鬯人掌秬鬯，郁人掌和郁鬯，明鬯人所掌未和郁也，故孙毓云：“郁是草名，今之郁金，煮以和酒者也。鬯是酒名，以黑黍秬一秠二米作之，芬香条鬯，故名曰鬯。鬯非草名，古今《书传》香草无称鬯者。笺说为长。”赐之鬯酒，令之祭祀，是使徧祭宗庙，特云“告于文人”，故知告诸有德美见记者。○传“诸侯”至“土田”。○正义曰：礼，名山大川不以封诸侯，有大功德乃得赐之，故云“诸侯有大功德，则赐之名山土田附庸”。案：召本岐山之阳采地之名，且为畿内之国。《书传》无召穆出封之文，则益之土田，大於故耳，未成为大国也。此经无附庸，传云附庸者，以土田即是附庸。定本、《集注》、毛传皆有“附庸”二字。○笺“周岐”至“就之”。○正义曰：时实周世，而特言于周受命，明非京师。以召祖之故地在岐周，故知周为岐周也。又解其命不在京师，而向岐周之意，由宣王欲尊显召虎，故如岐周。如，往也。以虎祖康公在岐周事文、武有功而受采地，今虎嗣其业，功与之等，故往岐周命之，明其复祖之业，所以尊显之也。还用其祖召康公受封之礼，明虎之功与康公同也。《祭统》云：“赐爵禄必於太庙。”以岐是周之所起，为其有先王之灵，谓有别庙在焉，故就之也。礼，宗子去国，则以庙从。此周既徙都，仍得有庙存者，宗子去国，则所居之处非复己有，故以庙从。文、武虽则去岐，岐仍天子之地，故因留其庙为别庙焉。
　
　　虎拜稽首，对扬王休，作召公考：“天子万寿！明明天子，令闻不已。矢其文德，洽此四国。”对，遂。考，成。矢，施也。笺云：对，答。休，美。作，为也。虎既拜而答王策命之时，称扬王之德美，君臣之言宜相成也。王命召虎用召祖命，故虎对王亦为召康公受王命之时对成王命之辞，谓如其所言也。如其所言者，“天子万寿”以下是也。○休，许虬反。闻音问。施如字，《尔雅》作“&lt;弓&gt;”，式氏反。 
　　[疏]“虎拜”至“四国”。○毛以为，上既受赐，今复谢之。言虎拜而稽首，遂称扬王之德美，乃作其先祖召康公对王命成事之辞曰：使天子得万年之寿。又令此明明显盛之天子，其善声闻长见称诵，不复有已止之时。又施布其经纬天地之文德，以和洽此天下四方之国，使皆蒙德。本召公之答天子，其辞如此。今宣王以康公受命之法命召虎，故虎亦以康公答王之辞答宣王也。○郑唯对为答为异。馀同。○传“对遂”至“矢施”。○正义曰：传以对为遂者，以为因事之辞，言君既命之，臣遂称之。矢，施也，谓施陈文德。定本为“&lt;弓&gt;”字，非也。○笺“对答”至“下是”。○正义曰：笺以君臣共语，宜为应答，故以对为答。“休，美”，《释诂》文。“作，为”，《释言》文。以王命召虎用召祖命，故虎亦为召康公受命之时对成王命之辞，谓对王命旧事成辞，因而用之。谓如其召康公所言。“天子万寿”以下是也。定本、《集注》皆云“对成王命之辞”。
　
　　《江汉》六章，章八句。 

　
  



 
　 




卷十八 十八之五 

　卷十八 十八之五 　 


　　《常武》，召穆公美宣王也。有常德以立武事，因以为戒然。戒者，“王舒保作，匪绍匪游，徐方绎骚”。○绎音亦。骚，素刀反，徐音萧。 
　　[疏]“《常武》六章，章八句”至“为戒然”。○正义曰：《常武》诗者，召穆公所作，以美宣王也。经无“常武”之字，故又解之云：美其有常德之故，以立此武功征伐之事，故名为《常武》。非直美之，又因以为戒，戒之使常然。定本、《集注》皆有“然”字。经六章，三章上五句以上，言命遣将帅，修戒兵戎，无所暴掠，民得就业，此事可常以为法，是有常德也。三句以下，言征伐徐国，使之来庭，克翦放命，服王威武，此事武功成立，是立武事也。其因以为戒，则如笺之所言“就常德之中，戒使常行之也”。宣王末年德衰，此云“有常德”者，是谓常时所行之德，可以为常，非言宣王终始有常，故因以为戒，戒王使之有常也。此章王肃述毛以为王不亲行。王基述郑为此章王自亲行。王既亲行，仍须命元帅以统领六军，故《左传》鄢陵之战，楚王虽自亲行，仍命子反将中军，是也。○笺“戒者”至“释骚”。○正义曰：“三事就绪”以上，命将帅之辞。“震惊徐方”以下，是往伐徐国之事。唯“赫赫业业”五句，说王之军行，云舒缓而无懈怠，自然前敌恐动。是用兵之道，不假暴疾。虽美其实事，亦戒使常然，故以此言当之。
　
　　赫赫明明，王命卿士，南仲大祖，大师皇父：“整我六师，以修我戎。赫赫然盛也。明明然察也。王命南仲於大祖，皇甫为大师。笺云：南仲，文王时武臣也。显著乎，昭察乎，宣王之命卿士为大将也。乃用其以南仲为大祖者，今大师皇父是也。使之整齐六军之众，治其兵甲之事。命将必本其祖者，因有世功，於是尤显。大师者，公兼官也。○赫，火百反，字又作“爀”。大祖，音泰，下及注“大师”、“大祖”皆同。将，子匠反。第一章注同。 
　　既敬既戒，惠此南国。”笺云：敬之言警也。警戒六军之众，以惠淮浦之旁国。谓敕以无暴掠为之害也。每军各有将，中军之将尊也。○警音景。掠音亮。 
　　[疏]“赫赫”至“南国”。○毛以为，今有赫赫然显盛，明明然昭察者，宣王也。所以为盛察者，以王今命卿士南仲者於王太祖之庙，使之为元帅亲兵。又命为太师之公者皇父，使之监抚军众。既使此二人为将为监，乃告之云：当整齐我六军之众，以治我甲兵之事，令师严器备。既已严备，当恭敬临之。既已恭敬，又当戒惧而处之，施仁爱之心於此南方淮浦之傍国，勿得暴掠为民之害。此是王之显察也。郑以南仲为皇父远祖，止命皇父一人而已。言王命卿士以南仲为大祖者，太师三公皇父也。此人为将，以整齐六师。又以敬为警，言既已警肃之，既已戒敕之。以此为异。馀同。○传“赫赫”至“太师”。○正义曰：《释训》云：“赫赫，迅也。”孙炎曰：“赫赫，显著之迅。”郭璞曰：“盛疾之貌。”是赫赫为盛之意也。“明明，察”，《释训》文。舍人曰：“明明，言其明甚。”孙炎曰：“明明，性理之察也。”言王命南仲於太祖，谓於太祖之庙命南仲也。皇父为太师，谓命此皇父为太师。毛盖见其文烦，故以为二人。“南仲”、“卿士”，文在“太祖”之上，是先为卿士，今命以为大将。“太师皇父”在“太祖”之下，则於太祖之庙始命以为太师。其实皆在太祖之庙并命之，故太祖之文处其中也。南仲为卿士，未知於六官何卿也。皇父新为太师，未知於旧何官也。正以二文不同，知皇父新命之耳。下章“王谓尹氏，命程伯休父”，则此二人亦当尹氏命之矣。此言太祖，下言尹氏，互相足也。大师，三公之官，则是尊於卿士。先言王命南仲者，以南仲为上将，皇父为监。以皇父不亲兵，故特言命南仲。王肃云：“皇父以三公而抚军也。殊南仲，於王命亲兵也。”○笺“南仲”至“兼官”。○正义曰：笺以王命卿士以为大将，止当命一人为元帅，不应并命二人，故以为止命皇父而已。以《出车》之篇言之，知南仲，文王时武臣，是今所命者皇父之太祖，故本言之。命皇父为将，必远本其祖者，因其有积世之功，尤欲使之彰显故也。上言王命卿士，则皇父为卿士矣。太师，三公之名。复言“太师皇父”一人，是公兼官，谓三公而兼卿士之官。必易传者，孙毓云：“宣王之大将复字南仲，传无闻焉。且古之命将，皆於祢庙，未有於后稷太祖之庙者。又经言‘南仲太祖’，明以南仲为太祖，非命於太祖之文也。昔陈胜举兵，称项燕，命将本祖，古今有之。笺义为长。”陈胜举兵者，《史记》、《汉书》皆有其事。《十月之交》皇父擅恣，若为厉王则在此之先，若为幽王则在此之后，皆相接连，与此皇父得为一人。或皇氏父字，传世称之，亦未可知也。○笺“敬之”至“尊也”。○正义曰：笺以戒为戒敕，则敬非戒类，不宜相配而言，故知敬之言警，承上六师之下，故云“警戒六军之士众”，军之所行，多苦暴掠，故知施惠南国，是使无暴掠为之害也。又以天子六军，军各有将，今独命皇父，使整六师，惠南国，不命馀将，故解之，“虽每军各有将，中军之将尊”，故特命之，使总摄诸军也。《左传》称晋作诸军，常以中军之将为元帅，元帅是其尊也。诸侯三军，分为左右，可得有中军焉。天子六军，而得有中军者，亦当分之为三，中与左右各二军也。《春秋》桓五年，“蔡人、卫人、陈人从王伐郑”。《左传》曰：“王为中军，虢公林父将右军，周公黑肩将左军。”是天子之军分为左右之事也。郑转敬言警，而毛不为传，则毛不变敬字，当以敬为恭敬，戒为戒惧。使此二将恭敬以临之，戒惧而处之，不得与郑同也。
　
　　王谓尹氏，命程伯休父：“左右陈行，戒我师旅。率彼淮浦，省此徐土。尹氏掌命卿士，程伯休父始命为大司马。浦，涯也。笺云：尹氏，天子世大夫也。率，循也。王使大夫尹氏策命程伯休父於军将行治兵之时，使其士众左右陈列而敕戒之，使循彼淮浦之旁，省视徐国之土地叛逆者。军礼，司马掌其誓戒。○陈如字，徐直觐反。行，户刚反，列也。浦音普，涯也，《说文》云：“水滨也。” 
　　不留不处，三事就绪。”诛其君，吊其民，为之立三有事之臣。笺云：绪，业也。王又使军将豫告淮浦徐土之民云：不久处於是也，女三农之事皆就其业。为其惊怖，先以言安之。○为之，于伪反。下“为其”同。将，子匠反。下同。 
　　[疏]“王谓”至“就绪”。○毛以为，上命将元帅，此命司马。王谓其内史大夫尹氏，汝当为策书，命此程国之伯字休父者，谓命之为大司马之卿也。即言所命之意，今军出之时，使此司马令其士众左右陈力而为行，称王之命，戒敕我六军之师旅，往循行淮之浦厓，省视此徐之国土，有叛逆者从而讨之。又当预告徐上之人，我兵之来也，不久留，不停处，直诛尔叛逆之君，为汝立三有事之臣，使就其事业。当即还师，勿惊怖也。○郑唯“三事就绪”谓“三农之事皆就业”为异。馀同。○传“尹氏”至“浦厓”。○正义曰：以王谓之而使命人，故知尹氏掌命卿士，即内史也。其职曰：“凡命诸侯及孤卿大夫则策命之。”是也。特云命之，知往前未为此官，始命之也。知为大司马者，以《大司马职》云：“若大师则掌其戒令。”此言“戒我师旅”，是司马之事。又《楚语》云：“重黎氏世叙天地。其在周，程伯休父其后也。当宣王失其官守，而为司马氏。”韦昭云：“程国，伯爵。休父，名也。失官，谓失天地之官，而以诸侯为大司马也。”案：父宜是字，而昭以为名，未能审之。孙炎曰：“厓，水边也。”《说文》云：“浦，水滨也。”则浦、厓一物，故云浦也。○笺“尹氏”至“誓戒”。○正义曰：此时尹氏当是尹吉甫也。下至春秋之世，天子大夫每有尹氏见於经傅，以此知天子世大夫也。吉甫，卿士也，而云大夫者，以吉甫身为卿士，其继世者不必常得为卿，而大夫是其总号。且命臣者，内史之事，《周礼》内史中大夫，故以大夫言之。吉甫卿士而掌命臣者，盖为卿而兼内史也。云于军将行治兵之时者，军礼“出曰治兵”，此行治兵之礼然后乃出，故行礼之时，敕戒师旅也。礼，军行，司马掌其誓戒者，即其职所云“大师掌其戒令”，是也。此经云“徐土”，下云“徐方”、“徐国”，其义一也，言其居在一方而有国土耳。此徐当谓徐州之地，未必即是春秋之世徐子之国。何则？春秋之世，徐国甚小，宣王之时，非能背叛而使王亲征之。六军并出，则是强敌者也，明非春秋徐国，但不知於时之君何姓名耳。○传“诛其”至“之臣”。○正义曰：告之以“不留不处”，是安慰民情之辞，故解其意，“诛其君，吊其民”。由吊愍其民，故不久留处而扰乱之。立三有事之臣，与《十月之交》“择三有事”文同。彼传云：“三有事者，国之三卿。”即此亦为之立三卿也。止言立卿，不言立君，举其立臣，明亦为之立君。或择此君之宗贤者而立之，或别封他人，无文可以明之。就绪者，王肃云：“就其事业。”亦当谓民得就业。○笺“绪”至“安之”。○正义曰：《释诂》云：“业，绪也。”反覆相训，故绪为业。连上命将之事，而王实未行，故知又使军将豫告之也。以诛君吊民，使之就业。民之就业，唯农事耳，故知三事谓三农之事。太宰九职，“一曰三农，生九穀”。注云：“三农，原隰及平地。”则三农谓此也。《十月之交》云：“择三有事。”是有事者三而择立之。《雨无正》云：“三事大夫。”文连大夫，故得以为公卿。至於此者，言民就农事，不宜以为三卿，故易传也。
　
　　赫赫业业，有严天子。王舒保作，匪绍匪游。徐方绎骚，赫赫然盛也。业业然动也。严然而威。舒，徐也。保，安也。匪绍匪游，不敢继以敖游也。绎，陈。骚，动也。笺云：作，行也。绍，缓也。绎当作驿。王之军行，其貌赫赫业业然，有尊严於天子之威，谓闻见者莫不惮之。王舒安，谓军行三十里，亦非解缓也，亦非敖游也。徐国传遽之驿见之，知王兵必克，驰走以相恐动。○严，毛鱼检反，郑如字。绍如字，继也，徐云：“郑尺遥反。”绎音亦，郑作“驿”，音同，谓传驿也。骚如字，徐音萧。“舒，序也”，一本作“舒，徐也”。惮，徒旦反。解音懈。传，张恋反。恐，丘勇反。下同。 
　　震惊徐方，如雷如霆，徐方震惊。笺云：震，动也。驿驰走相恐惧，以惊动徐国，如雷霆之恐怖人然，徐国则惊动而将服罪。○霆音庭。 
　　[疏]“赫赫”至“震惊”。○毛以为，上言戒敕将帅，此言王军往行。言赫赫然而盛，业业然而动，有俨然威武而为天子之容者，此宣王之军也。以此而往征伐徐国之君，乃舒徐而安行，不为急疾。言其依於军法，日行三十里耳。虽於礼舒行，又非敢继之以敖游，言其不始而安行，末以敖游继之，谓终常敬戒，不惰慢也。故徐土之方，斥候之使见其如此，乃陈说王之此威，往告以恐动之。其动惊此徐方之国，如雷之发声，如霆之奋击，以恐怖人然。故使徐方之国闻之，则皆动惊而将服罪。此事可常以为法，故美王能行之。○郑以为，王之军行，其仪貌赫赫然，有尊严於天子之威。王既其貌如此，出则舒而安行，亦非解缓，亦非敖游。由此徐方之国传遽之驿见之，知王兵必克，驰走以相恐动。馀同。○传“赫赫”至“骚动”。○正义曰：赫赫，盛貌。业业，动状。军行而又见其状，故以业业为动也。俨然而有威，谓其军俨然有可畏之貌。“舒，徐也”。定本云“舒序”，非也。《释诂》云：“绍，继也。”以绍、游共为一句，皆是不敢为之，故云“不敢继以敖游”。以凡人之心，莫不初勤后惰，况今以安舒为始，或当以敖游继之。而宣王能终始如一，故美其不敢继以敖游。“绎，陈”，“骚，动”，皆《释诂》文。○笺“作行”至“恐动”。○正义曰：此说军已动发，故以为行。“匪绍匪游”，各自言匪每者一义，不得言继以敖游也，故读之为绍，训之为缓。言“绎骚”，则骚由此驿，故知绎当作传驿之驿。言有严天子为他人所尊严，故易传言有严天子之威，谓闻见者莫不惮之。王舒安行，嫌其解缓，故云“亦非敖游也”。《左传》称“兵交，使在其间”。王将伐徐，必使候，故云徐国传遽之驿见之，知王兵必克，归以报其国，驰走以相恐动。
　
　　王奋厥武，如震如怒。进厥虎臣，阚如虓虎。铺敦淮濆，仍执丑虏。虎之自怒虓然。濆，涯。仍，就。虏，服也。笺云：进，前也。敦当作屯。丑，众也。王奋扬其威武，而震雷其声，而勃怒其色。前其虎臣之将阚然如虎之怒，陈屯其兵於淮水大防之上以临敌，就执其众之降服者也。○“如震如怒”，一本此两“如”字皆作“而”。阚，呼减反，徐火斩反，又火敢反，一音啖。虓，火交反，虎怒貌。铺，普吴反，徐音孚，陈也，《韩诗》作“敷”，云：“大也。”敦，王申毛如字，厚也，《韩诗》云“迫”，郑作“屯”，徒门反。淮濆，符云反，郑“大防也”。仍如字，本或作“扔”，音同。勃，步忽反。降，户江反。 
　　截彼淮浦，王师之所。截，治也。笺云：治淮之旁国有罪者，就王师而断之。○截，才结反。断，端乱反。 
　　[疏]“王奋”至“之所”。○毛以为，既到淮浦，临阵将战，王乃奋扬其威武，其状如天之震雷，其声如人之勃怒其色。言严威之可惧也。即进而前，其虎臣之将阚然如虓怒之虎，令布陈敦厚之阵於淮水濆厓之上，就而执其众所降服之虏。既败其根本，又穷其枝叶，因复使人治彼淮浦之傍有罪之国，皆执而送之，来就王师之所而听誓言，尽得其支党也。○郑唯以敦为屯为异。馀同。○传“虎之”至“虏服”。○正义曰：此论武将之威，言如虓虎，故知虎之自怒虓然。《释丘》云：“坟，大防。”李巡曰：“坟谓厓岸，状如坟墓。”是坟为厓也。《释诂》云：“仍，因也。”因是就之义也。虏者，囚系之名，为人虏获，是屈服也。○笺“进前”至“服者”。○正义曰：以其临阵当进而前之，故以进为前也。敦训为厚，於义不协，故破之为屯。毛无破字之理，必以为厚，宜为布陈敦厚之阵也。“丑，众”，《释诂》文。言虎臣之将者，以虎臣称臣，为王所特进，非广言士卒，故知是将也。就执其降服者，此篇上下不言其战，则是见敌即服，故就执之。
　
　　王旅啴啴，如飞如翰，如江如汉，如山之苞，如川之流，啴啴然盛也。疾如飞，挚如翰。苞，本也。笺云：啴啴，閒暇有馀力之貌。其行疾，自发举如鸟之飞也。翰，其中豪俊也。江汉以喻盛大也。山本以喻不可惊动也。川流以喻不可御也。○啴，吐丹反。挚音至。閒音闲。
  </div>
  <div class="pagination">
   <a href="毛诗正义_page62.html">
    上一页
   </a>
   <span>
    ...
   </span>
   <a href="毛诗正义_page58.html">
    58
   </a>
   <a href="毛诗正义_page59.html">
    59
   </a>
   <a href="毛诗正义_page60.html">
    60
   </a>
   <a href="毛诗正义_page61.html">
    61
   </a>
   <a href="毛诗正义_page62.html">
    62
   </a>
   <span class="current-page">
    63
   </span>
   <a href="毛诗正义_page64.html">
    64
   </a>
   <a href="毛诗正义_page65.html">
    65
   </a>
   <a href="毛诗正义_page66.html">
    66
   </a>
   <a href="毛诗正义_page67.html">
    67
   </a>
   <a href="毛诗正义_page68.html">
    68
   </a>
   <span>
    ...
   </span>
   <a href="毛诗正义_page64.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
