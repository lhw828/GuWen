<!DOCTYPE html>
<html>
<head>
    <meta charset="UTF-8">
    <title>诗传大全 - 第 22 页/共 35 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>诗传大全 - 第 22 页/共 35 页</h1>
    <div class="content">　　兴也中泽泽中也一丈为版五版为堵【孔氏曰版广二尺故周礼设一堵之墙长丈髙一丈】究终也○流民自言鸿鴈集于中泽以兴己之得其所止而筑室以居今虽劳苦而终获安定也
　　○鸿鴈于飞哀鸣嗸嗸【五刀反】维此哲人谓我劬劳维彼愚人谓我宣骄【叶音髙】
　　比也流民以鸿鴈哀鸣自比而作此歌也哲知宣示也知者闻我歌知其出于劬劳不知者谓我闲暇而宣骄也韩诗云劳者歌其事魏风亦云我歌且谣不知我者谓我士也骄大抵歌多出于劳苦而不知者常以为骄也【庆源辅氏曰盖非明知者真能体防我前日之情则亦焉能知其病苦之实哉若但见其今日之安定则必以我之此歌为闲暇而宣骄矣】
　　鸿雁三章章六句【丰城朱氏曰恵鲜鳏寡文王之所以兴也哿矣富人哀此茕独幽王之所以亡也爰及矜人哀此鳏寡宣王之所以中兴也夫鳏寡孤独乃天民之穷而无告者圣人一视同仁虽无一物而不在所爱而其发政施仁则必自鳏寡孤独始诚使鳏寡孤独各得其所则天下之民无不被其泽者矣宣王之劳来还定安集其有得于文王之家法也欤劬劳于野自其始之流散而言也百堵皆作自其中之还归而言也其究安宅自其终之安定而言也此诗不作于流离之时而作于安定之日盖痛定思痛者是以知者以为劳苦而不知者则反以为宣骄也】
　　夜如何其【音基】夜未央庭燎之光君子至止鸾声将将【音抢】赋也其语辞央中也【渤海胡氏曰説文云央中央也广雅云央极中也秦风云宛在水中央央亦中也】庭燎大烛也诸侯将朝则司烜以物百枚幷而束之设于门内也【孔氏曰庭燎者树之于庭燎之光明司烜供之树于门外曰大烛门内曰庭燎郊特牲注曰庭燎之差公五十侯伯子男皆三十是天子用百以物百枚并而躔束之今则用松苇竹灌以脂膏也】君子诸侯也将将鸾镳声○王将起视朝不安于寝而问夜之早晚曰夜如何哉夜虽未央而庭燎光矣朝者至而闻其鸾声矣
　　○夜如何其夜未艾【音乂又如字】庭燎晣晣【之世反与艾叶】君子至止鸾声哕哕【呼防反】
　　赋也艾尽也晣晣小明也【临川王氏曰其光衰也】哕哕近而闻其徐行声有节也【安成刘氏曰首章述王初问此章再问恐亦如齐风鸡鸣之例也】
　　○夜如何其夜乡【许亮反】晨庭燎有煇【许云反】君子至止言观其旂【叶渠斤反】
　　赋也乡晨近晓也【渤海胡氏曰从夜未中至未尽从未尽至乡明也】煇火气也天欲明而见其烟光相杂也【朱子曰此是吴才老之説説此一字有功】既至而观其旂则辨色矣【郑氏曰见其旂是朝之时也朝礼别色始入】庭燎三章章五句【安成刘氏曰列女传云宣王尝晏起姜后脱簪珥待罪于永巷宣王感悟于是勤于政事早朝晏起卒成中兴之名以此证之或果宣王诗也】
　　沔【绵善反】彼流水朝【直遥反】宗于海【叶虎洧反】鴥【惟必反】彼飞隼【息允反】载飞载止嗟我兄弟邦人诸友【叶羽轨反】莫肯念乱谁无父母【叶蒲洧反】
　　兴也沔水流满也诸侯春见天子曰朝夏见曰宗【孔氏曰朝朝也欲其来之早宗尊也欲其尊王○九峯蔡氏曰水势横趋于海犹诸侯朝宗于王也】○此忧乱之诗言流水犹朝宗于海飞隼犹或有所止而我之兄弟诸友乃无肯念乱者谁独无父母乎乱则忧或及之是岂可以不念哉【叠山谢氏曰一身之遇乱不足惜父母之遇乱深可忧谁无父母不为一身谋独不为父母谋乎为父母谋则当念乱则必思所以捄乱也】
　　○沔彼流水其流汤汤【失羊反】鴥彼飞隼载飞载扬念彼不迹【井亦反】载起载行【叶戸郎反】心之忧矣不可弭忘
　　兴也汤汤波流盛貌不迹不循道也载起载行言忧念之深不遑宁处也弭止也水盛隼扬以兴忧乱之不能忘也【庆源辅氏曰不循道理则危乱之由也载起载行则忧思之深也】
　　○鴥彼飞隼率彼中陵民之讹言宁莫之惩我友敬矣防言其兴
　　兴也率循讹伪惩止也○隼之髙飞犹循彼中陵而民之讹言乃无惩止之者然我之友诚能敬以自持矣则防言何自而兴乎始忧于人而卒反诸己也【庆源辅氏曰衰乱之世讹言繁兴使人无所适从而卒归于危亡祸败此所以叹其宁莫之惩也我友敬矣防言其兴此必有所指而言其兴则是无自而兴也先生所谓始忧于人而卒反诸己者深得其意凡有不得者皆反求诸己此自脩之事也】
　　沔水三章二章章八句一章六句【定宇陈氏曰始念乱而忧及父母终忧防而敬以反身忧念之中不忘孝敬诗人忠厚之意也】
　　疑当作三章章八句卒章脱前两句耳
　　鹤鸣于九臯声闻【音问】于野【叶上与反】鱼潜在渊或在于渚乐【音洛】彼之园爰有树檀【叶徒防反下同】其下维萚【音托】他山之石可以为错【七落反】
　　比也鹤鸟名长颈竦身髙脚顶赤身白颈尾黑其鸣髙亮闻八九里臯泽中水溢出所为坎从外数至九喻深逺也【释文曰韩诗云九臯九折之泽○濮氏曰泽曲曰臯见楚辞注】萚落也【蓝田吕氏曰落叶秽杂】错砺石也○此诗之作不可知其所由然必陈善纳诲之辞也【庆源辅氏曰然不正言其事而必比物而为言者正所谓风刺上者皆不主于政事而主于文词不以正谏而托物以谏也】盖鹤鸣于九臯而声闻于野言诚之不可揜也【庆源辅氏曰所以风王之诚身也】鱼潜在渊而或在于渚言理之无定在也【庆源辅氏曰所以风王之明善也】园有树檀而其下维萚言爱当知其恶也他山之石而可以为错言憎当知其善也【庆源辅氏曰所以风王力去私欲之蔽也夫必能去私欲之蔽然后可以明善而诚身此其序则由大以至小也】由是四者引而伸之触类而长之天下之理其庶防乎【庐陵曹氏曰天下之理散于万事若能反于身而求之触类而长之未有不可为吾之益者也鹤鸣所以喻诚身鱼潜所以喻明理檀萚石错又所以正人心好恶之偏因物而推皆可以反求诸身者也】
　　○鹤鸣于九臯声闻于天【叶铁因反】鱼在于渚或潜在渊【叶一均反】乐彼之园爰有树檀其下维谷他山之石可以攻玉比也谷一名楮恶木也【孔氏曰陆氏云幽州人谓之谷桑荆杨交广谓之谷中州人谓之楮殷中宗时谷桑共生是也今江南人绩其皮以为布又捣以为纸树皮斑者是楮白者是谷】攻错也○程子曰玉之温润天下之至美也石之麤厉天下之至恶也然两玉相磨不可以成器以石磨之然后玉之为器得以成焉犹君子之与小人处也横逆侵加然后脩省畏避动心忍性增益预防而义理生焉道徳成焉吾闻诸邵子云【朱子曰邵子云有才之正者有才之不正者他山之石其小人之才乎○叠山谢氏曰邪类与善类非同气犹玉石不同山石而攻玉犹小人谤君子之无徳所以儆君子而进于徳欺君子之无才所以儆君子而勉为全才也】
　　鹤鸣二章章九句【朱子曰鹤鸣做得巧含畜意思全不发露○三山李氏曰二章殊无一句露己意其诗最为难晓○丰城朱氏曰知诚之不可揜则知念虑方萌而鬼神已知形迹欲掩而肺肝已见所以不可无诚身之功也知理之无定在则知事有精粗而理无精粗事有大小而理无大小所以不可无明善之功也知爱当知其恶憎当知其善则知亲爱贱恶之不可以或偏哀矜敖惰之不可以自恣所以于应接之间尤不可不去其私欲之蔽也能是数者则知行并进而明诚两立好恶不偏而人已兼尽其于治天下不难矣此所以为陈善纳诲之辞也欤】
　　彤弓之什十篇四十章二百五十九句
　　疑脱两句当为二百六十一句

　　诗传大全卷十
<经部,诗类,诗传大全>
　　钦定四库全书
　　诗传大全卷十一　　　　明　胡广等　撰祈父之什二之四
　　祈【勤衣反】父【音甫】予王之爪牙【叶五胡反】胡转予于恤靡所止居赋也祈父司马也职掌封圻之兵甲故以爲号酒诰曰圻父薄违是也【孔氏曰古者祈圻畿字通用故此作祈书作圻○九峰蔡氏曰圻父迫逐违命者也】予六军之士也或曰司右虎贲【音奔】之属也【董氏曰司马之属有司右虎贲旅贲皆奉事王之左右者也故司右曰凡国之勇力之士能用五兵者属焉虎贲曰掌先后王而趋以卒伍旅贲曰掌执戈盾夹王车此所谓爪牙者也】爪牙鸟兽所用以爲威者也【孔氏曰鸟用爪兽用牙以防卫此人白谓王之爪牙以鸟兽爲喻也】恤忧也○军士怨于久役故呼祈父而告之曰予乃王之爪牙汝何转我于忧恤之地使我无所止居乎【郑氏曰此责司马之辞谓见使从军也六军之士出自六乡法不取于王之爪牙之士○张子曰禁卫天子之爪牙而使之远戍所谓转予于恤也古人容易出一句便不可及诗人造理深其辞尽难学】
　　○祈父予王之爪士【鉏里反】胡转子于恤靡所底【之履反】止赋也爪士爪牙之士也底至也
　　○祈父亶不聪胡转予于恤有母之尸饔
　　赋也亶诚尸主也饔熟食也言不得奉养而使母反主劳苦之事也○东莱吕氏曰越勾践伐呉有父母耆老而无昆弟者皆遣归魏公子无忌救赵亦令独子无兄弟者归养则古者有亲老而无兄弟其当免征役必有成法故责司马之不聪其意谓此法人皆闻之汝独不闻乎乃驱吾从戎使吾亲不免薪水之劳也责司马者不敢斥王也【安成刘氏曰不斥王而责司马此诗人之忠厚也亦若北山所谓大夫不均之意】
　　祈父三章章四句【庆源辅氏曰上两章言我乃王之爪牙汝何转我于忧恤之地使我无所止居如此则是自戕其上之衞末章言汝乃驱吾从戎而使吾亲不免薪水之劳如此则是不体其下之情其言之序亦先公而后私也不戕其上之衞则上得以安必体夫下之情则下不忘其死勾践无忌之事其用兵犹有古之遗法自秦而下不复如此矣○丰城朱氏曰先王之制诸侯有故则方伯连帅以诸侯之师讨之王室有故则方伯连帅以诸侯之师救之司马所掌封圻之兵甲不过衞王室而已此诗前二章责司马不当以王之爪牙而逺从征役后一章责司马不当以国之孤子而逺从征役使王而自弃其爪牙则谓之不智使司马弃王之爪牙则谓之不忠至于使孤子之无以爲养则又谓之不仁一事而三失具焉其刺之也宜哉】
　　序以爲刺宣王之诗説者又以爲宣王三十九年战于千亩王师败绩于姜氏之戎故军士怨而作此诗东莱吕氏曰太子晋谏灵王之词曰自我先王厉宣幽平而贪天祸至于今未弭宣王中兴之主也至与幽厉并数【色主反】之其词虽过观是诗所刺则子晋之言岂无所自欤【东莱吕氏曰读是诗见宣王变古制者二焉前两章刺其以宿衞之士从征役末章见其有亲老而无他兄弟者当免征役乃驱之从戎也】但今考之诗文未有以见其必爲宣王耳下篇放此
　　皎皎【古了反】白驹食我场苖絷【陟立反】之维之以永今朝所谓伊人于焉逍遥
　　赋也皎皎洁白也【张子曰以表贤者洁白之意】驹马之未壮者谓贤者所乘也场圃也【孔氏曰苗而云场者以场圃同地对则异名散则通】絷绊【音半】其足维系其靷【音引在胸曰靷】也永久也伊人指贤者也逍遥游息也【蓝田吕氏曰徘徊少畱之貌】○爲此诗者以贤者之去而不可畱也故托以其所乘之驹食我场苖而絷维之庶几以永今朝使其人得以于此逍遥而不去若后人畱客而投其辖于井中也【前汉书曰陈遵每大饮辄闭门取客车辖投井中虽有急终不得去】
　　○皎皎白驹食我场藿【火郭反】絷之维之以永今夕【叶祥龠反】所谓伊人于焉嘉客【叶克各反】
　　赋也藿犹苗也【华谷严氏曰藿豆叶用以作羹】夕犹朝也嘉客犹逍遥也【叠山谢氏曰贤者髙蹈逺引吾知其不可畱矣犹欲絷维其白驹以强留之虽一朝一夕亦满吾意好徳之彝性尊贤之良心在人自不能泯也】
　　○皎皎白驹贲【彼义反又音奔】然来【叶云俱反】思尔公尔侯【叶洪孤反】逸豫无期愼尔优游【叶汪胡反】勉尔遁思【叶新赍反】
　　赋也贲然光采之貌也【叠山谢氏曰贲者华采也贤人所过之地山川草木皆有精采蓬户华门皆有辉华也】或以爲来之疾也【朱子曰王氏读爲奔字言其来之速也】思语词也尔指乘驹之贤人也愼勿过也勉毋决也遁思犹言去意也○言此乘白驹者若其肯来则以尔爲公以尔爲侯而逸乐无期矣犹言横来大者王小者侯也【史记田横故齐王族自立爲齐王战败入居海岛汉髙帝遣使召之曰云云安成刘氏曰盖谓之大者是王小者是侯招横使来也】岂可以过于优游决于遁思而终不我顾哉【庆源辅氏曰此章则又原贤者欲去之意而反其説以留之谓贤者之所以欲去者不过欲优游自适而已若一旦肯贲然而来则当以尔爲公以尔爲侯而逸豫无有期限也何必过于优游决其去意而不肯留哉贲然来思犹今人言光访宠贲之意】盖爱之切而不知好爵之不足縻留之苦而不恤其志之不得遂也【安成刘氏曰此章上四句见其爱之切末二句见其留之苦】
　　○皎皎白驹在彼空谷生刍【楚俱反】一束其人如玉毋金玉尔音而有遐心
　　赋也贤者必去而不可留矣于是叹其乘白驹入空谷束生刍以秣之而其人之德美如玉也葢已邈乎其不可亲矣然犹冀其相闻而无絶也故语之曰毋贵重尔之音声而有逺我之心也【孔氏曰毋得自爱音声贵如金玉不以遗问我○庆源辅氏曰此章则贤者旣去而好贤之诚终无已也夫见贤而好之固人之情也至于贤者已去而眷恋之情不已且祝其无贵重其音声以有逺我之心焉夫然后见其好贤之诚也】白驹四章章六句
　　黄鸟黄鸟无集于谷无啄【陟角反】我粟此邦之人不我肯谷言旋言归复我邦族
　　比也谷木名谷善【安成刘氏曰此二谷字异义然据韵则一从木一从禾】旋囘复反也○民适异国不得其所故作此诗托爲呼其黄鸟而告之曰尔无集于谷而啄我之粟苟此邦之人不以善道相与则我亦不久于此而将归矣
　　○黄鸟黄鸟无集于桑无啄我粱此邦之人不可与明【叶谟郎反】言旋言归复我诸兄【叶虚王反】
　　比也【东莱吕氏曰人之所以相依者以其明足以知其缓急休戚故也不可与明则不可与处矣】
　　○黄鸟黄鸟无集于栩【况甫反】无啄我黍此邦之人不可与处言旋言归复我诸父【扶雨反】
　　比也【新安王氏曰不我肯谷则不相恤矣不可与明则不相知矣是以不可与处也○庆源辅氏曰首言复我邦族而已中言复我诸兄末言复我诸父人情困苦之极则愈益思其亲者焉】
　　黄鸟三章章七句
　　东莱吕氏曰宣王之末民有失所者意他国之可居也及其至彼则又不若故乡焉故思而欲归使民如此亦异于还定安集之时矣今按诗文未见其爲宣王之世下篇亦然
　　我行其野蔽【必制反】芾【方味反】其樗【敕雩反】昬姻之故言就尔居尔不我畜复我邦家【叶古胡反】
　　赋也樗恶木也【三山李氏曰樗不才之木庄子云大枝拥肿而不中绳墨小枝卷曲而不中规矩】壻之父妇之父相谓曰防姻【尔邪曰壻之父爲姻妇之父爲防又曰妇之父母壻之父母相谓爲防姻】畜养也○民适异国依其防姻而不见收卹故作此诗言我行于野中依恶木以自蔽于是思昬姻之故而就尔居而尔不我畜也则将复我之邦家矣
　　○我行其野言采其蓫【敕六反】昬姻之故言就尔宿尔不我畜言归思复
　　赋也蓫牛蘈【音頽】恶菜也今人谓之羊蹄菜【陆氏曰似芦菔而叶长赤】
　　○我行其野言采其葍【音福叶笔力反】不思旧姻求尔新特成【论语作诚】不以富亦秪【音支】以异【叶逸织反】
　　赋也葍防【浮去声】恶菜也特匹也○言尔之不思旧姻而求新匹也虽实不以彼之富而厌我之贫亦秪以其新而异于故耳此诗人责人忠厚之意【庆源辅氏曰常人之情有不得已来依亲旧而不见收卹则怨怒形于色辞苛责痛诋无所不至而此诗但言尔不我畜则复我邦家而已至其末章则又原其情实而归之忠厚焉此情性之正而诗之所谓可以怨者于此见矣】我行其野三章章六句
　　王氏曰先王躬行仁义以道民厚矣犹以爲未也又建官置师以孝友睦姻任防六行教民爲其有父母也故教以孝爲其有兄弟也故教以友爲其有同姓也故教以睦爲其有异姓也故教以姻爲邻里乡党相保相爱也故教以任相赒【音周赡】相救也故教以恤【建安熊氏曰孝顺于父母友和于兄弟睦睦于宗族姻亲于外亲任信于朋友防周于邻里乡党】以爲徒教之或不率也故使官师以时书其德行而劝之以爲徒劝之或不率也于是乎有不孝不睦不婣不弟不任不防之刑焉【建安何氏曰郑氏云制刑之意终不爲卑者而罪其长故六行则教兄以友而制刑则谓之不弟使少者不敢陵长也贾氏云此不弟即六行之友上文言友在睦婣之上专施于兄弟此变言弟退在睦婣之下兼施于师长】方是时也安有如此诗所刺之民乎【庆源辅氏曰孝友睦婣任防人之道也故先王修之以爲教使人各自尽以相生相养于天地之间而异于物其仁天下至矣今观黄鸟我行其野二诗所刺则其民之泮涣离散不相管顾如此其亦何异于禽兽夷狄也哉】
　　秩秩斯干【叶居焉反】幽幽南山【叶所旃反】如竹苞【叶补苟反】矣如松茂【叶莫口反】矣兄及弟矣式相好【呼报反叶许厚反】矣无相犹【叶余久反】矣赋也秩秩有序也斯此也干水涯也南山终南之山也【长乐刘氏曰南山在镐京之南】苞丛生而固也犹谋也○此筑室旣成而燕饮以落之因歌其事言此室临水而面山其下之固如竹之苞其上之密如松之茂又言居是室者兄弟相好而无相谋则颂祷之辞犹所谓聚国族于斯者也【华谷严氏曰宣王作室之地在秩秩然整齐之干岸面对幽幽然深逺之南山言地势之壮也其盘基之厚如竹之丛生其结架之密如松之茂盛言宫室之美也于是颂祷之愿其入居此室之后兄弟各相和好无有相图者矣○庐陵欧阳氏曰古人成室而落之必有称颂祝祷之言如记檀弓晋献文子成室张老曰美哉轮焉美哉奂焉歌于斯哭于斯聚国族于斯君子谓之善颂善祷者是矣】张子曰犹似也人情大抵施之不报则辍故恩不能终兄弟之间各尽己之所宜施者无学其不相报而废恩也君臣父子朋友之间亦莫不用此道尽已而已愚按此于文义或未必然然意则善矣【问横渠説不要相学指何事而言朱子曰不要相学不好处且如兄能友其弟弟却不能恭其兄兄岂可学弟之不恭而遂亦不友如弟能恭其兄兄乃不友其弟爲弟者岂可亦因兄之不友而遂忘其恭然诗之本意犹字作相图谋説○庆源辅氏曰言兄弟相好者恐与蓼萧三章同意天子诸侯继立多与兄弟相疑忌所以祝其相好而无相谋也】或曰犹当作尤
　　○似续妣【必履反】祖筑室百堵西南其户【胡五反】爰居爰处爰笑爰语
　　赋也似嗣也妣先于祖者协下韵尔或曰谓姜嫄后稷也【南丰曾氏曰似续妣祖以生民闳宫之诗考之岂谓姜嫄后稷欤】西南其户天子之宫其室非一在东者西其户在北者南其户犹言南东其亩也爰于也【庆源辅氏曰大凢人之爲居室未冇不欲爲子孙计而使之继嗣其祖妣之业者也西南其户者众西南以见东北也爰笑爰语则所谓歌于斯者也】
　　○约之阁阁椓【陟角反】之槖槖【音托】风雨攸除【直虑反】鸟鼠攸去君子攸芋【香于反叶王遇反】
　　赋也约束板也阁阁上下相乘也【华谷严氏曰即所谓东板以载也】椓筑也槖槖杵声也除亦去也无风雨鸟鼠之害言其上下四旁皆牢宻也芋尊大也君子之所居以爲尊且大也【濮氏曰此以下由外而内由墙垣而堂寝次第当然也○安成刘氏曰此章言其墙壁之美而爲君子尊大之居也葢古人筑垣爲壁堂上东西墙谓之序室房及夹室谓之墉堂下谓之壁谓之墙其实一也随所在而异其名考于仪礼可见】
　　○如跂【音企】斯翼如矢斯棘如鸟斯革【叶讫立反】如翚【音辉】斯飞君子攸跻【子西反】
　　赋也跂竦立也【孔氏曰如跂如人跂足直立】翼敬也棘急也矢行缓则枉急则直也革变翚雉【郑氏曰伊洛而南雉素质五采皆备成章曰翚】跻升也○言其大势严正如人之竦立而其恭翼翼也其廉隅整饬如矢之急而直也其栋宇峻起如鸟之警而革也其檐阿华采而轩翔如翚之飞而矫其翼也【蓝田吕氏曰如翚斯飞覆以瓦而加丹腹有文采而势骞众也】葢其堂之美如此而君子之所升以听事也
　　○殖殖【市力反】其庭有觉其楹哙哙【音快】其正【叶音征】哕哕【呼防反】其冥君子攸宁
　　赋也殖殖平正也庭宫寝之前庭也【庐陵李氏曰堂下至门谓之庭庭三堂之深】觉髙大而直也楹柱也哙哙犹快快也正向明之处也哕哕深广之貌冥奥窔【音要】之间也【临川王氏曰哙哙其正则知哕哕其冥是偏也哕哕其冥则知哙哙其正是明也○董氏曰正所谓阳室也冥所谓阴室也○庐陵李氏曰室中西南隅谓之奥邢禺云室户不当中而近东西南隅最爲深隐故谓之奥东南隅谓之窔郭氏云窔亦隐闇】言其室之美如此而君子之所休息以安身也
　　○下莞【音官】上簟【叶徒捡徒锦二反】乃安斯寝【叶于捡于锦二反】乃寝乃兴乃占我梦【叶弥登反】吉梦维何维熊维罴【彼宜反叶彼何反】维虺【许鬼反】维蛇【市奢反叶于其土何二反】
　　赋也莞蒲席也竹苇曰簟【孔氏曰西方人呼蒲爲莞蒲司几筵有莞筵蒲筵则两种席也○濮氏曰莞又云灯心草生池泽中即苻蓠也下莞则铺席其上则竹苇之簟所以覆席】罴似熊而长头髙脚猛憨【呼谈切憾平声】多力能拔树【本草曰熊类大豕而性轻健好攀缘上髙木○孔氏曰罴黄白文黄白色】虺蛇属细颈大头色如文绶大者长七八尺○祝其君安其室居梦兆而有祥亦颂祷之词也下章放此【庐陵欧阳氏曰下至卒章盛陈占梦生子之事者谓安此寝而生男女男则世爲君王女子宜人之家室皆颂祷之词也○华谷严氏曰设爲之辞非实有是梦也】
　　○大【音泰】人占之维熊维罴男子之祥维虺维蛇女子之祥
　　赋也大人大卜之属占梦之官也【安成刘氏曰周礼太卜爲卜筮官之长凡卜师卜人人菙氏占人簭人占梦皆其官属也菙音水簭音筮】熊罴阳物在山彊力壮毅男子之祥也虺蛇阴物穴处柔弱隐伏女子之祥也○或曰梦之有占何也曰人之精神与天地隂阳流通故昼之所爲夜之所梦其善恶吉凶各以类至是以先王建官设属使之观天地之防辨阴阳之气【周礼占梦注曰天地之防建厌所处之日辰阴阳之气休王前后厌音琰王音旺】以日月星辰占六梦之吉凶【占梦曰一曰正梦二曰噩梦三曰思梦四曰寤梦五曰喜梦六曰惧梦注曰日月星辰谓日月之行及合辰所在也正梦无所感动平安白梦噩梦惊愕而梦思梦觉时所思念之而梦寤梦觉时道之而梦喜梦喜説而梦惧梦恐惧而梦噩音愕】献吉梦赠恶梦【占梦曰季冬献吉梦于王乃舎萌于四方以赠恶梦注云献羣臣之吉梦于王诗云牧人乃梦此所献吉梦也舍读爲释舍萌犹释菜萌菜始生也赠送也欲以新善去故恶】其于天人相与之际察之详而敬之至矣【庆源辅氏曰详占梦之意则先王致察于天人之际可谓宻矣惜乎其法之不传也然后世之人情性不治昼之所爲犹且昏惑瞀乱而不自知觉则其见于梦寐者率多纷纭乖戾未必与天地之气相流通其间纵有徴兆之可验者亦须迂囘隐约必待其旣验而后可知极有未易遽晓者想古占法虽存亦未必能尽也】故曰王前巫而后史宗祝瞽侑皆在左右王中心无爲也以守至正【西山真氏曰巫掌祀以鬼神之事告王史掌书以三皇五帝之事告王掌卜筮者以吉凶谏王瞽蒙之叟以歌诗谏王一人之身而左右前后挟而维之以引以翼有孝有德虽欲斯须自放得乎故王中心他无所爲惟守至正而已】
　　○乃生男子载寝之牀载衣【于旣反】之裳载弄之璋其泣喤喤【华彭反叶胡光反】朱芾【音弗】斯皇室家君王
　　赋也半圭曰璋喤大声也芾天子纯朱诸侯黄朱【东莱吕氏曰白虎通云芾者蔽也行以蔽前天子朱芾诸侯赤芾以韦爲之上广一尺下广二尺】皇犹煌煌也君诸侯也○寝之于牀尊之也衣之以裳服之盛也弄之以璋尚其德也言男子之生于是室者皆将服朱芾煌煌然有室有家爲君爲王矣
　　○乃生女子载寝之地载衣之裼【他计反】载弄之瓦【叶鱼位反】无非无仪【叶音义】唯酒食是议无父母诒【以之反】罹【叶音丽】赋也裼褓【音保】也【孔氏曰禓防儿被也】瓦纺塼也【朱子曰瓦纺时所用之物旧见人畵列女传漆室女手执一物如今银子样者意其爲纺塼也然未可必】仪善罹忧也○寝之于地卑之也衣之以褓即其用而无加也弄之以瓦习其所有事也有非非妇人也有善非妇人也葢女子以顺爲正无非足矣有善则亦非其吉祥可愿之事也唯酒食是议而无遗父母之忧则可矣易曰无攸遂在中馈贞吉【易家人六二爻程子曰柔顺中正妇人之道也妇人居中而主馈者也故曰中馈○安成刘氏曰妇人于事无所敢自遂正位乎内事在馈食之间而已六二阴爻居隂位则柔顺得正居下体之中则得中故其象爲无攸遂在中馈而其占者能如此则爲得正而吉无攸遂即无非无仪也在中馈即唯酒食是议也】而孟子之母亦曰妇人之礼精五饭幂【音密】酒浆养舅姑缝衣裳而已矣故有闺门之修而无境外之志此之谓也【礼记月令五饭春食麦夏食菽食稷秋食麻冬食黍○列女传孟子曰今道不用而母老是以忧也母曰夫妇人之礼云云易曰在中馈无攸遂诗曰无非无仪以言妇人无擅制之义也子行乎子义吾行乎吾礼而已君子谓孟母知妇道】斯干九章四章章七句五章章五句【蓝田吕氏曰一章愿其保兄弟于斯二章愿其继祖妣于斯三章四章五章愿其安身体于斯自六章以至末章愿其传子孙于斯○庆源辅氏曰一章则言其宫之面势而祷其兄弟之相好也二章则言其宫之寛广而祷其祖妣之是嗣也三章则言其宫之成而祷其君子所居以爲尊大也四章则言其堂之美而祷其君子所跻升以听事也五章则言其室之美而祷其君子所休息以安身也六章以至九章则祷其身安梦兆于是而生男则室家君王于是而生女则无遗父母之忧也颂祷之词始于兄弟之和睦而终于儿女之贤善家道之成无逾此者也○丰城朱氏曰古人筑室旣成而落之必冇颂美祷祝之词如美哉轮焉美哉奂焉则所谓颂美之词也歌于斯哭于斯聚国族于斯则所谓祷祝之词也此诗言其基址之广厚结构之周密垣墙之坚固堂室之髙逺则美轮美奂之类也上有以续祖妣之业下冇以开子孙之祥兄弟之相好室家之相安则歌哭聚族之类也堂之髙也以听事室之深也以安身至于寝而梦兴而占男子之爲君爲王女子之无非无仪则皆自夫君子攸宁而推言之也其必首及夫兄弟者人之居室兄弟之好未易完也兄弟之相好而无相犹则非笃天伦之亲者不能也果能笃于兄弟之好则宜尔室家乐尔妻孥和气之益充大福之益集而子孙之繁衍基业之昌盛有不可胜言者矣此所以爲善颂善祷欤】
　　旧説厉王旣流于彘宫室圮【部鄙反】坏【安成刘氏曰厉王出居于彘凢十四年而后宣王立故疑其国都宫室之坏也】故宣王即位更【平声】作宫室旣成而落之今亦未有以见其必爲是时之诗也或曰仪礼下管新宫春秋传宋元公赋新宫恐即此诗然亦未有明证【朱子曰仪礼燕礼曰下管新宫大射仪曰乃新宫三终李寳之云昭公二十五年宋公享叔孙昭子赋新宫与此所笙奏或谓即斯干诗○庆源辅氏曰若以仪礼之下管新宫当之则此诗非宣王之诗矣】
　　谁谓尔无羊三百维羣谁谓尔无牛九十其犉【而纯反】尔羊来思其角濈濈【庄立反】尔牛来思其耳湿湿【始立反】赋也黄牛黑唇曰犉羊以三百爲羣其羣不可数也牛之犉者九十非犉者尚多也【董氏曰三百维羣以羣计也九十其犉以犉计也黑唇爲犉则黑皆爲牰黑耳爲犚亦各以其数也眦音砌牰音袖犚音尉】聚其角而息濈濈然呞【音痴】而动其耳湿湿然【释文曰呞食已复出嚼之也】王氏曰濈濈和也羊以善触爲患故言其和谓聚而不相触也湿湿润泽也牛病则耳燥安则润泽也【山阴陆氏曰古之视牛者以耳祭义所谓大夫视而毛牛尚耳】○此诗言牧事有成而牛羊众多也
　　○或降于阿或饮于池【叶唐何反】或寝或讹尔牧来思何【河可反】蓑【素多反】何笠【音立】或负其糇【音侯】三十维物【叶微律反】尔牲则具【叶居律反】
　　赋也讹动何揭【音竭担也】也蓑笠所以备雨三十维物齐其色而别之凢爲色三十也○言牛羊无惊畏【郑氏曰降阿饮池或寝或讹者美其无所惊畏也】而牧人持雨具赍饮食从其所适以顺其性是以生养蕃息至于其色无所不备而于用无所不有也【丰城朱氏曰降阿饮池寝处讹动物之适其生也蓑笠以御暑雨糇粮以备饮食人之勤于事也色之无不备用之无不有则以其效而言也】
　　○尔牧来思以薪以蒸【之承反】以雌以雄【叶于陵反】尔羊来思矜矜兢兢不骞不崩麾之以肱毕来旣升
　　赋也麤曰薪细曰蒸雌雄禽兽也矜矜兢兢坚强也骞亏也崩羣疾也【临川王氏曰矜矜兢兢牧之者不失其性而至坚强也不骞不崩言羊得其性而无耗败也言羊而不言牛者羊善耗败则牛可知也○埤雅曰羊死善耗败故于不骞不崩本羊言之六畜之死皆善耗败而羊爲甚○要术曰羊冇疾辄相污○徐曰羊以瘦爲病故羸从羊诗曰不骞爲是故也】肱臂也旣尽也升入牢【防兽闲也】也○言牧人有余力则出取薪蒸搏禽兽其羊亦驯扰从人不假棰【主水反】楚但以手麾之使来则毕来使升则旣升也【丰城朱氏曰薪蒸以供防燎雌雄以备饮食见牧人不特勤于事又有余力以及乎他也有坚强之力无亏崩之患见牛羊不特顺其性又无疾病以致其损也麾之以肱毕来旣升见人识物情物解人意而无事乎奔走追逐之劳也】
　　○牧人乃梦众维鱼矣旐【音兆】维旟【音余】矣大人占之众维鱼矣实维丰年【叶尼因反】旐维旟矣室家溱溱【侧巾反】
　　赋也占梦之説未详溱溱众也或曰众谓人也旐郊野所建统人少旟州里所建统人多【周礼大司马曰郊野载旐司常曰州里建旟】盖人不如鱼之多旐所统不如旟所统之众故梦人乃是鱼则爲丰年旐乃是旟则爲人众【毛氏曰阴阳和则鱼众多○埤雅曰俗云春鱼遗子如粟埋于泥中明年水及故岸则皆化而爲鱼如遇旱干水不及故岸则其子爲日暴乃生飞蝗故説者以爲隂阳和则鱼多丰年梦鱼理或然也○三山李氏曰此章亦如斯于言占梦之事也○东莱吕氏曰以斯干无羊之卒章观之所愿乎上者子孙昌盛所愿乎下者岁熟民滋皆不愿乎其外也○华谷严氏曰考牧之诗亦当有烦祷之语以终之宣王承饥馑离散之后所愿者年丰民庶故就牧事设梦以颂祷之耳】
　　无羊四章章八句【黄氏曰古人以畜之多寡而卜其人之盛衰故奉牲以告曰博硕肥腯谓民力之暜存也谓其备腯咸冇也于是民和而神降之福此祷颂之词所以详及于牛羊之众多牧人之安逸以见民物富庶之效也斯干无羊之梦皆是设辞非果有是事】
　　节【音截下同】彼南山维石岩岩赫赫师尹民具尔瞻【叶侧衔反】忧心如惔【徒蓝反】不敢戏谈国旣卒【子律反】斩【叶侧衔反】何用不监【古衔反】
　　兴也节高峻貌岩岩积石貌赫赫显盛貌师尹大【音泰】师尹氏也大师三公尹氏葢吉甫之后春秋书尹氏卒公羊子以爲讥世卿者即此也【隐公三年公羊传曰其称尹氏何讥世卿注世卿者父死子继也言氏者起其世也若曰世世尹氏也○三山李氏曰春秋后又书尹氏立王子朝则尹氏之爲世卿其来甚久】具俱瞻视惔燔卒终斩絶监视也○此诗家父【音甫】所作刺王用尹氏以致乱言节彼南山则维石岩岩矣赫赫师尹则民具尔瞻矣而其所爲不善使人忧心如火燔灼又畏其威而不敢言也然则国旣终斩絶矣汝何用而不察哉【庆源辅氏曰以南山积石之高峻兴师尹位望之尊崇以见望旣重则责亦深固不可以冒处而窃据也忧心如惔忧之甚也不敢戏谈畏其威也戏谈犹且不敢而况敢正言其失直指其非乎小人而居高位纵欲戕理以致祸乱其终未有不厉威肆虐以箝人之口者然国旣终将斩絶矣汝何用而不察哉葢事已至此而在家父则又有不得而不言者也○华谷严氏曰言师尹失民望镐京而对终南故以所见起兴】
　　○节彼南山有实其猗【于宜反叶于何反】赫赫师尹不平谓何天方荐【徂殿反】瘥【才何反】丧【息浪反】乱多民言无嘉【叶居何反】防【七感反】莫惩嗟【叶遭哥反】
　　兴也有实其猗未详其义传曰实满猗长也笺云猗倚也言草木满其旁倚之畎谷也或以爲草木之实猗猗然皆不甚通【庆源辅氏曰冇实其猗先生以爲诸説皆不甚通者葢与不平之意不相似耳然郑氏之意太凿而或者之説似可通故苏氏亦云草木山之实也山之生物平均如一凢草木之生于上者无不猗猗其长也如此则与不平之意相近矣○安成刘氏曰以左传我落其实与卫风绿竹猗猗之语观之或可爲集传第三説之证】荐荐通重【直用反】也瘥病大防曾惩创也○节彼南山则有实其猗矣赫赫师尹而不平其心则谓之何哉苏氏曰爲政者不平其心则下之荣瘁劳佚有大相絶者矣是以神怒而重之以丧【去声】乱人怨而谤讟【徒谷反】其上然尹氏曾不惩创咨嗟求所以自改也
　　○尹氏大【音泰】师维周之氐【丁礼反叶都黎反】秉国之均四方是维天子是毗【婢尸反】俾民不迷不吊昊天不宜空我师【叶霜夷反】
　　赋也氐本均平【朱子曰均本当从金如所谓泥之在钧者不知钧是何物潘时举曰恐只是爲瓦器者所谓车盘是也葢运得逾急则其成器愈快曰秉国之均只是此义今训平者此物亦惟平乃能运也】维持毗辅吊愍空穷师众也○言尹氏大师维周之氐【临川王氏曰京室以大族爲氐朝廷以尊官爲氐氐者安危存亡所出也尹氏大族也大师尊官也】而秉国之均则是宜有以维持四方毗辅天子而使民不迷乃其职也今乃不平其心而旣不见愍吊于昊天矣则不宜久在其位使天降祸乱而我众幷及空穷也【东莱吕氏曰空我师如空其国空其地之类葢曰人之类将灭矣甚言之也】
　　○弗躬弗亲庶民弗信【叶斯人反】弗问弗仕【鉏里反下同】勿罔君子【叶奬里反】式夷式已无小人殆【叶养里反】【素火反】姻娅则无膴【音武】仕
　　赋也仕事罔欺也君子指王也夷平已止【临川王氏曰已废退也孟子所谓士师不能治士则已之与此已同义】殆危也小貌壻之父曰姻两壻相谓曰亚【孔氏曰言每一人娶姊一人娶妹相亚次也】膴厚也○言王委政于尹氏尹氏又委政于姻娅之小人而以其未尝问未尝事者欺其君也故戒之曰汝之弗躬弗亲庶民已不信矣其所弗问弗事则岂可以罔君子哉当平其心视所任之人有不当者则已之无以小人之故而至于危殆其国也姻娅而必皆膴仕则小人进矣【庆源辅氏曰小人而滥居要职躐处高位其智识旣不能以照察几微其才力又不能以综理事务则其势必至于分委姻娅之人以任政而小人因得以竝进矣凿空妄説诞慢相欺必至于以其未尝问未尝仕者欺其君而政荒事废召祸致灾无所不至当是之时是宜反躬自责而私欲昏蔽迷惑不反不至于危殆其国家则不已者此小人之常态也若能平其心视所任之人有不当者则己之姻娅悉皆屏去而无使污缙绅而盗名器焉则何至于危殆其国家也哉】
　　○昊天不佣【敕龙反】降此鞠讻【音凶】昊天不惠降此大戾君子如届【音戒叶居例反】俾民心阕【音缺叶苦桂反】君子如夷恶怒是违赋也佣均鞠穷讻乱戾乖届至阕息违逺也○言昊天不均而降此穷极之乱昊天不顺而降此乖戾之变【华谷严氏曰罹师尹之祸而归之于天曰降此鞠讻降此大戻谓天生小人以祸天下也】然所以靖之者亦在夫人而已君子无所苟而用其至则必躬必亲而民之乱心息矣君子无所偏而平其心则式夷式已而民之恶怒逺矣伤王与尹氏之不能也夫爲政不平以召祸乱者人也而诗人以爲天实爲之者葢无所归咎而归之天也抑有以见君臣隐讳之义焉有以见天人合一之理焉后皆放此【○安成刘氏曰此诗后章言不吊不平正月言天之扤我天夭是椓十月之交言天命不彻两无正言降丧疾威小旻言旻天疾威小弁言夭之生我我辰安在巧言言昊天已威昊天泰怃以及变大雅板言上帝板板天之方难方蹶方虐方懠荡言疾威上帝天降滔德瞻卬言不惠而降厉召旻言疾威而降丧皆与此章言天之意同一致者其诗人之情性有同然者欤○丰城朱氏曰国之危亡尽以爲人事欤则日月剥蚀山崩川竭将兴必有祯祥将亡必有妖孽固未可尽责于人也尽以爲天意欤则武丁因桑谷之祥而戒惧以复成汤之业宣王因云汉之灾而戒惧以继文武之功又未可尽归之天也大扺人事之有得失气化之有盛衰此皆治乱之所由惟君子爲能以人合天不诿于天以义制命不诿于命则可以转祸而爲福转灾而爲祥转凶而爲吉转乱而爲治天也有人焉君子不纯以爲天也使王能平其心以任尹氏尹氏能平其心以用在朝之君子而不以小人间之则岂至于危亡而不可救哉故善爲国者亦反求诸己而已矣】
　　○不吊昊天【叶鐡因反】乱靡有定【叶唐丁反】式月斯生【叶桑经反】俾民不宁忧心如酲【音呈】谁秉国成不自爲政【叶诸盈反】卒劳百姓【叶桑经反】
　　赋也酒病曰酲成平卒终也○苏氏曰天不之恤故乱未有所止而祸患与岁月増长【上声】君子忧之曰谁秉国成者【华谷严氏曰忧心如酲犹黍离言中心如醉○新安胡氏曰秉国成即上章秉国均斥尹氏也】乃不自爲政而以付之姻娅之小人其卒使民爲【去声】之受其劳弊以至此也
　　○驾彼四牡四牡项领我瞻四方蹙蹙【子六反】靡所骋【敕领反】
　　赋也项大也蹙蹙缩小之貌○言驾四牡而四牡项领可以骋矣而视四方则皆昏乱蹙蹙然无可往之所亦将何所骋哉东莱吕氏曰本根病则枝叶皆瘁是以无可往之地也【华谷严氏曰家父驾此四牡其四牡大领非不肥壮然视四方蹙蹙然缩小无可驰骋之地是以畱而不去葢世乱则若见天地之狭也】
　　○方茂尔恶相【息亮反】尔矛矣旣夷旣怿如相醻【市由反】矣赋也茂盛相视怿悦也○言方盛其恶以相加则视其矛防如欲战鬭及旣夷平悦怿则相与欢然如宾主而相醻酢不以爲怪也葢小人之性无常而习于鬭乱其喜怒之不可期如此是以君子无所适而可也
　　○昊天不平我王不宁不惩其心覆【芳服反】怨其正【叶诸盈反】赋也尹氏之不平若天使之故曰昊天不平若是则我王亦不得宁矣然尹氏犹不自惩创其心乃反怨人之正己者则其爲恶何时而已哉【东莱吕氏曰篇将终矣复叹曰昊天其使尹氏不平乎我王其不得安宁乎今尹氏不惩创其恶覆怨正人之攻己者方且报复而未已吾是以忧吾君之不得宁也此忧岂爲身哉○庆源辅氏曰不惩其心覆怨其正自古小人处祸乱之常态凡有不得者皆反求诸己其身正而天下归之则君子已乱之要术也】
　　○家父【音甫】作诵【叶侯容反】以究王讻式讹尔心以畜【许六反】万邦【叶卜工反】
　　赋也家氏父字周大夫也究穷讹化畜养也○家父自言作爲此诵以穷究王政昏乱之所由冀其改心易虑以畜养万邦也陈氏曰尹氏厉威使人不得戏谈而家父作诗乃复自表其出于己以身当尹氏之怒而不辞者葢家父周之世臣义与国俱存亡故也【孔氏曰诗人之情不一或微加讽谕或指斥愆咎或隐匿姓名或自显官字家父尽忠竭诚不惮诛罚故自载字寺人孟子亦此类也】东莱吕氏曰篇终矣故穷其乱本而归之王心焉致乱者虽尹氏而用尹氏者则王心之蔽也【庆源辅氏曰东莱谓篇终矣故穷其乱本而归之王心焉此説当矣故直至此章方説个王字葢言至此则王亦不得不任其责前章虽尝讥尹氏之用小人而不及王然王之所以用尹氏者亦不能逃其责矣】李氏曰孟子曰人不足与适【陟革反】也政不足与间【去声】也惟大人爲能格君心之非葢用人之失政事之过虽皆君之非然不必先论也惟格君心之非则政事无不善矣用人皆得其当矣
　　节南山十章六章章八句四章章四句
</div>
    <div class="pagination">
<a href="诗传大全_page21.html">上一页</a><span>...</span><a href="诗传大全_page17.html">17</a><a href="诗传大全_page18.html">18</a><a href="诗传大全_page19.html">19</a><a href="诗传大全_page20.html">20</a><a href="诗传大全_page21.html">21</a><span class="current-page">22</span><a href="诗传大全_page23.html">23</a><a href="诗传大全_page24.html">24</a><a href="诗传大全_page25.html">25</a><a href="诗传大全_page26.html">26</a><a href="诗传大全_page27.html">27</a><span>...</span><a href="诗传大全_page23.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
