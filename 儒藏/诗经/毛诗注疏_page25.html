<!DOCTYPE html>
<html>
 <head>
  <meta charset="utf-8"/>
  <title>
   毛诗注疏 - 第 25 页/共 29 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   毛诗注疏 - 第 25 页/共 29 页
  </h1>
  <div class="content">
   毛诗注疏卷二十四考证
&lt;经部,诗类,毛诗注疏&gt;
　　钦定四库全书
　　毛诗注疏卷二十五
　　汉郑氏笺　唐陆徳明音义　孔颖逹疏
　　大雅　【荡之什】
　　序荡召穆公伤周至大壊也厉王无道天下荡荡无纲纪文章故作是诗也音义【荡唐党反召时照反本又作邵卷内召公召伯皆同】疏【正义曰荡诗者召穆公所作以伤周室之大壊也以厉王无人君之道行其恶政反乱先王之政致使天下荡荡然法度废灭无复有纲纪文章是周之王室大壊败也故穆公作是荡诗以伤之伤者刺外之有余哀也其恨深于刺也瞻仰召旻皆云刺幽王大壊此不言刺厉王而云伤周室者幽王承宣王之后父善子恶指刺其身此则厉王以前周道未缺一代大法至此壊之故言伤周室大壊此经八章皆是大壊之事首句言荡荡为下之总目故序亦述首句以为一篇之义言天下荡荡无纲纪文章纲纪文章谓治国法度圣人有作莫不皆是此经所伤伤其尽废之也】
　　荡荡上帝下民之辟传上帝以托君王也辟君也笺云荡荡法度废壊之貌厉王乃以此居人上为天下之君言其无可则象之甚疾威上帝其命多辟传疾病人矣威罪人矣笺云疾病人者重赋敛也威罪人者峻刑法也其政教又多邪僻不由旧章天生烝民其命匪谌靡不有初鲜克有终传谌诚也笺云烝众鲜寡克能也天之生此众民其教道之非当以诚信使之忠厚乎今则不然民始皆庶几于善道后更化于恶俗音义【之辟必亦反注同沈云毛音婢益反辟匹亦反本又作僻注同敛力艳反骏荀闰反本亦作峻邪似嗟反烝之承反谌市林反鲜息浅反注同道音导本亦作导】疏【正义曰穆公伤厉王无道壊灭法度言今荡荡然废壊法度者上帝之君王乃以此无法度而为下民之君也又言玉无法度之事重赋敛以疾病人峻刑法以威罪人如此者是上帝之君王又其下政教之命甚多邪僻言其无法度不由旧章也元本天之生此众民其使人君为政教之命以教导之非欲使之诚信乎言天欲使之诚信今王以邪僻教之故民皆无复诚信无不有其初心欲庶几慕善道少能有其终行今皆化从恶俗是违天生民立教之意故所以伤之也传正义曰上帝者天之别名天无所壊不得与荡荡共文故知上帝以托君王言其不敢斥王故托之上帝也板传曰上帝以称王者桑柔传曰昊天斥王然则王称天称帝诗之通义而言托者以下章不敢斥言乃假文王咨商明知此亦不斥故变言托耳其时称帝亦斥王此下诸章皆言文王曰咨此独不然者欲以荡荡之言为下章总目且见实非殷商之事故于章首不言文王以起发其意也辟君释诂文笺正义曰荡荡是广平之名非善恶之称若论语云荡荡乎民无能名焉洪范云王道荡荡言其无复恶事善事广平是荡荡为善也此序言荡荡无纲纪文章言其除去善事知此荡荡是法度废壊之貌释训云荡荡僻也孙炎曰荡荡法度废壊之僻取此笺为说也疾病人矣威罪人矣者此申说传意也人以财货而生财尽则人困病故知疾病人者重赋敛也君以刑法威人法峻则人得罪故知威罪人者峻刑法也君之于人唯此而已故知是此二事也峻者髙险之名谓重其科禁不可登陟如山之陵阪然其政教又多邪僻不由旧章不依周公所制典礼先王所行旧法也传正义曰谌诚释诂文笺正义曰烝众鲜寡皆释诂文克能释言文言天意欲使人君发命教民当以诚信忠厚既本天意又伤今政言当今之民皆有始无终是由人君不施忠厚之命而下邪僻之教故民化于恶俗教之使然以王政不顺天故反覆言之民始皆庶几于善道言民生自有此性后更化于恶俗谓君政令之变改言靡不为尽然之辞鲜克为少有之称文不同者容有君子不改其操故言鲜以见之】
　　文王曰咨咨汝殷商曾是彊御曾是掊克曾是在位曾是在服传咨嗟也彊御彊梁御善也掊克自伐而好胜人也服服政事也笺云厉王弭谤穆公朝廷之臣不敢斥言王之恶故上陈文王咨嗟殷纣以切刺之女曾任用是恶人使之处位执职事也天降滔徳女兴是力传天君滔慢也笺云厉王施倨慢之化女羣臣又相与而力为之言竞于恶音义【御鱼吕反掊蒲侯反聚敛也徐又甫垢反好呼报反朝直遥反下朝廷同滔他刀反漫也漫亡谏反本亦作慢又作嫚下同一音亡半反倨居庶反】疏【正义曰穆公伤王之恶又不敢斥言昔文王以纣政乱数嗟叹之故穆公假为之辞以责厉王言文王恨纣始言曰咨咨嗟乎汝殷商之君汝为人君当任用贤者何曾以是彊梁御善之人何曾以是矜掊好胜之人曾任用二者恶人使之在位执职事乎既责其君任非其人又责此臣助君为恶言比天之王者此倨慢之徳化已自恶矣汝等何为起是气力而佐助之以其同恶相成故至于大壊所以伤之也传正义曰咨是叹辞故言嗟以类之非训为嗟也彊梁者任威使气之貌御善者见善事而抗御之是心不向善不从教化之人也自伐解掊好胜解克定本掊作倍倍即掊也倍者不自量度谓己兼倍于人而自矜伐论语云愿无伐善是也克者胜也己实不能耻于受屈意在陵物必胜而已如此者谓之克也释诂云服事也且在服与在位对文故知服政事谓非徒备官又委任之也笺正义曰民劳亦穆公所作皆斥王恶此篇独畏弭谤不斥言者民劳之诗泛论王恶欲王惠中国以绥四方其恶非深不须假托荡则陈王凶暴将至灭亡号呼沈湎俾昼作夜其言既切故假文王至如家父作诵自着已名凡伯芮伯直言不讳者其人既异所作有殊二章笺独言厉王者以假托文王咨嗟殷纣不得不言厉王六章以下言殷纣者以小大近丧颠覆灭亡之事故指言殷纣又经之设文须有是句四言曾是其义为一故笺并言之汝曾任用是恶人使之处位执职事也言曾者谓何曾如此今人之语犹然传正义曰天君释诂文以言汝兴是力责臣明是人君非上天也虐君所下明是慢人之徳故以滔为慢也笺正义曰此笺言厉王自下单言王省文也在身为徳施行为化内外之异耳相与而力为之定本作相兴而力为之】文王曰咨咨女殷商而秉义类彊御多怼流言以对宼攘式内传对遂也笺云义之言宜也类善式用也女执事之臣宜用善人反任彊御众怼为恶者皆流言谤毁贤者王若问之则又以对宼盗攘窃为奸宄者而王信之使用事于内侯作侯祝靡届靡究传作祝诅也届极究穷也笺云侯维也王与羣臣乖争而相疑日祝诅求其凶咎无极己音义【怼直类反攘如羊反宄音轨作侧虑反注同本或作诅祝周救反注同本或作呪非届音界究音救】疏【正义曰毛以为文王曰咨咨嗟汝殷商汝秉执政事之臣宜用善人何为不用善人反更信任彊御众怼为恶之人为流言以遂成其恶事者又宼盗攘窃为奸宄之人王信任之使用事于内小人用事数相谤毁遂令君臣乖争以致相疑维为是诅维为是祝求告鬼神令加凶咎无有终极穷已之时置小人于朝以祝诅求信是网纪废灭可伤之甚郑唯流言以对为异言此彊御众怼为恶之人作为流为谤毁贤者若王问贤人则以此谤毁而怼使王不得用之余同传正义曰对遂释言文笺正义曰凡言义者允于事宜故云义之言宜以义为宜则而为汝矣类善释诂文式用释言文众怼为恶者怼谓狼戾戾非一人故言众也此彊御众怼之人不但狼戾而已又皆流言语以谤毁贤者王若问之则又以对谓就此众怼之人问贤人之行则又以谤毁之言对王令王不用之使贤者黜退也既退贤者乃进其党类故宼盗攘窃为奸宄者进在王朝而信之使用事于内也上言执事下言用事于内则执事者亦在内矣但执事者旧在王朝用事者后来之人以小人后至而自外入内故云式内以充之言宼攘者费誓注云宼劫取也因其亡失曰攘盗窃则总名故笺以盗窃配之传正义曰作即古诅字诅与祝别故各自言侯传辨作为诅故言作祝诅也届极究穷皆释言文笺正义曰释诂云维侯也故侯得为维上言用恶人在官此言诅祝明是王与羣臣乖争相疑而祝诅也靡届靡究言其无穷己之时故知日日为之也诅者盟之细事用豕犬鸡三物告神而要之祝无明牲之文盖口告而祝诅之也皆是情不相信聼以明神若有犯约使加之凶祸故云求其凶咎无极己】文王曰咨咨女殷商女炰烋于中国敛怨以为徳传炰烋犹彭亨也笺云炰烋自矜气健之貎敛聚羣不逞作怨之人谓之有徳而任用之不明尔徳时无背无侧传背无臣侧无人也笺云无臣无人谓贤者不用尔徳不明以无陪无卿传无陪贰也无卿士也音义【炰白交反烋火交反亨许庚反逞勑领反背布内反又蒲妹反后也陪本又作培蒲囘反】疏【正义曰言文王曰咨咨汝殷商汝既官不得人徒彭亨然自矜荘以为气健在于中国敛聚此志意不逞好作怨之人以为有徳而任用之由其任用恶人以为徳故不光明汝王之徳也正由背后无良臣傍侧无贤人也故又言汝王之徳所以不光明者以其无陪贰大徳之公无干事明哲之卿故也王何故聚此小人使之用事笺正义曰炰烋是人之形状故言自矜荘气健之貎与传彭亨一也上章言用恶人在官下章言傍无贤人故知敛怨以为徳谓聚羣不逞作怨之人谓之为有徳而任用之羣不逞襄十年左传文逞快也谓志意不快好作怨祸者也传正义曰陪贰谓副贰王者则三公也卿士谓六卿也昭二十一年左传曰物有陪贰天生季氏以贰鲁侯诸侯以上卿为贰则知天子陪贰唯三公也冢宰虽亦贰王治事当从卿士之列也】
　　文王曰咨咨女殷商天不湎尔以酒不义从式传义宜也笺云式法也天不同女顔色以酒有沈湎于酒者是乃过也不宜从而法行之既愆尔止靡明靡晦式号式呼俾昼作夜传使昼为夜也笺云愆过也女既过沈湎矣又不为明晦无有止息也醉则号呼相效用昼日作夜不视政事音义【湎面善反徐莫显反饮酒齐色曰湎韩诗云饮酒闭门不出客曰湎愆本又作諐起连反号户刀反注同呼火胡反又火故反注同崔本作謼或一本作或号或呼俾必尔反使也本亦作卑后皆同沈本或作湛都南反不为之为于伪反】疏【正义曰上言任非其人此言其共从行非度文王曰咨咨嗟汝殷商汝君臣何为耽荒如是天不湎然同汝顔色以酒汝乃自耽此酒使色同耳此乃过误之事不宜从而法行之汝沈湎如是既已愆过于汝之容止又无明无晦而饮酒不息及其醉也用是呌号用是讙呼使昼日作夜不尝视事此所以大壊笺正义曰酒诰注云饮酒齐色曰湎然则湎者顔色湎然齐一之辞故云天不同汝顔色亦谓湎为同色也湎者人之所为非天生之物圣人用酒所以祭祀养贤周公作戒使徳将无醉是湎然而醉者人自为之非天为之也】
　　文王曰咨咨女殷商如蜩如螗如沸如羮传蜩蝉也螗蝘也笺云饮酒号呼之声如蜩螗之鸣其笑语沓沓又如汤之沸羹之方熟小大近丧人尚乎由行笺言居人上欲用行是道也笺云殷纣之时君臣失道如此且丧亡矣时人化之甚尚欲从而行之不知其非内奰于中国覃及鬼方传奰怒也不醉而怒曰奰鬼方逺方也笺云此言时人于恶虽不有醉犹好怒也音义【蜩音条螗音唐沸方味反蝉市延反字林云蟪蛄蝘音偃蝉属也草木疏云一名虭蟟青徐谓之螇螰楚人名之蟪蛄秦燕谓之蛥蚗或名之蜒蚞郭云俗呼为胡蝉江南谓之螗沓徒答反近附近之近又如字注同奰皮器反旧音偹覃徒南反市制反又时设反说文云习也好呼报反】疏【正义曰毛以为文王曰咨咨嗟汝殷商汝君臣饮酒其号呼如蜩之声如螗之鸣言其讙哗之无次也其笑语如汤之沸如羹之熟言其噂沓无节也王者所行无小无大莫不皆近丧亡以此行居人之上于是犹欲下民用行此道也由君欲民行故天下化之恶及四逺王初奰然不醉而怒在于中国但人皆效之此奰然恶行乃延及中国之外至于鬼方之逺郷言其恶化之广也郑唯小大近丧谓君臣失道近于丧亡时人化之其犹尚于是欲从而行之言举世皆不知其恶也传正义曰释虫云蜩蜋蜩螗舎人曰皆蝉也方语不同三辅以西为蜩梁宋以东谓蜩为蝘楚地谓之蟪蛄楚辞云蟪蛄鸣兮啾啾是也陆玑疏云螗一名蝘虭字林虭或作蟟也青徐人谓之螇螰然则螗蝘亦蝉之别名耳笺正义曰文承号呼之下蜩螗多声之虫故知号呼之声如蜩螗也沸无食名故知唯是沸汤羹熟则停故知其欲熟以羹汤非蝉之类故以比笑语礼有燕笑语兮但不得沓沓无节耳传正义曰言居人上者如传此言则以尚为上由为用言居人上欲用行此道谓欲使天下民从己之行笺正义曰殷纣之时者以言近丧纣实丧亡鬼方殷之诸侯则其言施于纣世故云殷纣之时以覃及鬼方是化流于逺故易传以为时人化之甚尚欲从而行之不知其非由人效其非欲从而行之不知其非故恶及逺地为文之次也传正义曰西京赋云巨灵奰屭以流河曲则奰者怒而自作气之貌故为怒也怒不由醉而云不醉而怒者以其承上醉事嫌是醉时之恕故辨之焉此虽怒时不醉乃是醉醒而怒亦由酒醉所致故既言饮酒无节既又责其奰怒也中国是九州覃及是及逺故知鬼方逺方未知何方也易既济九三髙宗伐鬼方三年乃克象曰惫也言疲惫而后克之以髙宗之贤用师三年惫而乃克明鬼方是逺国也】
　　文王曰咨咨女殷商匪上帝不时殷不用旧笺云此言纣之乱非其生不得其时乃不用先王之故法之所致虽无老成人尚有典刑笺云老成人谓若伊尹伊陟臣扈之属虽无此臣犹有常事故法可案用也曾是莫听大命以倾笺云莫无也朝廷君臣皆任喜怒曾无用典刑治事者以至诛灭音义【扈音户】疏【正义曰文王曰咨咨嗟汝殷商汝所以将至灭亡者非为上帝生之使不得其时乃由汝殷纣自不用先王旧故之法所致耳又言其不用旧故之事今时虽无年老成徳之人若伊陟之类犹尚有先王常事故法可案而用之汝今君臣皆任喜怒以自专恣曾于是常事故法莫肯聼受用之由此汝之大命以致倾覆而诛灭今王何不以纣为戒自改悔乎笺正义曰以殷不用旧章即以殷臣言之故云老成人谓若伊尹伊陟臣扈之属于厉王则周召毛毕之伦也君奭曰在昔成汤既受命时则有若伊尹在太甲时则有若保衡在太戊时则有若伊陟臣扈巫咸在祖乙时则有若巫贤在武丁时则有若甘盘注云伊尹名挚汤以为阿衡以尹天下故曰伊尹至太甲改曰保衡则伊尹保衡一人也伊陟伊尹之子据君奭之文从上言之尽臣扈三人以下犹有巫咸巫贤甘盘故言之属以包之莫无也者以莫为总辞故知朝廷君臣也不用典刑则是自制威福故云皆任喜怒云汉云大命近止谓民之性命此言大命以倾亦谓君臣性命故云以至诛灭】
　　文王曰咨咨女殷商人亦有言顚沛之揭枝叶未有害本实先拨传颠仆沛按也揭见根貌笺云揭蹶貌拨犹絶也言大本揭然将蹶枝叶未有折伤其根本实先絶乃相随俱颠拔喻纣之官职虽俱存纣诛亦皆死殷鉴不远在夏后之世笺云此言殷之明镜不逺也近在夏后之世谓汤诛桀也后武王诛纣今之王者何以不用为戒音义【颠都田反沛音贝揭纪竭反拨蒲末反仆蒲北反又音赴拔皮八反又半末反见贤遍反谓树根露见王如字言可见蹶其厥反沈居衞反一音厥夏户雅反注同】疏【正义曰文王曰咨咨嗟汝殷商古之贤哲之人亦有遗言云树木欲将颠仆倾拔之时其根揭然而见此时枝叶未有折伤之害而根本实先断絶但根本既絶枝叶亦从而絶以喻王位将欲倾覆丧亡之时而其势微弱而危此时羣臣未有死亡之害而王身实先诛灭王身既灭羣臣亦随之而灭汝若不信则殷之所鉴镜者非逺耳止近在往前夏后之世言桀为成汤所诛纣恶亦当为周人所杀汝何以君臣同恶不用典刑也此意欲令厉王以纣为鉴改修徳教故也传正义曰颠是倒顿之名仆是偃僵之义故以颠为仆谓树倒也沛者忽遽离本之言此论木事故知为拔谓树抜也揭者蹶倒之意故以为见根貌此颠沛之揭正谓树将倒拔而已见其根但未絶耳笺正义曰传言见根不辨根之所见故以揭为蹶貌蹶谓倒也树倒故根见与传同拨者拨去之去其余根故云犹絶也揭实已倒故云蹶貌但倒不至地根犹未尽故枝叶未有折伤本实先絶枝叶乃与根相随俱拔喻纣未灭之前官职虽俱存纣诛则与之皆死也称人亦有言者牧誓文亦如此注云以古贤之言为验是苦其不信故引古以为证也】
　　荡八章章八句
　　序抑衞武公刺厉王亦以自警也笺云自警者如彼泉流无沦胥以亡音义【抑于力反密也警居领反】疏【正义曰抑诗者衞武公所作以刺厉王也虽志在刺王亦所以自警戒己身以王之为恶将致灭亡羣臣随之己亦沦防故笺指而言之笺正义曰言无如泉水相率俱亡是则已亦恐亡自警之意故以此句当之楚语云昔衞武公年九十有五矣犹箴儆于国曰自卿以下至于师长苟在朝者无谓我耄而舍我于是乎作懿以自儆韦昭云昭谓懿诗大雅抑之篇也抑读曰懿毛诗序曰抑卫武公刺厉王亦以自警如昭之言武公年耄始作抑诗案史记衞世家武公者僖侯之子共伯之弟以宣王三十六年即位则厉王之世武公时为诸侯之庶子耳未为国君未有职事善恶无豫于物不应作诗刺王必是后世乃作追刺之耳正经美诗有后王时作以追美前王者则刺诗何独不可后王时作而追刺前王也诗之作者欲以规谏前代之恶其人已往虽欲尽忠无所裨益后世追刺欲何为哉诗者人之咏歌情之发愤见善欲论其功覩恶思言其失献之可以讽谏咏之可以写情本愿申己之心非是必施于谏往者之失诚不可追将来之君庶或能改虽刺前世之恶兾为未然之鉴不必虐君见在始得出辞其人已逝即当杜口雨无正之篇郑为流彘后事既出居政不由己虽欲箴规亦无所及此篇彼意于义亦同以此知韦氏之言为得其实若然自警者羣臣为恶恐祸及已若前人已死则非祸所及而笺所以责厉王之臣为武公自警者以人之得失在于朋侪武公虽非厉王之臣亦是朝廷之士沦胥以败无世不然兾望逺彼恶人免其患祸虽文刺前朝实意在当代故诵习此言以自肃警侯包亦云卫武公刺王室亦以自戒行年九十有五犹使臣日诵是诗而不离于其侧其意亦取楚语为说与韦昭小异】
　　抑抑威仪维徳之隅人亦有言靡哲不愚传抑抑密也隅防也靡哲不愚国有道则知国无道则愚笺云人密审于威仪抑抑然是其徳必严正也古之贤者道行心平可外占而知内如宫室之制内有绳直则外有防隅今王政暴虐贤者皆佯愚不为容貌如不肖然庶人之愚亦职维疾哲人之愚亦维斯戾传职主戾罪也笺云庶众也众人性无知以愚为主言是其常也贤者而为愚畏惧于罪也音义【哲本又作喆亦作悊陟列反智也下同则知之知音智】疏【正义曰此时厉王弭谤贤者佯愚言人有此抑抑然宻审之威仪维为徳之防隅矣言内有其徳则外有威仪与徳之为防隅也若外无威仪则内无徳行是为愚人矣古之贤人有言曰无道之世无有一哲人而不为愚者言当时贤哲皆故毁威仪而佯为愚人也若众庶凡人之为此愚亦主由维有疾病故耳今哲人之为此愚亦维乃畏惧于时之罪戾非性然也由王酷虐滥刑无罪故贤哲之人皆佯为愚病言王虐之甚也传正义曰抑抑密释训文舎人曰威仪静密也隅者角也防者棱也角必有棱故云防隅集注定本防下皆无隅字其义是也哲者智也愚者痴也上智下愚不移之定分而云靡哲不愚故解之云国有道则智国无道则愚论语说甯武子之行为然也笺正义曰此以屋之外角喻人之外貌由内方而外正故观外而知内故人能密审于威仪抑抑然是其徳必严正也緜曰其绳则直是内有绳直也斯干曰如矢斯棘毛以棘为棱廉是外有防隅也宫室可入内而观之人则不可忖度而知之故言古之贤者可以外占而知内传正义曰职主戾罪皆释诂文】无竞维人四方其训之有觉徳行四国顺之传无竞竞也训教觉直也笺云竞彊也人君为政无彊于得贤人得贤人则天下教化于其俗有大徳行则天下顺从其政言在上所以倡道訏谟定命远犹辰告传訏大谟谋犹道辰时也笺云犹图也大谋定命谓正月始和布政于邦国都鄙也为天下远图庶事而以嵗时告施之敬愼威仪维民之则笺云则法也音义【行下孟反注同倡昌亮反道徒报反本亦作导下教道同訏况于反谟莫蒲反沈云本亦作漠音莫为于伪反篇末今我为王同】疏【正义曰毛以为上言贤人不用毁仪佯愚此言宜用贤者使之慎仪言人君为国无彊乎维在得其贤人若得贤人则国家彊矣所以得贤则彊者以此贤人有徳四方之俗有不善者其可使此贤人教训之此贤人可以教训者此贤者有正直大徳行四方之民得其教化其皆慕仰而顺从之四方皆顺是为彊也又言施教之法当豫大计谋定其教命为长远之道而以时节告民施之王之朝廷又当敬慎其举动威仪维与下民之为法则也言王当如此不得弃贤不用使民无所法也郑唯以犹为图为异余同传正义曰无竞竞也者以得贤则彊而云无竞故知反其言也训教诲之别名故为教也释诂云梏较直也与觉字异音同笺正义曰竞彊释言文传正义曰訏大谟谋犹道皆释诂文唯彼犹作繇耳释训云不辰不时也是辰为时笺正义曰犹图也者以命既是道故以犹为图既云谋定而别云时告则谋定时未告也太宰职曰正月之吉始和布治于邦国都鄙乃悬治象之法于象魏使万民观治象挟日而敛之小宰职曰正嵗帅治官之属而观治象之法周礼言正嵗者皆谓夏之正月太宰言正月悬之小宰言正嵗观之则是再悬之也故彼注云正月周之正月也吉谓朔日也太宰以正月朔日布王治之事于天下至正嵗又书而悬于象魏使万民观焉周礼六官其存者五惟春官无此事其余皆有之唯所主异耳然春官主礼周公所制永为定法更不改张故不须再悬王之教命不过六典和之告之二时不同与谋定时告相合故以大谋定命谓正月始布政教于邦国都鄙是也为天下逺图庶事而以嵗时告施之即正嵗悬之象魏是也邦国谓畿外诸侯都鄙谓畿内采邑】
　　其在于今兴迷乱于政顚覆厥徳荒湛于酒笺云于今谓今厉王也兴犹尊尚也王尊尚小人迷乱于政事者以倾败其功徳荒废其政事又湛乐于酒言爱小人之甚女虽湛乐从弗念厥绍罔敷求先王克共明刑传绍继共执刑法也笺云罔无也女君臣虽好乐嗜酒而相从不当念继女之后人将效女所为无广索先王之道与能执法度之人乎切责之也音义【覆芳服反下覆谓覆用并注同湛都南反注及下同乐音洛下文及注同共九勇反注同好呼报反嗜市志反效户教反索所白反】疏【正义曰上言用贤可使四方顺从此言今之不能也其在于今之厉王不能用贤之故而尊尚其小人使迷乱于政教以倾败其功徳荒废其政事又耽乐于酒是爱小人之甚也汝虽好耽乐嗜酒而相从纵令不暂于今时何故弗念其继汝之人不虑子孙将效之也汝何故无心欲广索先王之道及能执守明白法度之贤人而用之乎责其不用贤者而与小人荒耽笺正义曰兴谓举而用之故为尊尚以覆为倾败故云倾败其功徳传正义曰绍继共执刑法皆释诂文唯彼共作拱耳】
　　肆皇天弗尚如彼泉流无沦胥以亡传沦率也笺云肆故今也胥皆也王为政如是故今皇天不髙尚之所谓仍下灾异也王自絶于天如泉水之流稍就虚竭无自率引为恶皆与之以亡戒羣臣不中行者将并诛之夙兴夜寐洒埽庭内维民之章传洒洒章表也笺云章文章法度也厉王之时不恤政事故戒羣臣掌事者以此也修尔车马弓矢戎兵用戒戎作用逷蛮方传逷逺也笺云逷当作剔剔治也蛮方蛮畿之外也此时中国微弱故复戒将帅之臣以治军实女当用此备兵事之起用此治九州之外不服者音义【沦音伦洒色解反注同又所寄反埽素报反庭音廷洒色解反逷他歴反沈上益反复扶又反将子匠反帅所类反本或作率】疏【正义曰毛以为上言王之耽乱此又乘而责之言幽王耽乱如此故今皇天不髙尚王之所为而下此灾异王将自絶于天如彼泉水之流稍稍以就虗竭言今王渐渐将至灭亡也又告语羣臣以自警戒王既为恶汝当行善无相牵率为恶皆以灭亡既不聼为恶即教之行善当侵早而起晚夜而寐洒埽室庭之内勤行政事维与民之为表宪文章又戒将帅之臣当修治汝征伐之车马及弓矢与戎兵之器用以此戒备戎兵动作之处当征伐之又用此以驱逺蛮方之来内侵者当逐令逺去使不得来侵郑唯用此以治蛮方之外者不服为异余同传正义曰沦率释言文笺正义曰肆故今也胥皆也皆释诂文天道逺人道迩言皇天不髙尚王当有其状故知谓仍下灾异也天之为灾所以谴告王者兾其改悟若欲养成其恶则不复以灾告之今仍有灾异是天未絶于王但王自絶于天如彼泉水之流稍稍就于虗竭也泉之大者则流行无穷小者有时而虗竭故以比王将至于灭亡王既有恶而臣亦同之是相率为恶武公惜其亡而戒之故知戒羣臣不中行者恐将并诛之也及厉王之出周召共和是不与同恶则不诛传正义曰洒埽者以水洒地而埽之故为洒谓洒水湿地也章者在人之上为之表宪故云表也笺正义曰章文章法度也者申传为表之义以有文章法度故得为民之表也戒之使为民之表章则是戒朝廷大臣非戒洒埽之人令埽地也直以厉王之时不恤政事王纲不振戒之使勤于职事但职事在庭治之故假庭内不埽以见职事不理耳故云戒羣臣掌事者掌事谓六卿也传正义曰逷逺释诂文笺正义曰以用戒戎作谓兵戎偹之则用逷蛮方谓逺方不服则剔治之故知逷当作剔剔谓治毛髪故为治也周礼九服六服之内为中国七服以外为夷狄而第六者大行人谓之要服职方氏谓之蛮服大司马谓之蛮畿此经有二义用戒戎作为中国则用剔蛮方为夷狄且蛮方与彼蛮畿同故知蛮方是蛮畿之外也用兵是将帅之事故知戒将帅之臣以治军实也掌主兵事唯司马耳其出师也则六卿皆为军将此戒将帅总戒将兵之人不必独戒司马也军实者即车马弓矢戎兵是也弓矢即戎兵而又言戎兵容戈盾矛防之类军之所用皆是隠五年左传曰归而饮至以数军实楚语曰财不过讲军实焉皆谓兵器也言汝当用备兵事之起谓备之于国随其所须中国起者即用之也用此治九州之外不服者谓治夷镇蕃三服大行人既列其服朝见之数乃云九州之外世一见是蛮畿以外为九州之外也】
　　质尔人民谨尔侯度用戒不虞傅质成也不虞非度也笺云侯君也此时万民失职亦不肯趍公事故又戒乡邑之大夫及邦国之君平汝万民之事愼汝为君之法度用备不亿度而至之事愼尔出话敬尔威仪无不柔嘉传话善言也笺云言谓教令也柔安嘉善也白圭之玷尚可磨也斯言之玷不可为也传玷缺也笺云斯此也玉之缺尚可磨鑢而平人君政教一失谁能反覆之音义【非度待洛反下不亿度同话户快反玷丁簟反沈丁念反说文作防鑢音虑复音服又丰服反本亦作覆】疏【正义曰此又戒乡邑大夫及邦国之君言汝等当平治汝民人之政事勑汝为君之法度用此以戒备将来不亿度之事谓非常惊急当预防之既戒臣事毕又复谏王当谨慎尔王所出之教令又当防敬尔在朝之威仪使教令威仪无不安审美善言使之皆安善也又言教令尤须谨慎白玉为圭圭有损缺犹尚可更磨鑢而平若此政教言语之有缺失则随往而不可改为王者安危在于出令故特宜慎之传正义曰释诂文质平成也则质者平治成就之义故传以为成笺以为平其意同也释言云虞度也不度者非意所亿度之事也笺正义曰侯君释诂文诗之所戒随失而言故知此时万民失职故令质尔民人也不肯趍公事故令谨尔侯度也乡邑之大夫谓六卿与公邑亦可以兼六遂与采地也以所戒者广故知亦及邦国之君也平尔万民之事即教令是也慎尔为君之法度即威仪是也治民即是为君故文兼乡邑大夫亦称君焉不亿度而至之事谓非常宼盗君子安不忘危故常豫戒言谓教令也者以此言人君为政之事故知是教令之言此文虽承戒乡邑邦国之下而与下章无易由言相接以下皆是言王事则此慎话敬威仪是使王身敬慎非戒臣之辞柔安嘉善皆释诂文云政教一失谁能反覆谓已往者不可更反论语所谓驷不及舌是也其言改过者谓改将来过耳此经申上慎尔出话之事上文亦言威仪不重述者以言失为重故特殷勤之孝经重述法言亦此类也】
　　无易由言无曰苟矣莫扪朕舌言不可逝矣传莫无扪持也笺云由于逝往也女无轻易于教令无曰苟且如是今人无持我舌者而自聼恣也教令一徃行于下其过误可得而已之乎无言不雠无徳不报惠于朋友庶民小子传雠用也笺云惠顺也教令之出如卖物物善则其售贾贵物恶则其售贾贱徳加于民民则以义报之王又当施顺道于诸侯下及庶民之子弟子孙绳绳万民靡不承笺云绳绳戒也王之子孙敬戒行王之教令天下之民不承顺之乎言承顺也音义【易以豉反注同扪音门雠市由反徐云郑市又反售市又反一本作雠此音则与毛同贾加霸反下同靡一本作是】疏【正义曰毛以为出言为重又复戒之言王无得轻易于此言语之教令无得言曰我出言苟且如是矣假有不善人无执持我舌而不聼我言者实无人能执王之舌要王苟且出言不可使之往行于天下往则不可复改故特须慎之必须慎者王之所出无有一言而不为人用善恶人皆承而用之无有恩徳而下不报答之言王有善徳人必报王故王当施行顺道于朋友谓诸侯及卿大夫等下及庶民之子弟小子王皆须以顺道教之王若教以顺道则民皆行之若王之子孙能绳绳然敬戒而行王之教令则天下之众民无有不承顺而奉行之言皆承顺而奉行之劝王使慎教令为下民之法施顺道为子孙之基也郑唯以雠字为异余同传正义曰字书以扪为摸摸索其舌是手持之也笺正义曰由于逝往皆释诂文唯彼由作繇音义同释诂云朕我也自周以前朕为通言故臯陶曰朕言惠屈原曰朕皇考是也秦始皇既平六国制天子之法号为皇帝自称曰朕后代遂遵用之宣十二年公羊传何休注云天子自称曰朕以汉法言之也言不可往明为往不可故云教令一往行于天下其过误不可得而改也定本无天字又言过误可得而已之乎定本是也传正义曰相对谓之雠雠者相与用言语故以雠为用笺正义曰笺以用非雠之正训且与报徳连文故以为雠报物价释诂云雠匹也是匹敌相报故应对物价谓之雠其意言王出教令民则从其善恶以答王也武王谓诸侯云我友邦冢君是朋友谓诸侯亦可以兼羣臣公卿也小子幼稚之称故为庶民子弟庶民犹令及之则以上无不及矣绳绳戒释训文】视尔友君子辑柔尔颜不遐有愆传辑和也笺云柔安遐逺也今视女诸侯及卿大夫皆脇肩谄笑以和安女颜色是于正道不逺有罪过乎言其近也相在尔室尚不愧于屋漏无曰不显莫予云觏传西北隅谓之屋漏觏见也笺云相助显明也诸侯卿大夫助祭在女宗庙之室尚无肃敬之心不慙愧于屋漏有神见人之爲也女无谓是幽昧不明无见我者神见女矣屋小帐也漏隠也礼祭于奥既毕改设馔于西北隅而防隠之处此祭之末也神之格思不可度思矧可射思传格至也笺云矧况射厌也神之来至去止不可度知况可于祭末而有厌倦乎音义【辑徐音集又七入反胎本又作脇香及反又虚劫反沈又于阖反谄勑检反赵岐注孟子云脇肩竦体也谄笑强笑也近之附近之近一本无之字近则依字读相息亮反注同媿俱位反屋如字或云郑于角反漏鲁豆反觏古豆反奥乌报反西南隅谓之奥馔仕眷反防扶味反隠也沈云许慎凡非反度待洛反注度知同矧申忍反射音亦】疏【正义曰上劝王惠于朋友此言王朋友不忠我今视汝王之所友诸侯及卿大夫之君子皆不忠正但脇肩谄笑以和安尔王之顔色以求王爱无能一匡谏王者是于正道不逺其有罪过言其近有罪过矣此臣非但谄佞于王又惰慢于事其助祭于汝王宗庙之室尚无肃敬之心不慙媿于屋漏祭当尽敬尚无媿心其于诸事怠惰明矣因即责此不媿之人女无得言曰此屋漏幽闇不明之处无有于我云能见之者谓神不见遂为此慢以神之明必见汝矣何则神之初来至思不可度而知思况于祭之所末可得厌倦之思言若能知其去来则可神去乃倦既不见来亦不知其去何得祭末疑去即厌之也笺正义曰此皆以王为文故尔友为王之友尔顔为王之顔也胁肩谄笑口柔之貌也孟子曰胁肩谄笑病于夏畦赵岐云胁肩竦体也谄笑强笑也病极也言其意苦劳极甚于仲夏之月治畦灌园之勤是其事也此正是罪过而言其近者为文之势耳传正义曰西北隅谓之屋漏释宫文觏见释诂文笺正义曰释诂云相助虑也俱训为虑是为助也又云显光也是显得为明也上言友君子有过下句责其厌倦则非王之身故知是诸侯及卿大夫助祭之时无肃敬之心也责令勿道神不我见故知其意言神见汝矣天官幕人职掌帷幕幄帟注云幕以布幄帟以缯为之杂记云诸侯行而死于道缁布裳帷素锦以为幄而行皆先言帷幕而后言幄则幄在帷幕之内帷幕是大帐则幄为小帐也漏隠释言文礼之有帷幕皆于野张之以代宫室其宫内不张幕也幄则室内亦有之屋漏者室内处所之名可以施小帐而漏隠之处正谓西北隅也言不媿屋漏则屋漏之处有神居之矣故言祭时于屋漏有事之节礼祭于奥中既毕尸去乃改设馔食西北隅防隠之处此祭末之时事也特牲礼尸谡之后云佐食彻尸荐俎敦设于西北隅几在南防用筵纳一尊佐食阖牖户降注云防隠也不知神之所在或者逺人乎尸谡而改馔为幽闇庶其飨之是其事也若然当阖户牖则室中无人而云在室不愧屋漏者此羣臣虽惰非祭初即倦当有事屋漏之时乃始倦耳因当时屋漏有神而责其不媿非谓助祭之人在屋漏之处言其室者正谓在宗庙中耳尔雅孙炎解屋漏云当室之白日光所漏入非郑义也案礼记曾子问云殇不备祭何谓隂厌阳厌郑注云祭成人始设奠于奥是谓隂厌尸既谡之后改馔于西北隅是谓阳厌若宗子为殇唯有隂厌若庶子适殇宗子适殇唯有阳厌案特牲士礼有隂厌阳厌又此诗不媿于屋漏则天子亦有阳厌以上下言之诸侯亦同唯上大夫无阳厌故仪礼少牢祭末不彻馔于西北隅郑注云无阳厌者为大夫当有宾尸故也传正义曰格至释诂文笺正义曰矧况释言文射厌释诂文凡言况者皆以轻况重此经直言至于尸谡谓神实去矣于此之时乃有惰慢故诗人之意言神来不知其来则尸去神未必去屋漏之处仍有祭事则神犹在矣祭初神实未来尚不敢慢况今祭末神或未去而可有厌倦乎以此故言矧可射思笺申其意故来至去止并言之不然经止有来不须言去也】
　　辟尔为徳俾臧俾嘉淑愼尔止不愆于仪不僭不贼鲜不为则传女为善则民为善矣止至也为人君止于仁为人臣止于敬为人子止于孝为人父止于慈与国人交止于信僭差也笺云辟法也止容止也当审法度女之施徳使之为民臣所善所美又当善慎女之容止不可过差于威仪女所行不僭不残贼者少矣其不为人所法投我以桃报之以李笺云此言善往则善来人无行而不得其报也投犹掷也彼童而角实虹小子传童羊之无角者也而角自用也虹溃也笺云童羊譬王后也而角者喻与政事有所害也此人实溃乱小子之政礼天子未除防称小子音义【僭本亦作谮子念反注及下我僭同鲜息浅反少也掷直赤反虹户工反郑户江反溃戸对反】疏【正义曰毛以为王当法度汝之所为施行之徳则使民善之使臣美之又当善慎汝心之所止使常止仁信不过于汝之威仪令不差贰不残贼王能如此少矣而不为人所法则言多为人所法则人有投掷我以桃者我必报之以李善往则善来无物不报王若以善道施民民必以善事报王也王之所以不善者彼童羊实无角而为有角自用妄为觝触人以喻王后本实无徳而为有徳自用横干政事此人实溃乱我王小子之政使为不善王何以不逺之乎郑唯止为容止为异余同传正义曰传解辟为尔徳所以能俾臧俾嘉之意由君为善则民善之辟为尔徳是汝为善也俾臧俾嘉是则民善也止者所居之名故为至至是所至之处也为人君止于仁至止于信皆大学文也彼既为此言乃引此诗以证之故传依用焉其说君事唯当言止于仁耳因彼成文而尽引之谮毁人者是差贰之事故云僭差笺言不信义亦同也笺正义曰止容止者以经言淑慎尔止不愆于仪即是慎其容止得威仪不过耳故易传以止为容止此言善往则善来者以经之文是为善来则善往而笺反之者逐便而言耳传正义曰言童知是羊者童者未冠之名犹畜之无角其文即云而角明此物之类有有角者有无角者畜之如此者唯羊耳言童而角是无角而为有角自用也虹溃释言文笺正义曰上文说政事此言而角以溃小子小子是王之称此人特能溃之则是专恣之人能乱朝政者也人臣则不堪如此此唯王后乃能然故知童羊譬王后也言而角则是用角矣用角觝触则于物有所害故以喻于政事有所害此人实乱小子之政也定本集注于政事有所害于字皆作喻与其理是也礼天子未除防称小子下曲礼文引之以证称王为小子之意在防之称小子以其未理政事为无知之辞下言亦聿既耄则厉王非复在防但欲见王之无知故假有防之称以名之民劳云戎虽小子者言王意以小子自遇非臣之称君故笺不引礼记】
　　荏染柔木言缗之丝温温恭人维徳之基传缗被也温温寛柔也笺云柔忍之木荏染然人则被之以为弓寛柔之人温温然则能为徳之基止言内有其性乃可以有为徳也其维哲人告之话言顺徳之行其维愚人覆谓我僭民各有心传话言古之善言也笺云覆犹反也僭不信也语贤智之人以善言则顺行之告愚人反谓我不信民各有心二者竟不同音义【荏而甚反染而渐反荏染柔意缗亡巾反恭音共本亦作共被皮寄反下同忍音刃本亦作刃话户快反说文作诂云诂故言也语鱼虑反下面语之同知音智】疏【正义曰上既教王行徳此言王不可教有荏染然柔忍之木是维可以为弓之干我乃缗被之以丝则有而成弓可以为弓明矣亦犹温温然寛柔之人是维可以为徳之基我乃教训之以学则有能而成徳可以为法矣但人性不同有可教与否若其维贤哲之人告之以善言则顺其道徳之行而行之若其维愚蔽之人告之以善言则反谓我言不信而拒之是为民之贤愚各自有其本心言王无本性不可教也传正义曰释言云缗纶也纶则绳之别名言缗之丝正谓以丝为绳被之于木故云缗被不训缗为被释训云温温柔也故为寛柔笺正义曰以荏染犹温温柔木犹恭人则言缗之丝与维徳之基互相足维徳之基犹维弓之干言缗之丝犹言训之以学二者资于本性故云内有其性乃可以为徳】
　　于乎小子未知臧否匪手携之言示之事匪面命之言提其耳笺云臧善也于乎伤王不知善否我非但以手携掣之亲示以其事之是非我非但对面语之亲提撕其耳此言以教道之熟不可啓觉借曰未知亦既抱子传借假也笺云假令人云王尚幼少未有所知亦已抱子长大矣不幼小也民之靡盈谁夙知而莫成传莫晚也笺云万民之意皆持不满于王谁早有所知而反晚成与言王之无成本无知故也音义【于音乌乎音呼凡此二字相连皆放此否音鄙注同臧善也否恶也提音啼掣尺世反拽也撕音西借子夜反注及下同知如字沈音智下夙知亦同令力呈反少时照反长丁丈反莫音暮本亦作暮与音余】疏【正义曰此又言王不可教于乎此小子之厉王其心未能识知于善否我非但以手携掣之我乃亲示以其事之是非庶其覩之而悟也我又非但对面命语之我又亲提撕其耳庶其志而不忘言己教导之熟而不可啓悟假令有人言曰王尚幼少未有所知亦既抱子矣已为人父非复幼少也今万民之意皆持无满于王谓才智褊小不能满足其意望王更益才智晚有所成故解其意谁复早有所知而晚成者也明早知则早成晚知则晚成今王晚亦无知是终无所成也笺正义曰王为天下之主徳度当满民心今王无所知则民意不满故言万民之意皆持不满于王嫌王才度之浅近也上言借曰未知兾其长大有识此言人意不满亦望在后更益是兾王有晚成之意即又解之谁早有所知而晚有成乎】
　　昊天孔昭我生靡乐视尔梦梦我心惨惨传梦梦乱也惨惨忧不乐也笺云孔甚昭明也昊天乎乃甚明察我生无可乐也视王之意梦梦然我心之忧闷惨惨然愬其自恣不用忠臣诲尔谆谆听我藐藐匪用为教覆用为虐传藐藐然不入也笺云我教告王口语谆谆然王聼聆之藐藐然忽略不用我所言为政令反谓之有妨害于事不受忠言借曰未知亦聿既耄传耄老也音义【乐音洛注同梦莫空反沈莫登反注同惨七感反愬音素后皆同谆字又作訰之纯反又之闰反说文埤苍并云告晓之熟藐美角反尔雅云闷也聆音零耄莫报反】疏【传正义曰梦梦乱也释训文孙炎曰梦梦昏昏之乱也然则梦梦者言王政昏乱之意也释训又云惨惨愠也李廵曰惨惨忧怒之愠然则惨惨者忧愠憔悴之貌故为忧不乐也笺正义曰孔甚释言文释诂云昭光也故为昊言昊天明察者以其明察庶知己情故以我生诉之也上言其不可教诲下言诲而不入故知诉其自恣不用忠臣传正义曰藐藐者王不聼受之貌是谏者之言不入王心故言其不入也释训云藐藐闷也舍人曰忧闷也谓王不受之言者忧闷也曲礼云八十九十曰耄是耄为老也笺传皆不解聿之义尔雅之训聿曰述也亦为自也緜笺以聿为自以此宜从自借曰未知者兾王更有长进诗人解其意言王亦将从此而昏耄矣无有所知昭元年左传曰所谓老将知而耄及之是耄则无智也】
　　于乎小子告尔旧止听用我谋庶无大悔笺云旧久也止辞也庶幸悔慢也天方艰难曰丧厥国笺云天以王为恶如是故出艰难之事谓下灾异生兵宼将以灭王取譬不逺昊天不忒囘遹其徳俾民大棘笺云今我为王取譬喻不及逺也维近耳王当如昊天之徳有常不差忒也王反为无常维邪其行为贪暴使民之财匮尽而大困急音义【曰音越丧息浪反韩诗作聿丧忒他得反遹于橘反邪似嗟反行下孟反匮求位反】疏【正义曰自上以来谏王之情已极于此自言谏意以结之于乎可叹伤者小子无知之我王告汝以久故往昔之道止言己所陈皆先世旧章也汝若聼用我之计谋幸望无大罪责而恨者王何故不用之乎天以王为恶之故方下艰难之事于王谓使之有灾异生兵宼其意言曰当欲丧灭其国我忧王将灭故为王谋而取譬不为深逺而难知唯浅近耳王之为政当如昊天之徳寒暑有常不为差忒王何以不效昊天有常反为无常而邪僻其徳贪暴税敛而使下民资财皆尽甚大困急我以是故而谏王也笺正义曰以言曰丧厥国是称天之意故知艰难为下灾异生兵寇也此曰为辞故韩诗作聿】
　　抑十二章三章章八句九章章十句
　　序桑柔芮伯刺厉王也笺云芮伯畿内诸侯王卿士也字良夫音义【芮如锐反国名】疏【笺正义曰书序云巢伯来朝芮伯作旅巢命武王时也顾命同召六卿芮伯在焉成王时也桓九年王使虢仲芮伯伐曲沃桓王时也此又厉王之时世在王朝常为卿士故知是畿内诸侯为王卿士也书叙注云芮伯周同姓国在畿内则芮伯姬姓也杜预云芮国在冯翊临晋县则在西都之畿内也顾命注芮伯亦为宗伯畿内而言入者入有二义若对畿内则畿外为入衞武公入相于周是也若对在朝无封爵者则有国者亦为入毕国亦在畿内顾命注亦云毕公入为司马是也文元年左传引此云周芮良夫之诗曰大风有隧且周书有芮良夫之篇知字良夫也】
　　菀彼桑柔其下侯旬捋采其刘瘼此下民传兴也菀茂貌旬言阴均也刘爆烁而希也瘼病也笺云桑之柔濡其叶菀然茂盛谓蚕始生时也人庇阴其下者均得其所及已捋采之则叶爆烁而疏人息其下则病于爆烁兴者喻民当被王之恩惠羣臣恣放损王之徳不殄心忧仓兄塡兮传仓丧也兄滋也塡久也笺云殄絶也民心之忧无絶已丧亡之道滋久长倬彼昊天宁不我矜传昊天斥王者也笺云倬明大貌昊天乃倬然明大而不矜哀下民怨愬之言音义【菀音郁注同又于阮反旬如字又音荀捋力活反注同瘼音莫阴于鸩反本亦作荫下同爆本又作同音剥下同烁本又作乐或作落同音洛郭卢角反濡而转反庇必寐反又音秘本亦作芘同被皮寄反仓初亮反注同兄音况注同本亦作况塡音尘倬陟角反】疏【正义曰毛以为菀然而茂者彼桑也其叶稚而柔濡故菀然茂盛于此之时人息其下维均得荫皆无暑热之患及其捋而采之其枝之叶刘然爆烁而稀疏不复能蔽荫炎日则病此其下所息之民矣以兴王有明徳天下之民均得其恩若有羣臣放恣损王之徳则困若天下之民矣今厉王之臣皆以放恣损王之害下民故使天下之民不能絶已其心中之忧民所以不絶者以民之丧亡之道滋益久长耳言上行虐政不已是民之亡道益长所以心忧不复絶又告王而愬之倬然而尊大譬喻昊天之王者汝居民上为民之父母宁不于我而矜哀之何为忍之而行此丧亡之政乎郑唯倬彼昊天为愬之上天为异余同传正义曰释言云旬均也某氏引此诗李廵曰洵徧之均也则旬是均之义故云言荫均也释诂云毗刘爆烁也舎人曰毗刘爆烁之意也木枝叶稀疏不均为爆烁郭璞曰谓树木叶缺落荫疎爆烁也刘者叶之稀疎爆烁之意故云爆烁而稀也瘼病释诂文笺正义曰笺以菀彼捋采为异时之事故以柔濡谓蚕始生时爆烁谓过蚕之后均得其所谓俱蒙荫覆病于爆烁谓苦于炎热也捋采是其人采之非荫先薄故以喻羣臣恣损王非王本恶也然厉王之恶实出本心非必臣能损之初时亦无所善作者以君臣一体助君为恶故归咎于臣以刺君耳传正义曰仓之为丧其义未闻况训赐也赐人之勿则益滋多故况为滋也释言云烝尘也孙炎曰烝物久之尘则尘为久义古者尘塡字同故塡得为久笺正义曰殄絶释诂文民心之忧忧此丧亡之道有时而遇则民忧可与絶己之期今滋益久长故忧不絶已此丧亡之道正谓君之虐政虐政方行不止是丧亡之道滋益久长也传正义曰传以荡荡上帝皆斥君王故以此亦斥王者笺正义曰笺以倬为明大之貌此厉王暗乱不得称倬然彼昊天故易传以天为上天此是下民怨诉上天之言】
　　四牡骙骙旟旐有翩乱生不夷靡国不泯传骙骙不息也鸟隼曰旟龟蛇曰旐翩翩在路不息也夷平泯灭也笺云军旅久出征伐而乱日生不平无国而不见残灭也言王之用兵不得其所适长寇虐民靡有黎具祸以烬传黎齐也笺云黎不齐也具犹俱也灾余曰烬言时民无有不齐被兵寇之害者俱遇此祸以为烬者言害所及广于乎有哀国步斯频传步行频急也笺云频犹比也哀哉国家之政行此祸害比比然音义【骙求龟反旟音舆旐音兆翩音篇本亦作偏泯面忍反又名宾反徐又音民隼荀允反适丁歴反长丁丈反黎力奚反烬才刃反本亦作尽同比毗志反又如字下同广雅云频比也】疏【正义曰毛以为上文以丧乱忧心此言可忧之事厉王无道妄行征伐乗四牡之马骙骙然建旟旐之旂有翩翩然在于道路常不息止王本用兵欲以除乱但伐不得罪而乱日生不复能平之王既不能平之诸侯自相攻伐无有一国而不见残灭民悉被兵今民或死或生无有能齐一平安者假有存者俱是遭祸灾以为余灭烬耳言其时民众死多于生以此故叹而伤之于乎有是可哀痛哉国家行此困急于民之道是可哀痛也郑唯以黎为不齐言其时之民无有不齐被兵寇者又以频为比言国家行此祸害比比然言其行之不已也余同传正义曰骙骙马行之貌言其常行则是不息也鸟隼曰旟龟蛇曰旐春官司常文翩是旌斾行而舒张之貌故重言翩翩也旌斾止则纳之弢中言其行而翩翩是在路不息以旂马事异故再言不息曲礼云在丑夷不争夷是齐等之言故为平也释诂云泯灭尽也俱训为尽故泯得为灭笺正义曰四牡旟旐是军行之物乱生国灭是加兵之辞故知此言军旅久出征伐也王既不能平乱则徧残诸国诸侯彊弱相陵小者灭亡大者残破无国而不见残灭也言王之用兵不得其所适所以益长寇虐也传正义曰黎众也众民皆然是齐一之义笺正义曰笺以黎为不齐但义势当然言无有不齐被兵寇加者耳烬是燋烛既然之余以比兵穷灾害民之余故云灾余曰烬言其时之民得存性命者皆死亡之余天下之民齐皆如此言其害之所及者广也传正义曰步者人举足故为行也事有频频而为者皆急速故为急也笺正义曰频频正是次比之义故云犹比上言丧亡之道滋益久长此斯频副成上文故为行此祸害比比然】
　　国步蔑资天不我将靡所止疑云徂何往传疑定也笺云蔑犹轻也将犹养也徂行也国家为政行此轻蔑民之资用是天不养我也我从兵役无有止息时今复云行当何之往也君子实维秉心无竞谁生厉阶至今为梗传竞彊厉恶梗病也笺云君子谓诸侯及卿大夫也其执心不彊于善而好以力争谁始生此祸者乃至今日相梗不止音义【蔑音灭疑鱼陟反复扶又反下不复考慎同梗古杏反好呼报反争争鬭之争下同】疏【传正义曰疑音凝凝者安静之义故为定也梗病也者言其谁生厉阶明是病于比恶故以梗为病笺云相梗不止亦谓为病不已耳】
　　忧心慇慇念我土宇我生不辰逄天僤怒自西徂东靡所定处传宇居僤厚也笺云辰时也此士卒从军久劳苦自伤之言多我觏痻孔棘我圉传圉垂也笺云痻病也圉当作御多矣我之遇困病甚急矣我之御寇之事音义【慇于巾反樊光于谨反尔雅云忧也僤都但反本亦作亶同卒尊忽反痻武巾反一音昬注同圉鱼吕反】疏【正义曰毛以为上言不知所往此言在彼而忧我既不得还归故皆懐忧其心殷殷然顾念我之卿土居宅也既不得归故自伤我之生也不得时节正逄天之厚怒使我从西而往于东无所安定而居处是逄天怒时故遭此劳役也又自叹伤多矣我之所遇之病言遇贫困之病多也甚急矣我之在于边垂言己守边之劳甚也郑唯圉为御寇为异余同传正义曰屋宇所以居人故宇为居僤亶音相近义亦同释诂云亶厚也某氏曰诗云俾尔亶厚是僤亶同也笺正义曰既是士卒自伤则念土宇者自念已之乡土居宅也王肃云乃念天下居土之不安其意以为诗人广念天下传既无说笺意不然传正义曰圉垂释诂文舎人曰圉拒边垂也孙炎曰圉国之四垂也此是行役所伤自伤在边垂也笺正义曰痻字从病而以昬为声是昬忽之病笺读圉为御者若守边垂不得为无所定处且云我垂于文不足故以为御寇之事】
　　为谋为毖乱况斯削传毖愼也笺云女为军旅之谋为重慎兵事也而乱滋甚于此日见侵削言其所任非贤告尔忧恤诲尔序爵谁能执热逝不以濯传濯所以救热也礼亦所以救乱也笺云恤亦忧也逝犹去也我语女以忧天下之忧教女以次序贤能之爵其为之当如手持热物之用濯谓治国之道当用贤者其何能淑载胥及溺笺云淑善胥相及与也女若云此于政事何能善乎则女君臣皆相与陷溺于祸难音义【毖音秘削相略反濯直角反语鱼据反难乃旦反下患难同】疏【正义曰此以王无贤辅欲教之用贤言观汝王为军旅之谋为重慎兵事虽心欲重慎而谋虑不长更使乱亡滋甚于此日见侵削皆由所任非贤行之失理故也故今告汝以忧天下之忧诲汝次序贤能之爵但能用贤人则无忧可矣所以然者谁能执火热之物而去之不以水濯手者乎言以水濯手则可以止热以兴谁能处危乱之国而治之不用贤人行礼者乎以礼任贤则可以止乱汝若谓我此言其于政事何能善乎则汝君臣皆相与陷溺于祸难矣以其拒谏无谋故当至于灭亡传正义曰毖慎释诂文笺正义曰以承上军旅之事故知谋为军旅之谋慎为重慎兵事也厉王谋则失机师出多败为人所陵故为乱滋甚日见侵削言其所任非贤也传正义曰襄三十一年左传引此诗乃云礼之于政如热之有濯也濯以救热何患之有是以濯救热喻以礼救乱也必贤人乃能行礼故笺云治国之道当用贤以申足传意也笺正义曰王肃以为如今之政其何能善但君臣相与陷溺而已如此理亦可通笺不然者以此文承上告教之言宜为不受之势故以为假设拒己之辞示之不可之状以相者非一人之言故以为君臣俱陷于祸难】
　　如彼遡风亦孔之僾民有肃心荓云不逮好是稼穯力民代食笺遡乡僾唈荓使也力民代食代无功者食天禄也笺云肃进逮及也今王之为政见之使人唈然如郷疾风不能息也王为政民有进于善道之心当任用之反却退之使不及门但好任用是居家吝鄙于聚敛作力之人令代贤者处位食禄明王之法能治人者食于人不能治人者食人礼记曰与其有聚敛之臣宁有盗臣聚敛之臣害民盗臣害财稼穯维宝代食维好笺云此言王不尚贤但贵吝啬之人与爱代食者而已音义【遡音素僾音爱荓字又作迸音普耕反徐补耕反本或作拼同逮音代一音大计反好呼报反注但好同稼王申毛音驾谓耕稼也郑作家谓居家也下句稼穯惟宝同穑本亦作啬音色王申毛谓收穑也郑云吝穑也寻郑家啬二字本皆无禾者下稼穑卒痒始从禾乡本又作向同许亮反下同唈乌合反令力呈反食人之食音嗣】疏【正义曰毛以为王不任贤政教暴虐此伤而戒之言王之为政使人见之如彼向于疾风之时亦甚可为之唈然使人伤气而不能息言王政之虐逆于人心之甚也由此王不任贤故又陈而戒之民有进于善道之心王当任用反却退之使去不得及门而维任小人甚可伤也又教王用人之法当爱好是知稼穑艰难之人有功于民者使之代无功者食天禄如此则王政善矣民心乐之所以然者此知稼穑之事者维为国之宝也使能者代不能者食禄维使政之好也王何不择任之乎郑唯下四句为异王既退贤者使不及门但好任是居家吝啬及聚敛作力之人令代贤者处位食禄又言王爱小人之甚王见此居家吝啬之人维以为宝使此作力之人代贤者食禄维以为好以此故使政乱而民忧传正义曰僾唈释言文孙炎曰心唈也郭璞曰呜唈短气也荓使释诂文夏官司勲云治功曰力则力民谓善人有力功加于民者也故知力民代食谓使代无功者食天禄也禄是君之所授而谓之天者以上天不自治人立官以治之居官乃得食禄是禄亦天之所与故谓之天禄矣力民代食传既如此则好是稼穑亦异于郑当谓好是知稼穑艰难之人也论语曰禹稷躬稼而有天下无逸云先知稼穑之艰难乃逸其君上之美事故劝王好之也王肃云当好知稼穑之艰难有功力于民代无功者食天禄是也笺正义曰肃进逮及皆释诂文唈者风唈人气故云使人不能息息谓喘息论语云屏气似不息者是也民有肃心是民之善者责王不能用善故知荓云不逮者是使之不能及门也以仕进者得入君门故谓不居位者为不得及门论语云从我于陈蔡皆不及门者是其事也郑以文势荓云不逮是退贤则好是稼穑为进恶故以稼穑为居家吝啬笺不言稼当为家则所授之本先作家字也孔子曰如有周公之才之美使骄且吝其余不足观也已居家吝啬为人之恶行不宜好之也聚敛作力之人而用心作力也直言力民不言作力之事而知于聚敛之事作力者论语曰季氏富于周公而求也为之聚敛而附益之非吾徒也小子鸣鼓而攻之可也是孔子大疾聚敛之臣也礼记云与其有聚敛之臣宁有盗臣是聚敛之臣臣之恶行者也以厉王贪而重赋敛故知所爱力民其为已作力于民为君作力于人唯聚敛耳故知力民代食是使聚敛作力之人代贤者食禄也明王之法能治人者食于人谓居官受禄取食于人也不能治人者食人谓出其赋敛养食贤人也此文孟子有其事言此者解恶人不宜代贤人食禄之意也所引礼记者大学文也盗者避忌主人有时而窃聚敛则恃公作威徴责不已故与其有聚敛之臣宁有盗臣何者聚敛之臣则害民盗臣则止害财财轻于民敛甚于盗然则聚敛之臣王政之大害而乐记云君子聼笙竽箫管之声则思畜聚之臣复思得之者彼谓在官主掌畜积受纳输税若载师仓人之类非冉求之辈横敛下民且乐记云畜聚不言聚敛与此异也但贵吝啬之人与爱代食者而已者重举此文明是责王之贵好之也传于上文既异于郑则此亦不同矣王肃云能知稼穑之事唯国宝也使能者代不能者食禄则政唯好传意当然】天降丧乱灭我立王降此蟊贼稼穑卒痒笺云灭尽也虫食苖根曰蟊食节曰贼耕种曰稼收敛曰穑卒尽痒病也天下丧乱国家之灾以穷尽我王所恃而立者谓虫孽为害五谷尽病哀恫中国具赘卒荒靡有旅力以念穹苍传赘属荒虚也穹苍苍天笺云恫痛也哀痛乎中国之人皆见系属于兵役家家空虚朝廷曾无有同力谏诤念天所为下此灾音义【蟊莫侯反说文作防痒音羊孽鱼列反说文作蠥云衣服謌謡草木之怪谓之妖禽兽虫蝗之怪谓之蠥恫音通本又作痌赘之芮反又拙税反穹起弓反朝直遥反下皆同与音余下所行者恶与同】疏【正义曰言天以王贪酷之政故下此死防乱国之灾以灭尽我所恃立以为王者之物谓灾害五谷也又说灾害之事降此蟊贼残食苖稼之虫食民所敛种之稼穑莫不尽被病害是灭我立王也既天灾如此以致兵乱可哀痛哉今中国之人俱见系属于兵役家家尽皆空虚是深可哀矣何谓汝之朝廷羣臣无有欲众力一心共谏诤王以念止此穹苍上天所下之灾者乎笺正义曰灭尽释诂文虫食根曰蟊食节曰贼释诂文卒尽痒病亦释诂文以此经文势相接于灭我立王之下即言虫灾病谷则知灭我立王者是灭谷也故笺辨之穷尽我王所恃而立者正谓虫灾为害五谷尽病以言尽故知总五谷也传正义曰赘犹缀也谓系缀而属之长发云为下国缀旒襄十六年公羊传曰君若缀旒然是赘缀同也孟子曰太王属其耆老书传云赘其耆老是赘为属汉书谓男子在妇家为赘壻亦此义也穹苍苍天释天文李廵曰古时人质仰视天形穹隆而髙色苍苍然故曰穹苍是也笺正义曰恫痛释言文以赘是系属故民所系属唯兵耳故知系于兵役家家尽空虚矣言悉从行也旅训众也故知靡有旅力责朝廷曾无众同力谏诤念天所为下此灾也众力则非一人所能故总之而云靡有者责其无有发此心者】
　　维此惠君民人所瞻秉心宣犹考愼其相传相质也笺云惠顺宣徧犹谋慎诚相助也维至徳顺民之君为百姓所瞻仰者乃执正心举事徧谋于众又考诚其辅相之行然后用之言择贤之审维彼不顺自独俾臧自有肺肠俾民卒狂笺云臧善也彼不施顺道之君自多足独谓贤言其所任之臣皆善人也不复考慎自有肺肠行其心中之所欲乃使民尽迷惑如狂是又不宣犹音义【相毛如字郑息亮反徧音遍下同行下孟反下荼毒之行悖逆之行民之行皆同肺本又作胇芳废反】疏【正义曰毛以为上责王不任贤此言不能任意维此至徳顺民之君为百姓民人之所瞻仰者乃执正其心徧谋于众又稽考诚信用其贤明之有美质者以为臣维彼不施顺道于民之君自独用己心谓己所任使之臣皆为善人不复详考善恶更求贤人自以已有肺肠行心所欲不谋于众人任用恶人乃使下民化之尽皆迷惑如狂人是不谋于众无可瞻仰也郑唯考诚其辅相之行为异余同传正义曰传读相如金玉其相故以为质谓大贤之人有美质者其考慎之义亦当与笺同笺正义曰惠顺宣徧释言文慎诚释诂文以相为相导之相故为助也秉训为执犹训为谋君之用臣必谋之朝廷故云执正心举事必谋于众假使众虽同举或言非诚信又当考察诚信其辅相之行知其实善然后用之言其择贤之审谓顺民之君能如此也臧善释诂文此经之顺犹上惠也上言惠君如此不顺者不施顺道之君也独者自以己身独有才智谓众人之所不及故云自多足独谓贤言此人自多其事以已为足无所假人独自谓已贤若皇父孔圣是也身实不贤专己自任则迷于是非不知善恶所使实非善人信其谄谀之语即言所任使之人皆为善人不如惠君考慎也肺肠五脏之物言之以表其心故云自有肺肠行其心之所欲但所欲不得于道以之行化使之迷惑如狂是又不如惠君宣犹之也言又者对不考慎为文也上先宣犹而后考慎此反上文而倒者以此二者经文大小不类上云民人所瞻此当有民人不瞻之意此云俾民卒狂上应有使民得理之意文既不同故互相先后臣实不善而谓之为善是不考慎自行所欲不谋于众是不宣犹故笺随文所反而引以譬之故与上文倒也】瞻彼中林甡甡其鹿朋友已谮不胥以谷传甡甡众多也笺云谮不信也胥相也以犹与也谷善也视彼林中其鹿相辈耦行甡甡然众多今朝廷羣臣皆相欺背不相与以善道言其鹿之不如人亦有言进退维谷传谷穷也笺云前无明君却迫罪役故穷也音义【甡所申反声类云聚貌谮子念反本亦作僭相辈一本作相配背音佩卒章同罪役一本作罢役罢音皮】疏【正义曰此责臣不相信令百姓困穷言视彼中林之处乃见甡甡然众多者是其羣鹿鹿乃走兽犹以其类相善辈偶而行以喻朝廷羣臣亦当以善相与共处官位何为今彼羣臣朋友皆以此僭差情不相信不肯相告以善道者是乃鹿之不如也既政恶如此上下有害古之贤人亦有言曰无道之世其民前无明君郤迫罪役其进与退维皆困穷此即今时是也传正义曰甡即诜字诜诜羣聚之貌故为众多也笺正义曰谗僭是伪妄之言故为不信也胥相释诂文以犹与者解以谷之义也谷善亦释诂文事有相对势有相反言朋友不信不相与善道则鹿之甡甡者为相亲善矣故言鹿相辈类偶匹为相亲善之意羣臣皆相欺背不相与善是则不能甡甡故言鹿之不如传正义曰谷谓山谷坠谷是穷困之义故云谷穷笺正义曰人君是施政之本民心所向故以为前罪役是既施之后民心所畏故以为却以此故进退有穷也王肃云进不遇明君退不遇良臣维以穷笺不然者以臣之佐君共成其恶不宜分之为二故以施政本末为进退】
　　维此圣人瞻言百里维彼愚人覆狂以喜传瞻言百里逺虑也笺云圣人所视而言者百里言见事逺而王不用有愚闇之人为王言其事浅且近耳王反迷惑信用之而喜匪言不能胡畏斯忌笺云胡之言何也贤者见此事之是非非不能分别皁白言之于正也然不言之何也此畏惧犯顔得罪罚音义【覆芳服反下及注除覆荫字皆同狂王居况反郑求方反为于伪反别彼列反皁在早反】疏【正义曰此又言王亲愚逺圣而贤者不敢言之维此圣而通知之人其所观视而言者乃逺知于百里之事而王不宠用之维彼愚而蔽闇之人其所观视而言者乃逺不过知于分寸之理今王反迷惑以欢喜用之贤者见王如是实能辨其善恶非是言之不能其实能辨言之而不肯言之者何乎此乃畏惧犯顔得罪故不敢言之刺王宠爱愚人虐而拒谏】
　　维此良人弗求弗迪维彼忍心是顾是复传迪进也笺云良善也国有善人王不求索不进用之有忍为恶之心者王反顾念而重复之言其忽贤者而爱小人民之贪乱宁为荼毒笺云贪犹欲也天下之民苦王之政欲其乱亡故安为苦毒之行相侵暴愠恚使之然音义【迪徐徒歴反索音色荼音徒愠纡运反】疏【传正义曰迪进释诂文笺正义曰王不求索者谓不肯求访搜索而觅之假得又不肯进用之故分为二也顾念谓初即见顾眷而念爱之既用为官又重复而升进之故亦分为二维顾小人不求进贤者言其忽贤者而爱小人贪欲皆是意之所思故云贪犹欲也民性本好安宁今所以贪欲乱亡者以疾苦王者之政欲使天下之乱得防灭此王也荼苦叶毒者螫虫荼毒皆恶物故此恶行天下之民苦王之政民欲其乱亡故安然而为此恶行以相侵暴谓强陵弱众暴寡也此非民之本性乃由愠恚王者使之然也】
　　大风有隧有空大谷传隧道也笺云西风谓之大风大风之行有所从而来必从大空谷之中喻贤愚之所行各由其性维此良人作为式谷维彼不顺征以中垢传中垢言闇防也笺云作起式用征行也贤者在朝则用其善道不顺之人则行闇防受性于天不可变也音义【大毛如字郑音泰隧音遂垢古口反】疏【正义曰上言王用恶人此又云恶有本性不可变改言大风所从之来自有其道乃从彼有空大谷而来也以喻贤愚所为之行亦自有其本乃由彼有禀天性而然由善恶自有本性所行各依其本维此善徳顺道之人其所起为之事皆用其善道行昭明之徳维彼反道不顺之人其所行作之事皆不以其善用闇防之行是各受天性不可改移刺王用此不移之恶使行政乱民传正义曰隧者道之别名襄二十五年左传曰当陈隧者井烟木刋谓当陈道也笺正义曰西风谓之大风释天文彼大作泰孙炎曰西风成物物丰泰也以下文说良人与不顺之人性行故知喻贤愚各由其性传正义曰垢者上处中而有垢土故以中垢言暗防也】
　　大风有隧贪人败类听言则对诵言如醉传类善也笺云类等夷也对答也贪恶之人见道听之言则应答之见诵诗书之言则防卧如醉居上位而行此人或效之匪用其良覆俾我悖传覆反也笺云居上位而不用善反使我为悖逆之行是形其败类之验音义【败伯迈反注同应应对之应悖蒲对反】疏【正义曰毛以为大风之来也有道以喻贪人之所为也有性贪人有此恶行败于善道又言其败善之事见彼道聼之言则应答之见诵诗书之言则眠卧如醉居上而为此行令使下民效之非能聼用其言反使我下民效之为悖逆之行是以恶行败善也郑唯类为等夷为异余同传正义曰类善也释诂文笺正义曰笺以贪者恶行自然反善不宜言败善也类者比类故为等夷谓尊卑齐平朝廷之人礼记注引四皓曰陛下之等夷亦谓尊卑等也聼言与诵言相对诵言是诵习诗书之言则聼言非典法之言故以为道聼之言即论语所谓道聼涂说者也贪人之识不能鉴逺闻浅近之言合其志意则应答之见诵诗书之言非心所解则眠卧如醉乐记魏文侯自言端冕而聼古乐唯恐卧史记称商鞅说秦孝公以帝道孝公睡而弗应皆是心所不悟如醉然也民之所为皆效君上故曰居上位而行此人或效之言或者容有不必尽然居上位而不用善即上诵言如醉是也由其不能用善并皆用恶此恶行以教下民令民效之是使我为悖逆之行诗人善此事者是以形见其败类之验也败类者谓败其朝廷等类此使民为恶行则非其等类而以此为败类验者以善人与恶人为类善人欲教之为善今恶人教人为恶是善者败也故为败验】
　　嗟尔朋友予岂不知而作如彼飞虫时亦弋获笺云嗟尔朋友者亲而切磋之也而犹女也我岂不知女所行者恶与直知之女所行如是犹鸟飞行自恣东西南北时亦为弋射者所得言放纵久无所拘制则将遇伺女之间者得诛女也既之阴女反予来赫传赫炙也笺云之往也口距人谓之赫我恐女见弋获既往覆阴女谓啓告之以患难也女反赫我出言悖怒不受忠告音义【间如字又音闲阴郑音荫覆荫也王如字谓阴知之赫毛许白反与王赫斯怒同义本亦作吓郑许嫁反荘子云以梁国吓我是也难乃旦反】疏【正义曰上既言贪人败善故又责此贪人嗟乎汝朋友谓朝廷臣等我岂不知汝之所行者为恶与言己知其恶也为恶不已如彼飜飞之虫恃其羽翮之力自恣东西南北有时亦为弋者所获言贪人恃此诈伪之智自恣侵害良善有时亦将为所诛恐汝见诛之故既以善言注覆荫汝谓告之患难使之改行汝何为反于我来赫然而拒我也言其不受忠告必将诛灭笺正义曰此言朋友还是上之贪人贪人非诗人所亲而谓之朋友者意欲亲而切磋之故以朋友言之经言飞虫笺言飞鸟者为弋所获明是飞鸟虫是鸟之大名故羽虫三百六十凤皇为之长是鸟之称虫者也放纵久无所拘制谓侵害善人作恶不已则将有人伺汝之间暇诛汝谓知其间隙发扬其罪告王使诛之也传正义曰来赫者言其拒已之意故转为吓与王赫斯怒义同是张口瞠怒之貌故笺以为口拒人谓之赫定本集注毛传云赫炙也王肃云我阴知汝行矣乃反来吓炙我欲有以退止我言者也传意或然俗本误也】
　　民之罔极职凉善背传凉薄也笺云职主谅信也民之行失其中者主由为政者信用小人互相欺违为民不利如云不克笺云克胜也为政者害民如恐不得其胜言至酷也民之囘遹职竞用力笺云竞逐也言民之行维邪者主由为政者逐用彊力相尚故也言民愁困用生多端音义【凉毛音良郑音亮下同酷口毒反邪似嗟反】疏【正义曰毛以为上既为不善政使民俗亦败言下民之为此无中和之行主为偷薄之俗唯善于相欺背之事是由上行恶政故使之然在上行政为民所不利者如云恐畏不胜其人者然言其尽力为酷唯恐不胜也上以虐政临下下则奸巧避责令下民之行皆邪僻矣主为竞逐用力言民皆以力相陵由王化然也郑以为民之无中正者主由在上信用小人之工善于相欺背者下二句言民之所以邪僻主由为政竞逐用力唯以强力相尚务胜其民故下民愁苦皆为邪僻也余同传正义曰凉者薄之别名荘三十二年左传曰虢多凉徳谓虢君薄徳是凉为薄也王肃云民之无中和主为薄俗善相欺背传意当然此传以凉为薄职为民所主为则下云职竞职盗皆是民之所主不得与郑同笺正义曰职主谅信皆释诂文笺以民之为恶由政不善则所言职者皆主由君政不宜为民意所主故易传以谅为信由为政者信用小人之工相欺违者以此故下民皆无中正学相欺违也善其事曰工故以工解善释言云竞逐强也俱训为强故竞得为逐逐用强力相尚者谓有强力能威服下民者则尊尚之以此相尚则在位者皆竞为强故下民愁困用此之故各生多端多端即邪僻是也毛以职竞用力为民所主为则是民主相与竞用力为邪僻也故王肃云今民之为邪僻乃主相与竞用力为之是也】
　　民之未戾职盗为宼传戾定也笺云为政者主作盗贼为寇害令民心动摇不安定也凉曰不可覆背善詈笺云善犹大也我谏止之以信言女所行者不可反背我而大詈言拒己谏之甚虽曰匪予既作尔歌笺云予我也女虽觝距己言此政非我所为我已作女所行之歌女当受之而改悔音义【令力呈反觝都礼反距或作拒】疏【正义曰毛以为由上非理化民故下民之心未能安定矣今民心皆主作盗贼相为寇害是未得安定矣以民之不定故我以信言谏王曰汝所行者于理不可望王受而用之反背我而大骂詈拒己作此恶事云非己所为汝虽言曰此恶政非我所为我知汝实为之己作汝所为之歌歌汝之过汝当受而改之郑唯上一句为异余同传正义曰释诂云戾定止也俱训为止是戾得为定也毛以职盗为寇为民所主行则是民自作盗贼相寇害也】
　　桑柔十六章八章章八句八章章六句
　　序云汉仍叔美宣王也宣王承厉王之烈内有拨乱之志遇灾而惧侧身修行欲销去之天下喜于王化复行百姓见忧故作是诗也笺云仍叔周大夫也春秋鲁桓公五年夏天王使仍叔之子来聘烈余也云汉天河也自此至常武六篇宣王之变大雅音义【仍而升反拨半末反行下孟反销音翦去起吕反复扶又反下注复重并篇末注同见忧并如字徐忧音于救反】疏【正义曰云汉诗者周大夫仍叔所作以美宣王也以宣王承其父厉王衰乱之余政内有治乱之志遇此旱灾而益忧惧侧己身以修徳行欲以善政而销去之天下之民见其如此喜于王者之化复能施行百姓见王所忧矜故仍叔述民之情作是云汉之诗以美之也必本之于厉王之烈者为拨乱张本明宣王悼父之非自力为善已有拨乱之心志遇灾而益忧惧见其忧民之情深也拨乱者以前有衰乱欲治理之哀十四年公羊传曰拨乱世反诸正莫近于春秋何休云拨犹治也其意言春秋拨乱而作欲治此乱世使反诸正道是拨乱为治乱也遇灾谓旱灾即经旱既太甚是也侧者不正之言谓反侧也忧不自安故处身反侧欲行善政以销去此灾也喜于王化复行者厉王之乱王化不行宣王施布王化故喜其复行经称忧其旱灾为之祈祷即是王化行也王之忧旱正为百姓是天下百姓见被忧矜非百官也宣王遭旱早晚及旱年多少经传无文皇甫谧以为宣王元年不借千畆虢文公谏而不聼天下大旱二年不雨至六年乃雨以为二年始旱旱积五年谧之此言无所凭据不可依信经八章皆言王之忧旱百姓喜之之事笺正义曰仍氏叔字春秋之例天子公卿称爵大夫则称字此言仍叔故知大夫也桓五年夏天王使仍叔之子来聘则春秋经也引之者证此仍叔是天子大夫也以史记考之桓之五年上距宣王之崩七十六年至其初则百余年也未审此诗何时而作为别人可也何则春秋之世晋之知氏世称伯赵氏世称孟仍氏或亦世称字叔为别人可也烈余释诂文】
　　倬彼云汉昭囘于天传囘转也笺云云汉谓天河也昭光也倬然天河水气也精光转运于天时旱渴雨故宣王夜仰视天河望其焉王曰于乎何辜今之人天降丧乱饥馑荐臻传荐重臻至也笺云辜罪也王忧旱而嗟叹云何罪与今时天下之人天仍下旱灾亡乱之道饥馑之害复重至也靡神不举靡爱斯牲圭璧既卒宁莫我听笺云靡莫皆无也言王为旱之故求于羣神无不祭也无所爱于三牲礼神之圭璧又已尽矣曾无聼聆我之精诚而兴云雨音义【倬陟角反王云着也说文云着大也愒苦盖反贪也本又作渴苦葛反篇末同饥音饥又音机馑其靳反荐在见反臻侧巾反重直用反下同与音余下所困与精诚与杀我与同聼依义吐定反协句吐丁反为于伪反下为旱同聆音零】疏【正义曰于时旱灾已甚王忧念下民夜仰视天瞻望雨候见倬然而明大者彼天之云汉其水气精光转运于天未有雨徴王乃言曰于乎可嗟叹我何罪乎我今时之人何罪而为天所罚乃使上天下此防乱之灾使饥馑之害频频重至也何罪故以诉之又言已为旱之故祈祷明神无有神不求而举祭之者言其徧祭羣神又无爱于此三牲言其不恡牲物又礼神圭璧既已尽矣言已牲玉不爱精诚又甚何为诸神曾无于我而见聼聆欲加祐助者而使其旱灾若此也笺正义曰此云汉与大东天汉为一故云天河也昭光释诂文河图括地象云河精上为天汉是天河河水光之精气也望其者谓望天之星辰及风云之气冀见雨之徴也唯言望云汉者以天河水气与雨为类覩天之水气伤地之无雨宣王意在天河故作者特言焉传正义曰释言云荐再也僖十三年左传曰晋荐饥释天云仍饥为荐此荐与荐字异义同故为重也臻至释诂文笺正义曰辜罪释诂文天仍下旱灾乱亡之道正谓旱是乱亡之道理也定本集注仍字皆作乃字宣王遭旱非止一年故皇甫谧以为旱积五年五年之言未知信否要言饥馑荐臻必是连年不熟故云饥馑之害复重至也求于羣神无所不祭即下经所陈上天下地从郊至宫之类也大司徒以荒政十有二聚万民其一有曰索鬼神注云荒凶年也郑司农云索鬼神者求废祀而修之云汉之诗所谓靡神不举靡爱斯牲是也下传亦云国有凶荒则索鬼神而祭之是遭遇天灾必当广祭羣神神皆用牲祭之故言靡爱斯牲徧祈羣神所祭者广天地五帝当用特牲其余诸神或用太牢或用少牢三牲皆用故言无所爱于三牲也祭神又用玉器春官大宗伯以玉作六器以礼天地四方以苍璧礼天以黄琮礼地以青圭礼东方以赤璋礼南方以白琥礼西方以璜礼北方典瑞云四圭有邸以祀天两圭有邸以祀地裸圭有瓒以祀先王圭璧以祀日月星辰璋邸射以祀山川皆是祭神所用故云礼神之圭璧已尽矣礼神之圭器自有多名言圭璧为其总称以三牲用不可尽故言无爱圭璧少而易竭故言既尽僖二十五年左传曰凡天灾有币无牲而此云靡爱斯牲者设文之意各有所主彼因日食大水而发此言天之见异所以谴告人君只欲令改过修善非为求人饮食而降此灾异于时鲁不罪已修政谓天求饮食而用牲祭之望天不为咎故传据正礼诸侯当用币于社以告请上公伐鼓于朝退以自责不宜用牲于社与之饮食故云有币无牲谓救上天灾告社之法不当用牲也至于水旱荐至祷祀羣神以祈福祥遏止灾沴者则不得不用牲也何则司徒荒政索鬼神谓祭祀之也若不以牲祭索之何也祭法曰埋少牢于泰昭祭时也禳祈于坎坛祭寒暑也王宫祭日也夜明祭月也幽禜祭星也雩禜祭水旱也注云凡此以下皆祭用少牢寒暑不时或禳之或祈之是说祈祷之祭用牲也又春官太祝掌六祈以同鬼神示类造禬禜攻说注云造类禬禜皆有牲攻说用币而已是天灾祈祷有用牲也岁或水旱皆是上天之为假祭羣神未必能己圣王制此礼者何哉将以灾旱不熟必至于死人君为之父母不可忍观穷厄固当责躬罪已求天祷神罄忠诚之心为百姓请命圣人縁人之情而作为此礼非言祈祷必能止灾也徒以民情可矜不得不为之祷祷而无雨不得不诉于神耳】旱既大甚蕴隆虫虫传蕴蕴而暑隆隆而雷虫虫而热笺云隆隆而雷非雨雷也雷声尚殷殷然不殄禋祀自郊徂宫上下奠瘗靡神不宗传上祭天下祭地奠其礼瘗其物宗尊也国有凶荒则索鬼神而祭之笺云宫宗庙也为旱故洁祀不絶从郊而至宗庙奠瘗天地之神无不齐肃而尊敬之言徧至也后稷不克上帝不临耗斁下土宁丁我躬传丁当也笺云克当作刻刻识也斁败也奠瘗羣神而不得雨是我先祖后稷不识知我之所困与天不视我之精诚与犹以旱耗败天下为害曾使当我之身有此乎先后稷后上帝亦从宫之郊音义【大音泰徐他佐反下大甚并同蕴纡粉反本又作煴纡文反韩诗作郁同虫直忠反徐徒冬反尔雅作□云熏也郭又徒冬反韩诗作烔音徒冬反殷于谨反或如字雷声尚殷殷然一本作雨雷之声当殷殷然奠徒荐反瘗于例反埋也索色白反齐侧皆反本亦作斋徧音遍耗呼报反韩诗云恶也斁丁故反说文字林皆作殬】疏【正义曰毛以为皆述宣王之辞言天雨不降旱势已太甚矣其暑气蕴蕴然雷声隆隆然热气虫虫然酷热如此无复雨意故我勤于请祷不絶其洁敬之祭既祀天于郊又从郊而往至宗庙之宫以次而祭未尝絶已其祭之礼则上祭天下祭地而天则奠其礼地则瘗其物从此以至于百灵无神而不斋肃尊敬之者言皆尊敬之我精诚如此雨泽不降是先祖后稷不能福祐我也皇天上帝不能临飨我也若稷能祐我天意临我则应助我以福何故以此旱灾耗败天下土地之国曾使正当我身有此旱乎郑惟不克不临为异余同传正义曰蕴蕴暑气附人之气故云而暑温字定本作蕴隆隆是雷声不絶之状故云而雷虫虫是热气蒸人之貌故云而热以蕴隆貌状宜重言故复言之也暑热不同蕴平常之热而虫虫又甚热故暑热异其文释训云虫虫薰也郭璞曰旱热薰炙人也笺正义曰以雷雨相将嫌旱不得有雷故辨之云非雨雷取殷其靁以证之明雷同而事别也传正义曰以郊为祭天即此上也上既为天下与之对故知是地也奠谓置之于地瘗谓埋之于土礼与物皆谓为礼事神之物酒食牲玉之属也天言奠其礼见燔其物地言瘗其物亦奠其礼也天地各举其一互以相通国有凶荒则索鬼神而祭之即司徒荒政索鬼神是也言此者解靡神不宗之意笺正义曰以言祭事而云宫故知宫为宗庙也祭郊祭庙不必同日为之而云自郊徂宫为相因之势者明其不絶之意也靡神不宗与奠瘗别句则所宗者天地之外其余百神而笺连其文云奠瘗天地之神无不齐肃而尊敬之以奠瘗即是尊敬之事明其余羣神亦奠瘗之无不者广及之辞言其祭祀徧至也传正义曰丁当释诂文毛无破字之理必不与郑同盖以克为能王肃云后稷不能福祐我耶上帝不能临飨我邪天下耗败当我身邪传意或然则能与临异文者以后稷是已之先祖心必助之但苦其不能耳天则非已之视故云不临笺正义曰以上帝不临者上帝不视下则后稷不克者当谓后稷不知己故转克为刻刻削所以记识故云刻识也洪范云彛伦攸斁斁是恐败之义故为败也不知困苦不视精诚其意亦同正以困苦欲其知精诚欲其见故分属之耳上云不絶禋祀即云从郊往宫此先言后稷后言上帝与上郊至宫文倒明又见从宫至郊为不絶之义也】
　　旱既太甚则不可推兢兢业业如霆如雷周余黎民靡有孑遗传推去也兢兢恐也业业危也孑然遗失也笺云黎众也旱既不可移去天下困于饥馑其心动意惧兢兢然业业然状如有雷霆近发于上周之众民多有死亡者矣幸其余无有孑遗者言又饿病也昊天上帝则不我遗胡不相畏先祖于摧传摧至也笺云摧当作嗺嗺嗟也天将遂旱饿杀我与先祖何不助我恐惧使天雨也先祖之神于嗟乎告困之辞音义【推吐雷反注同兢本又作矜居陵反业如字郭五答反霆音廷又音挺一音徒佞反孑居热反去起吕反下同恐丘勇反下同相毛如字郑息亮反摧在雷反又子雷反郑作嗺子雷反】疏【正义曰毛以为宣王言旱热已太甚矣不可令之移去矣天下困于饥馑心动意惧皆兢兢然而恐怖业业然而忧危其危恐也如有霆之鼓于天如有雷之发于上言其恐怖之甚也疑此故周之民多死亡矣其余不死之众民无有孑然得遗涤而不饿病者言死亡之余又皆饥困也昊天上帝如此酷旱则不于我民使有遗留其意将欲尽杀我民也先祖之神见天如此何不助我畏此旱灾使天雨也天若不雨民将饿死先祖之神于何所归而至乎言民尽饿死则神无所归欲令先祖助己忧也此胡不相畏责先祖不助己则先祖之文宜在胡不之上但下之与于摧共句耳郑唯以于摧为嗟叹告困苦之辞为异余同传正义曰推是逺离之辞故为去也释训云兢兢戒也以恐怖而后戒惧故为戒也业业危释训云孑然孤独之貌言靡有孑遗谓无有孑然得遗漏定本及集注皆云孑然道失也俗本有无字者误也笺正义曰黎众释诂文以旱灾杀人而言周余众民故知余是死亡之余既言有余则是有民存矣而复言靡有孑遗无有孑遗乃是悉尽之言故知无有孑遗谓饿病也其意言死者已死存者又饿无有孑然不饿病者非谓尽死无孑然也传正义曰摧至释诂文孙毓云我今死亡先祖之神于何所至言将无所归也今以孙为毛说笺正义曰笺以先祖于至于辞不安故转摧为嗺嗺者咨嗟告困之辞以上言死亡者已死遗余者复病是天意遂欲饿杀我也解则不我遗之意相训助也畏是惧也故言何为不助我恐惧使天雨也责其不助已者责先祖也先言所责之意乃呼之既呼即吁嗟告困故先祖与于摧共句为文势然】
　　旱既太甚则不可沮赫赫炎炎云我无所大命近止靡瞻靡顾传沮止也赫赫旱气也炎炎热气也大命近止民近死亡也笺云旱既不可却止热气大盛人皆不堪言我无所庇阴处众民之命近将死亡矣曾无所视无所顾于此国中而哀闵之羣公先正则不我助父母先祖胡宁忍予传先正百辟卿士也先祖文武为民父母也笺云百辟卿士雩祀所及者今曾无肯助我忧旱先祖文武又何为施忍于我不使天雨音义【沮在吕反炎于防反本或作惔音同近附近之近芘音秘又必二反本亦作庇阴于鸩反本亦作廕辟音璧下同雩音于祭名】疏【正义曰宣王言旱势既已太甚则不可止却之矣故使旱之为势赫赫然既盛炎炎然薰热其时之人不能堪之皆云我欲避之无庇阴处所是旱热之甚以此之故令多大众民之命近将死亡言其去死不逺上天何曾无肯瞻察无肯顾念而哀闵之也既言怨天不顾念又复广诉明神古者有徳之羣公及先世之长官百辟卿士之等何曾不于我民助忧此旱令天降雨也其为民之父母者先祖文王武王如此圣徳应能动天何曾施忍于我不使天雨是欲不为民之父母弃此民故诉之传正义曰沮者止壊谋虑之言故为止也赫赫燥热之状故为旱气释训云炎炎薰也郭璞曰旱热薰炙人是炎炎为热气也命者人所禀受之度死则谓之命尽今言大命近止言期不逺将澌故为民近死亡大者多众之辞故笺以为众民之命先正百辟卿士也者正者长也先世为官之长又与羣公相配故知是百辟卿士也凡在民上皆欲为民父母但他人称之唯谓受命安民者也于民则为父母于周则为先祖故言先祖文武以其为民父母故称父母欲见先祖父母为一故先解先祖必知先祖唯文武者以此诗所诉皆所祭之神周立七庙亲庙四非受命立功不足徧诉上章已言后稷明此唯文武耳笺正义曰不使天雨者解其诉先正不助之意由雩祀所及故也月令仲夏乃命百官雩祀百辟卿士有益于民者注云百辟卿士古之上公以下若勾龙后稷之类彼以经无羣公之文故郑注百辟之文兼羣公矣此则羣公与先正别文故以先正为卿士以下凡有采地皆称曰君举众言之故谓之百辟郑唯言百辟卿士雩祀所及不言羣公羣公亦是雩祀所及即月令注云上公是也但乗传而说又据月令成文故不言羣公耳百辟卿士诉其不助我忧旱先祖文武言施忍于我不使天雨二文不同互以相足】
　　旱既太甚涤涤山川旱魃为虐如惔如焚我心惮暑忧心如熏传涤涤旱气也山无木川无水魃旱神也惔燎之也惮劳熏灼也笺云惮犹畏也旱既害于山川矣其气生魃而害益甚草木燋枯如见焚燎然王心又畏难此热气如灼烂于火言热气至极羣公先正则不我闻昊天上帝宁俾我遯笺云不我闻者忽然不听我之所言也天曾将使我心逊遯慙愧于天下以无徳也音义【涤徒歴反魃蒲末反惔音谈说文云炎燎也徐音炎焚本又作樊同扶云反惮毛丁佐反韩诗云苦也郑徒旦反熏本又作熏许云反燎力皎反又力照反燋子消反难乃旦反遯本亦作遂徒困反】疏【正义曰毛以为宣王言旱势已太甚矣其旱气乃涤涤然害及于山川使山无木川无水也又热气积聚生此旱魃之神为此虐害旱更益甚也今草木燋枯如炎之惔烧如火之焚燎然也我王之心又劳于暑热之气忧在于心如为火所熏灼于已以旱热之极又告诉明神羣公先正曾不于我有所闻察而告知其精诚邪而不使天雨昊天上帝何曾使我心逊遯慙愧于天下也以无徳不能致雨故王心所以慙愧郑唯以惮暑为畏惧此暑为异余同传正义曰此皆为旱而言故知涤涤是旱气也旱气之害于山川者故为山无木川无水盖以少而不茂非全无也魃字从鬼连旱言之故知旱神神异经曰南方有人长二三尺袒身而目在顶上走行如风名曰魃所见之国大旱赤地千里一名旱母遇者得之投溷中即死旱灾消此言旱神盖是鬼魅之物不必生于南方可以为人所执获也焚燎皆火烧之名下有如焚故以惔为燎也定本经中作如惔如焚惮劳释诂文毛读为惮丁佐反故为劳也熏灼俱楚炙之义故为灼也笺正义曰笺以暑热人之所畏故读为惮徒旦反惮犹畏也此与上章同言旱事而先轻后重使稍稍益甚故至于此章言害及山川又生魃鬼为加増于前故笺言为害益甚上言而害益甚上言云我无所直是民无所庇此言王心畏惮似见其甚于前也以天子之尊寒暑有偹尚云畏难此言热气至极也】
　　旱既太甚黾勉畏去胡宁瘨我以旱憯不知其故笺云瘨病也黾勉急祷请也欲使所尤畏者去所尤畏者魃也天何曾病我以旱曾不知为政所失而致此害祈年孔夙方社不莫昊天上帝则不我虞敬恭明神宜无悔怒传悔恨也笺云虞度也我祈丰年甚早祭四方与社又不晚天曾不度知我心肃事明神如是明神宜不恨怒于我我何由常遭此旱也音义【黾弥忍反又音湎瘨都田反沈又都荐反韩诗作疹耻吝反云重也憯七感反曾也祷丁老反或都报反莫音暮本亦作暮明神本或作明祀怒恊韵乃路反度待洛反下同】疏【笺正义曰以瘨字从病类故为病也黾勉者勉力事神是急于祷请承上章旱魃之下故知所尤畏者魃也水旱之灾多由政失故我曾不知为政所失而致此害我祈丰年甚早者月令孟春祈谷于上帝孟冬祈来年于天宗是也祭四方与社即以社以方是也】
　　旱既太甚散无友纪鞫哉庶正疚哉冢宰趣马师氏膳夫左右传岁凶年谷不登则趣马不秣师氏弛其兵驰道不除祭事不县膳夫彻膳左右布而不修大夫不食粱士饮酒不乐笺云人君以羣臣为友散无其纪者凶年禄饩不足人无赏赐也鞫穷也庶正众官之长也疚病也穷哉病哉者念此诸臣勤于事而困于食以此言劳倦也靡人不周无不能止传周救也无不能止言无止不能也笺云周当作赒王以诸臣困于食人人赒给之权救其急后日乏无不能豫止瞻卬昊天云如何里笺云里忧也王愁闷于不雨但仰天曰当如我之忧何音义【鞫居六反疚音救本或作防又作究同趣七口反趣马官名秣音末谷马也说文作防弛式氏反本又作施同县音饩许气反长丁丈反下之长同劳力报反赒音周卬音仰本亦作仰下同里如字忧也本亦作防尔雅作悝并同王云防病也】疏【正义曰毛以为上言诉不得雨此言杀礼救厄宣王言今旱既太甚矣岁凶如此汝羣臣宜且离散无复羣臣朋友之纲纪王者班爵赐禄所以纲纪羣臣今禄饩不足是无纲纪也禄既不足故设辞闵之穷困哉汝众官之长饥病哉汝冢宰及趣马师氏膳夫左右之官所以令汝穷困哉汝等诸臣无有一人而不赒救其百姓困急者谓诸臣之中无有自言不能赒救而止不为者以此分贫恤寡之故使汝等益困也王见羣臣之困如此乃瞻望而仰视昊天诉之云如之何使我如此忧也欲令天知其忧愁得释郑唯靡人不周言我王于汝众人无人不且赒给之以权救其急难虽后日乏无不能豫止而不赒给言王竭其所有欲与羣臣俱困不自留以为余粮也余同传正义曰释天云夏曰岁周曰年孙炎曰四时一终曰岁取岁星行一次也年取谷一熟也然则岁之与年异名而实同岁凶谓此岁凶也年谷不登登成也谓此年之谷不成熟也此即凶年之实故言岁凶为之曰于此之时则趣马之官不以粟秣养其马师氏之官弛废其兵而不用所驱驰之大道不使人除治之祭祀之事不悬其乐膳夫之官减彻王之膳食左右之官布列于位不令有所修造大夫不得食谷米士饮酒之时不得作乐此当先有成文故传引之以明凶年之礼虽经无其事以类言之其岁凶年谷不登驰道不除祭祀不县大夫不食梁士饮酒不乐下曲礼有其事其余不知所出也曲礼又有君膳不祭肺马不食谷与此彻膳不秣意同而文异耳左右君之左右总谓诸臣不修者无所修作谷梁传曰百姓布而不制是也歳凶者总辞而其凶有大小故谷梁传又曰一谷不升谓之歉二谷不升谓之饥三谷不升谓之馑四谷不升谓之康五谷不升谓之大侵皆是岁凶也趣马主马故言不秣师氏掌使其属率四夷之隶各以其兵服守王之门外且跸朝在野外则守列是掌其近王之兵故令弛其兵也大司徒荒政共十有二曰除盗贼注云除之者饥馑则盗贼多不可不除则当用兵此言弛之者弛谓舍力不役之耳其除盗贼之兵不得废也故春秋僖二十一年旱左传称臧文仲虑无道之国因凶加兵劝僖公使修城郭明凶年盗贼益预防之彼以春秋之世强弱相陵文仲度时而言劝修城郭不是凶荒之年必须修城也驰道不除者曲礼注云为妨民取蔬食故也谷梁传大侵之礼亦云道不除四谷不升以上道或仍除之地官均人注云人食二釡之歳犹云旬用一日是小凶之年犹有道渠之役也言祭事不悬则有事但不悬乐耳谷梁传又曰大侵之礼祷而不祀然则此云祭者正谓祈祷之祭不用乐也司徒荒政九曰蕃乐杜子春云蕃谓藏乐器而不作是凶年吉事皆无乐也彻膳者天子日食太牢今减损之也曲礼云君膳不祭肺注云不祭肺则不杀以人君之于凶年今不杀矣而谷梁大侵之礼又云君食不兼味白虎通云五谷不熟故王者为之不尽味大戴礼云不备牲言不兼不尽不备是犹有牲肉但不备之耳然则郑云则不杀者谓不如常法日日杀之耳非是常不杀也其非大侵者大戴礼白虎通皆云一谷不升彻鹑鷃二谷不升去凫鴈三谷不升去兔四谷不升去囿兽是凶有大小所彻不等也大夫不食粱士饮酒不乐亦明皆饮酒而不乐也笺正义曰尚书武王称我友邦冢君抑云视尔友君子是人君谓羣臣为友也君臣之义不可废而云散无纲纪者由禄饩不足又无赏赐皆困于饥不能如常相纪领故谓之散非即分散去朝也众官之长者周官三百六十每官各有其长疚病释诂文经言鞫哉庶正是总言羣臣又言疚病哉乃歴数其人疚哉之文通及于下冢宰以下亦是庶正故笺总之云穷哉病哉念此诸臣勤于事而困于食故以此言劳倦之以旱则无食乃病故先穷后病重言为深闵之辞传正义曰周救也者以救而念之周备故周为救也无不能止者无为不能救人而自止故解其意言朝廷之臣悉皆救人无止而不能者王肃云靡人而不周其急也无不能而止者其发仓廪散积聚有分无多分寡无敢有不能而止者言上下同也笺正义曰以周救于人其字当从贝故转为赒以上言王之于臣禄饩不足则此言当谓王救羣臣不宜为羣臣救人故易传以为王虽不得如常丰年依法禄赐以诸臣困于食故人人亦赒给之权时救其太急若言王尽恩于臣也里忧释诂文彼里作悝音义同】
　　瞻卬昊天有嘒其星大夫君子昭假无赢大命近止无弃尔成传嘒众星貌假至也笺云假升也王仰天见众星顺天而行嘒嘒然意感故谓其卿大夫曰天之光耀升行不休无自赢缓之时今众民之命近将死亡勉之助我无弃汝之成功者若其在职复无几何以劝之也何求为我以戾庶正传戾定也笺云使女无弃成功者何但求为我身乎乃欲以安定众官之长忧其职事瞻卬昊天曷惠其宁笺云曷何也王仰天曰当何时顺我之求令我心安乎渴雨之时也得雨则心安音义【嘒呼惠反假音格沈云郑古雅反赢音盈几居岂反为于伪反注同令力呈反】疏【正义曰毛以为上闵羣臣同恤此又劝以终之宣王以旱之故遂瞻望仰视于昊天唯见有嘒然光明之众星以天星炳耀未有雨徴遂感而言曰汝卿大夫之君子所同恤者当昭见其至诚于天下无敢有私赢而不敷散所以然者多大众人之命皆近于死亡止汝当救以全之无得赢而不救以弃汝之成功言能救而全之则功成也又云令汝必救之者何止求为我欲存于民困乎乃以安定汝之所居为此众官之长以其为官之长则与君同忧故劝使救民以自安定王既劝羣臣仍忧民困又瞻望仰视昊天诉之云昊天何时当顺我所求其令我心得安宁言求而得雨则心安也郑以为王既赒救羣臣又劝其勉力助己王瞻仰昊天见有嘒嘒然其星顺天而行无时止息因而意感谓羣臣卿大夫之君子此天之光耀升行至极无自赢缓之时今众民之命近将死亡汝等亦当法天无赢助我求雨无得懈怠弃汝成功言天不应尽杀众民雨将不久若其得雨即是功成故劝令勉力余同传正义曰以嘒文连星故为星貌假至释诂文王肃云大夫君子公卿大夫也昭其至诚于天下无敢有私赢之而不敷散大夫君子所以无私赢者以民近死亡当赈救之以全汝之成功传意或然观此文势上章或亦不同今以毛无别训遂作同解笺正义曰假升释诂文以承天星之下宜为天星光耀升行故易传也仰天见星即戒大夫君子故知见众星顺天而行意感也以天星升行不休谓人亦当然因此而劝之言无弃尔为戒劝之辞故知令勉之助我也又解度已求雨所以得为成功者以天之生民终无尽杀之理今民命近死若其民当存生复无几何时必应得雨故以此言劝之使女无弃成功者此众官之长爵位已髙体国情深助王忧雨于已职事不能安定今劝令助已亦所以安定其身故云何但求于我身乎乃欲安定汝众官之长忧其职事】
　　云汉八章章十句
　　序崧高尹吉甫美宣王也天下复平能建国亲诸侯褒赏申伯焉笺尹吉甫申伯皆周之卿士也尹官氏申国名音义【崧胥忠反释名云崧竦也甫本又作父音同后人名字放此复音服又扶又反褒保毛反】疏【正义曰崧高诗者周之卿士尹吉甫所作以美宣王也以厉王之乱天下不安今宣王兴起先王之功使天下复得平定能建立邦国亲爱诸侯而褒崇赏赐申国之伯焉以其褒赏得宜故尹吉甫作此崧高之诗以美之也易比卦象曰先王建万国亲诸侯桓二年左传云天子建国祭法曰天下有王分地建国建国皆谓天子分割土地造立邦国以封人为诸侯也唯周礼惟王建国郑以为建立王国与此异耳此与易皆亲建相对封立谓之建赏劳谓之亲建谓立其国亲谓亲其身也褒赏者赐赉之名车马衣服是褒赏之物也何休云有土加之曰褒无土建国曰封中侯考河命曰褒赐羣臣赏爵有分稷契臯陶益土地然则益之土地褒也此申伯旧国已絶今改而大之据其新往谢邑是为初建论其旧有国土亦为褒崇也天下复平能建国亲诸侯虽为申伯发文要是总言宣王之美其褒赏申伯乃叙此篇之意经八章皆是褒赏申伯之事其南国是式式是南邦锡尔介圭路车乗马是褒赏之实也笺正义曰六月言宣王北伐吉甫为将礼军将皆命卿也此美申伯云维周之翰明亦身为王官故言周之卿士也知非三公必兼六卿故举卿士言之伊挚尹天下谓之伊尹洪范曰师尹惟日立政云三毫阪尹楚官多以尹为号左传称官有世功则有官族今尹吉甫以尹为氏明其先尝为尹官而因氏焉故云尹官氏外传有申吕王风云戌申故知申为国名】
　　崧高维岳骏极于天维岳降神生甫及申传崧高貌山大而高曰崧岳四岳也东岳岱南岳衡西岳华北岳恒尧之时姜氏为四伯掌四岳之祀述诸侯之职于周则有甫有申有齐有许也骏大极至也岳降神灵和气以生申甫之大功笺云降下也四岳卿士之官掌四时者也因主方岳廵守之事在尧时姜姓为之徳当岳神之意而福兴其子孙歴虞夏商世有国土周之甫也申也齐也许也皆其苖胄维申及甫维周之翰四国于蕃四方于宣传翰干也笺云申申伯也甫甫侯也皆以贤知入为周之桢干之臣四国有难则往扞御之为之蕃屏四方恩泽不至则往宣畅之甫侯相穆王训夏赎刑美此俱出四岳故连言之音义【岳字亦作岳鱼角反白虎通云岳者何捔功徳也骏音峻守音狩本亦作狩夏户雅反下同翰戸旦反又音寒蕃方元反知音智本或作哲桢音贞难乃旦反扞户旦反相息亮反赎音树一音常欲反】疏【正义曰此方美申伯之见赏本其先祖所由之兴言有崧然而高者维是四岳之山其山高大上至于天维此至天之大岳降其神灵和气以福祐伯夷之后生此甫国之侯及申国之伯以伯夷常掌其神祀故佑助其后使其国则歴代常存子孙则多有贤智维此申伯及此甫侯维为周之卿士桢干之臣若四表之国有所患难则往捍御之为之蕃屏四方之处恩泽不至则往宣畅之使霑王化是由神所祐故有此贤智也传正义曰崧者山形竦然故为高貌刘熙释名云崧竦也亦高称也山大而高曰崧释山文李廵曰高大曰崧郭璞曰今中岳崧髙山盖依此名是也白虎通云岳者何捔也捔功徳也风俗通云岳捔考功徳黜陟也然则以四方方有一山天子廵狩至其下捔考诸侯功徳而黜陟之故谓之岳也传言岳四岳谓四方之岳也又解此岳降神生申甫之意当尧之时有姜氏者为四方王官之伯掌此四岳之祭祀述其岳下诸侯之职徳当岳神之意故此岳降神助其子孙使之歴代有国于周之世则有甫有申有齐有许此四国皆姜氏之苖裔也骏大极至释诂文又解四国而独言申甫者岳降神灵和气以生申伯甫侯二人有徳能成大功是岳神生申甫之大功故特言申甫也经典羣书多云五岳此传唯言四岳者以尧之建官而立四伯主四时四方之岳而已不主中岳故尧典每云咨四岳而不言五也周语说伯夷佐禹云共王之从孙四岳佐之又曰祚四岳国命为侯伯皆谓伯夷为四岳此将言伯夷之事故指言四岳也其云五岳者即此四与崧髙而五也孝经钩命决云五岳东岳岱南岳衡西岳华北岳恒中岳崧髙是五岳又数崧髙之文也故王肃之注尚书服防之注左传郑于大宗伯注皆然春官大司乐云五岳四鎭崩令去乐注云四鎭山之重大者谓扬州之会稽青州之沂山幽州之医无闾山冀州之霍山五岳岱在兖州衡在荆州华在豫州岳在雍州恒在并州司乐宗伯同是周礼而司乐之注不数崧高者盖郑有所案据更见异意也释山发首云河南华河西岳河东岱河北恒江南衡陈此五山之名不复更言余山虽不谓此五山为五岳明有为岳之理郑縁此防以司乐之文连言四鎭五岳并之正九当九州各取一山以充之而夏官职方氏九州皆云其山鎭曰某山每州曰其大者而其文有岳山无崧高尔雅河西岳在五山之例取岳山与岱衡恒华为五岳之数以其余四者为四鎭今司乐职方自相配足见一州之内最大山者其或崩圮王者当为之变容岳山得从五岳之祀故傅会尔雅职方之文以见此意非谓五岳定名取岳山也其正名五岳必取崧髙宗伯之注是定解也或以为杂问志有云周都丰镐故以吴岳为西岳周家定以岳山为西岳不数崧高知不然者以宗伯亦是周礼而以华为西岳安得至于司乐即云华非西岳也若必据已所都以定方岳则五岳之名无代不改何则轩居上谷处恒山之西舜居蒲阪在华阴之北岂当据已所在改岳祀乎五岳之名随时变改则都之所在本无方岳尚书之注何云周处五岳之外乎杂问之志首尾无次此言或有或无不可信也且释山又云泰山为东岳华山为西岳霍山为南岳恒山为北岳崧高为中岳若五岳之山每代一改尔雅何当定此五者永为岳名乎若然何知此言崧高非中岳而以崧为高貌广举四岳者此诗之意言北岳降神祐助姜氏姜氏不主崧高故知崧高维岳谓四岳也传言四岳之名东岳岱南岳衡尔雅及诸经传多云泰山为东岳霍山为南岳者皆山有二名也风俗通云泰山山之尊一曰岱宗岱始也宗长也万物之始阴阳交代故为五岳长王者受命恒封禅之衡山一名霍言万物霍然大也华变也万物成变由于西方也恒常也万物伏北方有常也崧高也言高大也是解衡之与霍泰之与岱皆一山而有二名也若然尔雅云江南衡地理志云衡山在长沙湘南县张揖广雅云天柱谓之霍山地理志云天柱在庐江潜县则在江北矣而云衡霍一山二名者本衡山一名霍山汉武帝移岳神于天柱又名天柱亦为霍故汉魏以来衡霍别耳郭璞尔雅注云霍山今在庐江潜县西南别名天柱山汉武帝以衡山辽旷移其神于此今其土俗人皆呼之为南岳南岳本自以两山为名非从近也而学者多以霍山不得为南岳又言从汉武帝始乃名之如此言为武帝在尔雅前乎斯不然矣窃以璞言为然何则孙炎以霍山为误当作衡山案书传虞夏传及白虎通风俗通广雅并云霍山为南岳岂诸文皆误明是衡山一名霍也周语说尧使禹治水四岳佐之帝嘉禹徳赐姓曰姒氏曰有夏祚四岳国为侯伯氏曰有吕此一王四伯韦昭云一王谓禹也四伯谓四岳也为四岳伯故称四伯是当尧之时姜氏为四伯也周语唯云四岳不言名字其名则郑语所云伯夷能礼于神以佐尧者也言礼于神是掌礼之官舜命羣官使伯夷典礼则伯夷于尧之时已掌礼也掌礼之官舜时为秩宗于周则宗伯也宗伯掌天神人鬼地祗之礼总主诸神故掌四岳之祀尧典注云尧之末年庶绩多阙羲和之子则死矣于时分四岳置八伯四岳四时之官主方岳之事然则尧时四岳内典王朝之职如周之六卿外掌诸侯之事如周之牧伯故又述诸侯之职然述职者述其所主之方耳其掌四岳之祀者则四岳皆掌之由掌四岳故独得四岳之名伯夷所掌徧掌四岳则此诗所言维岳降神亦总谓四岳故传广以四岳解之明不偏指一山言岳降神灵和气以生申甫者正谓徳当神意山神祐之使有贤子孙耳非言山气凭人以生之也何则神气之所凭依不由先祖掌祀与乙卵大迹不相类也笺正义曰降下释言文传唯言掌四岳之祀而不辩官之尊卑故云四岳卿士之官又解其名为四岳之意掌四时因主方岳廵守之事故称岳也立四伯既主四时又主方岳盖因其时而主其方春官主东夏官主南也身在王朝外治岳事及掌天子廵守之事在尧时姜姓为之谓于四岳之中而为其一为四岳之一而独得四岳之名者虽同为岳官而又特主岳祀故外传史记特称伯夷为四岳由主岳祀故也传言姜氏笺言姜姓者姜实是姓对则氏姓有异散则以姓配氏春秋称夫人姜氏是其事也以伯夷主岳而降生申甫故知徳当岳神之意而福兴其子孙故称使之世有贤才也周语称太姜之侄逄伯陵为殷之诸侯史记齐世家云太公望其先祖尝为四岳佐禹有功虞夏之际封于吕或封于申是歴虞夏商而世有国土也周语云齐许申吕由大姜言此四国是大姜之宗故知皆是苖胄说文云胄也礼谓适子为胄子言此四国皆四岳之后或是其枝苖或是其适胄也申申伯也甫甫侯也者以下章乗此维申文转之以为申伯则知申甫并指其人不指其国故云申申伯甫甫侯入为周之桢干之臣谓为卿士也蕃者障蔽寇难故云有难则往捍御之宣者播扬王泽故知恩泽不至则往宣畅之难则自彼所有从我往屏之恩由王而出就彼宣布之有彼此之异也又解此诗主美褒赏申伯而言及甫侯之意由甫侯佐相穆王以王年老耄荒恐其重行刑罚故教训王行夏时赎罚之刑功加百姓为前世贤臣美此甫侯与申伯上世俱出于四岳故连言之甫侯训夏赎刑即今尚书吕刑之篇是也训王不以周刑而用夏者以王者用刑世轻世重而周刑重于夏欲矫穆王之太重故举夏之轻刑以训之所谓匡救其恶也尚书作吕刑此作甫侯者孔安国云吕侯后为甫侯诗及礼记作甫尚书与外传作吕盖因燔诗书字遂改易后人各从其学不敢定之故也此笺定以甫为甫侯而孔子闲居引此诗注以甫为仲山甫者案外传称樊仲山甫则是樊国之君必不得与申伯同为岳神所生注礼之时未详诗意故耳】
　　亹亹申伯王缵之事于邑于谢南国是式传谢周之南国也笺云亹亹勉也缵继于往于于式法也亹亹然勉于徳不倦之臣有申伯以贤入为周之卿士佐王有功王又欲使继其故诸侯之事往作邑于谢南方之国皆统理施其法度时改大其邑使为侯伯故云然王命召伯定申伯之宅登是南邦世执其功传召伯召公也登成也功事也笺云之往也申伯忠臣不欲离王室故王使召公定其宅令往居谢成法度于南邦世世持其政事传子孙也音义【亹亡匪反缵管反韩诗作践践任也离力智反欲离同令力呈反下皆同传直专反】疏【正义曰言亹亹然勉力于徳行之不倦者申伯也以其行徳不倦王使之继其故诸侯之事令往作邑于谢之地以统理南方之国于是施其法度以治之又以申伯忠臣不欲离背王室当先营彼国以安定其心故王乃命召伯先营谢邑以定申伯往居之处得使申伯居之以成是法度于南方之邦国世世恒执持其政教之事传之子孙传正义曰经言南国者谓谢傍诸国解其居谢邑而得南国法之故云谢是周之南国杜预云申国在南阳宛县是在洛邑之南也笺正义曰亹亹勉也缵继释诂文以文势宜为往邑于谢故上于为往下于为于以申伯之贤当使南国去之故以式为法言申伯以贤入为王之卿士则申伯先封于申来仕王朝又言王欲使继其故诸侯之事往作邑于谢者盖申伯本国近谢今命为州牧故改邑于谢取其便宜若申伯不先为诸侯不得云入为卿士下言我图尔居莫如南土者言余处不如汝旧居之南方故还封之于南方言申伯当是伯爵出封于谢当自理其国而已而云南国是式则为一州之牧故知改大其邑不同旧时又解诗人言南国是式之意以其使为侯伯故云然僖元年左传曰凡侯伯救患分灾又二十八年左传曰王命王子虎防命晋侯为侯伯其防文云王曰叔父用州牧之礼是谓州牧为侯伯此言侯伯亦谓为州牧也旄丘笺云侯为牧此申伯伯爵而得为牧者侯伯七命伯亦得为牧故大宗伯云八命作牧注云谓侯伯有功徳者加命得专征伐于诸侯是侯之与伯俱得为牧也且申伯虽旧是伯爵今改封之后或进爵为侯史记周本纪云申侯与西戎共攻幽王彼申侯者不过是此申伯子之与孙耳明此时得进为侯笺言改大其邑或亦褒进其爵矣传正义曰以常武之序知召伯是召穆公也登成释诂文又云绩功也转以相训是功徳为事笺正义曰之往释诂文封诸侯者当即使其人自定居处不必天子为筑城邑然后遣之此宣王独先命召公定申伯往居之宅故解其言定之意王以申伯忠臣不欲逺离王室使召伯先缮治其居欲以定申伯之意故言定也定其意者以营筑城郭其事既了知己不得不去则向国之意定也必使召公往营之者王肃云召公为司空主缮治案黍苖序云卿士不能行召伯之职然则营筑城郭召伯所主其事或如肃言】
　　王命申伯式是南邦因是谢人以作尔庸传庸城也笺云庸功也召伯既定申伯之居王乃亲命之使为法度于南邦今因是故谢邑之人而为国以起女之功劳言尤章显也王命召伯彻申伯土田传彻治也笺云治者正其井牧定其赋税王命御迁其私人传御治事之官也私人家臣也笺云傅御者贰王治事谓冢宰也音义【庸本亦作墉音容牧手又反又如字后放此】疏【正义曰毛以为王既命召伯合定申伯之居又告申伯以将封之意王乃命诸申伯云我欲使汝为法度于是南方之国今因是故谢邑之人以改作汝之国城也召伯于时犹尚未发王又命召伯云汝往谢邑非徒营立申伯之居宅而已又当治理申伯国内土田使之正其井牧定其赋税也王于是又命傅御于王者治事之臣谓冢宰也令使冢宰迁徙其申伯之私人谓申伯私家之臣在京师者迁之使从申伯共归其国也郑唯以作尔庸为异余同传正义曰传以下云有俶其城故以庸为城笺正义曰庸劳释诂文以王命申伯当意在显其功劳不宜直言为其作城而已故易传也召公既定申伯之居谓王既命之使定耳其居未易定也下言寝庙既成乃为定耳王亲命之亦谓告语申伯以为作国之意未是命遣之也下言我图尔居乃是命遣之辞王朝之臣有大功徳乃出封为国君则封之大国可以起发其功故云以起汝之功劳言尤欲使之彰显也治者正其井牧定其赋税者公刘之笺以彻为税名此从传为治者以召伯先往治之未即徴税故为治田地官小司徒职曰乃经土地而井牧其田野而令贡赋凡税敛之事是为国之法当先正井牧定赋税故知治其土田指谓此也襄二十五年左传曰井衍沃牧隰臯旧说以衍沃之地九夫为井隰臯之地九夫为牧二牧而当一井郑于小司徒之注取以为说云授民田有不易有一易有再易通率二而当一是之谓井牧然则正其井牧者观其地之肥墝为等级以授民也定其赋税者豫制其所出之多少也此时召伯未发但王先命召伯使定申伯之宅即告申伯使知其意然后以此言更命召伯故再言王命召伯也传正义曰王之所命明是官人训御为治故云御治事之官私人者对王朝之臣为公人家臣为私属也有司彻云主人降献私人注云大夫言私人明不纯臣此申伯虽是王之卿士亦是不得纯臣故称私人也王命使迁其私人告令其人使之装载耳其迁犹与申伯同行也笺正义曰三公有太傅知此非者以王之所命当有职事三公无职故知非也僖三十八年左传曰郑伯傅王是谓辅相王事者为傅也副贰于王以治国事者唯冢宰为然故知谓冢宰也】
　　申伯之功召伯是营有俶其城寝庙既成传俶作也笺云申伯居谢之事召公营其位而作城郭及寝庙定其人神所处既成藐藐王锡申伯四牡蹻蹻钩膺濯濯传藐藐美貌蹻蹻壮貌钩膺樊缨也濯濯光明也笺云召公营位筑之已成以形貌告于王王乃赐申伯为将遣之音义【俶本又作防尺叔反藐亡角反蹻渠略反濯直角反沈土学反樊步丹反为于伪反】疏【正义曰此说往营谢邑讫而告王言申伯居谢之事乃召伯于是营其位处于营之处有所作者其是谢邑之城郭也既作其城又作寝庙寝庙既已成矣此既成之形貌藐藐然而美也王知其美将遣申伯乃赐申伯以四牡之马蹻蹻然而彊壮又赐以在首之金钩在膺之樊缨濯濯然而光明将欲遣之故赐以此物也传正义曰淑作释诂文笺正义曰亦训功为事故言居谢之事是营之下乃云有俶是先营而后作之故云营其位而作城郭此有俶之文下通寝庙其既成之文上兼其城明其皆作成也墙垣廐库无所不为而独言寝庙者主言定其人神所处故也寝人所处庙神亦有寝但此宜总据人神不应独言庙事故以为人寝也庙先作而文在寝下不说作之次第从便言也传正义曰钩者马娄领之钩是器物之名膺者直是马之膺前非是器物以钩类之明言膺者谓膺上有餙故取春官巾车之文以足之谓膺有樊缨也案巾车金路钩樊缨九就同姓以封申伯异姓而得此赐者以其命为侯伯故得车如上公】
　　王遣申伯路车乗马我图尔居莫如南土传乗马四马也笺云王以正礼遣申伯之国故复有车马之赐因告之曰我谋女之所处无如南土之最善锡尔介圭以作尔宝传寳瑞也笺云圭长尺二寸谓之介非诸侯之圭故以为宝诸侯之瑞圭自九寸而下往近王舅南土是保传近已也申伯宣王之舅也笺云近辞也声如彼记之子之记保守也安也音义【乗绳证反注同复扶又反下同介音界近音记】疏【正义曰毛以为王于是发遣申伯令使之国故赠送之以大路之车及乗驷之马因告之曰我谋度汝之所居无如谢邑之最善汝宜往居之又特赐汝以大圭谓桓圭九寸者也以为汝之执瑞既赐其物又叹而送之往去已此王之舅也当于南方之上于是安居之矣皆命遣之辞郑唯介圭谓长尺二寸之圭以作国之珍宝为异余同笺正义曰王者之封诸侯必以车服赐之是礼之正也故云以正礼遣申伯之国故复有车马上既赐以四牡钩膺是王之私恩此又以正礼赐之故言复也言无如南土之最善示已厚之意传正义曰春官典瑞掌玉瑞玉器注云人执以见曰瑞礼神曰器瑞符信也则瑞谓所执之玉尧典云辑五瑞即五等诸侯之圭璧也此赐介圭赐申伯令执之言介者大于常圭故王肃云寳瑞也桓圭九寸诸侯圭之大者所以朝天子是也笺正义曰释器云珪大尺二寸谓之介长大一也引之而变其文也长尺二寸则非诸侯所当执又宝者居守之辞非瑞信之语故云非诸侯之圭故以为宝又言诸侯之瑞圭自九寸明其无尺二寸不得称介示已所以易传之意孙毓云特言赐之以作尔宝明非五等之玉且申伯受侯伯之封当信圭七尺又不得受上公之制九寸桓圭而谓之介笺义为长近辞也者以命往之国不复得与之相近故转为已以为辞也近得为已其声相近故笺申之云如彼记之记也下云王之元舅此则宣王命之故知宣王之舅如郑意厉王之后曰艳妻而得申伯为王舅者盖艳妻无子姜氏生宣王】
　　申伯信迈王饯于郿传郿地名笺云迈行也申伯之意不欲离王室王告语之复重于是意解而信行饯送行饮酒也时王盖省岐周故于郿云申伯还南谢于诚归笺云还南者北就王命于岐周而还反也谢于诚归诚归于谢王命召伯彻申伯土疆以峙其粻式遄其行笺云粻粮式用遄速也王使召公治申伯土界之所至峙其粮者令庐市有止宿之委积用是速申伯之行音义【饯贱浅反沈祖见反音贱字林子扇反云送去食也郿亡悲反又亡冀反地名属扶风今为县语鱼据反重直用反解音蟹疆居良反畤如字本又作峙直纪反两通粻音张遄市专反委于伪反积子赐反】疏【正义曰申伯初意不欲离王王告语复重心开意解申伯于是信实欲行王乃以酒饯之于郿申伯乃旋反而南行此南方谢国申伯于是诚实归之矣言其不得顾恋也又言先者申伯未发之时王豫命召伯令治申伯之国土界所至之疆境又以峙具其粮食谓自京至国在道所须令皆预备委积用是以速其申伯之行由在道无所阙乏故得疾至言王厚申伯也俗本峙作时者误也传正义曰郿地名于汉属右扶风在镐京之西也笺正义曰迈行释言文此言信行则往前心未欲行于时乃信故解其意言王告语复重于是意解而信行也上歴言以作尔庸我图尔居往近王舅是复重也申在镐京之东南自镐适申涂不经郿解其得饯郿之意时宣王盖省视岐周申伯从王至岐自岐遣之故饯之于郿也江汉笺云岐周周之所起为其先祖之灵以有先祖之灵故时省之言省者王自须省视非为申伯故往江汉言于周受命是为召公故往是以经云于周与此异也还南者以言还者廻反之辞故云北就王命于岐周而还反也盖王先在岐得召公之报知营谢已讫召申伯于镐至岐周而命之也申伯既受命王饯还归于谢而后适申故云北就还南也言谢于诚归正是诚心归于谢国古人之语多倒故申明之诚归者决意不疑之辞粻粮式用释言文遄速释诂文治申伯土界之所至者谓治理申国之四境豫定封疆令申伯至国之时不与四邻争讼也峙其粮者谓自京至谢所在道路以具其粮食使申伯所舎所宿须则有之不乏絶也令庐市有止宿之委积者地官遗人云掌道路之委积凡国野之道十里有庐庐有饮食三十里有宿宿有路室路室有委五十里有市市有候馆候馆有积注云庐若今野侯徒有庌也宿可止宿若今亭有室矣候楼可以观望者也一市之间有三庐一宿是也此复云王命召伯者召伯营谢既成遣使报王王知城郭既了又复命以此事盖遣使命之不必召伯亲来而复往也欲速申伯之行唯峙其粮一事耳彻申伯土疆非是速申伯之事于此言之者前命召伯唯使定其居宅治其土田未命之使正其疆界故于是乃命之既命正定其疆界因令具粮以待申伯耳】
　　申伯番番既入于谢徒御啴啴传番番勇武貌诸侯有大功则赐虎贲徒御啴啴徒行者御车者啴啴喜乐也笺云申伯之貌有威武番番然其入谢国车徒之行啴啴安舒言得礼也礼入国不驰周邦咸喜戎有良翰笺云周徧也戎犹女也翰干也申伯入谢徧邦内皆喜曰女乎有善君也相庆之言不显申伯王之元舅文武是宪传不显申伯显矣申伯也文武是宪言有文有武也笺云宪表也言为文武之表式音义【番音波啴丹吐反贲音奔乐音洛翰恊句音寒徧音遍下同】疏【正义曰毛以为此言申伯至国之事言申伯有勇武之貌番番然谓在路之时有此威貌也既已入于谢邑其徒行者御车者皆啴啴然安舒得宜不妄驰骋谢人观其仪貌知是贤君徧邦之内悉皆喜悦而相庆曰今有大良善干事之君申伯既受封而为民所悦如是岂不光显申伯乎言实光显矣又叹美申伯此王之长舅文人武人皆于是以为表宪而法则之也言申伯有文有武可为人之表式也郑唯戎为汝为异余同传正义曰以番番之文在入谢之上则是在道之容故为勇武貌笺云威武义亦同也又以申伯为天子大臣出封下国美国君之貌不应言身之有勇故辨之云诸侯有大功则天子赐之虎贲之士为之武备故道路观之则番番然总言其行从之勇非其身也申伯有大功受州牧之礼故得虎贲之赐徒行御车谓申伯之从也啴啴安舒之状行则安舒貌则喜乐与笺相接成也笺云入国不驰曲礼文笺正义曰周迊是徧之义故为徧也翰干释诂文汝者相于之辞故知是相庆之言以申伯新为之君故递相庆贺也毛于戎字皆训为大知此亦与郑不同传正义曰文武是宪谓文人武人以申伯为表式故解其意言由申伯有文有武故得与文武之人为表式笺以其略故申成之】
　　申伯之徳柔惠且直揉此万邦闻于四国笺云揉顺也四国犹言四方也吉甫作诵其诗孔硕其风肆好以赠申伯传吉甫尹吉甫也作是工师之诵也肆长也赠增也笺云硕大也吉甫为此诵也言其诗之意甚美大风切申伯又使之长行善道以此赠申伯者送之令以为乐音义【揉本亦作柔汝又反又如字一音柔注同闻音问风福凤反注同王如字云音也赠送也诗之本皆尔郑王申毛并同崔集注本作赠増也崔云增益申伯之美】疏【正义曰此章以申伯归谢事终总叹其美且言作诗之意言申伯之徳安顺而且正直以此顺直之徳揉服此万邦不顺之国使之皆顺其善声誉皆闻达于彼四方之国是申伯之徳实大美矣今吉甫作是工师之诵其诗之意甚美大矣其风切申伯又使之长行善道故作此诗增长申伯之美言使申伯歌诵此诗见人言已之美更复自彊不息以增徳行也郑唯赠送一字别笺正义曰易称揉木为耒谓屈挠之也有不如意揉之使善是为顺之义言揉万邦使顺善也周无万国因古有万国举大数耳传正义曰吉甫尹吉甫毛不注序故于此详之诗者工师乐人诵之以为乐曲故云作是工师之诵欲使申伯之乐人常诵习此诗也肆者陈设之言是进长之义故以肆为长凡赠遗者所以增长前人赠之财使富增于本赠之言使行增于义故云赠增也笺正义曰硕大释诂文言风切申伯使之长行善道者言其善事使之自彊也其诗之意甚美大者述其善事令更增长是美大也君子之道贵在谦虚而言吉甫作诗自述云甚美者欲使前人聼受其言故美大以入之令以为乐者令使申伯常歌乐此诗以自规戒也如此言则此诗之作主美申伯而已申伯有徳王能建之美申伯亦所以美宣王故为宣王诗也】
　　崧高八章章八句
　　序烝民尹吉甫美宣王也任贤使能周室中兴焉音义【烝之丞反众也中张仲反】疏【正义曰烝民诗者尹吉甫所作以美宣王也以宣王能亲任贤徳用使能人贤能在官职事修理周室既衰中道复兴故美之也任贤使能者任谓委仗之使谓作用之虽大意为同而细理小别有徳谓之贤有伎谓之能故大宰八统三曰进贤四曰使能注云贤有善行者也能多才艺者也是贤能相对为小别散则皆相通也经八章皆言仲山甫有美徳王能任用之是任贤使能也褒赏申伯指斥其人此不言任用山甫者见王所使任非独一人而已故言贤能以广之韩奕之序不言锡命韩侯义亦然崧高之序已有建国亲诸侯为之广大故指言申伯焉由其任贤使能故得周室中兴中兴之事于经无所当也】
　　天生烝民有物有则民之秉彝好是懿德传烝众物事则法彝常懿美也笺云秉执也天之生众民其性有物象谓五行仁义礼智信也其情有所法谓喜怒哀乐好恶也然而民所执持有常道莫不好有美徳之人天监有周昭假于下保兹天子生仲山甫传仲山甫樊侯也笺云监视假至也天视周王之政教其光明乃至于下谓及众民也天安爱此天子宣王故生樊侯仲山甫使佐之言天亦好是懿徳也书曰天聪明自我民聪明音义【彝音夷好呼报反注皆同知音智乐音洛恶乌路反假音格注同】疏【正义曰言天生其众民使之心性有事物之象情志有去就之法既禀此灵气而有所依凭故民之所执持者有常道莫不爱好是美徳之人以为君也民之所好如是天亦从民所好故天乃监视有周之王政教善恶见此周王其政教之光明乃行而施至于下民矣即王有懿徳天亦爱之天乃安爱此天子之宣王乃为之生樊侯仲山甫大贤之人使佐以兴之传正义曰烝众则注彝常懿美皆释诂文凡言万物则万事也故以物为事笺正义曰秉执释诂文以言好是懿徳所好出于情性然上言有物有则即是情性之事物者身外之物有象于已则者已之所有法象外物其实是一从内外而异言之耳因经物则异文故笺分性情为二性为五性情为六情以充之五性本于五行六情本于六气洪范五行水火金木土礼运曰人者天地之心五行之端是人性法五行也昭元年左传曰六气阴阳风雨晦明也昭二十五年左传民有好恶喜怒哀乐生于六气是六情法六气也孝经援神契曰性者生之质命者人所禀受也情者阴之数精内附着生流通也又曰性生于阳以理执情生于阴以系念是性阳而情阴五行谓仁义礼智信者郑于礼记之说以为木行则仁金行则义火行则礼水行则智土行则信是也六情有所法者服防左传之注以为好生于阳恶生于阴喜生于风怒生于雨哀生于晦乐生于明是也此数情有六经传亦多言六情唯礼运云何谓人情喜怒哀惧爱恶欲七者弗学而能独言七者云是其正彼依附而异文耳爱即好也欲即乐也惧盖怒中之别出已情为怒则彼怒而惧是怒之与惧外内相依以为彼此之异故分之为七大意犹与此同也人之情性共禀于天天不差忒则人亦有常故民所执持有常道莫不好美徳之人下句言天见民意好此美徳故天亦爱此天子之事此言好美徳之人谓好之以为君也若然物以同声相应人以同志相亲圣明之君乃爱贤臣无道之世恶人得宠古先帝代莫不尽然君既如此则民亦如之恶人当爱恶君矣而云同好美徳之人者人之本意皆欲爱善虽则逐臭之夫当时不以为恶但识鉴不同谓为善耳未有故知是其恶而爱之者也且民之爱君为被其政教虽则愚民亦知爱善君矣传正义曰言仲山甫是樊国之君爵为侯而字仲山甫也周语称樊仲山甫谏宣王是山甫为樊国之君也韦昭云食采于樊僖二十五年左传说晋文公纳定襄王王赐之樊邑则樊在东都之畿内也杜预云经传不见畿内之国称侯男者天子不以此爵赐畿内也如预之言畿内本无侯爵传言樊侯不知何所案据笺正义曰监视假至释诂文上句言民好有徳之君故以此明至于下为周之政教光明至于天下正谓宣王政教明也但天子之文见于下句故直言有周耳上言民好有徳此言天爱宣王为生贤佐言天亦好是懿徳亦犹民也引书曰者泰誓文也彼注云天之所谓聪明有徳者由民也言天所善恶与民同引之者证天从民意也案序云任贤使能周室中兴是由有贤臣佐王政始得光明此文乃言由王政教光明天乃为生贤佐先后不同者宣王之明与山甫之贤皆是上天为之山甫之年未必不长于宣王非是宣王成明始生山甫但作者见明君而有贤臣为天爱王之势非实事也】
　　仲山甫之徳柔嘉维则令仪令色小心翼翼笺云嘉美令善也善威仪善顔色容貌翼翼然恭敬古训是式威仪是力天子是若明命使赋传古故训道若顺赋布也笺云故训先王之遗典也式法也力犹勤也勤威仪者恪居官次不解于位也是顺从行其所为也显明王之政教使羣臣施布之音义【道音导解佳卖反本又作懈下文匪解同】疏【正义曰上言天生山甫此言生而有徳言此仲山甫之徳如何乎柔和而美善唯可以为法则又能善其动止之威仪善其容貌之顔色又能愼小其心翼翼然恭敬既性行如是至于为臣则以古昔先王之训典于是遵法而行之在朝所为之威仪于是勤力而勉之以此人随天子之所行于是从行而顺之既天子为善山甫顺之故能显明王之教命使羣臣施布行之羣臣奉行王命由于山甫故得为此明君中兴周室传正义曰古是旧故之义故以古为故也训道释诂文若顺释言文赋与人物是布散之义故以赋为布也笺正义曰古训者故旧之道故为先王之遗典也是力者勤力为之故云勤威仪者恪居官次谓恒常恭敬居于官之次舎不解怠于其职位也恪居官次襄二十三年左传云不解于位假乐篇也是顺谓从其所为言君须为善从君之意以成善事也显明王之政教使羣臣施布之身为大臣故得使在下者布行王政也】
　　王命仲山甫式是百辟缵戎祖考王躬是保传戎大也笺云戎犹女也躬身也王曰女施行法度于是百君继女先祖先父始见命者之功徳王身是安使尽心力于王室出纳王命王之喉舌赋政于外四方爰发传喉舌冡宰也笺云出王命者王口所自言承而施之也纳王命者时之所宜复于王也其行之也皆奉顺其意如王口喉古亲所言也以布政于畿外天下诸侯于是莫不发应音义【辟音璧出纳并如字纳亦作内音同喉音侯应应对之应】疏【正义曰毛以为王命此仲山甫曰汝可以为长官施其法度于是天下之百君当继而光大尔之祖考又奉承汝王之身于是而安宁之仲山甫既受命为官乃施行职事于是出纳王之教命王有所言出而宣之下有所为纳而白之作王之咽喉口舌布其政教于畿外之国政教明美所为合度四方诸侯被其政令于是皆发举而应之美其出言而善人皆应和也郑唯戎字为异余同笺正义曰戎之为大虽是正训于理不惬故易以为汝汝施汝度于是百君谓百辟卿士通畿外诸侯下云赋政于外明百辟之言兼畿外矣言继汝先祖明其先有功先祖有功必是始封之君故云始见命者之功徳也言尽心力于王室者发举由心施行在力令尽心力使为至忠也传正义曰上句云式是百辟与百君为法则王室上卿故为冡宰舜命龙作纳言云出纳朕命彼特立纳言之官以典王命出入即今之纳言也与此出纳王命者异笺正义曰以出从于王故为王口所自言纳自外来故为时之所宜复于王复白也太宰职曰王视治朝则赞听治注云治朝在路门外羣臣治事之朝王视之则助王平断焉是出王命也又曰岁终则令百官府各正其治受其会听其政事而诏王废置注云平其事来至者之功状而奏白王是纳王命也宰夫掌诸臣之复注云复之言报也反也反报于王谓朝廷奏事是谓奏事为复也天下诸侯于是莫不发应即易所谓出其言善千里之外应之是也】
　　肃肃王命仲山甫将之邦国若否仲山甫明之传将行也笺云肃肃敬也言王之政教甚严敬也仲山甫则能奉行之若顺也顺否犹臧否谓善恶也既明且哲以保其身夙夜匪解以事一人笺云夙早夜莫匪非也一人斥天子音义【否音鄙恶也注同旧方九反王同云不也莫音暮】疏【正义曰肃肃然甚可尊严而畏敬者是王之教命严敬而难行者仲山甫则能奉行之畿外邦国之有善恶顺否在逺而难知者仲山甫则能显明之能内奉王命外治诸侯是其贤之大也既能明晓善恶且又是非辨知以此明哲择安去危而保全其身不有祸败又能早起夜卧非有懈倦之时以常尊事此一人之宣王也】
　　人亦有言柔则茹之刚则吐之笺云柔犹濡毳也刚坚彊也刚柔之在口或茹之或吐之喻人之于敌彊弱维仲山甫柔亦不茹刚亦不吐不侮矜寡不畏彊御音义【茹音汝又如庶反广雅云食也濡如朱反一音如宛反毳昌锐反本又作脃七岁反彊其良反下同或其丈反矜古顽反】疏【正义曰上既言明哲勤事此又言其发举得中人亦有俗谚之常言说人之恒性莫不柔濡者则茹食之坚刚者则吐出之喻见前敌寡弱者则侵侮之彊盛者则避畏之言凡人之性莫不皆尔维有仲山甫则不然虽柔亦不茹虽刚亦不吐不欺侮于鳏寡孤独之人不畏惧于彊梁御善之人不侮不畏即是不茹不吐既言其喻又言其实以充之茹者敢食之名故取菜之入口名为茹礼称茹毛亦其事也】
　　人亦有言徳輶如毛民鲜克举之我仪图之传仪宜也笺云輶轻仪匹也人之言云徳甚轻然而众人寡能独举之以行者言政事易耳而人不能行者无其志也我与伦匹图之而未能为也我吉甫自我也维仲山甫举之爱莫助之传爱隐也笺云爱惜也仲山甫能独举此徳而行之惜乎莫能助之者多仲山甫之徳归功言耳衮职有阙维仲山甫补之传有衮冕者君之上服也仲山甫补之善补过也笺云衮职者不敢斥王之言也王之职有阙辄能补之者仲山甫也音义【輶余久反又音由鲜息浅反我义毛如字宜也郑作仪仪匹也易以防反衮古本反冕服名】疏【正义曰毛以为人亦有俗谚之常言徳之在人此于无徳之时非复益重其轻如毛然其轻如毛行之甚易要民无其志寡能举行之者我以人之此言实得其宜乃图谋之观谁能行徳维仲山甫独能举此徳而行之其徳义深逺而隠莫有能助行之者山甫既无人助独行之耳故服衮冕之人职事有所废阙维仲山甫能补益之以此故可任用以致中兴郑唯仪为匹爱为惜为异余同笺正义曰輶轻释言文仪匹释诂文然则郑读为仪故以为匹以言图之当与前人共谋故易传也表记称仁之为器也重其为道也逺举者莫能胜也行者莫能致也则徳当重矣而云轻如毛者若论徳所施行实为重大若言在人身体则于人不重故为轻也言如毛者举轻物以喻其轻之甚耳其实轻于毛也故中庸引此云毛犹有伦是故其所比为重也举者提持之言既以重轻为喻故以举言之举谓施行之故云举之以行既引人言乃云我图故知我吉甫自我也传正义曰爱隠释言文笺正义曰爱者恡惜之言故为惜也惜其无助则为叹伤之深故易传也宣王之臣贤哲多矣而云莫能助之辞为太甚故云多山甫之徳归功言之也传正义曰传以天子之服其名多矣而独言衮职之意以衣服之中有衮冕者是人君之上服故举衮以表君也若然天子以大裘之冕为尊故觐礼谓衮冕为裨冕而言上服者以大裘之冕无旒事天乃服以示质耳非与人君行礼之正衣故以衮为上也善补过者易系辞文言善补衮职之人过也宣二年左传引此乃云能补过也笺正义曰衮职实王职也不言王而言衮不敢指斥而言犹律谓天子为乗舆也王之职有阙辄能补之谓有所不可则谏争之】
　　仲山甫出祖四牡业业征夫捷捷每懐靡及传言述职也业业言高大也捷捷言乐事也笺云祖者将行犯軷之祭也懐私为每懐仲山甫犯軷而将行车马业业然动众征夫捷捷然至仲山甫则戒之曰既受君命当速行每人懐其私而相稽留将无所及于事四牡彭彭八鸾锵锵王命仲山甫城彼东方传东方齐也古者诸侯之居逼隘则王者迁其邑而定其居盖去薄姑而迁于临菑也笺云彭彭行貌锵锵鸣声以此车马命仲山甫使行言其盛也音义【防在接反軷步葛反道祭也锵七羊反本亦作将同逼本亦作偪彼侧反隘于懈反菑侧其反临菑地名】疏【正义曰既言在内佐王又说外行述职言仲山甫既受王命将欲适齐出于国门而为祖道之祭正陈车骑而人观之见其所乗之四牲业业然动而高大所从众人之行夫防防然敏而乐事于其祖而既饯仲山甫则戒其从人曰尔等既受君命当须速行若每人懐其私而相稽留将无所及于事也既戒乃乗其驷牡之马彭彭然而行八鸾之声又锵锵然而鸣所以为此行者王命仲山甫以此车马令乗之而行往筑城于彼东方之国谓使之城齐也传正义曰仲山甫为王之卿士职当晀省诸侯言此出行者述其卿士之职也业业动之貌言高大者见其高大而动故业业然捷捷者举动敏疾之貌行者或苦于役则举动迟缓故言捷捷以见其勤乐于事也笺正义曰以行者既祖乃即于路故云将行犯軷而祭也每懐靡及在征夫之下而与皇皇者华文同故亦依彼取外传而经破之云懐私为每懐此征夫是山甫从人故知山甫戒之恐其无及于事也皇皇者华传以懐为和笺破和为私以申传意其义不异于传故知此笺之意亦与传同也但毛传省略彼王肃为之作说亦云已与毛同未知谁得毛防此亦当然王肃云仲山甫虽有柔和明知之徳犹自谓无及传意未必不然也传正义曰下言徂齐故知东方齐也又解王命城齐之意由古者诸侯之居逼隘则王者迁其邑而定其居时齐居逼隘故王使仲山甫往城而定之也既言所定不知定在何处故云盖去薄姑而迁于临菑也毛时书籍犹多去圣未逺虽言盖为疑辞其当有所依约而言也史记齐世家云献公元年徙薄姑都治临菑计献公当夷王之世与此传不合迁之言未必实也笺正义曰承上出祖之后则是在道之事故以彭彭为行貌马动则鸾鸣故言锵锵为鸣声也既言车马乃云王命明王以此车马命山甫使行以王命所赐而作者言其貌状如是言其车马之盛】
　　四牡骙骙八鸾喈喈仲山甫徂齐式遄其归传骙骙犹彭彭也喈喈犹锵锵也遄疾也言周之望仲山甫也笺云望之故欲其用是疾归吉甫作诵穆如清风仲山甫永懐以慰其心传清微之风化养万物者也笺云穆和也吉甫作此工歌之诵其调和人之性如清风长养万物然仲山甫述职多所思而劳故述其美以慰安其心音义【骙求龟反喈音皆】疏【正义曰此言周人欲山甫之速归并说已作诗之意言仲山甫乗王命之四牡骙骙然壮健八鸾之声喈喈然而呜仲山甫乗此车马以往于齐周人欲山甫用此壮健车马疾其在路而早归也山甫既行役如此故我吉甫作是工师之诵其调和人之性情如清微之风化养万物使之日有长益也以仲山甫述职日月长久而多所思故述其美以慰安其心欲使之自忘劳也传正义曰此所陈者还是上之车马故犹之也释詀云遄速即疾也欲使之遄归者言山甫有徳周人爱之不用使久在于外故云式遄其归言周人思望仲山甫也清微之风者解诗而比风之意以清微之风化养万物故以此清美之诗可以感益于人也清微者言其不暴疾也化养万物谓谷风凯风也笺正义曰穆是美之貌故为和也穆下即云如清风是穆为清之用故和为调和人之性也】
　　烝民八章章八句
　　序韩奕尹吉甫美宣王也能锡命诸侯笺云梁山于韩国之山最高大为国之鎭所望祀焉故美大其貌奕奕然谓之韩奕也梁山今左冯翊夏阳西北韩姬姓之国也后为晋所灭故大夫韩氏以为邑名焉幽王九年王室始骚郑桓公问于史伯曰周衰其孰兴乎对曰武实昭文之功文之祚尽武其嗣乎武王之子应韩不在其晋乎音义【奕音亦韩姬姓国也梁山奕奕然为韩国之鎭故曰韩奕翊音翼骚素刀反动也祚徂路反】疏【正义曰韩奕诗者尹吉甫所作以美宣王也美其能锡命诸侯谓赏赐韩侯命为侯伯也不言韩侯者欲见宣王之所锡命非独一国而已故变言诸侯以广之锡谓与之以物二章是也命谓授之以政首章是也经序倒者经先言受命以显其美序先言赐者欲见命亦是赐春秋有来锡公命是命为赐也三章言诸侯得赐而归四章说其娶妻之事五章言其得妻之由卒章言欲得命归国施行政事既美其人言泛及之主为锡命而作故序言锡命以总之笺正义曰此经虽有韩有奕而文非共句故解其名篇之意也知梁山于韩国之山最高大者以韩后属晋释山云梁山晋望也孙炎曰晋国所望祭也晋为大国尚以为望明于韩地最高大也夏官职方氏每州皆云其山鎭曰某山是其大者谓之为鎭故知梁山为韩国之重鎭也礼诸侯之于山川在其地祭以祈福山必望而祀之故云祈望祀焉经云奕奕梁山是美其貌奕奕然以其韩国之奕故谓其篇为韩奕也又辨其处云今在左冯翊郡夏阳县之西北也汉于长安畿内立三郡谓之三辅京兆在中冯翊在东扶风在西外郡之长谓之太守此三辅者谓之京兆尹左冯翊右扶风左右无外郡之名太守也计此止须言冯翊耳不须言左但汉书称冯翊扶风之人皆并言左右故郑亦连言左范晔后汉书始于冯翊扶风之人不言左右耳以前皆并言左右服防左传解赞云右扶风贾君是也又辨韩国兴灭之由襄二十九年左传说晋灭诸国云霍扬韩魏皆姬姓也以此知韩是姬姓之国后为晋所灭也此韩是武王之子以卒章之传已言韩侯之先祖武王之子故直辨其姬姓也故大夫韩氏以为邑名焉谓食邑于韩以韩为氏也桓三年左传云曲沃武公伐翼韩万御戎服防云韩万晋大夫曲沃桓叔之子荘伯之弟晋为大夫以韩为氏出襄昭之间有韩宣子六国之韩王是此韩为之后也晋之灭韩未知何君之世宣王之时韩为侯伯武公之世万已受之盖晋文侯辅平王为方伯之时灭之也故韦昭云近宣王时命韩侯为侯伯其后为晋所灭以为邑以赐桓叔之子万是为韩万则其亡在平王时也幽王九年以下皆郑语文韦昭云骚谓适庶交争也武武王也文王子孙鲁衞是也祚尽谓衰也嗣继也武王子孙当继之而兴不在者言不在应韩当在晋也引此者证幽王之时韩仍在也彼先言桓公之问史伯之对下言九年王室始骚此引之而与彼文倒者彼文先说史伯之言于后歴陈事验故始骚之文列之于后此则略取其意辨其问答之年故进之于上】
　　奕奕梁山维禹甸之有倬其道韩侯受命传奕奕大也甸治也禹治梁山除水灾宣王平大乱命诸侯有倬其道有倬然之道者也受命受命为侯伯也笺云梁山之野尧时俱遭洪水禹甸之者决除其灾使成平田定贡赋于天子周有厉王之乱天下失职今有倬然着明复禹之功者韩侯受王命为侯伯王亲命之缵戎祖考无废朕命夙夜匪解防共尔位传戎大防固共执也笺云戎犹女也朕我也古之恭字或作共朕命不易干不庭方以佐戎辟传庭直也笺云我之所命者勿改易不行当为不直违失法度之方作桢干而正之以佐助女君女君王自谓也音义【甸毛徒遍反郑绳证反或云郑亦徒遍反倬陟角反明貌韩诗作晫音义皆同解音懈共毛九勇反郑音恭云古恭字榦古旦反辟音璧君也为于伪反桢音贞】疏【正义曰毛以为此奕奕然高大之梁山其旁之野本遭洪水之灾维为禹所治之谓决除其灾使成平田而贡赋于天子也今居其地复禹之功有倬然着明其道徳者韩侯也韩侯以此明徳受天子之命为侯伯也王身亲自命之云汝当绍继光大其祖考之旧职复为侯伯以继先祖无得弃我之教命而不用之其在职也当蚤起夜卧非有解怠用心坚固执持汝此侯伯之职位我之所命汝者不得改易而不行以此为桢榦有违道不直之方以此佐助汝大君之天子此是王命辞之略也郑以甸为丘甸之甸戎为汝共为恭敬言继汝祖考之旧职恭于汝职以助汝君为异余同传正义曰以其言山之形而云奕奕故知大也甸者田也治为平田故云甸治大禹之功功在治水故知治梁山除水灾谓治山旁之地有水之处使成平田也又本韩侯受命之意宣王平大乱谓平定厉王之乱政而命诸侯谓择诸侯贤者而命之故有倬然之道者韩侯受命为侯伯也以其命之使榦不庭方又言因以其伯故知为侯伯谓为州牧也以其言奄受北国知非东西大伯也言宣王平大乱者本其命诸侯所由耳不以平乱比治水也笺正义曰以其言甸之施于平地之辞故言之野言梁山者表韩国所在亦犹信彼南山其意在于原隰也言俱遭洪水者尧时洪水非独梁山之旁梁山与天下俱遭之耳见禹之所治不独梁山上言禹治梁山下言韩侯受命则维禹甸之言亦为韩侯而发信南山维禹甸之下云曾孙田之美成王能复禹之功然则此维禹甸之之下又云有倬其道亦美韩侯复禹之功也禹与成王俱为天子养民之情既同其功可以相复今韩侯非禹之类而亦言复禹功则所复之事有异于成王故笺辨之禹能决除其灾使成平田定其贡赋于天子今韩侯居禹所治之地修理其田供其贡赋于天子禹定其制韩侯奉行以此为复禹之功也周有厉王之乱天下失职谓诸侯不修臣职不贡赋也今有倬然着明之道复禹之功谓韩侯修臣职奉贡赋也下云介圭入觐即是着明之事韩侯以此着明故得受命为侯伯有倬然受命皆是韩侯之事韩侯之文处其中使得上下俱兼也以信南山之笺甸为丘甸之知此使成平田定贡赋亦是丘甸之也定本集注贡赋上皆无定字传正义曰戎大防固共执皆释诂文彼唯共作拱耳传读为拱故为执也笺正义曰朕我释诂文言古之恭字或作共则为恭敬之义以为恭字义强故易传也传正义曰庭直释诂文也】四牡奕奕孔修且张韩侯入觐以其介圭入觐于王传修长张大觐见也笺云诸侯秋见天子曰觐韩侯乗长大之四牡奕奕然以时觐于宣王觐于宣王而奉享礼贡国所出之寳善其尊宣王以当职来也书曰黑水西河其贡璆琳琅玕此觐乃受命先言受命者显其美也王锡韩侯淑旂绥章簟茀错衡衮赤舄钩膺镂锡鞹鞃浅幭鞗革金厄传淑善也交龙为旂绥大绥也错衡文衡也镂锡有金镂其锡也鞹革也鞃轼中也浅虎皮浅毛也幭覆式也厄乌蠋也笺云王为韩侯以常职来朝享之故故多锡以厚之善旂旂之善色者也绥所引以登车有采章也簟茀漆簟以为车蔽今之藩也钩膺樊缨也眉上曰锡刻金饰之今当卢也鞗革谓辔也以金为小环往往纒搤之音义【见贤遍反下同黑水西河一本黑上有书曰二字璆其樛反又其休反琳字又作玲音林孔安国云璆玲美玉也郑注尚书云璆美玉玲美石琅音郎玕音干琅玕珠也绥本亦作緌毛如谁反郑音虽簟徒防反茀音弗错七洛反杂也沈采故反舄音昔镂音漏锡音羊鞹苦郭反皮去毛曰鞹鞃苦反沈又音亦作防胡肱反又作苰同幭莫歴反一音蔑本又作簚同鞗音条鞗革谓辔也厄于革反蠋音蜀尔雅作蠋蠋桑虫也韩子云大如指似蚕沈音画王为之为于伪反朝直遥反藩方袁反本作蕃同樊步丹反搤于革反一本作厄】疏【正义曰毛以为上言王命韩侯乃由朝而得命故又本其来朝幷言所赐之物言四牡之马奕奕然其形甚长而且高大韩侯在道乗之将以入而朝觐也既行到京师乃以其所执之大圭入行觐礼而见于王言其朝觐之得礼也王于是锡赉韩侯以美善所画交龙之旂而建旂之竿其上又有大绥以为表章以方文漆簟为车之蔽错置文采为车之衡又赐身之所服以为衣而画以衮龙足之所履配以赤色之舄马则有金钩之饰其膺亦有美饰谓樊缨也又以缕金加于马面之锡又以皮革鞃于轼中虎皮浅毛幭覆其轼鞗皮为辔首之革此革之末以金饰之如厄虫言韩侯有徳见命而受此厚赐也郑以为四牡髙大者韩侯乗之以入京师行朝觐之礼既毕乃以其国所有宝玉大圭复入而享觐于王言以常职来朝依礼贡献也又以绥章为车上所引之绥有采章金厄为小环纒搤之以此为异余同传正义曰礼称广修皆谓长为修故修为长也物之小者张之使大若左传称张公室谓使公室彊大是张为大之义也诸侯秋见天子曰觐是觐为见也毛于崧髙以介圭为所执之瑞则此言介圭亦为瑞也以其介圭入觐于王谓正行觐礼则上句言韩侯入觐其在路之时言其将欲入觐非正觐时也执圭入觐礼之常也而诗人言此者美韩侯之徳能称此命圭至京师而即得见王笺正义曰诸侯秋见天子曰觐大宗伯有其事以朝者四时通名觐则唯是秋礼以非通名故特解之駮异义云朝通名也秋之言觐据时所用礼是郑意以韩侯秋来见王时行觐礼也下云奄受北国则韩侯是北方诸侯而得秋觐王者诸侯之朝天子四方时节其文不明说周礼者贾逵以为一方四分之或朝春或觐秋或宗夏或遇冬藩屏之臣不可虚方俱行故分趣四时助祭也马融以为在东方者朝春在南方者宗夏在西方者觐秋在北方者遇冬是由经无正文故先儒为此二说郑于大宗伯注云六服之内四方以时分来或朝春或宗夏或觐秋或遇冬名殊礼异更递而徧秋官大行人注云六服以其朝岁四时分来更递而徧二注并言分来则是从贾之说一方而分为四时也韩侯虽是北方诸侯其在北方为西偏盖于时分之使当秋觐也若然明堂位注云鲁在东方朝必以春似东方诸侯皆朝春者正以彼记鲁之祭礼云夏礿秋尝冬烝独无春祀明为朝王阙之故云朝必以春鲁往东方尤为东偏盖亦分之使春朝故尝阙春祭也笺以经再言入觐故分之为二韩侯入觐为行觐礼入觐于王为行享礼行享而云介圭则圭是为享之物大行人陈诸侯见王之礼云庙中将币三享注云享皆束帛加璧庭实惟国所有朝士仪曰奉国地所出重物明臣职也是朝觐之礼即以朝礼见又以享礼见王故再云入觐也言三享者初享以马若皮其余以国地所有之物分之为二以备三享享者献也贡献已国所出之宝是诸侯事天子之常礼故又云善其尊宣王以常职来朝解其备言觐享之意也引书曰者禹贡文彼注云球美玉也琳美石也琅玕珠也引此者以西河之地法当贡玉韩在西河之西故以介圭入觐介圭当是竒异之大玉可以为圭璧也以所宝善圭故以圭为众宝之称不必独献一圭也案禹贡黑水西河之下云惟雍州注云州界自黑水而东至于西河然则笺本云雍州贡球琳琅玕是矣不言雍州而云黑水西河者以禹贡大界略言所至地形不可如图境界互相侵入且尧与周世州境不同命韩侯言奄受北国则是北方之国非雍州也夏官职方氏正北曰并州韩属并州矣以韩国实在西河而非雍州故唯得言西河不得言雍州也笺又怪其文倒故解之云此觐乃受命先言受命显其美以受命为美事故先言以显之也传正义曰淑善释诂文交龙为旂司常文绥大绥者即王制所谓天子杀下大绥者是也天官夏采注云徐州贡夏翟之羽有虞氏以为绥后世或无染鸟羽象而用之或以旄牛尾为之缀于幢上所谓注旄于竿首者然则绥者即交龙旂竿所建与旂共一竿为贵贱之表章故云绥章王肃云章所以为表章是也说文云鞟革也兽皮治去其毛曰革是鞹者去毛之皮也轼者两较之间有横木可凭者也鞃为轼中盖相传为然言鞹鞃者盖以去毛之皮施于轼之中央持车使牢固也幭字礼记作幦周礼作字异而义同玉藻言羔幦鹿幦春官巾车言犬豻皆以有毛之皮为幦此云浅幭则以浅毛之皮为幭也兽之浅毛者唯虎耳故知浅是虎皮浅毛者月令其虫倮注云虎豹之属恒浅毛是虎为兽中之最浅毛者也此幭与天官幂人之字异其义亦同彼幂人之官掌以巾布覆器是幂为覆盖之名少仪说御车之法云负良绥申之面拖诸幦前授绥而云拖诸幦明在轼上故知覆轼也礼注谓之覆軨軨即轼傍之立木此幭亦覆之故彼此各言其一也厄乌蠋释虫文郭璞曰大虫如指似蚕韩子云蚕似蠋毛以厄为厄虫则金厄者以金接辔之端如厄虫然也笺正义曰旂虽同画交龙而为之有恶有善故曰善旂旂之善者以此经所陈其事各别若绥是大绥则共旂一物淑旂可以兼之不应重出其文故易传以绥为所引登车者即少仪所谓执君之乗车仆者负良绥注云良绥君绥是也此绥是升车之索当以采丝为之故云绥章谓有采章也茀者车之蔽簟者席之名言簟茀正是用席为蔽而知漆簟以为车蔽者以巾车云王之防车五乗皆有蔽其一曰木车蒲蔽未有采饰其五曰漆车藩蔽既以漆为车名明藩亦漆之故注云漆席以为之此车所乗也将即吉尚以漆席为茀明吉车之等漆之也钩膺樊缨者以膺文连钩与巾车金路钩樊缨同故知膺者见膺上有饰即樊缨是也巾车注云钩娄颔之钩樊读如鞶带之鞶谓今马大带缨今马鞅钩以金为之樊及缨皆以五采罽饰之案释言云牦罽也郭璞云牦音貍舎人曰牦谓毛也罽胡人续羊毛而作然则罽者织毛为之若今之毛氍毹以衣马之带鞅也知五采色者以之为饰明杂色也风有子之清扬抑若扬兮是扬者人面眉上之名故云眉上曰锡人既如此则马之镂锡施镂于扬之上矣释器云金谓之镂故知刻金为饰若今之当卢巾车注亦云锡马面当卢刻金为之所谓镂锡当卢者当马之额卢在眉眼之上所谓镂钖指此文也案巾车玉路钖樊缨金路钩樊缨注云金路无钖有钩计玉路非赐臣之物此言钩膺必金路矣而得有镂钖者盖特赐之使得施于金路也释器云辔首谓之革故知鞗革谓辔也此不言如厄则非比诸外物不得为虫故易传以金为小环往往纒搤之往往者言其非一二处也】
　　韩侯出祖出宿于屠显父饯之清酒百壶传屠地名也显父有显徳者也笺云祖将去而祀軷也既觐而反国必祖者尊其所往去则如始行焉祖于国外毕及出宿示行不留于是也显父周之公卿也饯送之故有酒其殽维何炰鼈鲜鱼其蓛维何维笋及蒲其赠维何乗马路车传蓛菜殽也笋竹也蒲蒲蒻也笺云炰鼈以火熟之也鲜鱼中脍者也笋竹萌也蒲深蒲也赠送也王既使显父饯之又使送以车马所以赠厚意也人君之车曰路车所驾之马曰乗马笾豆有且侯氏燕胥笺云且多貌胥皆也诸侯在京师未去者于显父饯之时皆来相与燕其笾豆且然荣其多也音义【屠音徒父音甫本亦作甫注同殽戸交反本亦作肴同炰郑薄交反徐甫九反鼈卑灭反蓛音速笋字或作笋恤尹反乗绳证反注同下百乗亦同蒻音弱脍古外反且子余反又七救反胥思徐反又思吕反】疏【正义曰此言韩侯既受赐而将归在道饯送之事也言韩侯出京师之门为祖道之祭为祖若讫将欲出宿于屠地于祖之时王使卿士之显父以酒饯送之其清美之酒乃多至于百壶言爱韩侯而送酒多也于此饯饮之时其殽馔之物维有何乎乃有以炰之鼈与可脍鲜鱼也其蓛菜之物维有何乎维有竹萌之笋及在水深蒲也不但以酒送之王又以物赠之其赠之物维有何乎乃有所乗之四马与所驾之路车言王以厚意送之也其时所盛脯醢之笾豆有且然而多其在京师未去之诸侯于是饮燕而皆在言其爱乐韩侯俱来饯送之也传正义曰以屠可止宿故知地名又解于时饯者当众而独言显父者以显父有显徳者故特言之父者丈夫之称以有显徳故称显父广言有美徳者非止一人也笺正义曰始行而为祖祭者为尊其往也反则自归其国非复所尊而亦作祖祭故解之云尊其所往故去则如始行焉言其来为尊王归亦谨愼故反国亦为祖祭也祖与所宿不是一处故云祖于国外毕乃出宿饯讫然后出宿今出宿之文在饯之上者示行不留于是也故于祖之下即言出宿也诸侯反国为王臣所送送者唯卿士耳故知显父周之卿士也送行饮酒曰饯故云饯送之故有酒解其酒多之意也传正义曰蓛者菜茹之总名释器云菜谓之蓛故云蓛菜殽对肉殽故云菜殽谓为菹也若平常蓛亦兼肉故周易鼎卦云鼎折足覆公蓛郑注以蓛为八珍所用是也天官醢人加豆之实有深蒲笋菹是菹有笋有蒲也言笋竹蒲蒻亦谓竹萌深蒲但传文略耳笺正义曰案字书炰毛烧肉也缹烝也服防通俗文曰煑曰缹然则炰与缹别而此及六月云炰鼈者音皆作缹然则炰与缹以火熟之谓烝煑之也新杀谓之鲜鱼馁则不任为脍故云鲜鱼中脍者六月云脍鲤此云鲜鱼欲取鱼字为韵因言鲜以见新杀也笋竹萌释草文孙炎曰竹初萌生谓之笋蒲深蒲谓蒲蒻入水深醢人注云深蒲蒲始生水中是也陆玑疏云笋竹萌也皆四月生唯巴竹笱八月九月生始出地长数寸鬻以苦酒豉汁浸之可以就酒及食蒲始生取其心中入地蒻大如匕柄正白生噉之甘脃鬻而以苦酒浸之如食笋法是说笋蒲菹之法也赠者以物送人之名故云赠送也于酒殽之下始言其赠维何则是王使人至饯饮之处赠之故曰既使显父饯之又使送以车马所以赠厚意也采菽及此言乗马路车皆以赐诸侯故知人君之车曰路车所驾之马曰乗马又巾车五路止云以封诸侯不以赐人臣其卿大夫以下则谓之服车是人君谓之路车也箴膏盲引采薇彼路斯何君子之车言大夫亦得为路车者以路名本施人君因其散文卿大夫亦得称路耳于卿大夫亦未有乗马路车并言之者故知唯于人君言此者以赠在饯之下文与其殽其蓛相类嫌是显父所赠卿大夫无乗马路车之名则非显父赠之言此以明车马是王赠之意且多貌者以配百壶故知且为多貌胥皆释诂文言侯而不言韩侯且韩侯一人不足称皆故知侯氏燕胥诸侯在京师未去者于是之时皆来相与燕也其笾豆且然荣其多言行者以多为荣故言有且也】韩侯取妻汾王之甥蹶父之子传汾大也蹶父卿士也笺云汾王厉王也厉王流于彘彘在汾水之上故时人因以号之犹言莒郊公黎比公也姊妹之子为甥王之甥卿士之子言尊贵也韩侯迎止于蹶之里百两彭彭八鸾锵锵不显其光传里邑也笺云于蹶之里蹶父之里百两百乗不显显也光犹荣也气有荣光也诸娣从之祁祁如云韩侯顾之烂其盈门传祁祁徐靓也如云言众多也诸侯一取九女二国媵之诸娣众妾也顾之曲顾道义也笺云媵者必娣侄从之独言娣者举其贵者烂烂粲然鲜明且众多之貌音义【取七喻反本亦作娶下注同汾符云反蹶居衞反彘直例反梨音离又力兮反又作黎比音毗黎比莒君号也将七羊反本亦作锵娣大计反妻之女弟为娣从才用反注同又如字祁豆移反靓音静又才性反媵音孕又绳证反曲顾一本作囘顾道如字又音导】疏【正义曰毛以为既言韩侯能受王之赐命因言韩侯有可美之事言韩侯之娶妻也乃娶得尊大天王之外甥是卿士蹶父之子女韩侯亲自迎之于彼蹶父之邑里其迎之时则有百两之车彭彭然而行每车皆有八鸾之声锵锵然而鸣也车马之盛礼备如此可谓不显其礼之有光荣乎言显其有光荣也其妻出于蹶父之门诸娣随而从之其行徐靓祁祁然如云之众多也韩侯于是回顾而视之见其鲜明粲烂然而其盈满于蹶父之门也此韩侯娶妻未必受命之后始取但作者先言受命乃次及之耳郑唯以汾王为居汾水之王为异余同传正义曰释诂云坟大也传音以坟汾音同故亦为大也王肃云大王王之尊称也知蹶父卿士者以韩侯娶妻必于贵家蹶氏父字不书国爵则非诸侯下言靡国不到则是为王聘使之人故知卿士也笺正义曰笺以汾作汾水之汾不得训之为大且作者当举其实不宜漫言大王故以为厉王在汾因号厉王为汾王也左传称王流于彘于汉则河东永安县也永安西临汾水故云在汾水之上以其久在汾地时人因以号之犹言莒郊公黎比公亦以所居之地而号之也左传于昭公之世有莒郊公襄公之世有黎比公笺先言郊公者以其文单令与莒相配使黎比蒙莒文也莒在东夷不为君諡每世皆以地号公此外犹有兹丕公着丘公之等以二者足以明义不复徧引之也姊妹之子为甥释亲文王肃虽申毛传以汾王为大王其意亦为厉王之甥此无其文正以经称汾王是指他王也若是宣王之甥当如上篇言王之元舅不宜别言王号故知非宣王之甥宣王之前唯厉王耳故笺传之意皆以为厉王传正义曰既言从之则祁祁如云是行动之貌故以为徐靓也荘十九年公羊传曰媵者何诸侯娶一国则二国往媵之以侄娣从侄者何兄之子娣者何女弟也诸侯一娶九女是一娶九女二国媵之之事也众妾之名有侄有娣有媵媵又自有侄娣其名不尽为娣而言诸娣众妾者笺云独言娣者举其贵以众妾之中娣为最贵故举娣以言众妾明诸言可以兼侄娣也以君子不妄顾视而言韩侯顾之则于礼当顾故云曲顾道义谓既受女揖以出门及升车授绥之时当曲顾以道引其妻之礼义于是之时则有曲顾也本或曲为囘者误也定本集注皆为曲字】
　　蹶父孔武靡国不到为韩姞相攸莫如韩乐传姞蹶父姓也笺云相视攸所也蹶父甚武健为王使于天下国国皆至为其女韩侯夫人姞氏视其所居韩国最乐孔乐韩土川泽訏訏鲂鱮甫甫麀鹿噳噳有熊有罴有猫有虎传訏訏大也甫甫然大也噳噳然众也猫似虎浅毛者也笺云甚乐矣韩之国土也川泽寛大众鱼禽兽备有言饶富也庆既令居韩姞燕誉笺云庆善也蹶父既善韩之国土使韩姞嫁焉而居之韩姞则安之尽其妇道有显誉音义【为韩之为于伪反注同姞其一反又其乙反又音佶相息亮反注同乐音洛注及下文注同使所吏反訏况角反鲂音房鱮音序麀音忧噳愚甫反本亦作麌同熊音雄罴彼皮反猫如字又武交反本又作苖音同尔雅云虎窃毛曰虥猫虥音仕版反令力呈反使也又力政反命也王力政反善也燕于遍反又于显反安也誉协句音余】疏【传正义曰以妇人称姓今以姓配夫之国谓之韩姞故知姞是蹶父之姓也笺正义曰相视释诂文攸所释言文蹶父为王卿士人臣不得外交故知无国不到是为王使也昏礼男先求女而蹶父为女择夫者礼阳倡阴和固当男行女随但男女长幼贤愚当最敌取匹女家意相许可然后遣媒故女家亦择男也天下之国多矣非一人所能尽到不必韩国之乐实能特胜他邦作者为与夺之势见深美之言耳】
　　溥彼韩城燕师所完传师众也笺云溥大燕安也大矣彼韩国之城乃古平安时众民之所筑完以先祖受命因时百蛮王锡韩侯其追其貊奄受北国因以其伯传韩侯之先祖武王之子也因时百蛮长是蛮服之百国也追貊戎狄国也奄抚也笺云韩侯先祖有功徳者受先王之命封为韩侯居韩城为侯伯其州界外接蛮服因见使时节百蛮贡献之往来后君微弱用失其业今王以韩侯先祖之事如是而韩侯贤故于入觐使复其先祖之旧职赐之蛮服追貊之戎狄令抚柔其所受王畿北面之国因以其先祖侯伯之事尽予之皆美其为人子孙能兴复先祖之功其后追也貊也为玁狁所逼稍稍东迁实墉实壑实亩实籍传实墉实壑言高其城深其壑也笺云实当作寔赵魏之东实寔同声寔是也籍税也韩侯之先祖微弱所受之国多灭絶今复旧职兴灭国继絶世故筑治是城濬修是壑井牧是田亩收敛是赋税使如故常献其貔皮赤豹黄罴传貔猛兽也追貊之国来贡而侯伯总领之音义【溥音普燕于见反注同徐云郑于显反王肃孙毓并乌贤反云北燕国完音桓追如字又都囘反貊武伯反说文作貉云北方人也长张丈反令力呈反猃本亦作玁音险允如字本亦作狁实毛如字郑作寔市力反下同壑火各反城池也濬音峻深也貔本亦作豼音毗即白狐也一名执夷草木疏云似虎或曰似熊辽东人谓之白罴】疏【正义曰此言韩侯既受赐归国行政之事也可美大矣彼韩国所居之城乃于古者平安之时天下众民之所筑完言其城有之已久矣宣王以此韩侯之先祖尝受王命为一州侯伯既治州内之国因又使之时节百蛮之国其有贡献往来为之节度也以韩侯先祖如此故今王赐韩侯北方有其追貊之夷狄亦令时节之也使之抚安其所受王畿北面之国因以其先祖为侯伯之事而尽与之言韩侯之贤能复先祖旧职也既为侯伯以时节百蛮韩侯于是令其州内所有絶灭之国高筑是城濬深是壑正是田亩定其税籍皆使之复于故常又令百蛮追貊献其貔兽之皮及赤豹黄罴之皮韩侯依旧法而总领之美韩侯之贤而王命得人也笺正义曰溥大释诂文燕礼所以安宾故燕为安也此言溥犹生民之言诞故云大矣为叹美之辞韩城之言为下而发则韩侯先祖亦居此城故知燕师所完是古昔平安之时众民共筑而完之据于时尚不毁壊故言完也本于古上或有太衍字也定本亦无太字传正义曰僖二十四年左传曰邘晋应韩武之穆也是韩侯之先祖武王之子也以言先祖受命故本之始封之君言初为韩君者受此侯伯之命也言因时百蛮者本立侯伯主治州内因主外夷故云因也因时百蛮者与百蛮为时节是为之宗长以总领之故云长此蛮服之百国也四夷之名南蛮北狄散则可以相通故北狄亦称蛮也周礼要服一曰蛮服谓第六服也言蛮服谓蛮夷之在服中于周礼则夷服鎭服非周礼之蛮服也何则周礼蛮服犹在九州之内自当州牧主之非复时节而已且不得言因此言因时则非州内故知于周礼为夷鎭之服即大行人所云九州之外谓之蕃国是也臯陶谟云外薄四海咸建五长下曲礼云其在东夷北狄西戎南蛮虽大曰子注云谓九州之外长也天子亦选其贤者以为之子子犹牧也然则蛮夷之内自有长牧以领之而此又言中国之侯伯长之者夷中虽自有长而国在九州之外来则由于中国其时节早晚执贽多少之宜皆请于所近州牧由之而后至京以非专属故云因时以其统之故称长也知追貊戎狄之国者以貊者四夷之名论语云蛮貊之邦鲁颂云淮夷蛮貊是貊为夷名而追与之连文故知亦是戎狄此追貊亦二种之大名耳其种非止一国亦知百蛮之大总也奄者抚有之言故以为抚谓抚柔之也笺正义曰以韩侯先祖尝为侯伯以是之故命韩侯亦犹韩侯有徳能复祖旧叶此一经皆言得王命复旧职之事为下四句施政张本于先祖言因时百蛮则今命韩侯亦时百蛮也其追其貊貊即是百蛮之国百蛮言因时明追貊亦因时也于韩侯言奄受北国则先祖亦受北国以文见于下故上空其文也末言因以其伯谓因以先祖伯事与之是今之韩侯尽复旧矣韩是武王之子其封当在成王之时其命为侯伯或成或康未知定何时也因见使之时节百蛮明州界外接蛮服也时节百蛮贡献往来谓来则使人致之于王往则使人送之返国制其贡献之数而为其来去之节也今王复命韩侯明是往前失职故云后君微弱用失其业谓不得为侯伯也不知何时失之故漫言后君耳若使韩侯之先不为侯伯今王未必命此韩侯若使此韩侯不贤自然王不赐命此则今古相须故云今王以韩侯先祖之事如是而韩侯贤故于入觐使复其先祖之旧职也上言百蛮下言追貊则知追貊即百蛮故云赐之蛮服追貊之戎狄夏官职方氏正北曰并州言受王畿北面之国当是并州牧也以其先祖侯伯之事尽与之正谓抚北国时百蛮是侯伯之事尽得之也皆美其为人子孙能兴复先祖之功总解一经之意也言其后追也貊也为玁狁所逼稍稍东迁者以经传说貊多是东夷故职方掌四夷九貊郑志答赵商云九貊即九夷也又秋官貊隶注云征东北夷所获是貊者东夷之种而分居于北故于此时貊为韩侯所统鲁颂云淮夷蛮貊莫不率从是于鲁僖之时貊近鲁也至于汉氏之初其种皆在东北于并州之北无复貊种故辨之猃狁之最彊故知为猃夷所逼定本集注皆作猃狁字传正义曰墉者城也故云高其城壑即城下之沟释言云隍壑也舎人曰隍城池也壑沟也李廵曰隍城池壑也易泰卦上六城复于隍注亦云隍壑也笺正义曰凡言实者已有其事可后实之今也方说所为不宜为实故转为寔训之为是也赵魏之东实寔同声郑以时事验之也春秋桓六年州公寔来而左传作实来是由声同故字有变异也宣十五年公羊传曰什一而籍是籍为税之义也上论韩城既完则实墉实壑非韩之城壑自然是所部诸国之城壑也今言修之明是往前絶灭今韩侯既复旧职而兴继之也厉王之时斩伐四国韩之所猃又近于北夷明有絶灭者也故美韩侯能筑城修壑治田收敛使如故常也若然州牧择州中贤者为之不必继世为牧韩之先祖自微他国当自为之而得使诸侯絶灭者以夷厉之时天子不明亦无贤伯公羊传所谓上无明天子下无贤方伯是也传正义曰释兽云貔白狐其子谷郭璞曰一名执夷虎豹之属陆玑疏云貔似虎或曰似熊一名执夷一名白狐辽东人谓之白罴赤豹毛赤而文黑谓之赤豹毛白而文黑谓之白豹罴有黄罴有赤罴大于熊其脂如熊白而麤理不如熊白美也貔皮之上言献其则豹熊亦献之貔言皮则豹罴亦献皮也禹贡梁州贡熊罴狐狸是中国之常贡此则北夷自以所有而献之所谓各以贵宝也】
　　韩奕六章章十二句
　　序江汉尹吉甫美宣王也能兴衰拨乱命召公平淮夷笺云召公召穆公也名虎音义【江汉二水名】疏【正义曰江汉诗者尹吉甫所作以美宣王也以宣王承厉王衰乱之后能兴起此衰拨治此乱于时淮水之上有夷不服王命其臣召公为将使将兵而往平定淮夷故美之也淮夷不服是衰乱之事而命将平定是兴拨之事也此实平定淮夷耳而言兴衰拨乱者见宣王之所兴拨非独淮夷而已故言兴拨以广之经六章皆是命召公平淮夷之事笺正义曰经言召公皆召康公也嫌此亦为康公故辨之经云王命召虎是名虎也于世本穆公是康公之十六世孙】
　　江汉浮浮武夫滔滔匪安匪游淮夷来求传浮浮众彊貌滔滔广大貌淮夷东国在淮浦而夷行也笺云匪非也江汉之水合而东流浮浮然宣王于是水上命将率遣士众使循流而下滔滔然其顺王命而行非敢斯须自安也非敢斯须游止也主为来求淮夷所处据至其境故言来既出我车既设我旟匪安匪舒淮夷来铺传铺病也笺云车戎车也鸟隼曰旟兵至竟而期战地其日出戎车建旟又不自安不舒行者主为来伐讨淮夷也据至战地故又言来音义【滔吐刀反浦音普夷行之行下孟反将子匠反帅所类反或作率循流如字本亦作顺流为于伪反下主为同竟音境本亦作境同铺普吴反徐音孚】疏【正义曰宣王之时淮夷皆叛王于是至江汉之水浮浮然合流众彊之处亲自命其将帅勇武之夫滔滔然多而广大者令之顺此东流以行征伐武夫既受王命急趋其事行也非敢斯须自安非敢斯须游止所以不敢安游者以己本为淮夷来求讨伐之故也既至淮夷之境克期将战至于期日此武夫既已自陈出我征伐之戎车既已张设我将帅之旗旟以往对阵战又非敢自安非敢寛舒所以不敢安舒者以己主为淮夷而来当讨而病之故也言其肃将王命所以克胜也传正义曰浮浮实江汉之貌而言众彊者以其合而东流是水之众而彊大也下云武夫洸洸与此滔滔相类传以洸洸为武貌则此言滔滔广大者亦谓武夫之多大故侯苞云众至大也禹贡导淮自桐栢东入于海其傍之民不尽为夷故辨之云淮夷东国在淮之厓浦而为东夷之行者也知在东国者禹贡徐州淮夷蠙珠则淮夷在徐州也春秋时淮夷病杞齐桓公东会于淮以谋之左传谓之东略是淮夷在东国昭四年楚子会诸侯于申而淮夷为国号其君之名姓则书传无文笺正义曰禹贡嶓冡导漾水东流为汉又东为沧浪之水过三澨至于大别南入于江是至大别之南汉与江合而东流也汉书地理志大别在庐江安丰县界则江汉合处在扬州之境也下云江汉之浒王命召虎故知宣王于是水上命将帅也并云遣士卒者明武夫之文兼有将帅也宣王不于京师命之而于江汉之上命者盖别有廵省或亲送至彼也言顺水流而下者以水东流兵亦东下故云顺流而下非乘舟浮水而下也滔滔武夫之貌非水之貌也何则士众陆行不在于水故言非安非游不得云水之滔滔也淮在江北相去絶逺夷在淮上兵当适淮而云顺流下者命将在江汉之上盖今庐江左右江自庐江亦东北流故顺之而行将至淮夷乃北行向之也如此则召公伐淮夷当在淮水之南鲁僖所伐淮夷应在淮水之北当淮之南北皆有夷也淮夷来求正是来求淮夷古人之语多倒故笺言来求淮夷所处倒其言以晓人也凡言来据自彼至此之辞今命将始往而言来求故解之据至淮夷之境故言来叙武夫之情言已来也传正义曰铺病释诂文彼铺作痡音义同笺正义曰鸟隼曰旟春官司常文也上言来求已至淮夷之境此承其下而云出车设旟明至境之后出之设之是为战而言故云兵至境而期战地至期日而出车建旟也兵法止则有垒谓从营垒而出陈之也旌斾无事则纳之于□故将战乃建之也】
　　江汉汤汤武夫洸洸经营四方告成于王传洸洸武貌笺云召公既受命伐淮夷服之复经营四方之叛国从而伐之克胜则使传遽告功于王四方既平王国庶定时靡有争王心载宁笺云庶幸时是也载之言则也召公忠臣顺于王命此述其志也音义【汤书羊反洸音光又音汪复扶又反传张恋反以车曰传遽其据反以马曰遽郑注玉藻云以车马给使争争鬭之争】疏【正义曰上章既言临战此又本其命已而言战胜之事言王初于江汉之水汤汤然流盛之处令此勇武将帅之夫洸洸然武壮者使之征伐今既伐淮夷而克之又以战胜之威经营于四方之国有不服者则从而伐之每有所克则使传遽之驿告其成功于宣王也召公既遣人告又自言其事今四方既已平服王国之内幸应安定时既无有叛戾乖争者我王之心于是则安宁矣言王以四方不服故遣己出伐今王国既定冀王心永安是召公尽忠之言述其志也笺正义曰上言来至战地此言经营四方明是既战而胜乃经营四方之叛国也下云王命召虎式辟四方是王本命之使既克淮夷更讨不服也言告成于王是有成而告故知伐之克胜使传遽告王也玉藻云士曰传遽之臣注云传遽以车马给使者也谓若今时乘驿递传而遽疾故谓之传遽也知非召公亲告王者以下章方云于疆于理则是召公未还且王国庶定是未见王之辞也故知使人告也】
　　江汉之浒王命召虎式辟四方彻我疆土匪疚匪棘王国来极传召虎召穆公也笺云浒水涯也式法疚病棘急极中也王于江汉之水上命召公使以王法征伐开辟四方治我疆界于天下非可以兵病害之也非可以兵急躁切之也使来于王国受政教之中正而已齐桓公经陈郑之间及伐北戎则违此言者于疆于理至于南海笺云于往也于于也召公于有叛戾之国则往正其境界修其分理周行四方至于南海而功大成事终也音义【浒音虎沈又音许疆居良反注及下同疚音救王命行伐一本作王法征伐兵操七刀反一本无兵字又一本兵操作急躁躁音早报反分符问反】疏【正义曰既言淮夷平定此又本其命辞言王在江汉之水厓王亲命召虎云汝当以王法开辟四方之国言有叛戾者皆征之使服又当治我疆界之土令之修理土田使徧逹四境其为之也当优寛以礼所经之处非可以兵病害之所与战者非可以兵急躁切之但以正道伐之使于我王国来复从受其政教之中正而已召公既受此命已定淮夷复平叛戾之国往正其疆界往修其分理周行四方至于南海言其功成事终称王之命也笺正义曰浒水涯释水文疚病释诂文棘急释言文彼棘作械音义同以王法行征伐谓以王者之正法不妄杀以为功不谲诈以求胜也治我疆界于天下谓画其土境正定其疆界也上言式辟四方则所为者广匪疚匪棘其事非一故以为二事非可以兵病害之谓所过之处不得厚敛资财使民困病也非可以兵急躁之谓所与对战不得多所杀伤残害民命也以病害急躁其言不同明此为二事矣故引齐桓二事以反之经陈郑之间取左氏之说是病害之也及伐北戎取公羊之说是急躁之也宣王使行王法齐桓则用霸道霸道劣于王法故违此言僖四年左传称桓公率诸侯伐楚楚既与齐盟齐将还师陈辕涛涂谓郑申侯曰师出于陈郑之间国必甚病若出于东方观兵于东夷循海而归其可也申侯曰善涛涂以告齐侯许之后知其诈而执之其意以齐侯所经之处多有徴发陈郑二国当其军道去既过之来又过之则民将困病故欲诈之使出于东方是齐桓之兵病害人也荘三十年齐人伐山戎公羊传曰齐侯也其称人何贬曷为贬子司马子曰盖以躁之为己蹙矣何休云躁廹也已甚也蹙痛也盖战廹之而甚痛其意言齐桓杀伤过多甚可痛蹙是齐桓之兵急躁之也郑言急躁意出于彼本或作惨蹙之者误也定本云非可急躁切之公羊为躁字则惨非也如彼年世之次先伐山戎后经陈郑此倒其事者依此疚棘为次耳于徃也者以召公承王命而往治之故以于为往凡言至于明有从往之辞上言经营四方故知周行四方乃至于南海九州之外谓之四海至于南海则尽天子之境是其功大成由此成功故下章而赐之本或往下有于于二字衍也定本集注皆有于于二字有者是非衍也】
　　王命召虎来旬来宣文武受命召公维翰传旬徧也召公召康公也笺云来勤也旬当作营宣徧也召康公名奭召虎之始祖也王命召虎女勤劳于经营四方勤劳于徧疆理众国昔文王武王受命召康公为之桢榦之臣以正天下为虎之勤劳故述其祖之功以劝之无曰予小子召公是似肇敏戎公用锡尔祉传似嗣肇谋敏疾戎大公事也笺云戎犹女也女无自减损曰我小子耳女之所为乃嗣女先祖召康公之功今谋女之事乃有敏徳我用是故将赐女福庆也王为虎之志大谦故进之云尔音义【来毛如字郑音赉下同旬毛音廵又音荀郑作营翰户旦反又音寒徧音遍下同奭音释为于伪反下为虎为其同肇音兆韩诗云长也祉音耻福也大谦之大音泰】疏【正义曰毛以为王以召公功成将欲赏之此陈其命之之言王乃命召虎曰汝勤劳于徧服四方勤劳于宣扬王命言其功实大已悉知之因又劝之云昔我先王文王武王受命之时汝之先君召康公维为桢榦之臣以匡正于天下汝亦当继康公之业不可惮劳也而召虎谦退不敢自同先君王又进之云汝无得言曰我小子耳汝之所为者乃召公之功是嗣言其堪继康公也今我谋汝敏徳大事足继先君我用是之故当赐汝之福庆也郑唯以旬为营宣为徧戎为女为异余同传正义曰旬徧释言文彼旬作狥音义同毛既以旬为徧则宣不复为徧当谓宣布王命也召公召康公嫌是召虎故辨之笺正义曰来勤释诂文宣徧释言文上章云经营四方告成于王又言于疆于理至于南海则召虎大功在此二事而已今王命召虎称其功劳则来旬来宣当指此二事且宣训为徧旬不宜亦训为徧旬之与营字相类故知当为营来旬谓勤劳于经营四方来宣谓勤劳于徧理众国以统上二文也传正义曰肇谋戎大公事皆释诂文孔安国论语注云敏行之疾也地官师氏三徳有敏徳是敏为识解之疾也】
　　厘尔圭瓒秬鬯一卣告于文人传厘赐也秬黑黍也鬯香草也筑煑合而郁之曰鬯卣器也九命锡圭瓒秬鬯文人文徳之人也笺云秬鬯黑黍酒也谓之鬯者芬香条鬯也王赐召虎以鬯酒一罇使以祭其宗庙告其先祖诸有徳美见记者锡山土田于周受命自召祖命传诸侯有大功徳赐之名山土田附庸笺云周岐周也自用也宣王欲尊显召虎故如岐周使虎受山川土田之赐命用其祖召康公受封之礼岐周周之所起为其先祖之灵故就之虎拜稽首天子万年笺云拜稽首者受王命防书也臣受恩无可以报谢者称言使君寿考而已音义【厘力之反沈又音赉瓒才旱反秬音巨鬯勑亮反卣音酉又音由中尊也本或作攸锡山土田本或作锡之山川土田附庸者是因鲁颂之文妄加也】疏【正义曰上言用锡尔祉此言赐之之事言王命召虎云今赐汝以圭柄之玉瓒又副以秬米之酒芬香条畅者一卣尊汝当受之以告祭于汝先祖有文徳之人王命辞如此于此之时又赐之以山川使得专为其有又加益以土田令之大于故时也召公于时往于岐周之地受王此命王乃用召虎之祖康公受命之礼以命之也虎既受命既拜而稽首称言使天子得万年之寿臣蒙君恩无以报答故愿君长寿而已传正义曰厘赐释诂文秬黑黍释草文礼有郁鬯者筑郁金之草而煑之以和秬黍之酒使之芬香条鬯故为之郁鬯鬯非草名而此传言鬯草者盖亦谓郁为鬯草何者礼纬有秬鬯之草中候有鬯草生郊皆谓郁金之草也以其可和秬鬯故谓之鬯草毛言鬯草盖亦然也言筑煑合而郁之谓筑此郁草又煑之乃与秬鬯之酒合和而郁积之使气味相入乃名曰鬯言合而郁积之非草名如毛此意言秬鬯者必和郁乃名鬯未和不为鬯与郑异也释器云卣中尊故曰卣器也案春官郁人掌和郁鬯以实彝而陈之则鬯当在彝而此及尚书左传皆云秬鬯一卣者当祭之时乃在彝未祭则在卣赐时未祭故卣盛之王制云三公一命衮若有加则赐三公八命复加一命乃始得赐是圭瓒之赐九命乃有故云九命然后赐圭瓒秬鬯也文人谓先祖有文徳者故云文徳之人笺正义曰以毛解秬鬯其言不明似必和郁乃名为鬯故辨之明黒黍之酒自名为鬯不待和郁也春官鬯人注云秬鬯不和郁者是黑黍之酒即名鬯也和者以鬯人掌秬鬯郁人掌和郁鬯明鬯人所掌未和郁也故孙毓云郁是草名今之郁金煑以和酒者也鬯是酒名以黑黍和一秠二未作之芬香条鬯故名曰鬯鬯非草名古今书传香草无称鬯者笺说为长赐之鬯酒今之祭祀是使徧祭宗庙特云告于文人故知告诸有徳美见记者传正义曰礼名山大川不以封诸侯有大功徳乃得赐之故云诸侯有大功徳则赐之名山土田附庸案召本岐山之阳采地之名且为畿内之国书传无召穆出封之文则益之土田大于故耳未成为大国也此经无附庸传云附庸者以土田即是附庸定本集注毛传皆有附庸二字笺正义曰时实周世而特言于周受命明非京师以召祖之故地在岐周故知周为岐周也又解其命不在京师而向岐周之意由宣王欲尊显召虎故如岐周如往也以虎祖康公在岐周事文武有功而受采地今虎嗣其业功与之等故往岐用命之明其复祖之业所以尊显之也还用其祖召康公受封之礼明虎之功与康公同也祭统云赐爵禄必于太庙以岐是周之所起为其有先王之灵谓有别庙在焉故就之也礼宗子去国则以庙从此周既徙都仍得有庙存者宗子去国则所居之处非复已有故以庙从文武虽则去岐岐仍天子之地故因留其庙为别庙焉】
　　虎拜稽首对扬王休作召公考天子万寿明明天子令闻不已矢其文徳洽此四国传对遂考成矢施也笺云对答休美作为也虎既拜而答王防命之时称扬王之徳美君王之言宜相成也王命召虎用召祖命故虎对王亦为召康公受王命之时对成王命之辞谓如其所言也如其所言者天子万寿以下是也音义【休许蚪反闻音问施如字尔雅作弛式氏反】疏【正义曰毛以为上既受赐今复谢之言虎拜而稽首遂称扬王之徳美乃作其先祖召康公对王命成事之辞曰使天子得万年之寿又令此明明显盛之天子其善声闻长见称诵不复有已止之时又施布其经纬天地之文徳以和洽此天下四方之国使皆蒙徳本召公之答天子其辞如此今宣王以康公受命之法命召虎故虎亦以康公答王之辞答宣王也郑唯对为答为异余同传正义曰传以对为遂者以为因事之辞言君既命之臣遂称之矢施也谓施陈文徳定本为弛字非也笺正义曰笺以君臣共语宜为应答故以对为答休美释诂文作为释言文以王命召虎用召祖命故虎亦为召康公受命之时对成王命之辞谓对王命旧事成辞因而思之谓如其召康公所言天子万寿以下是也定本集注皆云对成王命之辞】
　　江汉六章章八句
　　序常武召穆公美宣王也有常徳以立武事因以为戒然笺云戒者王舒保作匪绍匪游徐方绎骚音义【绎音亦骚素刀反徐音萧】疏【正义曰常武诗者召穆公所作以美宣王也经无常武之字故又解之云美其有常徳之故以立此武功征伐之事故名为常武非直美之又因以为戒戒之使常然定本集注皆有然字经六章三章上五句以上言命遣将帅修戒兵戎无所暴掠民得就业此事可常以为法是有常徳也三句以下言征伐徐国使之来庭克翦放命服王威武此事武功成立是立武事也其因以为戒则如笺之所言就常徳之中戒使常行之也宣王末年徳衰此云有常徳者是谓常时所行之徳可以为常非言宣王终始有常故因以为戒戒王使之有常也此章王肃述毛以为王不亲行王基述郑为此章王自亲行王既亲行仍须命元帅以统领六军故左传鄢陵之战楚王虽自亲行仍命子反将中军是也笺正义曰三事就绪以上命将帅之辞震惊徐方以下是往伐徐国之事唯赫赫业业五句说王之军行云舒缓而无懈怠自然前敌恐动是用兵之道不假暴疾虽美其实事亦戒使常然故以此言当之】
　　赫赫明明王命卿士南仲大祖大师皇父整我六师以修我戎传赫赫然盛也明明然察也王命南仲于大祖皇甫为大师笺云南仲文王时武臣也显著乎昭察乎宣王之命卿士为大将也乃用其以南仲为大祖者今大师皇父是也使之整齐六军之众治其兵甲之事命将必本其祖者因有世功于是尤显大师者公兼官也既敬既戒惠此南国笺云敬之言警也警戒六军之众以惠淮浦之旁国谓勑以无暴掠为之害也每军各有将中军之将尊也音义【赫火百反字又作爀大祖之大音泰下及注大师大祖皆同将子匠反第二章注同警音景掠音亮】疏【正义曰毛以为今有赫赫然显盛明明然昭察者宣王也所以为盛察者以王今命卿士南仲者于王太祖之庙使之为元帅亲兵又命为太师之公者皇父使之监抚军众既使此二人为将为监乃告之云当整齐我六军之众以治我甲兵之事令师严器备既已严备当恭敬临之既已恭敬又当戒惧而处之施仁爱之心于此南方淮浦之旁国勿得暴掠为民之害此是王之显察也郑以南仲为皇父逺祖止命皇父一人而已言王命卿士以南仲为太祖者太师三公皇父也此人为将以整齐六师又以敬为警言既以警肃之既以戒勑之以此为异余同传正义曰释训云赫赫迅也孙炎曰赫赫显著之迅郭璞曰盛疾之貌是赫赫为盛之意也明明察释训文舎人曰明明言其明甚孙炎曰明明性理之察也言王命南仲于大祖谓于大祖之庙命南仲也皇父为大师谓命此皇父为大师毛盖见其文烦故以为二人南仲卿士文在大祖之上是先为卿士今命以为大将大师皇父在太祖之下则于大祖之庙始命以为大师其实皆在大祖之庙并命之故大祖之文处其中也南仲为卿士未知于六官何卿也皇父新为大师未知于旧何官也正以二文不同知皇父新命之耳下章王谓尹氏命程伯休父则此二人亦当尹氏命之矣此言大祖下言尹氏互相足也大师三公之官则是尊于卿士先言王命南仲者以南仲为上将皇父为监以皇父不亲兵故特言命南仲王肃云皇父以三公而抚军也殊南仲于王命亲兵也笺正义曰笺以王命卿士以为大将止当命一人为元帅不应并命二人故以为止命皇父而已以出车之篇言之知南仲文王时武臣是今所命者皇父之大祖故本言之命皇父为将必逺本其祖者因其有积世之功尤欲使之彰显故也上言王命卿士则皇父为卿士矣太师三公之名复言太师皇父一人是公兼官谓三公而兼卿士之官必易传者孙毓云宣王之大将复字南仲传无闻焉且古之命将皆于襧庙未有于后稷太祖之庙者又经言南仲太祖明以南仲为太祖非命于太祖之文也昔陈胜举兵称项燕命将本祖古今有之笺义为长陈胜举兵者史记汉书皆有其事十月之交皇父擅恣若为厉王则在此之先若为幽王则在此之后皆相接连与此皇父得为一人或皇氏父字传世称之亦未可知也敬之言警也者笺以戒为戒勑则敬非戒类不宜相配而言故知敬之言警承上六师之下故云警戒六军之士众军之所行多苦暴掠故知施惠南国是使无暴掠为之害也又以天子六军军各有将今独命皇父使整六师惠南国不命余将故解之虽每军各有将中军之将尊故特命之使总摄诸军也左传称晋作诸军常以中军之将为元帅元帅是其尊也诸侯三军分为左右可得有中军焉天子六军而得有中军者亦当分之为三中与左右各二军也春秋桓五年蔡人衞人陈人从王伐郑左传曰王为中军虢公林父将右军周公黑肩将左军是天子之军分为左右之事也郑转敬言警而毛不为传则毛不变敬字当以敬为恭敬戒为戒惧使此二将恭敬以临之戒惧而处之不得与郑同也】
　　王谓尹氏命程伯休父左右陈行戒我师旅率彼淮浦省此徐土传尹氏掌命卿士程伯休父始命为大司马浦涯也笺云尹氏天子世大夫也率循也王使大夫尹氏防命程伯休父于军将行治兵之时使其士众左右陈列而勑戒之使循彼淮浦之旁省视徐国之土地叛逆者军礼司马掌其誓戒不留不处三事就绪传诛其君吊其民为之立三有事之臣笺云绪业也王又使军将豫告淮浦徐土之民云不久处于是也女三农之事皆就其业为其惊怖先以言安之音义【陈如字徐觐反行戸刚反列也浦音普涯也说文云水滨也为之之为于伪反下为其同将子匠反下同】疏【正义曰毛以为上命将元帅此命司马王谓其内史大夫尹氏汝当为防书命此程国之伯字休父者谓命之为大司马之卿也即言所命之意今军出之时使此司马令其士众左右陈列而为行称王之命戒勑我六军之师旅往循行淮之浦涯省视此徐之国土有叛逆者从而讨之又当预告徐土之人我兵之来也不久留不停处直诛尔叛逆之君为汝立三有事之臣使就其事业当即还师勿惊怖也郑唯三事就绪谓三农之事皆就业为异余同传正义曰以王谓之而使命人故知尹氏掌命卿士即内史也其职曰凡命诸侯及孤卿大夫则防命之是也特云命之知往前未为此官始命之也知为大司马者以大司马职云若大师则掌其戒令此言戒我师旅是司马之事又楚语云重黎氏世叙天地其在周程伯休父其后也当宣王失其官守而为司马氏韦昭云程国伯爵休父名也失官谓失天地之官而以诸侯为大司马也案父宜是字而昭以为名未能审之孙炎曰涯水边也说文云浦水濵也则浦涯一物故云浦涯也笺正义曰此时尹氏当是尹吉甫也下至春秋之世天子大夫每有尹氏见于经传以此知天子世大夫也吉甫卿士也而云大夫者以吉甫身为卿士其继世者不必常得为卿而大夫是其总号且命臣者内史之事周礼内史中大夫故以大夫言之吉甫卿士而掌命臣者盖为卿而兼内史也于六军将行治兵之时者军礼出曰治兵此行治兵之礼然后乃出故行礼之时勑戒师旅也礼军行司马掌其誓戒者即其职所云大司马掌其戒令是也此经云徐土下云徐方徐国其义一也言其居在一方而有国土耳此徐当谓徐州之地未必即是春秋之世徐子之国何则春秋之世徐国甚小宣王之时非能背叛而使王亲征之六军并出则是强敌者也明非春秋徐国但不知于时之君何姓名耳传正义曰告之以不留不处是安慰民情之辞故解其意诛其君吊其民由吊愍其民故不久留处而扰乱之立三有事之臣与十月之交择三有事文同彼传云三有事者国之三卿即此亦为之立三卿也止言立卿不言立君举其立臣明亦为之立君或择此君之宗贤者而立之或别封他人无文可以明之就绪者王肃云就其事业亦当谓民得就业笺正义曰释诂云业绪也反覆相训故绪为业连上命将之事而王实未行故知又使军将豫告之也以诛君吊民使之就业民之就业唯农事耳故知三事谓三农之事太宰九职一曰三农生九谷注云三农原隰及平地则三农谓此也十月之交云择三有事是有事者三而择立之雨无正文三事大夫文连大夫故得以为公卿至于此者言民就农事不宜以为三卿故易传也】
　　赫赫业业有严天子王舒保作匪绍匪游徐方绎骚传赫赫然盛也业业然动也严然而威舒徐也保安也匪绍匪游不敢继以敖游也绎陈骚动也笺云作行也绍缓也绎当作驿王之军行其貌赫赫业业然有尊严于天子之威谓闻见者莫不惮之王舒安谓军行三十里亦非解缓也亦非敖游也徐国传遽之驿见之知王兵必克驰走以相恐动震惊徐方如雷如霆徐方震惊笺云震动也驿驰走相恐惧以震动徐国如雷霆之恐怖人然徐国则惊动而将服罪音义【严毛鱼检反郑如字绍如字继也徐云郑人遥反绎音亦郑作驿音同谓传驿也骚如字徐音萧舒序也一本作舒徐也惮徒旦反解音懈传张恋反恐丘勇反下同霆音庭】疏【正义曰毛以为上言戒勑将帅此言王军往行言赫赫然而盛业业然而动有严然威武而为天子之容者此宣王之军也以此而往征伐徐国之君乃舒徐而安行不为急疾言其依于军法日行三十里耳虽于礼舒行又非敢继之以敖逰言其不始而安行末以敖游继之谓终常敬戒不惰慢也故徐土之方斥候之使见其如此乃陈说王之此威往告以恐动之其动惊此徐方之国如雷之发声如霆之奋击以恐怖人然故使徐方之国闻之则皆动惊而将服罪此事可常以为法故美王能行之郑以为王之军行其仪貌赫赫然有尊严于天子之威王既其貌如此出则舒而安行亦非解缓亦非敖游由此徐方之国传遽之驿见之知王兵必克驰走以相恐动余同传正义曰赫赫盛貌业业动状军行而又见其状故以业业为动也俨然而有威谓其军俨然有可畏之貌舒徐也定本云舒序非也释诂云绍继也以绍游共为一句皆是不敢为之故云不敢继以敖游以凡人之心莫不初勤后惰况今以安舒为始或当以敖逰继之而宣王能终始如一故美其不敢继以敖游绎陈骚动皆释诂文笺正义曰此说军已动发故以为行匪绍匪游各自言匪每者一义不得言继以敖游也故读之为绍训之为缓言绎骚则骚由此驿故知绎当作传驿之驿言有严天子为他人所尊严故易传言有严天子之威谓闻见者莫不惮之王舒安行嫌其解缓故云亦非敖游也左传称兵交使在其间王将伐徐必使候故云徐国传遽之驿见之知王兵必克归以报其国驰走以相恐动】王奋厥武如震如怒进厥虎臣阚如虓虎铺敦淮濆仍执丑虏传虎之自怒虓然濆涯仍就虏服也笺云进前也敦当作屯丑众也王奋扬其威武而震雷其声而勃怒其色前其虎臣之将阚然如虎之怒陈屯其兵于淮水大防之上以临敌就执其众之降服者也截彼淮浦王师之所传截治也笺云治淮之旁国有罪者就王师而断之音义【如震如怒一本此两如字皆作而阚呼减反徐火斩反又火敢反一音噉虓火交反虎怒貌铺普吴反徐音孚陈也韩诗作敷云大也敦王申毛如字厚也韩诗云廹郑作屯徒门反濆符云反郑大防也仍如字本或作扔音同勃步忽反降戸江反截才结反断端乱反】疏【正义曰毛以为既到淮浦临阵将战王乃奋扬其威武其状如天之震雷其声如人之勃怒其色言严威之可惧也即进而前其虎臣之将阚然如虓怒之虎令布陈敦厚之阵于淮水濆涯之上就而执其众所降服之虏既败其根本又穷其枝叶因复使人治彼淮浦之旁有罪之国皆执而送之来就王师之所而聼誓言尽得其支党也郑唯以敦为屯为异余同传正义曰此论武将之威言如虓虎故知虎之自怒虓然释丘云濆大防李廵曰濆谓涯岸状如坟墓是濆为涯也释诂云仍因也因是就之义也虏者囚系之名为人虏获是屈服也笺正义曰以其临陈当进而前之故以进为前也敦训为厚于义不恊故破之为屯毛无破字之理必以为厚宜为布陈敦厚之阵也丑众释诂文言虎臣之将者以虎臣称臣为王所特进非广言士卒故知是将也就执其降服者此篇上下不言其战则是见敌即服故就执之】
　　王旅啴啴如飞如翰如江如汉如山之苞如川之流传啴啴然盛也疾如飞挚如翰苞本也笺云啴啴闲暇有余力之貌其行疾自发举如鸟之飞也翰其中豪俊也江汉以喻盛大也山本以喻不可惊动也川流以喻不可御也緜緜翼翼不测不克濯征徐国传緜緜靓也翼翼敬也濯大也笺云王兵安靓且皆敬其势不可测度不可攻胜既服淮浦矣今又以大征徐国言必胜也音义【啴吐丹反挚音至闲音闲緜如字韩诗作民民同度待洛反】疏【正义曰上既克定淮浦之国此又进而伐徐言王之师旅虽经淮夷其师之盛啴啴然闲暇而有余力也其行动之疾也如鸟之飞其赴敌之速也如挚之翰其军之众多也如江之广如汉之大也其固守则不可惊动如山之基本其往战则不可御止如川之流逝其行之时緜緜然安静不行暴掠翼翼然恭敬各司其事其形势不可测度不可克胜以此严威武力将大往而征此徐国言其盛不可当往必克敌也传正义曰啴啴闲暇之貌由军盛所以啴啴然故云盛也疾如飞如鸟飞也挚如翰者挚击也翰是飞之疾者言其击物尤疾如乌之疾飞者翰飞戾天飞翰为一此别言如故为二事也笺正义曰此皆以传大略故申述之鸟飞已是迅疾翰又疾于飞故云翰其中豪俊者若鹰鹯之类挚击众鸟者也故传以为挚如翰谓其击战之时也江汉以比盛大即汉之广矣江之永矣军师之众其广长似之也兵法有动有静静则不可惊动故以山喻动则不可御止故以川喻如川之流取流为喻如江如汉不取其流取其盛大耳传正义曰緜緜舒缓之意故为静也释训云翼翼恭也故为敬濯大释诂文笺正义曰以上文说其勇猛而勇猛失于残害故言安静且敬以解之兵法应敌出竒故美其不可测度不可攻胜正谓他人不能胜己也上已言截彼淮浦此言濯征徐国是既服淮浦之国今又伐徐也此篇与上篇事别非召穆平淮夷之事然则淮浦之国非淮夷也未知何国以彊弱相悬而云大征故知言必胜也】
　　王犹允塞徐方既来传犹谋也笺云犹尚允信也王重兵兵虽临之尚守信自实满兵未陈而徐国已来告服所谓善战者不陈徐方既同天子之功四方既平徐方来庭传来王庭也徐方不囘王曰还归笺云囘犹违也还归振旅也音义【陈直刃反下同】疏【正义曰毛以为王师既盛如此又王之谋虑信而诚实用兵有常伐得其罪故兵未阵而除方既已自来告服其罪因此归功于王徐方来与他国同服于王者是天子之功使之然也又四方既已平定徐方又来在王庭便是天下宴安不须用武徐方先尝叛者已不敢违命则无复有事王乃告之曰可以还归矣是武事既立故述而美之郑唯以犹为尚为异传正义曰犹谋释诂文笺正义曰笺以徐方畏威望军而服不由计谋所致故易传以犹为尚兵法临敌设权王尚守信自实所以为美也不言对战执虏故知兵未陈徐国已来告服善战者不陈荘八年谷梁传文传正义日言来王庭谓既降服后朝京师而至王庭不必在王军之庭也】
　　常武六章章八句
　　序瞻卬凡伯刺幽王大壊也笺云凡伯天子大夫也春秋鲁隠公七年冬天王使凡伯来聘音义【卬音仰此及召旻二篇幽王之变大雅也】疏【正义曰幽王承父宣王中兴之后以行恶政之故而令周道废壊故刺之也经七章所陈皆刺大壊之事笺正义曰凡国伯爵礼侯伯之入王朝则为卿故板笺以凡伯为卿士此言大夫者大夫卿之总称也所引春秋者隠七年经也引之者证天子之臣有凡伯也凡国伯爵称世称之不谓与此必为一人矣】
　　瞻卬昊天则不我惠孔塡不宁降此大厉传昊天斥王也塡久厉恶也笺云惠爱也仰视幽王为政则不爱我下民甚久矣天下不安王乃下此大恶以败乱之邦靡有定士民其瘵蟊贼蟊疾靡有夷届罪罟不收靡有夷瘳传瘵病夷常也罪罟设罪以为罟瘳愈也笺云届极也天下骚扰邦国无有安定者士卒与民皆劳病其为残酷痛病于民如蟊贼之害禾稼然为之无常亦无止息时施刑罪以罗网天下而不收敛为之亦无常无止息时此目王所下大恶音义【昊户老反填音尘下篇同瘵侧界反字林侧例反蛑本又作蟊音牟届音界罟音古瘳勑留反卒尊忽反】疏【正义曰言已瞻望而仰视此昊天王者之为政曾不于我百姓而施恩爱也若爱百姓当以善政安之今甚久矣天下不安言不安以来已久也王又乃下此大恶之政以败乱之又说所下大恶之状王为虐政天下骚扰邦国无有定安者士卒与民其尽劳病矣其残酷于民如蟊贼之虫病害于禾稼然为此残酷无有常又无有已止时也其杀害于民则施刑罪以网罗天下一径施行不复收敛为此杀害无有常又无瘳愈时也言王降大恶如此故下民所以不安传正义曰以则不我惠谓王不爱民故知昊天斥王卒章昊天与无不克巩文连固于天位是王之事故知卒章昊天亦斥王也作者既假昊天以斥王其言天事则单言天耳天何以刺天之降网实论天事嫌亦斥王故不言昊以异其文释诂云尘久也古书塡与尘同故以为久笺正义曰惠爱释诂文也言幽王为政不惠爱我下民正谓降此大厉即是不爱之验先言不爱为目乃覆说不爱之状甚久矣天下不安来久郑语称幽王九年王室始骚此言不安已久盖九年已后也王下此恶以败乱之言其不安之意也传正义曰瘵病夷常释诂文彼夷作彝音义同罟非罪名而云罪罟故知设罪以为罟谓多立科条使人易犯若设网以待乌兽是以谓之罟云廖谓病愈愈亦止也笺正义曰届极释言文极者穷尽之义故又转为己已止也邦国是畿外之辞故云天下骚扰谓王以虐政扰动之也以士民连文故云士卒与民十卒即从军者也言为残酷与施刑罪者残酷谓加害于民施刑谓布陈科禁虽害民是一所从言之异故重设其文也蟊贼者害禾稼之虫蟊疾是害禾稼之状言王之害民如虫之害稼故比之也笺以蟊贼是损害之实故以残酷痛疾言之罪罟是张设之言故以施刑罪言之不收者以田设网罟有收敛之期王施刑禁则不复收敛故责其不收也言目王所下大恶者谓条目王恶定本作目俗本为自误也】
　　人有土田女反有之人有民人女覆夺之笺云此言王削黜诸侯及卿大夫无罪者覆犹反也此宜无罪女反收之彼宜有罪女覆说之传收拘收也说赦也哲夫成城哲妇倾城传哲知也笺云哲谓多谋虑也城犹国也丈夫阳也阳动故多谋虑则成国妇人阴也阴静故多谋虑乃乱国音义【覆芳服反服也注及下同说音税注同一音他活反哲音喆本亦作喆知音智王申毛如字】疏【正义曰上八句言王之为恶皆由妇人下二句谓妇人之言不可聼用若谓智多谋虑之丈夫则兴成人之城国若为智多谋虑之妇人则倾败人之城国妇言是用国必防亡王何故用妇人之言为此大恶故疾之也笺正义曰哲智释言文智者役心以谋虑故云哲谓多谋虑也国之所存必筑城居之作者以城表国笺以其有城居之嫌故云城犹国也笺以丈夫阳阳动故多谋虑则成国妇人阴阴静故多谋虑则国乱由阴阳不等动静事异故俱多谋虑而成倾有殊也若然谋虑苟当则妇人亦成国任姒是也谋虑理乖虽丈夫亦倾城宰噽无极是也然则成败在于是非得失不由动静而云阴阳不同者于时褒姒用事干预朝政其意言褒姒有智虽欲身求代后子图夺宗非有益国之谋劝王不使聼用非言妇人有智皆将乱邦也】
　　懿厥哲妇为枭为鸱笺云懿有所痛伤之声也厥其也其幽王也枭鸱恶声之鸟喻褒姒之言无善妇有长舌维厉之阶乱匪降自天生自妇人匪敎匪诲时维妇寺传寺近也笺云长舌喻多言语是王降大厉之阶阶所由上下也今王之有此乱政非从天而下但从妇人出耳又非有人敎王为乱语王为恶者是惟近爱妇人用其言故也音义【懿于其反注同沈又如字枭古尧反姒音似寺徐音侍亦如字近附近之近下近爱近川同上时掌反语鱼据反】疏【笺正义曰懿与噫字虽异音义同金縢云噫公命我勿敢言与此同也噫者心有不平而为声故云有所痛伤之声痛伤褒姒乱国政也厥其释言文此刺幽王而褒姒是其妇故知其幽王也传正义曰寺即侍也侍御者必近其傍故以寺为近笺正义曰以舌动而为言故谓多言为长舌论语云驷不及舌亦谓言为舌也】
　　鞫人忮忒谮始竟背岂曰不极伊胡为慝传忮害忒变也笺云鞫穷也谮不信也竟犹终也胡何慝恶也妇人之长舌者多谋虑好穷屈人之语忮害转化其言无常始于不信终于背违人岂谓其是不得中乎反云维我言何用为恶不信也如贾三倍君子是识妇无公事休其蚕织传休息也妇人无与外政虽王后犹以蚕织为事古者天子为借千亩冕而朱纮躬秉耒诸侯为借百亩冕而青纮躬秉耒以事天地山川社稷先古敬之至也天子诸侯必有公桑蚕室近川而为之筑宫仞有三尺棘墙而外闭之及大昕之朝君皮弁素积卜三宫之夫人世妇之吉者使入蚕于蚕室奉种浴于川桑于公桑风戾以食之岁既单矣世妇卒蚕奉茧以示于君遂献茧于夫人夫人曰此所以为君服与遂副袆而受之少牢以礼之及良日后夫人缫三盆手遂布于三宫夫人世妇之吉者使缫遂朱緑之黄之以为黼黻文章服既成矣君服之以祀先王先公敬之至也笺云识知也贾物而有三倍之利者小人所宜知也君子反知之非其宜也今妇人休其蚕桑织絍之职而与朝廷之事其为非宜亦犹是也孔子曰君子喻于义小人喻于利音义【鞫居六反忮之豉反忒他得反谮本又作僭子念反背音佩注同慝他得反好呼报反贾音古注同尔雅云市也倍蒲罪反无与之与音预纮获耕反耒力对反昕音欣奉芳勇反下同种章勇反戾力计反燥也食音嗣单音丹茧古显反服与之与音余袆音辉副首饰袆是袆衣少诗照反缫素刀反本亦作縿同盆蒲门反絍女金反而与之与音预朝直遥反下朝廷同】疏【正义曰上言长舌之恶更说为恶之状此妇人之长舌多谋虑者乃好穷屈人之言语出言则为人患害且又变化无常所言以不信为始终竟于后背而违之岂肯自曰我之此言不中正乎反云维我此言何用为恶恶而不知其非故为可痛伤也既云出言不善又责其干乱朝政如商贾之求利三倍乃君子之人于是识知之非其宜也汝今妇人之不宜与朝廷公事而休止养蚕织絍干预男子之政亦非宜也传正义曰忮者以心忮格前人为之患害故以忮为害也释言云爽忒也孙炎曰忒变杂不一是忒为变之义也笺正义曰鞫穷释言文防谮者皆不信之言故以谮为不信也竟者卒尽之义故云竟犹终也胡何慝恶皆诗之通训佞人似智奸人乱徳皆自以为善此刺褒姒自以为贤岂谓是不得中乎反云维我言何用为恶不信自谓所行皆得中疾时人谓之恶不自嫌其不信所以至亡而不改也传正义曰休息释诂文传解妇人无与外事虽王后之贵犹以蚕织为事故引礼记以证之自古者天子以下皆祭义文也谓之借田者天官甸师注云借之言借也王一耕之而使庶人耘芓终之月令注云借民力所治之田也天子千亩诸侯百亩以事神有多少因而为之等差也冕者祭服之冠纮谓冕之下而仰属者止言服冕而冕有等级未知服何冕也夫人受茧服副袆则人君耕借或亦用祭服盖天子以衮冕也诸侯自祭其庙用冕耕借之服不过用冕也其纮天子以朱诸侯以青者以朱南方太阳之色故天子用之青东方少阳之色故诸侯用之所以下天子天子借田在南郊诸侯借田在东郊亦此意也躬秉耒耜谓亲耕之月令孟春天子亲载耒耜躬耕帝借是其事也此文兼有天子诸侯故云以事天地山川社稷先古总举诸神以为言也祭义作先古注云先古先祖定本作先公涉下先公而误耳既言人君亲耕又言王后亲蚕见祭祀之礼必夫妇致敬也蚕室必近川者夏官马质注引蚕书云蚕为龙精然则以龙是水物故近川为之取其气势也筑宫谓筑蚕宫之院墙也七尺曰仞言仞有三尺则蚕宫之墙高一丈矣尚书夏传文与此略同云筑官有三尺者其文误也故彼注云官当为宫雉长三丈高一丈度长以长度高以高则蚕宫高一丈礼志曰仞有三尺七尺曰仞彼文直云宫有三尺宫下当脱仞字也雉者城墙之度故郑计雉之数以推之乃引礼记以证之复言七尺曰仞是仞有三尺乃充一雉之度明其宫不得髙丈三矣彼注或云蚕宫高一丈三尺者衍三尺二字也棘墙谓墙上布棘以禁人之逾越不以御宼故外闭之大昕之朝者彼注云季春朔日之朝也知者以既卜之下即言养蚕之事季春始蚕故知是季春也昕者朝旦之名言大昕明是朔日之朝也皮弁素积者士冠礼注云皮弁者白鹿皮为冠象上古也积犹辟也以素为裳辟蹙其腰中皮弁之衣用布十五升其色象焉是也十三宫之夫人世妇之吉者谓天子则卜三夫人诸侯则卜世妇也月令注留养蚕者所卜夫人与世妇是天子之夫人亲蚕事也周礼王后六宫言三宫者亦据诸侯言之也故彼注云诸侯夫人三宫半王宫也言三宫据诸侯夫人有三宫言三宫之夫人亦如天子三夫人人各居一宫也以文兼天子诸侯故杂互陈之奉种浴于川文承大昕之下则以三月浴之矣天官内宰云仲春诏后率外内命妇治蚕于北郊马质注云月直大火则浴其种以仲春浴之者盖二月浴之至将生又浴之故不同也风戾以食之者彼注云叶及早凉脃采之风戾之使露气燥乃可食蚕蚕性恶湿也岁既单矣单尽故彼注云嵗单谓三月月尽之后也言岁者蚕岁之大功事毕于此也世妇卒蚕献茧于夫人据诸侯为说若天子则夫人卒蚕献于后夏传注云此诸侯之礼天子则献茧于后是也于君言示于夫人言献以茧是夫人之事主献夫人故夫人受之夫人而云副袆者彼注云副袆王后之服而云夫人记者容二王之后与以记意或然故言与为疑之辞虽王后受茧其服尊不过亦副袆也少牢以礼之者设少牢之馔以礼遇世妇也彼注云礼之者礼奉茧之世妇也缫三盆手者彼注云三盆手者三□也几缫每□大总而手振之以出绪也夏传注云手犹亲也言后夫人亲以手总之也言君服之以祀先王先公敬之至也以文兼天子诸侯故先王先公互言之笺正义曰利之多少其数无常必以三倍为言者以三是三才之数数之小成故举以言焉】
　　天何以刺何神不富舍尔介狄维予胥忌传刺责富福狄远忌怨也笺云介甲也王之为政既无过恶天何以责王见变异乎神何以不福王而有灾害也王不念此而改修徳乃舍女被甲夷狄来侵犯中国者反与我相怨谓其疾怨羣臣叛违也不吊不祥威仪不类人之云亡邦国殄瘁传类善殄尽瘁病也笺云吊至也王之为政徳不至于天矣不能致徴祥于神矣威仪又不善于朝廷矣贤人皆言奔亡则天下邦国将尽困穷音义【舎音舍注同介音界狄毛他歴反郑如字谓夷狄见贤遍反被皮寄反吊如字又音的瘁似醉反】疏【正义曰郑唯以介狄别解余皆同传正义曰刺讥者皆责之辞故刺为责也言何神不富则富是神之所加故以富为福也毛读狄为逖故为远也则介当训为大不得与笺同也忌者相憎怨之言故以忌为怨也王肃云舍尔大道远虑反与我贤者怨乎笺正义曰以辞有与夺意为彼此言维予胥忌是不当怨而怨则舍尔介狄者是当怨而舍之也且幽王荒滛惑乱将至灭亡兵在其颈尚不知悟安能复知大道远虑又大道远虑非幽王之所有何云舍汝乎何以者问之辞故云王之政无过恶天何以贵王也既问天之刺责又问神不福助亚前为势故何在神上天者羣神之精言天则神可知去天以外而别言神则谓人鬼地祗山川社稷之类也天之所责唯有妖变而已故云见变异若日食星殒山崩川竭之属也神所不福则是已有祸罚故云有灾害谓水旱虫螟霜雹疫疠之等也于时已有此等事故责王不改修徳敎也不应舍而舍则是已来犯王故知被甲夷狄来侵犯中国者臣若阿谀顺防必不为王所怨故知反与我相怨谓其疾怨羣臣叛违也以正直不肯从邪故为王所怨传正义曰类善殄尽瘁病皆释诂文笺正义曰吊至释诂文此经与上义相配成天刺神不福皆由政恶所致以王之为政徳不至于天故天以刺之不能致徴祥于神故神不福之威仪有不善于朝廷故相与怨忌】天之降罔维其优矣人之云亡心之忧矣传优渥也笺云优寛也天下罗罔以取有罪亦甚寛谓但以灾异谴告之不指加罚于其身疾王为恶之甚贤者奔亡则人心无不忧天之降罔维其几矣人之云亡心之悲矣传几危也笺云几近也言灾异谴告离人身近愚者不能觉音义【渥于角反谴弃战反离力智反】疏【正义曰毛以为上既言天刺责王贤人将去此又言其可忧之状天之所下此灾异之罗网维其饶渥而多矣贤人之言皆云己欲亡去我天下之人其心为之忧愁矣又丁宁言之天之所下灾异之罗网维其危险而甚矣贤人之言皆云欲亡去我天下之人其心为之悲哀矣郑唯以优为寛几为近为异余同传正义曰以优为优饶之义故为渥也信南山云既优既渥是优渥为丰多之意也笺正义曰以天之降罔是罗网寛广优饶者寛容之义故易传以优为寛天下罗网以取有罪正谓欲取王也不指害其身而微加谴告是其寛也传正义曰几危释诂文上言优者谓自天降而多也此言几者谓至人身而危二者相接成也笺正义曰几近释诂文上寛者谓微加谴告告而不改则祸及其身故离人近二者亦相接成但以忠臣谏君宜称祸近为切故易传也】
  </div>
  <div class="pagination">
   <a href="毛诗注疏_page24.html">
    上一页
   </a>
   <span>
    ...
   </span>
   <a href="毛诗注疏_page20.html">
    20
   </a>
   <a href="毛诗注疏_page21.html">
    21
   </a>
   <a href="毛诗注疏_page22.html">
    22
   </a>
   <a href="毛诗注疏_page23.html">
    23
   </a>
   <a href="毛诗注疏_page24.html">
    24
   </a>
   <span class="current-page">
    25
   </span>
   <a href="毛诗注疏_page26.html">
    26
   </a>
   <a href="毛诗注疏_page27.html">
    27
   </a>
   <a href="毛诗注疏_page28.html">
    28
   </a>
   <a href="毛诗注疏_page29.html">
    29
   </a>
   <a href="毛诗注疏_page26.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
