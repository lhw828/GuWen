<!DOCTYPE html>
<html>
<head>
    <meta charset="UTF-8">
    <title>韩诗外传 - 第 6 页/共 13 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>韩诗外传 - 第 6 页/共 13 页</h1>
    <div class="content">　　有君不能事，有臣欲其忠。达则文而容，穷则约而详。小人大心则慢而暴，小心则淫而倾，知则攫盗而渐，愚则毒贼而乱，喜则轻易而快，忧则挫而慑，达则骄而偏，穷则弃而累。其肢体之序与禽兽同节，言语之暴与蛮夷不殊，出则为宗族患，入则为乡里忧。《诗》曰：“如蛮如髦，我是用忧。”
　　
　　第二十四章
　　
　　传曰：爱由情出谓之仁，节爱理宜谓之义，致爱恭谨谓之礼，文礼谓之容。礼容之义生，以治为法。故其言可以为民道，民从是言也。行可以为民法，民从是行也。书之于策，传之于志。万世子子孙孙道而不舍。由之则治，失之则乱。由之则生，失之则死。今夫肢体之序与禽兽同节，言语之暴与蛮夷不殊，混然无道，此明王圣主之所罪。《诗》曰：“如蛮如髦，我是用忧。”
　　
　　第二十五章
　　
　　客有说春申君者曰：“汤以七十里，文王百里，皆兼天下，一海内。今夫孙子者，天下之贤人也，君藉之百里之势，臣窃以为不便于君，若何？”春申君曰：“善。”于是使人谢孙子。孙子去而之赵，赵以为上卿。客又说春申君曰：“昔伊尹去夏之殷，殷王而夏亡。管仲去鲁入齐，鲁弱而齐强。由是观之，夫贤者之所在，其君未尝不善，其国未尝不安也。今孙子天下之贤人，何谓辞而去？”春申君又云：“善。”于是使使请孙子。孙子为书谢之曰：“鄙语曰：‘疠怜王’，此不恭之语也。虽然，不可不审也。此为劫杀死亡之生言者也。夫人主年少而放，无术以知奸，即大臣以夺断图私，以禁诛于己也。故舍贤长而立幼弱，废正适而立不义，故《春秋》志之，曰：‘楚王之子围聘于郑，未出境，闻王病重，返问疾，遂以冠缨绞王而杀之，因自立。齐崔杼不许。欲自刃于庙，崔杼又不许。庄公走出，踰于外墙，射中其股，遂杀之，而立其弟景公。’近世所见，李兑用赵，饿主父于沙丘，百日而杀之。淖齿用齐，擢闵王之筋而悬之于庙梁，宿昔而杀之。上比远世，未至绞颈射股也，下比近世，未至擢筋饿死也。夫劫杀死亡之主，心之忧劳，形之苦痛，必甚于疠矣。由此观之，疠虽邻王，可也。”因为赋曰：“琁玉瑶珠不知佩，杂布与锦不知异。闾娵子都莫之媒，嫫母力父是之喜。以盲为明，以聋为聪。以是为非，以吉为凶。呜呼上天，曷为其同！”《诗》曰：“上帝甚蹈，无自瘵焉。”
　　
　　第二十六章
　　
　　南苗异兽之鞟犹犬羊也。与之于人犹死之药也。安旧移质习贯易性而然也。夫狂者自龁，忘其非刍豢也，饭土而忘其非粱饭也。然则楚之狂者楚言，齐之狂者齐言，习使然也。夫习之于人微而者，深而固，是畅于筋骨，贞于胶漆。是以君子务为学也。《诗》曰：“既见君子，德音孔胶。”
　　
　　第二十七章
　　
　　孟子曰：仁，人心也。义，人路也。舍其路弗由，放其心而弗求。人有鸡犬放，则知求之。有放心而不知求，其于心为不若鸡犬哉？不知类之甚矣。悲夫！终亦必亡而已矣。故学问之道无他焉，求其放心而已。《诗》曰：“中心藏之，何日忘之。”
　　
　　第二十八章
　　
　　道虽近，不行不至。事虽小，不为不成。暇日多者，出人不远矣。夫巧弓在此手也，胶漆之和，即可以为万乘之宝也，及其彼手而贾不数铢。人同材钧而贵贱相万者，尽心致志也。《诗》曰：“中心藏之，何日忘之。”
　　
　　第二十九章
　　
　　传曰：诚恶恶，知刑之本，诚善善，知敬之本。惟诚感神，达乎民心，知刑敬之本，则不怒而威，不言而信。诚德之主也，言之所聚也。《诗》曰：“鼓钟于宫，声闻于外。”
　　
　　第三十章
　　
　　孔子见客。客去，颜渊曰：“客仁也？”孔子曰：“恨兮其心，颡兮其口，仁则吾不知也。”颜渊蹵然变色，曰：“变玉度尺，虽有十仞之土，不能掩其光。良珠度寸，虽有百仞之水，不能掩其莹。夫形体之包心也，闵闵乎其薄也。茍有温良在其中，则眉睫着之矣。疵瑕在其中，则眉睫亦不匿之。”《诗》曰：“鼓钟于宫，声闻于外。”言有诸中必形诸外也。
　　
　　第三十一章
　　
　　伪诈不可长，空虚不可守，朽木不可雕，情亡不可久。《诗》曰：“鼓钟于宫，声闻于外。”言有中者必能见外也。
　　
　　第三十二章
　　
　　所谓庸人者，口不能道乎善言，心不能知先王之法，动作而不知所务，止立而不知所定，日选于物而不知所贵，不知选贤人善士而托其身焉，从物而流，不知所归，五凿为政，心从而坏，遂不反。是以动而形危，静则名辱。《诗》曰：“之子无良，二三其德。”
　　
　　第三十三章
　　
　　客有见周公者，应之于门曰：“何以道旦也？”客曰：“在外即言外，在内即言内。入乎将毋？”周公曰：“请入。”客曰：“立即言义，坐即言仁。坐乎将毋？”周公曰：“请坐。”客曰：“疾言则翕翕，徐言则不闻。言乎将毋？”周公唯唯：“旦也喻。”明日与师而诛管蔡。故客为以不言之说，周公善听不言之说。若周公可谓能听微言矣。故君子之告人也微，其救人之急也婉。《诗》曰：“岂敢惮行，畏不能趋。”
　　
　　
　　
　　
　　韩诗外传卷第五
　　
　　第一章
　　
　　子夏问曰：“《关雎》何以为《国风》始也？”孔子曰：“《关雎》之至矣乎！夫《关雎》之人，仰则天，俯则地，幽幽冥冥，德之所藏，纷纷沸沸，道之所行，虽神龙化，斐斐文章。大哉《关雎》之道也，万物之所系，羣生之所悬命也，河洛出《书图》，麟鳯翔乎郊。不由《关雎》之道，则《关雎》之事将奚由至矣哉？夫六经之策，皆归论汲汲，盖取之乎《关雎》。《关雎》之事大矣哉！冯冯翊翊，自东自西，自南自北，无思不服。子其勉强之，思服之。天地之间，生民之属，王道之原，不外此矣。”子夏喟然叹曰：“大哉《关雎》，乃天地之基地。”《诗》曰：“钟鼓乐之。”
　　
　　第二章
　　
　　孔子抱圣人之心，彷徨乎道德之域，逍遥乎无形之乡，倚天理，观人情，明终始，知得失。故兴仁义，厌势利，以持养之。于时周室微，王道绝，诸侯力政，强劫弱，众暴寡，百姓靡安，莫之纪纲，礼仪废坏，人伦不理。于是孔子自东自西，自南自北，匍匐救之。
　　
　　第三章
　　
　　王者之政，贤能不待次而举，不肖不待须而废，元恶不待教而诛，中庸不待政而化。分未定也，则有昭穆。虽公卿大夫之子孙也，行绝礼义，则归之庶人。虽庶民之子孙也，积文学，正身行，能礼义，则归之士大夫。反侧之民，牧而试之，须而待之，安则畜，不安则弃。五疾之民，上收而事之。官施而衣食之，材行反时者，死无赦，谓之天诛。是王者之政也。《诗》曰：“人而无仪，不死何为！”
　　
　　第四章
　　
　　君者，民之源也。源清则流清，源浊则流浊。故有社稷者，不能爱其民，而求民亲己爱己，不可得也。民不亲不爱，而求为己用，为己死，不可得也。民弗为用，弗为死，而求兵之劲，城之固，不可得也。兵不劲，城不固，而欲不危削灭亡，不可得也。夫危削灭亡之情，皆积于此，而求安乐是闻，不亦难乎？是枉生者也。悲夫！枉生者不须时而灭亡矣。故人主欲强固安乐，莫若反己。欲附下一民，则莫若反之政。欲修政美俗，则莫若求其人。彼其人者，联系今之世，而志乎古之道。以天下之王公莫之好也，而是子独好之。以民莫之为也，而是子独为之也。抑好之者贫，为之者穷，而是子犹为之，而无是须臾怠焉。差焉独明夫先王所以遇之者，所以失之者，知国之安危臧否，若别白黑，则是其人也。人主欲强固安乐，则莫若与其人用之，巨用之，则天下为一，诸侯为臣。小用之，则威行邻国。莫之能御。若殷之用伊尹，周之遇太公，可谓巨用之矣。齐之用管仲，楚之用孙叔敖，可为小用之矣。巨用之者如彼，小用之者如此也。故曰：驳而霸，无一而亡。《诗》曰：“四国无政，不用其良。”不用其良臣而不亡者，未之有也。
　　
　　第五章
　　
　　造父，天下之善御者矣，无车马则无所见其能。羿，天下之善射者矣，无弓矢则无所见其巧。彼大儒者，善调一天下者也，无百里之地，四无所见其功。夫车固马选而不能以致千里者，则非造父也。弓调矢直而不能射远中微者，则非羿也。用百里之地而不能调一天下制四夷者，则非大儒也。彼大儒者，虽隐居穷巷陋室，无置锥之地，而王公不能与之争名矣。用百里之地，则千里之国不能与之争胜矣。棰笞暴国，一齐天下，莫之能倾，是大儒之勋也。其言有类，其行有礼，其举事无悔，其持险应变曲当，与时迁徙，与世偃仰，千举万变，其道一也，是大儒之稽也。故有俗人者，有俗儒者，有雅儒者，有大儒者。耳不闻学，行无正义，迷迷然以富利为隆，是俗人也。逢衣博带，略法先王而不足于乱世，术谬学杂，举不知法先王而壹制度，不知隆礼义而杀《诗》《书》，其衣冠行为已同于世俗，而不知其恶也。言谈议说已无异于老墨，而不知分。是俗儒者也。法先生，一制度，言行有大法，而明不能济法教之所不及，闻见之所示至，知之为知之，不知为不知，内不自诬，外不诬人，以是尊贤敬法，而不敢怠傲焉。是雅儒者也。法先王依礼义，以浅持博，以一行万。茍有仁义之类，虽鸟兽若别黑白。奇物变怪，所未尝闻见，卒然起一方，则法统类以应之，无所疑作（下加心），援法而度之，奄然如合符节。是大儒者也。故人主用俗人，则万乘之国亡。用俗儒，则万乘之国存。用雅儒，则千里之国安。用大儒，则百里之地，久而三年，天下为一，诸侯为臣。用万乘之国则举错而定，一朝而白。《诗》曰：“周虽旧邦，其命维新。”可谓白矣。文王亦可谓大儒已矣。
　　
　　第六章
　　
　　楚成王读于殿上，而伦扁在下，作而问曰：“不审主君所读何书也？”成王曰：“先圣之书。”伦扁曰：“此直先圣王之糟粕耳。”成王曰：“子何以言之？”伦扁曰：“以臣轮言之。夫以规为圆，矩为方，此其可付乎子孙者也。若夫合三木而为一，应乎心，动乎体，其不可得而传者也。则凡所传直糟粕耳。”故唐虞之法可得而考也。其喻人心不可及矣。《诗》曰：“上天之载，无声无臭。”其孰能及之？
　　
　　第七章
　　
　　孔子学鼓琴于师襄子而不进，师襄子曰：“夫子可以进矣。”孔子曰：“丘已得其曲矣，未得其数也。”有间，曰：“夫子可以进矣。”曰：“丘已得其数矣，未得其意也。”有间，复曰：“夫子可以进矣。”曰：“入已得其意矣，未得其人也。”有间，复曰：“夫子可以进矣。”曰：“入已得其人矣，未得其类也。”有间，曰：“邈然远望，洋洋乎，翼翼乎，必作此乐也。黯然而黑，几然而长，以王天下，以朝诸侯者，其惟文王乎。”师襄子避席再拜曰：“善！师以为文王之操也。”故孔子持文王之声，知文王之为人。师襄子曰：“敢问何以知其文王之操也？”孔子曰：“然。夫仁者好韦，智者好弹，有殷懃之意者好丽。丘是以知文王之操也。”传曰：闻其末而达其本者，圣也。
　　
　　第八章
　　
　　纣之为主，戮无辜，劳民力，寃酷之令，加于百姓，憯凄之恶，施于大臣。羣下不信，百姓疾怨，故天下叛而愿为文王臣，纣自取之也。夫贵为天子，富有天下，及周师至而令不行乎左右，悲夫！当是之时，索为匹夫，不可得也。《诗》曰：“天谓殷适，使不侠四方。”
　　
　　第九章
　　
　　夫五色虽明，有时而渝。丰交之木，有时而落。物有成衰，不得自若。故三王之道，周则复始，穷则反本，非务变而已，将以止恶扶微，绌缪瀹非，调和阴阳，顺万物之宜也。《诗》曰：“亹亹我王，纲纪四方。”
　　
　　第十章
　　
　　礼者则天地之体，因人之情而为之节文者也。无礼，何以正身？无师，安知礼之是也？礼然而然，是情安于礼也。师云而云，是知若师也。情安礼，知若师，则是君子之道。言中伦，行中理天下顺矣。《诗》曰：“不识不知，顺帝之则。”
　　
　　第十一章
　　
　　上不知顺孝，则民不知反本。君不知敬长，则民不知贵亲。禘祭不敬，山川失时，则民无畏矣。不教而诛，则民不识劝也。故君子修身及孝，则民不倍矣。敬孝达乎下，则民知慈爱矣。好恶喻乎百姓，则下应其上如影响矣。是则兼制天下，定海内，臣万姓之要法也，明王圣主之所不能须臾而舍也。《诗》曰：“成王之孚，下土之式。永言孝思，孝思维则。”
　　
　　第十二章
　　
　　成王之时，有三苗贯桑而生，同为一秀，大几满车，长几充箱，民得而上诸成王。成王问周公曰：“此何物也？”周公曰：“三苗同为一秀，意者天下殆同一也。”比几三年，果有越裳氏重九译而至，献白雉于周公。曰：“道路悠远，山川幽深。恐使人之未达也，故重译而来。”周公曰：“吾何以见赐也？”译曰：“吾爱命国之黄髪，曰：‘久矣天之不迅风疾雨也，海之不波溢也，三年于兹矣。意者中国殆有圣人，盍往朝之。’于是来也。”周公乃敬求其所以来。《诗》曰：“于万斯年，不遐有佐。”
　　
　　第十三章
　　
　　登高临深，远见之乐，台榭不若丘山所见高也。平原广望，博观之乐，沼池不如川深所见博也。劳心苦思，从欲极好，靡财伤情，毁名损寿。悲夫伤哉！穷君之反于是道而愁百姓。《诗》曰：“上帝板板，下民卒瘅。”
　　
　　第十四章
</div>
    <div class="pagination">
<a href="韩诗外传_page5.html">上一页</a><a href="韩诗外传.html">1</a><a href="韩诗外传_page2.html">2</a><a href="韩诗外传_page3.html">3</a><a href="韩诗外传_page4.html">4</a><a href="韩诗外传_page5.html">5</a><span class="current-page">6</span><a href="韩诗外传_page7.html">7</a><a href="韩诗外传_page8.html">8</a><a href="韩诗外传_page9.html">9</a><a href="韩诗外传_page10.html">10</a><a href="韩诗外传_page11.html">11</a><span>...</span><a href="韩诗外传_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
