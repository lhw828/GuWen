<!DOCTYPE html>
<html>
<head>
    <meta charset="UTF-8">
    <title>诗传通释 - 第 35 页/共 41 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>诗传通释 - 第 35 页/共 41 页</h1>
    <div class="content">　　诗传通释卷十八
　　元　刘瑾　撰
　　诗
　　朱子集传
　　荡之什三之三
　　荡荡上帝下氏之辟【必亦反】疾威上帝其命多辟【匹亦反】天生烝民其命匪谌【市林反或叶市隆反】靡不有初鲜克有终【叶诸深反或如字】
　　赋也荡荡广大貌辟君也疾威犹暴虐也多辟多邪辟也烝众谌信也　言此荡荡之上帝乃下民之君也今此暴虐之上帝其命乃多邪僻者何哉盖天生众民其命有不可信者盖其降命之初无有不善而人少能以善道自终是以致此大乱使天命亦罔克终如疾威而多僻也盖始为怨天之辞而卒自解之如此【严氏曰疾威者厉王所为而天实命之是天为此疾威天实为之则无所归咎然天亦岂欲令厉王为恶乎天生众民其命有不可信者其初皆善而其终鲜善是人自暴自弃非天使之然王自不为善岂天赋予以恶哉】刘康公曰【熊刚大曰刘采邑名康谥也康公定王同母弟所谓王季子也】民受天地之中以生所谓命也能者养之以福不能者败以取祸此之谓也【熊刚大曰天地之中犹言天地之性也以此理无过不及而言故谓之中人之生必禀受此理而俱生此乃所赋之命也能顺其则顺天地之命者也所以得福不能循其则逆天地之命者也所以得祸王介甫曰受天地之中一也则靡不有初败以取祸者众则鲜克有终鲜克有终则命靡谌矣】
　　文王曰咨咨女【音汝】殷商曾是彊御曾是掊【蒲侯反】克曾
　　是在位曾是在服【叶蒲比反】天降慆【他刀反】徳女兴是力赋也此设为文王之言也咨嗟也殷商纣也【曹氏曰自契始封商地在上洛汤受命毫殷地在蒙今曰殷商并举之也】强御暴虐之臣也【谢叠山曰强强梁御如御人于国门之外之御】掊克聚敛之臣服事慆慢兴起也力如力行之力　诗人知厉王之将亡故为此诗托于文王所以嗟叹殷纣者【严氏曰二章以下设为文王之词盖陈厉王之失而托之商也所谓借秦为谕耳】言此暴虐聚敛之臣在位用事乃天降慆慢之徳而害民【王介甫曰强梁掊克是为慆慢辅氏曰此章以下托为文王叹纣之辞者盖厉王暴虐诗人不敢直刺其恶故耳且厉王之虐大畧似纣以谓与乱同事罔不亡也自古危乱之君率是暴虐与聚敛之臣并用盖此两等人实相须也非暴虐则无以为聚敛之资非聚敛则无以极暴虐之恶也慆徳谓慢天之人即暴虐聚敛之臣也所以敢为暴敛之事者只縁慢天故尔】然非其自为之也乃汝兴起此人而力为之耳
　　文王曰咨咨女殷商而秉义类彊御多怼【直类反】流言
　　以对冠攘式内侯作【侧虑反】侯祝【周救反】靡届靡究
　　赋也而亦女也义善怼怨也流言浮浪不根之言也侯维也作读为诅诅祝怨谤也　言汝当用善类而反任此暴虐之人使用流言以应对【胡庭芳曰强御多怼流言以对者正如所谓御人以口给之意强御与前章相应指所用之人也】则是为寇盗攘窃而反居内矣是以致怨谤之无极也
　　文王曰咨咨女殷商女炰【白交反】烋【火交反】于中国【叶于逼反】
　　敛怨以为徳不明尔徳时无背【布内反】无侧尔徳不明以无陪【蒲回反】无卿
　　赋也炰烋气健貌【谢叠山曰以傲狠作气势以暴虐作威声如虎狼炰烋之状】敛怨以为徳多为可怨之事而反自以为徳也背后侧傍陪贰也【孔氏曰陪贰谓副贰王者则三公也】言前后左右公卿之臣皆不称其官如无人也【李迂仲曰乱世之君是非颠倒邪正错乱无人以辅弼之故也】
　　文王曰咨咨女殷商天不湎【面善反】尔以酒不义从式
　　【叶式吏反】既愆尔止靡明靡晦【叶呼洧反】式号式呼【火故反】俾昼作夜【叶羊茹反】
　　赋也湎饮酒变色也式用也言天不使尔沈湎以酒而惟不义是从是用耳止容止也【严氏曰非天使之是汝自为恶也尔之容止既自取愆过又无明无晦而饮酒不息呌号讙呼使昼作夜荒乱甚矣】
　　文王曰咨咨女殷商如蜩如螗【音唐】如沸如羮【叶卢当反】小
　　大近丧【息浪反叶平声】人尚乎由行【叶户郎反】内奰【皮器反】于中国覃及鬼方
　　赋也蜩螗皆蝉也如蝉鸣如沸羹皆乱意也小者大者几于丧亡矣尚且由此而行不知变也【胡庭芳曰所谓安其危而利其菑乐其所以亡者也】奰怒覃延也鬼方逺夷之国也【胡庭芳曰夏曰獯鬻商曰鬼方周曰猃狁汉曰匈奴魏曰突厥见唐髙祖纪其实一国而异其名也】言自近及逺无不怨怒也
　　文王曰咨咨女殷商匪上帝不时【叶上止反】殷不用旧【叶巨】
　　【已反】虽无老成人尚有典刑曾是莫聴【汤经反】大命以倾赋也老成人旧臣也典刑旧法也【谢叠山曰三代而上国有大政有大议有大疑皆决于老成人之言曰图任旧臣人共政殷先王所以立国也曰人惟求旧曰无侮老成人盘庚所以兴也曰汝惟商老成人宅心知训周公所以诲康叔也犂老播弃格人罔敢知吉纣所以亡也在位罔有耆旧俊在厥服平王所以东迁也】　言非上帝为此不善之时但以殷不用旧致此祸尔虽无老成人与图先王旧政然典刑尚在可以循守乃无聴用之者是以大命倾覆而不可救也
　　文王曰咨咨女殷商人亦有言颠沛之掲【纪竭去例二反】枝
　　叶未有害【许曷暇憇二反】本实先拨【蒲末反叶方吠笔烈二反】殷鉴不逺在夏后之世【叶始制私列二反】
　　赋也颠沛仆拔也掲本根蹶起之貌拨犹絶也鉴视也夏后桀也　言大木掲然将蹶枝叶未有折伤而其根本之实已先絶然后此木乃相随而颠拔尔苏氏曰商周之衰典刑未废诸侯未畔四夷未起而其君先为不义以自絶于天莫可救止正犹此耳【严氏曰王者天下之本也天下未有祸败而王身无道本先拨矣枝叶盖将従之也】殷鉴在夏盖为文王叹纣之辞然周鉴之在殷亦可知矣【欧阳子曰非独周之鉴殷殷之鉴夏后之兴者当又鉴厉王也】
　　荡八章章八句【潘氏曰首章前四句有怨天之词后四句乃解前四句谓天之降命本无不善惟人不以善道自终故天命亦不克终如疾威而多邪僻也此章意既如此故自次章以下托文王告纣之词皆就人君身上説使知其非天之过如汝兴是力汝徳不明与天不湎尔以酒匪上帝不时之类皆是发首章之意　彭氏曰板荡之诗深刺其君之恶盖大臣忧国爱君之心不敢不如是也】
　　序召穆公伤周室大坏也厉王无道天下荡荡无纲纪文章故作是诗也
　　苏氏曰荡之名篇以首句有荡荡上帝耳序説云云非诗之本意也
　　抑抑威仪维徳之隅人亦有言靡哲不愚庶人之愚亦职维疾【叶疾二反】哲人之愚亦维斯戾
　　赋也抑抑宻也隅廉角也【孔氏曰隅者角也廉者棱也角必有棱故曰廉隅】郑氏曰人宻审于威仪者是其徳必严正也故古之贤者道行心平可外占而知内如宫室之制内有绳直则外有廉隅也【吕东莱曰此诗以威仪为主修身之道至切至近莫过于此也王介甫曰徳譬则宫城也仪譬则隅也视其隅则宫城之中可知矣严氏曰首章第一义言威仪之当慎威仪云者声音笑貌云乎哉容貌顔色曽子所谓道动容周旋中礼孟子所谓盛徳也彭氏曰惟徳之隅盖有诸中必形于外也制于外所以养其中也观曽子所言正顔色动容貌孟子所言见于面盎于背是也】哲知庶众职主戾反也　卫武公作此诗使人日诵于其侧以自警【严氏曰诗皆自警之言修身治国平天下之道与中庸大学相表里】言抑抑威仪乃徳之隅则有哲人之徳者固必有哲人之威仪矣而今之所谓哲者未尝有其威仪则是无哲而不愚矣【辅氏曰徳与威仪内外之符也哲与愚徳性之反也观賔之初筵一诗则当时习俗都无威仪可知矣此所以有靡哲不愚之叹也】夫众人之愚盖有禀赋之偏宜有是疾不足为怪【王介甫曰庶人之愚则天性之疾也孔子曰民有三疾】哲人而愚则反戾其常矣
　　无竞维人四方其训之有觉徳行【下孟反】四国顺之訏
　　【况于反】谟定命逺犹辰告【叶古得反】敬慎威仪维民之则赋也竞强也觉直大也訏大谟谋也大谋谓不为一身之谋而有天下之虑也【吕东莱曰所谋不止于一身而计天下之安危也】定审定不改易也命号令也犹图也逺谋谓不为一时之计而为长久之规也【吕东莱曰所谋不止于一时而鉴百世之损益也】辰时告戒也辰告谓以时播告也【辅氏曰不为一身之谋而为天下之虑者訏谟也所谋者大则其命令之出也必审定而不易朝令夕改者不能訏谟者也不为一时之计而为长久之规者逺犹也所图者逺则告戒于下者必以时而不忽号令不时者不能逺犹者也】则法也　言天地之性人为贵故能尽人道则四方皆以为训有觉徳行则四国皆顺从之故必大其谋定其命逺图时告敬其威仪然后可以为天下法也【辅氏曰尽人道也觉徳行也治己之事也訏谟定命也逺犹辰告也治国之事也内则治己外则治国诸侯之职举矣终之以敬慎威仪为民之则者又所以着威仪之为重也谢叠山曰人君以一身之法为天下之法也】其在于今【叶音经】兴迷乱于政【叶音征】颠覆厥徳荒湛【都南】
　　【反下同】于酒【叶子小反】女【音汝】虽湛乐【音洛】从弗念厥绍【市沼反】罔敷求先王克共【九勇反】明刑【叶胡光反】
　　赋也今武公自言己今日之所为也兴尚也【郑氏曰兴犹尊尚也】女武公使人诵诗而命己之词也后凡言女言尔言小子者放此【问抑诗东莱硬要做刺厉王縁以尔汝字碍曰如幕中之辨人反以女为叛台中之评人反以汝为倾等类亦是自谓古人此様亦多】湛乐从言惟湛乐之是从绍谓所承之绪也敷求先王广求先王所行之道也共执刑法也
　　肆皇天弗尚【叶平声】如彼泉流无沦胥以亡夙兴夜寐
　　洒扫廷内维民之章修尔车马弓矢戎兵【叶晡亡反】用戒戎作用遏【他厯反】蛮方
　　赋也弗尚厌弃之也沦陷胥相章表戒备戎兵作起逷逺也　言天所不尚则无乃沦陷相与而亡如泉流之易乎是以内自庭除之近外及蛮方之逺细而寝兴洒扫之常大而车马戎兵之变虑无不周备无不饬也【辅氏曰此承上章而言所为如此则必为天所厌弃矣无乃沦胥以亡如泉流之不可止欤是岂可不自警乎故必无内外无近逺无细大无常变皆当整办饬备如此然后庶几近而吾民有所仪表逺而蛮方有所畏避也】上章所谓訏谟定命逺犹辰告者于此见矣
　　质尔人民谨尔侯度用戒不虞【叶元具反】慎尔出话敬尔
　　威仪【叶牛何反】无不柔嘉【叶居何反】白圭之玷【丁簟反】尚可磨也斯言之玷不可为【叶吾禾反】也
　　赋也质成也定也【辅氏曰质训成与定惟成而后能定也】侯度诸侯所守之法度也虞虑话言柔安嘉善玷缺也　言既治民守法防意外之患矣【苏氏曰苟失其民心慢其侯度则将有不虞之祸起辅氏曰益之告舜以儆戒无虞亦以罔失法度为先能谨我之法度则可以免不虞之患矣】又当谨其言语盖玉之玷缺尚可磨鑢使平言语一失莫能救之其戒深切矣【辅氏曰上三句治国之事也中三句治己之事也身正而后国治此尤不可不谨前但言威仪而已至此章又兼话言言之威仪形于身者言语出于口者皆徳之符也下四句又极言其言语之不可不慎也陈夀翁曰上以出话威仪对言下専以言语言盖容貌词气皆徳之符其不可不谨一也故此诗于威仪凡六言之而于言语亦三致意焉前章之命告此章之言玷下章之无易由言是也段氏曰言行均不可以有失而言之失尤易能谨其易者则行可知也故此章末唯戒夫斯言之玷】故南容一日三复此章而孔子以其兄之子妻之【家语曰独居思仁公居言义一日三复白圭之玷是宫縚之行也黄直卿曰三复谓每诵至此再三反复以识之非谓一次三复亦非谓只一日三次诵之也　不是一日读此乃是日日读之玩味此诗而欲谨言也　又曰南容深有意于谨言此邦有道所以不废邦无道所以免祸故孔子以兄子妻之】无易【以豉反】由言无曰苟矣【此二句不用韵】莫扪【音门】朕舌言不
　　可逝【叶音折与舌叶】矣无言不雠【叶市又反】无徳不报【叶蒲救反】惠于朋友【叶羽已反】庶民小子【叶奬里反】子孙绳绳万民靡不承
　　赋也易轻扪持逝去雠答承奉也　言不可轻易其言盖无人为我执持其舌者故言语由己易致差失常当执持不可放去也【严氏曰由言者由己言之也所谓唯其言而莫予违也】且天下之理无有言而不雠无有徳而不报者若尔能惠于朋友【孔氏曰朋友谓卿大夫等】庶民小子则子孙绳绳【严氏曰绳绳如绳之牵连不絶也】而万民靡不承矣皆谨言之效也视尔友君子辑【音集】柔尔顔【叶鱼坚反】不遐有愆相【息亮反】在
　　尔室尚不愧于屋漏无日不显莫予云觏神之格【叶刚鹤反】思不可度【待洛反】思矧可射【音亦叶弋灼反】思
　　赋也辑和也遐何通愆过也尚庶几也屋漏室西北隅也【李寳之曰曽子问谓之当室之白孙炎云当室之白日光所漏入也】觏见也格至度测矧况也射斁通厌也　言视尔友于君子之时和柔尔之顔色其戒惧之意常若自省曰岂不至于有过乎盖常人之情其修于显者无不如此然视尔独居于室之时亦当庶几不愧于屋漏然后可尔无曰此非明显之处而莫予见也当知鬼神之妙无物不体其至于是有不可得而测者不显亦临犹惧有失况可厌射而不敬乎【辅氏曰辑柔尔顔言其顔色之温柔也不遐有愆言其心思之警惧也有是心则有是顔此亦内外之符也常能如是则岂至于有过失乎然人心操则存舍则亡天理存亡只在敬肆之间须当于暗室屋漏之中不睹不闻之际常若十手所指十目所视兢兢业业之心不可有一息之间断方可若曰此非显明之处人莫予见也此心一萌则便间断矣所以如此者盖鬼神体物而不遗洋洋乎如在其上如在其左右其至也尚不可测度况可厌射之乎唯不敢有所厌斁则此心始无间断也　相在尔室以下只是做存养工夫】此言不但修之于外又当戒谨恐惧乎其所不睹不闻也【彭氏日视尔友君子以下以诚而交于人修之于显也相在尔室以下以诚而对乎天慎之于静也吕东莱曰此章教以内外交修也谢叠山曰庄子云为不善于显明之中者人得而非之为不善于幽闇之中者鬼神得而责之君子无人非无鬼责亦此意也】子思子曰君子不动而敬不言而信【君子之戒谨恐惧无时不然不待言动而后敬信也陈安卿曰屋漏人迹不到之地须是戒惧方无愧怍君子不待于动而应事接物方始敬未接物之前已无非敬矣不待发言而后信实未发言之前本来真实无非信矣】又曰夫微之显诚之不可揜如此【陈安卿曰此理虽隠微而甚显以隂阳之往来屈伸皆是真实而无妄所以发见之不可揜如此】此正心诚意之极功而武公及之则亦圣贤之徒矣【愚按不遐有愆者是省察之功所以遏人欲于将萌即中庸之内省不疚而慎独之事也能慎独则意无不诚矣不愧屋漏者是存养之功所以存天理之本然即中庸之不睹不闻而戒惧之事也能戒惧则心无不正矣所谓正心诚意之极功者也盖由武公本亦圣贤之徒宜其所言合乎圣贤之道也】
　　辟尔为徳俾臧俾嘉【叶居何反】淑慎尔止不愆于仪【叶牛何反】
　　不僭不贼鲜【息浅反】不为则投我以桃报之以李彼童而角实虹【户公反】小子【叶奬里反】
　　赋也辟君也指武公也【愚按此章之中首言辟者武公自君道言之也继言尔者自君臣亲宻言之也末言小子则公之谦调也】止容止也僭差贼害则法也无角曰童虹溃乱也【严氏曰虹谓幻惑也如蝃蝀不正之气暂见于天须防散灭】既戒以修徳之事【吕东莱曰戒以君尔为徳俾臧俾嘉欲其尽君徳之善也淑慎】
　　【尔止不愆于仪此诗以威仪为主故屡言之】而又言为徳而人法之犹投桃报李之必然也【辅氏曰不僭则又言永无差谬不贼则又言永无亏损如是则鲜有不为人所法则者此必然之效也】彼谓不必修徳而可以服人者是牛羊之童者而求其角也亦徒溃乱汝而已岂可得哉【黄实夫曰武公极言君臣相应之机必即物理之易见者言之】
　　荏【而甚反】染【而渐反】柔木言缗之丝【叶新夷反】温温恭人维徳
　　之基其维哲人告之话言顺徳之行【与言叶】其维愚人覆谓我僭【叶七寻反】民各有心
　　兴也荏染柔貌柔木柔忍【刃】之木也缗纶也被之纶以为弓也【张子曰柔和之木乃弓之材温恭之人乃徳之质真氏曰温者和易之意筑室者以基为固修身者以敬为本故此温温恭谨之人有立徳之基也首章验其徳之隅此章立其徳之基熟味其辞武公作圣之功于是焉在辅氏曰武公三以温柔为言无不柔嘉也辑柔尔顔也至此又明言温柔为进徳之基盖人才温柔则便是消磨了那客气消磨得客气则其徳方可进故明道谓义理与客气常相胜只看消长分数为君子小人之别消尽者为大贤而横渠亦言学者先须去其客气惟温柔则可以进学】话言古之善言也覆犹反也僭不信也民各有心言人心不同愚智相越之逺也【吕东莱曰言人之质有美有恶故有可告语者有不可告语者】
　　于【音乌】乎【音呼】小子【叶奬礼反】未知臧否【音鄙】匪手之言示之
　　事【叶上止反】匪面命之言提其耳借曰未知亦既抱子【同上】民之靡盈谁夙知而莫【音慕】成
　　赋也非徒手之也而又示之以事非徒面命之也而又提其耳所以喻之者详且切矣【严氏曰曲礼云长者与之提携则两手奉长者之手负劔辟咡诏之注云倾头与语又云口耳之间曰咡是携手提耳皆长者教诲小子之常】假令言汝未有知识则汝既长大而抱子宜有知矣【辅氏曰武公老矣而使人谓其小子可谓不自盈满矣只此便见其温柔之意言示之事谕之明也言提其耳告之切也告之者既明且切则宜有警矣而犹不知觉何哉借曰未有知识则亦既抱子矣况耄期之年乎则是宜有警也】人若不自盈满能受教戒则岂有既早知而反晚成者乎
　　昊天孔昭【叶音灼】我生靡乐【音洛】视尔梦梦【莫公反】我心惨
　　惨【当作懆七到反叶七各反】诲尔谆谆【之纯反】聴我藐藐【美角反】匪用为教【叶入声】覆用为虐借曰未知亦聿既耄【叶音莫】
　　赋也梦梦不明乱意也惨惨忧貌谆谆详熟也藐藐忽畧貌耄老也八十九十曰耄左史所谓年九十有五
　　时也【辅氏曰昊天孔昭我生靡乐者言昊天甚明其知我生之靡乐也其所以靡乐者即下文所谓视尔梦梦我心惨惨也武公平日之视人想亦如此故令人诵诗以警己而云然也曹氏曰前云借曰未知亦既抱子是方壮时也今曰借曰未知遂至于耄则终无所知矣】
　　于乎小子【见上章】告尔旧止聴用我谋庶无大悔【叶虎委反】
　　天方艰难曰丧【息浪反】厥国【叶于逼反】取譬不逺昊天不忒【他得反】回遹【于橘反】其徳俾民大棘
　　赋也旧旧章也或曰久也止语词庶幸悔恨忒差遹僻棘急也　言天运方此艰难将丧厥国矣我之取譬夫岂逺哉观天道祸福之不差忒则知之矣今汝乃回遹其徳而使民至于困急则丧厥国也必矣抑十二章三章章八句九章章十句
　　楚语左史倚相曰昔卫武公年数九十五矣犹箴儆于国曰自卿以下至于师长士【真氏曰卿者执政之官师长官师之长士谓上中下士】苟在朝者无谓我老耄而舍我必恭恪于朝夕以交戒我在舆有旅贲【奔】之规【周礼旅贲氏掌执戈盾夹车而趋车止则持轮】位宁有官师之典倚几有诵训之谏【真氏曰诵训主诵书之官】居寝有【薛】御之箴【真氏曰御谓近习也】临事有瞽史之道【真氏曰瞽史知大道者】宴居有师工之诵【真氏曰师工乐官】史不失书蒙不失诵以训御之于是作懿戒以自儆及其没也谓之睿圣武公【真氏曰自卿以下无一人不使任箴规之职自在与以下无一处不欲闻箴规之言犹且作抑诗使人诵之不离其侧如是而意不诚心不正者未之有也】韦昭曰懿读为抑即此篇也【左史所云箴谏之词或即谓此诗耳】董氏曰侯包言武公行年九十有五犹使人日诵是诗而不离于其侧然则序说为刺厉王者误矣【辅氏曰卫武公可谓老而好学不厌者也其所以至于睿圣者盖本于此一诗之中曲折次第唯笃志力行者当自知之未死之前誓当以此自警也胡庭芳曰抑诗国语之说既明賔之初筵韩诗作饮酒悔过皆为有据矣但不知二雅王者事也何武公二诗独得入二雅乎愚按周之诸侯唯卫武公于国风二雅皆有诗淇奥则见公之可美賔筵及此则见公之所修固可以为圣贤之徒矣风有淇奥无可疑也賔筵抑诗所以得入二雅者岂公作此二诗在于为王朝卿士之日而二诗之体制音节又有合于大小雅乎然而二诗但得列于变雅则与先王雅乐亦自无相乱矣】
　　序卫武公刺厉王亦以自警也
　　此诗之序有得有失盖其本例以为非美非刺则诗无所为而作又见此诗之次适出于宣王之前故直以为刺厉王之诗又以楚语有左史之言故又以为亦以自警以诗考之则其曰刺厉王者失之而曰自警者得之也【若谓刺王亦以自警不应一诗既刺人又有自警之理】夫曰刺厉王之所以为失者史记卫武公即位于宣王之三十六年不与厉王同时一也【严氏曰今考年表武公以宣王十六年即位诗记谓其齿四十余是也防以为三十六年恐误】诗以小子目其君而尔汝之无人臣之礼与其所谓敬威仪谨出话者自相背戾二也厉王无道贪虐为甚诗不以此箴其膏肓而徒以威仪词令为谆切之戒缓急失宜三也诗词倨慢虽仁厚之君有所不能容者厉王之暴何以堪之四也或以史记之年不合而以为追刺者则诗所谓聴用我谋庶无大悔非所以望于既往之人五也曰自警之所以为得者国语左史之言一也诗曰谨尔侯度二也又曰丧厥国三也又曰亦聿既耄四也诗意所指与淇奥所美賔筵所悔相表里五也【以为武公自警之诗则意味甚长国语云武公九十余嵗作此诗其间亦聿既耄可以为据又如谨尔侯度则是侯国之度曰丧厥国亦是诸侯自谓无疑盖武公作此诗使人日夕讽诵以警已耳所以有小子告尔之类皆是箴戒作文之体自指耳后汉侯包亦有此说】二说之得失其佐验明白如此必去其失而取其得然后此诗之义明今序者乃欲合而一之则其失者固已失之而其得者亦未足为全得也然此犹自其诗之外而言之也若但即其诗之本文而各以其一说反覆读之则其训义之显晦疎宻意味之厚薄浅深可以不待考证而判然于胷中矣此又读诗之简要直诀学者不可以不知也
　　菀【音欝】彼桑柔【与刘忧叶篇内多放此】其下侯旬捋【力活反】采其刘瘼【音莫】此下民不殄心忧仓【初亮反】兄【与怳同】填【旧说古尘字】兮倬彼昊天【叶铁因反】宁不我矜
　　比也菀茂旬徧刘残殄絶也仓兄与怆【创】怳【况】同悲闵之意也填未详旧说与陈尘同盖言久也或疑与瘨【音颠】字同为病之义但召旻篇内二字并出又恐未然今姑阙之【胡庭芳曰填满也积也仓兄填兮言悲闵积满于中之意】倬明貌旧说此为芮伯刺厉王而作春秋传亦曰芮良夫之诗则其说是也【孔氏曰芮伯周同姓国杜预云芮国在冯翊临晋县则在西都之畿内也左传引大风有隧以为芮良夫之诗】以桑为比者桑之为物其叶最盛然及其采之也一朝而尽无黄落之渐故取以比周之盛时如叶之茂其隂无所不徧至于厉王肆行暴虐以败其成业王室忽焉凋弊如桑之既采民失其防而受其病故君子忧之不絶于心悲闵之甚而至于病遂号天而诉之也【愚按呼天者亦无所归咎之意也后章言天之意皆然】四牡骙骙旟旐有翩【叶批宾反】乱生不夷靡国不泯【叶弥邻反】
　　民靡有黎具祸以烬【叶咨辛反】于【音乌】乎【音呼】有哀【叶音依】国步斯频
　　赋也夷平泯灭黎黑也谓黑首也【王介甫曰周曰黎民秦曰黔首黎则黔首之谓也民靡有黎则是黔首靡有孑遗也】具俱也烬灰烬也步犹运也频急蹙也　厉王之乱天下征役不息故其民见其车马旌旗而厌苦之【辅氏曰王者岂能无所征役但出于不得已则民将悦而从之以忘其劳今也使人见其车马旌旗而厌苦若是则民不可得而用矣乱生不夷乱日生而无平定之期也无国不灭无民不烬则甚言之耳君子之哀则哀其国家运祚之急蹙也】自此至第四章皆征役者之怨辞也【愚按皆芮伯述怨者之词也】
　　国步蔑资天不我将【叶子两反】靡所止疑【鱼乞反叶如字】云徂何
　　往君子实维秉心无竞【叶其两反】谁生厉阶【叶居奚反】至今为梗【古杏反叶古党反】
　　赋也蔑灭资咨将养也疑读如仪礼疑立之疑定也【士昏礼注曰疑立正立自定之貌】徂亦往也竞争厉怨梗病也【钱氏曰梗水上浮木壅水者断梗也】　言国将危亡天不我养居无所定徂无所往【李迂仲曰无所逃于天地之间矣】然非君子之有争心也谁实为此祸阶使至今为病乎盖曰祸有根原其所从来也逺矣【辅氏曰居无所定则无以自安也徂无所往则无以避患也凡为君子则其心自无所争耳然不知谁实为此厉阶而使至今为病乎此则指厉王言之也其辞婉矣】
　　忧心慇慇念我土宇我生不辰逢天僤【都但反】怒【叶暖五反】
　　自西徂东【叶音丁】靡所定处多我觏痻【武巾反】孔棘我圉赋也土乡宇居辰时僤厚觏见痻病棘急圉边也或曰御也【郑氏曰御冦之事也】多矣我之见病也急矣我之在边也【郑氏曰此士卒厌苦自伤之言吕东莱曰一章至四章皆极言其乱也辅氏曰土宇谓乡甲与室家也周在西故曰自西徂东前三章虽皆是征役者怨辞然二章则言乱生不已而要其祸乱之终三章则言行止无定而原其祸乱之始四章则言多矣我之见病也急矣我之在边也情益切而辞益哀矣】为谋为毖【叶音必】乱况斯削告尔忧恤诲尔序爵谁能
　　执热逝不以濯其何能淑载胥及溺【叶奴学反】
　　赋也毖慎况滋也【孔氏曰况训赐也赐人之物则益滋多故况为滋也】序爵辨别贤否之道也【李迂仲曰爵自有序上贤则加以上爵中贤则次之下贤则又次之若小加大淫破义则失其序矣曹氏曰外之公侯伯子男内之公卿大夫士皆爵也】执热手持热物也【逝语词也】　苏氏曰王岂不谋且慎哉然而不得其道适所以长乱而自削耳故告之以其所当忧而诲之以序爵且曰谁能执热而不濯者贤者之能已乱犹濯之能解热耳不然则其何能善哉相与入于陷溺而已【郑氏曰我语汝以天下之忧教汝以次序贤能之爵其为之当如手执热物之用濯谓治国之道当用贤者】
　　如彼遡风【叶孚音反】亦孔之僾【音爱】民有肃心荓【普耕反】云不
　　逮好【呼报反】是稼穑力民代食稼穑维寳代食维好赋也遡乡【向】僾唈【庵入声】肃进荓使也　苏氏曰君子视厉王之乱闷然如遡风之人唈而不能息【孔氏曰风唈人气故不能喘息】虽有欲进之心皆使之曰世乱矣非吾所能及也于是退而稼穑尽其筋力与民同事以代禄食而已当是时也仕进之忧甚于稼穑之劳故曰稼穑维寳代食维好言虽劳而无患也
　　天降丧【息浪反】乱灭我立王降此蟊贼稼穑卒痒【音羊】哀
　　恫【音通】中国具赘【之芮反】卒荒靡有旅方以念穹苍
　　赋也恫痛具俱也赘属【烛】也言危也春秋传曰君若缀旒然与此赘同【公羊传襄公十六年防于溴梁大夫盟君若赘旒然注旒旗旒赘系属之辞溴音扃入声】卒尽荒虚旅与膂同穹苍天也穹言其形苍言其色　言天降丧乱固已灭我所立之王矣又降此蟊贼则我之稼穑又病而不得以代食矣哀此中国皆危尽荒是以危困之极无力以念天祸也此诗之作不知的在何时其言灭我立王则疑在共和之后也【李迂仲曰大子静匿召穆公家国人闱之召公乃以其子代大子大子卒得脱穆公乃与周公行政谓之共和共和十四年厉王死于彘乃立大子静是为宣王愚按此诗果作于共和之时则厉王尚在故诗人得以追叙其事而刺之也】
　　维此惠君民人所瞻【叶侧姜反】秉心宣犹考慎其相【息亮反叶】
　　【平声】维彼不顺自独俾臧自有肺肠俾民卒狂
　　赋也惠顺也顺于义理也宣徧犹谋相辅狂惑也言彼顺理之君所以为民所尊仰者以其能秉持其心周徧谋度考择其辅相必众以为贤而后用之彼不顺理之君则自以为善而不考众谋自有私见而不通众志所以使民惑至于狂乱也
　　瞻彼中林甡甡【所中反】其鹿朋友已谮【子念反叶子林反】不胥
　　以谷人亦有言进退维谷
　　兴也甡甡众多并行之貌谮不信也胥相谷善谷穷也言朋友相谮不能相善曾鹿之不如也【曹氏曰不如鹿性善羣得食则相呼而共之虑患则环居以御之也】　言上无明君下有恶俗是以进退皆穷也【吕东莱曰此言君暗于上俗毁于下自伤处斯世之难也】
　　维此圣人瞻言百里维彼愚人覆狂以喜匪言不能
　　胡斯畏忌【叶臣已反】
　　赋也圣人炳于几先所视而言者无逺而不察愚人不知祸之将至而反狂以喜今用事者盖如此我非不能言也如此畏忌何哉言王暴虐人不敢谏也【吕东莱曰言朝皆小人安其危而利其菑欲谏而不敢也严氏曰厉王得卫巫使监谤者以告则杀之国人莫敢言道路以目王喜告召公曰吾能弭谤矣召公曰是障之也防民之口甚于防川川壅而溃伤人必多民亦如之是故为川者决之使道为民者宣之使言故天子聴政使公卿至于列士献诗瞽献曲史献书师箴瞍赋蒙诵百工谏庶人传语近臣尽规亲戚补察瞽史教诲耆艾修之而后王斟酌焉是以事行而不悖王不聴于是国人莫敢出言】
　　维此良人弗求弗迪【叶徒沃反】维彼忍心是顾是复【房六反】
　　民之贪乱宁为荼毒
　　赋也迪进也忍残忍也顾念复重也荼苦菜也味苦气辛能杀物故谓之荼毒也　言不求善人而进用之其所顾念重复而不已者乃忍心不仁之人民不堪命所以肆行贪乱而安为荼毒也【吕东莱曰言王弃君子而厚小人民不堪命而王不知也辅氏曰上章之圣人愚人乃泛言之以刺厉王耳此章之良人忍心则指当时士大夫言也】
　　大风有隧【音遂】有空大谷维此良人作为式谷维彼不
　　顺征以中垢【古口反叶居六反】
　　兴也隧道式用谷善也征以中垢未详其义或曰征行也中隠暗也垢污秽也　大风之行有隧盖多出于空谷之中以兴下文君子小人所行亦各有道也【辅氏曰此章以风之行有道以兴君子小人之所行亦各有道也作起也良人则起而为者皆用善道不顺则违道悖理之人也其所行者唯以隠暗污秽而已大抵君子之所为必光明小人之所为必隠暗君子之所行必髙洁小人之所行必污秽光明髙洁即所谓善道也】
　　大风有隧贪人败类聴言则对诵言如醉匪用其良
　　覆俾我悖【叶蒲寐反】
　　兴也败类犹圯【痞】族也【蔡九峯曰圯败族类也言与众不和伤人害物也】王使贪人为政我以其或能聴我之言而对之然亦知其不能聴也故诵言而中心如醉由王不用善人而反使我至此悖眊也【辅氏曰上章以上两句兴下四句此章则以上一句兴下一句耳大风则有隧矣贪人则败类矣聴言则对四句集传以为一串说都载在下句我字上】厉王说荣夷公芮良夫曰王室其将卑乎夫荣公好专利而不备大难夫利百物之所生也天地之所载也而或専之其害多矣此诗所谓贪人其荣公也与芮伯之忧非一日矣
　　嗟尔朋友予岂不知而作如彼飞虫时亦弋获【叶胡郭反】
</div>
    <div class="pagination">
<a href="诗传通释_page34.html">上一页</a><span>...</span><a href="诗传通释_page30.html">30</a><a href="诗传通释_page31.html">31</a><a href="诗传通释_page32.html">32</a><a href="诗传通释_page33.html">33</a><a href="诗传通释_page34.html">34</a><span class="current-page">35</span><a href="诗传通释_page36.html">36</a><a href="诗传通释_page37.html">37</a><a href="诗传通释_page38.html">38</a><a href="诗传通释_page39.html">39</a><a href="诗传通释_page40.html">40</a><span>...</span><a href="诗传通释_page36.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
