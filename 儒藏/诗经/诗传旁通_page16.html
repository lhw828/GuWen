<!DOCTYPE html>
<html>
<head>
    <meta charset="UTF-8">
    <title>诗传旁通 - 第 16 页/共 24 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>诗传旁通 - 第 16 页/共 24 页</h1>
    <div class="content">　　褒姒
　　夏后氏衰有二龙止夏庭夏帝卜请其漦椟而藏之漦者所吐沫也夏亡椟传殷周至厉王发而观之漦化为鼋入王后宫童妾遭之既笄生女惧而弃之宣王时童謡曰檿弧箕服实亡周国有夫妇卖是器者宣王使执之夫妇逃夜闻所弃女啼声收而奔于褒后褒人有罪献之以赎罪女出于褒是为褒姒幽王见而爱之生子伯服废申后及太子宜臼以褒姒为后　褒褒国姒氏与夏同姓夏有褒君古之褒国汉之褒中梁州褒城县有褒水褒谷　檿山桑　弧弓　箕木名　服箭筩　漦音时
　　疷病
　　无将大车祗自疷兮古注本音抵都礼切朱子读平声音痻眉贫切从刘氏说也与此宜相通
　　滮池
　　宋敏求长安志云长安县有滮池水出县西北二十里益按滮池焦获泽之类殆因诗命名耳
　　緜蛮
　　朝驾夕极
　　春秋外传鲁语曰子服恵伯见晋韩宣子曰鲁之宻迩于齐而又小国也齐朝驾则夕极于鲁国不敢惮其患而与晋共其忧亦曰庶防有益于鲁国乎
　　苕之华
　　芸
　　裳裳者华篇云芸黄盛也此当与同
　　苕
　　苕有防苕有陵苕陈风防有鹊巢卭有防苕陆玑疏防苕苕饶也幽州人谓之翘饶生茎如劳豆而细叶似蒺藜而青此小雅苕之华之苕陵苕也一名紫葳一名陵时一名凌霄蔓生附乔木上虽名紫葳花则不紫罗端良云此花亦弥络石壁如锦綉盛夏勿仰视露滴目中伤目





　　诗传旁通卷九
<经部,诗类,诗传旁通>
　　钦定四库全书
　　诗传旁通卷十　　　　　　元　梁益　撰大雅文王之什
　　文王
　　叔父陟恪
　　春秋左传昭公七年秋八月卫襄公卒卫齐恶告丧于周且请命王使成简公如卫吊且追命襄公曰叔父陟恪在我先王之左右以佐事上帝余敢忘髙圉亚圉　王周景王齐恶卫大夫
　　桢榦
　　桢榦版筑之木也题谓之桢墙端之木也旁谓之榦墙两邉所以障土者也
　　某士
　　礼记曲礼列国之大夫入天子之国曰某士
　　鬯
　　鬯草名陆农师曰先郑氏小毛公所谓鬯香草也筑而煮之芬芳调鬯因谓之鬯记曰郁合鬯萧合黍稷此明筑煮在于祭前及灌然后合而成之周官郁人掌祼器和郁鬯以实彛而陈之秬黒黍也秬鬯者秬为百谷之华鬯为百草之英故先王煮以合鬯刘向说苑曰鬯者百草之本上畅于天下畅于地无所不畅故天子以鬯为防芬芳调鬯亦作条畅
　　冔
　　后汉书舆服志爵弁一名冕广八寸长尺二寸如爵形前小后大缯其上似爵头色有收持笲所谓夏收殷冔者也蔡邕独断曰殷黒而微白前小而后大夏纯黒亦前小而后大皆以三十六升漆布为之诗曰常服黼冔礼记注服黼衣而冔冠也陆徳明曰冔大也夏后氏冠殷曰冔周曰冕
　　升
　　布八十缕为一升汉食货志周布幅广二尺二寸程子云古尺一尺当今五寸五分毎幅三十六升可见细宻升音登成也
　　统承作賔
　　书微子之命文作賔如虞賔在位
　　敢告仆夫
　　左传襄公四年晋魏绛曰昔周辛甲之为太史也命百官官箴王阙于虞人之箴曰芒芒禹迹画为九州经啓九道民有寝庙兽有茂草各有攸处徳用不扰在帝夷羿冐于原兽忘其国恤而思其麀牡武不可重用不恢于夏家【叶孤音】兽臣司原敢告仆夫
　　孔子论诗
　　汉书刘向传向谏成帝疏曰臣闻易曰安不忘危存不忘亡是以身安而国家可保也故贤圣之君愽观终始穷极事情而是非分明王者必通三统明天命所授者愽非独一姓也孔子论诗至于殷士肤敏祼将于京喟然叹曰大哉天命善不可不传于子孙是以富贵无常不如是则王公其何以戒慎民萌何以劝勉【萌与甿同】盖伤微子之事周而痛殷之亡也虽有尧舜之圣不能化丹朱之子虽有禹汤之徳不能训末孙之桀纣自古及今未有不亡之国也昔髙皇帝既灭秦将都雒阳感悟刘敬之言自以徳不及周而贤于秦遂徙都关中依周之徳因秦之阻世之长短以徳为効故常战栗不敢讳亡孔子所谓冨贵无常盖谓此也
　　周公所作
　　吕氏春秋仲夏纪周文王处岐诸侯去殷三淫而翼文王散宜生曰殷可伐也文王弗许周公旦乃作诗曰文王在上于昭于天周虽旧邦其命惟新以绳文王之徳髙诱注曰淫过也翼佐也三淫谓剖比干之心断材士【勇力之士】之足刳孕妇之胎者故诸侯去之而佐文王也今按文王在而公旦称文王吕不韦之言未可尽信
　　两君相见之乐
　　国语鲁语叔孙穆子聘于晋【叔孙豹】晋悼公飨之乐及鹿鸣之三而后拜晋侯使行人问焉对曰夫歌文王大明緜则两君相见之乐也皆昭令徳以合好也皆非使臣之所敢闻也臣以为肄业及之故不敢拜左传襄公四年叔孙穆叔云文王两君相见之乐也
　　大明
　　太任
　　王季之妻文王之母摰国任姓之女尊之曰太任中女也中去声
　　太姒
　　文王之妃武王之母张守节曰国语云杞鄫二国姒姓夏禹之后太姒之家
　　莘
　　莘兟姺甡防□六字同一音姒姓之国文王妃太姒之母家今同之夏阳汉郃阳也有太姒城祠庙唐十道志在同之河西河西即郃阳郡国志郃阳南二十里古莘国莘亦禹之母家纳有防氏女生伯禹
　　伣
　　伣朱传牵遍切按字书又胡典切音岘毛传伣磬也孔疏此伣字韩诗文作磬则伣磬义同也许慎云伣譬喻也盖如今俗语比喻物云磬作然也按此皆方言汉唐人各异耳
　　造舟
　　孔疏比其舟而渡曰造舟中央左右相维持曰维舟并两船曰方舟一舟曰特舟　水深不可施梁柱建桥连锁其船于水面以渡谓之浮桥
　　牧野【旅若林】
　　卫之汲县故商都牧野之邑
　　旅若林武成文
　　太公望
　　史记齐世家太公望吕尚者东海上人盖尝穷困年老矣以渔钓奸【与干同】周西伯西伯将出猎卜之曰所获非龙非彲【梨】非虎非罴所获霸王之辅于是周西伯猎果遇太公于渭之阳与语大恱曰自吾先君太公曰当有圣人适周周以兴子其是耶吾太公望子乆矣故号之曰太公望载与俱归立为师　吾先君太公谓周先君太君组绀世本作太公组绀史记作公叔祖类
　　师尚父
　　武王即位师尚父刘向别録曰师之尚之父之故曰师尚父父亦男子之美称也毛公诗传曰师太师尚父可尚可父也
　　凉汉书作亮
　　前汉书王莽传诗云时惟鹰扬亮彼武王凉字作亮注云亮助也
　　緜
　　沮漆
　　严坦叔曰沮漆名称相乱桑钦水经云沮水出北地郡直路县东过冯翊祋祤县北东入于洛此沮水之源流也【冯音凭翊音亦祋音对祤音许】汉志扶风有漆县漆水在县西东入渭又阚骃十三州记云漆水出漆县西北至岐山东入渭此漆水之源也沮出北地入洛漆水出扶风入渭沮自沮漆自漆孔氏引水经云沮水俗谓之漆水又谓之漆沮此则名称相乱矣　乐史寰宇记曰邠之新平汉漆县也有漆水属扶风隗嚣攻略阳上至漆汉之漆今邠治也　郑渔仲通志畧曰沮水出邠州界经华原县北入于漆漆水出鳯翔普润县东或云出岐山经华原县与沮水合南至富平县入于渭鳯翔即汉扶风郡【小雅漆沮之从与此不同】
　　堇乌头【苦堇】
　　堇有二有芨堇之堇有苦堇之堇芨音急一音及尔雅曰芨堇草郭景纯曰即乌头也郑渔仲曰堇草初种之母如芋魁而首似乌鸟之首故名乌头两岐如鸟张口者名乌喙皆取其似鸟头傍生者为附子附子傍生者为侧子乌头不生附子者为天雄天雄长大至三寸以上本草云春采为乌头冬采为附子广雅云一嵗为侧子二嵗为乌喙三嵗为附子四嵗为乌头五嵗为天雄今皆不然【魏人张楫作广雅】但一嵗下种即有此五物以冬至种以八月采出于蜀中绵州彰明县尤多世以乌头附子天雄为三建以此三物旧皆出于建平故也谢灵运郊居赋三建异形而同出附子为百药之长一名奚毒
　　苦堇　尔雅齧苦堇郭璞注堇葵也叶似柳子如米汋食之滑礼记内则堇荁枌榆按内则之言盖取其滑此菜野生俗谓之堇菜
　　楚焞【宗庙为先　臯门应门】
　　焞吐雷切音推仪礼士丧礼曰卜日既朝哭皆复外位卜人先奠于西塾上南首有席楚焞置于燋在东【燋音雀】孔頴达曰春官华氏掌供燋契以待卜事注引士丧礼之楚焞即契也所用灼者也楚荆也卜者以楚焞之木烧之于燋炬之火既燃执之以灼也华是捶切
　　宗庙为先廐库为次居室为后记曲礼文
　　臯门应门五门三门之说胡庭芳诗纂甚明此不再越上一朋友尝与益言诗传集成非胡氏书益亦无以质其真伪一日检故书中有鄱阳李养吾【谨思】送胡庭芳入闽序言庭芳再入闽而诗纂成而序作于延祐甲寅之前二十余年则今日之诗传附録纂疏不可谓非其书也
　　谓之宜
　　尔雅起大事动大众必先有事于社而后出谓之宜礼记王制天子诸侯将出皆宜乎社郑氏注曰宜祭名其礼亡
　　虞芮质成
　　毛传之说见于孔子家语　家语好生篇孔子曰以此观之文王之道其不可加焉不令而从不教而聴至矣哉
　　虞
　　仲雍之后陜之平陆吴山有虞城虞井虞城在平陆东北六十里本帝舜之后所谓西虞也罗长源曰西虞者舜庶子之后也舜之庶子七人皆厘降为齐民圭胡负遂庐蒲卫甄潘饶畨传邹息有何母辕余姚上虞濮阳余虞西虞亡锡巴陵衡山长沙凡十八邑皆其裔也
　　芮
　　伯爵周同姓国畿内诸侯为王朝卿士大夫者今陜西芮城西二十里有芮故城郦氏注桑钦水经曰河水自河北城南东迳芮城有芮君祠
　　闲原
　　虞芮让所争田今平陆西六十里闲原者所争田也东西七里南北十二里
　　棫朴
　　圭瓉璋瓉
　　瓉祼酒之器其形如槃以圭为柄谓之圭瓉以璋为柄谓之璋瓉以成器而言谓之玉瓉
　　其判在内【祼】
　　判分也半也毛传半圭曰璋是璋为圭之半也考工记大璋中璋邉璋黄金勺青金外朱中是大中邉三者璋之等黄金为勺青金为外而朱其中者璋之饰也璋之为用酌酒祼献其分判处分一半处皆朝向祼酒之人所谓其判在内也故以喻趋向之意祼者将祭而未杀牲之时酌郁之酒灌地以降神降犹求也
　　六师六军
　　毛传天子六军孔疏军之称师乃是常称益按文王未尝为天子六师之说非所施及攷诗意盖追称之词则六师亦追言之耳　严坦叔曰文王为西伯奉王命以征伐则六军与之俱进文王未有六军以大雅皆述王者之事故言六军耳
　　文王九十七乃终
　　文王世子篇文王谓武王曰女【音汝】何梦矣武王对曰梦帝与我九龄文王曰女以为何也武王曰西方有九国焉君王其终抚诸文王曰非也古者谓年龄齿亦龄也我百尔九十吾与尔三焉文王九十七乃终武王九十三而终　文王未尝称王武王曷为称父君王此记礼者之误
　　旱麓
　　郁鬯【鬯　鐎　赐秬鬯】
　　周礼春官郁人掌祼器鬯人掌共秬鬯【共供】注云祼器谓彛及舟与瓉郑司农众云郁草名十叶为贯百二十贯为筑以煮之鐎【子遥切】中停于祭前郁为草若兰礼图云郁草十二花状如红蓝罗端良曰秬黒黍也古者酿以为酒以供祭祀谓之秬鬯亦曰郁鬯周礼有鬯人之职郁人之职郁者郁金香草鬯人既酿秬为酒将用则授之郁人郁人筑郁金之草以和之芬芳调畅故谓之鬯筑者捣也用则以瓉盛之酒既和郁其色正黄在瓉中流动故曰黄流宗庙之祭春祠夏禴秋尝冬烝追享朝享以至社壝门禜及山川四方之祭皆有祼鬯之事然郁之为物虽香乆则失其芬芳故用时旋和之取其新洁耳
　　鬯孙毓云鬯是酒名非草名刘向云鬯者百草之本陆农师云传言鬯草生庭皆以为草
　　鐎音焦刁斗温器三足有柄
</div>
    <div class="pagination">
<a href="诗传旁通_page15.html">上一页</a><span>...</span><a href="诗传旁通_page11.html">11</a><a href="诗传旁通_page12.html">12</a><a href="诗传旁通_page13.html">13</a><a href="诗传旁通_page14.html">14</a><a href="诗传旁通_page15.html">15</a><span class="current-page">16</span><a href="诗传旁通_page17.html">17</a><a href="诗传旁通_page18.html">18</a><a href="诗传旁通_page19.html">19</a><a href="诗传旁通_page20.html">20</a><a href="诗传旁通_page21.html">21</a><span>...</span><a href="诗传旁通_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
