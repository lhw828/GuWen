<!DOCTYPE html>
<html>
<head>
    <meta charset="UTF-8">
    <title>诗集传 - 第 12 页/共 31 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>诗集传 - 第 12 页/共 31 页</h1>
    <div class="content">













　　诗集传卷六
　　钦定四库全书
　　诗集传卷七　　　　　　　宋　苏辙　撰
　　陈　　　　　　　　　国风
　　陈太皥伏牺氏之墟今淮阳郡是也昔帝舜之胄有虞阏父为武王陶正武王赖其利器用与神明之后封其子妫满于陈都于宛丘之侧妻以元女大姬其封域在禹贡豫州之东其地广平无名山大川西望外方东不及孟猪大姬妇人尊贵好祭祝巫觋歌舞之事其民化之五世至幽公淫荒游荡无度国人刺之而陈之变风始作然原其风出于大姬盖列国之风皆有所自起方周之盛时王泽充塞其善者笃于善不善者以礼自将亦不至于恶其后周徳既衰诸侯各因其旧俗而增之善者因善以入于恶而不善者日以益甚故晋以尧之遗风为俭不中礼陈以大姬之余俗为游荡无度亦理势然也
　　宛丘刺幽公也
　　子之汤兮宛丘之上兮泃有情兮而无望兮
　　汤荡也外髙中下曰宛丘幽公游荡无度信有情矣然而无威仪以为民望
　　坎其击鼓宛丘之下无冬无夏值其鹭羽
　　坎鼓声也值持也白鹭之羽可以为舞者之翳
　　坎其击缶宛丘之道无冬无夏值其鹭翿
　　缶盎属
　　宛丘三章章四句
　　东门之枌疾乱也
　　东门之枌宛丘之栩子仲之子婆娑其下
　　东门宛丘为乱者之所期防也枌白榆也栩杼也子仲陈大夫氏也婆娑舞也
　　谷旦于差南方之原不绩其麻市也婆娑
　　谷善也差择也为乱者相告以良日相差择而推南方原氏之女原与子仲陈大夫之着也今而犹然则其民可知矣
　　谷旦于逝越以鬷迈视尔如荍贻我握椒
　　逝往也越于也鬷麻总也荍芘芣也小草而多华男女既相告以相差择今则又相告而往矣于是遂以其麻行往会之于其会也相谑以荍而相遗以椒相与为淫荡而莫知耻也
　　东门之枌三章章四句
　　衡门诱僖公也
　　衡门之下可以栖迟泌之洋洋可以乐饥岂其食鱼必河之鲂岂其取妻必齐之姜岂其食鱼必河之鲤岂其取妻必宋之子
　　衡门横木为门也栖迟游息也泌泉水也夫栖迟必大屋乐饥必饮食食鱼必鲂鲤取妻必姜子此四者谁不欲之然人未甞必此四者而后可以为必此四者而后可则终身有不获者故从其所有而为之及其至也虽天下之美无加焉不然虽有天下之至美而常挟不足之心以待之则终亦不为而已矣僖公自谓小国无意于为治故陈此以诱之
　　衡门三章章四句
　　东门之池刺时也
　　东门之池可以沤麻彼美淑姬可与晤歌
　　沤柔也晤遇也陈君荒淫无度而国人化之皆不可告语故其君子思得淑女以化之于内妇人之于君子日夜处而无间庶可以渐革其防如池之沤麻渐渍而不自知也
　　东门之池可以沤纻彼美淑姬可与晤语
　　纻麻属
　　东门之池可以沤菅彼美淑姬可与晤言
　　菅茅也
　　东门之池三章章四句
　　东门之杨刺时也
　　东门之杨其叶牂牂昏以为期明星煌煌
　　牂牂盛极貌也昏礼以岁之隙杨叶牂牂则春夏之交也时既已晚矣幸其成礼而昏以为期至于明星煌煌而又不至是以怨之也
　　东门之杨其叶肺肺昏以为期明星晢晢
　　肺肺亦盛极也
　　东门之杨二章章四句
　　墓门刺陈佗也
　　墓门有棘斧以斯之夫也不良国人知之知而不已谁昔然矣
　　陈佗陈文公之子而桓公之弟也桓公疾病佗杀其太子免而代之桓公之世陈人知佗之不臣矣而桓公不去以及于乱是以国人追咎桓公以为桓公之智不能及其后故以墓门刺焉夫墓门而生棘亦以斧析之则已不然吾恐女死而棘盛以害女墓也斯析也夫陈佗也佗之不良国人莫不知之者知而不之去昔者谁为此乎盖归咎桓公也然毛氏不知墓门之为桓公而以为陈佗故以斧鸮皆为佗之师傅其序此诗亦曰佗无良师傅以至于不义恶加于万民失之矣
　　墓门有梅有鸮萃止夫也不良歌以讯之讯予不顾顚倒思予
　　梅柟也鸮恶声鸟也萃集也墓门有梅而鸮则集之梅虽善将得全乎桓公之没也虽有太子免以为后而佗在焉求太子之无危不可得矣讯告也告之而不予顾至顚沛而后念吾言矣夫顚沛而后念其言则已晚矣
　　墓门二章章六句
　　防有鹊巢忧谗贼也
　　毛诗之序曰宣公之诗也
　　防有鹊巢卭有防苕谁侜予美心焉忉忉
　　防卭皆丘陵也苕草也防有鹊巢众鸟皆得居之卭有防苕众人皆得采之朝有谗人而君不明则君子不保其禄位譬如鹊巢旨苕恐为人所夺耳侜张诳也予之所美谓君也
　　中唐有甓卭有旨鹝谁侜予美心焉惕惕
　　唐堂涂也甓瓴甋也鹝绶草也唐之有甓众人所得践履也卭之有鹝亦众人所得共采也
　　防有鹊巢二章章四句
　　月出刺好色也
　　月出皎兮佼人僚兮舒窈纠兮劳心悄兮月出皓兮佼人懰兮舒懮受兮劳心慅兮月出照兮佼人燎兮舒夭绍兮劳心惨兮
　　妇人之美盛如月出之光僚懰皆好也燎明也舒迟也窈纠懮受夭绍皆舒之姿也悄慅惨皆忧也思而不见则忧矣
　　月出三章章四句
　　株林刺灵公也
　　胡为乎株林从夏南匪适株林从夏南
　　灵公与其大夫孔宁仪行父淫于夏征舒之母朝夕而往夏氏之邑故其民相与语曰君胡为乎株林乎将以从夏南耳非徒适株林也将以从夏南耳株林夏氏邑南征舒字也
　　驾我乗马说于株野乗我乗驹朝食于株
　　株林二章章四句
　　泽陂刺时也
　　毛诗之序曰灵公之诗也
　　彼泽之陂有蒲与荷有美一人伤如之何寤寐无为涕泗滂沱
　　陂泽障也妇人之色如蒲荷之美思而不见故忧伤涕泗也自目曰涕自鼻曰泗
　　彼泽之陂有蒲与蕑有美一人硕大且卷寤寐无为中心悁悁
　　蕳兰也卷好也悁悁犹悒悒也
　　彼泽之陂有蒲菡蓞有美一人硕大且俨寤寐无为辗转伏枕
　　诗止于陈灵何也古之说者曰王泽竭而诗不作是不然矣予以为陈灵之后天下未尝无诗而仲尼有所不取也盍亦尝原诗之所为作者乎诗之所为作者发于思虑之不能自已而无与乎王泽之存亡也是以当其盛时其人亲被王泽之纯其心和乐而不流于是焉发而为诗则其诗无有不善则今之正诗是也及其衰也有所忧愁愤怒不得其平淫泆放荡不合于礼者矣而犹知复反于正故其为诗也乱而不荡则今之变诗是也及其大亡也怨君而思叛越礼而忘反则其诗远义而无所归向繇是观之天下未甞一日无诗而仲尼有所不取也故曰变风发乎情止乎礼义发乎情民之性也止乎礼义先王之泽也先王之泽尚存而民之邪心未胜则犹取焉以为变诗及其邪心大行而礼义日远则诗淫而无度不可复取故诗止于陈灵而非天下之无诗也有诗而不可以训焉耳故曰陈灵之后天下未甞无诗由此言之也
　　泽陂三章章六句
　　桧　　　　　　　　　国风
　　桧髙辛氏火正祝融之墟在禹贡豫州外方之北荥波之南居溱洧之间祝融氏八姓唯妘姓桧实处其地周衰为郑桓公所灭其世次微灭不传故其作诗之世不可得而推也
　　羔裘大夫以道去其君也
　　羔裘逍遥狐裘以朝岂不尔思劳心忉忉
　　缁衣羔裘诸侯之朝服也锦衣狐裘所以朝天子之服也桧君好盛服故以其朝服燕而以其朝天子之服朝夫君之为是也则过矣然而非大恶也而大夫以是去之何哉孔子之去鲁为女乐故也而曰膰肉不至盖讳其大恶而以微罪行桧大夫之羔裘则孔子之膰肉也欤此所谓以道去其君也
　　羔裘翺翔狐裘在堂岂不尔思我心忧伤羔裘如膏日出有耀岂不尔思中心是悼
　　如膏言光泽也
　　羔裘三章章四句
　　素冠刺不能三年也
　　庶见素冠兮棘人栾栾兮劳心慱慱兮
　　庶幸也丧礼既祥祭而缟冠素纰棘急也君子之居丧皇皇若无所容者此所谓棘人也栾栾瘠貌也慱慱忧劳也忧不见是人也
　　庶见素衣兮我心伤悲兮聊与子同归兮
　　除成丧者其祭也朝服缟冠朝服缁衣素裳素衣者素裳也聊与子同归云者愿见有礼之人与之同归也
　　庶见素韠兮我心蕴结兮聊与子如一兮
　　礼韠从裳色故韠亦以素记曰子夏三年之丧毕见于夫子援琴而衎衎而乐作而曰先王制礼不敢不及也夫子曰君子也闵子骞三年之丧毕见于夫子援琴而切切而哀作而曰先王制礼不敢过也夫子曰君子也子路曰何为皆君子也夫子曰子夏哀已尽能引而致之于礼闵子哀未尽能自割以礼夫三年之丧贤者之所轻而不敢过不肖者之所难而不敢不勉此所谓如一也
　　素冠三章章六句
</div>
    <div class="pagination">
<a href="诗集传_page11.html">上一页</a><span>...</span><a href="诗集传_page7.html">7</a><a href="诗集传_page8.html">8</a><a href="诗集传_page9.html">9</a><a href="诗集传_page10.html">10</a><a href="诗集传_page11.html">11</a><span class="current-page">12</span><a href="诗集传_page13.html">13</a><a href="诗集传_page14.html">14</a><a href="诗集传_page15.html">15</a><a href="诗集传_page16.html">16</a><a href="诗集传_page17.html">17</a><span>...</span><a href="诗集传_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
