<!DOCTYPE html>
<html>
 <head>
  <meta charset="utf-8"/>
  <title>
   毛诗注疏 - 第 10 页/共 29 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   毛诗注疏 - 第 10 页/共 29 页
  </h1>
  <div class="content">
   序扬之水闵无臣也君子闵忽之无忠臣良士终以死亡而作是诗也疏【正义曰经二章皆闵忽无臣之辞忠臣良士一也言其事君则为忠臣指其徳行则为良士所从言之异耳终以死亡谓忽为其臣高渠弥所弑也作诗之时忽实未死序以由无忠臣意以此死故闵之有女同车序云卒以无大国之助至于见逐意亦与此同】
　　扬之水不流束楚扬激扬也激扬之水可谓不能流漂束楚乎笺云激扬之水喻忽政敎乱促不流束楚言其政不行于臣下终鲜兄弟维予与女笺云鲜寡也忽兄弟争国亲戚相疑后竞寡于兄弟之防独我与女有耳作此诗者同姓臣也无信人之言人实迋女迋诳也音义【漂匹妙反鲜息浅反注下同迋求往反徐又居望反诳九况反】疏【正义曰毛以为激扬之水可谓不能流漂一束之楚乎言能流漂之以兴忠臣良士岂不能诛除逆乱之臣乎言能诛除之今忽既不能诛除逆乱又复兄弟争国亲戚相疑终竟寡于兄弟之恩唯我与汝二人而已忽既无贤臣多被欺诳故又诫之汝无信他人之言彼他人之言实欺诳于汝臣皆诳之将至亡灭故闵之郑唯上二句别义具笺笺正义曰笺言激扬之水是水之迅疾言不流束楚实不能流故以喻忽政敎乱促不行臣下由政令不行于臣下故无忠臣良士与之同心与下势相连接同为闵无臣之事毛兴虽不明以王及唐扬之水皆兴故为此解】扬之水不流束薪终鲜兄弟维予二人二人同心也笺云二人者我身与女忽无信人之言人实不信
　　扬之水二章章六句
　　序出其东门闵乱也公子五争兵革不息男女相弃民人思保其室家焉笺公子五争者谓突再也忽子亹子仪各一也音义【争争鬭之争注同亹亡匪反又音尾庄公子】疏【正义曰作出其东门诗者闵乱也以忽立之后公子五度争国兵革不得休息下民穷困男女相弃民人迫于兵革室家相离思得保其室家也兵谓弓矢干戈之属革谓甲胄之属以皮革为之保者安守之义男以女为室女以男为家若散则通民人分散乖离故思得保有室家正谓保有其妻以妻为室家经二章皆陈男思保妻之辞是思保室家也其公子五争兵革不息叙其相弃之由于经无所当也俗本云五公子争误也笺正义曰桓十一年左云祭仲为公娶邓曼生昭公故祭仲立之宋雍氏女于郑庄公生厉公故宋人诱祭仲而执之曰不立突将死祭仲与宋人盟以厉公归而立之秋九月昭公奔卫己亥厉公立是一争也十五年曰祭仲专郑伯患之使其壻雍紏杀之雍姬知之以告祭仲祭仲杀雍紏厉公出奔蔡六月乙亥郑世子忽复归于郑是二争也十七年曰初郑伯将以高渠弥为卿昭公恶之固谏不听昭公立惧其杀己也弑昭公而立公子亹是三争也十八年曰齐侯师于首止子亹会之高渠弥相七月齐人杀子亹而□高渠弥祭仲逆郑子于陈而立之服防云郑子昭公弟子仪也是四争也庄十四年曰郑厉公自栎侵郑及大陵获傅瑕傅瑕曰茍舍我吾请纳君与之盟而舎之六月傅瑕杀郑子而纳厉公是五争也忽亦再为郑君前以太子嗣立不为争簒故唯数后为五争也】
　　出其东门有女如云如云众多也笺云有女谓诸见弃者也如云者如其从风东西南北心无有定虽则如云匪我思存思不存乎相救急笺云匪非也此如云者皆非我思所存也缟衣綦巾聊乐我员缟衣白色男服也綦巾苍艾色女服也愿室家得相乐也笺云缟衣綦巾所为作者之妻服也时亦弃之廹兵革之难不能相畜心不忍絶故言且留乐我员此思保其室家穷困不得有其妻而以衣巾言之思不忍斥之綦綦文也音义【思如字注及下皆同沈息嗣反毛音如字郑息嗣反缟古老反又古报反綦巨基反乐音洛注并同一音岳或云笺留乐又音岳员音云本亦作云韩诗作魂魂神也为于伪反难乃旦反】疏【正义曰毛以为郑国民人不能保其室家男女相弃故诗人闵之言我出其郑城东门之外有女被弃者众多如云然女既被弃莫不困苦诗人闵之无可奈何言虽则众多如云非我思虑所能存救以其众多不可救拯唯愿使昔日夫妻更自相得故言彼服缟衣之男子服綦巾之女人是旧时夫妻愿其还自配合则可以乐我心云耳诗人闵其相弃故愿其相得则乐云员古今字助句辞也郑以为国人迫于兵革男女相弃心不忍絶眷恋不已诗人述其意而陈其辞也言郑国之人有弃其妻者自言出其东门之外见有女被弃者如云云之从风东西无定此女被弃心亦无定如云然此女虽则如云非我思虑之所存在以其非己之妻故心不存焉彼被弃众女之中有着缟素之衣綦色之巾者是我之妻今亦絶去且得少时留住则以喜乐我云民人思保室家情又若此迫于兵革不能相畜故所以闵之正义曰思不存乎相救急言其见弃既多困急者众非己一人所以救恤故其思不得存乎相救急广雅云缟细绘也战国策云强弩之余不能穿鲁缟然则缟是薄绘不染故色白也顾命云四人綦弁注云青黒曰綦説文云綦苍艾色也然则綦者青色之小别顾命为弁色故以为青黑此为衣巾故为苍艾色苍即青也艾谓青而微白为艾草之色也知缟衣男服綦巾女服者以作者既言非我思存故愿其自相配合故知一衣一巾有男有女先男后女文之次也以聊为愿故云愿室家得相乐室家即缟衣綦巾之男女也笺正义曰笺以序称民人思保其室家言夫思保妻也经称冇女如云是男言有女也经序皆据男为文则缟衣綦巾是男之所言不得分为男女二服衣巾既共为女服则此章所言皆是夫自言妻非他人言之故首尾皆易传则诗人为诗虽举一国之事但其辞有为而故言缟衣綦巾所为作者之妻服也已谓诗人自已既相弃又愿且留是心不忍絶也训聊为且故言且留可以乐我云也笺亦以綦为青色但綦是文章之色非染绘之色故云綦綦文谓巾上为此苍文非全用苍色为巾也】
　　出其闉阇有女如荼闉曲城也阇城台也荼英荼也言皆防服也笺云阇读当如彼都人士之都谓国外曲城之中市里也荼茅秀物之轻者飞行无常虽则如荼匪我思且笺云匪我思且犹非我思存也缟衣茹藘聊可与娱茹藘茅搜之染女服也娱乐也笺云茅搜染巾也聊可与娱且可留与我为乐心欲留之言也音义【闉音因阇郑郭音都孙炎云积土如水渚所以望气祥也徐止奢反又音蛇荼音徒秀本或作莠音同刘昌宗周礼音莠音西且音徂尔雅云存也旧子徐反娯本亦作虞】疏【正义曰毛以为诗人言我出其郑国曲城门台之外见有女被弃者众多皆着丧服色白如荼然虽则众多如荼非我思所存救以其众多不可救恤惟愿昔日夫妻更自相得彼服缟衣之男子服茹芦之女人是其旧夫妻也愿其还得配合可令相与娯乐闵其相弃故愿其相乐郑以为国人有弃其妻者自言出其曲城都邑市里之外见有女被弃者如荼飞扬无所常定此女被弃心亦无定如荼然此女虽则如荼非是我之所思以非己妻故不思之其中有着缟素之衣茹芦染巾者是我之妻今亦絶去且得少时留住可与之娱乐也情深如此而不能相畜故闵之正义曰上言出其东门此文亦言出其闉阇字皆从门则知亦是人所从出之处释宫云阇谓之台是阇为台也出谓出城则阇是城上之台谓当门台也阇既是城之门台则知闉是门外之城即今之门外曲城是也故云闉曲城阇城台说文云闉阇城曲重门谓闉为曲城释草有荼苦菜又有荼委叶风谁谓荼苦即苦菜也周颂以薅荼蓼即委叶也郑于地官掌荼注及既夕注与此笺皆云荼茅秀然则此言如荼乃是茅草秀出之穗非彼二种荼草也言荼英荼者六月云白斾英英是白貎茅之秀者其穗色白言女皆丧服色如荼然吴语说呉王夫差于黄池之防陈兵以胁晋万人为方陈皆白常白旗素甲白羽之矰望之如荼韦昭云荼茅秀亦以白色为如荼与此意同女见弃所以丧服者王肃云见弃又遭兵革之祸故皆丧服也笺正义曰以尔雅谓台为阇不在城门之上此言出其不得为出台之中故转为彼都人士之都都者人所聚防之处故知谓国外曲城中之市里也以诗说女服言綦巾茹藘则非尽丧服不得为其色如荼故易以荼飞行无常与上章相类为义也】
　　出其东门二章章六句
　　序野有蔓草思遇时也君之泽不下流民穷于兵革男女失时思不期而防焉笺不期而防谓不相与期而自俱防音义【蔓音万】疏【正义曰作野有蔓草诗者言思得逢遇男女合会之时由君之恩徳润泽不流及于下又征伐不休国内之民皆穷困于兵革之事男女失其时节不得早相配耦思得不与期约而相会遇焉是下民穷困之至故述其事以刺时也男女失时谓失年盛之时非谓婚之时月也毛以为君之润泽不下流下章首二句是也思不期而防下四句是也郑以经皆是思不期而会之辞言君之润泽不流下叙男女失时之意于经无所当也】
　　野有蔓草零露漙兮兴也野四郊之外蔓延也漙漙然盛多也笺云零落也蔓草而有露谓仲春之时草始生霜为露也周礼仲春之月令防男女之无夫家者有羙一人清扬婉兮邂逅相遇适我愿兮清扬睂目之间婉然羙也邂逅不期而防适其时愿音义【漙本亦作圑徒端反婉于阮反邂戸解反逅本亦作遘胡豆反】疏【正义曰毛以为郊外野中有蔓延之草草之所以能延蔓者由天有陨落之露漙漙然霑润之兮以兴民所以得蕃息者由君有恩泽之化养育之兮今君之恩泽不流于下男女失时不得婚娶故于时之民乃思得有美好之一人其清扬眉目之间婉然而美兮不设期约邂逅得与相遇适我心之所愿兮由不得早婚故思相逢遇是君政使然故陈以刺君郑以蔓草零露记时为与余同正义曰释地云郊外谓之牧牧外谓之野是野在四郊之外此唯解文不言兴意王肃云草之所以能延蔓被盛露也民之所以能蕃息蒙君泽也笺正义曰灵作零字故为落也仲春仲秋俱是昼夜等温凉中九月霜始降仲秋仍有露则知正月犹有霜二月始有露故云蔓草生而有露谓仲春时也所引周礼地官媒氏有其事取其意不全取文与彼小异郑以仲春为媒月故引以证此为记时言民思此时而防者为此时是婚月故也】野有蔓草零露瀼瀼瀼瀼盛貌有羙一人婉如清扬邂逅相遇与子偕臧臧善也音义【瀼如羊反徐又乃刚反】
　　野有蔓草二章章六句
　　序溱洧刺乱也兵革不息男女相弃淫风大行莫之能救焉笺救犹止也乱者士与女合防溱洧之上音义【溱侧巾反洧于轨反说文溱作潧云潧水出郑溱水出桂阳也】
　　溱与洧方涣涣兮传溱洧郑两水名涣涣盛也笺云仲春之时冰以释水则涣涣然士与女方秉蕳兮蕳兰也笺云男女相弃各无匹偶感春气并出托采芬香之草而为淫佚之行女曰观乎士曰既且笺云女曰观乎欲与士观于寛闲之处既已也士曰己观矣未从之也且往观乎洧之外洵訏且乐訏大也笺云洵信也女情急故劝男使往观于洧之外言其土地信寛大又乐也于是男则往也维士与女伊其相谑赠之以勺药勺药香草笺云伊因也士与女往观因相与戏谑行夫妇之事其别则送女以勺药结防情也音义【涣呼乱反韩诗作洹洹音丸说文作泛泛音父弓反蕳古顔反字从草韩诗云莲也若作竹下是简策之字耳泆音逸行下孟反且音徂往也徐子胥反下章放此间音闲处昌虑反洵息旬反韩诗作恂訏况于反韩诗作盰云恂盱乐貎也乐音洛注下同谑许略反勺时灼反芍药香草也韩诗云离草也言将离别赠此草也】疏【正义曰郑国滛风大行述其为滛之事言溱水与洧水春冰既泮方欲涣涣然流盛兮于此之时有士与女方适野田执芳香之兰草兮既感春气托采香草期于田野共为滛泆士既与女相见女谓士曰观于寛间之处乎意愿与男俱行士曰已观乎止其欲观之事未从女言女情急又劝男云且复更往观乎我闻洧水之外信寛大而且乐可相与观之士于是从之维士与女因即其相与戏谑行夫妇之事及其别也士爱此女赠送之以勺药之草结其恩情以为信约男女当以礼相配今滛泆如是故陈之以刺乱正义曰陆玑疏云蕳即兰香草也春秋曰刈兰而卒楚辞云纫秋兰孔子云兰当为王者香草皆是也其茎叶似药草泽兰广而长节节中赤髙四五尺汉诸池苑及许昌宫中皆种之可着粉中藏衣著书中辟白鱼訏大释诂文笺正义曰洵信释诂文以士曰既且是男荅女也且徃观乎与上女曰观乎文势相副故以女劝男辞言其寛且乐于是男则徃也下句是男徃之事正义曰陆玑疏云今药草勺药无香气非是也未审今何草笺正义曰因观寛间遂为戏谑故以伊为因也】
　　溱与洧浏其清矣浏深貌士与女殷其盈矣殷众也女曰观乎士曰既且且往观乎洧之外洵訏且乐维士与女伊其将谑赠之以勺药笺云将大也音义【浏音留说文流清也力尤反】
　　溱洧二章章十二句
　　郑国二十一篇五十三章二百八十三句



　　毛诗注疏卷七
　　毛诗注疏卷七考证
　　郑风大叔于田章乘乘鸨○【臣映斗】按鸨尔雅释畜文作鸨从马其从鸟者乃肃肃鸨羽之鸨也
　　羔裘章三英粲兮传三英三德也○欧阳修曰三英为三德本无所据盖旁取书之三德曲为附丽尔三英粲兮当是述羔裘之羙
　　女曰鸡鸣章与子偕老笺宜乎我燕乐宾客而饮酒与之俱至老○欧阳修曰徧考诗诸风言偕老者多矣皆为夫妇之言宾客一时相接岂有偕老之理
　　东门之墠章有践家室○践韩诗作靖注靖善也言东门之外栗树之下有善人可与成为家室也
　　风雨序乱世则思君子不改其度焉○【臣会汾】按朱子辨序谓其词轻佻非思贤之意然考左传郑六卿饯宣子子游赋风雨辨命论风雨如晦鸡鸣不已善人为善焉有息哉吕光遗杨轨书何图松栢凋于微霜而鸡鸣已于风雨梁简文自序立身行己终始如一风雨如晦鸡鸣不已是皆可为序説之证
　　子衿序刺学校废也○【臣映斗】按朱子白鹿洞赋云广青衿之疑问是朱子亦用序説也又考北魏献文帝诏髙允曰子衿之叹复见于今北史徴虞喜为博士诏曰每览子衿之诗未尝不慨然二诏皆叹学业之废儒轨之衰亦可取以证此序也
　　扬之水序闵无臣也○严粲曰扬之水三篇王风言平王不能令诸侯唐风言晋昭不能制曲沃此诗言郑忽不能制权臣三诗之意皆同
　　野有蔓草章清扬婉兮○婉韩诗外传作宛玉篇集韵皆作防音义并同




　　毛诗注疏卷七考证
&lt;经部,诗类,毛诗注疏&gt;
　　钦定四库全书
　　毛诗注疏卷八
　　汉郑氏笺　唐陆德明音义　孔颖达疏
　　国风
　　齐
　　序鸡鸣思贤妃也哀公荒淫怠慢故陈贤妃贞女夙夜警戒相成之道焉音义【妃芳非反慢武谏反警居领反本又作敬音同】疏【正义曰作鸡鸣诗者思贤妃也所以思之者以哀公荒淫女色怠慢朝政此由内无贤妃以相警戒故也君子见其如此故作此诗陈古之贤妃贞女夙夜警戒于夫以相成益之道焉二章章首上二句陈夫妇可起之礼下二句述诸侯夫人之言卒章皆陈夫人之辞以哀公荒淫故夫人兴戒君子使不畱色怠慢故陈人君早朝戒君子使不惰于政事皆陈与夫相警相成之事也云荒淫者谓废其政事淫于女色由淫而荒故言荒淫也贤妃即贞女也论其配夫则爲贤妃指其行事则爲贞女所从言之异耳相成者以夫妻爲耦义在交益妻能成矣则妻亦成矣故以相成言之车牵思得贤女乃思得其人以配王此思贤妃直思其相成之道不言思得其人作者之意异也】
　　鸡旣鸣矣朝既盈矣传鸡鸣而夫人作朝盈而君作笺云鸡鸣朝盈夫人也君也可以起之常礼匪鸡则鸣苍蝇之声传苍蝇之声有似远鸡之鸣笺云夫人以蝇声爲鸡鸣则起早于常礼敬也音义【朝直遥反注下皆同蝇余仍反】疏【正义曰以哀公荒淫怠慢无贤妃之助故陈贤妃贞女警戒其夫之辞言古之夫人与君寝宿至于将旦之时乃言曰鸡既爲鸣声矣朝上既以盈满矣言鸡鸣道已可起之节言朝盈道君可起之节已以鸡鸣而起欲令君以朝盈而起也作者又言夫人言鸡既鸣矣之时非是鸡实则鸣乃是苍蝇之声耳夫人以蝇声爲鸡鸣闲其声而即起是早于常礼恭敬过度而哀公好色淹留夫人不戒令起故刺之传正义曰鸡鸣而夫人作朝盈而君作解夫人言此二句之意以鸡鸣而夫人可起朝盈而君可起二者是夫人与君可以起之常礼故言之以戒君也若然鸡鸣而夫人已起于朝盈之时夫人不在君所而得言朝盈以戒君者以鸡鸣之后未几而朝盈朝盈与鸡鸣时节相将以鸡既鸣知朝将盈故夫人于鸡鸣之时幷云朝盈耳非是知朝盈之后复来告君也朝盈谓羣臣辨色始入满于朝上笺正义曰常礼以鸡实鸣而起今夫人之在君所心常惊惧恒恐伤晚故以蝇声爲鸡鸣则起早于常礼是夫人之敬也书传説夫人御于君所之礼云太师奏鸡鸣于阶下夫人鸣玉佩于房中告去则鸡鸣以告当待太师告之然此夫人自听鸡鸣者彼言告御之正灋有司当以时告君此説夫人相警戒不必待告方起故自听之也上句鸡鸣朝盈幷言之此经不重述朝盈者欲见夫人之敬止须述谬听鸡鸣耳不须重述朝盈也何则夫人以鸡鸣而知朝盈朝盈非谬听不假言之】
　　东方明矣朝既昌矣传东方明则夫人纚筓而朝朝已昌盛则君听朝笺云东方明朝既昌亦夫人也君也可以朝之常礼君日出而视朝匪东方则明月出之光传见月出之光以爲东方明笺云夫人以月光爲东方明则朝亦敬也音义【纚色蟹反何霜绮反】疏【正义曰上言夫人早起此又言其早朝夫人言东方既已明矣朝上既已盛矣言东方已明道已可朝之节言朝既昌矣道君可朝之节已以东方明而朝欲令君以朝昌盛而朝也作者又言夫人言东方明矣之时非是东方则实已明乃是月出之光耳夫人以月出之光爲东方明见其明而即朝是早于常礼恭敬过度今哀公怠慢晚朝而夫人不戒故刺之传正义曰此经二句亦陈夫人之辞东方明故夫人朝君朝既昌君可聼朝上章夫人因已以鸡鸣而起即言朝盈以戒君此夫人因起以东方明时朝君即言朝既昌以戒君故亦幷言此二句也士昏礼注纚縚发纚广充幅长六尺筓今时簪传言夫人纚筓而朝首服纚筓以朝君案礼特牲馈食及士昏礼皆云纚筓绡衣注云绡绮属此衣染之以黑其缯本名曰绡则首服纚筓必以绡衣配之此以纚筓朝君则当身服绡衣也天官内司服郑注差次服之所用鞠衣黄桑之所服展衣以礼见王及宾客之服褖衣御于王之服又追师掌王后之首服爲副编次注云副所以覆首服之以从王祭祀编编列发爲之服之以告桑次次第髪长短爲之服之以见王王后之燕居亦纚筓总而已凡诸侯夫人于其国衣服与王后同如郑此言则夫人以礼见君当服展衣御于君当服褖衣皆首服次燕居乃服纚筓耳此传言纚筓而朝者展衣以见君褖衣以御君郑以周礼六服差次所用爲此说耳非有经典明文列女传鲁帅氏之母齐姜戒其女云平旦纚筓而朝则有君臣之严庄二十四年公羊传何休注其言与列女传亦同然则古之书传有言夫人纚筓而朝君者毛当有所依据而言未必与郑同也或以爲夫人纚筓而朝谓听治内政案列女传称纚筓而朝则有君臣之严谓朝于夫非自听朝也此传亦云纚筓而朝文与彼同安得听内政乎宫内之政盖应寡耳君于外政尚日出而朝夫人何当先君之朝而听内政且东方始明君时初起众妾皆当朝君夫人有何可冶而以东方既明便即听之传又言朝已昌盛则君听朝于君言听朝夫人言而朝足知纚筓而朝君矣上章言朝既盈矣谓朝己有人君可以起此言朝既昌矣谓盛于盈时羣臣毕集故君可以听朝朝昌谓日出时也故笺云君日出而视朝玉藻文】
　　虫飞薨薨甘与子同梦传古之夫人配其君子亦不忘其敬笺云虫飞薨薨东方早明之时我犹乐与子卧而同梦言亲爱之无已防且归矣无庶予子憎传防防于朝也卿大夫朝防于君朝听政夕归治其家事无庶予子憎无见恶于夫人笺云众庶也虫飞薨薨所以当起者卿大夫朝者且罢归故也无使众臣以我故憎恶于子戒之也音义【薨呼反乐音岳又五教反且七也反沈子余反朝防之朝如字音张遥反恶乌路反下同于夫之夫音符或依字读者非】疏【正义曰上言欲君早起此又述其欲早起之意夫人告君云东方欲明虫飞薨薨之时我甘乐与君卧而同梦心非愿欲早起也所以必欲令君早起朝者以卿大夫防聚我君之朝且欲得早罢归矣无使众臣以我之故于子之身加憎恶也子谓君也君若与我同卧不早听朝则事不速讫罢朝必晚众臣憎君是由我故故欲令君早起无使见恶于夫人刺今不能然今定本作与子憎据郑云我我是予之训则作与者非也传正义曰以恭敬之事施于疏远其于至亲可以无敬夫人乐与同梦相亲之甚犹尚早起早朝虽亲不敢忘敬故云古之夫人配其君子情虽至亲亦不忘敬刺今夫人得与君子相配则忘敬晚兴也以亲而犹敬故言亦亦疏逺也笺正义曰大戴礼羽虫三百八十鳯凰爲之长则乌亦称虫此虫飞薨薨未必唯小虫也以将晓而飞是东方且欲明之时即上鸡鸣时也传正义曰言防言归则是防于朝归于家故知谓卿大夫于朝旦之时防于君朝听政于夕晚之时归治其家事成十二年左传曰世之治也百官承事朝而不夕是于夕而不治公事故归治家事也云无见恶于夫人夫人谓卿大夫卿大夫欲早罢归不得早罢则憎恶君是见恶于卿大夫也笺正义曰庶众释诂文】
　　鸡鸣三章章四句
　　序还刺荒也哀公好田猎从禽兽而无厌国人化之遂成风俗习于田猎谓之贤闲于驰逐谓之好焉笺荒谓政事废乱音义【还音旋韩诗作嫙嫙好貌好呼报反厌于艳反又于占反本或作餍音同止也好蒿缟反】疏【正义曰作还诗者刺荒也所以刺之者以哀公好田猎从逐禽兽而无厌是在上既好下亦化之遂成其国之风俗其有惯习于田猎之事者则谓之爲贤闲于驰逐之事者则谓之爲好君上以善田猎爲贤好则下民皆慕之政事荒废化之使然故作此诗以刺之经三章皆士大夫相答之辞是遂成风俗谓之贤好之事】
　　子之还兮遭我乎峱之间兮传还便捷之貌峱山名笺云子也我也皆士大夫也俱出田猎而相遭也竝驱从两肩兮揖我谓我儇兮传从逐也兽三嵗曰肩儇利也笺云竝倂也子也我也倂驱而逐禽兽子则揖耦我谓我儇誉之也誉之者以报前言还也音义【峱乃刀反説文云峱山在齐崔集注本作嶩便捷本亦作便旋驱本又作駈曲具反注下同肩如字说文云三嵗豕肩相及者本亦作豜音同又音牵揖一入反儇许全反韩诗作婘音权好貌倂歩顶反下文同誉音余下同】疏【正义曰国人以君好田猎相化成俗士大夫在田相逢归说其事此陈其辞也我本在田语子曰子之便捷还然兮当尔之时遭值我于峱山之间兮于是子即与我竝行驱马逐两肩兽兮子又揖耦我谓我甚儇利兮聚说田事以爲戏乐而荒废政事故刺之传正义曰此还与下茂好昌盛皆是相誉之辞以其善于田猎故知还是轻便捷速之貌也猎之所在非山则凙下言之阳此言之间则是山之南山侧故知峱山名笺正义曰以报答相誉则尊卑平等非国君也然驰车逐兽又非庶人故知子也我也皆士大夫出田相遭也传正义曰大司马云大兽公之小禽私之七月云言私其豵献豜于公则肩是大兽故言三嵗曰肩儇利言其便利驰逐】
　　子之茂兮遭我乎峱之道兮传茂美也竝驱从两牡兮揖我谓我好兮笺云誉之言好者以报前言茂也音义【牡茂后反】
　　子之昌兮遭我乎峱之阳兮传昌盛也笺云昌佼好貌竝驱从两狼兮揖我谓我臧兮传狼兽名臧善也音义【佼古卯反本又作姣】疏【传正义曰释兽云狼牡貛牝狼其子徼絶有力迅舎人曰狼牡名貛牝名狼其子名獥絶有力者名迅孙炎曰迅疾也陆玑疏云其鸣能小能大善爲小儿啼声以诱人去数十歩其猛捷者虽善用兵者不能免也其膏可煎和其皮可爲裘故礼记狼臅膏又曰君之右虎裘厥左狼裘是也臧善释詀文】
　　还三章章四句
　　序着刺时也时不亲迎也笺时不亲迎故陈亲迎之礼以刺之音义【着直居反又直据反又音于诗内恊句宜音直据反迎鱼敬反注同】疏【正义曰作着诗者刺时也所以刺之者以时不亲迎故陈亲迎之礼以刺之也毛以爲首章言士亲迎二章言卿大夫亲迎卒章言人君亲迎俱是受女于堂出而至庭至着各举其一以相互见郑以爲三章共述人臣亲迎之礼虽所据有异俱是陈亲迎之礼以刺今之不亲迎也】
　　俟我于着乎而充耳以素乎而传俟待也门屏之间曰着素象瑱笺云我嫁者自谓也待我于着谓从君子而出至于着君子揖之时也我视君子则以素爲充耳谓所以悬瑱者或名爲紞织之人君五色臣则三色而已此言素者目所先见而云尚之以琼华乎而传琼华美石士之服也笺云尚犹饰也饰之以琼华者谓悬紞之末所谓瑱也人君以玉爲琼华石色似琼也音义【瑱吐遍反县音下同紞都览反】疏【正义曰毛以爲士亲迎夫既受妇于堂导之而出妻见其夫衣冠之饰此陈其辞也妻言君子待我于门内之着乎而我见君子塞耳之瑱以素象爲之乎而又见其身之所佩饰之以琼华之石乎而言士亲迎妻见其服饰今不亲迎故举以刺之也郑以爲总言人臣亲迎其妻见其冠饰君子待我于着之时我见君子充耳以素丝爲之其末饰之以琼华之石言用素丝爲紞以悬琼华之石爲瑱也传正义曰侯待释诂文释宫云门屏之间谓之宁李巡曰门屏之间谓正门内两塾间名宁孙炎曰门内屏外人君视朝所宁立处也着与宁音义同楚语称曰公子张骤谏灵王王病之曰子复语不谷虽不能用吾置之于耳对曰赖君之用也故言不然巴浦之犀防兕象其可尽乎其又以规爲瑱韦昭云瑱所以塞耳言四兽之牙角可以爲瑱是象可以爲瑱此言充耳以素可以充耳而色素者唯象骨耳故知素是象瑱毛以此章陈士盖士以象爲瑱也笺正义曰此说亲迎之事而言待我则是夫之待妻故知我是嫁者自谓也士昏礼壻亲迎至于女家主人揖入宾执鴈从至于庙门揖入三揖至于阶三让主人升西面宾升北面奠鴈再拜稽首降出妇从降自西阶主人不降送是受女于堂导之以出故此妇从君子而出至着君子揖之下笺亦云揖我于庭不言揖我于堂者昏礼女立于房中南面壻于堂上待之拜受即降礼于堂上无揖故不言之昏礼止言以从不言在庭着揖之笺知揖之者言待我明其住待之也下昏礼妇至夫家主人揖妇以入及寝门揖入至夫家引入之时毎门而揖明女家引出之时亦毎而揖故知至着君子揖之之时也我视君子则以素爲充耳所谓悬瑱言悬瑱之绳用素非爲瑱耳桓二年左传云衡紞纮綎是悬瑱之绳故云或名爲紞鲁语敬姜云王后亲织紞织线爲之即今之绦绳必用杂防线爲之故言织之人君五色臣则三色直言人君与臣不辨尊卑之异盖天子诸侯皆五色卿大夫士皆三色其色无文正以人君位尊备物当具五色臣则下之宜降杀以两耳此诗刺不亲迎宜陈人臣亲迎之事经有素青黄三色故爲臣则三色又解三色而独言素者以其素色分明目所先见故先言之壻受女于堂从堂而后至庭至着目所先见当在堂见素而以素配着爲章者取其韵句故耳或庭先见靑堂先见黄以爲章次王肃云王后织紞天子之紞一而已何云具五色乎王基理之云紞今之绦岂有一色之绦色不杂不成爲绦王后织紞者举夫色尊者言之耳义或当然传正义曰琼是王之美名华谓色有光华此石似琼玉之色故云美石士之服者盖谓衣服之饰谓爲佩也玉藻云士佩瓀珉玉此云石者以石色似玉故礼通贵贱皆以玉言之毛以士贱直言美石故下章乃言似玉王肃云以美石饰象瑱案瑱之所用其物小耳不应以石饰象其爲一物王氏之説未必得传防也琼华琼莹琼英其文相类传以此章爲士服二章爲卿大夫之服卒章爲人君之服者以序言时不亲迎则于贵贱皆不亲迎此宜歴陈尊卑不亲迎之事故以毎章爲一人耳非以琼华琼莹琼英之文而知其异人也但陈尊卑不亲迎之事以大夫居位尊于士其石当美于士服故言似玉耳其实三者皆美石也笺正义曰尚谓尊尚此物所爲饰也上言充耳以素谓紞用素也此言饰之琼华是就紞而加饰故言谓悬紞之末所谓瑱也君子偕老说夫人之服而云玉之瑱兮故知人君以玉爲瑱君乃用玉臣则不可而琼是玉名嫌臣亦用玉故辨之云琼华美石色似琼者也非用琼爲瑱也笺既言人君以玉即云琼华羙石二章笺云石色似琼似莹皆以爲似则郑意三章同説人臣亲迎非人君也上笺唯言臣则三色不辨臣之尊卑盖三章总言卿大夫士也以其言于着于庭于堂正是待有先后不宜分爲异人故爲总述人臣亲迎之灋孙毓云案礼之名充耳是塞耳即所谓瑱悬当耳故谓之塞耳悬之者别谓之紞不得谓之充耳犹瑱不得名之爲紞也故曰玉之瑱兮夫设缨以爲冠不得谓冠是缨之饰结组以悬佩不可谓佩所以饰组今独以瑱爲紞之饰谬于名而失于实非作者之意以毛王爲长斯不然矣言充耳者固当谓瑱爲充耳非谓紞也但经言充耳以素素丝悬之非即以素爲充耳也既言充耳以素未言充耳之体又言饰之以琼华正谓以琼华作充耳人臣服之以爲饰非言以琼华饰紞何当引冠缨组佩以爲难乎经言饰之必有所饰若云不得以琼华饰紞则琼华又何所饰哉即如王肃之言以美石饰象瑱象骨贱于美石谓之饰象何也下传以靑爲靑玉黄爲黄王又当以石饰玉乎以经之文势既言充耳以素即云饰之以琼华明以琼华爲充耳悬之以素丝故易传以素丝爲紞琼华爲瑱也】
　　俟我于庭乎而充耳以青乎而传靑青玉笺云待我于庭谓揖我于庭时青紞之靑尚之以琼莹乎而传琼莹石似玉卿大夫之服也笺云石色似琼似莹也音义【莹音荣又音营】疏【传正义曰传意充耳以靑谓以靑玉爲瑱故云靑谓靑玉此章説卿大夫之事下章说人君之事考工记玉人云天子用金则公侯以下皆玉石杂言靑玉黄玉亦谓玉石杂也】
　　俟我于堂乎而充耳以黄乎而传黄黄玉笺云黄紞之黄尚之以琼英乎而传琼英美石似玉者人君之服也笺云琼英犹琼华也疏【笺正义曰释草云木谓之华草谓之荣荣而不实者谓之英然则英是华之别名故言琼英犹琼华二章琼莹俱玉石名也故云似琼似莹英华是玉光色故不言似英似华耳今定本云琼英犹琼华琼莹兼言琼莹者盖衍字也】
　　着三章章三句
　　序东方之日刺衰也君臣失道男女淫奔不能以礼化也音义【衰色追反本或作刺襄公非也南山已下始是襄公之诗】疏【正义曰作东方之日诗者刺衰也哀公君臣失道至使男女淫奔谓男女不待以礼配合君臣皆失其道不能以礼化之是其时政之衰故刺之也毛以爲陈君臣盛明化民以礼之事以刺当时之衰郑则指陈当时君臣不能化民以礼虽属意异皆以章首一句东方之日爲君失道东方之月爲臣失道下四句爲男女淫奔不能以礼化之之事】
　　东方之日兮彼姝者子在我室兮传兴也日出东方人君明盛无不照察也姝者初昏之貌笺云言东方之日者愬之乎耳有姝然美好之子来在我室欲与我爲室家我无如之何也日在东方其明未融兴者喩君不明在我室兮履我即兮传履礼也笺云即就也在我室者以礼来我则就之与之去也言今者之子不以礼来也音义【姝赤朱反】疏【正义曰毛以爲东方之日兮犹言明盛之君兮日出东方无不鉴照喩君徳明盛无不察理此明德之君能以礼化民民皆依礼嫁娶故其时之女言彼姝然美好之子来在我之室兮此子在我室兮由其以礼而来故我往就之兮言古人君之明盛刺今之昏闇言昏姻之正礼以刺今之淫奔也郑以爲当时男女淫奔假爲女拒男之辞以刺时之衰乱有女以男逼己乃防之言东方之日兮以喩告不明之君兮由君不明致此强暴今有彼姝然美好之子来在我之室兮欲与我爲室家我无奈之何又言己不从之意此子在我室兮若以礼而来我则欲就之兮今不以礼来故不得从之不能以礼化民至使男淫女诉故刺之传正义曰日出东方渐以明盛照临下土故以喩人君明盛无不照察谓明照下民察理其事使之不敢淫奔彼姝者女言其就女亲迎之事故以姝爲初婚之貌与笺云美好亦同王肃云言人君之明盛刺今之昏闇笺正义曰笺以序言君臣失道不言陈善刺恶则是当时实事也不宜爲明盛之君故易以东方之日者比君于日以情诉之也日之明盛在于正南又解不以南方之日爲兴者以日在东方其明未融故举东方之日以喩君之不明也昭五年左云日上其中明而未融其当旦乎服防云融髙也案既醉昭明有融云融长也谓日髙其光照长逺日之旦明未髙故以喩君不明也若然男女淫奔男倡女和何以得有拒男之女而诉于君者诗人假言女之拒男以见男之强暴明其无所告诉终亦共爲非礼以此见国人之淫奔耳未必有女终能守礼诉男者也传正义曰履礼释言文上喩人君明盛此必不与郑同王肃云言古婚姻之正礼刺今之淫奔】东方之月兮彼姝者子在我闼兮月盛于东方君明于上若日也臣察于下若月也闼门内也笺云月以兴臣月在东方亦言不明在我闼兮履我发兮传发行也笺云以礼来则我行而与之去音义【闼他达反韩诗云门屏之间曰闼】疏【传正义曰以序言君臣失道则君臣竝责故知以月盛东方喻臣明察也云闇门内者以上章在我室兮谓来入其家又闼字从门故知门内也发行以行必发足而去故以发爲行也】
　　东方之日二章章五句
　　序东方未明刺无节也朝廷兴居无节号令不时挈壶氏不能掌其职焉笺号令犹召呼也挈壶氏掌漏刻者音义【朝直遥反注皆同挈苦结反又音结壶音胡】疏【正义曰作东方未明诗者刺无节也所以刺之者哀公之时朝廷起居或早或晚而无常节度号令召呼不以其时人君置挈壶氏之官使主掌漏刻以昏明告君今朝廷无节由挈壶氏不能掌其职事焉故刺君之无节且言置挈壶氏之官不得其人也朝廷是君臣之总辞此则非斥言其君也兴起也居安坐也言君之坐起无时节也由起居无节故号令不时即经上二章是也挈壶氏不能掌其职卒章是也笺正义曰以经言自公召之故云号令犹召呼也挈壶氏于天子爲司马之属其官士也故夏官序云挈壶氏下士六人注云挈读如挈髪之挈壶盛水器也世主挈壶水以爲漏然则挈壶者悬系之名刻谓置箭壶内刻以爲节而浮之水上令水漏而刻下以记昼夜昏明之度数也以序言不能掌其职焉故举其所掌之事也】
　　东方未明顚倒衣裳传上曰衣下曰裳笺云挈壶氏失漏刻之节东方未明而以爲明故羣臣促遽顚倒衣裳羣臣之朝别色始入顚之倒之自公召之笺云自从也羣臣顚倒衣裳而朝人又从君所来而召之漏刻失节君又早兴音义【倒都老反遽其虑反别彼列反】疏【正义曰言朝廷起居无节度于东方未明之时羣臣皆顚倒衣裳而着之方始倒之顚之着衣未往已有使者从君而来召之起之早晚礼有常灋而今漏刻失节促遽若此故刺之传正义曰上曰衣下曰裳此其相对定称散则通名曰衣曲礼曰两手抠衣去齐尺注云齐谓裳下缉也是裳亦称衣也传言此解其顚倒之意以裳爲衣今上者在下是爲顚倒也笺正义曰解时实未明而顚倒衣裳之意以挈壶氏失漏刻之节每于东方未明而爲己明告君使之早起羣臣当以失晚复恐后期故于东方未明之时急促惶遽不暇整理衣服故顚倒着衣裳而朝君此则失于侵早故言朝之正灋羣臣别色始入东方未明当起也别色始入玉藻文羣臣顚倒衣裳方欲朝君人已从君所来召之是君己先起矣故言君又早兴臣起已太早君兴又早于臣也】
　　东方未晞顚倒裳衣传晞明之始升倒之顚之自公令之传令告也音义【晞音希】疏【传正义曰晞是日之光气湛露云匪阳不晞谓见日之光而物干故以晞爲干蒹葭云白露未晞言露在朝旦未见日气故亦爲干义此言东方未明无取于干故言明之始升谓将旦之时日之光气始升与上未明爲一事也】
　　折栁樊圃狂夫瞿瞿传栁柔脆之木樊藩也圃菜园也折柳以爲藩园无益于禁矣瞿瞿无守之貌古者有挈壶氏以水火分日夜以告时于朝笺云柳木之不可以爲藩犹是狂夫不任挈壶氏之事不能辰夜不夙则莫传辰时夙早莫晚也笺云此言不任其事者恒失节数也音义【折之舌反圃音布又音补树菜蔬曰圃瞿俱具反脃七嵗反藩方元反本又作蕃任音壬下同莫音暮】疏【正义曰此言折柳木以爲藩菜果之圃则栁木柔脃无益于圃之禁以喩用狂夫以爲挈壶之官则狂夫瞿瞿然不任于官之职由不任其事恒失节度不能时节此夜之漏刻不太早则太晚常失其宜故令起居无节以君任非其人故刺之传正义曰言柳柔脃之木者欲取无益于禁故以柔脃解之樊藩也释言文孙炎曰樊圃之藩也郭璞曰谓藩篱也种菜之地谓之圃其外藩篱谓之园故云圃菜园也太宰九职二曰园圃毓草木注云树果蓏曰圃园其藩也是圃内可以种菜又可以树果蓏其外则藩篱以爲樊柳是柔脃之物以手折而爲藩无益于禁以喩狂夫不任挈壶之职也蟋蟀云良士瞿瞿瞿爲良士貌故传云瞿瞿然顾礼义此言狂夫瞿瞿谓狂愚之夫故言瞿瞿无守之貌爲精神不立志无所守故不任居官也序云挈壶氏不能掌其职则狂夫爲挈壶氏矣故又解其瞿瞿之意古者有挈壶氏以水火分日夜谓以水爲漏夜则以火照之冬则冰冻不下又当置火于傍故用水用火凖昼夜共爲百刻分其数以爲日夜以告时节于朝职掌如此而今此狂夫瞿瞿然志无所守分日夜则参差不齐告时节则早晚失度故责之也挈壶氏职曰凡丧悬壶以代哭皆以水火守之分以日夜及冬则以火衅鼎水而沸之而沃之注云代更也礼未大敛代哭以水守壶者爲沃漏也以火守壶者使则视刻数也分以日夜者异昼夜漏也漏刻之箭昼夜共百刻冬夏之间则有长短焉太史立成法有四十八箭是其分日夜之事言冬夏之间有长短者案乾象歴及诸歴法与今太史所皆云冬至则昼四十五夜五十五夏至则昼六十五夜三十五春秋分则昼五十五半夜四十四半从春分至于夏至昼渐长増九刻半从夏至至于秋分所减亦如之从秋分至于冬至昼渐短减十刻半从冬至至于春分所加亦如之又于每气之间加减刻数有多有少其事在于歴术以其算数有多有少不可通而爲率故太史之官立爲法定作四十八箭以一年有二十四气毎一气之间又分爲二通率七日强半而易一箭故周年而用箭四十八也歴言昼夜考以昏明爲限马融王肃注尚书以爲日永则昼漏六十刻夜漏四十刻日短则昼漏四十刻夜漏六十刻日中宵中则昼夜各五十刻者以尚书有日出日入之语遂以日见爲限尚书纬谓刻爲商郑作士昏礼目录云日入三商爲昏举全数以言耳其实日见之前日入之后距昏明各有二刻半减昼五刻以裨夜故于歴灋皆多校五刻也郑于尧典注云日中宵中者日见之漏与不见者齐也日永者日见之漏五十五刻日不见之漏四十五刻又与马王不同者郑言日中宵中者其漏齐则可矣其言日永日短之数则与歴甚错马融言昼漏六十夜漏四十减昼以裨夜矣郑意谓其未减又减昼五刻以増之是郑之妄説耳漏刻之数见在史官古今歴者莫不符合郑君独有此异不可强爲之辞案挈壶之职唯言分以日夜不言告时于朝春官鸡人云凡国事爲期则告之时注云象鸡知时然则告时于朝乃是鸡人此言挈壶告时者以序云兴居无节挈壶氏不能掌其职明是挈壶告之失时故今朝廷无节也盖天子备官挈壶掌漏鸡人告时诸侯兼官不立鸡人故挈壶吿也庭燎笺云王有鸡人之官是郑意以爲唯王者有鸡人诸侯则无也释训云不辰不时也是辰爲时也夙早释诂文暮与早对故爲晚】
　　东方未明三章章四句
　　序南山刺襄公也鸟兽之行淫乎其妹大夫遇是恶作诗而去之笺襄公之妹鲁桓公夫人文姜也襄公素与淫通及嫁公谪之公与夫人如齐夫人愬之襄公襄公使公子彭生乘公而搤杀之夫人久畱于齐庄公即位后乃来犹复防齐侯于禚于祝邱又如齐师齐大夫见襄公行恶如是作诗以刺之又非鲁桓公不能禁制夫人而去之音义【之行下孟反谪直革反责也又张革反乘绳证反一本作彭生乘公乘则依字读搤于革反説文云捉也公羊传云拉公干而杀之沈又乌诣反拉音郎答反复扶又反下皆同禚音灼地名行恶下孟反下之行皆同】疏【正义曰作南山诗者刺襄公也以襄公爲鸟兽之行鸟兽淫不避亲襄公行如之乃淫于己之亲妹人行之恶莫甚于此齐国大夫逄遇君有如是之恶故作诗以刺君其人耻事无道之主既作此诗遂弃而去之此妹既嫁于鲁襄公犹尚淫之亦由鲁桓不禁使之至齐故作者既刺襄公又非鲁桓经上二章刺襄公淫乎其妹下二章责鲁桓纵恣文姜序以主刺襄公故不言鲁桓故大夫遇是恶作诗而去之言作诗之意以见君恶之甚于经无所当也笺正义曰以敝笱猗嗟之序知襄公所淫之妹文姜是也桓十八年左传云公与夫人姜氏如齐齐侯通焉公谪之以吿夏四月丙子享公使公子彭生乘公公薨于车庄元年公羊云夫人谮公于齐侯公曰同非吾子齐侯之子也齐侯怒与之饮酒于其出焉使公子彭生送之于其乘焉拉干而杀之是公谪文姜彭生搤杀公之事也春秋经桓三年秋公子翚如齐逆女九月夫人姜氏至自齐是文妻以桓三年归鲁也左传于桓十八年如齐之下始云齐侯通焉笺知素与淫通者以奸淫之事生于聚居不宜既嫁始然故知未嫁之前素与淫通也且桓六年九月经书丁卯子同生即庄公也猗嗟序称人以庄公爲齐侯之子公羊传称桓公云同非吾子明非如齐之后始与齐侯通也但左爲公谪张本故于如齐之下始言齐侯通耳公羊拉干而杀之史记称使公子彭生抱鲁桓公上车折其脇公死于车折与拉音义同彼皆言拉杀此言搤杀者説文云搤捉也何休云干脇拉折声正谓手捉其脇而拉折然爲声此指言杀状故言搤也夫人以桓十八年与公如齐经书公之丧至自齐不言文姜来归庄元年云不书即位文姜出故也庄公即位之时犹在齐未来故言夫人久留于齐庄公即位后乃来也其来年月三传无文庄元年经书三月夫人逊于齐公羊传云夫人固在齐矣其言逊何念母也正月以存君念母以首事何休及贾逵服防皆以爲桓公之薨至是年三月期而小祥公忧思少杀念及于母以其罪重不可以反之故书逊于齐耳其实先在于齐本未归也至二年夫人防齐侯于禚是从鲁往之则于防之前已反鲁矣服防云盖鲁桓公之丧从齐来以文姜爲二年始来杜预以庄元年歳首即位之时文姜来公以母出之故不忍即位文姜于时感公意而来既至爲鲁人所尢故三月又逊于齐谓文姜来而复去非先在齐二者说虽不同皆是庄公即位之后乃来也杜预创爲其説前儒尽不然也郑于丧服小记之注引公羊正月存亲之事则亦同于贾服至二年乃归也春秋经庄二年夫人姜氏防齐侯于禚四年夫人姜氏享齐侯于视邱五年夫人姜氏如齐师是夫人复防齐侯如齐师也以言齐侯淫于其妹终説其淫之事若然案经庄七年春夫人姜氏防齐侯于防冬夫人姜氏防齐侯于谷亦是淫事此不言者略举其先三防以包其后二防也以左传于防禚之下书奸也于防防之正言齐志也杜预以爲意出于夫人则云书奸意出于齐侯则云齐志传举二端其余皆从之则祝邱与如齐师奸由从夫人防谷奸于齐侯郑意或亦当然今此笺又以经有非鲁桓之事而序不言之据夫人发文故申其意言大夫见襄公行恶如是作诗以刺之又非鲁桓公不能禁制文姜言诗经有此二意也而云去之者疉序去之文谓弃齐而去】
　　南山崔崔雄狐绥绥传兴也南山齐南山也崔崔髙大也国君尊严如南山崔崔然雄狐相随绥绥然无别失隂阳之匹笺云雄狐行求匹耦于南山之上形貌绥绥然兴者喩襄公居人君之尊而爲淫泆之行其威仪可耻恶如狐鲁道有荡齐子由归传荡平易也齐子文姜也笺云妇人谓嫁曰归言文姜既以礼从此道嫁于鲁侯也既曰归止曷又怀止传怀思也笺云怀来也言文姜既曰嫁于鲁侯矣何复来爲乎非其来也音义【崔子虽反又音隹别彼列反泆音逸下同恶乌路反又如字荡徒党反徐勑党反易夷豉反】疏【正义曰毛以爲南山雄狐各自爲喩言南山髙大崔崔然以喩国君之位尊髙如山也雄狐相随绥绥然雄当配雌理亦当然也今二雄无别失隂阳之匹以喩夫当配妻今襄公兄与妹淫亦失隂阳之匹以襄公居尊位而失匹配故举淫事以责之言鲁之道路有荡然平易齐侯之子女文姜用此道而归嫁于鲁既曰归于鲁止自有夫矣襄公何爲复思之止而与之防爲此淫乎郑以爲狐在山上爲喻言南山髙大崔崔然有雄狐在此山上以求配偶形貌绥绥然其状可耻恶也喩説在笺既言公淫可恶又责文姜防公言鲁之道路有簜然而平易齐子文姜从此道而归于鲁既曰归于鲁止当专意事夫何爲又复来止责文姜之来防襄公也传正义曰诗人自歌土风山川不出其境故云南山齐南山举南山形貌髙大崔崔然故知喻国君之位尊严言其髙大如南山也绥绥是匹行之貌今言雄狐相随绥绥然明是二雄狐相匹故云雄狐绥绥然是二狐俱雄无有别异失隂阳之匹以喻兄与妹淫亦失隂阳之匹也今定本云失隂阳之正义亦通也检此传文无狐在山上之意则各自爲喻异于郑也对文则飞曰雌雄走曰牝牡散则可以相通牧誓曰牝鸡之晨飞得称牝明走得称雄僖十五年左传称秦伯伐晋筮之遇蛊其繇曰获其雄狐亦谓牡爲雄与此同也笺正义曰笺以南山雄狐文势相连则是狐在山上不宜别以爲喩又狐必雄雌相从无二雄相随之理故以爲狐求匹耦于南山之上喩襄公淫泆于人君之位其可耻恶如狐貌以狐比之有狐之传以绥绥匹行之貌则此言绥绥亦匹行之貌言求匹耦者正谓无雌相随是求匹耦也在髙显之处使人见之是谓可恶也传正义曰以其説道路之貌故以荡爲平易言地平而易无险难也文姜齐女故谓之齐子传于诗由多训爲用此当言用此道以归鲁也怀思释诂文王肃云文姜既嫁于鲁适人矣何爲复思与之防而淫乎笺正义曰怀来释言文以归止谓文姜归则怀止亦谓文姜怀不宜谓襄公思故易传以爲非责文姜之来也】
　　葛屦五两冠緌双止传葛屦服之贱者冠緌服之尊者笺云葛屦五两喻文姜与侄娣及傅姆同处冠緌喻襄公也五人爲奇而襄公往从而双之冠屦不宜同处犹襄公文姜不宜爲夫妇之道鲁道有荡齐子庸止传庸用也既曰庸止曷又从止笺云此言文姜既用此道嫁于鲁侯襄公何复送而从之爲淫泆之行音义【屦九具反两王肃如字沈音亮緌如谁反傅音付姆音茂处昌虑反下同奇居宜反】疏【正义曰屦以两只爲具五爲数之竒言葛屦服之贱虽有五两其数虽奇以冠緌往配而双止则非其宜以喩文姜是襄公之妹虽与侄娣傅姆有五人矣其数虽奇以襄公往配而双之亦非其宜襄公兄也文姜妹也兄妹相配是非其宜既云不宜相配又责非理爲淫鲁之道路有荡然平易齐子文妻用此道以归鲁止既曰用此道以归鲁止彼自有夫襄公何爲复从双止责其复从文姜爲淫泆之行传正义曰贱宜对贵尊当对卑在身之服上尊下卑葛屦服之于足葛又物之贱者故以贱言之冠緌服之于首是物之最尊所用之物贵故以尊言之亦令其贵贱尊卑互相见也笺正义曰屦必两只相配故以一两爲一物緌必属之于冠故冠緌共爲一同葛屦言五冠緌言双由是五爲竒故欲双之使耦也奇天数矣独举五而言明五必有象故以喻文姜与侄娣傅姆五人俱是妇人不宜以襄公往双之云其数奇以经有五两故以五人解之庄十九年公羊传曰诸侯一娶九女二国往媵之皆有侄娣从侄者何兄之子娣者何女弟也是诸侯夫人有侄有娣也襄三十年公羊曰宋灾伯姬存焉有司请出伯姬曰吾闻之妇人夜出不见傅姆不下堂至姆未至逮火而死是诸侯夫人有傅姆也士昏礼云姆在其右注云姆妇人年五十无子出而不复嫁能以妇道教人者若今时乳母矣士妻之姆如此则诸侯夫人其姆亦当然也内则云女子十年不出傅姆教之执麻枲治丝茧则傅是姆类亦当以妇人老者爲之矣何休云选老大夫爲傅大夫妻爲姆以男子爲傅书未有云焉且大夫之妻当自处家无由从女而嫁使夫人动辄待之何休之言非礼意也冠屦贵贱不宜同处犹襄公与文姜兄之与妹不宜爲夫妇之道又襄公止复文姜耳传不言淫其侄娣又傅姆老人非襄公俦类而云襄公双之者正以侄娣傅姆与文姜同是妇人聚居一处襄公乃以男子厠入其中不宜与妹相耦作者指言其不宜双文姜耳非谓襄公于五人皆淫之上言曷又怀止笺谓责文姜之来此言曷又从止以爲责襄公从之者以怀止与归止文连归是文姜归鲁故知怀是文姜来齐此与庸止文连庸是用道而往则从是逐后从之故知责襄公从之言以意从送与之爲淫耳非谓从之至鲁也】
　　蓺麻如之何衡从其亩传蓺树也衡猎之从猎之种之然后得麻笺云树麻者必先耕治其田然后树之以言人君取妻必先议于父母取妻如之何必告父母传必告父母庙笺云取妻之礼议于生者卜于死者此之谓告既曰告止曷又鞠止传鞠穷也笺云鞠盈也鲁侯女既告父母而取何复盈从令至于齐乎又非鲁桓音义【蓺鱼世反本或作艺技艺字耳衡音横注同亦作横字又一音如字衡即训爲横韩诗云东西耕曰横从足容反注同韩诗作由云南北耕曰由取七喩反注下皆同鞠居六反令力呈反下同】疏【正义曰毛以爲种麻之法如之何乎必横纵猎其田亩种之然后得麻以兴取妻之法如之何乎必告庙啓其父母娶之然后得妻鲁桓既曰告庙而娶得之止宜以妇道禁之何爲又使穷极邪意而至乎齐止责鲁桓不禁制文姜郑惟以鞠爲盈爲异余同传正义曰此云蓺麻后稷生民云蓺之荏菽大司徒云教稼穑树蓺则树蓺皆种之别名故云蓺犹树也在田逐禽谓之猎则猎是行歩践履之名衡古横字也衡猎之纵猎之谓既耕而东西践蹑槩摩之也古者推耒耜而耕不宜纵横耕田且书传未有谓耕爲猎者故知是摩猎之也今定本云重之然后得麻义虽得通不如爲种字也笺正义曰以经云必告父母嫌其惟告生者故云必告父母之庙笺又嫌其惟告于庙故云议于生者卜于死者以足之婚有纳吉之礼卜而得吉使告女家是娶妻必卜之士冠礼云筮于庙门明卜亦在庙也曲礼云男女非有行媒不相知名故斋戒以告鬼神昭元年左传说楚公子围将娶妻于郑其辞云围布几筵告于庄恭之庙而来是娶妻自有告庙之法而笺必以爲卜者以纳吉爲六礼之一故举卜言之案婚礼受纳采之礼云主人筵于户西注云主人女父也筵爲神布席也将以先祖之遗体许人故受其礼于庙也其后诸礼皆转以相似则礼法皆告庙矣女家尚毎事告庙则夫家将行六礼皆告于庙非徒一卜而已明以卜爲大事故特言之传正义曰鞠穷释言文传意当谓鲁桓纵恣文姜使穷极邪意也笺正义曰鞠盈释诂文笺以此责鲁桓之辞不宜惟言文姜之穷极邪意故易传以爲盈责鲁桓之盈纵文姜不禁制之】析薪如之何匪斧不克传克能也笺云此言析薪必待斧乃能也取妻如之何匪媒不得笺云此言取妻必待媒乃得也既曰得止曷又极止传极至也笺云女既以媒得之矣何不禁制而恣极其邪意令至齐乎又非鲁桓音义【析星歴反邪似嗟反】疏【正义曰言析薪之法如之何乎非用斧不能斫之以兴娶妻之法如之何乎非使媒不能得之鲁桓既曰使媒得之止宜以妇道禁之何爲穷极邪意而至齐止又责鲁桓不禁制文姜也正义曰极至释诂文笺言恣极邪意令至齐者申説极爲至之义恣解义之言非经中极也】
　　南山四章章六句
　　序甫田大夫刺襄公也无礼义而求大功不修德而求诸侯志大心劳所以求者非其道也疏【正义曰甫田诗者齐之大夫所作以刺襄公也所以刺之者以襄公身无礼义而求已有大功不能自修其德而求诸侯从已有义而后功立惟徳可以来人今襄公无礼义无徳诸侯必不从之其志望大徒使心劳而公之所求者非其道也大夫以公求非其道故作诗以刺之求大功与求诸侯一也若诸侯从之则大功克立所从言之异耳求大功者欲求爲霸主也天子衰诸侯兴故曰霸中候霸免注云霸犹把也把天子之事于时王室微弱诸侯无主齐是大国故欲求之郑以国语云齐庄僖于是乎小伯韦昭曰小伯主诸侯盟防襄即庄孙僖子以父祖巳作盟防之长可以爲霸业之基又自以国大民众负恃强力故欲求爲霸也至其弟桓公即求而得之是齐国可以爲霸但襄公无德而不可求耳上二章刺其求大功卒章刺其不能脩德皆言其所求非道之事劳心忉忉是志大心劳】
　　无田甫田维莠骄骄传兴也甫大也大田过度而无人功终不能获笺云兴者喩人君欲立功致治必勤身脩德积小以成髙大无思远人劳心忉忉传忉忉忧劳也言无德而求诸侯徒劳其心忉忉耳音义【无田音佃下同莠羊九反治直吏反忉音刀】疏【正义曰上田谓垦耕下田谓土地以襄公所求非道故设辞以戒之言人治田无得田此大田若大田过度力不充给田必芜秽维有莠草骄骄然以喻公无霸德思念逺人若思彼远人徳不致物人必不至维劳其心忉忉然言人之欲种田求谷必准功治田谷乃可获喩人君欲立功致治必勤身脩徳功乃可立无德而求诸侯徒劳其心也责襄公之妄求诸侯也传正义曰甫大释诂文言无田甫田犹多方云宅尔宅田尔田今人谓佃食古之遗语也禁人言无田甫田犹下句云无思远人无思与无田相对爲喩周礼授民田上地家百亩中地家二百亩下地家三百亩谓其人力堪治故礼以此爲度过度谓过此数而广治田也释训云忉忉忧也以言劳心故云忧劳也】
　　无田甫田维莠桀桀传桀桀犹骄骄也无思远人劳心怛怛传怛怛犹忉忉也音义【桀居竭反徐又居谒反怛旦末反】
　　婉兮娈兮总角丱兮未几见兮突而弁兮传婉娈少好貌总角聚两髦也丱幼稺也弁冠也笺云人君内善其身外脩其德居无几何可以立功犹是婉娈之童子少自脩饰丱然而稚见之无几何突耳加冠爲成人也音义【婉于阮反变力转反总本又作防子孔反丱古患反几居岂反注同见兮一本作见之突吐活反注同方言云凡卒相见谓之突吐讷反弁皮眷反髦音毛少诗照反】疏【正义曰言有童子婉然而少娈然而好兮縂聚其发以爲两角丱然兮幼稚如此与别未经几时而更见之突然已加冠弁爲成人兮言童子少自脩饰未几时而即得成人以喩人君能善身脩德未几时而可以立功今君不脩其德欲求冇功故刺之传正义曰候人传曰婉少貌娈好貌此幷训之故言少好貌内则云男女未冠笄者总角衿缨冠所以覆发未冠则总角故知总角聚两髦言总聚其髦以爲两角也丱兮与总角共文故爲幼稚周礼掌冠冕者其职谓之弁师则弁者冠之大号故爲弁冠也士冠礼及冠义记士之冠云始加缁布冠次加皮弁次加爵弁三加而后字之成人之道也然则士有三加冠此言突若弁兮指言童子成人加冠而已不主斥其一冠也若犹耳也故笺言突耳加冠爲成人猗嗟颀若言若者皆然耳之义古人语之异耳定本云突而弁兮不作若字】
　　甫田三章章四句
　　序卢令刺荒也襄公好田猎毕弋而不脩民事百姓苦之故陈古以风焉笺毕噣也弋缴射也音义【令音零下同好呼报反风福凤反噣直角反本亦作浊毕星名何音犊缴音灼】疏【正义曰作卢令诗者刺荒也所以刺之者以襄公性好田猎用毕以掩兎用弋以射鴈好此游田逐禽而不脩治民之事国内百姓皆患苦之故作是诗陈古者田猎之事以风刺襄公焉经三章皆言有德之君顺时田猎与百姓共乐之事笺正义曰释天云噣谓之毕李廵曰噣隂气独起阳气必止故曰毕毕止也孙炎曰掩兎之毕或谓之噣因名星云郭璞曰掩兎之毕或呼爲噣因星形以名之月令注云网小而柄长谓之毕然则此器形似毕星孙谓以网名毕郭谓以毕名网郭説是也出绳系矢而射鸟谓之缴射也】
　　卢令令其人羙且仁传卢田犬令令缨环声言人君能有美徳尽其仁爱百姓欣而奉之爱而乐之顺时游田与百姓共其乐同其获故百姓闻而説之其声令令然音义【缨于盈反又于政反乐音洛下同説音悦】疏【正义曰言古者有德之君顺时田猎与百姓共乐同获百姓闻而悦之言吾君之卢犬其环铃铃然爲声又美其君言吾君其爲人也美好且有仁恩言古者贤君田猎百姓爱之刺今君田猎则百姓苦之传正义曰犬有田犬守犬战国防云韩国卢天下之骏犬也东郭逡海内之狡兎韩卢逐东郭绕山三越冈五兎极于前犬疲于后俱爲田父之所获是卢爲田犬也此言铃铃下言环鋂铃铃即是环銵声之状环在犬之颔下如人之冠缨然故云缨环声也言人君有美德以下言百姓所以悦君之意孟子谓齐宣王曰今王田猎于此百姓闻王车马之音见羽旄之美举疾首蹙頞而相告曰吾王好田猎夫何使我至于此极也父子不相见兄弟妻子离防此无他不与民同乐也今王田猎于此百姓闻王车马之音见羽旄之羙举欣欣然有喜色而相告曰吾王庶几无疾病与何能田猎也此无他与民同乐也则百姓悦之也今定本云喩人君能有美德喩字误也】
　　卢重环传重环子母环也其人美且鬈传鬈好貌笺云鬈读当爲权权勇壮也音义【重直龙反下同鬈音权説文云发好貌】疏【笺正义曰笺以诸言且者皆辞兼二事若鬈是好貌则与美是一也且仁且偲既美而复有仁才则且鬈不得爲好貌故易之巧言云无拳无勇其文相连是鬈爲勇壮也以君能尽其仁爱与百姓同乐故美其且仁以君身有勇壮能捕取猛兽故美其且鬈以君善于射御多有才能故羙其且偲皆是猎时之事故歴言之大叔于田叙云叔多才而好勇亦谓猎时有才勇也】
　　卢重鋂传鋂一环贯二也其人美且偲传偲才也笺云才多才也音义【鋂音梅偲七才反说文云强也】疏【传正义曰上言重环谓环相重故知谓子母环谓大环贯一小环也重鋂与重环别则与子母之环文当异故知一环贯二谓一大环贯二小环也说文亦云鋂环也一环贯二】
　　卢令三章章二句
　　序敝笱刺文姜也齐人恶鲁桓公微弱不能防闲文姜使至淫乱爲二国患焉音义【敝婢世反徐扶灭反本又作弊败也笱音古口反取鱼器也恶乌路反】疏【正义曰作敝笱诗者刺文姜也所以刺之者文姜是鲁桓夫人齐人恶鲁桓公爲夫微弱不能防闲文姜使至于齐与兄淫乱爲二国之患焉故刺之也文姜淫乱由鲁桓微弱使然经三章皆是恶鲁桓以刺文姜之辞夏官虎贲氏云舎则守王闲注云舎王出所止宿处也闲梐枑也天官掌舎掌王之防同之舎设梐枑再重杜子春云梐枑谓行马谓行马再重者以周衞有外内列周卫防守之物名之曰闲则闲亦防禁之名故此及猗嗟之序皆防闲竝言之也齐则襄公通妺鲁则夫人外淫桓公见杀于齐襄公恶名不灭是爲二国患也文姜既嫁于鲁齐人不当刺之由其兄与妺淫齐人恶君而复恶文姜亦所以刺君故编之爲襄公诗也】
　　敝笱在梁其鱼鲂鳏传兴也鳏大鱼笺云鳏鱼子也鲂也鳏也鱼之易制者然而敝败之笱不能制兴者喩鲁桓微弱不能防闲文姜终其初时之婉顺齐子归止其从如云传如云言盛也笺云其从侄娣之属言文姜初嫁于鲁桓之时其从者之心意如云然云之行顺风耳后知鲁桓微弱文姜遂淫恣从者亦随之爲恶音义【鲂音房鳏毛古顽反郑古魂反易夷豉反从才用反注下皆同】疏【正义曰毛以爲笱者捕鱼之器弊败之笱在于鱼梁其鱼乃是鲂鳏之大鱼非弊败之笱所能制以喩微弱之君爲其夫壻其妻乃是强盛之齐女非微弱之夫所能制刺鲁桓之微弱不能制文姜也又言文姜难制之意齐子文姜初归于鲁国止其从者庶姜庶士其数众多如云然以此强盛故鲁桓不能禁也郑以爲弊败之笱在于鱼梁其鱼乃是鲂鳏之小鱼鲂鳏自是鱼之易制者但笱以弊败不能制以喩文姜是妇人之易制者但由鲁桓以防弱不能制由其不制文姜故令从者亦恶齐子文姜初归于鲁国止其从者之心如云然云行顺风东西从者随嫡善恶由文姜淫泆故从者亦淫传正义曰孔丛子云衞人钓于河得鳏鱼焉其大盈车子思问曰如何得之对曰吾下钓垂一鲂之饵鳏过而不视又以豚之半鳏则吞矣子思叹曰鱼贪饵以死士贪禄以亡是鳏爲大鱼也传以鳏爲大鱼则以大爲喩王肃言鲁桓之不能制文姜若敝笱之不能制大鱼也笺正义曰鳏鱼子释鱼文李廵曰凡鱼之子总名鲲也鲲鳏字异盖古字通用或郑本作鲲也鲁语云宣公夏滥于泗渊里革断其罟而弃之曰鱼禁鲲鱬乌翼鷇卵蕃庶物也是亦以鲲爲鱼子也毛以鳏爲大鱼郑以鳏爲鱼子而与鲂相配则鲂之爲鱼中鱼也故可以爲大亦可以爲小陆玑疏云鲂今伊洛济颍鲂鱼也广而薄肥恬而少力细鳞鱼之美者辽束梁水鲂特肥而厚尤美于中国鲂故其乡语曰居就粮梁水鲂是也笺以一鳏若大鱼则强笱亦不能制不当以弊败爲喩且鲂鲲非极大之鱼与鳏不类故易传以爲小鱼易制喩文姜易制但鲁桓微弱不能防闲文姜使终其初时之婉顺文姜素与兄淫而云初时婉顺者在齐虽则先淫至鲁必将改矣但知桓公微弱后复更爲淫耳传正义曰传以如云言盛谓其从者多强盛而难制孙毓云齐爲大国初嫁宠妺庶姜庶士盛如云雨故妺来自由桓公不能禁制言从者之盛传意当然文姜归鲁之日襄公未爲君言宠妺则非也笺正义曰侄娣之外更当有侍御贱妾故云其从侄娣之属笺以作诗者主刺文姜之恶而言其从如云明以文姜恶甚疾其败损族类故易传以爲从者亦随文姜爲恶】
　　敝笱在梁其鱼鲂鱮传鲂鱮大鱼笺云鱮似鲂而弱鳞齐子归止其从如雨传如雨言多也笺云如雨言无常天下之则下天不下则止以言侄娣之善恶亦文姜所使止音义【鱮象吕反广雅云鲢也音连】疏【笺正义曰陆玑疏云鱮似鲂厚而头大鱼之不羙者故里语曰网鱼得鱮不如啗茹其头尤大而肥者徐州人谓之鲢或谓之鳙幽州人谓之鸮鸡或谓之胡鳙侄娣之善恶亦文妻所使今定本云所使出于义是也】
　　敝笱在梁其鱼唯唯传唯唯出入不制笺云唯唯行相随顺之貌齐子归止其从如水传水喩众也笺云水之性可停可行亦言侄娣之善恶在文姜也音义【唯维癸反沈养水反韩诗作遗遗言不能制也】疏【正义曰上二章言鱼名此章言鱼貌今其上下相充也唯唯正是鱼行相随之貌耳传以敝笱不能制大鱼故云出入不制笺以爲小鱼故行相随顺之貌各从其义故爲辞异耳其于唯唯义亦同也】
　　敝笱三章章四句
　　序载驱齐人刺襄公也无礼义故盛其车服疾驱于通道大都与文姜淫播其恶于万民焉笺故犹端也音义【驱欺具反又如字下皆同本亦作駈播波佐反】疏【正义曰载驱诗者齐人所作以刺襄公也刺之者襄公身无礼义之故乃盛饰其所乘之车与所衣之服疾行驱驰于通达之道广大之都与其妺文姜淫通播扬其恶于万民焉使万民尽知情无慙耻故刺之也国人刺君乃是常事诸序未有举国之名言其民刺君此独云齐人刺襄公者以文姜鲁之夫人襄公往入鲁境以其齐鲁交错须言齐以辨嫌无礼义盛其车服者首章次句与次章上二句是也疾驱首章上句是也于通道大都下二章上二句是也经因驱车而言车饰故先言载驱序以美其车服然后驱之且欲见其驱车所往之处故令疾驱与通道大都爲句而后言之经有车马之饰而已无盛服之事既美其车明亦美其服故协句言之四章下二句皆言文姜来防齐侯是与文姜淫之事大都通道人皆见之是播其恶于万民也笺正义曰诸言故者多是因上文以生下事此故乃与上爲句非生下之辞是以笺特释之无礼义故犹言无礼义端端谓头绪也论语叩其两端谓动发本末两头也摽有梅笺云女年二十而无嫁端爲无嫁之头绪此亦谓无礼义之头绪也故盛服而与妺淫通也】
　　载驱薄薄簟茀朱鞹传薄薄疾驱声也簟方文蓆也车之蔽曰茀诸侯之路车有朱革之质而羽饰笺云此车襄公乃乘焉而来与文姜防鲁道有荡齐子发夕传发夕自夕发至旦笺云襄公既无礼义乃疾驱其乘车以入鲁境鲁之道路平易文姜发夕由之往防焉曾无慙耻之色音义【薄普各反徐扶各反茀音弗鞹苦郭反革也发韩诗云发旦也乘绳证反或音绳竟音境本亦作境易夷防反下乐易同】疏【正义曰言襄公将与妺淫则驱驰其马使之疾行其车之声薄薄然用方文竹簟以爲车蔽又有朱色之革爲车之饰公乘此车马往就文姜鲁之道路有荡然平易齐子文姜乃由此道发夕至旦来与公防公与妺淫曾无愧色故刺之传正义曰薄薄车声状序言疾駈故云疾驱駈与驱音义同皆谓駈马疾行也斯干説铺席燕乐之事云下莞上簟簟字从竹用竹爲席其文必方故云方文蓆也车之蔽曰茀谓车之后户也说文云鞹革也兽皮治去毛曰革鞹是革之别名此説齐君之车而云朱鞹故云诸侯之路车有朱革之质而羽饰谓以皮革爲本质其上又以翟羽爲之饰也释器云舆革前谓之鞎后谓之茀李廵曰舆革前谓舆前以革爲车饰曰鞎茀车后户名也郭璞曰鞎以韦靶车轼也茀以韦靶后戸也又云竹前谓之御后谓之蔽李廵曰竹前谓编竹当车前以拥蔽名之曰御御止也孙炎曰御以簟爲车饰也郭璞曰蔽以簟衣后戸也如尔雅之文车前后之饰皆有革有簟故此说车饰云簟茀朱鞹也陂文革饰后戸谓之蔽则茀蔽异矣此言车之蔽曰茀茀蔽爲一者彼因革与竹别而异其文耳其实革竹同饰后戸俱爲车之蔽塞故此传茀蔽通言之春官中车掌王后之车辂有重翟厌翟硕人说卫侯夫人云翟茀以朝是妇人之车有翟羽饰矣经传不言诸侯路车有翟饰者今传言羽饰必当有所案据不知出何书也此言发夕谓夕时发行故爲发夕至旦小宛云明发不寐谓此至明之开发未尝寝寐故爲发夕至明所以立文不同皆爲夕发至旦笺正义曰知入鲁境者以下言汶水汤汤则鲁在汶侧齐在鲁北水北曰阳僖元年左传称公赐季友汶阳之田当齐襄公之时汶水之北尚是鲁地故知襄公乘车入鲁境也于鲁道之下即言发夕是则夜行在道言其疾趋齐侯之意故言文姜发夕而往防焉兄则盛饰而往妹则疾行防之是其无慙耻之色】
　　四骊济济垂辔濔濔传四骊言物色盛也济济美貌垂辔辔之垂者濔濔众也笺云此又刺襄公乘是四骊而来徒为淫乱之行鲁道有荡齐子岂弟传言文姜于是乐易然笺云此岂弟犹言发夕也岂读当爲闿弟古文尚书以弟爲圛圛明也音义【骊力驰反济子礼反注同濔乃礼反注同徒一本作从两通行下孟反岂开改反乐也弟如字或音待易反乐音洛闿音开围音亦】疏【正义曰毛以爲襄公将与妹淫盛其一驷之马皆是鐡骊之色其马济济然而美又四马垂其六辔濔濔然而众爲此盛饰往就文姜鲁之道路有荡然平易齐子文姜于是乐易然来与兄防曾无慙色故刺之郑唯恺悌爲异言文姜开明而往防之余同传正义曰夏官校人云凡军事物马而颁之注云物马齐其力言四言骊道其物色俱盛也笺正义曰笺以爲齐子恺悌文在鲁道之下则恺悌爲在道之事若是其心乐易非独在道爲然且上云夕此当爲发夕之类故云此恺悌犹发夕言与其余恺悌不同也恺悌之义与发夕不类故读恺爲闿易称开物成务说文云闿开也古文尚书即今郑注尚书是也无以悌爲圛之字唯洪范稽疑论卜兆有五曰圛注云圛者色泽光明盖古文作悌今文作圛贾逵以今文校之定以爲圛故郑依贾氏所奏从定爲圛于古文则爲悌故云古文尚书以悌爲圛园明也上言发夕谓初夜即行此言闿明谓侵明而行与上互文相通也释言云恺悌发也舎人李巡孙炎郭璞皆云闿明发行郭璞又引此诗云齐子恺悌是闿亦爲行之义也今定本云此恺悌发也犹言发夕又云悌古文尚书以爲圛更无悌字义竝得通】
　　汶水汤汤行人彭彭传汤汤大貌彭彭多貌笺云汶水之上盖有都焉襄公与文姜时所防鲁道有荡齐子翺翔传翺翔犹彷徉也音义【汶音问水名汤失章反彭必旁反彷音旁徉音羊】疏【笺正义曰序言疾驱于通道大都行人彭彭是爲通道汶水汤汤旁有大都可知若其不然不应辄言汶水故云汶水之上盖有都焉襄公与文姜时所防处也此襄公入于鲁境往防文姜若是鲁桓尚存不应公然如此此篇所陈盖是庄公时事亦不知大都爲何邑故笺不言之】
　　汶水滔滔行人儦儦传滔滔流貌儦儦众貌鲁道有荡齐子游敖音义【滔吐刀反儦表骄反说文云行貌】
　　载驱四章章四句
　　序猗嗟刺鲁庄公也齐人伤鲁庄公有威仪技艺然而不能以礼防闲其母失子之道人以爲齐侯之子焉音义【猗于宜反字或作欹技其绮反】疏【正义曰见其母与齐淫谓爲齐侯种是其可耻之甚故齐人作此诗以刺之也礼妇人夫死从子子当防母奸淫庄公不能防禁是失爲人子之道经言猗嗟是叹伤之言也言其形貌之长面目之美善于趋歩是有威仪也言其善舞善射是有技艺也言展我甥兮拒时人以爲齐侯之子也以其齐人所作故系之于齐襄公淫之故爲襄公之诗也】
　　猗嗟昌兮颀而长兮传猗嗟叹辞昌盛也颀长貌笺云昌佼好貌抑若扬兮传抑美色扬广扬美目扬兮传好目扬眉巧趋跄兮射则臧兮传跄巧趋貌笺云臧善也音义【颀音祈佼古卯反本又作姣抑于力反趋本又作趍七须反又七遇反跄七羊反】疏【正义曰齐人伤鲁庄公猗嗟此庄公之貌甚昌盛兮其形状颀然而长好兮抑然而美者其额上扬广兮又有美目眉兮巧爲趋歩其举动跄然兮射则大善兮威仪技艺其昊如此而不能防闲其母使之淫乱是其可嗟伤也传正义曰猗是心内不平嗟是口之喑咀皆伤叹之声故爲叹辞若犹然也此言颀若长兮史记孔子世家称孔子说文王之状云黯然而黑颀然而长是之爲长貌也今定本云颀而长兮而与若义竝通也笺正义曰传昌爲盛不言爲其貌故申足之云佼好貌传正义曰是颡之别名抑爲之貌故知抑爲美色颡贵阔故言杨广美目兮目俱美专欲辩是眉故省其文言好目扬眉既言目皆好又传解爲眉盖以眉毛起故名眉爲扬曲礼云士跄跄今与趋连文故知跄巧趋貌曲礼注又云行而张足曰趋趋今之捷歩则趋疾行也礼有徐趋疾趋爲之有巧有拙故美其巧趋跄兮】
　　猗嗟名兮美目清兮传目上爲名目下爲清仪既成兮终日射侯不出正兮展我甥兮传二尺曰正外孙曰甥笺云成犹备也正所以射于侯中者天子五正诸侯三正大夫二正士一正外皆居其侯中参分之一焉展诚也姊妹之子曰甥容貌技艺如此诚我齐之甥言诚者拒时人言齐侯之子音义【射食亦反注所射毎射同正音征注同画五采曰正参七南反又音三】疏【正义曰齐人伤鲁庄公猗嗟此庄公目上之名甚平博兮又有美目及目下之清亦美兮威仪容貌既备足兮又善于爲射终日射侯其矢不出正之内兮此又诚是我齐之外甥兮威仪技艺如此又实是齐之外甥不能使母不淫令人以爲齐侯之子是其可嗟伤也传正义曰释训云猗嗟名兮目上爲名孙炎云目上平博郭璞曰眉眼之间尔雅既释如此清又与目共文名既目上则清爲目下正者侯中所射之处经典虽多言正鹄其正之广狭则无文郑于周礼考之以爲大射则张皮侯而设鹄宾射则张布侯而画正正大如鹄三分侯广而正居一焉侯身长一丈八尺者正方六尺侯身一丈四尺者正方四尺六寸大半寸侯身一丈者正方三尺三寸少半寸正以防画爲之其外之广虽则不同其内皆方二尺毛于正鹄之事唯此言二尺曰正耳既无明说可以同之郑焉郑言正之内方二尺者亦更无明文盖应顾此耳姊妺之子名之曰甥传言外孙曰甥者王肃云据外祖以言也谓不指襄公之身总据齐国爲信外孙得称甥者案左传云以肥之得备弥甥孙毓云姊妺之子曰甥谓吾舅者吾谓之甥此尔雅之明义未学者之所及岂毛公之博物王氏之通识而当乱于此哉抑者以襄公虽舅而鸟兽其行犯亲乱类使时人皆以爲齐侯之子故絶其相名之伦更本于外祖以言也凡异族之亲皆称甥然此是毛传之言不应代诗人爲絶其相名之伦孙毓之言非也笺正义曰夏官射人以射法治射仪王以六耦射三侯乐以驺虞九节五正诸侯以四耦射二侯乐以貍首七节三正孤卿大夫以三耦射一侯乐以采苹五节二正士以三耦射豻侯乐以采蘩五节二正是天子以下所射之正数也彼文大夫士同射二正今定本云大夫二正士一正误耳外皆居其侯中三分之一者其外畔凖侯广狭各居其侯三分之一其内皆方二尺故彼注云九节七节五节者奏乐以爲射节之差三侯者五正三正二正之侯也二侯者三正二正之侯也一侯者二正而已画五正之侯者中朱次白次苍次黄居外三正者损黄二正者去白苍而画以朱绿其外之广皆居侯中三分之一郑言中二尺是中央之采方二尺以外准其采之多少正之广狭均而布之以至于外畔也言居侯三分之一侯之广狭则有三等不同五正之侯则方一丈八尺三正之侯方一丈四尺二正之侯则方一丈知者以大射之鹄宾射之正虽其侯正鹄不同侯道逺近一也仪礼大射礼者诸侯射礼经曰司马命量人量侯道以貍歩大侯九十槮七十豻五十乡射记记射之侯云侯道五十弓则大射所云九十七十五十皆谓弓也诸侯大射三侯之道既有九十七十五十则王射亦张三侯其道之数亦当然故射人注云量侯道者以弓爲度九节者九十弓七节者七十弓五节者五十弓弓之下制长六尺是侯道逺近有三等不同也乡射记又云弓二寸以爲侯中侯中谓侯身也乡射之侯既弓取二寸则余侯亦当然天官司裘注说大射之侯引乡射记曰弓二寸以爲侯中则九十弓者侯中广丈八尺七十弓者侯中广丈四尺五十弓者侯中广一丈大射既然则宾射亦尔考工记云梓人爲侯广与崇方三分其广而鹄居一焉司裘掌大射之礼云设其鹄射人治宾射之仪则云五正三正二正有正者无鹄有鹄者无正则正与鹄大小同矣故射人注云鹄乃用皮其大如正鹄居侯中三分之一则知正亦在侯三分之一各准其侯之广狭而画之耳谓之正者射人注云正之言正也射者内志正则能中大射注云正者正也亦鸟名齐鲁之间名题肩爲正正鸟之捷黠者射之难中以中爲俊故射取名焉大射射鹄宾射射正此言不出正兮据宾射爲文也展诚释诂文姊妺之子爲甥释亲文上说容貌技艺下言展我甥兮纵令无技艺亦是其甥但作者既美其身业技艺又言实是其甥伤不防闲其母而令人以爲齐侯之子故言诚我齐之外甥爲齐之甥信不虚矣而云诚实是者拒时人言是齐侯之子耳】
　　猗嗟娈兮传娈壮好貌清婉兮传婉好眉目也舞则选兮射则贯兮传选齐贯中也笺云选者谓于伦等最上贯习也四矢反兮以御乱兮传四矢乘矢笺云反复也礼射三而止毎射四矢皆得其故处此之谓复射必四矢者象其能御四方之乱也音义【选雪恋反贯毛古乱反郑古患反中张仲反反如字韩诗作变变易御鱼吕反乘绳证反处昌虑反】疏【正义曰毛以爲齐人伤鲁庄公猗嗟此庄公容貌娈然而好兮其清眉目之间婉然而美兮其舞则齐于乐节兮其射则中于正鹄兮非徒能中而已毎番重射四矢皆反复其故处兮善射如此足以捍御四方之乱兮威仪技艺如此而不能防闲其母故刺之郑唯舞则选兮二句爲异言舞则伦等之中上选兮其射即贯习爲之兮余同传正义曰传选之爲齐其训未闻当谓其善舞齐于乐节也贯谓穿侯故爲中也笺正义曰笺以美其善舞当谓舞能胜人故易传以爲伦等之中上选也贯习释诂文传正义曰乘车必驾四马因即谓四马爲乘大射乡射皆以四矢爲乘矢故传依用之笺正义曰大射皆三番射讫止而不复射是礼射三而止也必三而止者案仪礼大射初使三耦射之而未释获射讫取矢以复君与卿大夫等射释获饮不中者讫君与卿大夫等又射取中于乐节注云君子之于事也始取茍能中课有功终用成法教化之渐也然则初射惟三耦其后两番君始与卿大夫等射此言礼射三而止通三耦等爲言射法三而止而云终日射侯者美其久射而常中非礼射终一日也毎射四矢皆复故处言常中正鹄也文解射礼必用四矢者象其能御四方之乱故诗人以庄公四矢皆中即云以御乱兮美庄公善射言其堪御乱也内则云男子生以桑弧蓬矢六射天地四方注云天地四方男子所有事彼于初生之时以上下四方男子皆当有事故用六矢以示意射礼则象能御乱上下无乱不复须象之故也】
　　猗嗟三章章六句
　　齐国十一篇三十四章百四十三句
  </div>
  <div class="pagination">
   <a href="毛诗注疏_page9.html">
    上一页
   </a>
   <span>
    ...
   </span>
   <a href="毛诗注疏_page5.html">
    5
   </a>
   <a href="毛诗注疏_page6.html">
    6
   </a>
   <a href="毛诗注疏_page7.html">
    7
   </a>
   <a href="毛诗注疏_page8.html">
    8
   </a>
   <a href="毛诗注疏_page9.html">
    9
   </a>
   <span class="current-page">
    10
   </span>
   <a href="毛诗注疏_page11.html">
    11
   </a>
   <a href="毛诗注疏_page12.html">
    12
   </a>
   <a href="毛诗注疏_page13.html">
    13
   </a>
   <a href="毛诗注疏_page14.html">
    14
   </a>
   <a href="毛诗注疏_page15.html">
    15
   </a>
   <span>
    ...
   </span>
   <a href="毛诗注疏_page11.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
