<!DOCTYPE html>
<html>
<head>
    <meta charset="UTF-8">
    <title>诗缉 - 第 4 页/共 36 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>诗缉 - 第 4 页/共 36 页</h1>
    <div class="content">　　盛徳先王先公之徳也成功先王先公所以创业垂统而授之子孙者也今也徳积而至于配天功积而至于太平作颂者羙盛徳之形状歌其成功徧告神明所以报神恩也此解周颂也诗三百篇皆周诗也鲁商颂附焉耳【防曰商鲁之颂则异于是商颂虽是祭祀之歌祭其先王之庙述其生时之功正是死后颂徳非以成功告神其体异于周颂也鲁颂咏僖公功徳才如变风之羙者耳又与商颂异也】
　　是谓四始【李氏曰闗雎者风之始也鹿鸣者小雅之始也文王者大雅之始也清庙者颂之始也】诗之至也【曹氏曰四者皆始于文王故谓之四始以其徳之不可以复加矣孔子曰周之徳其可谓至徳也已】
　　右第十四节论四始
　　诗之至也犹曰易其至矣乎赞羙不尽之意文王之徳虽甚盛蔑加矣
　　然则闗雎麟趾之化【朱氏曰言化者化之所自出也】王者之风【陈氏曰岐东之地宗周在焉故为王者之风】故系之周公【曹氏曰周即羙阳之周原太王之旧都也】南言化自北而南也【防曰文王之国在于岐周东北近于纣都西北迫于戎狄故其风化南行也汉广序云羙化行乎江汉之域是从岐周被江汉之域也○朱氏解见周南之下】鹊巢驺虞之徳【朱氏曰言徳者蒙化以成徳也】诸侯之风也【陈氏曰岐西之地为召公专主诸侯之国故为诸侯之风】先王之所以教【朱氏曰先王文王也】故系之召公【召音邵○曹氏曰召即雍县之召亭○李氏曰周召之分陜在武王既得天下之后周南召南虽皆文王之风化不可系之于文王故周公所居之地所得之诗谓之周南召公所居之地所得之诗谓之召南周公所得之诗多为文王而作故言王者之风召公所得之诗多为诸侯而作故谓之诸侯之风虽曰诸侯之风其实文王教化之所及故言先王之所以教分陜以东如江汉汝坟即陜之东也分陜以西如江沱即陜之西也○防曰体实是风不得谓之为雅又不可以国风之诗系之诗不可弃因二公为王行化是以系之二公】周南召南【补传曰文王分岐以为二公采邑至武王克商又分二公为左右】正始之道王化之基
　　右第十五节论二南分系
　　诗经首二南见夫妇之伦焉见王道之端焉二南系周召见君臣之伦焉见文王心术之防盛德之至焉
　　是以闗雎乐得淑女【乐音洛】以配君子忧在进贤不淫其色哀窈窕【窈音杳窕迢之上浊】思贤才而无伤善之心焉是闗雎之义也
　　右第十六节论闗雎之义
　　孔子言闗雎乐而不淫哀而不伤谓过于乐则淫过于哀则伤后妃求嫔妾之贤而未得则忧而至于辗转反侧哀而不伤也既得之则乐之以琴瑟钟鼔乐而不淫也此序乐得淑女以下经师因孔子之言而增益之耳所谓不淫其色哀窈窕皆非诗之防也
　　闗闗雎鸠【曰闗闗声也雎鸠鹗也卽郯子所谓雎鸠氏司马也左传睢作瞗见昭十七年○释鸟曰瞗鸠王瞗○传曰鸟挚而有别挚音至亦作鸷○郭璞曰雕类今江东呼之为鹗好在江渚食鱼○陆玑曰大小如鸱深目目上骨露幽州人谓之鹫鹫音就○山隂陆氏曰阴阳自然变化论云雎鸠不再匹徐草木虫鱼图书云雎乌常在河洲之上为俦偶更不移处盖鹗性好跱每立更不移处所谓鹗立义取诸此俗云雎鸠交则双翔别则立而异处是谓鸷而有别传云鸷乌不双是也○杜预注左传曰鸷而有别为司马主法制○苏氏曰乌之鸷者不淫○欧阳氏曰此诗不取其鸷取其别也】在河之洲【朱氏曰河北方流水之通名○释水曰水中可居者曰洲】窈窕淑女【传曰窈窕幽闲也淑善也闲音闲○朱氏曰淑女指太姒也】君子好逑【好毛如字郑去声逑音求○朱氏曰君子指文王○传曰逑匹也】
　　兴也凡言兴也者皆兼比【兴之不兼比者特表之○诗记曰风之义易见惟兴与比相近而难辨兴多兼比比不兼兴意有余者兴也直比之者比也兴之兼比者徒以为比则失其意味矣兴之不兼比者误以为比则失之穿凿矣毛氏特言兴也为其理隐故也今从毛氏例书兴以别之】鹗鸟性不再匹立则异处是有别而不淫也又性好跱每立更不移处有幽闲正静之象焉故以兴后妃也雎鸠有闗闗然之声在河中之洲逺人之处兴后妃徳音闻于外而身居深宫之中也大姒有徽音故以闗闗兴之此窈窕幽闲之善女足以为君子之良匹也言大姒之贤而文王齐家之道可见矣○车牵思得贤女以配君子亦曰徳音来括白华刺襃姒以为鼓钟于宫声闻于外盖宫庭虽奥而善恶流傅于外皆不可掩言闗闗雎鸠在河之洲犹鹤鸣九臯声闻于野之意也○尔雅家祖郭郭以雎鸠为鹗又云雕类是雎鸠即鹗也释文于雕曰鹗属于鹗曰雕属鹗属即是雕雕属即是鹗无别鹗也雕鹗皆搏击之鸟故曰鸷或见经有河洲之言遂以为疑山隂陆氏云今大雕翺翔水上扇鱼令出沸波攫而食之一名沸河淮南子所谓鸟有沸波是也以此言之不可谓鸷鸟不近河洲也○郯子五鸠备见诗经雎鸠氏司马此诗是也祝鸠氏司徒鹁鸠也四牡嘉鱼之鵻是也鸤鸠氏司空布谷也曹风之鸤鸠是也爽鸠氏司宼大明之鹰扬是也鹘鸠氏司事【鹘音骨又如字】鸴鸠也【非斑鸠鸴音学】小宛之鸣鸠与氓诗食桑葚之鸠是也欧阳氏以居鹊巢之鸠非鸤鸠则又在五鸠之外也
　　参差荇菜【参初金反差音防荇音杏亦作莕行之上浊解见条例○传曰后妃共荇菜以事宗庙共音恭○防曰参差然不齐也天官醢人陈四豆之实无荇菜或殷礼也○释草曰荇接余○郭璞曰丛生水中叶圆在茎端长短随水深浅江东食之○陆玑曰茎白叶紫赤色正圆径寸余浮生水上根在水底大如叙股上青下白防其白茎以苦酒浸之味脆美防音煮○粲曰参差训不齐凡菜皆不齐何独荇也今池州人称荇为莕公须盖细荇乱生有若须然诗人之辞不苟矣】左右流之【防曰左右嫔妾也○笺曰后妃共荇必有助之者○粲曰流流水也流之谓于流水以洁之也水流则清故洁之必于流水释言以流为求今不用】窈窕淑女寤寐求之求之不得寤寐思服【传曰寤觉也寐寝也觉音教○朱氏曰服犹怀也○臣粲曰犹人言佩服不忘之义】悠哉悠哉【王氏曰悠者思之长也○】辗转反侧【辗音展○笺曰卧而不周曰辗○防曰辗转俱是廻动笺独以辗为不周者辨其难明反侧卧而不正也】
　　赋也【唯二南举赋比以见例余无疑者不书】后妃共爼豆以事宗庙言参差不齐之荇菜必得左右嫔妾于流水洁之以为故此幽闲之后妃或寤而觉或寐而寝惟欲求左右之贤也嫔妾不必亲洁荇托言求内政之取以见其不妬忌也方其未得则寤寐思懐之此其所思悠长故终夜不寐其身辗转而不安反侧而不正也○楚庄王夫人樊共姬曰妾备扫除十有一年矣私捐衣食求羙人而进于王妾所进九人今贤于妾者二人与妾同列者七人妾岂不欲擅爱专宠哉不敢以私废公也樊姬之求羙人即太姒求左右之意说者多谓诗人思得淑女以配君子如车牵之意非也车牵恶襃姒故思得贤女以代之太姒已为文王妃何待诗人思得之乎
　　参差荇菜左右采之【芣苢传曰采取也】窈窕淑女琴瑟友之【释乐释曰广雅云琴长三尺六寸六分五后加文武二○又曰礼图旧云雅瑟长八尺一寸广一尺八寸二十三其常用者十九颂瑟长七尺二寸广一尺八寸二十五尽用之○粲曰友之亲之如朋友也】参差荇菜左右芼之【芼音帽○董氏曰芼则以熟而荐之也○粲曰芼之谓为羹也内则云芼羙注云菜也防云用菜杂肉为羙又昏义芼之以苹藻毛以芼为择今不从】窈窕淑女钟鼓乐之【乐音洛○臣粲曰金旁从童之钟乐器也金旁从重之钟酒器也聚也古字钟通作钟监本毛诗皆作钟】
　　求而得之则以琴瑟亲友之以钟鼔欢乐之亦谓不妬也
　　闗雎三章一章四句二章八句【郑作五章章四句今从毛】
　　葛覃后妃之本也【补传曰王业之本在稼穑后妃之本在女功】后妃在父母家则志在于女功之事躬俭节用服澣濯之衣【澣音缓胡管反】尊敬师傅则可以归安父母化天下以妇道也
　　本者务本也国史所称此一语而已其下则说诗者之辞如言在父母家则志在女功之事非诗意也【诗记曰讲师以为在父母家殊不知是诗皆述既为后妃之事贵而勤俭乃为可称若在室而服女功固其常耳】
　　葛之覃兮【传曰葛所以为絺绤女功之事烦缛者覃延也】施于中谷【施音异○传曰施移也中谷谷中也○防曰施言引蔓移去其根也中谷倒其言者古语皆然】维叶萋萋【传曰蒌蒌茂盛貌】黄鸟于飞【曰黄鸟黄莺也○传曰抟黍也抟音团○释鸟曰皇黄鸟○郭璞曰俗呼黄离留○陆玑云或谓之黄栗留幽州人谓之黄莺一名仓庚一名黧黄一名楚雀常以葚熟时来在桑间闗西谓之鹂黄郭云其色黧黒而黄因名之】集于灌木【传曰灌木丛木也○释木曰木族生为灌】其鸣喈喈【喈音皆○传曰喈喈和声之逺闻也】
　　兴之不兼比者也述后妃之意若曰葛生覃延而施移于谷中其叶萋萋然茂盛当是之时有黄鸟飞集于丛生之木闻其鸣声之和喈喈然我女工之事将兴矣黄鸟飞鸣乃春葛初生之时未可刈也而已动女工之思见念念不忘也先时感事乃豳民艰难之俗今以后妃之贵而志念如此岂复有一毫贵骄之习邪味诗人言外之意可以见文王齐家之道矣
　　葛之覃兮施于中谷维叶莫莫【朱氏曰莫莫茂宻也○张氏曰秋时也】是刈是濩【刈音乂濩音获○释文曰韩诗云刈取也○臣粲曰刈从刂刀也谓斩而取之○传曰濩煑之也】为絺为绤【絺音笞绤音隙○传曰精曰絺麤曰绤】服之无斁【音亦○传日斁厌也】又述后妃之意若曰至葛叶莫莫然茂宻之时我则刈取之濩煑之又缉绩以为絺绤而服之无有厌斁之心躬亲其事知女工勤劳故服之无厌心也○妇人骄侈之情何有纪极苟萌一厌心虽穷极靡丽耳目日新犹以为不足也味服之无斁一语可见后妃之徳性后世妃后以骄奢祸其俗者皆一厌心为之也诗人辞简而防深矣【补传曰后妃之善莫先于不妬忌其次则能俭节也】
　　言告师氏【苏氏曰言辞也春秋传云言归于好○传曰师女师也古者女师教以妇徳妇言妇容妇功○防曰昏礼云姆纚笄绡衣在其右注云姆妇人五十无子出而不复嫁能以妇道教人者姆亡候反纚顋之上声山买反笄音鸡绡音消】言告言归【张子曰言告言归犹曰告曰归也】薄污我私【污音乌○芣苢传曰薄辞也○传曰污烦也私燕服也○笺曰烦撋之用功深撋而縁反○释文曰烦撋犹捼莏也○粲曰治污曰污犹治乱曰乱也】薄澣我衣【笺曰澣谓濯之耳衣谓袆衣以下至褖衣袆音挥褖音彖○防曰澣其用功浅也】害澣害否【害音曷否音缶○传曰害何也】归宁父母此章乃説后妃将归寕之事后妃若曰我告于师氏其告之者为归宁也于是污烦其防服澣濯其礼服又有不澣者问其何者当澣而何者可以未澣乎我将归而问安于父母也举动必告于师氏澣衣犹为之斟酌观此气象其贤可见矣【朱氏曰此诗见后妃已贵而能勤已富而能俭已长而敬不弛于师傅已嫁而孝不衰于父母是皆德之厚而人所难也】
　　葛覃三章章六句
　　卷耳【卷音卷】后妃之志也又当辅佐君子求贤审官知臣下之勤劳内有进贤之志而无险诐私谒之心【诐音秘】朝夕思念至于忧勤也
　　言后妃之志者谓因备酒浆念及臣下之勤劳耳后序以诗之周行为列位遂支离其説非诗之防也求贤审官妇人何预果若序言开后妃与政之渐矣朝夕思念至于忧勤于义为衍
　　采采卷耳【芣苢传曰采取也○朱氏曰采采非一采也据本草即今苍耳今人麴糵中多用之○释草曰菤耳芩耳○郭璞曰广雅云枲耳也亦云胡枲江东呼常枲形似鼠耳丛生似盘枲西之上○陆玑曰叶青白色似胡荽白华细茎蔓生可煑为茹四月中生子如妇人耳珰或谓之耳珰草】不盈顷筐【顷音倾○韩诗曰顷筐欹筐也○钱氏曰箱之小而偏者○荀子曰卷耳易得也顷筐易盈也】嗟我怀人【臣粲曰怀矜念也】寘彼周行【今从毛鹿鸣音如字旧音航○传曰寘置也○吕氏曰周行周道也○朱氏曰周行大道也○诗记曰毛氏以为周之列位自左氏以来其传旧矣然以经解经则不若吕氏之説也】
　　兴之不兼比者也此言使臣在途归必劳之后妃主酒浆之事豫采卷耳以为麴糵故因见采卷耳者而念使臣之劳谓卷耳易得之草顷筐易盈之器今采卷耳者非难且劳之事也采之又采尚不盈顷筐嗟乎我矜念使臣今在道路其防涉之劳当如何耶【张子诗云闺阃忱难与国防黙嗟徒御困髙冈觥罍欲解痡瘏恨采耳元因备酒浆】○经有三周行卷耳鹿鸣大东也郑皆以为周之列位唯卷耳可通鹿鸣示我周行破示为寘自不安矣大东行彼周行又为发币于列位其义尤迂毛以卷耳为列位鹿鸣为至道大东无传今取毛鹿鸣音义皆为道也但卷耳大东为道路鹿鸣为道义
　　陟彼崔嵬【音摧桅○传曰陟升也崔嵬土山之戴石者○释山曰石戴土谓之崔嵬○防曰传与尔雅正反者或传写误也下解砠同】我马虺隤【虺音灰隤徒回反○传曰虺隤病也】我姑酌彼金罍【音雷○传曰姑且也○释文曰罍酒罇也容一斛○防曰人君以黄金饰尊刻为云雷之象言刻则用木矣】维以不永怀【今曰怀即上文怀人之怀】
　　后妃念使臣升崔嵬之山其马亦虺隤而病矣马劳且病人劳可知永怀谓念之不忘也使臣他日竣事而归我酌酒以劳之乃可以释我此念今方在途则我矜念之而不忘也后妃不亲酌酒以主酒浆故以我言之周南着文王之化后妃居深宫之中而能念及臣下之劳者由其君子能体羣臣故夫妇之志同也【解頥新语曰周官酒人之奚为世妇役有女酒女浆则知周家酒浆之用亦内治所当察也注奚今之侍使官婢】
　　陟彼高冈【传曰山脊曰冈】我马黄【传曰马病则黄】我姑酌彼兕觥【兕词之上浊觥音肱○传曰兕觥角爵也○防曰兕一角青色重千斤以兕角为觥古者宴飨之礼必有兕觥成十四年左传衞侯飨苦成叔惠子曰兕觥其觩防酒思柔故知飨有兕觥也昭元年郑人宴赵孟穆叔子皮及曹大夫兴拜举兕爵曰小国赖子知免于戾矣故知宴有兕觥也○朱氏曰兕野牛也周礼有觥罚之事又云觥其不敬者但谓以觥罚之耳不必专为罚爵也】维以不永伤【粲曰伤亦怀也】陟彼砠矣【砠音趋与睢同○传曰石山戴土曰砠○释山曰土戴石为砠】我马瘏矣【瘏音涂○传曰瘏病也】我仆痡矣【痡音敷又浦之平○传曰庯亦病也】云何吁矣仆马皆病而今云何乎长叹而已念其劳也
　　卷耳四章章四句
　　樛木【樛音鸠】后妃逮下也【防曰言以恩意接及其下众妾使俱进御于王也】言能逮下而无嫉姤之心焉【嫉音疾姤都之去】
　　读此诗想见文王宫庭之雝穆矣
　　南有樛木【传曰南南土也木下曲曰樛○笺曰南土谓荆扬之域○防曰扬州厥木惟乔○臣粲曰左传声子云如杞梓皮革自楚往也见南方木羙】葛藟累之【藟音垒累音缧释文曰藟似葛累纒绕也】乐只君子【乐只音洛止　○粲曰只语已辞也如仲氏任只母也天只楚词白日昭止是也乐只君子盖曰乐哉君子也】福履绥之【粲曰视履考祥之履○传曰绥安也】
　　兴也南土木羙葛藟亦茂故以南言之木之乔竦者物不得附托而俱升南土有下曲之木故其下葛也藟也皆得累而纒绕之喻后妃能以惠下逮众妾无姤忌之心则众妾得以攀附而上进后妃如此乐哉其夫君子可谓福履安之矣动罔不吉谓之福履【诗记曰汉之二赵隋之独孤唐之武后其祸至于亡国则樛木之后妃诗人安得不深嘉而屡叹之乎】
　　南有樛木葛藟荒之【传曰荒奄也○吕氏曰芘覆也】乐只君子福履将之【笺曰将犹扶助也】
　　南有樛木葛藟萦之【萦乌营反○传曰萦旋也○钱氏曰绕也】乐只君子福履成之【传曰成就也】
　　樛木三章章四句
　　螽斯【螽音终】后妃子孙众多也言若螽斯不姤忌则子孙众多也
　　螽斯次樛木义相成也后序谓若螽斯不姤忌非也螽斯微虫何由知其不姤忌乎
　　螽斯羽【曰螽斯蝗也蠜也斯语助也即阜螽也非七月所谓斯螽也蠜音烦】诜诜兮【诜音莘○传曰诜诜众多也】宜尔子孙振振兮【振音真○杜氏左传注曰振振盛也○粲曰振振共有二训盛也信厚也诗言振振者三此诗当如均服振振之训为盛麟趾殷靁当为信厚】
　　比也螽蝗生子最多信宿即羣飞因飞而见其多故以羽言之喻子孙之众多也归其自于后妃曰宜乎尔后妃之子孙振振然而盛也此诗之意全在宜尔二字风人意在言外见后妃子孙众多但言宜其如此使人自思其所以宜者何故而不明言之谓由不姤忌而致此也○今考尔雅云阜螽蠜李氏陆玑许氏蔡邕之说阜螽即蝗也蠜也螣也【螣音特】同是一物尔雅又云蜤螽蚣蝑【蜤音斯蚣蝑音嵩须】此别是一物蝗之类也螽斯即阜螽非蜤螽也毛氏误以此螽斯为蚣蝑孔氏因之遂以螽斯斯螽为一物钱氏云阜螽羣飞齐一故以为比斯语助犹鸒斯鹿斯也言羽见其飞也春秋书螽即蝗也苏氏谓螽斯一生八十一子朱氏云一生九十九子今俗言蝗一生百子不必以定数言之但以生子多者莫如蝗耳
　　螽斯羽薨薨兮【薨音轰○朱氏曰薨薨羣飞声】宜尔子孙绳绳兮【苏氏抑解曰绳绳不絶也○粲曰如绳之牵连不絶】
　　螽斯羽揖揖兮【揖子立反又音戢○传曰揖揖防聚也○吕氏曰螽斯始化其羽诜诜然比次而起已化则齐飞薨薨然有声既飞复敛羽揖揖然而聚】宜尔子孙蛰蛰兮【蛰尺十反徐直立反○传曰蛰蛰和集也】
　　螽斯三章章四句
　　桃夭【音腰】后妃之所致也不姤忌则男女以正昏姻以时【防曰摽有梅传云三十之男二十之女不待礼而行之则男女以正谓男未三十女未二十女自卜五至十九男自二十至二十九也东门之杨传云男女失时不逮秋冬则秋冬嫁聚正时也郑以三十之男二十之女仲春之月为昏是礼之正法也○粲曰昏姻之时当从毛氏解见东门之杨此序男女以正上谓以礼嫁聚昏姻以时谓及盛年耳】国无鳏民也【鳏音闗】
　　经但言男女以正昏姻以时而序者推原于后妃之不姤忌盖知风之自矣【广汉张氏曰乖争之风始于闺门至于使万物不得其所而况昏姻之能以时乎此意盖深逺矣】
　　桃之夭夭【传曰夭夭其少壮也○粲曰棘心夭夭与书厥草惟夭皆少长之意物少则长而末已】灼灼其华【曹氏曰灼灼鲜明貌○臣粲曰毛以为华之盛谓盛故鲜明非训灼灼字为盛也】之子于归【传曰之子嫁子也于往也○释文曰妇人谓嫁曰归】宜其室家
　　兴也夭夭以桃言指桃之木也灼灼以华言指桃之华也桃之夭夭灼灼其华取相错成文也言桃之少壮故其华鲜明木少壮则其华盛譬妇人盛年则容色丽也此行嫁之子往归于夫家则男有室女有家夫妇皆得宜也
　　桃之夭夭有蕡其实【蕡音焚○传曰蕡实貌○李氏曰桃之少壮则结实必大其叶亦蓁蓁然盛若非少壮则虽结实不复大虽有叶不复蓁蓁矣此言妇人得盛时而嫁也○粲曰蕡者大也坟为大防鼖鼔为大鼔有颁其首用宏兹贲皆训为大凡蕡同音之字皆为大义则蕡亦桃实之大貌】之子于归宜其家室
　　桃之夭夭其叶蓁蓁【音榛○传曰蓁蓁至盛貌】之子于归宜其家人不特夫妇相宜而一家之人尽以为宜言其能恊和而使无闲言也闺门雍穆风俗淳羙岂非后妃之化欤【诗记曰既咏其华又咏其实又咏其叶非有他义盖余兴未巳而反覆歌咏之耳】
　　桃夭三章章四句
　　兔【音嗟】后妃之化也闗雎之化行则莫不好德【好去声】贤人众多也
　　诗人因见兔之人处贱事而能敬便知其材之可用序者因诗人羙兔之贤便知当时多好德之贤又便知其为闗雎之化非知类通逹者未可与言诗也能敬即是好徳【广汉张氏曰和平之风至于使兔之人亦兴其好徳之彛性则固有不言而信不疾而速者其要特在于脩身以齐家而已】
　　肃肃兔【传曰肃肃敬也兔兔也者网也】椓之丁丁【椓音卓丁陟耕反音近争○传曰丁丁椓杙声也杙音弋橜也橜音掘○防曰此丁丁连椓之○今曰伐木丁丁为声之相应此丁丁亦为连椓也】赳赳武夫【赳音九○传曰赳赳武貌】公侯干城【干如字旧音扞○朱氏曰此文王时周人之诗极其尊称不过曰公侯而已亦文王未尝称王之一验也凡雅颂称王者皆追王后所作耳○笺曰干也城也皆以御难也○孙炎曰干楯所以自蔽扞也○楯食允反○防曰扞蔽如盾防守如城然】赋也诗人偶见有肃肃然恭敬者乃作捕兔之人椓伐杙橜其连椓之声丁丁然为贱事而能敬可以知其贤矣遂羙此兔之人赳赳然甚武可为公侯之干与城言勇而忠也【李氏曰冀缺耕于野夫妇相敬如賔胥臣荐之于文公茅容避雨危坐郭林宗见而异之】
　　肃肃兔施于中逵【施如字逵音葵　传曰逵九达之道】赳赳武夫公侯好仇【好朱如字郑去声○朱氏曰好仇善匹也○钱氏曰仇与逑通○粲曰公侯好仇与君子好逑句法同善匹犹率由羣匹之匹】
　　此赳赳之夫可为公侯之善匹言勇而良也
　　肃肃兔施于中林【传曰中林林中】赳赳武夫公侯腹心中逵人所见之地肃肃可也以中林无人之地犹且恭敬则其贤可知也此赳赳之夫可为公侯之腹心谓机宻之事可与之谋虑言勇而智也【诗记曰其辞浸重亦叹羙无巳之意尔】
　　兔罝三章章四句
　　芣苢【音浮以】后妃之羙也和平则妇人乐有子矣【乐音洛○杨氏曰后妃无嫉姤之心则和平矣惟其和平故天下化而和平则妇人以有子为乐矣】
　　天下和平为后妃之羙家齐而国治国治而天下平矣
　　采采芣苢【传曰采取也○朱氏卷耳解曰采采非一采也○释草曰芣苢马舄马舄车前○郭璞曰今车前草大叶长穗好生道边江东呼为虾蟇衣○陆玑曰其子治妇人难产○山隂陆氏曰神仙服食法云令人有子亦谓之陵舄列子云生于陵屯则为陵舄屯阜也】薄言采之【程子曰薄言发语辞也○粲曰薄言震之薄言追之薄言采凡薄言二字皆辞也】采采芣苢薄言有之赋也芣苢宜怀姙故妇人有子则采之采采非一采矣而又采之喜乐之深也有言采而得之为己所有也此诗无形容譬喻之辞读之自见喜意
　　采采芣苢薄言掇之【掇端之入○传曰掇拾也】采采芣苢薄言捋之【捋銮之入○朱氏曰捋取其子也】
　　采而聚之于地既为已有于是就地掇拾之既掇拾之则捋取其子
　　采采芣苢薄言袺之【祮音结○传曰祮执袵也○李巡曰袵者裳之下也】采采芣苢薄言襭之【襭音颉○传曰扱袵曰襭扱音揷】
　　既捋取其子则以衣贮之而执其袵谓之袺既执其袵及扱其袵于带中谓之襭自采至襭言之序也
　　芣苢三章章四句
　　汉广徳广所及也文王之道被于南国羙化行乎江汉之域无思犯礼求而不可得也
　　道谓脩身齐家之道也男子见游女自无犯礼之思后序言求而不可得非也
　　南有乔木【南解见樛木○传曰乔上竦也】不可休息汉有游女【李氏曰汉水出兴元府嶓冡山至汉阳军大别山入江○又汉入江解见江汉○曹氏曰汉上之游女非深居于重闺之中者】不可求思【传曰思辞也○项氏曰思语辞或用之句末如不可求思或用之句首如思齐大任】汉之广矣不可泳思【释水曰濳行为泳○郭璞曰水底行也】江之永矣【朱氏曰江水出永康军岷山】不可方思【释言曰方泭泭音孚亦作桴○孙炎曰方水中为泭筏论语注云编竹木为筏小曰桴○今曰江水尤深涧于汉故汉止言不可泳而江言不可方】
　　兴也南方之木羙故以南言之木下蟠则隂广上竦则阴少南有乔竦之木其阴不及下故不可休息兴女之高洁而不可求也汉水之上有游行之女非士君子之族深居闺閤之中者也以小家女而在旷僻可动之地见者自无狎防之心于是陈其不可得之辞如汉水之广不可濳行而泳之江水之长不可乘泭而方之见其正洁之意使人望之而暴慢之志不作矣诗人偶见汉上游女人无陵犯之心知纣之淫风已变由文王风化所及故假此游女以起义耳
　　翘翘错薪【翘音乔○钱氏曰翘翘髙竦貌○传曰错杂也】言刈其楚【防曰楚木名故乐记注以楚为荆王风郑风皆云不流束楚是也楚在杂薪中犹翘翘】之子于归言秣其马【秣音末○传曰秣养也六尺以上曰马○说文曰秣食马谷也】汉之广矣不可泳思江之永矣不可方思
　　翘翘然而髙者错杂之薪也其中之楚木尤翘翘然人所先刈也喻众女之中其髙洁者人所先取也故言此游女之嫁人将有秣马以礼亲迎之者岂可以非礼犯之哉于是复陈其不可得之辞○或谓秣马如所谓虽为执鞭犹忻慕焉如此则敢请子佩已有狎防之想矣
　　翘翘错薪言刈其蒌【音闾○郭璞曰蒌蒌蒿也生下田初生可啖江东用羙鱼也○陆玑曰其叶似艾白色长数寸高文余好生水边及泽中正月根芽生旁茎正白食之香而脆羙其叶又可蒸为茹○释草曰购蔏蒌购音构蔏音商○舍人曰购一名蔏蒌】之子于归言秣其驹【传曰五尺以上曰驹○説文曰马二岁曰驹】汉之广矣不可泳思江之永矣不可方思
　　汉广三章章八句
　　汝坟【音汾】道化行也文王之化行乎汝坟之国妇人能闵其君子犹勉之以正也
　　文王三分有二不替事殷之小心故当时化之虽汝坟妇人亦勉其夫以从王事此文王道化之盛也
　　遵彼汝坟【传曰遵循也汝水名也○李氏曰汝水出汝州鲁山东南至蔡州襃信入淮周南之水也○释丘曰坟大防○防曰谓崖防状如坟墓】伐其条枚【传曰枝曰条干曰枚】未见君子惄如调饥【惄音溺调音周○传曰惄饥意也调朝也○笺曰惄思也】
　　赋也君子从役于外其妻为樵薪之事遵循汝水之坟岸伐其枝条枚干念其君子之未见惄然如朝饥之切也亲伐薪则庶人之妻也
　　遵彼汝坟伐其条肄【音异○传曰肄余也斩而复生曰肄○程子曰伐肄则逾年矣】既见君子不我遐弃
　　前伐其条枚今生肄而复伐之见行役之久也他日已见君子庶几不逺弃我也
　　鲂鱼赪尾【鲂音房赪音称○曰鲂鳊也鳊音鞭解见陈衡门○传曰赪赤也鱼劳则尾赤○张子曰谓水浅鱼摇尾多则血流注尾故尾赤也○吕氏曰鲤尾赤鲂尾白今鲂尾亦赤则劳甚矣】王室如燬【音毁○曰王室商室也○传曰燬火也】虽则如燬父母孔迩【粲曰妇人指夫之父母从笺防义也或以为指文王今不从○传曰孔甚也迩近也】
　　鲂尾本白以劳故赤妇人喻其君子劳苦而容瘁由王室之事其急如火不可缓也是时商王尚存西伯之事皆干蛊王室也妇人从而勉其君子曰王室之事虽急如火不得少休然父母相去不逺不必念家而怠王事也鲂鱼赪尾闵之也父母孔迩勉以正也子于役而念父母情之至切其妻乃复权恩义之轻重欲其国尔忘家可谓正矣○旧说以如燬喻纣之酷以父母喻文王之仁刻画如此固非以服事殷者所敢安而亦乌在其为勉以正也韩诗以为思亲列女传以为其妻恐其懈于王事盖近之矣
　　汝坟三章章四句
　　麟之趾关雎之应也关雎之化行则天下无犯非礼虽衰世之公子皆信厚【句】如麟趾之时也
　　应效应也公子指周南国君之子公子生长富贵未尝忧惧况当殷末俗流世败之时宜其骄淫轻佻也今乃信厚岂非关雎风化之效欤公子犹信厚则他人可知【程子曰麟趾不成辞言之时谬矣】
　　麟之趾【麟者仁兽也瑞兽也○陆玑曰麕身牛尾马足黄色圆蹄一角角端有肉不履生虫不践生草不羣居不侣行不经陷穽不罹罗网王者至仁乃出今并州界有麟大小如鹿非瑞应之麟故司马相如子虚赋曰射麋脚麟谓此麟也注脚谓持其脚也○曹氏曰说文云麒仁兽也麐牝麒也麟大牝鹿也则字当作麐音同○传曰趾足也】振振公子【振音真○传曰振振信厚也○振振有考见螽斯】于嗟麟兮【于音吁○粲曰于古注无音今考韵书于字通作呼注云诗于嗟用此知当音吁也】
　　兴也有足者宜踶【音第蹋也庄子云马相怒则分背相踶】唯麟之足可以踶而不踶是其仁也今振振然信厚之公子有贵势而不恃遂叹羙此公子即麟也此诗之辞寂寥简短三叹而有余音也麟之趾指麟言也于嗟麟兮指公子言也犹楚狂接舆称孔子为鳯兮也
　　麟之定【丁之去○传曰定题也○说文曰题頟也】振振公姓【王氏曰公姓公孙也孙传姓者也】于嗟麟兮
　　有额者宜抵唯麟之额可以抵而不抵也公室子孙其传弥逺而信厚不替也
　　麟之角振振公族【传曰公族公同祖也】于嗟麟兮
　　有角者宜触唯麟之角可以触而不触【朱氏曰关雎葛覃卷耳樛木螽斯其词虽主于后妃其实则皆所以着明文王身脩家齐之效也至于桃夭兔罝芣苢则家齐而国治之效汉广汝坟则以南国之诗附焉而见天下已有可平之渐矣】
　　麟之趾三章章三句




　　诗缉卷一
<经部,诗类,诗缉>
</div>
    <div class="pagination">
<a href="诗缉_page3.html">上一页</a><a href="诗缉.html">1</a><a href="诗缉_page2.html">2</a><a href="诗缉_page3.html">3</a><span class="current-page">4</span><a href="诗缉_page5.html">5</a><a href="诗缉_page6.html">6</a><a href="诗缉_page7.html">7</a><a href="诗缉_page8.html">8</a><a href="诗缉_page9.html">9</a><span>...</span><a href="诗缉_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
