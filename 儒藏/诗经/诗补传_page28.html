<!DOCTYPE html>
<html>
<head>
    <meta charset="UTF-8">
    <title>诗补传 - 第 28 页/共 29 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>诗补传 - 第 28 页/共 29 页</h1>
    <div class="content">　　有駜【备笔下同】颂僖公君臣之有道也
　　僖公君臣有道虽不可考然由上篇言之则鲁之君臣皆可窥其一斑也夫以鲁僖公之为君而能牧于坰野不使妨农此尽君道之一也季孙行父之为臣一颂诗必请命而不敢妄作此尽臣道之一也各举其一可以知其君臣矣
　　有駜有駜駜彼乘【绳证下冋】黄夙夜在公在公明明振振鹭鹭于下鼓咽咽【呜】醉言舞于胥乐兮有駜有駜駜彼乘牡夙夜在公在公饮酒振振鹭鹭于飞鼓咽咽醉言归于胥乐兮冇駜有駜駜彼乘駽【呼县】夙夜在公在公载燕自今以始岁其有君子有谷诒孙子于胥乐兮
　　序言君臣之冇道诗止以有駜喻人臣之才以振鹭喻人臣之仪不及其君何也曰为君之道在用人而已在接下而已臣有才如有駜有仪如振鹭亦足为有道之臣君能用人而有駜之臣得以尽力君能接下而振鹭之臣相与燕乐岂不足为君之有道乎駜言其马之壮也黄也牡也駽也皆言其马之良也四马曰乘言马之在御也马虽良而君不御犹臣有才而君不用何所施其力也始言在公明明则明足以善其职中言饮酒卒言载燕既善其职则朝廷无事君臣相与饮酒而燕乐耳鹭于下止其所也鹭于飞得其所也人臣在燕有威仪如此而君又乐之以盛乐专言鼓咽咽举其乐之盛而言之也君臣燕乐始言舞不知手之舞之足之蹈之也终言归既醉而出并受其福也三章皆言于胥乐兮胥皆也谓君臣皆得其乐也然上二章醉而舞醉而归一时之乐耳未若卒章人臣称愿自今以始岁岁有年君子之谷禄足以诒其孙子其乐为无穷不止于一时也鲁颂善颂善祷之辞多类此是诗三章皆比而颂之
　　泮水颂僖公能脩泮宫也
　　天子之学曰辟廱谓其水圜之也诸侯之学曰泮宫谓其水半之也说文以为诸侯乡射之宫岂诸侯行乡射于学欤许氏之说亦必有据矣说者谓泮宫閟宫鲁僖因旧而脩之是以不见于春秋此诗有式固尔犹淮夷卒获有所未获而欲终之则其所获尚小也今此诗之言甚美而大其君臣之辞欤
　　思乐泮水薄采其芹【其斤】鲁侯戾止言观其旂其旂茷茷【蒲害】鸾声哕哕【呼会】无小无大从公于迈思乐泮水薄采其藻鲁侯戾止其马蹻蹻【其略】其马蹻蹻其音昭昭载色载笑匪怒伊教思乐泮水薄采其茒鲁侯戾止在泮饮酒既饮防酒永锡难老顺彼长道屈此羣丑
　　此三章论学校之美也文王作辟廱诗曰于乐辟廱鲁侯脩泮宫诗曰思乐泮水学虽有小大而人情之所乐一也芹水菜也藻水草也茒鳬葵也江南谓之莼三物皆泮水之所有因以兴泮宫所养之才也与丰水有芑同义言薄采以见人才之多薄采而用之犹如此其美也三章皆言鲁侯戾止盖既脩之必亲往视学此人情所以思而乐也菁菁者莪言既见君子乐且有仪亦以美成王能视学故天下喜乐之也鲁人之所乐者何始观其旂物茷茷而有容听其鸾声哕哕而有节则无小无大皆欲从公而往既已乐矣已而见僖公之马则蹻蹻而骄闻僖公之音则昭昭而明及其亲炙僖公之顔色笑语则未尝有所怒惟教诲而已于是又以为可乐也卒而僖公在泮饮酒则或于此行乡射之礼以序賔故鲁人又乐之祝其既饮此旨酒神必锡之难老使之顺从此长道以屈羣丑也羣丑指淮夷也是时淮夷为患故鲁人既乐僖公之视学而望其有屈服淮夷之功也
　　穆穆鲁侯敬明其德敬愼威仪维民之则允文允武昭假烈祖靡有不孝自求伊祜【户】
　　此章专颂僖公之德为下四章服淮夷张本也虽曰颂之亦有规切之意盖谓非冇徳不足以服人也穆穆美之至也诗人以于穆称天命称文王又谓天子穆穆今鲁人乐僖公而颂之故其辞极于美也敬也明也亦德之盛也既乐之故称其德亦极于盛也至于谨其威仪则可以为民之法则信能文武则可以感格烈祖无有不孝则可以自求多福其规切之言欤谓有此三者人斯服矣
　　明明鲁侯克明其德既作泮宫淮夷攸服矫矫【居表】虎臣在泮献馘【古获】淑问如臯陶在泮献囚
　　此后四章皆言服淮夷之事鲁人为脩泮宫而作此颂诗意欲归功于学校其言申复不已曰既作泮宫淮夷攸服曰在泮献馘曰在泮献囚曰在泮献功曰集于泮林窃意当时必有服淮夷之事不然安得有此空言况不一而足乎案春秋僖公十六年公防齐侯宋公陈侯衞侯郑伯许男邢侯曹伯于淮左氏传曰谋鄫且东略也杜预曰鄫为淮夷所病故也然则僖公会诸侯于淮亦已见于春秋矣是时齐覇业渐衰城鄫之役亦因齐而罢故春秋不书服淮夷之事而僖公则奏凯而归鲁人以为有功也圣人存鲁颂以申鲁人之志盖谓城鄫之役不终失在齐而不在鲁故也明明鲁侯德之明也克能也攸所也僖公能明其德故知以脩学校为先泮宫之役既作已足为淮夷之所服矣况矫矫有武之虎臣以征伐于外既能馘其所格者之左耳以告而善折狱如臯陶者又能辨其所当囚者以吿则僖公之服淮夷为可信矣
　　济济多士克广徳心桓桓于征狄【逷】彼东南烝烝皇皇不吴【话】不扬不吿于讻【凶】在泮献功
　　此章言僖公伐淮之师有功也曰济济多士则所用三军皆君子人矣故能克广其德心不为褊躁而于征则桓桓有威武狄逺也淮夷在鲁东南虽逺在东南之地亦烝烝而进皇皇而大不吴不喧哗也不扬不轻扬也不告于讻谓无以争讼之事告于治讼之官者所以能有成功献于泮宫也王制曰天子将出征受成于学出征执有罪反释奠于学以讯馘告窃意鲁用天子之礼乐故其学亦用王制故献馘献囚献功必于泮宫也
　　角弓其觩束矢其搜【色留】戎车孔博徒御无斁【亦】既克淮夷孔淑不逆式固尔犹淮夷卒获
　　觩弓健貌搜矢劲貌五十矢为束戎车则甚广大徒御则无厌倦所以能克淮夷甚善而不逆果能益坚守此道则淮夷可以尽获矣
　　翩彼飞鸮【吁娇】集于泮林食我桑黮怀我好音憬【九永】彼淮夷来献其琛【勑金】元龟象齿大赂南金
　　鸮恶声之鸟也以喻淮夷鸮声固恶而集于泮水之木食我桑黮亦能改其鸣而归我以好音宜淮夷虽陋服我泮宫之化憬然而悟皆来献我以琛寳其寳维何亢龟尺有二寸之龟也象齿象所遗之齿也又纳我以大赂其赂维何南方之金也鲁人以淮夷之服必欲归功于泮宫不为无说盖鲁礼义之国也僖公能以学校为先既脩之又视之既匪怒以教之又饮酒以序之故其所成之材如芹藻鳬葵之美而出征之士皆济济桓桓为君子之人及其受馘论囚又必于是而告成功焉则淮夷之所以服者非以其兵力也以其国有礼义故也昔项羽尝为鲁公及垓下之败鲁独坚为羽守汉欲引兵屠之以其守节礼义之国故不忍加兵以此知礼义之在人心者不可冺固天下之所畏服也是诗八章其七章赋其事而颂之卒章比也
　　閟【笔位下同】宫颂僖公能复周公之宇也
　　閟宫鲁庙也僖公因其旧而脩之故不书于春秋序诗者乃取诗中复周公之宇以为作颂之因故说者谓鲁人之所愿欲实则未能也夫常许皆鲁地也常或作尝在薛之旁许即许田也鲁桓公元年郑人以璧假许田鲁遂许之庄公三十有一年筑台于薛是时尚为鲁地然则鲁之侵疆未能复者盖有之矣是诗所颂祷之事不一而足而其大者则复周公之旧宇也诗人既以是为大故序诗亦举其大以发之欲鲁之子孙不忘此也然则是诗虽为颂而劝戒之意则与终南同也昔平王虽以周地赐秦襄公而襄公实未能取之至其子文公始伐戎而收其余民终南之诗已美其能取周地卒章且有寿考不忘之语与鲁人颂僖公眉寿保鲁无以异终南则风有颂体閟宫则颂有风义正以劝戒之意同故也
　　閟宫有侐【况域】实实枚枚赫赫姜嫄【元】其德不回上帝是依无灾无害弥月不迟是生后稷降之百福黍稷重【直容】穋【六】稙【征力】稺菽麦奄有下国俾民稼穑有稷有黍有稻有秬【巨】奄有下土缵禹之绪
　　閟深秘也侐清净也实实固也枚枚辨也言鲁庙而先姜嫄推本周家所由兴也有姜嫄斯有后稷有后稷斯有周家有周家斯有鲁国上美姜嫄德不回邪天用是冯依以生后稷谓履帝武敏歆也其生也无灾害谓不坼不副也虽过满十月而生不迟谓先生如达也其降之福则教民稼穑别其嘉种如黍也稷也先种之稙也后种之稺也菽也麦也稻也秬也皆百谷之类下国犹下土也分而言之以协音韵史克文胜之辞也以是为后稷之福盖谓因是功而封之邰也以稷为缵禹之绪业盖谓禹平水土之后稷以教稼穑继之皆民所赖以生也语曰禹稷躬稼谓相因以成也
　　后稷之孙实维大【泰下同】王居岐之阳实始翦【子践】商至于文武缵大王之绪致天之届【戒】于牧之野无贰无虞上帝临女敦【都回】商之旅克咸厥功
　　上章言周之有国始于邰此章言周之王业始于岐也翦商者武王也而曰实维大王何也盖得乎丘民可为天子大王自邠迁岐有仁人之称从之者如归市则周之得民自岐始也民之所欲天必从之故文王之受命实缵大王之緖谓继大王之得民所以致天命之至也届至也天命既至故牧野之师上下无复疑贰无复虞度以为上帝实临之敦治也谓攻治商纣如林之旅能咸成其功也十乱同心同德三千人惟一心所谓咸者如此
　　王曰叔父建尔元子俾侯于鲁大启尔宇为周室辅乃命鲁公俾侯于东锡之山川土田附庸
　　此章言成王封鲁之始也盖成王封叔父周公于鲁复留为三公故以元子伯禽往莅其国大启尔宇谓公侯方百里伯七十里子男五十里凡四等不能五十里不达于天子附于诸侯曰附庸鲁爵为公既方百里矣又锡之山川土田附庸所谓大启尔宇也鲁在周东故曰为周室辅
　　周公之孙庄公之子龙旂承祀六辔耳耳春秋匪解享祀不忒皇皇后帝皇祖后稷享以骍牺是飨是宜降福既多
　　此章言僖公祀于庙之礼也僖公为周公之逺孙庄公之子也用交龙之旗四马六辔耳耳然顺而附于车舆言其盛也春秋之祀皆然既无解怠故无差忒也皇皇大之至也后帝谓天也言鲁亦用郊禘之礼夫郊者以祖配天禘者禘其祖之所自出而以祖配之明堂位曰成王以周公有勲劳于天下是以命鲁公孟春祀帝于郊配以后稷此鲁郊之证也孔子曰禘自既灌而往吾不欲观之矣此鲁禘之证也僖公亦用此礼故皇皇后帝继之以皇祖后稷也礼运曰鲁之郊禘非礼也周公共哀矣盖圣人以鲁之郊禘为非礼史克不知其说则以为美也骍牺周所尚之牲也谓天必飨之宜得多福也
　　周公皇祖亦其福女秋而载尝夏而楅衡白牡骍刚牺尊将将【七羊】毛炰【蒲包】胾【侧吏】羮笾豆大房万舞洋洋
　　此章言僖公之受福由祭之得礼周公皇祖则指周公与鲁公也鲁人既以后稷为皇祖矣又言周公皇祖閟宫一庙皇祖并称在鲁无所嫌盖鲁用天子之礼乐鲁庙即周制也鲁人谓周公皇祖所以福僖公者以其奉祀尽其礼敬也将尝于秋而养牲于夏楅设于角衡设于鼻敬之至也公羊传曰鲁祭周公何以为牲周公用白牡鲁公用骍刚羣公不毛何休曰白牡殷牲也周公死有王礼谦不敢与文武同也鲁公诸侯不嫌也故从周制牺尊将将言其尊之美也太和中鲁郡于地中得齐大夫子尾送女器有牺尊以牺牛为尊盖象牺牛之形也周官封人祭祀有毛炰之豚说者谓爓其毛而炰之也胾谓切肉羮谓肉汁不和之大羮与肉味有菜之铏羮也大羮谓大古之羮铏羮谓盛之铏器大房半体之俎也明堂位曰周以房俎房谓足下跗也上下两间有似堂房周语曰郊禘之事则有全烝王公立饫则有房烝亲戚燕飨则有殽烝全烝谓全体房烝谓半体殽烝谓体解节折也万舞干羽之舞也洋洋众多也自牲至舞皆言礼之备也
　　孝孙有庆俾尔炽而昌俾尔寿而臧保彼东方鲁邦是常不亏不崩不震不腾三寿作朋如冈如陵
　　孝孙指僖公也上章既言僖公之祀尽其礼敬此章遂假尸祝之言以报僖公也谓孝孙之庆维何俾尔之国炽盛而昌大俾尔之身寿考而臧善保兹东方之土使鲁国常若今日不亏不崩谓无毁壊也不震不腾谓无惊动也三寿谓大国三卿亦皆寿考与君为朋君臣之福皆如冈陵之高固也或曰三寿谓上中下也上寿百二十中寿百岁下寿八十鲁人颂僖公与三寿之人为朋也亦通
　　公车千乘【绳证】朱英緑縢【徒登】二矛重【直龙】弓公徒三万贝胄【直又】朱綅【息廉】烝【之升】徒增增【如字】戎狄是膺荆舒是惩则莫我敢承
　　此章言僖公为国之盛也大国之赋千乘司马法成方十里出革车一乘兵车一乘甲士三人步卒七十二人计千乘七万五千人下言公徒三万与此数不合者盖千乘苟尽用是举国而行也故其用之也大国三军次国二军而已朱英以朱饰矛也緑縢以緑约弓也二矛重弓以备折壊也故凡置矛与弓皆有副也三军合三万七千五百人言三万者举成数也贝胄以贝饰兜鍪也朱綅以赤线连缀甲也烝徒谓进行之徒増增而益多也膺者服膺而不敢忘也惩者惩艾而不敢忽也承者莫敢当我也言鲁不忘戎狄之患故惩艾荆舒而不敢忽所以夷狄莫敢当鲁也案僖公四年公防齐侯宋公陈侯衞侯郑伯许男曹伯侵蔡蔡溃遂伐楚盟于召陵是时齐桓霸业方大故僖公与齐桓举义兵伐荆楚羣舒乃楚之与国故曰荆舒是惩孟子曰周公方且膺之何也言鲁虽周公之国亦不敢忘戎狄之患耳大抵子孙所为之善否人以为祖宗之盛衰鲁之郊禘亦非周公之自为也孔子曰鲁之郊禘非礼也周公其衰矣孔子以鲁子孙之郊禘为周公之衰则孟子以鲁子孙之膺戎狄为周公之盛何疑之有
　　俾尔昌而炽俾尔寿而富黄髪台背寿胥与试俾尔昌而大俾尔耆而艾【五盖】万有千岁眉寿无有害
　　上章既言鲁国之盛此章遂言国人称愿僖公长享共国也昌而炽昌而大则言鲁国也寿而富耆而艾则言僖公也髪白而复黄背有鲐鱼之文皆有寿者之证也鲁人既愿僖公之寿故欲举有寿者之证皆试验之也故曰寿胥与试万有千岁享眉寿而无灾害所谓善颂善祷之辞也
　　泰山岩岩鲁邦所詹奄有蒙遂荒大东至于海邦淮夷来同莫不率从鲁侯之功
　　岩岩高也詹与瞻同泰山在齐鲁之界二国皆以为望也蒙二山则在鲁之境内故曰奄有案春秋定十年齐人来归郓讙隂田谓山之北田也论语曰夫颛臾昔者先王以为东蒙主谓蒙山也荒奄也大东极东也既有蒙遂极东之海邦皆淮夷之国莫不率从鲁之命岂非鲁侯之功哉或曰愿其有功如此
　　保有凫绎【亦】遂荒徐宅至于海邦淮夷蛮貊【武伯】及彼南夷莫不率从莫敢不诺鲁侯是若
　　凫绎二山皆徐国之地绎与峄同禹贡徐州有峄阳孤桐遂荒徐宅谓遂奄有徐戎之所居宅也鲁之初徐夷并兴东郊不闻及是言海邦蛮貊及彼南夷皆率从其命莫敢不应而顺之如二章所陈可谓盛矣辞或过夸亦以史克文胜故也
　　天锡公纯嘏【古雅】眉寿保鲁居常与许复周公之宇鲁侯燕喜令妻寿母宜大夫庶士邦国是有既多受祉黄髪儿齿
　　此章首尾皆颂祷僖公福寿之辞则中间居常与许复周公之宇亦为颂祷之言无可疑者纯一也受福曰嘏始言天以纯一之福锡公使之眉寿保有鲁国也终言鲁侯所以燕安于其国而有喜乐者以有令妻之助谓声姜也有寿母之贤谓成风也上则宜于大夫下则宜于庶士众而邦国之人皆知有其君上若僖公者可谓既多受祉矣所不可知者寿耳今公则黄髪儿齿前章所欲试验之者今验之果有寿证矣说者曰儿齿齿落更生细者也岂非寿证欤
　　徂来之松新甫之柏是断【短】是度【待落】是寻是尺松桷【角】有舄【昔】路寝孔硕新庙奕奕【亦】奚斯所作孔曼【万】且硕万民是若
　　此章言脩閟宫之事也徂来新甫二山名松柏二山之所宜木也故斩断之量度之使长短合于寻尺用以为榱桷施之栋宇状如舄然谓材良工巧故壮而且安也鲁之路寝固已硕大矣未若新其所脩之庙奕奕然为尤大也所脩之庙乃公子奚斯所作谓公子鱼也作谓主其教令而监防之属其工役课其章程诗人美奚斯之善其职故言其规制甚曼长而硕大能顺万民之望也以此见僖公之脩泮宫脩閟宫皆民之所愿欲故二诗之颂祷其辞甚美也是诗本八章断以文义当分为十二章句之多寡不必拘其体则赋也










　　诗补传卷二十七
　　钦定四库全书
　　诗补传卷二十八　　　宋　范处义　撰
　　商颂
　　周用六代之乐故周大师有商颂而太史公谓宋襄公行仁义欲为盟主其大夫正考甫美之故追道契汤高宗之所以兴作商颂其说本之韩氏今所存五篇皆言汤孙及武丁孙子无一辞及宋则知太史公信韩氏之为妄矣鲁颂为僖公而作所言皆美僖公独閟宫略推美姜嫄后稷与太王文武遂及周公鲁公岂有为襄公作颂而不及宋可乎说者谓其辞古奥不类周世之文而国语闵马父之言亦与今序合诚至论也或者乃谓周成王始封熊绎于荆至周惠王时鲁僖公之元年始有楚号遂疑商时未有荆楚乃欲假此以实韩氏宋襄公之说殊不知荆自帝喾九州已有荆州之名至禹贡分别山川则荆及衡阳为荆州乃在南即荆楚也荆岐既旅至于荆山乃在西盖雍州之荆非荆州之荆也诗人以有二荆故以荆楚别荆岐耳既自古有荆孰谓周封熊绎始有荆哉然则以荆为荆楚自商颂始孰谓周惠王时始有楚哉商颂圣人存之为一经之终与书秦誓同信传而不信经非所敢闻也
　　那祀成汤也微子至于戴公其问礼乐废坏有正考甫者得商颂十二篇于周之大师以那为首
　　成王既杀武庚封微子啓代武庚为商后十传至戴公当宣王时其大夫正考甫乃孔子七世祖得商颂十二篇于周之大师归以祀其先王孔子时又亡其七篇以那为首幸那诗不亡后世犹得见祀成汤之诗也
　　猗【于宜】与【余下同】那与寘我鞉【桃】鼓奏鼓简简衎我烈祖汤孙奏假【格】绥我思成鞉鼓渊渊嘒嘒管声既和且平依我磬声于赫汤孙穆穆厥声庸鼓有斁【亦】万舞有奕我有嘉客亦不夷怿自古在昔先民冇作温恭朝夕执事有恪顾予烝尝汤孙之将
　　窃读商颂知古人之简朴见之文辞者未易以章句文义求也如那之诗方叹其乐之盛多而止及于鞉鼓遂言感格中间方论鞉鼓管磬之音遽叹汤孙之美于后复论鼓舞嘉賔而以烝尝终焉学者要当如读盘诰不必以文义相属识其大防可也那之大防在祭祀作乐能感格神人耳猗叹辞那多也首叹商之乐何其盛多邪然置我之鞉与鼓奏鼓之声简简然大而不繁已足以衎乐我烈祖成汤则乐何以盛多为哉汤孙谓主祀之时王可以奏感格之效谓祖考所以安我者使我遂其孝思而成其祀事此与虁之论乐以戛击鸣球搏拊琴瑟为祖考来格之意同谓声音之感格不以盛多为贵也次言鼓声渊渊而深管声嘒嘒而细与堂上之玉磬相依而皆和平足以显汤孙之美名此与舜之命夔八音克谐无相夺伦之意同谓非其人不能致乐之和也次言大钟大鼓斁然而盛干羽之舞奕然而大而先代之后来助祭者亦岂不悦怿此与夔之论乐虞賔在位羣后徳让之意同也谓乐之感格先祖考而次及在位之人也卒言祀事非今日创之为也自古先民莫不温恭于朝夕而执事则恪敬也谓平居则朝夕温然可即而不忘于恭故于执祀事之时则愈恪而敬也祖考其尚顾予之烝尝哉乃汤孙之所将奉庶几其必飨也闵马父曰先圣王之传恭犹不敢专称曰自古曰在昔曰先民盖谓以敬奉祀徳之美也犹谦曰非我能然乃效先民之所为耳犹尧舜禹臯陶君臣尽道不敢谓已之能而曰稽古也然则朝夕则温恭执事则有恪乃从古圣贤之常行汤孙能师古者也或曰商人尚声臭味未成涤荡其声乐三阕然后出迎牲所以首言奏鼓亦通是诗与周颂同
　　烈祖祀中宗也
　　中宗太戊汤之四世孙有桑谷之异惧而脩徳商道复兴先儒谓烈祖中宗也如丙以甲为祖戊以丙为祖也此篇大防在奉祀之得礼比上篇差有次序其简朴亦似之汤与中宗同称烈祖不为异也
　　嗟嗟烈祖有秩斯祜申锡无疆及尔斯所既载清酤【户】赉我思成亦有和羮既戒既平鬷假【格下同】无言时靡有争绥我眉寿黄耉无疆约軧错衡八鸾鸧鸧【七羊】以假以享我受命溥将自天降康丰年穰穰来假来飨降福无疆顾予烝尝汤孙之将
　　嗟嗟有叹息劳苦之意言烈祖而云嗟嗟以简朴故也若周颂则言于穆于皇乃近于文矣谓中宗为烈祖以有复兴之功也祜福也秩秩有序也申重也惟其有序所以重锡后人也尔指主祀之君也言今及于尔之所其后未艾也清酤和羮皆祭祀之物凡祭酒在先羮在后所谓差有次第也始用清酤已谓祖考所以赉我者使我遂其孝思而成其祀事犹上篇言奏鼓即言绥我思成也仪礼祭祀燕享每言羮定而后行礼盖戒则夙戒其事平则腥熟得节矣此之谓羮定亦曰和也羮既和则执事者鬷至寂然无人声故曰无言谓其讲习既熟临时无有交侵其职事所以靡有争也祖考于是安我眉寿使我享黄耉之年无疆也约軧谓毂之饰纒约以皮而朱漆之也错衡谓错置文采于车之衡也鸾在镳四马则八鸾鸧鸧金饰之盛也此言助祭之诸侯也其奉祀之物主祀之君执事之人助祭之诸侯皆得礼如此固足以格祖考而来享矣况我主祀之君方受天命溥而且将谓甚大也天方降之以康年使黍稷穰穰之多则祖考来格来飨降我以无疆之福必矣祖考尚顾我之烝尝哉乃汤孙之奉祀也上言以假以享谓有以致之也下言来格来享谓可以必致也先言主祀次及执事次及助祭亦有次第至以天命自许而以丰年自喜恃其君为汤之子孙谓祖考之必顾亦简朴之辞也是诗与周颂同
　　鸟祀髙宗也
　　髙宗武丁中宗之五世孙有飞雉之异惧而脩徳商道复兴是诗止言商之所以兴下及于孙子辞简而防多信其为商之文也
　　天命鸟降而生商宅殷土芒芒古帝命武汤正域彼四方方命厥后奄有九有商之先后受命不殆在武丁孙子武丁孙子武王靡不胜龙旂十乗大糦【尺志】是承邦畿千里维民所止肇域彼四海四海来假来假祁祁景员维河殷受命咸宜百禄是何【河可】
　　是诗明言天命鸟降而生商且为告神明之诗理无虚诞诸儒以其近怪多疑其非尝于生民之篇论之详矣后世以春分鸟至祈于郊禖正以简狄有鳦卵之异故歆慕之若当时止用鸟至之日祀郊禖安得谓帝立子生商而契何以谓之王也且髙辛氏之世庶事朴略安有时节祀享如后世之详苟无鳦卵之异亦何必用鸟至之日祀郊禖邪窃意简狄之祈子亦若姜嫄之克禋克祀以弗无子耳诸儒于姜嫄简狄之事皆曰鸟至之日以太牢祀于郊禖是不知后世取鸟之祥为故事而谓髙辛氏亦然未之敢信也契之生也若是其神异故诗人以为天降也宅居也自契至于汤八迁始居亳是未居亳之前芒芒无定也古犹昔也帝上帝也自昔上帝命有武徳之成汤正治其封域于四方之诸侯随其方而命之君覆有九州而为之王也然则商之先后其受天命可谓不危殆矣是以至于武丁之孙子犹能以武王于天下所向无敌故曰靡不胜申言武丁孙子盖指主祭之君甚言其有武也龙旂指诸侯大国之助祭者十乘言大国之多也糦黍稷粢盛也谓之大糦言大祭有大国之君奉承之诗人侈其事也邦畿千里指商之都也畿门内也谓城门内之地东西南北共方一千里其中径三十一里有余也畿内不特维民之所止肇始也彼封域极于四海之广皆视京师为始所以四海来至者祁祁之众也景山商都之望也春秋传曰商有景亳之命殷武言陟彼景山衞风言景山与京盖衞乃商之旧都也员谓周也商都带河盘庚所谓惟涉河以民迁是也诗人言四海之诸侯来至于京师如河水之周景山亦因山河以起兴也今亳有景山故曰景亳诗人申言商之受命咸得其宜百禄之多皆能负荷盖侈其事也以山河比天子诸侯又谓其君能负荷亦简朴之意是诗与周颂同
　　长发大禘也
　　禘之名义取其禘其祖之所自出也又为四时之祭名祖之所自出为大则四时之祭为小也商以契为太祖之所自出乃髙辛也
　　濬哲维商长发其祥洪水芒芒禹敷下土方外大国是疆幅陨【圆】既长有娀方将帝立子生商
　　濬哲维商称商之先祖多濬哲之徳也濬深也哲智也有是徳故发见于祯祥者亦为甚长也方洪水之未平也芒芒然无有疆域禹敷治下土而四方之外诸大国始有疆域由京师言之故以四方为外也幅边也犹布帛之有幅也陨周也谓诸大国周于天下各冇边幅亦既长逺矣是时契之母有娀氏方大谓有子契乃天之所立以生商之王业也
　　王桓拨【本末】受小国是达受大国是达率履不越遂视既发相【息亮】土烈烈海外有截【才结】
　　以契为王以志鸟之祥犹后稷之名以弃也古人质朴故有此称谓桓拨谓有武断可以拨乱也惟其有拨乱之才是以受小国大国无所不通达虽无所不通达而能率循所行不越于礼也遂以是而视民民无不发而应之此其所以能敷教也欤相土契之孙也烈烈威武之盛也至此海外之国又截然听其命矣相土之事虽史失其传诗人之言圣人録之可以为据矣
　　帝命不违至于汤齐汤降不迟圣敬日跻【子兮】昭假【古雅】迟迟上帝是祗【诸时】帝命式于九围
　　天之眷命固未尝违于商而由汤之前未有其徳可以配天者至于汤则徳与命防故曰至于汤齐汤之徳何如哉以降已则不迟谓其逊志于学而能务时敏也圣敬日跻谓其徳日进而脩罔觉也汤之徳乃与傅说之告髙宗者若相似然岂说亦有见于此欤徳既如是故昭假于天迟乆而不息惟上帝之是敬帝所以命之以天下使以身之徳为九围之法也九围九州也围言其疆域也九有言有九州也犹言皆为己有也
　　受小球大球为下国缀【张卫】旒何【河可下同】天之休不竞不絿不刚不柔敷政优优百禄是遒【子由】受小共【恭下同】大共为下国骏厖【莫邦】何天之龙【宠】敷奏其勇不震不动不戁【奴版】不竦【小勇】百禄是緫【子孔】
　　既言下国则小球大球为诸侯所防之瑞小共大共为诸侯所共之贡何疑之有旒谓缀于冕者厖谓犬之骏者古诗字多通用商人语质故取微贱之物以喻下国亦以尊王者故也说者以缀旒为旗之垂者则以为斿也既取附上为义不若谓如五旒之垂前后皆缀于冕不必以旒为斿也齐诗以骏厖为骏駹则以为马也既取享上为义不若谓如骏犬之猎得兽则归其主不必以厖为駹也诗人颂成汤受小大国之防有如五冕之垂旒是荷天之休福也受小大国之贡有如猎师之得兽是荷天之荣宠也汤既荷天之福又能保其福不竞则无好胜之心不絿则无欲速之心不刚不柔则无寛猛之偏所以布政优优而和而天之所与之百禄亦聚而不散也汤既荷天之宠又能保其宠敷陈其大勇不可震动以有守也不可恐惧以有养也毅然以天下自任而天所与之百禄亦持守而不失也
　　武王载斾【满具】有防秉钺【越】如火烈烈则莫我敢曷苞有三蘖【五葛】莫遂莫达九有有截韦顾既伐昆吾夏桀谓汤以武王天下载斾秉钺以行天讨斾言载载始也若所谓自葛载是也钺言防防敬也若所谓恭行天罚是也如火烈烈言威武之盛如猛火也曷谁何也谓莫敢谁何也汉书作遏义亦通苞本也谓夏桀也三蘖旁生萌蘖也谓韦顾昆吾也汤有威武故桀与其党昆吾韦顾三蘖皆不能遂其恶也九有之诸侯既截然归汤于是先伐韦次伐顾次伐昆吾与夏桀也檀弓言子夘不乐説者谓桀以乙夘亡左氏传鲁昭公十八年二月乙夘周毛得杀毛伯过苌曰是昆吾稔之日也以此知汤同日杀昆吾与夏桀也郑语曰祝融之后八姓已姓昆吾顾温彭姓豕韦然则昆吾韦顾与桀同恶者也
　　昔在中叶有震且业允也天子降于卿士实维阿衡实左【佐】右【又】商王
　　此时据商祖之所自出而言则汤以前为商之中叶也叶言其世也震动也业危也汤未兴之前国弱故震动而危惧也允信也至汤信为天所子故降生伊尹以为卿士阿倚也衡平也伊尹汤所倚而取平故以为官名实佐佑成汤以商而王天下也此诗为禘而作伊尹以功臣而与祭故卒章及之盘庚之书曰兹予大享于先王尔祖其从与享之然则功臣与祭其来旧矣是诗七章或赋或比而颂之
　　殷武祀髙宗也
　　鸟既祀髙宗矣而此诗又祀髙宗何也意商颂作于髙宗之子若孙故祀髙宗为不一鸟则美髙宗之中兴以有祖徳故也此诗则直述髙宗中兴之盛也
　　挞彼殷武奋伐荆楚罙【而规】入其阻【庄吕】裒【蒲侯】荆之旅有截其所汤孙之绪
　　挞虽训疾亦冇鞭笞天下所向无敌之意以殷武为言谓商王之有武者莫若髙宗也武丁孙子犹曰武王靡不胜况武丁乎宜其奋然伐荆楚之国深入其巢穴乃裒取荆旅之所截然尽平其地谓髙宗之功诚无愧于为汤之孙也盖汤既以武而王而髙宗亦能之故也易曰髙宗伐鬼方三年克之然则髙宗之伐荆楚可谓不苟用兵矣
　　维女荆楚居国南乡昔有成汤自彼氐【都啼】羗莫敢不来享莫敢不来王曰商是常
　　此章美髙宗既平荆楚因思汤之盛也谓女荆楚亦近居国之南乡耳昔者我祖成汤虽氐羗逺在西域犹莫敢不来享谓贡献也莫敢不来王谓世见也此乃商之常礼荆楚何敢不至哉
　　天命多辟【璧下同】设都于禹之绩岁事来辟勿予祸适【直革】稼穑匪解【懈】
　　此章美髙宗荆楚既平诸侯畏服之多也来辟犹来王也谓天之所命列辟之诸侯可谓多矣凡禹所治之地无非诸侯之国都也今皆以岁事来王于商勿谓我有祸患适罚及于女也女能以民事为重治其田野之稼穑则可以免咎也其后周成王诸侯来助祭遣之之辞曰如何新畬孟子言天子之廵守亦以土地辟田野治与土地荒芜为赏罚之首皆此意也
　　天命降监下民有严不僭不滥不敢怠遑命于下国封建厥福
　　此章美髙宗能体天人之心以赏罚诸侯监临也严畏也谓天命之临固己可畏矣而民有尤可畏者以天之视听在于民故也髙宗能畏敬天人赏必当功不敢僭也罚必当罪不敢滥也怠解也遑暇也髙宗用此赏罚兢兢然不敢解缓所以能命下国之诸侯而大建我商家之福也古之明王爵命诸侯赏善罚恶亦此意也
　　商邑翼翼四方之极赫赫厥声濯濯厥灵寿考且宁以保我后生
　　此章美髙宗能正都邑为天下之本福及子孙也商邑商之都也髙宗能治都邑使风俗翼翼然礼逊恭敬故四方皆取中焉谓天下视都邑为风俗也其声闻则赫赫而盛其威灵则濯濯而大故身享寿考康宁之福使后嗣得以保其基业髙宗享国五十九年而其后歴世尚逺诗人之言亦验矣
　　陟彼景山松栢丸丸是断【短】是迁方斵【陟角】是防松桷【角】有梴【五连】旅楹有闲寝成孔安
　　此章美髙宗内外无事脩宫室而享其逸乐也景山商都之山其地宜松栢丸丸圆而直也自伐断与迁徙及方正而斵削之不敢不防敬其事也松良材也故以为榱桷则梴而长以为众楹则闲而整王寝既成居之甚安以见终于逸乐也周宣王中兴先南征北伐然后考室诗人亦以乃安斯寝美之然宣王之诗列于变小雅而髙宗之诗乃列之于颂岂以宣王中兴有不克终之愧故不得为正雅而髙宗中兴之功有始有卒故与周颂并隆圣人删诗寓褒贬于雅颂且以是为一经之终其防深矣是诗六章皆赋而颂之也


</div>
    <div class="pagination">
<a href="诗补传_page27.html">上一页</a><span>...</span><a href="诗补传_page23.html">23</a><a href="诗补传_page24.html">24</a><a href="诗补传_page25.html">25</a><a href="诗补传_page26.html">26</a><a href="诗补传_page27.html">27</a><span class="current-page">28</span><a href="诗补传_page29.html">29</a><a href="诗补传_page29.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
