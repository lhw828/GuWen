<!DOCTYPE html>
<html>
 <head>
  <meta charset="utf-8"/>
  <title>
   毛诗李黄集解 - 第 12 页/共 18 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   毛诗李黄集解 - 第 12 页/共 18 页
  </h1>
  <div class="content">
   毛诗集解卷二十四
&lt;经部,诗类,毛诗李黄集解&gt;
　　钦定四库全书
　　毛诗集解卷二十五　　宋　李樗黄櫄　撰
　　小弁【步于反】刺幽王也太子之傅作焉
　　弁彼鸒【音预】斯归飞提提【是移反】民莫不谷我独于罹【力知反】何辜于天我罪伊何心之忧矣云如之何踧踧【徒厯反】周道鞠为茂草我心忧伤惄焉如假寐永叹维忧用老心之忧矣疢如疾首维桑与梓必恭敬止靡瞻匪父靡依匪母不属【音烛】于毛不离于里天之生我我辰安在菀【音郁】彼柳斯鸣蜩【音条】嘒嘒【呼惠反】有漼【于罪反】者渊萑苇淠淠【孚计反】譬彼舟流不知所届心之忧矣不遑假寐鹿斯之奔维足伎伎【其冝反】雉之朝雊尚求其雌譬彼坏木疾用无枝心之忧矣宁莫之知相彼投兔尚或先之行有死人尚或墐之君子秉心维其忍之心之忧矣涕既陨之君子信谗如或醻【市由反】之君子不惠不舒究之伐木掎【寄彼反】矣析薪杝【敕以反】矣舎彼有罪予之佗【吐贺反】矣莫髙匪山莫浚匪泉君子无易由言耳属于垣无逝我梁无发我笱我躬不阅遑恤我后
　　李曰太子冝臼平王也且曰申后之子也幽王既爱襃姒生子伯服遂废申后以伯服为太子遂逐冝臼左传曰至于幽王天不吊周王昬不若用愆厥位携王奸命诸侯黜之而建王嗣用迁郏鄏携王指伯服也王嗣指冝臼也详左氏之文则是幽王既死伯服自立故谓之携王诸侯黜之而立王嗣也此诗平王为太子见弃之时其傅之所作也弁彼鸒斯此章言己之失其所也弁乐也鸒斯鸟名尔雅曰鸒鹎名卑居又名雅乌郭璞曰雅乌小而多羣腹下白江东呼为鹎【音匹】鸟广雅曰不反哺者谓之雅其谓之鸒斯者孔氏曰斯者语辞犹蓼彼萧斯菀彼柳斯孔氏以刘孝标之博学而类苑鸟部立鸒斯之目为不精然扬子云曰频频之党甚于鸒斯子云之意岂不因诗中之文而言之提提毛氏以为羣不如王氏以为安好人提提亦是安也谷养也言以鸒斯之鸟乃能弁乐羣飞而且安然今太子不得所安则曽鸒斯之不若也凡民莫不得以相养而我乃独见弃于父母则凡民之不如也既不如鸒又不如民于是号呼而告之于天曰我有何罪乎又曰我之罪当何如邪惟其无罪见逐故心之忧以为将如之何踧踧周道此章则言周之将亡也踧踧説文曰行平易也以周道之平易而尽鞠为茂草乎见其国之将亡也汉伍被谓淮南王曰臣将见宫中生荆棘露沾衣也周道鞠为茂草正犹王宫生荆棘皆以见其将亡也此诗言鞠为茂草非是当时已如此特预言之耳如赫赫宗周襃姒烕之是以襃姒之宠而知国之将亡也其后黍离大夫过宗周而尽为黍岂太子傅之言为有验邪自古废嫡立庶未有国不受其祸秦废太子扶苏而立胡亥晋废愍怀太子而立惠帝隋废太子勇而立炀帝不旋踵而祸及之幽王所为如此其受祸也必矣此我心之忧伤惄焉如也惄思也如以物而心也不脱衣冠曰假寐如宣公二年赵盾盛服将朝尚早坐而假寐是不脱衣冠也假寐之中长叹此事维忧其老故其心之忧如夫人之头痛也诗言其心之忧矣有五其言之重复者以见其忧之甚也维桑与梓范内翰曰此章言冝臼孝敬而幽王之不察也陆农师曰桑梓父兄所植尚或敬之也礼曰见君子几杖则起其类是乎盖以见君子之几杖则起其敬于君子也可知矣父兄种之木尚加敬止况人之所恃惟母所怙惟父敢不恭敬乎恭敬如此而乃见弃岂我之不属于毛乎岂我之不离于里乎属离皆附丽之辞也夫人之所以见爱于父母者以其受父之皮肤处母之胞胎今我独不受父之皮肤乎独不得处母之胞胎乎辰者日月星辰所防也言我所生而遭难如此岂其所生之辰不祥邪如韩退之我生之辰月宿南斗惟其所生之辰不祥如此故其所以遭谗谤也冝臼之遭见弃者冝亦生辰之不祥也故曰天之生我我辰安在菀彼柳斯此章言王之不知己也菀然而茂者柳也其上则有鸣蜩之嘒嘒然漼然而深者渊也其傍则有萑苇之淠淠然而茂柳繁则有鸣蜩渊深则有萑苇柳之与渊皆能容物今王为父而不能容其子乃使之如不系之舟不知所至故我心之忧至不遑假寐也鹿斯之奔此章言王之无恩御其子禽兽之不如也鹿之奔走者冝其疾速今乃伎伎然而舒迟者待其羣也雉之朝时雊然而鸣者求其雌而并飞今幽王弃其子是全无亲亲之恩弗如鹿之有所待而雉之有所求也王既弃其嫡譬如木之无枝则其势孤矣此我心之所以忧而曽莫有知之者夫以此诗既言菀彼柳斯有漼者渊以刺王之不能容其子曽柳渊之不如也又言鹿尚待其羣维足伎伎雉之朝雊尚求其雌则是又鹿雉之不如也夫以鹿尚待其羣雉尚求其雌而王乃安然而弃其子是诚何心哉虎狼有父子之仁以虎狼犹爱其子而王乃弃其子是禽兽之不如也相彼投兔相视也视彼掩兔者尚有先驱而走之者道中有死人尚有掩覆之者墐埋藏也左氏曰道墐相望是也夫以特禽兽耳涂之死人又非亲戚皆有不忍之心今幽王之存心乃忍为此此我心之所以忧而至于垂泪也文王之葬朽骨当时之人以为文王之仁尚及于死者况生者乎文王之于朽骨非有父子之亲犹且爱之则其心可知也幽王之于父子之亲犹且如此踈者亦可见也况欲泽及于斯民乎君子信谗范内翰曰此章言王之信谗怒其子而不循理也盖言幽王之信谗如献醻之无不受饮而幽王既不爱其子故内谗言更不舒究其为何如也王茍能徐究之则谗言亦不难见也如太子申生归胙于公公田姬寘诸宫六日公至毒而献之公祭之地地坟与犬犬毙与小臣小臣亦毙夫寘诸宫六日则其诬谮不亦甚明献公不能徐而察之此申生所以有新城之祸幽王之诛其子何以异此然申后冝臼之见黜必有谗言交构于其间观申生楚太子之见黜而骊姬费无极之徒奸言巧辞可谓深矣今申后冝臼之见黜则襃姒之徒其谮之也必有以深讪之特幽王之不察耳伐木者掎其巅而伐之不欲妄踣之也析薪者必观其理而杝之者盖随其理而渐析之不欲妄挫之也今幽王御其子不循理舎彼谗言有罪之人而加罪于我则是妄加人之罪矣佗加也幽王之时若舎有罪既伏其辜若此无罪沦胥以铺有罪伏辜者犹且舎之况于彼谗人之有罪变白为黑幽王安能辨之邪夫父子天属之亲也今幽王弃天属之亲视之如路人乃以谗言为可信而以其子为不足恤则幽王之不明也甚矣其不仁也亦甚矣莫髙匪山莫浚匪泉髙莫如山也而人则登之浚莫如泉也而人则入之王者勿以九重之邃天子之尊轻易其言而人莫我听也而人将有属耳于垣墙而听之者王茍轻其言而不能爱太子则小人将乘间以离人之父子不可不戒无逝我梁四句与谷风同逝梁发笱譬如褒姒伯服夺其子母之爱今我躬之不容安能恤其后事哉
　　论曰孔子曰诗可以兴可以观可以羣可以怨吾于小弁见之夫父母爱之喜而不忘父母恶之劳而不怨劳之而怨固非理也至于弃之而不怨亦非理也髙子曰小弁小人之诗也髙子徒知劳而不怨之理而不知所当然者故孟子深陈其曲折而辟之曰有人于此越人关弓而射之则已谈笑而道之无他防之也其兄关弓而射之则已垂涕泣而道之无他戚之也盖父母弃而不怨则愈防舜号泣于天曰父母之不我爱于我何哉舜不见爱于父母则思其所以不见爱之由是怨慕也故公明髙以为孝子之心为不若是恝也小弁之诗曰何辜于天我罪伊何亦是怨慕之意韩文公着履霜操以尹吉甫之子伯竒无罪为后母疾而见逐故着此操注曰追帝舜之事明怨其身之不父母怜也言人之不得于父母者当益亲也其辞曰父兮儿寒母兮儿饥儿罪当笞逐儿何为又曰母生众儿有母怜之独无母怜儿宁不悲是亦舜怨慕之意尔盖子而见弃茍或不怨是犹路人相遭一不得意愤怨而去无复介意曽何有恩义哉故孟子曰亲之过大而不怨是愈防也愈防则与路人等尔即此观之小弁安得为小人之诗邪虽然幽王之黜太子冝臼固非也而太子冝臼之立周已东迁周室自是不复兴则平王亦非贤王也幽王黜之诗人乃讥之者盖嫡庶之分人主所当先务也叔孙通曰太子天下之本也本一摇则天下震动惠帝柔懦之主也髙帝欲废之而张良之徒为之谋成帝亦昬恣之主也元帝欲废之而师丹正諌盖嫡庶之分不正则天下震动其祸兆矣故虽惠帝之柔懦成帝之荒恣不敢废也冝臼虽非贤主幽王废之卒致骊山之祸则知天下之本其不可动摇如此
　　巧言刺幽王也大夫伤于谗故作是诗也
　　悠悠昊天曰父母且无罪无辜乱如此怃【火吴反】昊天已威予慎无罪昊天泰怃予慎无辜乱之初生僭始既涵乱之又生君子信谗君子如怒乱庶遄沮君子如祉乱庶遄已君子屡盟乱是用长君子信盗乱是用暴盗言孔甘乱是用餤【音谈】匪其止共【音恭】维王之邛奕奕寝庙君子作之秩秩大猷圣人莫之他人有心予忖度之跃跃【他厯反】毚【士咸反】遇犬获之荏染柔木君子树之往来行言心焉数之蛇蛇硕言出自口矣巧言如簧顔之厚矣彼何人斯居河之麋无拳无勇职为乱阶既微且尰尔勇伊何为犹将多尔居徒几何
　　李曰郑氏曰悠悠思也其意以谓大夫忧思而诉之于天王氏曰悠悠不疾之意夏曰昊天凡言昊天则望之以其明也天不疾于用明则令已遇谗郑氏则以为大夫之忧王则以为天不疾于用明王氏之言固失之矣郑氏之言亦未为得也夫悠悠昊天者只是言天逺大之意言大夫遇谗则呼天曰悠悠昊天乃民之父母也今既无罪无辜而遭此乱如是之大且语辞耳郑氏以且为茍且之且不惟文义不合诗人之意兼以其字属于父母之下岂诗人之体乎怃大也郑氏曰敖也郑氏之言固有所据如礼记鲁令薛令皆曰无怃无敖则怃亦敖也然此诗但言其乱如此之大不当为敖盖郑氏以父母为王故以怃为王之敖慢无法度然此诗乃是言天为父母而降此大乱也昊天已威此四句亦上章意言上天降丧乱亦甚威矣然我其实畏谨无罪也天降丧乱亦甚大矣然我其实谨慎无辜也慎毛氏以为诚不如欧苏以为谨乱之初生涵容也僭郑氏曰不信也郑氏以为不信其训诂则得之矣然其羣臣之言不信与信尽同之不别也诗只言僭不当言信者也此乃言小人之为谗有渐其始也必为不信之言以尝试君之喜怒人君茍涵容而不拒则其志得矣小人于是无所忌惮而后进谗言人君必信任之此乱之所以又生也子张问明子曰浸润之谮肤受之愬不行焉可谓明也已矣孔子此言最尽小人之情状夫以水之浸润渐于坏物皮肤之受尘渐受尘垢小人之谗如水之浸润皮肤之受尘亦以其渐人君茍不察则小人得以逞其志必相谓曰吾之言君不我怒矣我何惮而勿为奸哉唐太宗时陈师合上拔士论谓一人不可总众职微刺讽如晦等太宗曰龄如晦等不以勲旧进特其才足与有为天下女欲离间我君臣邪遂斥之岭表使为君者皆如太宗则小人必不敢以尝试之言入之至于汉元帝优游不断是以恭显之徒周堪萧望之刘更生张猛四人重相辨论其始也元帝不之察其终也萧望之皆为恭显所排原其所由则僭始既涵之所致也君子如怒遄疾也沮止也司马温公尝举君子如怒乱庶遄沮君子如祉乱庶遄已此言无所臧否为患大矣盖幽王无所臧否不能用刑赏以别白善恶以成此乱故诗人教之曰王如能怒以惩奸则乱庶几遄止矣如能祉以进君子则乱庶几遄已矣以言幽王之不能然也苏氏曰君子以为不幸而至此矣若人君一日觉悟大有所诛赏如楚庄齐威之事则乱犹庶几可止也此实名言先儒以君子为在位者其説固非王氏以如怒为至诚之威以如祉为至公之徳亦非也此但言王如能怒能祉则可以止乱矣君子屡盟夫治世岂有君与臣盟哉使不善之人犯刑诛之可也何至于盟哉考之春秋如伯有之乱郑伯与其臣下盟盖盟生于君臣相疑而致也君臣相疑不能察其实而但为盟誓适所以长乱矣盗者指小人也礼曰与其有聚敛之臣宁有盗臣以其害人如盗贼然君子信之此所以用暴也餤进也盗言小人之言也小人之言甚甘人君徒知其甘而不知其祸此乱之所以日进而不已也汉张良曰良药苦口利于病忠言逆耳利于行君子之言如苦口之药此所以能治疾小人之言如味之甘者乃所以为毒也书曰有言逆于汝心必求诸道有言逊于汝志必求诸非道逊汝之言即小人之甘言也逆汝之言即君子苦口之言也唐人之言曰鼷鼠之牙食人有其类虽齧尽而不痛俗谓之甘口鼠也鲁国之牛鼠食其角矣牛之寝龁有蚊蚋挠其肤毛必致鼓耳摇尾以挥之及鼷鼠食之即不知痛也鼠之一牙岂不甚于蚊蚋之千噆乎以其口甘虽贯心撤骨而不知也况其角乎朝廷之盗亦鼷鼠乎食君之角矣又将贯骨与心也观此则知孔甘之言安得而不为乱乎匪其止共家语尝说此句而继之曰此伤奸臣蔽主为乱也王肃注曰止息也邛病也谗人不知所止息故惟王之病此言不甚分明孔氏曰此小人好为谗佞者非特于其职废此供奉而己又为王之病害也此言似亦未安王氏曰孔甘之言非止于共适足以病王而已此説是也礼记曰为君止于仁为臣止于敬止共即所谓止于敬也孟子非仁义不敢陈于王前当时无以仁义与王言者岂以仁义为不美其心曰是何足与言仁义也云尔则不敬莫大乎是惟其心主于敬则无如孟子之告齐王尧舜之道也此大人所以能格君心之非也小人不能恭敬以事主肆为谗谮适所以病王也奕奕寝庙奕奕大也秩秩有伦也此四句颇难晓今且从欧氏之説寝也庙也众工之所成也然规为制度本于君子先王之大道圣人之所谟也意谓聦明之人下通小人之贱事上逹圣人之大道无所不知而至于忖度常人之心则不待聦明者虽予亦能之盖叹幽王独不能而为谗邪所惑也跃跃毚遇犬获之欧氏易其章为第五章今亦当从之毚说文曰狡兔兔之骏者为狡兔以譬狡恶之人王所当诛也荏染柔木以譬善人君子王当树立之也至于往来行路之人言又乌足数乎焉先儒读为夷然切当从欧阳读作于虔切蛇蛇硕言蛇蛇安闲也小人之情不可测安闲而为大言也出自口矣此与好言自口莠言自口同言之好恶惟其口之所出曽无实巧言如簧巧言如笙中之簧以説人出其言曽无愧耻以见其厚貌深中也孔子曰巧言令色鲜矣仁惟其巧言则必崄峻其心而外貌则安然无所耻此所以鲜矣仁也彼何人斯即谗人也麋水草之交左氏所谓吾赐汝孟诸之麋是也居河之麋指谗人所居尔谗人既无拳力又无勇主为乱阶又且疾病尔勇伊何言无所能也尔雅曰骭痬为微肿足为尰説文曰胫气足肿夫以此人无勇力又有疾病其人信尫羸矣其谋大可畏其人心之险也如此为犹将多尔居徒几何言其为谋既大而且多尔居徒几何而能然哉此言为谗谮之谋决非一人能之必众人道之者
　　何人斯苏公刺暴公也暴公为卿士而谮苏公焉故苏公作是诗以絶之
　　彼何人斯其心孔艰胡逝我梁不入我门伊谁云从维暴之云二人从行谁为此祸胡逝我梁不入唁我始者不如今云不我可彼何人斯胡逝我陈我闻其声不见其身不愧于人不畏于天彼何人斯其为飘风胡不自北胡不自南胡逝我梁只搅我心尔之安行亦不遑舎尔之亟行遑脂尔车壹者之来云何其盱尔还而入我心易也还而不入否难知也壹者之来俾我只也伯氏吹壎仲氏吹篪及尔如贯谅不我知出此三物以诅尔斯为鬼为蜮则不可得有腼面目视人罔极作此好歌以极反侧
　　李曰王氏云暴也苏也皆畿内国名按左传成公十一年曰昔周克商使诸侯抚封苏忿生以温为司寇则苏国在温杜预注云今河内温县是苏在王畿之内者也至于暴为畿内国名无所经见岂郑氏见作序者为卿士则以为在王畿之内邪苏在春秋则称子而此称公者孔氏云盖子爵而为三公也此説是也正犹祭伯祭公祭之所称伯者爵也犹此苏之称子也祭公之所以称公者乃三公也犹此苏之称公也彼何人斯郑氏云彼何人乎谓与暴公俱见于王者也疑其与之而未察斥其姓名为太切故言何人欧氏破之以谓下文云伊谁云从维暴之云是直指暴公斥其名也岂于同行之侣未斥其姓名乎从郑氏之説谓彼何人斯为暴公之侣也从欧氏説则是暴公也上文言彼何人斯下文言维暴之云欧氏以谓听谮者伊谁乎乃维暴公之言是从则下文二人者其説迃回也当从郑氏以为暴公之侣郑氏之説固然矣但不当以为未察斥其姓名为太切郑氏于巧言何人斯谓愬谗人也贱而恶之故曰何人今此又曰未察斥其姓名为太切其説自相矛盾则下文彼何人斯亦当从谗人贱而恶之其文势不得不如此经言维暴之云二人从行序但言暴公为卿士者盖序特言谮之所由其始自暴公始也其心孔艰郑氏言特其心甚难知不如欧氏以为心倾险而不平易也夫人心险于山川惟其心倾险此其所以为谮也胡逝我梁郑氏谓鱼梁也在苏国之门外则以鱼梁非是譬喻也欧氏破之以为诗前后多言毋逝我梁皆是取喻盖以鱼梁者皆是取喻无足疑者何为逝我鱼梁欲利我所有也不入我门者与我絶也其所以不入我门者必其心有愧耻夫以人之谮人不免有所愧耻如象日以杀舜为事而顔厚有忸怩谮者伪心也愧耻者真心也人能充其愧耻之心则无往而不为义矣二人从行二人者谓暴公之侣相从而行我不知谁为此祸何为逝我而不入吊我也始也如是之厚不若今日之薄如今之行不以我为可乎以见后之不如旧也陈堂涂也孙炎注尔雅云堂下至门之径我闻其声不见其身以见小人之情状于此见之矣不愧于人不畏于天欧氏以苏公自内省无所愧畏然此所谓斥谗人言尔之所为者不愧于人不畏于天亦犹胡不畏天胡不愧人皆是责小人也彼何人斯其为飘风喻小人往来无节如飘风之起胡不自南胡不自北叹已适遭之也其犹不自我先不自我后亦是叹已之所遭胡为而逝我梁只所以搅乱我心以见不入唁我之意尔若安顺而行之则汝何不闲暇而舎息尔若急速而行乎则汝之闲暇脂汝之车何为而不唁我也茍壹者之来则云何其病也尔还而入见我则我安还而不入见我则我心否塞而难知也以壹者之来则俾我只安也此皆责不入我之家亦以见谗谮之人愧不敢来也伯氏吹壎仲氏吹篪此又言其相应和如伯仲氏之吹壎篪也壎烧土为之大如鴈卯郑司农云壎六孔尔雅云大壎谓之嘂【音叫】郭璞云烧土为之如鵞子锐上平底形似称锤六孔小者如鸡子尔雅曰大篪谓之沂李巡云大篪其声非一也郭璞云以竹为之长尺四寸围三寸一孔上出径三分横吹之及尔如贯言如物之在绳索之贯此皆言其相应和也如此尔岂不知我心哉我以为不我知何为而疑我也尔不谮我则出此三物以诅尔三物豕犬鸡欧氏以为壎篪贯三物不如郑氏以豕犬鸡之为安也世本云暴辛公作壎苏成公作篪谯周古史考云幽王之时暴卒公善壎苏成公善篪二书但见此诗言伯氏吹壎仲氏吹篪遂以为壎乃暴公之所善篪乃苏公之所善皆求诗之过也为鬼为蜮蜮如鼈三足生于南越南越妇人多淫故其地多蜮淫女惑乱之气所生也陆玑注云一名射影江淮水皆有之人在岸上影见水中投人影则杀之故曰射影汝所为为鬼为蜮则诚不可得而见汝今乃人尔有腼面目而视人无穷言终必见我胡为而为此国语曰面而腼然注曰而目之貌后世用此句者以为愧耻非也于是作此歌以穷尔反侧之心也自古谗人如骊姬之谮太子申生如武后之谮王皇后如李林甫杨国忠之谮张九龄可谓难知矣如此言我闻其声不见其身其小人之情状可谓隐然而难知也然以此诗穷小人之情状反侧亦可以见其髣髴云
　　巷伯刺幽王也寺人伤于谗故作是诗也
　　萋兮斐兮成是贝锦彼谮人者亦已大甚哆兮侈兮成是南箕彼谮人者谁适与谋缉缉翩翩谋欲谮人慎尔言也谓尔不信捷捷幡幡谋欲谮言岂不尔受既其女迁骄人好好劳人草草苍天苍天视彼骄人矜此劳人彼谮人者谁适与谋取彼谮人投畀豺虎豺虎不食投畀有北有北不受投畀有昊杨园之道猗于亩丘寺人孟子作为此诗凡百君子敬而听之
　　李曰苏氏曰巷伯寺人是也郑氏曰巷伯阉官寺人内小臣也郑氏之意以谗人谮寺人寺人又伤其将及巷伯故以名篇是以巷伯寺人为二人此说不然据此诗所言巷伯序诗者遂以寺人释之非二人也郑氏以何人斯为二人则是以此为二人则非也萋斐文章相错也説文云萋字从糸今且从经作此萋字贝锦文如贝文也左太冲蜀都赋曰贝锦斐成濯色江波王氏曰锦斐也哆侈皆是张大之意郑氏之意则以谓箕星之所以成由踵已哆又侈而为舌故也然不如苏氏之説南箕也因其有是形而命之耳谗人之诬君子亦必因其近似而遂名之斯言是也盖古之论虚名者多説南箕也维南有箕不可以簸扬维北有斗不可以挹酒浆徒有其名耳上言成是贝锦则以喻谗人织其罪也此言成是南箕因其近似而遂谮之也彼谮人者不亦大甚乎谁适与之谋乎怪其谋之巧也正所谓为犹将多尔居徒几何是也缉缉翩翩缉缉毛氏曰口舌声也翩翩毛氏曰往来貌也捷捷犹缉缉幡幡犹翩翩此言谗人之意惟欲谮人尔无他营为也既而告之曰尔无谋欲谮人然亦当慎尔言君亦有时以尔为不信而去之君于尔言岂不受之乎既而亦舎之而迁去也如江充之谮太子其始也虽足以投其志其终也身亦受其祸所谓既其女迁是也骄人好好好好自以得意也骄人谗人也劳人被谗者也草草忧也劳人之忧无可奈何故呼天而告之曰察此骄人之有罪乎闵此劳人之无辜乎取彼谮人投畀豺虎豺虎若不受则投畀于北北方寒凉之地使冻杀之北方若不受则掷还与有昊使制其命盖言恶之之深也杨园园名也亩丘丘名也郑氏曰欲之杨园之道当先厯亩丘以言此谗人欲谮大臣故从近小者始孟子寺人之字言我寺人孟子作此诗凡百君子当敬而行之使自防也
　　论曰子曰好贤如缁衣恶恶如巷伯故爵不渎而民作愿刑不试而民咸服观投畀豺虎豺虎不食投畀有北有北不受投畀有昊可谓恶之之深矣舜之去四凶流共工于幽州放驩兜于崇山窜三苗于三危殛鲧于羽山舜之所去者惟四凶耳而天下之人莫不咸服惟其恶恶如此巷伯也是以刑不试而咸服如后之君善善而不能用恶恶而不能去者非不知其恶然不能去者以其恶恶之未深此其所以亡也如汉元帝之于恭显章帝之于窦宪非不知其恶而不能去则非所谓恶恶如巷伯也为人君者详巧言何人斯之诗则可以为察奸之术观巷伯之诗可以为去奸之术也
　　谷风之什诂训传第二十　　　　小雅
　　谷风刺幽王也天下俗薄朋友道絶焉
　　习习谷风维风及雨将恐将惧惟予与女将安将乐女转弃予习习谷风维风及頽将恐将惧寘予于懐将安将乐弃予如遗习习谷风维山崔嵬无草不死无木不萎忘我大徳思我小怨
　　李曰风俗归厚则朋友有信虽乆而钦之如伐木之诗是也风俗既衰则日趋于偷薄之域而朋友之道絶矣谷风之诗是也天下俗薄朋友道絶而刺幽王者文武之时亲亲以睦友贤不弃不遗故旧则民徳归厚矣故伐木之诗所以述庶人之求友以见土之风俗所致幽王既不能遵文武友贤不弃之道则其民亦从而化之此其所以刺之也习习和貌也东风谓之谷风毛氏曰风雨相感朋友相须盖言既有风而能又有雨则可以成润物之功亦犹朋友之相须可以辅仁也朋友之相须既如风之与雨今也当罹患难之时则惟我与女二人同其忧至于安乐之时女反弃予朋友相须之义岂如是乎頽风之焚轮者也风薄相扶而上喻朋友相须而成此诗以风雨为喻者皆是取相须之意王氏以谓相与逹其道以施于下相与致其道以格于上则泥而不通矣将恐将惧寘予于怀言其当恐惧患难之时则致我于怀抱之中不暂忘也及其安乐之时我如遗弃之物无所记念也岂朋友之义所当然乎崔嵬山巅也言谷风之及物维山之髙无所不至则风之徳大矣萎衰落也礼记曰哲人其萎乎亦是言其死王氏曰风之于草木长养成就之则风之徳亦大矣然不能不终以萎死则风有所不能免也孰为此者乎天地也天地尚然而况人乎此説是也盖天地之功犹有所不足也今也乃忘大徳思我小怨非所以为朋友也论曰周公曰故旧无大过则不弃也则是有大过当弃之矣如郦寄之于吕禄则当絶之矣当是时吕禄之宗族亲党日夜相与思虑计议如何当时国家社稷之势为如何故不得不弃之今也乃欲以小怨而弃之其可哉大徳可思而不思小怨可忘而不忘风俗安得淳一而敦厚哉大抵朋友之义富贵贫贼患难安危其心当如一与之同安乐而于患难之时则不以为念非也如耳余之凶终是也与之同贫贱而于富贵之时则忘之亦非也如公孙述是也公孙述与马援同里闬相善以为既至当握手欢如平生而述盛陈陛衞以延援入立旧友之位述鸾旗警跸就车磬折而入所谓忘其贫贱之交矣惟光武则不然故交严子陵与之共卧以足加于帝腹上不以为怒则其居富贵之时不弃如贫贱之时矣伐木之诗光武足以当之此其所以兴也谷风之诗公孙述似之此其所以不终也盖公孙述之待其旧友如陈胜光武待其故交如卢绾陈胜与张耳始居约时相然信死及据国争权卒相灭亡回视昔日富贵无相忘之语岂不愧于心乎惟髙祖之于卢绾与之同里同日生绾以太尉尝以出入卧内衣被饮食羣臣莫敢望虽萧曹等时以事见礼至其亲幸莫及绾者则其待之亦如贫贱之时矣卒之绾亡入匈奴非髙祖之过乃绾自取之尔陈胜不能取天下而髙祖得之公孙述不能服天下而光武得之但见其朋友之间已自有优劣矣况其他大节乎
　　毛诗集解卷二十五
　　钦定四库全书
　　毛诗集解卷二十六　　宋　李樗黄櫄　撰
　　蓼【音六】莪【五何反】刺幽王也民人劳苦孝子不得终养尔蓼蓼者莪匪莪伊蒿哀哀父母生我劬劳蓼蓼者莪匪莪伊蔚哀哀父母生我劳瘁缾之罄矣维罍之耻鲜民之生不如死之乆矣无父何怙【音户】无母何恃出则衔恤入则靡至父兮生我母兮鞠我拊我畜我长我育我顾我复我出入腹我欲报之德昊天罔极南山烈烈飘风发发民莫不谷我独何害南山律律飘风弗弗民莫不谷我独不卒
　　李曰此言幽王之世天下之人苦于征役孝子不得以终身养尔郑氏曰不得终养者二亲病亡之时时在征役之所不得见也欧氏以为滞泥之甚矣然观此诗之言出则衔恤入则靡至则是言孝子行役而丧亲之所作也蓼长大貌犹所谓蓼彼萧斯也郑氏曰莪已蓼蓼长大我视之以为非莪反谓之蒿兴者喻忧思在征役中心不精识其事王氏亦同此説欧氏则破之以谓以文害辞故其辞以谓民人苦于劳役不得终养于父母见彼蓼蓼然长大者非莪即蒿彼草木之微者其茂盛如此由天地生育之功也思我之生也父母养育我亦劬劳矣而我不得终养以报之也其説比于郑氏为优然不如苏氏之説莪萝蒿也莪萝可食而蒿不可食采莪者将以食之譬如生子者将頼其养也幽王之世孝子行役而遭丧哀其父母生己之劳而终不得养如采莪者之得蒿也哀哀父母生我劳瘁言父母之生我亦劬劳矣今乃不得养其父母此所以可哀也凯风之诗以凯风喻父母以棘心喻其子棘心难长之木也而凯风吹之而至于夭夭亦可谓劬劳矣父母之于我如此今我殊无以报之其心如何哉蔚牡菣也此章亦是上意罍尔雅曰小罍谓之坎注曰罍形似壶大者受一斛葢缾小而罍大也罄尽也郑氏以谓刺王不使富分贫众恤寡其説不类王氏皆以缾喻民罍喻王缾罄则为王之耻鲜毛氏以为寡郑氏遂笺之以谓供养日少王氏亦以为其祸己炽则民鲜矣故谓之鲜民皆不如苏氏以鲜为善言民以初生为善今也孝子行役而不得以终养父母是不如死之乆矣北山之诗曰鲜我方将亦是善也善者盖善生恶死人之常情矣旧时以生为善今既如此不如死矣衔恤忧也言无父何所怙乎无母何所恃乎其出则抱忧思而去其入也则不见父母如无所至此以伤痛之甚也父兮生我母兮鞠我此以见父母之恩大也父兮则生我母兮则鞠我拊我畜我长我育我此皆重复言其生育之恩以见其恩之厚也顾我复我言其周旋反复于我其恩如此出入又腹我腹懐抱也言受其恩如此我欲报之当何如哉故其心之欲与天无极也郑氏曰我欲报父母是德昊天乎我心无极非也南山烈烈然寒飘风然而疾皆以兴王之虐政下章亦是此意郑氏曰民之自苦见役视南山则烈烈然飘风发发然而寒且疾也此非诗人之防律律犹烈烈也弗弗犹发发也民莫不得以相养而我独何害而遭此又不得以终养也故曰民莫不谷我独何害我独不卒晋王裒读诗至哀哀父母生我劬劳未尝不三复流涕门人受业者亦废蓼蓼者莪之篇葢此诗辞哀而切读之易使人感动正如凯风之诗述父母劬劳之志亦无不切不读此诗无以见孝子之志孟东野之诗以其草比其子以阳春比父母寸草不足以报阳春之德盖本诸此推父母之劬劳如此故其子欲报其德其心无有穷己也尝攷于诗凯风之诗惟欲其父母能安其室之诗也小弁之诗太子见弃之诗也蓼莪孝子不得终养之诗也惟其父母不能安其室故其心思有以教之惟其不得终养父母故其哀慕如此向使不困行役不见弃于父母与夫父母能安其室则其欢欣之情可见矣读诗当以此类求之人惟不得事其父母所以哀慕不已读是诗亦可以兴发矣
　　大东刺乱也东国困于役而伤于财谭【徒南反】大夫作是诗以告病焉
　　有饛【音蒙】簋【音鬼】飱【音孙】有捄【音蚪】棘周道如砥其直如矢君子所履小人所视睠【音卷】言顾之潸【所奸反】焉出涕【音体】小东大东杼柚其空纠纠葛屦可以履霜佻佻公子行彼周行既往既来使我心疚有洌氿泉无浸获薪契契寤叹哀我惮人薪是获薪尚可载也哀我惮人亦可息也东人之子职劳不来西人之子粲粲衣服舟人之子熊罴是裘私人之子百僚是试或以其酒不以其浆鞙鞙佩璲不以其长维天有汉监亦有光跂彼织女终日七襄虽则七襄不成报章睆彼牵牛不以服箱东有啓明西有长庚有捄天毕载施之行维南有箕不可以簸维北有斗不可以挹酒浆维南有箕载翕其舌维北有斗西柄之揭
　　李曰此诗言东方之国偏困于赋役民财殚竭故谭国大夫作诗以告病焉谭国在王室之东春秋书齐师灭谭杜元凯注曰在济南平陵县西南饛满簋貌飱熟食捄长貌下章有捄天毕亦是此意棘匕以棘木为之匕所以载鼎实也有饛簋飱有捄棘匕郑氏以此二句为喻古者天子施予之恩于天下厚王氏亦曰周之盛时馈诸侯之賔客以飱而饛其簋又有捄然之棘匕以载鼎实则其盛馈可知矣言其遇人之厚如此然不如欧氏以为足于丰饶之辞葢当幽王之时东方之国赋役烦重民财困竭故思先王之时诸侯富饶其簋之飱饛然而满其鼎之匕捄然而长盖其时周之所取于诸侯者其平如砥石之平其直如矢之直君子之人则履而行之小人则瞻而视之君子小人盖指当时在位在下也正如论语所称君子学道则爱人小人学道则易使也君子有勇而无义为乱小人有勇而无义为盗其曰君子小人者皆是分别贵贱上下之称也惟君子履此道而行小人瞻而视之今乃不然故我从今反而顾之则潸然出涕伤今之不如古也小东大东杼柚其空此章言东方之赋重至无小无大皆取于东使我杼柚其空其势困乏则以纠纠然之葛屦履霜而行其公子则佻佻独行至于周之行列皆是餫送而去或往或来不胜其劳此我心所以疾病也郑氏曰言谭人自虚竭餫送而往周人则空尽受之曽无反币复礼之意是使我心伤病也欧氏以此为非诗人本义葢此诗但言东人输赋往来以是心疾殊无报币复礼之事也此郑氏所以为衍説也有洌氿泉此章则言民困于赋役欲王者少寛之也易曰井洌寒泉氿泉侧出泉也获刈也郑氏以为获落木名其説本于尔雅不然毛氏以为刈契契忧苦貌惮劳也此言薪已刈矣以氿泉浸之则必腐败而不可用民已劳矣以重役困之则必将困穷而死故谭大夫契契然而忧苦于寝寐之中而感叹东人之劬劳也尚庶几也言已刈之薪庶防可载而归以为用亦犹我人亦可息之而使安堵也欧氏曰彼刈薪为水浸而腐坏尚可载刈若斯人者劳苦而困弊则将死矣故言可以休息之也此説虽无害然非诗人之意但言薪尚可载民亦可以休息但以二事相此也东人之子此章则言东人之劳西人之逸也东人之子自以其职为劳苦王国曾无有劳来之者西人方且盛其衣服粲粲然而自得以至水居之人亦衣熊罴之裘言以贱人而服贵者之服也私人之试百僚皆言小人得志纪纲败坏无复王室之旧也或以其酒欧阳公曰言当饮浆者今饮酒矣非也此盖言或醉以酒或不以浆或醉以酒言小人之得志也或不以浆言君子之不得任用也璲玉也佩璲以玉为佩也鞙鞙佩玉之貌也佩玉之贵者不以其才之长皆是小人用事故东方之赋重而不均也汉天河也言维天有汉监视于下亦有光矣今胡为不察此邪以言王之不明也跂然三隅之形者彼织女也七襄从旦而暮七辰一移因谓七襄襄驾也人之织也经纬往来报反成章今此织女之星名虽曰织不成报章徒有其名耳睆明星貌牵牛河鼓也服较也牝服八尺曰较箱两较间也牵牛之星名曰牵牛牵牛其用在服箱也今此牵牛之星徒有其名而不可用之于服箱也启明尔雅曰明星谓之启明孙炎曰明星太白也出东方髙三舍今曰明星昬出西方髙三舍今曰太白观此则启明即是太白也长庚不知是何星毛氏云只是一星故后世亦以长庚为太白李白字太白白之生母梦长庚因以为名韩退之诗曰太白伴月苏东坡诗亦曰长庚到晓犹陪月观此则是以长庚为太白也郑渔仲乃谓启明金星长庚水星金在日西故日将出则东见水在日东故日将没则西见此诗曰东有启明西有长庚则又似是二星不得浑而为一也不如待知天文者而问之也此盖言启明长庚徒有光明而不知监察于下也捄毕貌毕所以掩兔所谓田猎毕弋是也今此毕星徙有其名但施之于行列言不可用也箕可以簸米今南方之箕徒有箕之名而不可以簸箕星四二为踵二为舌踵狭舌广故曰翕其舌北方之斗徙西其柄之揭然耳不可以挹酒浆许慎曰揭髙举貌故不可以挹酒浆也欧氏曰天虽有织女不能为我织而成章虽有牵牛不能为驾车而输物虽有啓明长庚不能助日为昼俾我营作虽有天毕不能为我掩捕鸟兽虽有箕不能为我簸糠粃虽有斗不能为我以挹酒浆其意以末章不关重役事故为此説上章既言西人之子粲粲衣服舟人之子熊罴是裘私人之子百僚是试等句故此并言百官具位莫有其实故赋役之不均必自小人用事之所致乃若君子之所为必以寛其赋役均其劳苦必不至于此也古人多以箕斗为虚名盖此数星皆取人间器用之物为有其名而无其实故诗人以为喻而欧阳乃以为若必刺官司失职则日月星辰名职至多宜举其大而要者义与王官相近方可以为善譬此则非也尝观唐卢仝月蚀诗厯言星辰不救月蚀之事其体制正类此诗葢此诗之作本无意于为文后之作者必求其法而放效之能知此则可以为诗矣
　　四月大夫刺幽王也在位贪残下国构祸怨乱并兴焉四月维夏六月徂暑先祖匪人胡宁忍予秋日凄凄百卉具腓乱离瘼矣爰其适归冬日烈烈飘风民莫不谷我独何害山有嘉卉侯栗侯梅废为残贼莫知其尤相彼泉水载清载浊我日构祸曷云能谷滔滔江汉南国之纪尽瘁以仕宁莫我有匪鹑匪鸢翰飞戾天匪鳣匪鲔潜逃于渊山有蕨薇隰有杞桋君子作歌维以告哀
　　李曰徂往也郑氏曰四月立夏矣至六月乃始盛暑兴人为恶亦有渐非一朝一夕非也诗言徂者乃暑既往非是方盛也王氏以为四月维夏而六月徂暑则阳运而往矣往者屈也来者伸也阳屈而隂信则是由小人之道长此其所以乱也此説虽无害然亦不必泥于君子小人之説盖此诗三章颇有次第一章则言夏时二章则言秋日三章则言冬日四月之时阳气方盛至六月而暑往矣是其万物微衰之渐其后遂为冬则其衰甚矣以喻幽王之政暴虐愈甚也四月维夏六月徂暑乃夏之四月六月也若周之时则以夏之二月为夏而周之六月乃夏之四月也不得为徂暑周时又用夏朔者盖周虽自有正朔而夏之正朔亦不废也如周官言正月之吉始和是周之正月也正嵗则賛教法如初此夏之二月如食齐视春时羮齐视夏时酱齐视秋时饮齐视冬时此皆夏之时也食齐视春时食宜温也若用周之春则是十一月十二月也岂得为温乎羮齐视夏时羮冝热也若用周之夏则是二月三月也岂得为热乎以至秋也冬也亦然以此观之诗人之言有指周时者也有指夏时者也不可泥也先祖匪人胡宁忍予此两句颇难説诸儒之説固多未必是诗人之意一云上之人以我先祖为非人乎胡为忍加残虐于我也苟以我先祖为人则当以人类待我不当视若土芥而无有不忍人之心正犹何草不黄之诗刺幽王之视民如禽兽故其诗亦曰哀我征夫独为匪民皆言幽王不以人视人也王肃曰征役过时旷废其祭祀我先祖独匪人乎王者何为忍不忧恤使我不得循子道此诗固无大夫祭祀之事不得以此为説郑氏曰我先祖非人乎人则当知患难何为使我当此乱世乎此説虽是然亦未之尽欧氏因其説之未尽以为作诗之大夫斥其先祖此失之大者也诗人之意决不如此孟子曰説诗者不以文害辞不以辞害志以意逆志是为得之此两句当以意求之傥不以意求之则是先祖匪人胡宁忍予乃是斥先祖也亦犹所谓不自我先不自我后若以是求之则必以谓贻祸于父母子孙为人而斥其先祖贻其祸于父母子孙岂人也哉岂夫子所取之诗哉其曰先祖匪人胡宁忍予者言先祖非人乎胡为使我至于此也其意则谓先祖亦人也必不使我至于此也然则我之取祸自何来哉若泥于先祖匪人则是斥其先祖也子细观之谓先祖乃是人我之此祸非先祖之罪也此岂斥其先祖哉秋日凄凄此章遂言贪残之政下民困病如秋日凄凄然而百草俱病也乱离瘼矣爰其适归此伤离散以为乱者也家语以爰为奚诗人本意未必不如是也沈内翰曰书之阙误有可见于他书如诗言天天是椓后汉蔡邕言天天是椓与蔌蔌方有谷为对又彼徂矣岐有夷之行朱浮传作彼徂矣岐有夷人行愚亦从此家语奚其适归可以见其诗之阙误言下民罹此乱离之病何所适归乎冬日烈烈飘风言幽王之虐政愈甚如冬日烈烈然而甚虐飘风发发然而疾则其暴虐甚矣民莫不谷我独何害民莫不得养其父母我独何为遭此祸也幽王之时天下莫不被其祸乃云民莫不谷者此特据父母之家民莫不得以养其父母而我独不能盖伤己遭乱之甚也山有嘉卉侯栗侯梅此章言贪残也诸家徒见诗以栗梅为嘉卉遂以为生于栗梅之下据诗言侯栗侯梅者侯维也言山有嘉卉是栗是梅也岂得为生于栗梅之下哉且如考工记言天下之大兽五脂者膏者蠃者羽者鳞者正犹此诗所谓嘉卉者也若泥于嘉卉而求之是以物色而求马也梅栗美草今也废为残贼曾莫知其所以得罪之由盖民者国之本也今君忍而残虐之则清浊不可常矣幽王失道诸侯放恣天下治乱莫能相一亦犹是也苏氏之意盖以此章连下章説诗人本义必不如是此言相彼泉水一则清一则浊水尚清者而今我构此横祸无时而善则是无有清者也滔滔大貌书曰浩浩滔天言江汉甚大为国之纲纪固可以纳众水今幽王之时既无纲纪故我尽瘁以仕而莫我有则是不能纳天下之善者也鹑注曰雕也说文曰鷻雕也其字从敦若以为鹑鹊之鹑则无戾天之理惟雕乃戾天尔雅曰雕能食草似鹰而大黑色俗呼皁雕一名鹑鸟其飞上薄云汉此章盖言下民欲深藏髙飞以逃难不可得也言我匪鹑也匪鸢也安能飞至于天匪鳣也匪鲔也安能深入于渊此言难之不可逃也山有蕨薇此章盖言草木之生于山隰得其所托故作此诗以告哀而已枸也桋赤棘也苏氏曰大夫有退而食蕨薇甘杞桋以免于祸者作此诗以告其哀怜天下之志非以为其身也苏氏之意盖连上文盖亦不必如此也
　　北山大夫刺幽王也役使不均已劳于从事而不得养其父母焉
　　陟彼北山言采其偕偕士子朝夕从事王事靡盬忧我父母溥天之下莫非王土率土之濵莫非王臣大夫不均我从事独贤四牡彭彭王事傍傍嘉我未老鲜我方将旅力方刚经营四方或燕燕居息或尽瘁事国或息偃在牀或不已于行或不知呌号或惨惨劬劳或栖迟偃仰或王事鞅掌或湛乐饮酒或惨惨畏咎或出入风议或靡事不为
　　李曰言幽王之时役使臣下不均北山之大夫独劳于从事不得休息其他大夫未必尔北山之大夫所以懐怨不得养其父母而作此诗也昔晋周处以强毅为朝廷所恶及使夏侯骏西征孙秀知其将死谓之曰卿有老母可以此辞也处曰忠孝之道安得两全既辞亲事君父母安得而子乎今日是我死所也盖既己事君则不得顾其父母既以为国则不知顾其家所以不敢以家事辞王事人臣之大义也若周处者可谓尽事君之节矣盖处之于父母非不爱也义所当然也而北山之大夫劳于王事乃复念以不得养其父母何哉人甞以谓北山之大夫不如北门之忠臣又不如汝坟殷其雷之妇人汝坟之妇人能勉其夫以正而曰鲂鱼赪尾王室如燬父母孔迩殷其雷之妇人乃能劝其夫以义而曰振振君子归哉归哉妇人之无知乃能不以王事为怨亦可谓难矣至于北门之诗则曰室人交徧讁我已焉哉天实为之谓之何哉室人交徧讁我则其忠臣已不如殷其雷汝坟之妇人矣然其臣乃能归之于天不以为怨若北山之大夫则已为怨也此其所以为变风变雅也北山大夫不当怨而怨夫子不删之者盖所以刺幽王也孔子曰公则説人主茍有均平之心则虽征役之重不以为怨若有不均之心则虽征役未甚劳苦而人亦将怨矣观幽王之所为则甚不均矣大东之诗则赋役亦不均有粲粲衣服者有葛屦履霜者北山之诗则役使不均有偃息在牀者有不已于行者以此二诗观之则幽王之政无一得其平矣则天下安得而恱服哉此其所以可刺也枸杞也季氏昭十二年有圃生之杜元凯注曰世所谓枸者正与此同郑氏曰喻已行役不得其事此説是也此诗所言陟彼北山言采其因见菜之生感时物之变伤行役之乆非有其实也王氏曰陟彼北山适险而之幽也亦非也此但言往北山采杞不以幽险为説偕偕强壮也说文曰强也因举此诗言其强壮士子朝夕从事无有休息王事则无不坚固矣然而忧我父母不得养之也正如所谓刘氏安晁氏危矣之意同大也言天下之大无非王土循率土之濵谁非王臣何独任我也今大夫不均以劳苦之事独以我从事而推以为贤所谓贤者又如下文嘉我未老鲜我方将之意同孔氏曰作诗者言王道之衰伤境界之削则云蹙国百里蹙蹙靡所骋恨其有人众而不使即以广大言之所怨情异故设辞不同此説甚善盖节南山瞻卬与此诗皆是幽王之诗一则言其地之广一则言其地之削当以意而逆志也亦如言文王之地言其广则曰三分天下有其二以服事商言其地狭则曰由百里起盖方言其兴王业不在地之广而在其德则曰由百里起方言其形势之强而不失其人臣之节则曰三分天下有其二以服事商其言各有当也四牡彭彭然不得休息王事傍傍然不得已盖王之意善我之未老善我之方壮以我之力方且刚强可以经营四方而使之至于此极也将壮也旅毛氏曰众也郑氏曰王谓此事众之气力方盛乎此説不分明按此诗曰旅力方刚桑柔之诗曰靡有旅力书秦誓曰旅力既愆若桑柔之诗以谓众之气力也如秦誓所谓畨畨良士指此良士既虽无力亦不得以为众也旅亦训陈左氏庭实旅百杜元凯注以旅训陈此旅力亦是陈力也自此以下皆是言役使不均有燕燕然而居息者有尽力以事国者有偃息而在牀者有不止于行驱驰于道路者有或不知上有征呼召者有或惨惨然而劬劳者有栖迟于家而偃仰者有或以王事之劳鞅掌而失容者或有惟湛逸乐而饮酒者或惨惨而畏获罪者或有出入放恣议量时政者有无事不为者其不均如此之甚矣夫坐而论道谓之三公作而行事谓之士大夫三公之与大夫则有劳逸之殊其势然也孰敢懐怨上之心哉今也同是大夫而不均如此所以北山致大夫之怨也
　　无将大车大夫悔将小人也
　　无将大车只自尘兮无思百忧只自疧兮无将大车维尘冥冥无思百忧不出于颎无将大车维尘雍兮无思百忧只自重兮
　　李曰此诗言幽王之时小人在朝而君子与之共事故悔之也郑氏以无将大车为取喻以无思百忧为非取喻当从王苏之説郑氏曰百忧者众小事之忧也此説不甚明白大车苏氏谓牛车也言不可将扶大车茍将大车则尘汚之矣不可思百忧茍思百忧则祸及之矣亦犹小人不可与之共事茍与之共事则难及其身不可逃也下二章皆此意颎光也言不出于光明而致幽暗也重累也王氏曰车君子之所乗而非君子之所将将之则只自尘而已小人者君子乗而节之使退听而已斯可也乃下而将之则是将大车之类也亦不必如此説盖王氏皆以三章为取喻其説则是而其为説似未可行也
　　小明大夫悔仕于乱世也
　　明明上天照临下土我征徂西至于艽野二月初吉载离寒暑心之忧矣其毒大苦念彼共人涕零如雨岂不懐归畏此罪罟昔我往矣日月方除曷云其还嵗聿云莫念我独兮我事孔庶心之忧矣惮我不暇念彼共人睠睠懐顾岂不懐归畏此谴怒昔我往矣日月方奥曷云其还政事愈蹙嵗聿云莫采萧获菽心之忧矣自诒伊戚念彼共人兴言出宿岂不懐归畏此反覆嗟尔君子无恒安处靖共尔位正直是与神之听之式谷以女嗟尔君子无恒安息靖共尔位好是正直神之听之介尔景福
　　李曰郑氏以为名篇曰小明者言幽王日小其明损其政事以至于乱盖郑氏徒见大明者文王之诗也故以谓文王能大其明幽王之时谓之小明故以谓幽小其明然以诗求之诗之所谓明明上天但言上天之明也上天之明岂有小大邪在小雅则谓之小明在大雅则谓之大明郑氏于小旻小宛皆求其义小旻则以为所刺列于十月之交雨无正为小小宛亦以政教为小皆不求其所以名篇之意而泥之于小大之字故其説至于如是也明明上天王氏言幽王作民主而悖天道无明德以察治故世乱此説不然所谓明明上天照临下土言天之明无所不察今也大夫仕于乱世而乃劳苦是何上天不见察邪我征之往于西方至于逺荒之地乃以二月朔日始行今乃更厯寒暑尚未得归至于艽野言其逺也二月初吉言其久也以行役之逺所厯之乆天胡为不见察邪郑氏乃以大夫为牧伯之大夫然小明之大夫乃周之大夫也何以知其为牧伯之大夫邪孔氏云牧伯部领一州大率二百一十国其事繁多然是时大夫其行役也亦有事繁多者何独牧伯邪心之忧矣其毒大苦言其思之大苦也念彼共人苏氏以为思得共德之人而事也不如陈少南以共人为大夫之友言大夫始仕之时必有友人谏之而大夫不听既仕而复悔之故念其昔日之友而涕零如雨也我岂不懐归又恐入于罪网也方其未仕不仕可也既仕则欲归而不得盖仕于乱世者多如此昔我往矣日月方除王氏以为幽王之大夫以周之九月十月之间出使以周二月至于艽野日月方除者周以夏之十一月为正则以夏之十月为除方除则九月之间也杨山破其説郑氏谓四月阳极而隂生故阳有除之义也犹十月隂极而谓之阳月也若从王氏之説谓周以夏之十一月为正则十月为除歳莫而往嵗莫而还不足以为久也当从郑氏之説盖其説本于尔雅也昔我往而至于艽野以四月之时自谓何时而得归乎今则嵗又莫尔念我独兮亦犹我从事独贤也我事孔庶亦犹或靡事不为也心之忧矣劳我不复有暇也念彼昔者之友睠睠然懐顾之非不怀归畏取怒于当时也昔我往矣日月方奥奥暖也谓四月之时也四月之时方往谓何时而得归乎而政事愈蹙今嵗聿云莫正采萧获菽之时也心之忧矣我仕乱世而自遗戚也念彼昔日之友兴言出宿郑氏以谓夜卧而起宿于外忧不能宿于内是也岂不怀归畏此反覆反覆不常之意非不怀归畏得其罪也嗟尔君子无常安处郑氏谓其友未仕者人之居无常安之处谓当安安而能迁此説不然苏氏以为久劳于外又有久安处于内者矣言我忧劳于外在内之君子无常安之处也靖共尔位所与之人皆正直之人然后神之听之用以福汝尔茍贪于安处不靖共尔位则神从祸尔矣以见忧劳者在外告于内者故出是言也
　　鼓钟刺幽王也
　　鼓钟将将淮水汤汤忧心且伤淑人君子怀允不忘鼓钟喈喈淮水湝湝忧心且悲淑人君子其德不回鼓钟伐鼛淮有三洲忧心且妯淑人君子其德不犹鼓钟钦钦鼓瑟鼓琴笙磬同音以雅以南以籥不僭
　　李曰鼓钟之诗诸家多以为作乐于淮水之上欧阳公以为不然考诗书史记皆无幽王东廵之事何由逺至淮上而作乐不知此诗安得为刺幽王也书曰徐夷并兴盖自成王时徐戎及淮夷已皆不为周臣故于此诗之义遂阙而不言惟张横渠以为淮水为害幽王不恤作乐不止故诗人言忧心且伤作诗之人伤之也此説得之淮水汤汤诸家多以汤汤为溢至于湝湝则不溢矣淮水有洲则又胜于湝湝矣若以张横渠之説求之汤汤乃是泛滥书曰汤汤洪水方割则汤汤之滥无疑也湝湝亦汤汤也三洲言水之浸及于三洲也此言泛滥之状伐鼛大皷也忧心且妯妯忧也此作诗之人所以忧之也方幽王之作乐所以为乐而人乃以为忧者是非所乐而乐之淑人君子懐允不忘言今我思古之善人君子念而信之未尝忘也古者未尝不为乐则与民同乐今民以为忧而王乃自以为乐其可乎淑人君子其德不回言古之善人君子其德不如是之回邪也其德不犹言其德不若是也至于末章则言所以为乐非不美也特以其所作非其时尔苏黄门以为将作乐则鼓钟所谓金奏也既鼓钟钦钦于是乃鼓瑟与琴笙磬皆相和以至于二雅二南播之以籥皆不僭差苏氏沈存中皆以为二南郑氏则以为四夷之乐误矣书曰洚水警予洚水者洪水也以尧之圣德可谓至矣遭洪水犹有警戒之心为幽王者较之尧帝固甚相逺则其警戒之心当何如邪纵不能懐警戒之心则曷为作乐哉方民当昬垫之时几不聊生而幽王乃安然作乐是可忍也孰不可忍也忧民之忧者民亦忧其忧乐民之乐者民亦乐其乐民方以为忧而幽王且以为乐斯民闻钟皷且蹙頞而相告曰吾王之好乐甚夫何使我至于此极也此乐也只其所以为忧也唐太宗尝曰夫声之所感皆因人之哀乐将亡之政其民困故闻以悲今玉树后庭花伴侣之曲尚存为公奏之知必不悲魏征曰乐在人和不在音也夫玉树后庭花伴侣之曲非不愁也然作于太宗之时则未必悲二雅之南非不美也然作于幽王之时则不足乐以此见乐之作也不系于声音之间惟系人心如何耳

　　毛诗集解卷二十六
&lt;经部,诗类,毛诗李黄集解&gt;
　　钦定四库全书
　　毛诗集解卷二十七　　宋　李樗黄櫄　撰
　　楚茨刺幽王也政烦赋重田莱多荒饥馑降丧民卒流亡祭祀不飨故君子思古焉
　　楚楚者茨言抽其棘自昔何为我蓺黍稷我黍与与我稷翼翼我仓既盈我庾维亿以为酒食以享以祀以妥以侑以介景福济济跄跄絜尔牛羊以徃烝尝或剥或享或肆或将祝祭于祊祀事孔明先祖是皇神保是飨孝孙有庆报以介福万寿无疆执爨踖踖为俎孔硕或燔或炙君妇莫莫为豆孔庶为賔为客献醻交错礼仪卒度笑语卒获神保是格报以介福万寿攸酢我孔熯矣式礼莫愆工祝致告徂赉孝孙苾芬孝祀神嗜饮食卜尔百福如几如式既齐既稷既匡既勑永锡尔极时万时亿礼仪既备钟鼓既戒孝孙徂位工祝致告神具醉止皇尸载起鼓钟送尸神保聿归诸宰君妇废彻不迟诸父兄弟备言燕私乐具入奏以绥后禄尔殽既将莫怨具庆既醉既饱小大稽首神嗜饮食使君夀考孔惠孔时维其尽之子子孙孙勿替引之
　　李曰此诗言幽王政令之烦赋敛之重至于田莱多荒而又天降饥馑使民皆流散逃亡故祭祀神弗歆飨此言其序也惟其政烦赋重伤民之财夺民之力民不得从事于田亩此田莱所以为多荒田莱多荒则是饥馑之灾降丧民无所食遂流亡散徙于四方此民所以流亡民既流亡则其祭祀而神亦不歆飨古者先成民而后致力于神人民者鬼神之所依也今民人流亡则是神失其依矣虽丰其粢盛亦何补哉故祭祀不飨也莱者废田也废田谓之多荒者周官遂人田百亩莱五十亩莱者必欲治之今莱不治遂致于多荒此诗所以刺之也楚楚者茨楚楚茨棘貎抽除也郑氏云茨蒺藜也茨言楚楚棘言抽互辞也盖言茨之楚楚则亦知棘之楚楚矣言棘抽者则亦知茨之抽矣此章言民之去草芟夷蕴崇之而百谷以茂百谷以茂则可以寘之仓廪以供祭祀也王氏则以为伤今之意言楚楚者茨则茨生众也王氏之意以为伤今而作然观楚茨一篇乃是思古人之意如信南山甫田大田全篇尽是思古人之诗全无一句及于刺幽王楚茨之诗亦然也然古人之所以去草者果何为哉所以艺黍稷也惟其既去草以艺黍稷故其黍则与与其稷则翼翼丰茂盛大以致丰年之祥而仓庾则又充盈露积曰庾国语云野有庾积注云庾露积禾也于仓言盈于庾言亿亦是盈辞也以为酒食享祀于神祗又迎尸于室以拜安之乃设食以进为尸嫌不饱祝以主人之辞侑劝之惟其有以安之又有以劝之后能助其大福也此章于丰年诗大抵相类丰年多黍多稌亦有高廪万亿及秭为酒为醴烝畀祖妣以洽百礼即此所谓以为酒食以享以祀以妥以侑是也降福孔皆即此诗以介景福是也丰年全篇只是楚茨一章自可以备见也古者先成民而后致力于神故奉牲以告曰博硕肥腯谓民力之普存也谓其畜之硕大蕃滋也谓其不疾瘯蠡也谓其备腯咸有也奉盛以告曰洁粢丰盛谓其三时不害而民和年丰也奉酒醴以吿曰嘉栗防酒谓其上下皆有嘉徳而无违心也所谓馨香无防慝也谓其三时不害为时和嵗丰则见仓廪之实可以为酒食以飨祀于神此古之时如此至幽王之时则不然矣自此以下皆言祭祀之事济济跄跄则言其礼仪之备洁尔牛羊则言其牲牷之备济济跄跄则内备礼洁尔牛羊则外备物内备礼外备物其诚可谓至矣不可以有加矣故以之共烝尝之祭有解剥其皮者有煑熟之者有肆其骨体于俎者有奉将以进之者祝祭于祊祊门内也孝子不知神之所在或在此或在彼故使祝求之于门内之旁其祀事则下治矣孔明下治也惟其祀事孔明故先祖是大神必安而飨之报以大福使孝子飨其庆至于万年无穷也执爨饔爨廪爨也飨爨在门东南此上廪爨在饔爨之北是二爨者也踖踖有容也俎者从献之俎也方其既献酒矣于是以燔炙而置之于俎其为俎也则博大其俎之中又有燔炙二者燔燔肉也炙炙肝也孔氏云燔者火烧之名炙者远火之称以难熟者近火易熟者逺之故肝炙而肉燔也君妇谓后也莫莫言清静而敬至也凡祭祀后夫人主共笾豆其笾豆则甚庶然所设之物亦犹在于祭祀而祭祀之事以将为燕饮故曰为賔为客其大待客也始主人酌賔为献賔既酢主人主人必自饮酌賔曰醻自旅而爵其礼交错如此而礼仪终合于法度其笑语至于卒不乱宜乎神安而飨之报以大福万寿至于攸酢也酢报也楚茨诗言神保是飨孝孙有庆报以介福万寿无疆又言神保是格报以介福万寿攸酢其辞重复如此亦犹天保之诗言福禄无不重复盖以见受福之多也熯毛氏以为敬不如苏氏以为竭言我行礼以筋力既竭然其礼乐未尝或愆此以见周旋中礼也工者善其事曰工盖善于为祝故告于主人也告于主人使受嘏既而以嘏之物往予主人孝孙也尔之孝孙主人有苾芬馨香之祀故鬼神嗜饮食今所以予汝百种之福其来如有期矣多少如有法矣几期也式法也其福所以如此之多也则奉其祭祀齐整稷疾诚正慎固锡尔中和之福至于时万时亿之多也礼仪既备此章则又言送神之意上章则言祭祀之意今此则言送神也言礼仪既毕备矣钟皷之声既告戒矣击钟皷以告戒言祭毕也孝孙往位堂下西面位祝于是致孝孙之意又从而告之以神将归也神既皆醉而尸则起乃鸣钟皷而送尸以其安然而归于天也尸已出矣而诸宰及君妇彻去俎豆皆不迟祭祀毕归賔客之俎其诸父兄弟留之以备燕饮所以尽亲亲之义也乐具入奏此章则言燕兄弟也其燕兄第而具乐入奏以安后禄郑氏谓后日之福禄不如苏氏以谓祭之余福也尔之殽则将行矣其同姓之人莫有怨者言皆相庆既醉于酒又饱于徳其小大长幼皆稽首而相庆以谓今日之祭神嗜其饮食使君得夀考之福以君能顺其礼甚得其时至矣尽矣不可以有加矣惟愿君之子孙世世长行而勿替也楚茨五章皆以祭祀之事惟一章则独言蓺黍稷以供祭祀盖一章言其大槩二章而下则析而言之诗之体如此多矣
　　信南山刺幽王也不能修成王之业疆理天下以奉禹功故君子思古焉
　　信彼南山维禹甸之畇畇原隰曾孙田之我疆我理南东其亩上天同云雨雪雰雰益之以霡霂既优既渥既霑既足生我百谷疆埸翼翼黍稷彧彧曾孙之穑以为酒食畀我尸賔寿考万年中田有庐疆埸有是剥是菹献之皇祖曾孙寿考受天之祜祭以清酒从以骍牡享于祖考执其鸾刀以啓其毛取其血膋是烝是享苾苾芬芬祀事孔明先祖是皇报以介福万寿无疆李曰此言成王之时能疆理天下以继禹功幽王之时则不能继其祖之业所以思古而伤今不然也孟子曰仁政必自经界始经界不正井地不均谷禄不平是故暴君汚吏必慢其经界经界既正分田制禄可坐而定惟成王之为政独以经界为本故疆理天下见于诗见于周官见于诗则如信南山甫田大田是也见于周官则如大司徒井牧田野是也至于幽王之时田莱既多荒矣又岂能疆理天下哉是所谓暴君汚吏慢其经界者也此信南山诗所以作也信彼南山甸丘甸也信乎南山之地乃禹所以致丘甸之法也夫禹平水土之后其功见于天下者岂独一南山而已哉而曰信彼南山维禹甸之者孔氏云作者指一处而表之其意通及天下也故序言疆理天下此说是也韩奕诗亦曰奕奕梁山维禹甸之禹所甸岂一梁山而已哉盖方言韩之地故言梁山谓之信南山者亦如是也四井为邑四邑为丘四丘为甸甸方八里六十四井也然井田之法实见于周而乃以为丘甸之法已见于夏后氏之世何也孔氏云礼运言大道既隠继而曰以立田里则是三王之初而有井甸田里之法也论语说禹尽力乎沟洫与匠人井间有沟成间有洫同也益稷濬畎浍距川与匠人同间有浍专达于川同也是丘甸之法禹之所为左传言少康之在虞思有田一成有众一旅则是十里为成非周之赋法也而老苏亦以为井田之兴非始于唐虞之世则周之世无以成井田唐虞啓之以至夏商稍稍葺治至周而大备苏氏之说与孔氏合观孟子曰夏后氏五十而贡殷人七十而助周人百亩而彻其实皆什一也以贡助彻皆本于什一若非丘甸之法何以能行什一之法也故于丘甸之法已见于夏后氏之时也惟禹成丘甸之法而成王能继禹之功故畇畇原隰曾孙田之曾孙指成王我疆言画其疆界也我里言分其土宜也画其疆界则如周官所谓四丘为甸是也分其土宜则如周官所谓其谷宜黍之类是也南东其亩言或东或南顺田亩之宜也左传成公二年曰先王疆理天下物土之宜故举诗曰我疆我理南东其亩所谓南东其亩者亦犹或纵或横皆顺其土之宜上天同云此章又言天之润泽如此在上天同起云故雨雪纷纷然而积天既下雪又益之以小雨说文曰霡霂小雨也既雨雪矣又雨之既已饶渥既已霑润陆农师曰三农之事雪则欲盛而徧故于雪言雰雰雨欲小而润故于雨言霡霂雨雪雰雰言雪之盛也益以霡霂言雨之小也老杜亦云润物细无声亦是小雨也农师之言既得之矣而既优既渥又以为雪既霑既足又以为雪此则不当无分别也第一章所言地利也二章所言天时也地既利矣天既时矣此所以为丰年之报而生我百谷也其疆埸之上翼翼然让畔黍稷则彧彧然而茂盛成王则敛而收之为酒食以祭祀以燕賔客而获寿考之报也中田有庐古者宅在都邑田于外野农时则出而在庐秋冬则去春夏在庐所以暂居于此也疆埸之上则种焉此见地无遗利矣又入其税天子剥削淹渍以为菹贵四时之异物于是以此献之于皇祖故成王寿考受天之福也夫成王之时非独黍稷之茂而疆埸有则万物皆以成熟况于黍稷乎至幽王之时田莱多荒黍稷尚且不熟况于者乎但以疆埸有求之于是以见古今之异也清谓酒也酒郁鬯五齐三酒也祭礼先以郁鬯降神然后迎牲以献祖考谓之骍牡者周人尚赤故也鸾刀刀下有铃也刀下有铃则其声中节郊特牲云割刀之用而鸾刀之贵贵其义也声和而后断也是中节也以啓其毛取其血膋郊特牲曰血毛告幽全之物贵纯之道也楚国语亦曰毛以示物执其鸾刀以开其毛取其血膋以烧之血以告杀膋以升臭膋脂膏也烧其膋膏以升其臭气盖以此脂膏合之黍稷置之萧乃以火烧之合其馨香之气是升臭也惟其祭祀既尽其诚故于此而进献之所以献之物则芬芬苾苾然而香逺闻祀事于是乎甚明先祖则从而皇大之故报以大福万寿无疆也楚茨之诗先言我黍与与我稷翼翼我仓既盈我庾维亿自是乃言祭祀之事其后则继之以神嗜饮食使君寿考今此信南山先既言疆埸翼翼黍稷彧彧于是言祭祀之事其终亦言先祖是皇报以介福万寿无疆以至甫田大田其始皆言曾孙劝农之道甚笃其后则言祭祀之事其终曰报以景福万寿无疆是数诗辞虽不同其意一也是皆言福禄之报本于祭祀而祭祀又本于黍稷也张文濳曰受莫大之福而其君有安宁寿考之乐此天下之至美极治之际也而其本出于食廪之盈原隰之治田庐之修雨雪之时而后乃及于祭祀礼乐之事也盖衣食不足于下则礼乐不备于上礼乐废则乱随之而起惟田事备则衣食丰衣食丰而礼乐备礼乐备而和平兴和平兴而人君有福禄寿考之盛此诗人深探其本要其终而言之序如此也此言尽矣
　　甫田之什诂训传第二十一　　　　小雅
　　甫田刺幽王也君子伤今而思古焉
　　倬彼甫田嵗取十千我取其陈食我农人自古有年今适南亩或耘或耔黍稷薿薿攸介攸止烝我髦士以我齐明与我牺羊以社以方我田既臧农夫之庆琴瑟击鼔以御田祖以祈甘雨以介我稷黍以谷我士女曾孙来止以其妇子馌彼南亩田畯至喜攘其左右尝其防否禾易长亩终善且有曾孙不怒农夫克敏曾孙之稼如茨如梁曽孙之庾如坻如京乃求千斯食乃求万斯箱黍稷稻粱农夫之庆报以介福万寿无疆
　　李曰此诗所以为君子伤今而思古则是此诗之中幽王皆不能然也如曰我取其陈食我农人刺幽王之世民人困乏必不能然也如禾易长亩终善且有刺幽王之世田莱多荒必不能然也以此观之则此诗一篇之中皆如是也倬明也甫大也郑氏曰甫之言大夫也不如毛氏甫田谓天下田也言明乎彼大古之时天下之田则一嵗而取十千之数也其曰倬彼甫田正犹所谓信彼南山也十千毛氏曰言多也郑氏则以谓一成之数毛氏之意谓当言田亩之赋多田亩之赋既言十千则其他可知也不如郑氏之言为有依据九夫为井井税一夫其田百亩井十为通通税十夫其田千亩通十为成成方十里成税百夫其田万亩此所谓十千也按汉书食货志曰六尺为歩歩百为亩亩百为夫夫三为屋屋三为井井方一里是为九夫八家共之各授私田百亩公田十亩是为八十亩余二十亩以为庐舍信如此说则是一成之内嵗之所取者八千亩也安得有十千也故孔氏破其说以为井九百亩其中为公田则中央百亩共为公田不得家取十亩也又言八家皆私百亩则百亩皆属公矣何得复以二十亩为庐舍也言同飬公田是八家共理公事何得家分十亩自治之也若家取十亩各自治之安得谓之同飬也若二十亩为庐舍则家别二亩半亦入私矣家别私有百二亩半何得谓八家皆私百亩也孔氏此说甚善我取其陈毛氏曰尊者食新农夫食陈如此说则是古之农者皆食陈矣郑氏曰仓廪有余民得賖贳取食之所以纾官之蓄滞亦使民爱存新谷此与毛氏之说亦不甚相逺惟苏氏曰一成之田而嵗取万亩以为国用又将取其陈积以时发敛以助农夫之困乏此说为善汉志曰太仓之粟陈陈相因若无道之世仓廪困乏安得陈陈故我取其陈粟以食农人乃自古丰年之法也惟我取其陈食我农人为自古有丰年之法故我今适南亩视其耘耔而黍稷至于薿薿然而盛耘除草也耔粪本也攸介攸止毛氏曰治田得谷俊士以进汉食货志曰春令民毕出在野冬则毕入于邑冬民既入则是余子亦在于序室八嵗入小学学六甲五方书计之事始知室家长幼之节十五入大学学先圣礼乐而知朝廷君臣之礼其有秀异者移乡学于庠序庠序之异者移国学于少学诸侯嵗贡少学之异者于天子学于大学命曰造士行同能偶则别之以射然后爵命焉此先王制士处民富而教之之大畧也郑氏之说盖本于此然不如苏氏之说曰是以亲适南亩而视其耘耔助其勤力止其怠惰进其髦俊庶几有年以遵古之成法所谓进其髦俊者如汉宠力田之类欤此说为善以我齐明毛氏曰实噐曰齐则以此齐为齍字读【音咨】王氏曰以我齐明内致其志也则以齐为斋字读【仄皆反】按礼记曰齐者精明之志也则齐明亦可以为齐戒然齐明二字对牺羊为文则当从毛氏之说以为实噐曰齐也盖言以我明洁之齐与夫纯色之羊以祭社稷以祭四方以报之也盖上章既言丰年之事故此章则修其告戒之礼也我田既臧言我田既善矣故于孟冬之日其农夫之人各受其赐庆赐也既而于孟春既郊而始耕则又击其琴瑟与皷以迎田祖先啬之神而祭之所以求甘雨以助我黍稷以养我士女也谷飬也盖图终则有始也周官曰凡祈年于田祖吹豳雅击土皷以乐田畯即此是矣曾孙来止王氏曰劳来曰来曾孙以妇子馌彼南亩而劳其来此孟子所谓省耕是也田畯至喜于是田畯之官至而喜之攘却其左右尝其防否民知成王之勤于农事则尽力于治禾徧竟亩中终善且有于是成王不怒其农夫之克敏也如此成王以万乘之尊而亲临于畎亩之中生于深宫而知稼穑之艰难田畯安得不奉成王之意乎田畯既已如此民安得不奉田畯之意乎曾孙之稼稼禾也谓有藁者也庾露积谷也茨积也梁车梁也坻水中之高地也京高丘也言成王所得之稼则如屋茨如车梁所得之庾则如水中之坻如高丘言其多如此郑氏曰上古之税法近者纳□逺者纳粟米曾孙之稼如茨如梁此近者纳□也曾孙之庾如坻如京此逺者纳粟米也惟其禾之多如此故乃求千仓以处之求万车以载之箱车也既有黍稷又有稻粱言其无所不有也故于孟冬之日农夫之人各受其庆其将何以报之哉惟报之以介福祝之以万寿无有疆竟而已
　　大田刺幽王也言矜寡不能自存焉
　　大田多稼既种既戒既备乃事以我覃耜俶载南亩播厥百谷既庭且硕曾孙是若既方既皁既坚既好不稂不莠去其螟螣及其蟊贼无害我田穉田祖有神秉畀炎火有渰萋萋兴雨祁祁雨我公田遂及我私彼有不获穉此有不敛穧彼有遗秉此有滞穗伊寡妇之利曾孙来止以其妇子馌彼南亩田畯至喜来方禋祀以其骍黒与其黍稷以享以祀以介景福
　　李曰论人君之盛治必以鳏寡孤独莫不得其所为治而有一夫不得其所不足以为盛治也孟子曰老而无妻曰鳏老而无夫曰寡老而无子曰独幼而无父曰孤此四者天下之穷民而无告者也文王发政施仁必先斯四者则天下可使无穷民如尧舜之时矣观文王之仁政耕者九一仕者世禄闗市讥而不征泽梁无禁罪人不孥此周文王之仁政也然必先以鳏寡孤独各得其所然后可以见文王之世于斯为盛不可以有加矣成王遵文王之法故鳏寡能以自存至幽王之时则文王之道于是乎废大田之诗所以作也大田多稼惟大田然后多稼既是大田则当预备其种戒田噐记季冬之月令告民出五种命农计耦耕事修耒耜具田噐此之谓既种既戒惟其既种既戒则田事无不备矣然后以我之利噐始有事于南亩于是百谷之生既庭而直又硕而大凡民之所以勤于农功如是者则以曾孙是若故也言民皆顺曾孙之意王氏以谓不违农时毛氏之意亦然不如苏氏以为顺成王之所欲也既方既皁言百谷之生也方房也以其孚甲尽生房矣尽成实矣皁者成实也则虽成实而未坚也既而又坚又好稂童粱也莠似苖也国语注云莠似稷而无实所以乱苖也故孔子曰恶莠之乱苖而不稂不莠非其种也除而去之则嘉谷于是乎长矣去其螟螣及其蟊贼毛氏曰食心曰螟食叶曰螣食根曰蟊食节曰贼其说本于尔雅说文以谓吏胥犯法则为蟊谓抵取民财则曰贼去螟螣蟊贼皆本于王者之政自古贤太守之治犹能使蝗不入境况王者之治人事既尽则天应于上宜其螟螣蟊贼不生也无害我田穉穉幼稼也言禾之小者螟螣之害幼稼为甚故曰无害我田穉当是时也无螟螣之害故民以谓田祖之神其有灵如此持付炎火之中使自消亡也其实非田祖付之炎火之中民见其无蝗虫之害遂归功于田祖至唐明皇之时天下大旱蝗姚崇为相遂遣捕蝗使乃引此以为说其实与此诗异也古者无蝗虫之灾以此之功归于田祖言田祖秉付炎火之中明皇既遭蝗虫为宰相者宜勤其修徳乃区区于捕蝗是从事于末也昧诗人之意遂为姚元崇之捕蝗况托儒者为奸乎有渰萋萋陆农师曰渰雨云传曰雨云水气也毛氏曰云兴貎惟其云萋萋故雨祁祁王氏曰云欲盛盛则雨雨欲徐徐则入土也雨我公田遂及我私此见民爱上心也惟天之降雨岂有先公而后私哉但以民之爱其上故欲其先公田而后私也故曰雨我公田遂及我私上之人又爱其民也则曰骏发尔私终三十里君民之情相爱如此安得不享丰年之乐也天之降雨既欲其先公后私则知其趋事于南亩先公后私可知也彼有不获穉彼处有不获刈之穉禾此处有不收敛之穧束又彼处有遗余之秉把此处有滞漏之禾穗盖田主不暇收取所以遗寡妇之利也序言矜寡不能以自存惟其如此矜寡所以自存也左传曰或取一秉秆焉与周礼地官云门闗之委积以飬老孤王制云鳏寡孤独天民之穷而无告者也皆有常饩在上则有常饩在下则有遗秉滞穗此所以各得其所也曾孙来止以其妇子馌彼南亩田畯至喜甫田亦有此语所以省耕也此诗所言所以省敛也孟子曰春省耕而补不足秋省敛而助不给省耕敛二事皆当及其时古人所谓刈禾如宼盗之至故人君于秋成之时而省敛欲其及时也来方禋祀成王之来也四方各致其禋祀与其骍色之牛及其黍稷各随其方而祀之周礼大宗伯皆有牲币各放其噐之色惟其享祀如此故能助万福焉苏氏以谓骍黒但言其畧也王氏则谓来方禋祀则禋祀四方而已以享以祀以徧于羣神亦不必如此分别也
　　瞻彼洛矣刺幽王也思古明王能爵命诸侯赏善罚恶焉
　　瞻彼洛矣维水泱泱君子至止福禄如茨韎韐有奭以作六师瞻彼洛矣维水泱泱君子至止鞞琫有珌君子万年保其家室瞻彼洛矣维水泱泱君子至止福禄既同君子万年保其家邦
　　李曰幽王之时不能正其赏罚以劝惩诸侯故君子思古之明王能如此则刺当时之不能也诗之所言只言爵命诸侯初无赏罚之事而序乃以谓赏善罚恶者此特其文势相连尔如大田之诗言寡妇而序诗者便以为矜寡诗人之言类如此者多矣洛水有二其一在宗周其一在东都在宗周则周官职方氏所谓河西曰雍州其浸渭洛是也在东都则书康诰所谓周公初基作新大邑于东国洛是也故瞻彼洛矣郑氏以谓在宗周王氏以谓在东都此说皆通盖宗周者诸侯所防之地而东都者宣王亦防诸侯于此亦是诸侯所防之地此二说所以皆通也至其义则不然郑氏曰我视彼洛水灌溉以时其泽浸润以成嘉谷王氏则曰泱泱适中之水也水善利万物然非适中则或为害而苏氏之说尤为支离其说曰洛之水泱泱而无穷使洛爱其水无所泽万物于洛无加也而物失其利洛惟不爱其水故无损于洛而物蒙其益此皆就洛水求义不如陈少南之说为简径少南曰漆沮之水流入洛宗周在焉盖此只言诸侯之朝指洛水所在之处以见所经歴之地也君子至止福禄如茨言君子之至于此也王则锡之以福禄其多如盖室之茨也韎韐有奭以作六师郑氏则以诸侯世子除三年之丧服士服而来未遇爵命之时时有征伐之事天子以其贤任为军将使代卿士将六军而出韎韐者茅搜染也茅搜韎韐声也韎韐祭服之韠合韦为之其服爵弁服防衣纁裳也而王氏则谓使服韎韦之韐而作六师则以讨有罪故也使君子讨有罪则所谓能罚恶也周官凡有兵事韦弁服先儒以为左传所谓韎韦之跗注是也惟古人以韎韐之服为征伐之服则此下文曰以作六师而其上文曰韎韐有奭则其为征伐之服无疑矣毛郑则以为祭服不如王氏之说为长夫诸侯之朝于天子天子则使之服韎韐之服以作六师则其宠任之志可知矣奭赤貎也鞞容刀鞞也古之言鞞犹今之言鞘也琫上饰桓公二年藻率鞞鞛杜预注以谓鞞佩刀鞘上饰鞛下饰与此不同要之此二物者皆是佩刀鞘之饰而其上下则不可得而知也鞞琫有珌此王者所以锡诸侯也王者既以锡诸侯诸侯得事则可以万年保其家室也福禄既同苏氏曰言与诸侯共之也王氏则曰惟能赏善则善者众善者众则莫或为恶故福禄既同亦并受其福之意王氏之说不如苏氏之说为明白君子万年保其家邦亦上章之意也
　　裳裳者华刺幽王也古之仕者世禄小人在位则防謟并进弃贤者之类絶功臣之世焉
　　裳裳者华其叶湑兮我觏之子我心写兮我心写兮是以有誉处兮裳裳者华芸其黄矣我觏之子维其有章矣维其有章矣是以有庆矣裳裳者华或黄或白我觏之子乘其四骆乘其四骆六辔沃若左之左之君子宜之右之右之君子有之维其有之是以似之
　　李曰昔者文王之治岐也仕者世禄则知古者世官为可信也然武王数纣之罪则曰官人以世春秋书尹氏卒讥世卿者也盖古者世禄不世官世禄者但指其功臣而言之世官则无贤不肖皆以官宠之恐为民害也此世禄世官之所以不同也楚令尹子文之子箴尹克黄使于齐王思子文之治楚国也曰子文无后何以劝善使复其所改命曰生晋叔向之弚获罪祈奚曰叔向社稷之卫将十世宥之以劝能者古者重功臣之世如此而幽王弃之可乎裳裳犹堂堂也湑叶盛貎郑氏曰华堂堂于上喻君也叶湑然于下喻臣也按此诗只说贤者之类而乃以华喻君其说为不类此但言贤者之类昌盛如此故我见此子则倾写其心以与之倾写其心以与之是以其国有美誉而得其安处矣芸黄亦所以喻贤者之类惟贤者之昌盛如此故我见此子则粲粲然有文以接之有文以接之是以有庆赐也或黄或白既以黄为喻贤者之昌盛则白者乃其见弃也惟贤者不当见弃故我见之则有四马六辔之文沃然而美左之右之此末章则言贤者之徳以左之则无所不宜以右之则又君子之所当有盖以见置之左右无所不可也惟其如此则似之续之永永而不絶乃其宜也今幽王乃以防言而弃之可乎
　　桑扈刺幽王也君臣上下动无礼文焉
　　交交桑扈有莺其羽君子乐胥受天之袩交交桑扈有莺其领君子乐胥万邦之屏之屏之翰百辟为宪不戢不难受福不那兕觥其觩防酒思柔彼交匪敖万福来求
　　李曰幽王之时君臣之举措皆无礼文故诗人陈古之有礼文者以刺之如大田甫田瞻彼洛矣等诗皆是陈古以刺今也然以此诗观之徒见称美古人之徳安知其为刺诗乎故李祭酒曰楚茨大田之什并陈成王徳之善行露汝坟之篇皆述纣时徳之恶汝坟为王者之风楚茨为刺过之雅太师晓其作意知其本情故也此说为善盖诗之辞虽善而以音雅推之则知其为刺诗诗之辞虽不善而以音雅推之则知其为美诗此所以审声以知音审音以知乐审乐以知政不然季札之观周乐也何以知古人之盛衰列国之兴亡哉交交桑扈有莺其羽桑扈有二种如尔雅曰桑扈窃脂鳭鹩剖苇此一种也桑扈窃脂棘扈窃丹此一种也对剖苇言之则窃脂者窃其肉也对窃丹言之则窃脂者窃其色也尔雅有窃毛皆谓浅毛窃脂浅白也交交桑扈有莺其羽者正以其色之窃脂者言之此则陆农师之说也交交徃来也言桑扈之往来莺然而有文也鸟之有文章正犹人之有礼文也人而无礼文则桑扈之不如也君子乐胥受天之祜毛氏曰胥皆也郑氏曰有才知之名也郑氏之说为曲贾亦曰君子乐胥胥相也乐民之乐者民亦乐其乐忧民之忧者民亦忧其忧贾以胥为相正与王氏同王氏曰君子所以相乐者以其有粲然之文以相接文以相接则逺于暴乱岂特人所善哉天祜之矣王氏之说亦如毛氏之说今当用之惟君子能与臣下相乐则天祜之矣故曰受天之祜夫所谓乐者岂其任情而行流连而忘返哉盖有法度存于其间也观其末章则可以见其和乐而不流矣领颈也君子乐胥万邦之屏君子能和乐则可以屏蔽万邦矣惟其能屏蔽万邦为国桢榦则四方诸侯亦当法其所为故曰之屏之翰百辟为宪原其所以至此者则其礼法自戢敛自畏难也如不戢敛不畏难安能受福如此之多邪故曰不戢不难受福不那那多也兕觥其觩兕觥罚爵也古之王者致罚爵以罚其失礼今也君臣上下动有礼文则虽有罚爵亦觩然而不用其所以不用者以其防酒而思和柔也夫防酒禹之所以恶者以其能乱人也今也以防酒而思柔则足以见其不为酒所乱也惟其如此是以交际之间无有傲慢故我虽无求于福而福自求于我也观幽王之时如賔之初筵之诗见其君臣于宴饮之间傲慢失礼无所不至如賔既醉止载号载呶乱我笾豆屡舞僛僛观此四句想其樽豆之间傲慢轻侮无所忌惮则虽有罚爵亦不胜其罚矣此桑扈之诗所以刺之也若夫先王之时则礼教素行如湛露之诗燕同姓之诗也而皆恭俭无有失礼如曰莫不令徳则无有失徳者矣如曰莫不令仪则无有失仪者矣燕同姓如此则燕羣臣可知矣故以湛露观之则知桑扈之思古以賔之初筵观之则知桑扈之伤今也














　　毛诗集解卷二十七
&lt;经部,诗类,毛诗李黄集解&gt;
　　钦定四库全书
　　毛诗集解卷二十八　　宋　李樗黄櫄　撰
　　鸳鸯刺幽王也思古明王交于万物有道自奉养有节焉
　　鸳鸯于飞毕之罗之君子万年福禄宜之鸳鸯在梁戢其左翼君子万年宜其遐福乘马在廐摧之秣之君子万年福禄艾之乘马在廐秣之摧之君子万年福禄绥之
　　李曰交于万物有道所谓毕之罗之是也自奉养有节所谓秣之摧之是也鸳鸯匹鸟也孔氏曰自古太平之时交于万物有道欲取鸳鸯之鸟必待其长大于其能飞乃毕掩而罗取之不于幼小而暴夭之也王氏曰于其飞然后毕之罗之则不取其卵弋不射宿故也孔氏则专以谓不取其幼小王氏则兼以谓弋不射宿二说皆通然一章则曰毕之罗之二章则曰鸳鸯在梁戢其左翼故欧氏曰郑氏谓明王之时人不惊骇而自若无恐惧然则人不惊骇与遭毕罗二章义正相反而郑皆谓明王之时理岂得通此亦不然夫明王之世必俟其飞而后取之故其在梁者则戢翼而安此章正与上章文意相承安得谓之相反者哉必曰戢其左翼者陆农师曰凡鸟左顾则怒作右眄则喜生飞而起则仰左翼飞而下则仰右翼故今鸷鸟下击皆先侧左翅也乘马在廐摧之秣之言马之在牧者不用其力则委之以摧马之在廐者则用之则加之以秣此亦见君子爱国用如此也摧是将生刍以飬马秣是将粟以养马郑氏曰齐而后三举设盛馔恒日则减焉此之谓有节也惟古之明王交于万物有道自奉飬有节故君子享万年而受其福禄也甚宜苏氏曰艾老也言以福禄终其身也王氏曰此诗三言福禄而于鸳鸯在梁戢其左翼独曰遐福者君子之于物取有时用有节所以宜其禄而福之遐尤在乎使万物得其性也此则凿说矣欧氏曰马无事则委之以莝有事则予之以谷此前世中才常主之所能为不足当诗人思古而咏叹此亦不然也诗人但以秣马之事触类而长之则见其爱国用皆然也不可泥摧秣以为说也善学者当通伦类如弋不射宿此何足以见孔子之仁哉自弋不射宿而观之则其实可知矣故子与人歌而善必使反之而后和之此只是歌者之善孔子何为而与之哉歌者尚如此则足以见夫子与人为善也且如此诗只言鸳鸯而序诗者便以为明王交万物有道但以鸳鸯而触类则见其交万物有道皆然也此学诗者之法也
　　頍弁诸公刺幽王也暴戾无亲不能宴乐同姓亲睦九族孤危将亡故作是诗也
　　有頍者弁实维伊何尔酒既防尔殽既嘉岂伊异人兄弟匪他茑与女萝施于松柏未见君子忧心奕弈既见君子庶几说怿有頍者弁实维何期尔酒既防尔殽既时岂伊异人兄弟具来茑与女萝施于松上未见君子忧心怲怲既见君子庶几有臧有頍者弁实维在首尔酒既防尔殽既阜岂伊异人兄弟甥舅如彼雨雪先集维霰死丧无日无几相见乐酒今夕君子维宴
　　李曰诸公谓同姓之亲也幽王不能亲其同姓则同姓之人亦莫肯亲于幽王此所以知其孤危将亡也頍弁貎说文曰举头貎郑氏曰幽王服是皮弁之冠是维何为乎言其宜以宴而不为也苏氏曰彼所谓弁者实何物哉徒以人加之首而贵之耳今王岂谓我自贵而忽兄弟哉苏氏则以此为譬喻郑氏则以为王服皮弁之服不如从郑氏之言为简径盖言幽王既服皮弁之服而又有酒之清有殽之美何为不与兄弟而宴乐之哉其所宴非有疎逺之人也惟兄弟而已非有他人也何为不与之宴哉王氏曰岂伊异人兄弟匪他者非异人而兄弟也而兄弟又非有他则宜与之宴乐矣有他谓若周之管蔡然王虽欲与之宴乐不得也今匪有他而不能与之宴乐则其咎在王矣此盖强为之说也此但言兄弟非有他人者也不过如此而已茑与女萝茑寄生也女萝菟丝松萝也此二物者皆在于松柏之上松柏存则托之以固松柏陨亦随以亡亦犹吾之兄弟托王以存亡故我见王则可以恱怿不见王则心之忧弈弈然而不安王何为而不顾我哉何期郑氏曰犹伊何也时善也具来言其皆来也而其意与上章同有頍者弁实维在首阜多也兄弟甥舅也如彼雨雪先集维霰雨雪说文曰稷雪也陆农师以为米雪言雪散亦如米所谓稷雪义盖如此郑氏曰喻幽王不亲九族亦有渐自防至甚如先霰而后大雪郑氏以为不然其说曰考诗之意非谓不亲九族有渐所谓其危亡有渐也国家亡必先离其九族如雪将下必先下霰下霰必知雪见九族离必知国亡必然之理也今当用之惟知其将亡故曰死丧无日能复几何得见乎茍今夕有酒则当以相宴不恤其他也此皆是旦不保暮之辞也如伐木之诗曰伐木许许酾酒有藇既有肥羜以速诸父宁适不来防我弗顾则其燕诸父可谓厚矣又曰于餐洒埽陈馈八簋既有肥牡以速诸舅宁适不来防我有咎则其燕诸舅亦可谓厚矣夫周之先世其所以燕甥舅也如此惟恐其获戾于诸舅也又如此则其亲亲之意可知矣今幽王不能继文武之业王之同姓诸侯所以望王者如此之切而王乃以路人待之则其与文武之心何其相逺也宋华亥与寺人柳比而逐合比代其右师左师曰女夫也必亡女丧而宗室于人何有人亦于女何有周之盛也封建亲戚以藩屏周故同姓亲之今幽王之所亲者既不之亲则王之宗族孰有亲于王哉盖国家之亡必先自于九族之离孟子曰多助之至天下顺之寡助之至亲戚叛之纣之亡也其亲莫如防子且亲抱祭噐而入周项羽之亡其亲莫如项伯而泄其谋以助汉此所谓亲戚叛之也夫亲戚所以叛之者亦必有以致之耳不能亲睦九族则其孤危将亡也必矣
　　车舝大夫刺幽王也襃姒嫉妒无道并进防巧败国徳泽不加于民周人思得贤女以配君子故作是诗也间闗车之舝兮思娈季女逝兮匪饥匪渇徳音来括虽无好友式燕且喜依彼平林有集维鷮辰彼硕女令徳来教式燕且誉好尔无射虽无防酒式饮庶几虽无嘉殽式食庶几虽无徳与女式歌且舞陟彼高冈析其柞薪析其柞薪其叶湑兮鲜我觏尔我心写兮高山仰止景行行止四牡騑騑六辔如琴觏尔新昬以慰我心李曰襃姒嫉妒无道并进于十月之交可以见皇父为卿士畨维为司徒家伯为宰仲允膳夫棸子内史楀维师氏艳妻煽方处盖襃姒既已用事则小人得以并进故无道之徒得以羣聚于朝肆为防巧败其国家而民受其祸故周人思得贤女以配王欲其改过而作是诗汉王莽传曰间闗渐台顔师古注曰门闗犹崎岖展转也然以此诗观之则与王莽传又不同故此多从毛氏之说曰间闗设舝也言设此车舝之门闗而思得娈然之季女乘之往来我之思也非谓饥而思食渴而思饮也其所欲者乃思贤女以徳音来防于此也王氏曰舝之在车间以固之闗以通之然后足以与行贤女之配君子贞以固之顺以通之如舝之在车故因兴焉此则强为之说也虽无好友式燕且喜苏氏曰虽无好友以事王姑以奉王燕喜之乐犹愈于小人也此说是也欧氏曰彼所思之女虽无众妾与相好友只得一人亦足以承王燕喜也此亦是一说今当且从苏氏之说依彼平林有集惟鷮鷮雉也依茂木貎言平林之木依然而茂则雉必先集于下时有贤女以为后则众妾之有令徳者皆来化其善行以与王燕乐则我心爱之而思无厌斁也虽无防酒式饮庶几欧氏曰此思贤女而不可得之辞也盖言虽无防酒但得饮可也虽无嘉殽但得食可也虽无贤女以徳及汝但得与王宴乐之犹胜于嬖后也陟彼高冈言我陟彼高山之脊析去其柞薪其所以析薪者以其叶之盛也亦犹襃姒在王之侧所以蔽王之耳目也必当去之可也今王能去之使可得见则我忧心得写也鲜之为言善也言善乎我得见之矣高山仰止此章则叹贤女之行也景大也大行之可行亦犹高山之可仰也其为人所叹慕如此故我欲具此四牡之马騑騑然而调其六辔之如琴然为王聘此女以为王之新昬我得见之则可以慰我心也尝观此诗正与东门之池诗同意东门之池可以沤麻彼美淑姬可与晤歌盖言以贤女而配君子亦犹以水而沤麻自然薰陶渐渍以使王为善也盖自古国家之乱必自内宠始内宠既已用事则小人乘利而进故有襃姒则有皇父之徒有杨妃则有李林甫之徒内宠用事而加以小人欲其国之不亡不可得也贤妃在内而君子在朝欲国之不兴亦不可得也周南召南之诗皆文王之治有以刑于寡妻如文王之徳虽不待于内助可也然犹頼后妃以成闗雎之治况下于文王者乎
　　青蝇大夫刺幽王也
　　营营青蝇止于樊岂弟君子无信防言营营青蝇止于棘防人罔极交乱四国营营青蝇止于榛防人罔极构我二人
　　李曰欧阳公云青蝇之汚黑白不独郑氏之说前世儒者亦多见于文字今之青蝇所污甚小以黑防白犹或有之至于变白为黒青蝇则未尝有之遂以郑氏汚白为黑汚黑使白为非而其说则曰如齐风鸡鸣之篇古人取其飞声之众可以乱聴犹今所谓聚蚊成雷也然此二说皆通青蝇能变白为黑亦可譬防人之言能变乱是非但去其汚黑使白之说亦无害也段灰曰青蝇粪犹足败物虽玉犹不免所谓青蝇防玉也若以青蝇能乱人之聴亦可譬防人之能乱君之耳目也其曰营营者毛氏则曰往来貎说文则曰小声二说皆通止于樊郑氏曰欲外之令逺物也盖欲止于藩篱之外而使不得入也其曰榛曰棘者皆所以为藩也王氏曰以譬其入之有渐此盖强为之说也惟青蝇欲其止于藩篱之外又告之以乐易君子不可以防言为惑也人君苟信之则防言日至交乱四方而无所不至也构我二人唐孔氏曰二人者人君与见谗之人也幽王之时防人用事可谓众矣岂独构我二人哉如小弁之诗则太子之伤于防也巧言之诗则大夫之伤于防也巷伯之诗则寺人之伤于防也当是时小人得志凡曰贤者无不被防矣而独曰构我二人者盖主见防者而言也
　　賔之初筵衞武公刺时也幽王荒废媟近小人饮酒无度天下化之君臣上下沈湎淫液武公既入而作是诗也
　　賔之初筵左右秩秩笾豆有楚殽核维旅酒既和防饮酒孔偕钟鼔既设举醻逸逸大侯既抗弓矢斯张射夫既同献尔发功发彼有的以祈尔爵籥舞笙鼓乐既和奏烝衎烈祖以洽百礼百礼既至有壬有林锡尔纯嘏子孙其湛其湛曰乐各奏尔能賔载手仇室人入又酌彼康爵以奏尔时賔之初筵温温其防其未醉止威仪反反曰既醉止威仪幡幡舍其坐迁屡舞僊僊其未醉止威仪抑抑曰既醉止威仪怭怭是曰既醉不知其秩賔既醉止载号载呶乱我笾豆屡舞僛僛是曰既醉不知其邮侧弁之俄屡舞傞傞既醉而出并受其福醉而不出是谓伐徳饮酒孔嘉维其令仪凡此饮酒或醉或否既立之监或佐之史彼醉不臧不醉反耻式勿从谓无俾太怠匪言勿言匪由勿语由醉之言俾出童羖三爵不识矧敢多又
  </div>
  <div class="pagination">
   <a href="毛诗李黄集解_page11.html">
    上一页
   </a>
   <span>
    ...
   </span>
   <a href="毛诗李黄集解_page7.html">
    7
   </a>
   <a href="毛诗李黄集解_page8.html">
    8
   </a>
   <a href="毛诗李黄集解_page9.html">
    9
   </a>
   <a href="毛诗李黄集解_page10.html">
    10
   </a>
   <a href="毛诗李黄集解_page11.html">
    11
   </a>
   <span class="current-page">
    12
   </span>
   <a href="毛诗李黄集解_page13.html">
    13
   </a>
   <a href="毛诗李黄集解_page14.html">
    14
   </a>
   <a href="毛诗李黄集解_page15.html">
    15
   </a>
   <a href="毛诗李黄集解_page16.html">
    16
   </a>
   <a href="毛诗李黄集解_page17.html">
    17
   </a>
   <span>
    ...
   </span>
   <a href="毛诗李黄集解_page13.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
