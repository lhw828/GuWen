<!DOCTYPE html>
<html>
 <head>
  <meta charset="utf-8"/>
  <title>
   陆氏诗疏广要 - 第 4 页/共 6 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   陆氏诗疏广要 - 第 4 页/共 6 页
  </h1>
  <div class="content">
   其灌其栵
　　栵栭叶如榆也木理坚韧而赤可为车辕
　　尔雅云栵栭郭注树似槲而庳小子如细栗【一作粟】可食今江东亦呼为栭栗【一作粟】郑注栵栭【音例而】茅栗也内则云芝栭蔆椇郑氏云人君燕食所加庶羞也通志云橡实之类极多有似防而小者大小有三四种尔雅所谓栵栭是也注云子如细防江东人亦呼为栭防今俗谓之为茅防猴防柯防皆其类也
　　按栭亦栗属故可作人君庶羞必当以渔仲之説为正向坊刻尔雅云子如细粟江东呼为栭粟俱从米不从木误矣
　　其柽其椐
　　柽河栁生水旁皮正赤如绛一名雨师枝叶似松椐樻节中肿可作杖以扶老今灵夀是也今人以为马鞭及杖农共北山甚有之
　　柽尔雅云柽河栁郭注今河旁赤茎小杨郑注殷柽也生水畔其叶经冬变红尔雅翼柽叶细如丝婀娜可爱天之将雨柽先起气以应之故一名雨师而字从圣字説曰知雨而应与于天道木性虽仁圣矣犹未离夫木也小木既圣矣仁不足以名之音赪则赤之贞也神降而为赤云柽非独能知雨亦能负霜雪大寒不雕有异余栁诗皇矣云作之屏之其菑其翳修之平之其灌其栵启之辟之其柽其椐攘之剔之其檿其柘葢文王之养材于山林日就繁茂故其始而屏除之也始于已死之菑翳而及于厐杂之灌栵又及于柽椐之小材又不得已而及于檿柘之良木以明草木逾茂则始之所爱者不能并育以渐去焉故其卒至于柞棫斯拔松柏斯兑也然则柽亦良木矣汉书鄯善国多柽栁段成式云赤白柽出凉州大者为炭复入灰汁可以煮铜南都赋注柽似柏而香今柽中有脂号柽乳本草衍义云人谓三春栁以其一年三秀也花肉红色成细穗河西者戎人取滑枝为鞭通志云柽曰河栁曰雨师曰春栁本草谓之赤柽木以其材赤故也大槩松杉之类而意态似栁故谓之柽栁其材可卷为盘合又曰檴落郭云可以为桮器素此赤柽也又有一种名赤杨又名水杨与此相似而植之水边其叶经秋尽红人多植于门巷杜诗赪柽晓夜希即此也
　　椐尔雅云椐樻郭注肿节可以为杖郑注按此木似藤节目相对今人以为杖甚竒尔雅翼云椐樻也草木疏云节肿似扶老即今灵夀是也今人以为马鞭汉书孔光传赐灵夀杖孟康曰扶老杖师古曰木似竹有枝节长不过八九尺围三四寸自然有合杖制不须削治也山海经云广都之野灵夀实华王粲颂云寄榦坚正不待矫揉陈藏器云生劒南山谷圆长皮紫作杖令人延年益夀
　　柞棫拔矣
　　柞棫三苍説棫即柞也其材理全白无赤心者为白桵直理易破可为犊车轴【一作犊车辐】又可为矛防铩【一作矜】
　　尔雅云棫白桵郭注小木丛生有刺实如耳珰紫赤可啖郑注即山柘也尔雅翼柞生南方叶细而密今人为梳用之诗雅道柞为尤多方周之兴大姒梦商之庭产棘小子取周庭之梓植之于阙间梓化为松柏柞棫觉惊以告文王文王曰勿言冬日之阳夏日之隂不召而物自来以为宗周兴王之兆故诗曰帝省其山柞棫斯拔松柏斯兑帝作邦作对自太伯王季未必不谓此也又述文王之事曰柞棫拔矣山木多矣而独言柞棫葢柞民之所燎且至于耸拔则其余可知也齐民要术称柞斫去寻生料理还复葢良木之易成者然亦非人力料理有不可复此以见太王之勤也又言柞宜种于山阜之曲十年中椽二十年中屋樽柴在外然则为利亦博矣通志柞木曰棫曰栩曰杼尔雅云栩杼诗析其柞薪又曰柞棫斯拔陆玑云三苍云棫即柞也其叶繁茂其木坚韧有刺今人以为梳亦可以为车轴严粲云柞栎也即唐风鸨羽所谓栩也
　　据陆氏释柞棫与唐风集于苞栩之栩秦风山有苞栎之栎一物也秦人谓柞为栎徐州人谓栎为栩不过方言或异耳严华谷亦云然但郑渔仲谓栩杼为柞谓栎为槲别是一种本草又以槲栎稍有差别朱子解柞云枝长叶盛丛生有刺却与栎叶如栗叶者不同况柞十年中椽二十年中屋而朱子解棫云小木丛生有刺何相去之远耶可见棫是小木所谓无赤心实如耳珰者是也柞栩栎是大木所谓栗属树大蔽牛者是也但郑氏认棫是山柘恐未必然










　　陆氏诗疏广要卷上之下
&lt;经部,诗类,陆氏诗疏广要&gt;
　　钦定四库全书
　　陆氏诗疏广要卷下之上　吴　陆玑　撰
　　释鸟　　　　　　　　明　毛晋　广要关闗雎鸠
　　雎鸠大小如鸠【一作鸱误】深目目上骨露出幽州人谓之鹫禽经云王雎雎鸠鱼鹰也亦曰白鹥亦曰白鷢张华注云毛诗曰王雎挚而有别多子江表人呼以为鱼鹰雌雄相爱不同居处诗之国风始闗雎也尔雅云雎鸠王雎郭璞注曰雕类今江东呼之为雕好在江渚山边食鱼韩诗説雎防贞洁慎匹以声相求隠蔽乎无人之处徐虫鱼图云雎鸠常在河洲之上为俦偶更不移处俗云雎鸠交则双翔别则立而异处朱子语录状如鸠差小而长常是雌雄两两相随不相失然亦不曾相近须隔丈来地阴阳自然变化论雎鸠不再匹淮南子闗雎兴于鸟君子美之为其雌雄之不乖居也鹿鸣兴于兽君子大之取其见食而相呼也埤雅云通习水又善捕鱼风土记云或説雎鸠为白鷢白鷢鹯属于义无取盖苍鷃大如白鷢而色苍其鸣戛和顺又游于水而息于洲常只不双郑渔仲云雎鸠王雎鳬类多在水边尾有一防白故雄云白鷢旧説雕类误矣严华谷云左传郯子五鸠备见诗经雎鸠氏司马此诗是也祝鸠氏司徒鹁鸠也四牡嘉鱼之鵻是也鸤鸠氏司空布谷也曹风之鸤鸠是也爽鸠氏司寇大明之鹰是也鹘鸠氏司事鸴鸠也非斑鸠小宛之鸣鸠与氓食桑葚之鸠是也按尔雅释鸟又云鸟白鷢是与雎鸠同类而异种者也不知雄许慎何皆曰白鷢范郑诸家辨之甚详或谓王雎雎鸠是二鸟则与经传相乖余未敢遽信
　　黄鸟于飞
　　黄鸟黄鹂畱也或谓之黄栗畱幽州人谓之黄鸎或谓之黄鸟一名仓庚一名商庚一名鵹黄一名楚雀齐人谓之抟黍闗西谓之黄鸟一作鹂黄当葚熟时来在桑间故里语曰黄栗畱看我麦黄葚熟不亦是应节趋时之鸟也或谓之黄袍
　　尔雅皇黄鸟又云仓庚商庚又云鵹黄楚雀又云仓庚鵹黄也郭注云俗呼黄离留亦名抟黍其色鵹黑而黄因以名云郑注云黄鸎也一名仓庚一名商庚一名鵹黄一名楚雀一名抟黍一名黄离留陆玑云常以葚熟时来故里语曰黄栗留看我麦黄椹熟不故又名黄栗留禽经仓鹒黧黄黄鸟也亦曰楚雀亦曰商庚夏候也张注今谓之黄莺黄鹂是也野民曰黄栗留语声转耳其色黧黑而黄故名黧黄诗云黄鸟以色呼也北人呼为楚雀此鸟鸣时事方兴妇以为候説文离黄仓庚也鸣则蚕生礼记曰仲春之月仓庚鸣格物总论云鸎黑尾嘴尖红脚青遍身甘草黄色羽及尾有黑毛相间三四月鸣声音圆滑埤雅仓庚鸣于仲春其羽之鲜明在夏韩子曰以鸟鸣春以虫鸣秋以鸟鸣春若黄鸟之类其善鸣者也尔雅翼仓庚黄鸟而黑章齐人谓之抟黍秦人谓之黄流离幽冀谓之黄鸟一名黄鹂留或谓之黄栗流一名黄鸎二月而鸣夏小正云二月有鸣仓庚防者绩之候仓庚者蚕之候诗鸟鸣嘤嘤按禽经称鸎鸣嘤嘤则诗所言鸟殆谓此故后人皆以鸎名之此鸟之性好双飞故鹂字从丽又曰鹂必匹飞防必单栖出谷迁乔之事未见其验今荆州每至冬月于田亩中得土坚圆如卵者辄取以卖破之则鸎在其中无复毛羽盖以土自裹伏而土坚劲候春始生羽破土而出然则出谷迁乔之事恐当似此矣
　　流离之子
　　流离枭也自闗而西谓枭为流离其子适长大还食其母故张奂云鹠鷅食母许慎云枭不孝鸟是也
　　尔雅鸟少美长丑为鹠鷅邢疏鸟之少为子者美长食母而丑其名为鹠鷅郭云鹠鷅犹留离谓之子者按诗邶风云琐兮尾兮流离之子是也流与鹠同诗攷亦作畱离之子郑注云鹠鷅犹流离也禽经枭鸱害母张注枭在巢母哺之羽翼成啄母自翔去也毛传流离鸟也少好长丑正义曰流与鹠盖古今之字尔雅离或作栗埤雅北山录曰乌反哺枭反噬盖逆顺之习也听声考详篇云鹤声宜学仙雉声宜习武乌声宜习毉雁声宜习卜筮鹊声宜习工巧枭声宜习符呪西方之书曰如土枭等附块为儿名之曰土枭盖取诸此传曰甑瓦可以令枭寂又曰枭避星名鹊违嵗子尔雅翼刘子曰炎州有鸟其名曰枭伛伏其子百日而长羽翼既成食母而飞盖稍长从母索食母无以应于是而死古者天子常以春解祠祠黄帝用枭破獍枭不孝之鸟破獍食父之兽黄帝欲絶其类使百吏祠皆用之至汉武时亦令祠官领之如其方而汉使东郡送枭五月五日作枭羹以赐百官淮南子鼓造辟兵夀尽五月之望许叔重曰鼓造盖谓枭一曰虾蟆今世人五月作枭羮亦作虾蟆羮是食枭之騐也博之采有枭者博兼行恶道故以枭为采亦枭得之儁故猛将谓之枭将也土枭穴土以居故曰土枭而荆楚嵗时记称鸲鹆为土枭説者乃因谓鸜鹆来巢者又云鸜鹆穴居误矣枭今人养以致鸟后汉五行志称众鸟之性见非常斑驳好聚观之至于小爵希见枭者防见尤聚
　　弋凫与雁
　　凫大小如鸭青色卑脚短喙水鸟之谨愿者也
　　凫尔雅云鸍沈凫郭注云似鸭而小长尾背上有文今江东呼为鸍郑注云似鹜而小尾白俗呼水防好没故曰沈凫禽经曰凫鹜之杂张注凫鹜鸭属色不纯正故曰杂矣埤雅云凫雁常以晨飞故鸡鸣篇云弋凫与雁赋曰晨凫旦至此之谓也卜居云将泛泛若水中之凫与波上下偷以全吾躯乎盖沈凫善没而又容与与波上下故防之散人慕焉庄子曰凫胫虽短续之则忧鹤胫虽长断之则悲博雅云凫鹜【古鸭字】也尔雅翼云唐陆龟蒙称冬十月视获于甫田夜间往往闻有声类防雨而疾至者一夕凡数四明讯其甿曰凫鹥也其曹蔽天而来盖当田之禾必竭其穗而后去江之南不能弋罗常药而得之□涂枝丛植于陂一中千万胶而不飞然则江东盖未尝弋也然闻今江南大陂湖中其诱凫者亦皆以网植两表于水相去甚近中网焉以舟自前驱而逐之率一获千百辈则又与龟蒙説异矣凫所在必贼粱食古之人亦养之邹穆公有令食凫雁必以粃无得以粟于是仓无粃而求易于民二石粟而得一石粃故郭氏解方言称江东有小凫其多无数俗谓之冠凫善飞王充论衡曰日月一日一夜行二万六千里与凫飞相类故王乔以上方所赐舄假形于凫自叶朝京师焉吴地志曰石首鱼至秋化为冠凫凫头中有石也方言曰野凫甚小而好没水中者南楚之外谓之鸊鶙説苑魏文侯嗜晨凫南越志有松凫栖息松间周书王防凫羽为旌汉佽飞在上苑中结缯缴弋凫雁嵗万头
　　雁夏小正云正月雁北乡乡者何也乡其居也九月遰鸿雁遰往也犹曰传其驿舍云尔非其居也禽经云雁一名翁鸡一名□鹑一名防又云鳱以水言自北而南□以山言自南而北张华注云鳱音雁随阳鸟也冬适南方集于江干之上故字从干□亦音雁中春寒尽雁始北向燕代尚寒犹集于山陆岸谷之间故字从厈博雅云【音加一音哥】鹅仓鳫【古雁字】也方言云自闗而西谓之鹅南楚之外谓之鹅或谓之鸧埤雅云周礼曰雁宜麦又六摰大夫执雁以知保身又欲有去就之义而不失其常故执雁也雁夜泊洲渚令雁奴围而警察飞则衔芦而翔以避缯缴有逺害之道非特取其有去就之义而已雁行斜步侧身故庄子谓士成绮雁行避影而问老子一名朱鸟法言曰能来能往者朱鸟之谓欤本草唐本注云雁为阳鸟冬则南翔夏则北徂时当春夏则孶育于北与燕相反燕来则雁往燕往则雁来故礼云秋鸿雁来春鸟至衍义曰雁人多不食者谓其知阴阳之升降分长少之行序世或谓之天厌亦道家之一説尔唐注云雁为阳鸟其义未尽兹盖得中和之气热则即北寒则即南以就和气所以为礼币者一取其信一取其和昏礼云下达纳采用雁执雁请问名纳吉用雁请期用雁又云挚不用死故诗曰噰噰鸣雁言用生者也古今注云雁自河北渡江瘦瘠能髙飞不畏缯缴江南饶沃每至还河北体肥不能髙飞尝衔芦长数寸以防防周书曰白露之日鸿雁来鸿雁不来逺人背畔小寒之日雁北乡雁不北乡民不懐至物类相感志云大曰鸿小曰雁夜宿洲中鸿在内雁在外逐更警避备狐与人之捕已山海经云雁门山雁出其间在髙栁北旧説鸿雁南翔不过衡山今衡山之旁有峰曰囘雁盖南地极燠人罕识雪者故雁望衡山而止尔雅翼雁鸿雁乃一物尔初无其别至诗注乃云大曰鸿小曰雁雁曷为有小者按淮南鸿烈云雁乃两来仲秋鸿雁来季秋候雁来候雁比于鸿雁而小故説诗推雁为鸿雁而别以此为雁也今北方有白雁似鸿而小色白秋深乃来来则霜降河北为之霜信盖曰霜降五日而鸿雁来寒露五日而候雁来候雁之来在霜降前十日所以谓之霜信也古者执贽虽用鸿雁然当亦通用此小者故春秋曹伯阳好田弋曹鄙人公孙疆获白雁献之汉武帝太子昏得白雁于上林以为防即此物也今月令及周书乃不复有鸿雁候雁之别月令则云八月鸿雁来九月鸿雁来賔周书则曰白露之日鸿雁来寒露之日又来既是一种何得前后不齐如此似不应耳许叔重注二雁则以为仲秋时候之雁从北汉中来过周雒南去至彭蠡季秋时候之雁从北汉中来南之彭蠡以为八月来者其父母也是月来者盖其子也羽翼穉弱故在后耳而賔字读属下句谓之賔雀不取来賔之义今淮南子乃竝作候雁此当有所据诗缉曹氏曰鸿雁之趾连蹄不能握木故易以鸿渐于木为失所不安之象书以彭蠡既潴阳鸟攸居为得其所尔雅云凫雁丑其足蹼其踵企邢疏云凫水鸟也雁阳鸟也蹼犹蹼属相着之谓也踵脚跟也凫雁之类脚指间有幕蹼属相着飞则伸其脚跟企直也埤雅云弱弓微矢乗风振之曰弋故楚人好以弱弓微矢加之归雁之上
　　按鸿雁非二物罗氏辩之甚悉元恪岂亦以为然故前篇释鸿此篇止释凫不又释雁耶但云纯白似鹤似别一种意即所谓霜信杜子美诗云故国霜前白雁来者是也若据今白露南翔之雁其色俱窃窃黄与鹅相似从无白者攷之诸儒传疏颇合因详录以备考
　　肃肃鸨羽
　　鸨鸟似雁而虎文连蹄性不树止树止则为苦故以喻君子从征役为危苦也
　　埤雅郭璞曰鸨似雁无后指毛有豹文一名独豹易林曰文山鸿豹肥腯多脂盖言此也闽谚曰鸨无舌兔无脾段氏云鸨鸭亦齝尔雅翼鸨者今之独豹也以鸨为豹声之讹耳鸨亦水鸟似雁而无后指上林赋曰鸿鹔鹄鸨鴐鹅属玉交精旋目烦鹜庸渠箴疵防卢羣浮乎其上是也鸨羽之诗言君子下从征役不得养其父母以喻鸨之集于苞栩苞棘苞桑盖水鸟而木栖既失其常又无后指尤非托于木者可谓不得其所矣段成式云鸨遇鸷鸟能激粪御之粪着毛悉脱今雕之毛能落众羽然其鸷烈足以服羽族此类之可推者鸨乃水鸟不以埶称而鸷鸟为之落羽此类之不可推者朱子曰鸨似雁而大无后趾陈氏曰其羽急疾孔氏曰鸨羽连蹄树立则为苦礼曰鸡肝雁肾鸨奥鹿胃郑云奥脾也説文曰鸨相次也从匕从十盖鸨性羣居如雁自然有行列故从□诗故曰鸨行
　　鸩彼飞隼
　　隼鹞属也齐人谓之击征【击一作鸷】或谓之题肩【一作眉】或谓之雀鹰春化为布谷者是也此属数种皆为隼
　　尔雅云鹰隼丑其飞也翚郭注云鼓翅翚翚然疾郑注云翚犹挥也谓鼓翅挥疾韦昭云隼今之鹗李善云鸷击之鸟通呼曰隼禽经云鹰好峙隼好翔凫好没鸥好浮又云鸟之小而鸷者皆曰隼大而鸷者皆曰鸠又云鹰以膺之鹘以搰之隼以尹之埤雅云鹰之搏噬不能无失独隼为有准故于文从水从隼司常曰鸟隼为旟盖鸟凤也画凤以象其徳画隼以象其威化书曰乌反哺仁也隼悯胎义也盖隼之击物遇懐胎者辄释不戮也考异邮云阴阳气贪故题肩击宋均云题肩有爪芒为阴中阳故击杀之
　　按月令仲春之节鹰化为鸠仲秋之节鸠复化为鹰列子云鹞之为鹯鹯之为布谷布谷久复为鹞淮南子曰鹑化为鹯鹯化为布谷布谷复为鹞据此疏又云隼化为布谷可见鹰隼鹑鹯鸠鹞布谷晨风诸鸟总顺节令以变形故尔雅曰属曰丑
　　值其鹭羽【坊刻振鹭于飞误】
　　鹭水鸟也好而洁白故汶阳谓之白鸟齐鲁之间谓之舂鉏辽东乐浪吴人皆谓之白鹭大小如防青脚髙尺七八寸尾如鹰尾喙长三寸头上有毛十数枚长尺余毵毵然与众毛异甚好将欲取鱼时则弭之今吴人亦养焉好羣飞鸣楚威王时有朱鹭合防飞翔而来舞则复有赤者旧鼓吹朱鹭曲是也然则鸟名白鹭赤者少耳此舞所持持其白羽也
　　尔雅鹭舂鉏邢疏云鹭一名舂鉏郭云白鹭也头翅背上皆有长翰毛今江东人取以为睫防名之曰白鹭缞诗陈风云值其鹭羽郑注云亦曰鹭鹚禽经云鹇鹭之洁又云寀寮雝雝鸿仪鹭序张注鹭白鹭也小不逾大飞有次序百官缙绅之象诗以振鹭比百寮雍容喻朝美埤雅鹭步于浅水好自低昻故曰舂锄也鹭色雪白顶上有丝毵毵然长尺余欲取鱼则弭之禽经曰鹭啄则丝偃鹰捕则角弭藏杀机也青脚喜翘髙尺七八寸善蹙捕鱼又其翔集必舞而后下每至水面数尺则必低曲少盘其埶与飞之时径起特异盖其天性舞而后下故诗于鹭于下曰醉言舞鹭于飞曰醉言归也禽经曰鹴好霜鹭好露字从露省以此亦或谓之白露今人畜之极有驯扰者每至白露降日则定飞而去俗説雄雌相盼则产阴阳自然变化论曰鹭目成而受胎鹤影接而懐卵鸳鸯交颈野鹊传枝物固有是哉鹭白鸟也故诗言白鸟翯翯以美文王之徳尔雅翼云鹭水鸟洁白而善为容江东人取毛为接防名白鹭缞亦曰白鹭簑或以红鹤毛间之隋乐志云建鼓商世所作又栖翔鹭于其上不知何代所加或曰鹄也取其声而逺闻或曰白鹭鼓精也或曰皆非也振振鹭鹭于飞鼓咽咽醉言归言古之君子悲周道之衰颂声之息饰鼓以鹭存其风流未知孰是隋志之説云尔考按梓人之职臝者羽者鳞者以为笋簴盖振古如此则所谓建鼓之鹭安知非商世所有陈风亦曰坎其击鼓宛丘之下无冬无夏值其鹭羽坎其击缶宛丘之道无冬无夏值其鹭翿翿或为纛羽为翿皆笋簴之所悬则鼓之上有鹭旧矣説诗者乃以鹭为舞者之翳而训值为持不知值者盖植立之义又曰振鹭于飞于彼西雝大雅论钟鼓必于辟雝之地春秋传则云西辟乐备是辟雝西辟西雝皆乐器之所在也大射仪建鼓在阼阶西南书亦云大贝鼖鼓在西房则西雝振鹭之飞为鼓上之鹭明矣鼓常在西振鹭在鼓之上有飞之象耳又説者以鹭为鼓精古今乐录云吴王夫差时有双鹭飞出鼓中而大云故有是名犹防稽雷门之鼓相传有鹤飞入其中鼓鸣闻洛阳后破鼓鹤遂飞去亦其类也后世有鼓吹曲亦以朱鹭为首或言朱鹭是汉曲説乐府者亦以为因饰鼓以鹭而为曲之名此则非也饰鼓以鹭而不朱朱自因瑞耳禽经曰朱鸢不攫肉朱鹭不吞鲤
　　按鹭一名属玉属玉乃是水鸟汉武以之名观云可以厌火恐亦非鹭姑存疑以俟博识者
　　维鹈在梁
　　鹈水鸟形如鹗而极大喙长尺余直而广口中正赤颔下胡大如数升囊好羣飞若小泽中有鱼便羣共抒水满其胡而弃之令水竭尽鱼在陆地乃共食之故曰淘河
　　尔雅鹈鴮鸅郭注今之鹈鹕也好羣飞沈水食鱼故名洿泽俗呼之为淘河禽经曰淘河在岸则鱼没沸河在岸则鱼出又云鹈志在水防志在木张注鹈鹕水鸟也似鹗而大喙长尺余颔下有胡如大囊受数升湖中取水以聚羣鱼候其竭涸奄取食之一名淘河诗曰维鹈在梁志在水也本草鹈鹕鸟如苍鹅颐下有皮袋容一二升物展缩由袋中盛水以养鱼一名淘河身是水沬唯胸前有两块肉如拳云防为人窃肉入河化为此鸟今犹有肉因名淘河郑云鹈鸪咮喙也言爱其觜埤雅淮南子云鹈鹕饮水数斗而不足鳣鲔入口若露而死盖鱼生水中而口不纳水也庄子曰鱼不畏网而畏鹈鹕言鹈以智力取鱼故鱼不畏网而畏之也诗曰维鹈在梁不濡其翼维鹈在梁不濡其咮盖鹈性羣飞沈水食鱼若遇小泽有鱼便各以胡去水令水竭鱼露乃共食之故号淘河洿泽则濡其咮翼宜矣今反取饱于梁不濡其翼非特不濡其翼且又不濡其咮故诗以刺小人不食其力无功而受禄也山海经云宪期之山多鹈鹕如鸳鸯而人足其鸣自呼前汉志鹈鹕集昌邑王殿下刘向以为水鸟色青青祥也
　　鸤鸠在桑
　　鸤鸠鴶鵴今梁宋之间谓布谷为鴶鵴一名击谷一名桑鸠按鸤鸠有均一之徳饲其子旦从上而下从下而上平均如一
　　禽经云鸤鸠戴胜布谷也亦曰鴶鵴亦曰获谷春耕也张华注雄曰鸤鸠戴胜生树穴中不巢生尔雅曰鴔戴鵀鵀即首上胜也头上尾起故曰戴胜而农事方起此鸟飞鸣于桑间云五谷可布种也故曰布谷月令曰戴胜降于桑一名桑鸠仲春鹰所化也此鸟鸣时耕事方作农人以为尔雅云鸤鸠鴶鵴郭注云今之布谷也江东呼为获谷邢疏云左传鸤鸠氏司空也诗召南维鹊有巢维鸠居之皆谓此也埤苍云鴶鵴方言云戴胜谢氏云布谷也按戴胜自生穴中不巢生而方言云戴胜非也郑注云即布谷也一名桑鸠一名击谷江东呼为获谷礼记谓之鸣鸠埤雅云鸤鸠秸鞠一名抟黍今之布谷江东呼为郭公不自为巢居鹊之成巢周官罗氏中春献鸠以养国老者鸠性不噎食之且复助气故也续礼仪志曰仲秋按户校年老者授之以杖其端刻鸠形鸠者不噎之鸟也禽经一鸟曰隹二鸟曰雔三鸟曰朋四鸟曰乗五鸟曰雇六鸟曰鶂七鸟曰□八鸟曰鸾九鸟曰鸠十鸟曰鸠字从九以此冯衍逐妇书曰口如布谷言其多声也尔雅翼云鸤鸠又呼拨谷似鹞长尾牝牡飞鸣翼相摩拂月令云鸣鸠拂其羽是也取其骨佩之宜夫妇夏小正云正月鹰则为鸠五月鸠为鹰月令仲春鹰化为鸠其目犹如鹰许叔重曰鹰化为鸠喙正直不鸷搏也一説鸠盖一巢而九鸟者诗曰鸤鸠在桑其子七兮又曰□鷜布谷好鸣之鸟故谓之鸣鸠月令所谓鸣鸠拂羽者今布谷为然小宛之诗曰宛彼鸣鸠翰飞戾天今鸠四时有子鸽每月有子
　　按尔雅释鸟又云鴔戴鵀郭璞云今亦呼为戴胜李巡云戴胜一名鴔明乎戴胜非鸤鸠矣不知禽经何无分别邢昺辩之甚详但邢氏谓与鹊巢之鸠同而欧阳氏又谓别是一种岂更有所据耶至李氏以为鸲鹆严氏以为击正其谬甚矣
　　鸱鸮鸱鸮
　　鸱鸮似黄雀而小其喙尖如锥取茅莠为巢以麻紩之如刺袜然县着树枝或一房或二房幽州人谓之鸋鴂或曰巧妇或曰女匠闗东谓之工雀或谓之过羸闗西谓之桑飞或谓之袜雀或曰巧女
　　尔雅鸱鸮鸋鴂邢疏舍人曰防鸮一名鸋鴂郭云防类诗豳风云鸱鸮毛传云防鸮鸋鴂先儒皆以为今之巧妇郭注此云防又注方言云鸋鴂防鸮鸱属非此小雀明矣是与先儒意异也今尔雅以郭氏为宗且依郭氏埤雅先儒以为鸱鸮即今巧妇郭注尔雅独云防类则璞与先儒异意以诗与尔雅考之宜如璞义盖尔雅言防鸮鸋鴂继云狂茅防怪鸱枭防则防鸮宜亦防类贾谊所谓鸾凤伏窜防鸮翺翔是也诗曰鸱鸮鸱鸮既取我子无毁我室则其语似戒鸱鸮之词正如黄鸟之诗非鸱鸮自道也防贤云鸱鸮惜功爱子及室误矣其二章曰迨天之未阴雨彻彼桑土绸缪牖户迨天之未阴雨及其闲暇之譬也彻彼桑土绸缪牖户明其政刑之譬也孔子曰为此诗者其知道乎及其国家闲暇明其政刑孰敢侮之为是故也东莱吕氏曰鸋鴂防鸮之别名郭景纯陆农师所解皆得之方言云自闗而东谓桑飞曰鸋鴂此乃陆玑疏所谓巧妇似黄雀而小其名偶与鸱鸮之别名同与尔雅之所载实两物也毛郑误指以解诗欧阳氏虽知其失乃并与尔雅非之盖未攷郭景纯之注耳朱注云鸱鸮鸺鹠恶鸟攫鸟子而食者也蓝田吕氏曰恶声之鸷鸟也有鸮萃止翩彼飞鸮为枭为防盖枭之类也华谷严氏曰防鸮喜破鸟巢而食其子山阴陆氏曰防鸺一名只狐鸮服车之类尔雅又云鵅鵋防注今江东呼为鸺鹠为鵋欺亦谓之鸲鵅又云怪鸱注即防鸺也见广雅今江东通呼此属为怪鸟庄子云鸺鹠夜撮蚤察毫末昼出瞑目不见丘山言殊性也博物志云鸺鹠一名鵄鸺昼日无见夜则目至明人截爪甲弃露地此鸟夜至人家拾取爪视之则知吉凶辄便鸣其家有殃本草云钩鵅入城城空入宅宅空怪鸟也又有鸺鹠亦是其微小而黄夜能食人手爪知人吉凶纂文曰鸺鹠夜能食蚤虱蚤爪音相近俗人云拾人弃爪相吉凶妄説也淮南万毕术曰鵄鸺致鸟取鵄鸺折其大羽绊其两足以为媒张罗其傍则鸟聚矣欧阳氏云今鸮多攫鸟子而食名物疏云鸱鸮名鸋鴂巧妇亦名鸋鴂故先儒多误以防鸮为巧妇其实防鸮是鸮类耳卫风流离之子此土枭也陈风有鸮萃止此尔雅之枭防也竝非此防鸮朱传以为鸺鹠则又误鸺鹠尔雅谓之鵅鵋防又云怪鸱不得为防鸮也若巧妇乃周颂之桃虫耳据本草则鵋防鸺鹠又是二物及郑氏云鹪鹩生题肩与鸮亦无所出难以管见定其然否韩诗説云防鸮鸋鴂鸟名也防鸮所以爱养其子者适以病之爱怜养其子者谓坚固其窠巢病之者谓不知托于大树茂枝反敷之苇防风至防折有子则死有卵则破是其病也与荀子所説鸠同杨倞荀子注云鸠鹪鹩也是韩婴亦以防鸮为巧妇也按经云既取我子无毁我室虽云比拟之词其为恶鸟无疑矣严华谷云喜破鸟巢而食其子朱晦庵云攫鸟子而食极合风人之防陆元恪认为巧妇释文全非大凡説诗者鸟兽草木之名固应详覈亦必得顾母法方解人颐若夫流离之子显然借恶鸟以斥衞人朱子云流离漂散也谓之何哉
　　鹳鸣于垤
　　鹳鹳雀也似鸿而大长颈赤喙白身黑尾翅树上作巢大如车轮卵如三升杯望见人按其子令伏径舍去一名负釡一名黑凥一名背灶一名皁裙又泥其巢一傍为池含水满之取鱼置池中稍稍以食其雏若杀其子则一村致旱灾
　　禽经云鹳仰鸣则晴俯鸣则阴广雅云背灶皁帔鹳雀也韩诗章句曰鹳水鸟巢居知风穴处知雨天将雨而蚁出壅土鹳鸟见之长鸣而喜本草衍义云鹳头无丹项无乌带身如鹤者是兼不善唳但以喙相击而鸣多在楼殿上作窠杂俎云江淮谓羣鹳旋飞为鹳井鹳亦好羣飞陈藏器云人探巢取其子六十里旱能羣飞薄霄激云云散雨歇其巢中以泥为池含水满中养鱼及蛇以哺其子自然论云鹳影接而懐卵禽经云覆卵则鹳入水张注云鹳水鸟也伏卵时数入水冷则不取礜石周卵以助暖气故方术家以鹳巢中礜石为真物也埤雅云鹳形状略如鹤每遇巨石知其下有蛇即于石前如术士禹步其石阞然而转南方里人学其法者伺其养雏缘木以蔑絙缚其巢鹳必作法解之乃于木下铺沙印其足迹而仿学之又泥其巢一傍为池以石宿水今人谓之鹳石飞则将之取鱼置池中稍稍以饲其雏俗説鹊梁蔽形鹳石归酒又曰礜石温鹳石凉故能卵不毈水不臭腐也拾遗记曰鹳能聚水巢上故人多聚鹳鸟以攘却火灾尔雅翼云鹳生三子一为鹤鸠生三子一为鹗言万物之相变也易之中孚九二鸣鹤在阴上九翰音登于天説者以为鹳者别于鹤也震为鹤阳鸟也防为鹳阴鸟也鹤感于阳故知夜半鹳感于阴故知风雨鹳生鹤者巽极成震极阴生阳之谓也今人通呼鹳为鹳鹤
　　按诗攷异字云雚鸣于垤説文云小爵也想即尔雅所谓鹳鷒鶝鶔也郭图赞云鹳鷒之□一名羿应衔镝矢不着地逢缩手养由不睨此鸟捷劲异常与本章意义不合不知伯厚何据
　　鸿飞遵渚
　　鸿鹄羽毛光泽纯白似鹤而大长颈肉美如雁又有小鸿大小如凫色亦白今人直谓鸿也
　　易曰渐初六鸿渐于干六二鸿渐于磐九三鸿渐于陆六四鸿渐于木九五鸿渐于陵上九鸿渐于陆礼曰前有车骑则载飞鸿飞鸿则有行列故也载谓合剥皮毛举之竿首若所谓以鸿脰韬杠者禽经鸿仪鹭序张注鸿雁属大曰鸿小曰雁飞有行列也圣人皆以鸿鹭之羣拟官师也又云鸿雁爱力遇风迅举孔雀爱毛遇雨髙止子云鸿飞冥冥弋人何簒焉尸子云鸿鹄之鷇羽翼未合而有四海之心陈琳曰陆陷蘂犀水截轻鸿轻鸿鸿毛也传曰轻于鸿毛今人试刀剑令发浮转于水以刃断之观其铦钝水截轻鸿殆类是也博物志曰鸿毛为囊可以渡江不漏又云鸿鹄千嵗者皆胎产鸿雁大略相以中秋来賔一同也鸣如家鹅二同也进有渐飞有序三同也雁色苍而鸿色白一异也雁多羣而鸿寡侣二异也毛有粗细形有大小埤雅诗曰鸿飞遵渚公归无所于女信处鸿飞遵陆公归不复于女信宿盖鸿之为物也其进也有渐其飞有序又其羽可用为仪君子之道也故此以况周公易曰渐之进也公归东都则之进也然未至西都故为不复易曰其羽可用为仪吉不可乱也郑笺云鸿大鸟也不宜与凫鹥之属飞而循渚以喻周公今与凡人处东都之邑失其所也按鹄小鸟也射者设之以命中鸟小而飞疾故射难中是以中之为儁似非鸿或云鹄即是鹤意陆玑所见略同但云鸿肉美如雁似与雁非一物
　　翩翩者鵻
　　鵻其今小鸠也一名防鸠幽州人或谓之鷱梁宋之间谓之鵻州人亦然
　　尔雅云隹其鳺鴀邢疏云舍人曰鵻一名鳺鴀李巡曰今楚鸠也某氏引春秋云祝鸠氏司徒祝鸠即鵻其鳺鴀者故为司徒也郭云今防鸠诗曰翩翩者鵻又毛传云鵻夫不也一宿之鸟郑笺云一宿者一意于所宿之木又云鸟之谨慤者人皆爱之此是谨慤孝顺之鸟也郑注云亦曰祝鸠今所谓鹁鸠也谨愿之鸟其指之之辞鸟之短尾者皆谓之隹唯夫不专名焉故指隹为夫不也广雅云鷱鸠也鸠防鸠辟鷱□鸠鵴鸠也埤雅云鵻今鳻鸠一名荆鸠一名楚鸠一名防鸠一名乳鸠一名鵴鸠一名鸠一名防鸠方言曰鸠自闗而西秦汉之间谓之鵴鸠其大者谓之鳻鸠其小者谓之鸠或谓之防鸠或谓之防鸠梁宋之间谓之防鳸鸠性慈孝慤谨故聴声考详篇曰雀声惨毒鸠声慈念一曰祝鸠或曰鵻与鸤鸠皆壹鸟也故有尸祝之号尸鸠性壹而慈祝鸠性壹而孝故一名尸一名祝今鵻类赋尾皆促故其字从隹説文曰隹鸟之短尾总名也禽经曰拙者莫如鸠巧者莫如鹘尔雅翼云隹鸠孝鸟故少皥氏以为司徒一名祝鸠又名防鸠似斑鸠而臆无绣采又头有赘物之拙者不能为巢才架数枝往往破卵无巢不能居天将雨则逐其雌霁则呼而反之今人辨其声以为无屋住云防既孝鸟故养老之杖仿之汉仲秋之月县道皆按户比民年始七十者授之以玉杖杖长尺端以鸠鸟为饰王子年记少皥时事称帝子与皇娥泛于海上以桂枝为表结薰茅为旌刻玉为鸠置于表端则鸠杖之起亦逺矣琴操曰舜耕厯山思慕父母见鸠与母俱飞鸣相哺食感思作歌今之青防禽经曰防上无寻鹨上无常言二鸟之起不过寻丈嵗时记称四月有鸟如乌鸿先鸡而鸣声云加格加格民此鸟鸣则入田以为催人犂格也亦一引尔雅乌防即鵧鸠并摰虞槐赋春宿教农之鸠鸠与扈异又以为春扈曰鳻鶞主五土宜于水者也则误矣淮南亦云孟夏之日以熟谷禾鸪鸠长鸣为帝嵗盖亦谓此许叔重以为鸪鸠布谷未知孰是诗缉曰鵻鹁鸠也即郯子祝鸠氏司徒也鵻一鸟而十四名鵻也隹其也鹁鸠也祝鸠也鳺鴀也鵴鸠也鸠也鹍鸠也楚鸠也鳻鸠也荆鸠也防鸠也鵴鸠也防鸠也左传杜预注曰祝鸠孝故主于教民
　　按鸠甚多其名亦纷纷不一如防鸠□鸠防鳸青防鷱鸊鷱之不可枚举何严氏止云十四名耶但张揖云隹□也惑人甚矣若斑鸠据张华禽经注云班次序也凡哺子朝从上下从下上他鸟皆否其为鸤鸠无疑矣防人但能辨鸣鸠非班鸠不能辨班鸠是鸤鸠皆泥斑文之斑而不知班列之班也凡鸠皆好鸣故冯衍逐妇书云口如布谷罗氏遂混鸤鸠鸣鸠为一鸟与陆氏分疏之意甚相矛盾
　　脊令在原
　　脊令大如鷃雀长脚长尾尖喙背上青色腹下白颈下黑如连钱故杜阳人谓之连钱
　　禽经曰防鸰友悌张注雀属也尔雅曰防鸰雝渠毛诗曰水鸟也大雀髙尺尖尾长喙颈黑青色腹下正白飞则鸣行则揺又曰鹡鸰在原兄弟急难鹡鸰共母者飞鸣不相离诗人取以喻兄弟相友之道也博雅□鳽【音形】也埤雅云义训曰防鸰钱母其颈如钱文其鸣自呼或曰首尾相应飞且鸣者故谓之雝渠渠之言勤也物类相感志曰俗呼雪姑其色苍白似雪鸣则天当大雪极为验矣尔雅翼鹡鸰水鸟唐明皇时有鹡鸰数十集麟徳殿廷木翔栖浃日魏光乗作颂以为天子友悌之祥诗缉云脊令飞则鸣行则揺在原者是其行时也非在原不见其行故以在原言之脊令行而在原则揺其身首尾相应如兄弟急难相救也世以手足喻兄弟亦谓如左右手之相救一体同气天性自然至亲至切之喻也小宛取义在于飞则鸣故曰题彼脊令载飞载鸣此诗取义在于行则揺故曰鹡鸰在原程子以为脊令首尾相应是也郑氏以为水鸟宜在水中在原则失其常处故飞鸣以求其非也今雪姑非水中之鸟若失其常处而飞鸣以求其凡鸟皆然何独脊令哉
　　按诗攷作防鸰在原惟石经作脊令今江南洲渚间多有之其状小如雀轻俊可爱张茂先云髙尺恐误
　　鴥彼晨风
　　晨风一名鹯似鹞青黄色燕含钩喙向风揺翅乃因风飞急疾击鸠鸽燕雀食之
　　尔雅云晨风鹯邢疏云舍人曰晨风一名鹯挚鸟也郭云鹞属郑云似鹞而小禽经云曰鹯张注云晨风也向风揺翅其回迅疾状类鸡色青搏燕雀食之左传云若鹰鹯之逐鸟雀列子曰鹞之为鹯鹯之为布谷布谷久复为鹞也孟子所谓为丛敺爵者鹯禽经曰□好风□恶雨然则谓之晨风可知也已又曰鹯鹯之信不如雁周周之智不如鸿今鹯亦去来有时字从亶又可知矣
　　鹤鸣于九臯
　　鹤形状大如鹅长脚青黑髙三尺余赤顶赤目喙长四寸余多纯白亦有苍色苍色者人谓之赤颊常夜半鸣淮南子亦云鸡知将旦鹤知夜半其鸣髙亮闻八九里雌者声差下今吴人园囿中及士大夫家皆养之鸡鸣时亦鸣
　　浮丘伯相鹤经云鹤者阳鸟也而游于阴因金气依火精以自养金数九火数七故禀其纯阳也生二年子毛落而黑毛易三年顶赤为羽翮其七年小变而飞薄云汉复七年声应节而昼夜十二时鸣鸣则中律百六十年大变而不食生物故大毛落而茸毛生乃洁白如雪故泥水不能汚或即纯黑而缁尽成膏矣复百六十年变止而雌雄相视目睛不转则有孕千六百年形定饮而不食与鸾凤同羣胎化而产为仙人之骐骥矣夫声闻于天故顶赤食于水故喙长轩于前故后指短栖于陆故足髙而尾凋【一作周】翔于云故毛丰而肉疎且大喉以吐故修颈以纳新故天夀不可量所以体无青黄二色者土木之气内养故不表于外也是以行必依洲屿止不集林木盖羽族之清崇者也玉策纪曰千载之鹤随时而鸣能翔于霄汉其未千载者终不及于汉也其相曰瘦头朱顶则冲霄露眼黑睛则逺视隆鼻短喙【一作啄】则少瞑防【故解反又音谐】颊防【得宅反】耳则知时长颈竦身则能鸣鸿翅鸽膺则体轻凤翼雀尾则善飞龟背鼈腹则伏产轩前垂后则防舞髙胫麄节则足力洪髀纎指则好翘圣人在位则与凤皇翔于郊甸周易曰鸣鹤在阴其子和之禽经鹤以声交而孕张注雄鸣上风雌承下风则孕又云露翥则露张华注云露禽鹤也古今注鹤千载变苍又千载变黑所谓鹤也子野鼓琴鹤来舞露下则鹤鸣也鹤之驯养于家庭者饮露则飞去埤雅鹤性警至八月白露降流于草上防滴有声因即髙鸣相警移徙所宿处虑有变害也盖鹤体洁白举则髙至鸣则逺闻性又善警行必依洲屿止不集林木故诗易以为君子言行之象禽经曰鹤以怨望防以贪顾鸡以嗔睨鸭以怒瞠雀以猜瞿燕以狂防视也鸎以喜转乌以悲啼鸢以饥鸣鹤以洁唳枭以凶呌鸱以愁啸鸣也今鹤雌雄相随如道士步斗履其迹而孕内典曰鹤影生禽经曰鹤爱阴而恶阳雁爱阳而恶阴尔雅翼云鹤一起千里古谓之仙禽以其于物为夀淮南曰鹤夀千嵗以极其游繁露曰鹤知夜半鹤水鸟也夜半水位感其生气则喜而鸣所以夀者无死气于中也性好在阴故谓其羽为阴羽周书曰阴羽凫旌解者曰鹤凫羽为旌也禽经又曰鹤老则声下而不能髙近而不能尞书又言鹤体无青黄二色者木土之气内养故不表于外然本草云鹤有有黄有白有苍则鹤之老者百六十年则有纯白纯黑若黄鹤古人常言之又多言鹄鹄即是鹤音之转后人以鹄名颇着谓鹤之外别有所谓鹄故埤雅既释鹤又释鹄汉昭时黄鹄下建章宫太液池而歌则名黄鹤神异经鹤国有海鹄衞懿公好鹤齐王使献鹄于楚如蕙帐空兮夜鹤怨楚辞黄鹤一举及田饶説鲁哀公言黄鹄或为鹤或为鹄者甚多以此知鹤之外无别有所谓鹄也古以鹤为祥故立之华表説文桓亭邮表也一説汉法亭部四角建大木贯以方表名曰桓表又鹤之膝特隆故吴矛骹大者名鹤膝又作诗者以中字平为寉膝通卦验云立夏清风至而鹤鸣玉防记云千嵗之鹤随时而鸣能登木色纯白脑尽成骨其未千嵗者终不集于林也本草云穆天子传曰天子至巨搜二氏献白鹤之血以饮天子血主益气力
　　余游焦山遍访鹤铭杳不可得及过三诏洞之右遇一僧叩之笑指岩下顽石曰在江之涘久为雷神所击山中人但云霹石谁识鹤铭耶因与余猿臂而下幸是时水落石出得盘旋纵观乱石嵯峨字句分裂不可读张子厚所谓仅存百三十余言者今不能留其半矣然其笔法之妙华阳之名具在拟纪其事以析千古之疑而南村田叟先我心因附录鹤疏之后以备参考○鹤铭华阳真逸譔上皇山樵鹤夀不知其纪也壬辰嵗得于华亭甲午嵗化于朱方天其未遂吾翔廖廓耶奚夺之遽也廼裹以黄之币藏兹山之下仙家无隐我故立石旌事篆铭不朽词曰相此胎禽浮丘着经乃征前事我传尔铭余欲无言尔其藏灵雷门去鼓华表留形义惟彷佛事亦微防尔将何之解化惟宁后荡洪流前固重扄右割荆门厯下华亭奚集真侣尔作铭丹阳外仙尉江阴真宰右刻在镇江焦山下顽石上潮落方可模相传为晋王右军书惟宋黄睿东观余论云为陶隠居书良是其曰今审定文格字法殊陶景景自号华阳隠居今号真逸者岂其别号欤又其着真诰但云己夘嵗而不着年名其他书亦尔今此铭壬辰嵗甲午嵗亦不书年名此又可证云壬辰嵗梁天监十一年也甲午者十三年也按隠居天监七年东游海岳权驻防稽永嘉十一年乙未嵗始还茅山其弟子周子良仙去为之作传即十一年十三年正在华阳矣后又有题丹阳尉江阴宰数字当是效陶书故题于石侧也王逸少以晋惠帝大安二年癸亥嵗年五十九至穆帝升平五年辛酉嵗卒则成帝咸和九年甲午嵗逸少方年二十三至永和七年辛亥嵗年三十八始去防稽闲居不应二十三嵗已自称真逸也又未官于朝及闲居时不在华阳以是考之决非王右军书也审矣欧阳文忠公以为不王右军法而类顔鲁公又疑是顾况云道号同又疑王瓒皆非睿字长孺号云林子邵武人又董逌书跋第六卷载南阳张举子厚所记云鹤铭今存于焦山凡文章句读之可识及防画之仅存者百三十余言而所亡失几五十字计其完书盖九行行之全者二十五字而首尾不预焉熙宁三年春余索其逸遗于焦山之阴偶得十二字于乱石间石甚迫隘偃卧其下然后可读故昔人未之见而世不传其后又有丹阳外仙江阴真宰八字与华阳真逸上皇山樵为似是真侣之号今取其可考者次序之如此又董君自书其后云文忠集古录谓得六百字今以石校之为行凡十八为字二十五安得字至六百疑书之误也余于崖上又得唐人诗诗在贞观中已列铭后则铭之刻非顾况时可知集古录岂又并诗系之耶君字彦逺号广川东平人又国朝郑枃衍极第二卷论鹤铭而刘有定释云润州图经以为王羲之书或曰华阳真逸顾况号也蔡君谟曰鹤文非逸少字东汉末多善书惟隷最盛至于晋魏之分南北差异钟王楷法为世所尚元魏间尽习隷法自隋平陈中国多以楷隷相参鹤文有隷笔当是隋代书曹士冕曰焦山鹤铭笔法之妙为书家冠冕前辈慕其字而不知其人最后云林子以为华阳隠居为陶景及以句曲所刻隠居朱阳馆帖参挍然后众疑释然其鉴赏可谓精矣以余考之一本山樵下有书字真宰下有立石二字一本我传尔铭作出于上真尔其藏灵作纪尔嵗辰张举本作丹阳外仙邵亢本作丹阳仙尉又有作丹阳外仙尉者且中间词句亦多先后不同尚俟拏舟过杨子手自模印以稽其得失之一二可也
　　宛彼鸣鸠
　　鹘鸠一名斑鸠似鹁鸠而大鹁鸠色无绣项阴则屏逐其匹晴则呼之语曰天将雨鸠逐妇是也斑鸠项有绣文斑然今云南鸟大如鸠而黄啼鸣相呼不同集谓金鸟或云黄当为鸠声转故名移也又云鸣鸠一名爽又云是鹯
　　尔雅云鶌鸠鹘鸼邢疏云春秋左传云鹘鸠氏司事也杜注云鹘鸠鹘鸼也春来秋去故为司事即此鶌鸠也舍人曰鶌鸠一名鹘鸼今之斑鸠孙炎曰鹘鸠一名鸣鸠月令云鸣鸠拂其羽郭云似山鹊而小短尾青黑色多声今江东亦呼为鹘鸼按旧説及广雅皆云斑鸠非也郑注云鹘鸼音骨嘲今谓之鸜鹆广雅谓为斑鸠误矣斑鸠鹁鸠也孔疏云毛传鸣鸠鹘雕陆徳明曰鹘音骨雕涉交反字林作鸼云骨鸼小种鸠也博雅云鹘鸼□鸠也本草鹘嘲其鸟南北总有似鹊尾短黄色在深林间飞翔不逺北人名鸜□尔雅云鸤鸠似鹊鹘鸼似鹊尾短多声东京赋云鹘嘲春鸣或呼为骨雕周书时训云谷雨又五日鸣鸠拂其羽鸣鸠不拂其羽国不治兵埤雅云鸣鸠一名鸴鸠庄子所谓蜩与鸴鸠笑之者是也盖此似山鹊而小释鸟曰鸴山鹊也故此一名鸴鸠又其短尾青黑色多声故此一名鸣鸠也许慎云鸣鸠奋迅其羽直刺上飞数千丈入云中又鹘鸠性食桑葚然过则醉而伤其性故诗云于嗟鸠兮无食桑葚陆玑云鹘鸠一名斑鸠盖斑鸠似鹁鸠而大鹁鸠色无绣项阴则屏逐其匹晴则呼之语曰天将雨鸠逐妇者是也斑鸠项有绣文斑然故曰斑鸠则与此鹘鸠全异玑之言非今此鸟喜朝鸣故一曰鹘嘲也凡鸟朝鸣曰嘲夜鸣曰防禽经曰林鸟以朝嘲水鸟以夜防今林栖多朝鸣水宿多夜呌尔雅翼云鶌鸠春来冬去备四时之事故少皥以为司事之官诗缉曰鸣鸠鹘雕也即氓诗食葚之鸠郯子所谓鹘鸠氏司事庄子所谓鸴鸠也
　　按陆疏今云南以下文义支离不相属而尔雅禽经诸书从未有名爽者若云是鹯则向风揺翅搏逐鸟雀絶非鸠益明矣又按鸠拙而安鸜鹆剔舌而语师旷辨之甚明而村童牧防皆能识之何郑氏李氏认为鸜鹆耶
　　交交桑扈
　　桑扈青雀也好窃人脯肉脂及筩中膏故曰窃脂尔雅桑鳸窃脂邢疏桑鳸一名窃脂郭注云俗谓之青雀觜曲食肉好盗脂膏因名云郑诗笺云窃脂肉食陆玑诸儒説窃脂皆谓盗脂膏即如下云窃窃黄者岂复盗窃黄乎按下篇释兽云虎窃毛谓之虦猫魋如小熊窃毛而黄窃毛皆谓浅毛窃即古之浅字但此鸟其色不纯窃浅黑也窃蓝浅青也窃黄浅黄也窃丹浅赤也四色皆具则窃脂为浅白也而诸儒必谓盗窃脂膏者以此经下别云桑鳸与窃窃黄等竝列则为浅白者也春秋九鳸是也此是别一种青雀好窃脂肉目验而然诗小雅交交桑扈是也且郑郭璞陆玑皆当世名儒无容不知窃为浅义脂为白色而待后人駮正也后人不达此防妄説异端非也郑注云按此鸟今谓之蜡觜性甚慧可教色微緑其觜似蜡言浅有脂色此所谓其觜之色也尔雅又云老鳸鴳春鳸鳻鶞夏鳸窃秋鳸窃蓝冬鳸窃黄桑鳸窃脂棘鳸窃丹行鳸唶唶宵鳸啧啧郭注云老鳸今鴳雀诸鳸皆因其毛色音声以为名邢疏李巡云诸鳸别春夏秋冬四时之名唶唶啧啧鸟声也按昭十七年左传云九鳸为九农正以此八鳸并上老鳸鴳为九贾逵注云春鳸鳻鶞相五土之宜趣民耕种者也夏鳸窃趣民耘苖者也秋鳸窃蓝趣民收敛者也冬鳸窃黄趣民盖藏者也棘鳸窃丹为果驱鸟者也行鳸唶唶昼为民驱鸟者也宵鳸啧啧夜为农驱兽者也桑鳸窃脂为蚕驱雀者也老鳸鴳鴳趣民收麦令不得晏起者也舍人樊光注尔雅其言亦与贾同其意皆谓以鳸为官还令依此诸鳸而动作也然则趣民耕耘及收敛盖藏其事可得召民使聚而总号令之其为果驱鸟为蚕驱雀岂得多置官方使之就果树入蚕室为民驱之哉又昼驱鸟夜驱兽不可竟日通宵常在田野溥天之下何以可周且其言不经难可据信也故郭氏及杜预皆不从也埤雅淮南子曰马不食脂桑鳸不啄粟非廉也桑扈盖一名而二种释鸟云桑扈窃脂鳭鹩剖苇此桑扈之一种也盖对剖苇者言之则窃脂者所谓青质嘴曲食肉好盗脂膏以其性言也对窃丹者言之则窃脂者所谓素质其翅与领皆莺然而有文章以其色言也左传曰九扈为九农正贾逵樊光云云説者非之以为入林为果驱鸟入室为驱雀昼驱鸟夜驱兽穷日通宵常在田野非先王所以建官之意则亦以误矣盖九鳸农桑鸟故先王名官以主农桑之事取其意云耳非谓依此诸扈使之动作也窃脂言浅白固其理也且尔雅主诗言之而小雅桑扈所取者有两窃脂故尔雅亦两解也犹之无羊云九十其犉良耜云杀时犉牡尔雅有黑唇犉又有牛七尺为犉是也诗纪欧阳氏曰彼桑扈食肉之鸟今无肉以食则相与羣飞杂乱循场而争粟有如国人失其常业而至于穷寡乃相与争讼而入于岸狱丘氏曰桑扈肉食者今循人之谷场而食粟喻肉食之贪也
　　按鸟兽异类而同名者甚多拘儒泥而相駮殊为可笑如夏扈曰窃禽经云窃曰雕乃是搏击之鸟又山海经云崌有鸟焉如鹗赤身白首其名窃脂絶不相类邢氏谓窃脂为浅白如窃窃黄之例颇快人意但郭氏陆氏俱云青雀亦必因其毛色而名得毋与窃蓝之秋鳸相混耶若鳭鹩一名剖苇江东人呼为芦虎农师亦认为鳸误矣
　　有集维鷮
　　鷮微小于翟也走而且鸣曰鷮鷮其尾长肉甚美故林虑山下人语曰四足之美有麃两足之美有鷮麃者似鹿而小
　　尔雅云鷮雉邢疏云鷮雉者郭云即鷮鸡也长尾走且鸣説文云长尾雉走鸣乗轝以尾为防釳着马头上山海经女几山其鸟多白鷮埤雅云辥综曰雉之健者为鷮尾长六尺字説曰从乔尾长而走且鸣则其首尾乔如也禽经云火为鷮亢为鹤郑渔仲云鹞雉即鷮雉也青质而有五采者
　　按雉之甚多故尔雅列举其名但首列鹞雉鷮雉鳪雉鷩雉郭景纯认为四物郑渔仲认为二物大相矛盾陆农师从郭氏之説亦释鹞又释鷮然味下文秩秩海雉鸐山雉似当以郑説为正
　　又按严氏诗缉引陆疏详略不同岂宋本与今本相传之误耶因两存以备参考　鷮是雉中之别名陆玑曰微小于翟走而且鸣音鷮鷮然其色如雌雉尾如雉尾而长其头上有肉冠冠上藂毛长数寸如雄雉尾角也其肉甚美故林虑山下人语曰四足之美有麃两足之美有鷮麃者似鹿而小也
　　凤皇于飞
　　凤雄曰凤雌曰皇其雏为鸑鷟或曰凤皇一名鶠非梧桐不栖非竹实不食非醴泉不饮
　　大戴礼云羽虫三百六十凤皇为之长禽经云凤雄凰雌亦曰瑞鶠亦曰鸑鷟羽族之君长也尔雅云鶠凤其雌皇邢疏郭云瑞应鸟鸡头蛇颈燕颔龟背鱼尾五彩色髙六尺许説文云神鸟也字从鸟凡声凤飞则羣鸟从以万数故凤古作朋字山海经曰丹穴之山有鸟焉其状如鹤五彩而文名曰凤首文曰徳翼文曰顺背文曰义膺文曰仁腹文曰信饮食自歌自舞京房易传曰凤凰髙丈二广雅云凤皇雄鸣曰即即雌鸣曰足足昏鸣曰固常晨鸣曰发明昼鸣曰保长举鸣曰上翔集鸣曰归昌翳鸟鸾鸟鹔鷞鸑鷟鸹【音古活切】筩【音动】鵕防广昌鹪明凤皇属也埤雅云凤神鸟俗呼鸟王王文公曰凤鸟有文河图有画非人为也旧云凤皇其翼若干其声若箫不啄生虫不折生草不羣居不旅行不罹罗网一説干臯断舌则坐歌孔雀拍尾则立舞人胜之也鸾入夜而歌凤入朝而舞天胜之也尔雅曰鶠凤其雌皇凤鸟之美者能君其类雌则美而不大故其雌皇又龙乗云凤乗风故谓之鶠鶠偃也众鸟偃服焉尔雅翼云韩诗外传曰黄帝即位宇内和平惟思凤象召天老而问之天老对曰夫凤象鸿前而麐后蛇颈而鱼尾鹳颡而鸳思龙文而龟背燕颔而鸡啄五彩具出东方君子之国翺翔四海之外过昆仑饮底柱濯羽弱水宿丹穴见则天下大安宁又有六九苞之説鸿前者轩也麐后者丰也蛇颈者宛也鱼尾者岐也鹳颡者椎也鸳思者张也龙文者致也龟背者隆也燕颔者方也鸡喙者钩也六像头像天者圆也目像日者明也背像月者偃也翼像风者舒也足像地者方也尾像纬者五色具也九苞口包命者不妄鸣也心合度者进退精也耳聴达者居髙明也舌诎伸者能变声也彩色光者文彩呈也冠矩朱者南方行也距鋭钩者武可称也音激者声逺闻也腹文户者不妄纳也行鸣曰归嬉止鸣曰提扶夜鸣曰善哉晨鸣曰贺世飞鸣曰郎都知我者唯黄持竹实来译其音而附之声也黄帝使伶伦制十二筩聴凤鸣其雄鸣为六雌鸣亦六比黄钟之宫而皆可以生之是为律本少皥氏以其鸣合十二律故设凤鸟氏之官以为厯正及帝舜之世作箫以象之故箫韶九成凤凰来仪禽经曰□以鸣鸣凤凤以仪仪□仪匹也如衞诗实维我仪是也南思州北甘山壁立千仞有水飞下猿狖不能至凤皇巢其上彼人呼为凤皇山所食亦虫鱼遇大风雨或飘堕其雏小者犹如鹤而足差短南人截取其觜谓之鳯皇杯蔡衡对光武凡凤有五多赤色者乃凤多黄色者鹓雏多青色者鸾多紫色者鸑鷟多白色者鹄禽经亦曰青凤谓之鹖赤凤谓之鹑黄凤谓之鸾白凤谓之鹔紫凤谓之鷟説文亦曰五方神鸟东方曰发明南方曰焦明西方曰鹔鷞北方曰幽昌中央曰凤皇则此五者皆凤使不足道不至为怪祥矣而乐叶图征説五凤皆五色为瑞者一为孽者四鹔鷞疫之感发明丧之感焦明水之感幽昌旱之感且既称为凤首翼背膺腹文皆合五常岂应为孽盖汉儒既夸大其辞推凤为希世之瑞夸而无验极而必反则又推之以为孽反覆无所据皆不足取也至若汉书云凡五色大鸟似凤者多羽虫之孽是则异鸟之不知名者也遽可凤之耶淮南子曰三皇凤至于庭三代凤至于泽徳弥浇所至弥逺徳弥精所至弥近左传云凤鸟氏司厯杜预云凤知时故以名厯官礼运云凤以为畜故鸟不獝元命包云火离为凤运斗枢云天枢得则凤皇翔斗威仪曰君乗土而王其政太平凤皇集于林苑乐叶图征云五音克谐各得其伦则凤皇至动声仪云镇星不逆行则凤皇至帝王世纪云国安其主好文则凤皇翔庄子云凤带圣撄仁左智右贤瑞应图云凤皇仁鸟王者不刳胎剖卵则至
　　肇允彼桃虫
　　桃虫今鹪鹩是也微小于黄雀其雏化而为雕故俗语鹪鹩生雕
　　尔雅云桃虫鹪其雌鴱邢疏舍人曰桃虫名鹪其雌名鴱郭云鹪桃雀也俗呼为巧妇此鹪小鸟而生雕鹗者也诗周颂云肇允彼桃虫郑注云鴱一名鹪鹩一名鹪一名桃雀俗呼巧妇禽经云鹪巧而危张注鹪桃雀也状黄雀而小燕人谓之巧妇亦谓之女闗东人呼曰巧雀亦谓之巧女喙尖取茅莠为巢防以缣麻若纺绩为巢或一房或二房悬于蒲苇之上枝折巢败巧而不知所托孔疏云毛传桃虫鹪也鸟之始小终大者笺又言鹪之所为鸟题肩或曰鸮皆恶声之鸟定本集注皆云或曰防恶鸟也按月令季冬云征鸟厉注云征鸟题肩齐人谓之击征或曰鹰然则题肩是鹰之别名与鸮不类鸮自恶声之鸟鹰非恶声不得云皆恶声之鸟也説文云鹪桃虫也郭璞云桃虫巧妇也方言説巧妇之名自闗而东谓之桑飞或谓之工雀或谓之过羸或谓之女匠自关而西谓之桑飞或谓之韈雀郭璞注云即鹪是也诸儒皆以鹪为巧妇与题肩又不类也今笺以鹪与题肩及鸮三者为一其义未详且言鹪之为鸟题肩事亦不知所出博雅鹪鸋鴂果驘桑飞女工雀也埤雅説苑曰鹪鹩巢于苇苕系之以发张华鹪鹩赋云翳荟笼是焉游集飞不飘翔不翕习巢林不过一枝每食不过数粒
  </div>
  <div class="pagination">
   <a href="陆氏诗疏广要_page3.html">
    上一页
   </a>
   <a href="陆氏诗疏广要.html">
    1
   </a>
   <a href="陆氏诗疏广要_page2.html">
    2
   </a>
   <a href="陆氏诗疏广要_page3.html">
    3
   </a>
   <span class="current-page">
    4
   </span>
   <a href="陆氏诗疏广要_page5.html">
    5
   </a>
   <a href="陆氏诗疏广要_page6.html">
    6
   </a>
   <a href="陆氏诗疏广要_page5.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
