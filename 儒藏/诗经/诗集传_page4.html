<!DOCTYPE html>
<html>
<head>
    <meta charset="UTF-8">
    <title>诗集传 - 第 4 页/共 31 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>诗集传 - 第 4 页/共 31 页</h1>
    <div class="content">　　春秋传曰苦匏不材于人供济而已怙苦匏而渉深济未有不溺者也而况于无匏乎有人焉曰深则吾厉浅则吾揭无不渡也则亦不畏不义不忌非礼之人也宣公烝于夷姜而纳伋之妻昏乱甚矣故云
　　有弥济盈有鷕雉鸣济盈不濡轨雉鸣求其牡
　　鷕雉声也轨轼前也飞曰雄雌走曰牝牡有弥济盈而视之以不濡轨有鷕雉鸣而反求其牡众之所谓不可而不顾之辞也
　　雝雝鸣鴈旭日始旦士如归妻迨冰未泮
　　雝雝鴈之和声也纳采用鴈旭日始旦大昕之时也自纳采至请期用昕亲迎用昏冰之未泮昏姻之时也宣公淫昏而国人化之故此章为陈昏礼之正也
　　招招舟子人渉卬否人渉卬否卬湏我友
　　卬我也人皆轻渉而操舟者独招招然不肻从言卫人相率为乱而其君子犹待礼而后行不得其偶不行也
　　匏有苦叶四章章四句
　　谷风刺夫妇失道也
　　习习谷风以隂以雨黾勉同心不宜有怒采葑采菲无以下体徳音莫违及尔同死
　　谷风东风也风行于隂雨而不废其和夫妇黾勉同心忧乐共之而何怒之有葑须也菲芴也人不以其下之不善而弃其上之可食譬如妇人徳音不违而足矣
　　行道迟迟中心有违不逺伊迩薄送我畿谁谓荼苦其甘如荠宴尔新昏如兄如弟
　　畿内门也荼苦菜也行道而有所违者其行迟迟而不忍去今君子之弃我曾不如是行道之人也其送我止于畿而已故其心苦之而不知荼之苦也
　　泾以渭浊湜湜其沚宴尔新昏不我屑以
　　湜湜水见底也沚小渚也屑洁也泾水入渭渭清而泾浊泾以渭故人谓之浊耳然其沚湜湜然上下如一妇人自言脩洁如此柰何以新昏之故而遂不吾洁也
　　毋逝我梁毋发我笱我躬不阅遑恤我后
　　梁笱皆所设以取鱼逝人之梁而发人之笱因人之成功之谓也新昏因旧室之成业不知其成之难则将轻用之我虽见弃犹忧其后之不继也故告而止之既而曰我躬且不容何暇恤我后哉知告之无益之辞也阅容也
　　就其深矣方之舟之就其浅矣泳之游之何有何亡黾勉求之凡民有丧匍匐救之
　　此章言其深浅有无无所避者民之有丧犹将匍匐救之况于事君子而有不尽乎
　　不我能慉反以我为雠既阻我徳贾用不售昔育恐育鞠及尔顚覆既生既育比予于毒
　　慉养也夫妇之亲而至为仇雠故虽平生之徳义皆鬻而不售育生也鞠穷也昔者生于恐惧鞠穷之中及尔顚覆而不顾今亦既生育矣而比予于毒毒者人之所弃恶也
　　我有旨蓄亦以御冬宴尔新昏以我御穷有洸有溃既诒我肄不念昔者伊余来塈
　　旨美也蓄聚也洸洸武也溃溃怒也诒遗也肄劳也塈息也蓄美菜者所以御冬月之无也今君子亦以我御穷而已及其富乐则不我以不念昔者由我而获此安息也
　　谷风六章章八句
　　式微黎侯寓于卫其臣劝以归也
　　黎今黎阳也
　　式微式微胡不归微君之故胡为乎中露式微式微胡不归微君之躬胡为乎泥中
　　式试也狄人迫逐黎侯黎侯寓于卫卫不能纳而不归其臣尤之故曰君子之所以观其人者于其微耳是以试之于微而不可则止今君之寓于卫久矣而卫不吾勤其不吾纳者可见矣而胡为不自归乎卫人非君之故之为而胡为久于其地乎中露泥中言其防露而无覆借之者也
　　式微二章章四句
　　旄丘责卫伯也
　　卫侯爵时为州伯故称伯欤孔子之叙诗也自为一书故式微旄丘之叙相因之辞也而毛氏之叙旄丘则又曰狄人迫逐黎侯黎侯寓于卫卫不能修方伯连率之职黎之臣子以责于卫其言与前相复非一人之辞明矣
　　旄丘之葛兮何诞之节兮叔兮伯兮何多日也
　　前髙曰旄丘诞阔也叔兮伯兮同姓之国也旄丘之葛其节虽甚阔也然而无以其阔节而谓患不相及苟断其一节而百节废矣譬如诸侯虽异国而相为蔽苟黎亡则卫及矣奈何久而不救哉
　　何其处也必有与也何其久也必有以也
　　夫岂无故而久处于卫哉以为与卫同患势之所当救也
　　狐裘蒙戎匪车不东叔兮伯兮靡所与同
　　蒙戎乱貌也久留于卫裘已敝矣非吾车不能渡河以告东方之诸侯也以为东方诸侯无与我同患者耳是以止于卫而不去盖是时卫犹在河北黎卫壤土相接故狄之为患黎与卫共之
　　琐兮尾兮流离之子叔兮伯兮褎如充耳
　　琐小也尾末也流离枭也其子长大则食其母狄之虐始于黎卫人以狄之微而不忌譬如流离之养其子不知其将为已患也然告之而不听褎褎然如或充其耳其后卫人遂有狄难
　　旄丘四章章四句
　　简兮刺不用贤也
　　毛诗之叙曰卫之贤者仕于伶官皆可以承事王者夫此诗言贤者不见用而思愬之天子故曰云谁之思西方美人知周之不足愬故曰彼美人兮西方之人兮毛诗既以西方美人为周而又以彼美人为卫之贤者曰所谓西方之人者言其宜在王室也可乎
　　简兮简兮方将万舞日之方中在前上处硕人俣俣公庭万舞
　　简择也万舞千舞也方且万舞而勤于择人言其尽心于舞而不知其他也日中而舞未止言无度也在前上处居舞者之前列也俣俣壮大貌也俣俣之硕人非所宜舞于中庭也
　　有力如虎执辔如组左手执籥右手秉翟赫如渥赭公言锡爵
　　组织组也织组者总纰于此而成文于彼善御者执辔于上而马驰于下如织组也言有力而善御者可以御侮矣而使之执籥秉翟赫如渥赭卿大夫之容也而锡之以一爵记曰祭有畀煇胞翟阍寺者惠下之道也惠不过一散
　　山有榛隰有苓云谁之思西方美人彼美人兮西方之人兮
　　榛栗属苓大苦也山则宜有榛也隰则宜有苓也伤硕人之不当其处也贤者仕于诸侯而不得志则思愬之天子西方周之所在也周衰而天子不能正诸侯虽复知其贤亦将无如之何矣故曰彼美人兮西方之人兮言其不能及逺也
　　简兮三章章六句
　　泉水卫女思归也
　　凡诗皆系于所作之国故木瓜虽美齐桓而在卫猗嗟虽刺鲁庄而在齐泉水载驰竹竿皆异国之诗而在卫者以其声卫声欤记曰郑音好滥淫志宋音燕女溺志卫音促数烦志齐音傲辟骄志盖诸国之音未有同者卫国之女思卫而作诗其为卫音也固宜犹庄舄之病而越吟人情之所必然也
　　毖彼泉水亦流于淇有怀于卫靡日不思娈彼诸姬聊与之谋
　　毖流貌也淇卫水也娈好貌也泉水出于他国而流于淇女子嫁于异国父母终思归宁而不得是以思卫之诸姬将见而与之谋也夫思归情之所当然也不归法之不得已也圣人不以不得已之法而废其当然之情故闵而録之也
　　出宿于泲饮饯于祢女子有行逺父母兄弟问我诸姑遂及伯姊
　　始有事于道者祖而舍軷因饮酒于其侧曰饯礼毕遂行宿于近郊泲祢所由适卫之道也书曰导沇水东流为济入于河溢为荥春秋传卫及狄战败于荥泽故济水及卫卫女思归而不获故言其所由以归之道以致其思之至也既言其所由以归之道则又言其可以归之义曰妇人有出嫁之道逺于其宗故礼缘人情使得归宁因以问其姑姊今曷为不得哉
　　出宿于干饮饯于言载脂载舝还车言迈遄臻于卫不瑕有害
　　干言亦所由适卫之地也脂脂车也舝设舝也还车还施其车而试之也遄疾也害何也言其至卫非有瑕疵也而曷为不许哉
　　我思肥泉兹之永叹思须与漕我心悠悠驾言出游以写我忧
　　所出同所归异曰肥泉盖以自况也须漕皆卫邑也知其不可是以出游以写其忧而已
　　泉水四章章六句
　　北门刺仕不得志也
　　出自北门忧心殷殷终窭且贫莫知我艰已焉哉天实为之谓之何哉
　　君子仕于乱世如出自北门背明而向隂也仕而不见用者君也而归之天知命者之辞也
　　王事适我政事一埤益我我入自外室人交徧讁我已焉哉天实为之谓之何哉
　　适之也埤厚也天子之政令既以适我国之政事复并以厚益我已事而反则其处者争求其瑕疵而谴谪之言劳而不免其罪也谓之室人者在内而不事事也
　　王事敦我政事一埤遗我我入自外室人交徧摧我已焉哉天实为之谓之何哉
　　敦敦迫也
　　北门三章章七句
　　北风刺虐也
　　北风其凉雨雪其雱惠而好我携手同行其虚其邪既亟只且
　　邪读如徐北风而又雨雪其虐甚矣故其民苦之而相告曰苟有惠而好我者与汝携手同行而从之昔之虚徐者今亦并为急刻之行矣尚曷为不行哉
　　北风其喈雨雪其霏惠而好我携手同归其虚其邪既亟只且
　　喈疾貌霏甚貌
　　莫赤匪狐莫黑匪乌惠而好我携手同车其虚其邪既亟只且
　　未有赤而非狐黑而非乌者言其君臣为恶如一也
　　北风三章章六句
　　静女刺时也
　　静女其姝俟我于城隅爱而不见搔首踟蹰
　　卫君内无贤妃之助故卫之君子思得静一之女既有美色又能待我以礼者而进之于君思而不可得是以踟蹰而求之城隅言髙而不可逾也
　　静女其娈贻我管管有炜説怿女美
　　古者后夫人必有女史管之法以记过失且以次叙羣妾之进御者炜赤貌也乐其有法而后説其美也
　　自牧归荑洵美且异匪女之为美美人之贻
　　牧田官也荑茅之始生者盖言宫中无复斯人矣故愿得幽闲处子而进之君也苟有以是女进者吾非此女之美乃美其人之遗我者耳盖求之至也
　　静女三章章四句
　　新台刺卫宣公也
　　新台有泚河水弥弥燕婉之求蘧篨不鲜
　　宣公纳伋之妻作新台于河上而要之国人疾之而难言之故识其台之所在而已燕婉谓伋也蘧篨不能俯者天下之恶疾所以深恶宣公也泚鲜明貌也燕安也婉顺也鲜善也
　　新台有洒河水浼浼燕婉之求蘧篨不殄
　　洒髙峻也殄絶也犹言病而不死者也
　　鱼网之设鸿则离之燕婉之求得此戚施
　　将适世子而得宣公犹网鱼而得鸿所得非所求也戚施不能仰者也
　　新台三章章四句
　　二子乘舟思伋寿也
　　二子乘舟泛泛其景愿言思子中心养养
　　宣公纳伋之妻生寿及朔朔与其母愬伋于公公使之于齐使盗先待于莘寿以告伋伋曰君命也不可以去寿窃其节而先往盗杀之伋至曰乃我也又杀之自卫适齐必渉河国人伤其往而不返泛泛然徒见其景欲往救之而不可得是以思之养养然忧而不知所定也
　　二子乘舟泛泛其逝愿言思子不瑕有害
　　言二子若避害而去于义非有瑕疵也而曷为不去哉夫宣公将害伋伋不忍去而死之尚可也而寿之死独何哉无救于兄而重父之过君子以为非义也
　　二子乘舟二章章四句


</div>
    <div class="pagination">
<a href="诗集传_page3.html">上一页</a><a href="诗集传.html">1</a><a href="诗集传_page2.html">2</a><a href="诗集传_page3.html">3</a><span class="current-page">4</span><a href="诗集传_page5.html">5</a><a href="诗集传_page6.html">6</a><a href="诗集传_page7.html">7</a><a href="诗集传_page8.html">8</a><a href="诗集传_page9.html">9</a><span>...</span><a href="诗集传_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
