<!DOCTYPE html>
<html>
<head>
    <meta charset="UTF-8">
    <title>诗解颐 - 第 5 页/共 10 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>诗解颐 - 第 5 页/共 10 页</h1>
    <div class="content">　　小弁首章
　　民莫不谷谓其皆有父母之亲兄弟之懿也我独于罹谓得罪于父子兄弟之间皆不能以保其乐也子以父为天父之不吾爱即天之不吾与也何辜于天我罪伊何自责不知已有何罪而不见爱于父也心之忧矣云如之何此诗本叙其哀痛迫切之情故以忧之一字为一篇之纲领下章凡七言之
　　二章
　　此章忧之一字凡三言之惄焉如忧之而至于痛也维忧用老忧之而至于衰也疢如疾首忧之而至于病也
　　三章
　　父犹天也母犹地也何所瞻而非父乎尊之至也何所依而非母乎亲之至也毛者肤体之余自其外者言之也里者心腹之间自其内者言之也生之膝下一体而分而父母之不我爱也岂我外焉不连属于父母之毛内焉不附丽于父母之里乎无所归咎则归之于天曰岂我生时不善哉而何为使我至此极也
　　四章五章
　　譬彼舟流不知所届言其泛然而无所止也譬彼坏木疾用无枝言其孑然而无所附也心之忧矣不遑假寐叹已之不遑安也心之忧矣宁莫之知叹人之莫吾恤也
　　六章
　　物之与我同生而异类者也而兔之走尚有哀而先脱之者人之与我同类而相踈者也而人之死尚有哀而掩藏之者葢皆不忍之所发也若骨肉之亲本同一气冝无所不用其爱也而信谗弃逐曾投兔死人之不如则王之秉心亦忍矣是以心忧而涕陨心忧则哀痛之发乎中涕陨则哀痛之形于外也
　　七章
　　谗者之言未必遽可信骨肉之亲未必遽可弃使王而加惠爱焉则犹有恻隠之心也使王舒徐究察之焉则犹有是非之心也今于我则不加爱是无复恻隐之萌矣又信之而不加察是无复是非之辨矣无恻隐之心不仁也无是非之心不知也惟其不知也故人之有罪者则舍之而不问惟其不仁也故我之无罪者则加之而不恤则其穷困亡聊亦甚矣
　　总论
　　小弁之诗处父子之变白华之诗处夫妇之变圣人备録于经所以着周室祸败之由又以见天理民之不容泯也然尝考之小弁之诗其前六章皆兴白华之诗其八章皆比小弁之辞婉而切犹有望之之意处父子之间则然也白华之诗简而庄不无责之之意处夫妇之间则然也小弁之诗其哀痛迫切之意具于首章其下不过自此而推之耳舜之怨怨已之不得乎亲小弁之怨怨亲之不容乎已虽所怨不同然以孟子之言推之亲之过大而不怨则是恝然无情也恝然无情者视其亲犹路人也其为罪不愈大乎冝臼巾人之资圣人亦姑取其一节之可观耳固不敢以大舜之事望之也
　　巧言二章
　　涵者受之而不察信者听之而不疑受之而不察此乱之所由以生听之而不疑此乱之所由以成也怒防则乱斯沮而怒防固非优柔不断者之所能也用贤则乱斯已而用贤固非昬昧不明者之所克也
　　三章
　　屡盟将以要言于神而神实弗福则乱安得而不长乎信盗将以肆虐于民而民用胥怨则乱安得而不暴乎味之甘者虽可食而或积毒以丧身言之甘者虽可恱而或致乱以丧国苟味其言之甘而忘其毒之惨则乱安得而不进乎且彼防人亦何能为哉其职之不共其责之不任亦徒以为王之病而已可不戒哉
　　四章
　　寝庙之奕奕者惟君子为能作之以其法之定也大猷之秩秩者惟圣人为能莫之以其徳之盛也以兴他人之有心亦惟我为能度之以其鉴之明也狡兔之走疾矣而遇犬则其迹无所逃防人之言巧矣而遇明哲则其情无所遁亦何益之有哉
　　五章
　　详审而不暴质实而无伪此君子之所谓硕言也其出于口冝矣阿徇以为容逄迎以为恱此小人之所谓巧言也而岂可出于口哉自君子观之不胜其可耻而小人之处此则顔厚而不以为愧也亦何望其能扩充羞恶之心而为不可胜用之义哉
　　六章
　　言此防人所居之卑所禀之微恶疾之多而徒众之寡非特以贱恶其人亦以见其本易驱除特王不悟而不能去之耳是可叹也
　　何人斯五章六章
　　壹者之来云何其旴望之切也壹者之来俾我祗也恱之深也未见而望之切既见而恱之深我之所以待彼者其故旧之情自若也而彼之所以待我者乃独异于平时何也反覆委曲言之而防者之情愈无所遁矣
　　七章
　　伯仲以喻其心之亲壎篪以喻其声之和如贯以喻其事之聮如是而犹曰不我知也则出此三物以诅之可也
　　巷伯一章二章
　　萋斐以成贝锦喻防人者能因细小而饰成大罪也哆侈以成南箕喻防人者能因疑似而构成实罪也始则以小而成大终则以虚而为实此防人者所以能倾人之家国也
　　三章
　　缉缉者如麻之绩继续而不已也翩翩者如鸟之飞往来而自得也谮之初行既以不信而加诸人言之不愼亦将以不信而责于汝戒之也
　　四章
　　捷捷而儇利则非若讷者之迟钝矣幡幡而反覆则非若木者之质朴矣好谮之初固为汝之受好谮不已又将于汝乎迁亦戒之之辞也
　　六章
　　投畀豺虎欲其食之也而豺虎不食则物之所不取也投畀有北欲其受之也而有北不受则地之所不载也
　　【阙】　　　　　　　　　　　　　　　恶哉其必有以制之矣
　　蓼莪首章
　　此诗诸儒皆以为兴至集传直以为比而其义始明凯风之子以棘自比棘固木之贱者也蓼莪之子以蒿自比蒿固草之贱者也凯风以已非美材故念母氏养我之劬劳则自责以期亲之悔悟也蓼莪以已非美材而念父母生我之劬劳则父母已没矣不过重自哀伤而已
　　末章
　　民莫不谷我独何害者言民莫不有父母而我独遭此闵凶也民莫不谷我独不卒者言民莫不有父母而我独不得终养也夫孝子行役不得以养其父母而形于叹咏者如陟岵鸨羽皆是也而蓼莪之诗独使人诵之者流涕呜咽而不能止何也曰陟岵鸨羽思念于父母尚存之日蓼莪之诗感伤于父母既没之后父母尚存则虽旷废于今日而犹幸来日之可继也虽濶略于此时而犹幸他时之可补也则是犹有望也若父母之既没则魂不可以复返神不能以永存容貌之不可以复见音响之不可以复闻虽有廿防无所奉之也虽有轻暖无所衣之也念生育之艰思顾复之勤罔极之恩既不可得而报则无涯之悲亦孰得而止之哉此蓼莪之所以作也噫彼父母俱存者犹未知是诗之悲也若父母既没诵是诗而不三复流涕者是亦非人子也
　　大东三章
　　薪所以供爨必收蓄之而后可用若浸之于寒冽之泉则湿腐而不可爨矣民所以为国必抚字之而后可用若困之以暴虐之政则穷悴而不能胜矣吾所以契契忧苦寤寐而不忘永叹者正以哀我东国劳苦之人也然则如之何薪之既获则必载而蓄之然后可爨也民之既劳则必其休而息之然后可用也
　　四章
　　东人之子职劳不来则虽以公子之贵而奔走往来其贱者可知也西人之子而粲粲衣服熊罴是裘则贫窭者且转而富矣复百僚之是试则卑贱者且转而贵矣别舟人私人言之者举卑贱以见其余也
　　五章
　　酒之厚也而不以为浆佩之鞙也而不以为长其出之也甚艰其视之也甚贱葢羣小得志其意气骄溢类如此然则贫富劳逸之不均吾将曷愬哉亦惟愬之于天而已汉之有光其亦能监视我也邪织女之七襄其亦能成文章以报我也邪其辞之婉而不迫如此诗人之忠厚亦可见矣
　　四月总论
　　此诗或以为行役或以为忧乱以诗考之由夏而秋由秋而冬则见其经厯之乆由西周而南国由丰镐而江汉则见其跋涉之逺此行役之证也父母先祖胡宁忍予则无所归咎之辞乱离瘼矣奚其适归则无所逃避之辞此忧乱之证也专以为行役则先祖匪人之怨其辞过于深专以为忧乱则滔滔江汉之咏其辞过于逺然则是诗也葢大夫行役而忧时之乱惧及其祸之辞也
　　北山总论
　　大东言赋敛之不均北山言役使之不均赋敛之不均则诸侯怨役使之不均则臣子怨夫臣之于君不择事而安之所以为忠也而不免于怨何也葢怨生于彼此之相形者也吾方尽瘁而彼则居息之燕燕吾方劬劳而彼则呌号之不知吾方畏咎而彼则饮酒以湛乐此劳与逸之相形也彼且息偃在牀而吾则征行之不已彼且栖迟偃仰而吾则鞅掌于王事彼且出入风议而吾则靡事之不为此亲与踈之相形也均之为臣子也彼以其逸我以其劳彼若是其相亲吾若是其相逺吾独非人也邪大东之诗亦然东人之贵者劳西人之贱者逸东人之富者贫西人之贫者富均是人也而劳逸厚薄若是其相悬果能自己于言邪然则臣子之事君虽不可不竭其力而君之使臣要必有道矣为人上者其亦均平其心而无使其彼此之相形乎
　　楚茨首章
　　此章言由古人有垦辟之劳是以今日有收成之富由仓廪有收成之富是以宗庙有享祀之丰是以吾君获福禄之大葢力于农事所以致其勤也以奉宗庙所以致其孝也惟勤故致力于民者尽惟孝故致力于神者详此古之贤公卿所以为不可及也
　　二章【此章櫽括辅氏语】
　　济济跄跄谓凡与祭之人皆有容仪也絜尔牛羊未祭则在涤而刍之方祭则毛以告纯血以告杀之类皆是也自黍稷成而为酒醴至其为祭乃烝尝之时矣先烝而后尝先其盛者且趁韵也或有解剥其皮者或有烹而熟之者或有肆而陈之者或有将而进之者各有其人即此济济跄跄之众也祊庙门内也凡祭祼鬯则求诸隂焫萧则求诸阳索祭祝于祊则求诸隂阳之间葢魂无不之神无不在求之之备如此此祀事之所以明也先祖是皇若有以见其大且有以见其尊神保是享既享其诚意又享其饮食即神具醉止之意也此孝孙之所以有庆也
　　三章
　　执爨踖踖对君妇莫莫言之踖踖敬也贱者能敬则贵者可知矣莫莫亦敬也在内者能敬在外者又可知矣为俎孔硕对为豆孔庻言之俎所以载牲体主于肥腯故曰硕豆所以盛内羞庶羞主于多品故曰庻或燔或炙对为賔为容言之主人献尸賔长以肝从主妇献尸兄弟以燔从则燔炙即此从献之物而賔客即此从献之人也其曰为賔为客谓筮而戒之使助祭者而非泛然賔客之谓也献尸既毕而后有献有酢有酬有旅则少长相劝交错以徧而礼将终矣而礼仪则无一之不合于度笑语则无一之不得其冝言自始至终皆尽善也于是神保来格而报之以介福言其福之盛大也酢之以万夀言其福之悠乆也
　　五章
　　祀事既毕礼仪备矣钟鼓既戒为尸出当奏肆夏预设以待之也孝孙往堂下西面之位工视以利养成毕告之所祭羣庙非止一神而皆醉矣皇尸则起而归矣于是鸣钟鼓以送尸谓奏肆夏也先已戒之至此乃奏之尸节神者也神醉而尸谡送尸而神归诸宰彻去诸馔君妇彻去豆边皆敏疾而不迟不以礼终而怠也祭毕归賔客之俎同姓则留与之燕以尊賔客以致其敬亲骨肉以致其爱也
　　信南山百章
　　此诗首章言地利之尽也此南山之下有神禹以甸治之于前若彼其可信也有曾孙以耕治之于后又若此其垦辟也于是而疆之理之使之为畛为徐为丘为甸则所以顺地势之所冝也使之为沟为洫为浍为川则所以顺水势之所冝也
　　二章
　　二章言天时之和也雪为丰年之兆冬将雪则云一色雪乃雰雰而下至春又益之以霡霂之小雨既优而既渥而浃既霑而润既足而丰故能生我百谷也
　　三章
　　三章言人事之善也田以井制其疆场翼翼然整齐其黍稷彧彧然茂盛皆曾孙之穑也于以为酒则三酒五齐之无不备于以为食则洁粢丰盛之无不冝于以畀尸则可以妥侑于以畀賔则可以献酬于是而神降之福使之夀考万年也
　　四章
　　四章言民心之恱豫也农民于田中作庐以便田事于畔上种熟献之于君俾剥而削治之菹而淹渍之以祭祀而献皇祖令君得夀考之福也
　　甫田首章
　　岁取十千言其赋敛之常也食我农人言其周给之仁也今适南畆言其巡省之勤也烝我髦士言其劝相之备也
　　二章
　　上五句言报成之祭下五句言祈年之祭齐明牺羊礼之盛也礼以备物故于报成之祭言之琴瑟击皷乐之盛也乐以达和故于祈年之祭言之上言方社而不及田祖因方社以见田祖也下言田祖而不及方社举田祖以见方社也上言农夫之庆归其功于民也下言谷我士女溥其惠于下也
　　三章
　　曾孙之来以省耕为职者也田畯之至以劝农为职者也以其妇子馌彼南畆言其力之齐也攘其左右尝其防否言其情之亲也禾易长畆终善且有言其效之着也于田畯曰喜于曾孙曰不怒互文以见意也田畯见之而喜曾孙见之而不怒则农夫益以敏于其事矣谓不待督趣而自劝也
　　大田四章
　　大田多稼总言其事以发端也既种既戒善其备于往岁也既备乃事致其力于今岁也以我覃耜利其器也俶载南畆耕之勤也播厥百谷种之时也既庭且硕生之盛也凡此皆以顺曾孙之所欲也此言其处已之勤而事上之忠也
　　二章
　　既庭且硕言其初长时也既方既皁言其初实时也既坚既好言其将熟时也不稂不莠去其害苗之草也去螟螣蟊贼去其害苗之虫也禾之穉者尤当有以爱防之无害我田穉尽其力于已也秉畀炎火求其助于神也
　　三章
　　上章言苗已盛矣害已除矣人力至而神惠昭矣所少者雨露之泽耳有渰蒌蒌云之盛也兴雨祈祈雨之徐也雨我公田遂及我私先公后私也穉也穧也秉也穗也本无异义诗人特致意于彼此二字以深见其丰成有余而不尽取若曰彼处之田若是其遗弃此处之田亦若是其遗弃田虽不同而其禾之富有则一也彼人之心若是其忠厚此人之心亦若是其忠厚人虽不同而其心之恻怛则一也先公后私尊君之义也以羡补不足及众之仁也葢仁义之道上之人既以是而为教下之人复习是以成俗此周之盛时所以为不可及也
　　瞻彼洛矣
　　瞻彼洛矣维水泱泱言其形势之壮盛也君子至止福禄如茨言其福祥之厚集也韎韐有奭以作六师言其人心之翕聚也形势之壮盛得乎地也福祥之厚集得乎天也人心之翕聚得乎人也此周之王业所以有泰山之安磐石之固也周人尚文其也必起于弱故周公戒成王曰诘尔戎兵毕公戒康王曰张皇六师皆欲其振厉奋发以耸万民之观瞻一四方之趋向也此诗云天子至洛水之上亲御戎服以起六师则必于此乎朝防于此乎田猎修戎备于闲暇之时讲武事于燕安之日据地利以合人心遵国典以承天意使斯民睹车马之盛而知国势之尊安见旂常之美而知王灵之赫奕是固福禄之所由聚邦家之所由安也夷厉而下王室偷安人心涣散朝事之不修武事之不讲姬辙既东而天下无复中兴之望矣顾洛水之泱泱宁不重为之有感乎
　　裳裳者华
　　此诗朱子以为荅瞻彼洛矣则是天子防诸侯于东都讲武既毕而燕饮之诗也夫尊为国君固非他人之所能左右也左之左之而无不冝是其才之全也右之右之而无不有是其徳之备也冝者冝于外观于朝廷而见其礼文之无不周观于田猎而见其射御之无不善则信乎其才之全矣有者有于内即夫多仪之享而知其事上之敬即夫趋事之敏而知其有事上之忠则信乎其徳之备矣惟其有之于内是以似之于外葢容貌词气乃徳之符其外之无可选择如此则其中之所存可知有于中者所以为外之本冝于外者乃其中之似也
　　頍弁
　　椎亲亲之恩由兄弟以及甥舅亦其亲踈之杀也前二章言茑萝施于木上以比纒绵依附之意此一章以雪之先集维霰以比老至而将死之騐方其纒绵固欲相依以永乆也既而自知老之将至则亦岂能以乆哉惟当乐饮以尽今夕之驩耳葢君子之于兄弟亲戚其相与之情无穷而相见之日有限以无穷之情乗有限之日则其饮食聚防亦真情之所不能已也死丧无口无几相见此与唐风宛其死矣他人入室辞指畧同而意则异彼欲及时以自娱乐此欲及时以相亲爱也
　　车牵首章
　　首章言思娈季女则男至女家而亲迎也曰徳音来括则女至男家而成室也曰式燕且喜则既至而燕饮以相喜乐也正小雅有鹿鸣以燕羣臣有常棣以燕兄弟有伐木以燕朋友而独于夫妇缺焉则此诗虽燕乐昬之诗其亦昬礼上下通用之乐也欤
　　末章
　　高山仰止景行行止于六义属兴而断章取义则于行道进徳之喻尤为切至葢知高山之可仰则知圣徳之可慕矣知景行之可行则知大道之可由矣由圣人之道以求至圣人之所止则所谓至善不外是矣然则仁之不如尧也孝之不如舜也学之不如孔子也犹之陟高山而不至其巓行大道而不达乎国都也是即所谓半涂而废也岂不惜哉
　　賔之初筵
　　因射而饮者饮在射先因祭而饮者饮在祭后饮在射先者方有事于射其容体欲比于礼其节奏欲比于乐固不暇于醉也饮在祭后者礼行既乆其筋力已竭其志气少舒若可以醉矣而献酬交错之际礼仪欲无一之不合于度笑语欲无一之不得其冝则亦岂暇于醉哉噫礼莫大于射而因射而饮者其礼仪之备如此尤莫重于祭而因祭而饮者其礼乐之盛又如此则不惟不暇醉亦不敢醉矣此古人之饮所以无过举欤
　　三章至末章
　　反反而谨重抑抑而愼密此温恭之所为也幡幡而轻数怭怭而媟嫚则必至于屡舞且不免于号呶矣号呶者口之不谨也屡舞者手足之妄动也惟其手足之妄动故始焉僊僊而轩举中焉僛僛而倾侧终焉傞傞而不止是自伐其徳也惟口之不谨则不当言而言不当语而语虽正之以监史罚之以童羖亦且奈之何哉
　　采菽首章
　　予之以车马所以为之乗予之以衮黼所以为之衣其礼亦已厚矣而犹以为薄者葢以车马衣服之赐自先王以来所以懐诸侯者如此吾遵而行之非能有加于常礼之外也则其歉然不自足之意可见矣
　　二章
　　诸侯之来朝有旂焉所以昭其明也有和鸾焉所以昭其声也有车马焉所以昭其物也故观其旂之淠淠而有以知其徳之着听其鸾声之嘒嘒而有以知其徳之和观其载骖载驷而有以知其徳之称然则虽不言徳而其徳之令亦可想矣此所以为天子之所予也欤
　　三章
　　礼以齐遫为敬彼交匪敖则万福之所求彼交匪纾则天子之予即福禄之所申也
　　四章
</div>
    <div class="pagination">
<a href="诗解颐_page4.html">上一页</a><a href="诗解颐.html">1</a><a href="诗解颐_page2.html">2</a><a href="诗解颐_page3.html">3</a><a href="诗解颐_page4.html">4</a><span class="current-page">5</span><a href="诗解颐_page6.html">6</a><a href="诗解颐_page7.html">7</a><a href="诗解颐_page8.html">8</a><a href="诗解颐_page9.html">9</a><a href="诗解颐_page10.html">10</a><a href="诗解颐_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
