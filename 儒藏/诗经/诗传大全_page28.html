<!DOCTYPE html>
<html>
<head>
    <meta charset="UTF-8">
    <title>诗传大全 - 第 28 页/共 35 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>诗传大全 - 第 28 页/共 35 页</h1>
    <div class="content">　　赋也亹亹强勉之貌令闻善誉也陈犹敷也哉语辞矦维也本宗子也支庶子也【孔氏曰适譬本榦庶譬其枝也】○文王非有所勉也纯亦不已而人见其若有所勉耳其徳不已故今既没而其令闻犹不已也【三山李氏曰惟文王亹亹故其令闻亦不已盖有实者必有名也苟为无本安能不已乎○华谷方氏曰文王之诚不已而令闻亦不已此诚之着也】令闻不已是以上帝敷锡于周维文王孙子则使之本宗百世为天子支庶百世为诸矦而又及其臣子使凡周之士【孔氏曰士者下至诸矦及王朝公卿大夫总称】亦世世修徳与周匹休焉【庆源辅氏曰臣之传世既显则周之传世亦显矣上天以文王之故敷锡周家之子孙而又及其臣子则君臣同体亦可见矣○三山李氏曰非特文王之子孙也凡周之士亦皆世世而显天之所以敷锡文王可谓至矣不显亦世犹曰岂不显乎其亦世也盖言其传世永乆而以不显二字叹之以足其辞也○黄氏曰文王徳泽广及其臣士非惟周召尚父泰颠散宜生之徒与周相为无穷而其余者亦皆世守爵禄世竭忠诚以辅周家之子孙○华谷严氏曰使周之臣子皆光明俊伟其徳甚显亦世世相传与周匹休焉此述文王徳泽之逺也○庐陵彭氏曰亹亹者不已之体也令闻则不已之形见也陈锡于周子孙百世仕者世禄不已之效騐也○丰城朱氏曰上章言文王之徳之神此章以下专言徳者周公告戒成王固欲其法先王之显徳保上天之显命非但欲其求之窈防恍惚而已也】
　　○世之不显厥犹翼翼思皇多士生此王国【叶于逼反】王国克生维周之桢【音贞】济济【孑反】礼多士文王以宁
　　赋也犹谋翼翼勉敬也【庆源辅氏曰勉则无怠敬则无他谋犹如此则其忠诚可知矣】思语辞皇美桢榦也【朱子曰榦者版筑之桢榦今人筑墙必立一木于中为骨谓之夜乂木横曰桢直曰榦】济济多貌○此承上章而言其传世岂不显乎而其谋猷【安成刘氏曰两其字皆指周士】皆能勉敬如此也美哉此众多之贤士而生于此文王之国也文王之国能生此众多之士则足以为国之榦而文王亦赖以为安矣【庆源辅氏曰多士之生于周国乃所以为周国之桢榦也二程子论治天下之道未始不以求贤才为先务者以此然则天之所以使周士传世之显者非所以为周之士乃所以为周之国也自文王之时言之则文王之身固以多士宁矣自成王之时言之则文王之神亦以多士宁也○华谷严氏曰墙待榦而立国恃人而立此章述周士之盛○长乐刘氏曰多士本由文王教化陶范而后生也而文王之国又待多士以为安焉犹人勤于菑田反以自飬乐于植材反以自庇○丰城朱氏曰美哉此众多之贤士而生于此文王之国也以多士而生王国谓非天命之保佑不可以王国而克生此多士谓非圣化之造就不可由天命之保佑而多士以生由圣化之造就而王国克生则信乎足以为周之桢榦矣墙非榦无以立国非人无以立此济济然之多士乃文王之所赖以安也】盖言文王得人之盛而宜其传世之显也【安成刘氏曰言贤才之益于国者如此宜其子孙传世之显也】
　　○穆穆文王于缉【七入反】熈敬止假【古雅反】哉天命有商孙子商之孙子其丽不亿上帝既命矦于周服【叶蒲北反】赋也穆穆深逺之意缉续熈明亦不已之意【朱子曰缉如缉麻之缉连缉不已之意】止语辞假大丽数也不亿不止于亿也矦维也○言穆穆然文王之徳不已其敬如此【华谷严氏曰文王徳容穆穆然可见故穆穆足以形容之所难言者心之敬也故缉熈不足以发而又以于发之缉熈敬止者中庸之至诚无息也】是以大命集焉以有商孙子观之则可见矣盖商之孙子其数不止于亿然以上帝之命集于文王而今皆维服于周矣【孔氏曰此非在文王之时从后见其归周推本而美之耳○庆源辅氏曰先生谓四章始言文王之所以圣与夫上昭于天不已其令闻者止在于敬之缉续熈明不已而已可谓深得周公之心及文王之徳也程先生曰毋不敬可以对越上帝观文王之诗则可见矣○华谷严氏曰此章述文王以敬徳为受命代商之由也】
　　○矦服于周天命靡常殷士肤敏祼【古乱反】将于京【叶居良反】厥作祼将常服黼【音甫】冔【况甫反】王之荩【才刅反】臣无念尔祖赋也诸矦之大夫入天子之国曰某士则殷士者商孙子之臣属也【鄱阳董氏曰叶氏云春秋传晋士起是也】肤美敏疾也祼灌鬯也将行也酌而送之也【孔氏曰小宰云凡祭祀赞祼将之事以将为送言灌时送爵行之也于礼王正祼后亚祼而殷士助祭行灌鬯耳○华谷严氏曰洛诰王入太室祼谓以圭瓒酌于爵以献尸尸受酒不饮灌于地故谓灌祼灌古字通用宗庙有祼天地天神不灌】京周之京师也黼黼裳也冔殷冠也【董氏曰黼绣于裳虽章数不同皆以黼为裳○孔氏曰祭服不止于黼举一章以表之耳○华谷严氏曰黼裳商周所同黼裳而冔冠则商之制也○毛氏曰夏后氏曰收周曰冕】盖先代之后统承先王修其礼物作宾于王家【九峯蔡氏曰修其先王典礼文物不使废壊以备一王之法也宾以客礼遇之也○勿轩熊氏曰此见周家忠厚之至一代之兴虽改正朔易服色以示作新之政然考之诗书则一代之礼乐固未尝废也常服黼冔犹用商之衣冠也王访于箕子称十有三祀奔走臣我监称五祀犹用商之纪年也一则曰商王士二则曰殷多士何尝敢有一毫鄙夷之心其视后世亡人之国则絶人之祀衣冠礼乐能存先代之旧亦鲜矣此皆出于疑虑之过而不知以公天下为心者周家忠厚之泽所以为不可及也夫】时王不敢变焉而亦所以为戒也王指成王也荩进也言其忠爱之笃进进无已也无念犹言岂得无念也尔祖文王也○言商之孙子而矦服于周以天命之不可常也【临川王氏曰天尝命商使有九有之师矣今服于周所谓靡常也】故殷之士助祭于周京而服商之服也于是呼王之荩臣而告之曰得无念尔祖文王之徳乎盖以戒王而不敢斥言犹所谓敢告仆夫云尔【左传襄公四年注曰告仆夫不敢斥尊也○华谷严氏曰不以文王为念则将坠厥绪周之孙子臣士又将服周之服而助祭于他人之庙矣此章述殷士祼将之事以为戒也○安成刘氏曰呼荩臣告仆夫其皆因卑逹尊之义乎】刘向曰孔子论诗至于殷士肤敏祼将于京喟然叹曰大哉天命善不可不传于后嗣是以富贵无常盖伤微子之事周而痛殷之亡也【庆源辅氏曰殷士虽肤敏而祼将于周京天命所在不敢违也此盛徳之事汉唐以下皆不及矣夫以殷士服殷之服而助祭于周焉最可念也最可警也故于此呼王之荩臣而告之使念文王之徳焉刘向所述孔子之言使人读之忧思惨怛有不能堪者盖孔子乃殷后而向亦宗室也○西山真氏曰以商之孙子而为周之诸矦以商之美士而奔走周庙之祭天命何常之有哉成汤惟其仁也故天命归于商纣惟其不仁故天命转而归周也】
　　○无念尔祖聿【于笔反】脩厥徳永言配命自求多福【叶笔力反】殷之未丧【息浪反】师克配上帝宜鉴于殷骏【音峻】命不易【以防反】
　　赋也聿发语辞永长配合也命天理也师众也上帝天之主宰也骏大也不易言其难也○言欲念尔祖在于自脩其徳而又常自省察使其所行无不合于天理则盛大之福自我致之有不外求而得矣【三山李氏曰成王欲念尔祖则在乎聿修厥徳而已能脩徳则可以长合天理而福禄自来矣孟子曰祸福无不自已求之者商自求祸周自求福耳天何容心于其闲哉○临川王氏曰以徳求福则非有待于外也○华谷严氏曰自求多福谓求诸已而不求诸天也】又言殷未失天下之时其徳足以配乎上帝矣今其子孙乃如此宜以为鉴而自省焉则知天命之难保矣大学传曰得众则得国失众则失国此之谓也【汉书翼奉曰成王有上贤之才因文武之业然周公犹作诗书深戒成王恐失天下书则曰王母若殷王纣诗则曰宜鉴于殷骏命不易○华谷严氏曰徳者民之所归得民斯得天不脩厥徳则失其民而天命去之故宜以殷为鉴也此章戒成王念祖而鉴殷也】
　　○命之不易无遏尔躬【叶姑反】宣昭义问有虞殷自天【叶铁因反】上天之载无声无臭【叶初尤反】仪刑文王万邦作孚【叶房尤反】赋也遏絶宣布昭明义善也问闻通有又通虞度载事仪象刑法孚信也○言天命之不易保故告之使无若纣之自絶于天【庐陵欧阳氏曰知天命之不易无使天命至尔躬而止○朱子曰武王数纣云自絶于天甘节之问无遏尔躬曰无自遏絶于尔躬如家自毁国自伐】而布明其善誉于天下又度殷之所以废兴者而折之于天然上天之事无声无臭不可得而度也惟取法于文王则万邦作而信之矣【礼记缁衣注曰仪法文王之徳而行之则天下无不信者也○蓝田吕氏曰凡欲配天命者当法天然天无声臭可求苟仪刑文王则天徳全矣此万邦所以作孚○华谷严氏曰七章申六章鉴殷法祖之意也○新安胡氏曰天无声臭之可寻文王陟降在帝左右文王即天矣但以尔祖文王为法则万邦自孚信之天命庶乎其可保不至尔躬而遏絶也味此辞防凛乎其严哉】子思子曰维天之命于穆不已盖曰天之所以为天也于乎不显文王之徳之纯盖曰文王之所以为文也纯亦不已夫知天之所以为天又知文王之所以为文则夫与天同徳者可得而言矣是诗首言文王在上于昭于天文王陟降在帝左右而终之以此其防深矣【庆源辅氏曰文王之诗七章以一章言之首尾只是言文王与天为一以一篇言之首尾亦是言文王与天为一但首章则专説文王末章则欲成王之法文王耳○新安胡氏曰此篇首言文王陟降在帝左右终言天无声臭仪刑文王天其文王乎文王其天乎○安成刘氏曰天髙在上而文王之神亦在上帝为天之主宰而文王之神则升降乎帝之左右是天帝所在即文王所在也何以知文王之能然哉以其与天同徳而已天之徳于穆不已所以为天文王之徳纯亦不已所以为文于穆不已者天之诚也纯亦不已者文王之诚也是文王之徳即天之徳仪刑文王即仪刑于天也天与文王一而已矣】
　　文王七章章八句
　　东莱吕氏曰吕氏春秋引此诗以为周公所作味其词意信非周公不能作也○今按此诗一章言文王有显徳而上帝有成命也二章言天命集于文王则不唯尊荣其身又使其子孙百世为天子诸侯也三章言命周之福不唯及其子孙而又及其羣臣之后嗣也四章言天命既絶于商则不唯诛罚其身又使其子孙亦来臣服于周也五章言絶商之祸不惟及其子孙而又及其羣臣之后嗣也六章言周之子孙臣庶当以文王为法而以商为监也七章又言当以商为监而以文王为法也其于天人之际兴亡之理丁宁反覆至深切矣故立之乐官而因以为天子诸矦朝防之乐盖将以戒乎后世之君臣而又以昭先王之徳于天下也国语以为两君相见之乐特举其一端而言耳【庆源辅氏曰天人之际指文王与天而言也反覆丁寕言七章相粘缀而説不一而足也周公作此本以戒成王立之乐官而因以为天子诸侯朝防之乐则又将以戒乎后世之君臣也○安成刘氏曰一章以文王之徳与上帝之命对言也二章言天之命周与四章言天之絶商为对三章言命周之羣臣后嗣与五章言絶商之羣臣后嗣为对六章先言法文王后言监商七章先言监商后言法文王亦对举而互言之周公既以文王之徳播之声诗以戒成王矣而复叶之音律以为朝防通用之乐则又以告成王者告诸天下后世焉其意逺矣哉】然此诗之首章言文王之昭于天而不言其所以昭次章言其令闻不已而不言其所以闻至于四章然后所以昭明而不已者乃可得而见焉【安成刘氏曰四章所谓熈者光明也即所以昭明于天之本也所谓缉者继续也即所以不已其闻之本也文王之生也继续光明而不已其敬故其没也昭明于天而不已其闻焉】然亦多咏叹之言而语其所以为徳之实则不越乎敬之一字而已然则后章所谓脩厥徳而仪刑之者岂可以他求哉亦勉于此而已矣【庆源辅氏曰敬之一字圣学之所以为始终者又可见于此二程先生挈出此一字以诏后学其有功于圣学多矣学者舍是实无以为进徳之阶也○安城刘氏曰敬者千圣传心之法即所谓钦也虞书五篇言钦者十有三言敬者七唐虞君臣相传相戒固惟在于此也故仲虺告汤亦曰钦崇天道尚父告武王亦曰敬胜怠者吉是创业垂统者固在于此敬而持盈守成者亦在于此敬也然则成王所以念祖脩徳仪刑文王之事者诚不可以他求亦惟法文王之敬徳而已又若召诰召公告王亦曰曷其奈何弗敬又曰王敬作所又曰不可不敬徳又曰王其疾敬徳又两曰惟不敬厥徳乃早坠厥命又曰肆惟王其疾敬徳其语意尤为谆复剀切也成王之为令主也宜哉】
　　明明在下赫赫在上【叶辰羊反】天难忱【市林反】斯不易【以防反】维王天位殷适【音的】使不挟【子燮反】四方
　　赋也明明徳之明也赫赫命之显也忱信也不易难也天位天子之位也殷适殷之适嗣也挟有也○此亦周公戒成王之诗将陈文武受命故先言在下者有明明之徳则在上者有赫赫之命逹于上下去就无常【华谷严氏曰明明在下君之善徳不可掩也赫赫在上天之眷顾为甚严也在下而明明则逹乎上在上而赫赫则逹乎下天人相与之际甚可畏也】此天之所以难忱而为君之所以不易也纣居天位为殷嗣乃使之不得挟四方而有之盖以此尔【临川王氏曰今纣所居之尊则天位也所传之正则殷适也使不挟四方其不可深恃如此○东莱吕氏曰天位殷适使不挟四方则下章所陈眷顾周家有加而无已者非天私我有周也栽者培之倾者覆之因其材而笃焉耳○华谷严氏曰首章专述天命防殷之事○丰城朱氏曰天果不可信乎在下者有明明之徳则在上者有赫赫之命未尝不可信也天果可信乎夏有昏徳而啇受之啇有昏徳而周受之其去就无常又未尝必可信也惟天之不可信此为君之所以不易也纣居天位为殷之正适而乃使之不得挟四方而有之者盖天命未絶则为天子天命既絶则为独夫故也】
　　○挚【音至】仲氏任【音壬】自彼殷商来嫁于周曰嫔【毗申反】于京【叶居良反】乃及王季维徳之行【叶户郎反】大【音泰】任有身【叶户羊反】生此文王
　　赋也挚国名仲中【直众反】女也任挚国姓也殷商商之诸侯也嫔妇也京周京也曰嫔于京曡言以释上句之意犹曰厘降二女于妫【音规】汭嫔于虞也【九峯蔡氏曰厘理降下也言尧治装下嫁二女于妫汭使为舜妇于虞氏之家也】王季文王父也身懐孕也○将言文王之圣而追本其所从来者如此盖曰自其父母而已然矣【曹氏曰挚仲氏任繋于姓而言之以为王季之配也今曰太任系其子而言之以为文王之母也○列女传曰太任端一诚荘惟徳之行及其娠文王目不视恶色耳不聼淫声口不出敖言生文王而明圣大任教之以一而识百卒为周宗君子谓大任为能胎教○庆源辅氏曰维徳之行所谓以成徳为行也只此一句足以尽王季大任之事可谓辞约而义博也○华谷严氏曰次章述大任生文王也○长乐刘氏曰干健而不息坤顺以相承物理自然也王季有大任以配其徳故克生文王焉○定宇陈氏曰圣贤之生不偶然也有配偶之贤而后有嗣续之贤故诗推本圣贤之生往往自其所从来如生民言稷而及姜嫄此言文王而及大任下章言武王而及大姒皆是也其意深矣】
　　○维此文王小心翼翼昭事上帝聿懐多福【叶笔力反】厥徳不囘以受方国【叶越逼反】
　　赋也小心翼翼恭慎之貌即前篇之所谓敬也文王之徳于此为盛昭明懐来囘邪也方国四方来附之国也【庆源辅氏曰前篇释厥犹翼翼为勉敬此篇説小心翼翼为恭慎其义虽一而有在臣在君之不同此须是以心体之则自见其有广狭也昭事上帝言文王之敬洞洞属属终日对越上帝也如此则盛大之福自然来集而文王之敬直上直下更无囘曲之时所以又能受四方来附之国也一有囘曲则此心便息此理便絶天人上下皆不相管摄矣○华谷严氏曰三章言文王之徳天人所与也】
　　○天监在下有命既集【叶昨合反】文王初载天作之合在洽之阳在渭之涘【音士叶羽已反】文王嘉止大邦有子【叶奨礼反】赋也监视集就载年合配也洽水名本在今同州郃【音洽】阳夏阳县今流已絶故去水而加邑渭水亦迳此入河也嘉婚礼也大邦莘国也子大姒也○将言武王伐商之事故此又推其本而言天之监照实在于下其命既集于周矣故于文王之初年而黙定其配所以洽阳渭涘【王氏曰莘国所在也】当文王将婚之期而大邦有子也盖曰非人之所能为矣【华谷严氏曰四章述天生太姒以配文王也○安成刘氏曰二章言王季太任之徳以及文王故言自其父母而已然此言天命既集天作之合故以为非人之所能为然则六章之所以笃生武王者又岂人之所能为哉】
　　○大邦有子伣【牵遍反】天之妹文定厥祥亲迎【鱼敬反】于渭造舟为梁不显其光
　　赋也伣磬也韩诗作磬説文云伣譬也孔氏曰如今俗语譬喻物曰磬作然也文礼祥吉也言卜得吉而以纳币之礼定其祥也【王氏曰譬天之妹言其徳可以继天也上天之载无声无臭仪刑文王万邦作孚然则非徳可以继天孰能为之配大姒能为之配故备其礼以定其祥】造作梁桥也作船于水比之而加版于其上以通行者即今之浮桥也传曰天子造舟诸侯维舟大夫方舟士特舟【尔雅曰造舟比船为桥维连四船方舟并两船特舟单船】张子曰造舟为梁文王所制而周世遂以为天子之礼也【五章述文王亲迎之事也】
　　○有命自天命此文王于周于京【叶居良反】缵【子管反】女维莘【所巾反】长【丁丈反】子维行【叶户郎反】笃生武王保右【音祐】命尔燮伐大商
　　赋也缵继也莘国名长子长女大姒也行嫁笃厚也言既生文王而又生武王也【临川王氏曰生文王又生武王是之谓笃中庸曰天之生物必因其材而笃焉○双峯饶氏曰文王生于祖甲之三十一年武王后文王二十年生是商道始防之际二人已生矣】右助燮和也【新安胡氏曰陈氏云燮有和顺之意】○言天既命文王于周之京矣而克缵大任之女事者维此莘国以其长女来嫁于我也【丘氏曰将言笃生武王之事故又本而发之】天又笃厚之使生武王保之助之命之而使之顺天命以伐商也【庆源辅氏曰天监在下有命既集言其始也有命自天命此文王言其终也天之生圣人者其用力多矣既以笃生之故保防之右助之所谓栽者培之所以命之燮伐大商也征伐本非和顺之事而曰燮伐者所谓刚中而应行险而顺者也○华谷严氏曰因天人之所欲是之谓燮伐此章述大姒生武王也○须溪刘氏曰燮伐者当伐则伐也古人厚故称大商○丰城朱氏曰有大任为之母复有大姒为之妇故谓之缵言女徳之有继也既生文王于前又生武王于后故谓之笃言天命之匪解也其伐商也上以顺乎天下以应乎人故谓之燮言其无慙徳也】
　　○殷商之旅其防如林矢于牧野维予侯兴【叶音歆】上帝临女【音汝】无贰尔心
　　赋也如林言众也书曰受率其旅若林矢陈也牧野在朝歌南七十里侯维贰疑也尔武王也○此章言武王伐纣之时纣众防集如林以拒武王而皆陈于牧野则维我之师为有兴起之势耳然众心犹恐武王以众寡之不敌而有所疑也故勉之曰上帝临女母贰尔心盖知天命之必然而赞其决也然武王非必有所疑也设言以见众心之同非武王之得已耳【东莱吕氏曰纣以如林之众来战武王苟较强弱而计众寡其心必疑矣然当是时武王方一心以奉天讨若上帝实临之较计之私岂得而容哉此盖设为勉之之词以形容武王奉天讨之心也○庆源辅氏曰上帝临女无贰尔心女与尔虽皆指武王其实则是设言以见众心之同非武王之得已也然辞意严恪洋洋乎如在其上如在其左右学者当常常涵泳此二句以存心飬性而事天也○安成刘氏曰武王誓师曰受有臣亿万惟亿万心予有臣三千惟一心商罪贯盈天命诛之又曰朕梦恊朕卜袭于休祥戌商必克又曰虽有周亲不如仁人观是语也则武王固知上帝之监临矣固知众寡之不足疑矣○华谷严氏曰七章述武王伐商也】
　　○牧野洋洋檀车煌煌驷騵【音元】彭彭【叶铺郎反】维师尚父时维鹰扬凉【音亮】彼武王肆伐大商防朝清明【叶谟郎反】
　　赋也洋洋广大之貌檀坚木宜为车者也煌煌鲜明貌駵焉白腹曰騵【孔氏曰檀弓亦言戎事乘騵因武王所乘遂为一代常法】彭彭强盛貌师尚父大公望为大师而号尚父也鹰扬如鹰之飞扬而将击言其猛也凉汉书作亮佐助也【王莽传注曰亮助也】肆纵兵也防朝防战之旦也○此章言武王师众之盛将帅之贤【郑氏曰战地寛广兵车鲜明马又强盛尚父佐武王为之上捋】伐商以除秽浊不崇朝而天下清明【孔氏曰王肃云不崇朝而杀纣天下方天清明无复浊乱○庐陵彭氏曰当癸亥之歹俟天休命之前犹有如隂曀之中及甲子昧爽一战之后民情大悦向者昏乱秽浊之气一洗而出之岂不快哉○安成刘氏曰天下本清而纣汨浊之故伯夷太公避之以待其清及去纣则源清而流悉清矣故武王泰誓以永清四海为己任诗人歌之亦以防朝清明叹其拨乱反正之神速盖知其心惟在于清四海而已○丰城朱氏曰此章述牧野之事然言其檀车之煌煌而已不及乎矛防之利则是无待于击刺也言其驷騵之彭彭而已不及乎弓矢之良则是无待于贯革也言尚父之鹰扬而已不及乎徒御之众则是无待于选锋陷阵之勇也所以然者殷周之不敌久矣孔子曰仁不可为众也孟子曰征之为言正也各欲正已也焉用战皆此意也防朝清明所谓一戎衣而天下定也】所以终首章之意也【华谷严氏曰八章终上章伐纣之事也○定宇陈氏曰篇首之明明以徳之明言之也篇末之清明以治象之明言之也然不崇朝而天下清明非徳之明者能之乎○安成刘氏曰此章可以见天位殷适而不挟四方焉可以见天之难信而为君之不易焉又可以见有明明之徳则有赫赫之命焉首章开其端此章终其意唯以纣与武王观之则成王之所当监者夫岂逺哉】
　　大明八章四章章六句四章章八句
　　名义见小旻篇【三山李氏曰大雅之诗则谓之大明小雅之诗则谓之小明】一章言天命无常惟徳是与二章言王季大任之徳以及文王三章言文王之徳四章五章六章言文王大姒之徳以及武王七章言武王伐纣八章言武王克商以终首章之意【华谷严氏曰首章泛言天人之理见殷亡之由为美文武张本次章乃述大任生文王其后乃又述文王生武王及伐殷之事以成首章之意其言皆有次序也○庆源辅氏曰君有明徳则天有明命有王季文王则有太任太姒有王季太任则有文王有文王太姒则有武王有武王之君则有太公之臣读大明之诗则当知天人夫妇父子君臣之际安危治乱废兴存亡之机如影响形声之相似皆非苟然也又曰此诗周公作以戒成王前五章言周三王积徳之盛而天命之积亦非一日有人力之所不得与者后两章言武王顺天应人以伐纣而克之有非得已者成王闻之思天命之不苟集祖宗之于天下也非苟得则兢兢业业以保守之自有不能已者矣】其章以六句八句相间又国语以此及下篇皆为两君相见之乐説见上篇【安成刘氏曰事见外传鲁语叔孙穆子之言也】
　　緜緜瓞【田节反】民之初生自土沮【七余反】漆【音七】古公亶【都但反】父【音甫】陶【音桃】复【音福】陶穴【叶户橘反】未有家室
　　比也緜緜不絶貌大曰瓜小曰瓞瓜之近本初生者常小其蔓不絶至末而后大也民周人也自从土地也沮漆二水名在豳地古公号也亶父名也或曰字也后乃追称太王焉【格庵赵氏曰古公犹言先公也盖未追王前之本号古公当殷末时犹尚质故亶父以名言】陶窰灶也【孔氏曰陶瓦器灶也盖以陶去其上而为之故谓之陶】复重窰也穴土室也家门内之通名也豳地近西戎而苦寒故其俗如此○此亦周公戒成王之诗追述大王始迁岐周以开王业【安成刘氏曰八章以上所言是也】而文王因之以受天命也【安成刘氏曰八章以下所言是也】此其首章言瓜之先小后大以比周人始生于漆沮之上【曹氏曰公刘以前防弱甚矣仅能不絶其绪故以緜緜况之○临川王氏曰周国尝几亡矣其后土沮漆而国复兴故以为民之初生也○孔氏曰周语云我先王不窋用失其官而自窜于戎狄之间公刘之篇説公刘适邠其言甚详盖不窋已尝失官逃窜至公刘往居焉○安成刘氏曰周人之生盛于岐周丰镐之时而始于公刘居邠之日公刘以前固生于后稷而不窋奔窜周民几无生矣故厥初生民时惟姜嫄此一初也民之初生自土沮漆又一初也】而古公之时居于窰灶土室之中其国甚小至文王而后大也【华谷严氏曰首章述大王初居邠之事也】
　　○古公亶父来朝走马【叶满浦反】率西水浒【呼五反】至于岐下【叶后五反】爰及姜女聿来胥宇
　　赋也朝早也走马避狄难也【东莱吕氏曰来朝走马形容其初迁之时略地相宅精神风采也】浒水厓也漆沮之侧也岐下岐山之下也【庐陵罗氏曰岐山地理考异亦名天柱山在鳯翔府岐山县东北十里】姜女太王妃也胥相宇宅也孟子曰大王居邠狄人侵之事之以皮币珠玉犬马而不得免乃属其耆老而告之曰狄人之所欲者吾土地也吾闻之也君子不以其所飬人者害人二三子何患乎无君我将去之去邠逾梁山邑于岐山之下居焉邠人曰仁人也不可失也从之者如归市【朱子曰皮谓虎豹麋鹿之皮也币帛也属防集也土地本生物以飬人今争地而杀人是以其所以飬人者害人也邑作邑归市人众而争先也○南轩张氏曰大王于狄人事以皮币犬马珠玉本期以保民也而狄人侵陵不已是欲吾上地也曰君子不以其所飬人者害人其言何其忠厚而不廹邪太王之迁本以全民不敢必民之归而强民以徙特曰二三子何患乎无君此天地之心真保民之主也民心自不庸释乎太王非特斯言冇以感动之盖民之戴其仁有素矣曰如归市以见其诚心乐趋无一毫强勉之意也○张子曰书称太王肇基王迹盖见得民心之始也方其去邠民皆携持而随之固未尝率之也王迹之始莫大于此盖民归之则天命之矣】
　　○周原膴膴【音武】堇【音谨】荼如饴【音移】爰始爰谋【叶谋悲反】爰契【苦计反】我曰止曰时筑室于兹【叶津之反】
　　赋也周地名在岐山之南广平曰原膴膴肥美貌堇乌头也荼苦菜蓼属也饴饧【夕清反】也【本草曰乌头与附子同根形似乌鸟之头蜀人谓乌头苖为堇草○孔氏曰饧干糖也】契所以然火而灼者也仪礼所谓楚焞【音寸又音敦】是也【孔氏曰春官菙氏掌共燋契以待卜事注云士防礼曰楚炖置于燋在东楚炖即契也楚荆也卜者以楚炖之木烧之于燋炬之火既然执之以灼棰垂上声燋音爵】或曰以刀刻甲欲钻之处也【前汉书注曰挈刻也诗曰爰契我言刻开之灼而卜之挈音契】○言周原土地之美虽物之苦者亦甘于是大王始与豳人之从已者谋居之又契而卜之【华谷严氏曰爰始谋及乃心也爰谋谋及卿士庶人也契谋及卜筮也○三山李氏曰太王迁岐卫文迁楚丘未尝不卜然君臣既有定议乃卜洪范所以先乃心卿士庶人而后卜筮也○杜氏曰言先人事后卜筮】既得吉兆乃告其民曰可以止于是而筑室矣或曰时谓土功之时也【临川王氏曰曰止则命其臣民止于兹也曰时则命其臣民以土功之时也既命其土功之时遂筑室也○华谷严氏曰三章述太王定宅于岐也】
　　○廼慰廼止廼左廼右【叶羽已反】廼疆廼理廼宣廼亩【叶满彼反】自西徂东周爰执事【叶上止反】
　　赋也慰安止居也左右东西列之也【孔氏曰据公宫在中民居左右故王肃云乃左右开地置邑以居其民】疆谓画其大界理谓别其条理也宣布散而居也或曰导其沟洫也亩治其田畴也自西徂东自西水浒而徂东也周徧也言靡事不为也【庆源辅氏曰第一二句则民居各有定而得以营立矣三四句则民田各有分而得以耕治矣五六句总言其从西水浒而徂东凡经始之事所当为者无不尽也○华谷严氏曰四章述定民居治田亩也】
　　○乃召司空乃召司徒俾立室家【叶古胡反】其绳则直缩【色六反】版以载【叶节力反】作庙翼翼
　　赋也司空掌营国邑司徒掌徒役之事【孔氏曰司空之属有匠人掌营国广狭之度庙社朝市之位司徒之属有小司徒几用众庶则掌其政教○曹氏曰量地以制邑度地以居民司空之职故先召之致众庶令徒役司徒之职故次召之】绳所以为直凡营度位处皆先以绳正之既正则束版而筑也【孔氏曰位处者即匠人所谓左祖右社面朝后市之类是也○朱子曰人君国都如井田様画为九区面朝背市左祖右社中间一区则君之宫室宫室前一区为外朝凡朝防蔵库之属皆在焉后一区为市市四而有门左右各三区皆民所居而外朝一区左则宗庙右则社稷焉此国君都邑规模之大槩也】缩束也载上下相承也言以索束版投土筑讫则升下而上以相承载也【长乐刘氏曰筑宗庙之垣墉墙壁也】君子将营宫室宗庙为先廐库为次居室为后翼翼严正也【曹氏曰此章俾立室家则定其规模而已若其营作则先于庙故其序如此○华谷严氏曰五章述将营宫室先作宗庙也○长乐刘氏曰二章言迁三章四章言先营民之居处授民之耕种此章始营宫室焉】
　　○捄【音俱】之陾陾【耳升反】度【待洛反】之薨薨筑之登登削屡冯冯【扶氷反】百堵【丁古反】皆兴鼛臯音鼓弗胜【音升】
　　赋也捄盛土于器也陾陾众也度投土于版也薨薨众声也登登相应声削屡墙成而削治重复也冯冯墙坚声【眉山苏氏曰既成而削之其声冯冯然坚也○长乐刘氏曰谓墙成脱版削其坚凸以就平直凸音迭】五版为堵兴起也此言治宫室也鼛鼓长一丈二尺以鼓役事弗胜者言其乐事劝功鼓不能止也【考索曰鼓人云以鼛鼓鼓役事春秋传云鲁人之臯盖臯者缓也役事以弗亟为义故以臯鼓节之古者上之使下以仁常欲缓而不廹故鸣鼓以臯下之事上以义常欲敏而有功以鼓节之而弗止故曰鼛鼓弗胜○安成刘氏曰古人以墙为壁故于作室多言版筑之事○庆源辅氏曰此又承上章而言治宫室其独详于版筑之事者盖垣墙所以围乎外举此则其中众役可知又版筑比之其他工役为最劳至于百堵皆兴鼛鼓弗胜则人之乐事于是为至矣】
　　○廼立臯门臯门有伉【苦浪反叶苦郎反】廼立应门应门将将【七羊反】廼立冢土戎丑攸行【叶户郎反】
　　赋也传曰王之郭门曰臯门伉髙貌王之正门曰应门将将严正也大王之时未有制度特作二门其名如此及周有天下遂尊以为天子之门而诸侯不得立焉【朱子曰书言天子有应门春秋书鲁有雉门礼记云鲁有库门家语云卫有库门皆无云诸矦有臯应者则臯应为天子之门明矣○新安胡氏曰毛氏因戴记明堂位言鲁以库门为天子臯门雉门为天子应门遂谓天子郭门为臯正门为应而诸侯门当名库雉朱子取毛説证之书春秋礼记家语而断之曰大王初作臯应二门后尊为天子之制诸侯不得立焉当矣○考索曰天子五门臯者逺也明最在外故曰臯库门则有藏于此故也雉门者取其文明也应门者则居此以应治也路门则取其大也此五门各有其义然书犹有毕门南门则路门之别名也周礼又有中门则雉门之别名也尔雅有正门则应门之别名也若诸侯三门郑氏以为库雉路也】冢土大【音泰】社也亦大王所立而后因以为天子之制也【朱子曰太王立岐周之社武王既有殷国遂通立周之社于天下以为太社犹汉初令民立汉社稷也○临川王氏曰宗庙宫室内事也自内及外故于卒言立冢土也】戎丑大众也起大事动大众必有事乎社而后出谓之宜【尔雅曰宜祭名以兵凶战危虑有负败祭之以求福宜故谓之宜○庆源辅氏曰二门既立而太社遂立大社既立而大众攸行周家之势至是盖勃勃然有不可得而御者矣昆夷其得而不服哉百堵皆兴鼛鼓弗胜则人心之乐事劝功可知矣廼立冢土戎丑攸行则征伐之事盖有不容己者矣○孔氏曰宜祭社之名也○安成刘氏曰上四章之序营立宗庙居室社稷皆在居民之后先王重民之意如此盖国以民为本也】
　　○肆不殄【田典反】厥愠【纡问反】亦不陨【韵敏反】厥问柞【子洛反】棫【音域】拔【蒲贝反】矣行道兑【吐外反】矣混【音昆】夷駾【徒对反】矣维其喙【吁贵反】矣
　　赋也肆故今也犹言遂也承上起下之辞殄絶愠怒陨坠也问闻通谓声誉也柞栎也枝长叶盛丛生有刺棫白桵【音緌】也小木亦丛生有刺【尔雅注曰实如耳珰紫赤可啖○东阳许氏曰材理全白直理易破可为犊车辐又可为矛防矜矜音芹柄也】拔挺拔而上不拳曲防密也兑通也始通道于柞棫之间也駾突喙息也【蓝田吕氏曰喙张喙而息也奔趋者其状如此】○言太王虽不能殄絶混夷之愠怒亦不陨坠已之声闻盖虽圣贤不能必人之不怒已但不废其自脩之实耳【庆源辅氏曰肆不殄厥愠不责夫人之厉已也亦不陨厥问唯尽夫自治之道而已若专于治人而不反之身与虽务反身而不免责于人者皆非圣人事也自脩之实而但言其声问者有其实则有其名也其与后世所谓以虚声恐唱之者不同矣】然大王始至此岐下之时林木深阻人物鲜少至于其后生齿渐繁归附日众则木拔道通昆夷畏之而奔突窜伏维其喙息而已【庆源辅氏曰四个矣字可见不期然而然之意】言徳盛而混夷自服也盖已为文王之时矣【东莱吕氏曰此章或以为专指太王或以为专指文王义皆未安孟子曰文王事昆夷文王犹事昆夷则太王安得有昆夷駾矣维其喙矣之事乎皇矣曰帝省其山柞棫斯拔松栢斯兑帝作邦作对自太伯王季然则柞棫拔行道兑安可指为文王之时乎盖总叙周家王业积施屈伸之理始于太王而终于文王耳○华谷严氏曰八章言太王文王调服昆夷也陈氏谓孟子借此章首二句以説文王郑氏踵之遂误专以为文王之诗焉○安成刘氏曰下章之首即言虞芮质成之事则此章之末固通文王而言矣盖其始也昆夷不服而太王不坠其闻及其终也文王徳盛而昆夷自服一章之闲神祖圣孙实相首尾集传既曰太王始至又曰至于其后又曰已为文王之时则其歴年亦久矣若以皇矣三章及天作之颂证之则此章通言太王王季文王之事明矣○丰城朱氏曰太王之去邠避玁狁之难也及其至岐则又有昆夷之愠焉昆夷之愠患之自外至者也内治之脩政之由中出者也自外至者圣贤之所不能必由中出者圣贤必加勉焉盖君子创业垂统为其可继者而已若夫成功则固有天命存焉然积累之既久培植之既厚至于木拔道通则屈不终屈而必于伸晦不终晦而必于显昆夷之窜自有不期然而然者矣】
　　○虞芮【如鋭反】质厥成文王蹶【居反】卫厥生【叶桑经反】予曰有疏附【叶上声】予曰有先【息荐反】后【胡豆反叶下五反】予曰有奔奏【与走通叶宗五反】予曰有御侮
　　赋也虞芮二国名质正成平也【华谷严氏曰曲直得其平则无争也】传曰虞芮之君相与争田久而不平乃相与朝周入其境则耕者让畔行者让路【建安熊氏曰畔谓曰之疆界让畔则两界之地耕垦皆不及让路如少避长贱避贵之类】入其邑男女异路【孔氏曰邑谓城中如王制云道路男子由右妇人由左注云以为地道尊右故也】斑白不提挈【孔氏曰年老其髪白黒杂提挈有少者代之也】入其朝士让为大夫大夫让为卿【建安熊氏曰古者任官必推其人才可以为卿则为卿才止于大夫者不敢居卿之位可以为大夫则为大夫才止于士者不敢居大夫之位无躁竞之风有逊让之实】二国之君感而相谓曰我等小人不可以履君子之境乃相让以其所争田为闲田而退天下闻之而归者四十余国【建安熊氏曰被文王之化自然兴起而归附之三分天下有其二而説者以虞芮质成之年为文王受命之年亦以此欤○新安胡氏曰来归者四十余国要亦道化之所渐被非谓有其疆土版图也】苏氏曰虞在陜之平陆芮在同之冯翊平陆有间原焉则虞芮之所让也【曹氏曰虞芮皆在岐周之东】蹶生未详其义或曰蹶动而疾也生犹起也【朱子曰蹶动也生是兴起之意当是一日之间虞芮质成而来归者四十余国其势张盛忽然见之如跳起】予诗人自予也率下亲上曰疏附相道前后曰先后喻徳宣誉曰奔奏【孔氏曰喻天下以王徳宣扬王之声使天下皆奔走而归趋之】武臣折冲曰御侮【孔氏曰武力之臣能折止敌人之冲突者】○言昆夷既服而虞芮来质其讼之成于是诸矦归周者众而文王由此动其兴起之势是虽其徳之盛然亦由有此四臣之助而然故各以予曰起之其辞繁而不杀者所以深叹其得人之盛也【庆源辅氏曰质虞芮之讼初非期于兴起也而其兴起之势蹶然而动焉此圣人之事也然亦岂一已所能独致哉故周公以为四臣之助为多其辞谆复深叹其得人之盛其意深矣其所以戒成王者切矣所谓四臣者谓有此四等之臣耳固非止于四人而已也○丰城朱氏曰虞芮之质成是讼狱者不之商而之文王也归者四十余国是朝觐者不之商而之文王也文王之徳其孚于人也久矣至是而始动其兴起之势者譬如弩机之既张是惟无发发则沛然而不可御矣诗人推本言之以为由此此四臣之助而然盖舜之徳虽非五臣之所能及而非五臣则亦无以佐其治也文王之徳虽非四臣之所能及而非四臣则亦无以宣其化也书亦曰无能往来兹廸彝教文王蔑徳降于国人知此则知文王得人之盛而人材之为圣化之助亦大矣或者乃谓文王之化非四臣之所能为岂不异哉】
　　緜九章章六句
　　一章言在豳二章言至岐三章言定宅四章言授田居民五章言作宗庙六章言治宫室七章言作门社八章言至文王而服混夷【孟子曰肆不殄厥愠亦不陨厥问文王也朱子曰本言太王事混夷虽不能殄絶其愠怒亦不自坠其声问之美孟子以为文王之事可以当之】九章遂言文王受命之事【安成刘氏曰所谓受命者盖诸矦归文王则文王于天命似有不得而辞者矣然亦推原之词耳非谓其有改元称王之事也】余説见上篇【庆源辅氏曰以上三篇皆周公作以戒成王之诗文王则专美文王之徳大明则追述王季太任文王太姒以及武王之徳緜则又追述太王太姜文王之徳而其意则盖歴述其先王积累徳业之盛以见成王之任大责重不可不谨戒而保守之耳】
　　芃芃【薄红反】棫【雨逼反】朴【音卜】薪之槱【音酉】之济济【子礼反】辟【音璧】王左右趣【叶此苟反】之
　　兴也芃芃木盛貌朴丛生也言根枝迫迮【音窄】相附着【直略反】也槱积也【华谷严氏曰积以待其干而用之】济济容貌之美也辟君也君王谓文王也○此亦以咏歌文王之徳言芃芃棫朴则薪之槱之矣济济辟王则左右趣之矣盖徳盛而人心归附趣向之也
　　○济济辟王左右奉璋奉璋峨峨【玉歌反】髦士攸宜【叶牛何反】赋也半圭曰璋祭祀之礼王祼以圭瓒诸臣助之亚祼以璋瓒【孔氏曰玉人云大璋中璋邉璋皆是璋瓒也郊特牲曰灌以圭璋故知璋为璋瓒祭统云君执圭瓒祼尸大宗伯执璋瓒亚祼小宰云凡祭祀赞祼将之事是助行祼事非独一人】左右奉之其判在内亦有趣向之意峨峨盛壮也【钱氏口衣冠伟壮之貌】髦俊也【庆源辅氏曰此章则因首章所言而赋以足成其意俊髦之士至诚一意于奉璋助祭之时峨峨然无不得其所宜此则尤可见其趣向之意】
　　○渒【匹世反】彼泾【音经】舟烝徒楫【音接叶借入反】之周王于迈六师及之
　　兴也渒舟行貌泾水名【临川王氏曰泾在周地兴所见也】烝众楫櫂于往迈行也六师六军也【华谷严氏曰文王未有六军以大雅皆述王者之事故言六军】○言渒彼泾舟则舟中之人无不楫之周王于迈则六师之众追而及之盖众归其徳不令而从也【北溪陈氏曰汲汲然而及之不待戒命而至○庆源辅氏曰此章又见不徒奉璋助祭之上归向之如此至于文王一有所往则六军之众亦必追而及之则人心之归向又可见矣于迈谓有所征往也如伐崇与密须及戡黎之事皆是也助祭内事也于迈外事也或外或内而人心之归向无异焉则文王之振作纲纪之道至矣故下两章遂言之○丰城朱氏曰国之大事在祀与戎上章言人心之趣向见于祭祀之时此章言人心之趣向见于征伐之日也】
　　○倬【陟角反】彼云汉为章于天【叶铁因反】周王夀考遐不作人兴也倬大也云汉天河也在箕斗二星之间其长竟天【尔雅注曰箕龙尾斗南斗天汉之津梁也】章文章也文王九十七乃终故言夀考遐与何同【朱子曰遐古注并诸家皆作逺字甚无道理礼记注训胡字甚好○须溪刘氏曰遐不何不也】作人谓变化鼓舞之也【朱子曰鼓之舞之之谓作如撃鼓然自然使人跳舞踊跃又曰此章只是説云汉为章于天周王夀考岂不能作人也上二句皆是引起下靣説略有些意思傍着不须深求只如此读过便得○曹氏曰作者鼓舞振动之意商之末世士气卑弱甚矣非鼓舞振动之乌能自奋而有成哉○庆源辅氏曰此章方言人心之所以归向于文王者文王能有以振作之故也作人非一日偶然之可为也必积累渐渍之久乃底于成故曰周王夀考遐不作人先生尝语学者曰此等语言自有个血脉流通但涵泳久之自然见得条愓浃洽不必多引外来道理言语却壅滞了诗人説底意思也周王既是夀考岂不作成人才此事已自分明更着个倬彼云汉为章于天唤起来便愈见活泼泼地此六义所谓兴也兴乃兴起之义凡言兴者皆当以此例观之易以言不尽意而立象以尽意盖亦如此○华谷严氏曰云汉倬然明大为文章于天矣文王自少至老所以兴起人者多矣人心之善作之则兴凡自暴自弃习俗益流于下者由上之人无以兴起之耳故孟子曰待文王而后兴者凡民也盖人同此心心同此理非外立一道以强其所无特作而兴之使之自不能已不知所以然而然如乐则生矣生则乌可已不知手之舞之足之蹈之也○永嘉陈氏曰圣人久于其道而天下化成也】
　　○追【对廻反】琢【陟角反】其章金玉其相勉勉我王纲纪四方兴也追雕也金曰雕玉曰琢【孔氏曰此经上下相承所追琢者即金玉也】相质也勉勉犹言不已也凡网罟张之为纲理之为纪【孔氏曰纲者网之大绳举网为张纲之目故张之为纲纪者别理丝缕故理之为纪○须溪刘氏曰纲纪即是作人之意】○追之琢之则所以美其文者至矣金之玉之则所以美其质者至矣勉勉我王则所以纲纪乎四方者至矣【朱子曰遐不作人只是説他歌舞作兴底事功夫细密处又在此一章如曰勉勉我王纲纪四方四方都在他线索内牵着都动问勉勉即是纯亦不已否曰然问传曰追琢其章所以美其文金玉其相所以美其质然不知所美之人为谁曰追琢金玉以兴我王之勉勉尔】棫朴五章章四句
　　此诗前三章言文王之徳为人所归后二章言文王之徳有以振作纲纪天下之人而人归之【庆源辅氏曰四章言振作五章言纲纪振作谓变化鼓舞之不容怠废也纲纪谓统括维系之不容涣散也此天下之人奉璋之士六军之众四方之民所以无不归附趣向之也○安成刘氏曰一章二章则言左右近臣归向文王三章则言六军之众归向文王也四章言文王振作天下之人也五章言文王纲纪天下之人也然归向之者不离于前后左右则其振作纲纪于人者无不至也振作纲纪之者至于久逺则其归向之者益以众也】自此以下至假乐皆不知何人所作疑多出于周公也
　　瞻彼旱麓【音鹿】榛楛【音户】济济【子反】礼岂弟君子干禄岂弟兴也旱山名麓山足也榛似栗而小楛似荆而赤济济众多也岂弟乐易也君子指文王也○此亦以咏歌文王之徳言旱山之麓则榛楛济济然矣岂弟君子则其干禄也岂弟矣干禄岂弟言其干禄之有道犹曰其争也君子云尔【北溪陈氏曰君子求福也亦乐易而已其诸异乎人之求欤○华谷严氏曰岂弟者徳盛仁熟和顺充积之谓也干禄非文王之心诗人言干禄者谓在我有以致之犹曰自求多福非有心求之也首章言文王受禄以徳也○庆源辅氏曰乐易则无汲汲劳苦之意盖优游寛裕以自尽其在我之理而已是非有意于干禄也自诗人咏歌之则以为得所以干禄之道云尔】
　　○瑟【所乙反】彼玉瓒【才旱反】黄流在中岂弟君子福禄攸降【叶乎攻反】
　　兴也瑟缜密貌玉瓒圭瓒也以圭为柄黄金为勺青金为外而朱其中也【孔氏曰圭以玉为之指其体谓之玉瓒据成器谓之圭瓒瓒盛鬯酒以黄金为勺有鼻口酒从中流出玉人云祼圭尺有二寸有瓒以祀宗庙典瑞注引汉礼瓒槃大五升口径八寸下有槃口径一尺则瓒如勺为槃以承之也】黄流欝鬯也酿秬黍为酒筑欝金煮而和之使芬芳条鬯以瓒酌而祼之也【孔氏曰秬黒黍一秠二米者也酿秬为酒以欝金和之草名欝金则黄如金色酒在器流动故曰黄流○周礼欝人掌和欝鬯注欝草名十叶为贯百二十贯为筑以煑之鐎中秬鬯是不和欝者○本草注曰欝金草其花十二叶为百草之英三月有花状如红蓝煑之用为鬯合而酿酒以降神也】攸所降下也○言瑟然之玉瓒则必有黄流在其中岂弟之君子则必有福禄下其躬明寳器不荐于防味而黄流不注于瓦缶则知盛徳必享于禄夀而福泽不降于淫人矣【华谷严氏曰言各以类应也次章言盛徳必得其福○庆源辅氏曰此又承上章言岂弟君子则福禄自然降下其躬盖亦不待乎求之之意】
　　○鸢【弋专反】飞戾天【叶铁因反】鱼跃于渊【叶一均反】岂弟君子遐不作人
　　兴也鸢鸱类戾至也李氏曰抱朴子曰鸢之在下无力及至乎上耸身直翅而已盖鸢之飞全不用力亦如鱼跃怡然自得而不知其所以然也遐何通○言鸢之飞则戾于天矣鱼之跃则出于渊矣岂弟君子而何不作人乎言其必作人也【华谷严氏曰三章言作人之妙也鸢飞鱼跃言天壤之内莫不自得其性而不知所以然也岂弟文王何不作人乎言必有以兴起之而使之不自已也○上蔡谢氏曰鸢飞戾天鱼跃于渊犹韩愈谓鱼川泳而鸟云飞上下各得其所也诗人言如此气象周家作人似之○庆源辅氏曰棫朴之诗言文王徳盛而人心自然归向之旱麓之诗言文王之徳盛而上天自然福禄之如此则棫朴之诗言作人可也而旱麓亦言作人之事者何哉愚读洪范五皇极章有曰皇建其有极敛时五福用敷锡厥庶民盖言人君能建其极则为五福之所聚而又有以使民观感而化焉则是又能布此福而与其民也大抵其一章首尾皆以成就天下人才为説由是推之则旱麓之诗亦以作人为言者亦宜矣盖圣人之得名位者岂以其身自敛其福禄哉必使天下之人各羞其行而邦其昌然后为福也】
　　○清酒既载【叶节力反】骍【息营反】牡既备【叶蒲北反】以享以祀【叶逸织反】以介景福【叶笔力反】
　　赋也载在尊也僃全具也承上章言有岂弟之徳则祭必受福也【三山李氏曰君子之受福岂以骍牡之故而得之哉古人奉牲以告所谓馨香无谗慝也故有岂弟之徳则受福】
　　○瑟彼柞棫民所燎【力召反】矣岂弟君子神所劳【力报反】矣兴也瑟茂密貌【安成刘氏曰上章玉瓒故言缜密此章柞棫故言茂密】燎防也或曰熂燎除其旁草使木茂也【程子曰今人种榆亦焚之使茂○华谷严氏曰笺以为柞棫所以茂者乃人熂燎除其旁草治之使无害不若以为民取以供燎不费词也】劳慰抚也【孔氏曰上言祭以受福此言得福之事君子所以得福者正以为神所劳来○庆源辅氏曰此章又承上章而言岂弟君子必为神所慰抚则祭必受福亦其宜也○华谷严氏曰五章言受福之本也】
　　○莫莫葛藟【力轨反】施【以跂反】于条枚【莫囘反】岂弟君子求福不囘
　　兴也莫莫盛貌囘邪也【郑氏曰言文王之求福修徳以俟之不为囘邪之行以要之也○华谷严氏曰六章言求福之心也文王乐易求福不囘表记言得之自是不得自是以聴天命遂引此章盖有一毫觊幸之心则邪矣】
　　旱麓六章章四句
　　思齐【侧皆反】大【音泰】任文王之母【莫后反】思媚【美记反】周姜京室之妇【房九反】大【同上】姒嗣徽音则百斯男【叶尼心反】
　　赋也思语辞齐荘媚爱也周姜大王之妃大姜也京周也大姒文王之妃也【孔氏曰太姜太任太姒皆称太明皆尊而称之唯武王之妃邑姜不称太盖避太姜故也】徽美也百男举成数而言其多也【朱子曰按春秋传云管蔡郕霍鲁卫毛耼郜雍曹滕军原丰郇文之昭也幷伯邑考武王十八人然此特其见于书传者耳亦可见其多也】○此诗亦歌文王之徳而推本言之曰此荘敬之大任乃文王之母实能媚于周姜而称其为周室之妇【临川王氏曰齐者母道也媚者妇道也为人母尽母道为人妇尽妇道者太任也】至于大姒又能继其美徳之音而子孙众多上有圣母所以成之者逺内有贤妃所以助之者深也【三山李氏曰观列女传载胎教则文王由太任而成徳可知矣○须溪刘氏曰母妻如此所以有文王也美之至也○庆源辅氏曰棫朴诗言文王徳盛而人归之旱麓言文王徳盛而天福之思齐又推本而言文王之所以徳盛者由圣母贤妃成之之逺助之之深而然也○永嘉陈氏曰此诗言文王之圣本于太任太姒或曰使文王以顽为父以嚚为母将不得其圣乎曰瞽瞍顽嚚舜之所以始而终之者孝也舜终不倦而瞽瞍豫此舜之所以圣也舜文王一也文王处其易舜处其难文王处君臣之难舜处其易】
　　○惠于宗公神罔时怨神罔时恫【音通】刑于寡妻至于兄弟以御【牙嫁反】于家邦【叶卜工反】
　　赋也惠顺也宗公宗庙先公也恫痛也刑仪法也【止斋陈氏曰古人于夫妇之分极加严焉刑于寡妻刑于二女刑之一言盖其法近于忍不止于防与也○新安王氏曰太姒虽贤非文王有以仪刑之岂能全此妇徳之懿乎】寡妻犹言寡小君也御迎也【华谷严氏曰御郑读如字训治也○孔氏曰王肃云以迎治天下国家】○言文王顺于先公而鬼神歆之无怨恫者其仪法内施于闺门而至于兄弟以御于家邦也【庆源辅氏曰此章则言文王之徳足以和神人治家国以足前章之意其序则先尊而后卑先亲而后疎也】孔子曰家齐而后国治【安成刘氏曰大学传齐家治国章三引诗文始言家人次言兄弟终言四国朱子亦尝谓即刑寡妻至兄弟御家邦之意】孟子曰言举斯心加诸彼而已【南轩张氏曰文王之刑寡妻至兄弟御家邦亦举斯心加诸彼而已盖无非是心之所存也圣人虽无事乎推然其自身以及家自家以及国亦固有序矣】张子曰言接神人各得其道也【丰城朱氏曰先神而后人尊卑之序也先家而后国亲疎之杀也诚以事神而神无不格诚以治人而人罔不孚此所谓接神人各得其道也】
　　○雝雝【于容反】在宫肃肃在庙【叶音貌】不显亦临无射【音亦】亦保【叶音鲍】
　　赋也雝雝和之至也肃肃敬之至也不显幽隐之处也射与斁同厌也保守也○言文王在闺门之内则极其和在宗庙之中则极其敬虽居幽隐亦常若有临之者虽无厌射亦常有所守焉其纯亦不已盖如是【华谷严氏曰在宫则和在庙则敬其诚随所寓而形见也不显之处人所不见而亦若有所临洋洋乎如在上也无厌之时践履已熟而亦自保守悠久无间也○永嘉陈氏曰皆文王之诚也○东莱吕氏曰圣人神人之主也如前章所载神人孚格可谓得为主之道矣欲求所以格孚者当于此章观之○勿轩熊氏曰此承上章而言雝雝在宫即刑于寡妻以下之事肃肃在庙即惠于宗公以下之事○丰城朱氏曰雝雝和之至也所以为治人之本也肃肃敬之至也所以为事神之本也不显自其在已者言之亦临则指其在神者而言也无射自其在人者言之亦保则指其在己者而言也己之所处虽在于幽隐而心之戒惧则常若有临之者人之于我虽无所厌射而心之操存则常若有所守焉所以为纯亦不已之实也】
　　○肆戎疾不殄烈假【占雅反】不瑕不闻亦式不谏亦入【此与下章用韵未详】
　　赋也肆故今也戎大也疾犹难也大难如羑里之囚及昆夷猃狁之属也殄絶烈光假大瑕过也此两句与不殄厥愠不陨厥问相表里【安成刘氏曰不殄厥愠不陨厥问太王事也文王戎疾不殄烈假不瑕可谓绳其祖武然则不殄厥愠不陨厥问文王之事固在其中矣其后周公遭变孙硕肤而徳音不瑕虽其天纵之圣抑亦有得于家庭之训化欤】闻前闻也式法也○承上章言文王之徳如此故其大难虽不殄絶而光大亦无玷缺【东莱吕氏曰文王之徳如上章所陈故虽遭大难而不失其圣光大不缺也】虽事之无所前闻者而亦无不合于法度虽无谏诤之者而亦未尝不入于善传所谓性与天合是也【庆源辅氏曰此章则摭其所遭之实事言之如昆夷猃狁之伐羑里之囚皆所谓戎疾也大难之来是亦定数虽圣人有所不能免特处之有道尔故言其大难虽不能殄絶之而使无而在我光大之徳终无瑕玷焉此乐天之事非圣人不能也不闻亦式从心所欲不逾矩之事不諌亦入所谓不思不勉从容中道也文王之徳至是则无以复加矣○三山李氏曰其性徳不勉而中不思而得岂待于有所闻有所谏而后中道哉○华谷严氏曰此章言从容中道也】
　　○肆成人有徳小子有造古之人无斁【音亦】誉髦斯士赋也冠以上为成人小子童子也造为也古之人指文王也【东莱吕氏曰典谟作于虞夏其称尧舜禹臯陶已曰稽古则以文王为古之人复何疑哉】誉名髦俊也○承上章言文王之徳见于事者如此【须溪刘氏曰两章两肆皆言其效】故一时人材皆得其所成就【孔氏曰言长者道徳已成幼者有业学习】盖由其徳纯而不已故令此士皆有誉于天下而成其俊乂之美也【庆源辅氏曰此章则遂言其徳盛而无斁故天下人才无小无大皆有所观感而防其成就是以令其为士者得其名誉于天下而成其俊乂之美也以上三诗皆言文王之徳之盛而皆及于作成人才之事以是观之则圣人之徳必见于作成一世之人才者然后为至在易观卦曰观我生君子无咎象曰观我生观民也意盖如此○华谷严氏曰此章言至诚为能化也○东莱吕氏曰圣人流泽万世者无有大于作人所以续天地生生之大徳也故此诗以是终焉文王之无斁夫子之诲人不倦其心一也○临川王氏曰初言太姒则化成乎内也终言誉髦斯士则化成乎天下也】
　　思齐五章二章章六句三章章四句【定宇陈氏曰文王之圣生之者圣母助之者贤妃然文王固不能不资助于太姒而实能脩身以刑于寡妻三四章皆言脩身事也末章则不特成已而且能成物矣】
　　皇矣上帝临下有赫【叶黒各反】监观四方求民之莫维此二国其政不获【叶胡郭反】维彼四国爰究爰度【待洛反】上帝耆之憎其式廓乃眷西顾此维与宅【叶逹各反】
　　赋也皇大临视也赫威明也监亦视也莫定也二国夏商也不获谓失其道也四国四方之国也究寻度谋也耆憎式廓未详其义或曰耆致也【程子曰颂云耆定尔功毛氏传曰耆致也○安成刘氏曰耆释文音鬐集传疑训为致则当音指读如耆定尔功之耆】憎当作増式廓犹言规模也【庆源辅氏曰式如式様之式廓如匡廓之廓】此谓岐周之地也○此诗叙大王大伯王季之徳以及文王伐密伐崇之事也【安成刘氏曰二章至四章叙太王太伯王季之徳五章至八章则叙文王之徳业】此其首章先言天之临下甚明但求民之安定而已彼夏商之政既不得矣故求于四方之国【程子曰此泛言天佑下民作之君长使得安定也天惟求民所定故君不善则絶之如彼夏商二国不得其政则于四方之国求谋有徳之君使王天下○孔氏曰纣既防殷桀亦亡夏其恶既等故配而言之犹崧高之美申伯而及甫侯也】苟上帝之所欲致者则増大其疆境之规模于是乃眷然顾视西土以此岐周之地与太王为居宅也【庆源辅氏曰皇矣上帝临下有赫者言天之威明可畏也监观四方求民之莫者言天之心意所在也夏商之政不得其道则遂舍之而不顾四国之君则于是寻究于是谋度然后予之而不敢轻易焉大抵天之为道栽培之者难倾覆之者易也】
　　○作之屏【必领反】之其菑【荘持反】其翳【一计反】修之平之其灌其栵【音例】啓之辟【婢亦反】之其柽【丑贞反】其椐【羌居反叶纪庶反】攘之剔【它歴反】之其檿【乌劎反】其柘【章夜反叶都故反】帝迁明徳串【古患反】夷载路天立厥配受命既固
　　赋也作拔起也屏去之也菑木立死者也翳自毙者也【孔氏曰立死之木妨他木生长为木之害故曰菑生木自倒枝叶覆地为隂翳故曰翳】或曰小不蒙密蔽翳者也脩平皆治之使疏密正直得宜也灌丛生者也栵行生者也啓辟芟除也柽河柳也似杨赤色生河邉【尔雅注曰今河傍赤茎小杨○陆氏曰生水傍皮正赤如绛一名雨师松叶似松】椐樻【音匮】也肿节似扶老可为杖者也【陆氏曰节中肿似扶老即今灵夀是也今人以为马鞭及杖】攘剔谓穿剔去其繁冗使成长也檿山桑也与柘皆美材可为弓榦又可蚕也【本草曰柘木里有纹亦可旋为器】明徳谓明徳之君即大王也串夷载路未详或曰串夷即混夷载路谓满路而去所谓混夷駾矣者也配贤妃也谓大姜○此章言大王迁于岐周之事盖岐周之地本皆山林险阻无人之境而近于昆夷大王居之人物渐盛然后渐次开辟如此【庐陵欧阳氏曰此章本周作宅之始岐周之民乐就有徳皆共刋除树木而营理邑居】乃上帝迁此明徳之君使居其地而昆夷逺遁天又为之立贤妃以助之是以受命坚固而卒成王业也【庆源辅氏曰此章首八句人事也后四句天命也由天命时故人事应由人事治故天命从也菑翳则因其死毙而抜去之灌栵则因其丛列而修治之柽椐凡木则芟除之檿柘美材则攘剔之盖顺理而为之举此开辟林木一事言之则余可知矣○庐陵彭氏曰太王之迁从之者如归市非人之所能为也必有主宰之者故诗人托辞以为帝迁之帝迁之则天命之盖帝所以主宰乎天者也书言昭受上帝而后言天其申命用休言帝休而后言天乃大命文王皆此类也】
　　○帝省【悉井反】其山柞棫斯抜【蒲贝反】松柏斯兑【徒外反】帝作邦作对自大【音泰】伯王季维此王季因心则友【叶羽已反】则友其兄【叶虚王反】则笃其庆【叶祛羊反】载锡之光受禄无丧【息丧反叶平声】奄有四方
　　赋也抜兑见緜篇此亦言其山林之间道路通也对犹当也作对言择其可当此国者以君之也大伯大王之长子王季太王之少子也因心非勉强也【华谷严氏曰李氏云孝悌之道岂可以伪为哉因其心而然耳生而无不知爱其亲长而无不知敬其兄本于良知良能岂非因心而然哉】善兄弟曰友兄谓太伯也笃厚载则也奄字之义在忽遂之间○言帝省其山而见其木抜道通则知民之归之者益众矣于是既作之邦又与之贤君以嗣其业盖自其初生太伯王季之时而已定矣【庐陵彭氏曰柞棫斯抜松柏斯兊精神气象见于林木之间有方兴未艾之象夫以周之建国既得其地而为君者又得其人皆非人力所能为故诗人又托词以为帝省帝作盖有主宰之者也】于是太伯见王季生文王又知天命之有在故适吴不反大王没而国传于王季及文王而周道大兴也【朱子曰太王欲传位季歴以及昌太伯知之逃之荆蛮于是太王乃立季歴传国至昌是为文王又曰太王欲立贤子圣孙为其道足以济天下而非有爱憎之间利欲之私也是以泰伯去之而不为狷王季受之而不为贪盖处君臣父子之变而不失乎中庸比所以为至徳也○勉斋黄氏曰泰伯知王季之后又有文王之圣必能基成王业从而让之亦太王之志也是泰伯之让上以继太王之志下以成王季之业无非为天下之公而不为一身之私也】然以太伯而避王季则王季疑于不友故又特言王季所以友其兄者乃因其心之自然而无待于勉强【西山真氏曰王季之友泰伯盖其因心之本然非以其逊已而后友之使泰伯未尝有逊国之事王季所以友之者亦若是而已】既受太伯之让则益修其徳以厚周家之庆而与其兄以让徳之光犹曰彰其知人之明不为徒让耳【庐陵彭氏曰太伯以天下让王季乃能修其徳而有以笃其庆使太伯让国之美赫然光显于后世者王季与之也】其徳如是故能受天禄而不失至于文武而奄有四方也【丰城朱氏曰王业之成虽在于武王得天下之时而天命之定已见于太伯让王季之日泰伯让焉而无迹王季受之而无愧此王业之所由基也文王创造于前武王继续于后此王业之所由成也太伯当立而不立文王可为而不为故皆谓之至徳非王季之友无以成太伯之志非武王之孝无以成文王之功武王之孝易知也王季之友难知也此因心则友则友其兄则笃其庆载锡之光诗人所以再三叹咏于王季也】
　　○维此王季帝度【侍洛反】其心貊【武伯反】其徳音其徳克明克明克类克长【丁丈反】克君王【如字或于况反】此大邦克顺克比【必里反】比【毗至反】于文王其徳靡悔【叶虎洧反】既受帝祉【音耻】施【以跂反】于孙子【叶奨里反】
　　赋也度能度物制义也貊春秋传乐记皆作莫谓其莫然清静也克明能察是非也克类能分善恶也克长教诲不倦也克君赏庆刑威也言其赏不僭故人以为庆刑不滥故人以为威也顺慈和徧服也比上下相亲也比于至于也悔遗恨也○言上帝制王季之心使有尺寸能度义【朱子曰犹言天诱其能使制义也○庆源辅氏曰孟子曰权然后知轻重度然后知长短物皆然心为甚先生解以为人心有本然之权度者盖谓是也○丰城朱氏曰帝度其心使之能权也夫惟能权故能受太伯之让而笃周家之庆也】又清静其徳音使无非间之言是以王季之徳能此六者【华谷严氏曰明类是一意长君是一意顺比是一意类者明之充君者长之推比者顺之积也○庐陵彭氏曰克长则出于其类也克君则居人上而为之君也王此大邦则可以朝诸侯有天下由小至大其序如此○孔氏曰王季君其国耳以其追号为王故以王言之○莆田郑氏曰能为人长能为人君故使之王此大邦又能惠顺亲比其民人也】至于文王而其徳尤无遗恨是以既受上帝之福而延及于子孙也【华谷严氏曰比及文王其徳无有可悔人有过则悔恨靡悔则无过从容中道无毫发之慊也言王季之徳传于文王而益盛故能受天之福而延于子孙也○丰城朱氏曰此章专美王季之徳故言之特详至于文王则但言其徳之靡悔而已然谓之靡悔则其徳之纯一无间亦可见矣惟其徳之无间是以其福之无穷也】
　　○帝谓文王无然畔援【于愿反】无然歆羡【饯面反】诞先登于岸【叶鱼战反】密人不恭敢距大邦【叶下工反】侵阮【鱼宛反】徂共【音恭】王赫斯怒【叶暖五反】爰整其旅以按【音遏】徂旅以笃周祐【候五反】以对于天下【叶候五反】
　　赋也帝谓文王设为天命文王之词如下所言也【朱子曰天岂谆谆然命之只是文王要恁地便是理合恁地便是天命之也○华谷严氏曰天不言以意谓之也必谓之帝谓者言文王之心天实知之也】无然犹言不可如此也畔离畔也援攀援也言舍此而取彼也歆欲之动也羡爱慕也言肆情以狥物也防道之极至处也密密须氏也姞【其入声】姓之国在令宁州阮国名在今泾州徂往也共阮国之地名今泾州之共池是也【宁州泾州即今平凉府静寜州泾州竝陜四】其旅周师也按遏也徂旅密师之往共者也【安成刘氏曰三旅字所指不同】祐福对答也○人心有所畔援有所歆羡则溺于人欲之流而不能以自济文王无是二者故独能先知先觉以造道之极至盖天实命之而非人力之所及也【庐陵彭氏曰无畔援则中正而不溺于私无歆羡则刚大而不溺于欲故能造道之极也○长乐王氏曰人心未尝不正也有所畔援则不得其正有所歆羡则不得其正无畔援歆羡则使之正其心也○庆源辅氏曰人心一有畔援歆羡则流于私欲凡所云为必不能先知先觉又焉能有所济乎况于用兵行师之际情欲易纵之时而二病不去几何而不流于穷黩也哉故此章将言文王之征伐而先言文王之无此病也诞先登于防以涉水为譬也】是以密人不恭敢违其命而擅兴师旅以侵阮而往至于共则赫怒整兵而往遏其众以厚周家之福而答天下之心盖亦因其可怒而怒之初未尝有所畔援歆羡也【蓝田吕氏曰虽赫怒用兵皆出于无心也畔援歆羡皆有心者也○临川主氏曰有所畔援歆羡不得其欲而怒则其怒也私而已文王之怒是乃与民同怒而异乎人之私怒也○朱子曰此诗称文王徳处是从无然畔援歆羡上説起后面却説不识不知顺帝之则见得文王先有个工夫此心无一毫之私故见于伐崇伐密皆是道理合着恁地初非圣人之私怒也○丰城朱氏曰密之敢距大邦不知有事大之礼也侵阮徂共不知有恤小之义也此天理之所当怒而王法之所当诛也故赫怒整兵以遏其众】此文王征伐之始也【新安胡氏曰此是文王兴师之始诗人必原于天之所命以见文王之怒非出于己私也】
　　○依其在京【叶居良反】侵自阮疆陟我髙冈无矢我陵我陵我阿无饮我泉我泉我池【叶徒何反】度【待洛反】其鲜【息浅反】原居岐之阳在渭之将万邦之方下民之王
　　赋也依安貌京周京也天陈鲜善将侧方乡也【孔氏曰乡人向望之也】○言文王安然在周之京而所整之兵既遏密人遂从阮疆而出以侵密【华谷严氏曰侵自阮疆谓自阮疆而侵密犹春秋书公至自晋密阮接境也○安成刘氏曰春秋书法潜师掠境曰侵声罪致讨曰伐此诗于密言侵于崇言伐固非如春秋书法例然其师既按徂共之众则密人退归矣故周师既出阮疆而遂侵之盖亦出其不意而谓之侵也】所陟之冈即为我冈而人无敢陈兵于陵饮水于泉以拒我也【华谷严氏曰文王以西伯讨密之罪岂有一毫畔援之私耶阮不幸而与密为隣幸而遇文王为伯也伐崇有讯馘伐肆之事而伐密不言者是师次其境而密人即服不待战也】于是相其高原而徙都焉所谓程邑也【庆源辅氏曰文王之兵侵密乃遽曰我陵我阿我泉我池无敢陈其兵饮其水者辞直理正威灵气焰莫有敌者所谓帝王之道出万全者也程邑在岐山之南渭水之侧为万邦之所趋向下民之所归往○华谷严氏曰文王用心广大威徳畅合归者益众非旧邑所能容故也○新安胡氏曰度其鲜原以下即上章以笃周祐以对天下之实事也其字指密而言○孔氏曰程邑在岐山之阳是去旧都不逺也○安成刘氏曰文王伐密之后而作程邑亦犹伐崇之后而作丰邑方其伐之讨罪而已固未尝先有作邑之心也自常情观之必谓贪其土地矣诗人知其心之无私故言伐密伐崇之事皆先以帝命发之】其地于汉为扶风安陵今在京兆府咸阳县【即今西安府咸阳县陜西】
　　○帝谓文王予懐明徳不大声以色不长【丁丈反】夏以革不识不知顺帝之则帝谓文王询尔仇方同尔兄弟以尔钩援【音爰】与尔临冲以伐崇墉
　　赋也予设为上帝之自称也懐眷念也明徳文王之明徳也以犹与也夏革未详【东莱吕氏曰此句虽难强通然与不大声以色立文既同训诂亦当相类声以色谓声音与笑貌夏以革谓侈大与变革也】则法也仇方雠国也【邱氏曰即崇也】兄弟与国也【庐陵彭氏曰以诸侯之国为兄弟亦未尝称王一验也】钩援钩梯也所以钩引上城所谓云梯者也临临车也在上临下者也冲冲车也从旁冲突者也皆攻城之具也崇国名在今京兆府鄠县【鄠县即今西安府鄠县亦陜西】墉城也史记崇侯虎谮西伯于纣纣囚西伯于羑里西伯之臣闳夭之徒求美女竒物善马以献纣纣乃赦西伯赐之弓矢鈇钺得专征伐曰谮西伯者崇侯虎也西伯归三年伐崇侯虎而作丰邑○言上帝眷念文王而言其徳之深微不暴着其形迹【程子曰天谓文王予懐尔之明徳不大其声色而人化夫圣人之诚感无不通故所过者化所存者神岂暴着其形迹也哉是不发见大其声色也故曰声色之于以化民末也○东莱吕氏曰不大声以色则不事外饰不长夏以革则不纵私意明徳之实也○安成刘氏曰明徳者文王之徳所得乎天之本体也不大不长者文王之心不暴其徳之形迹也】又能不作聪明以循天理【华谷严氏曰不识不知不作聪明也天理自然谓之则谓理之不可逾也】故又命之以伐崇也【朱子曰诗人称伐密伐崇事皆以帝谓文王言之若曰此盖天意云尔】吕氏曰此言文王徳不形而功无迹与天同体而已虽兴兵以伐崇莫非顺帝之则而非我也【庆源辅氏曰文王之明徳上则与天为一下则三分天下有其二可谓至矣然未尝暴着于声色之间其所云为但不识不知顺帝之则而已此天所以又命之使伐仇方也夫文王之以崇为仇盖亦天理之当然也○华谷严氏曰崇侯谮文王而文王伐之疑于报私怨者然虎倡纣为不道乃天人之所共怒文王奉天讨罪何容心哉盖由其心纯乎天理故喜怒皆与天合所仇者非私怨所同者非苟合也】
　　○临冲闲闲【叶胡员反】崇墉言言执讯【音信】连连攸馘【古获反】安安【叶于肩反】是类是祃【马嫁反叶蒲补反】是致是附【叶上声】四方以无侮临冲茀茀【音弗叶分聿反】崇墉仡仡【鱼乞反】是伐是肆是絶是忽【叶虚屈反】四方以无拂【叶分聿反】
　　赋也闲闲徐缓也言言髙大也连连属续状馘割耳也军法获者不服则杀而献其左耳【孔氏曰玉藻云聴向任左故不服者杀而献其左耳曰馘罪其不聴命服罪故取其耳以计功也】安安不轻暴也类将出师祭上帝也祃至所征之地而祭始造军法者谓黄帝及蚩尤也【考索曰汉书称髙祖祠黄帝蚩尤于沛庭管仲称蚩尤作劒防史记称黄帝与蚩尤战于阪泉岂军法之兴始于此故后世祭之与】致致其至也附使之来附也茀茀强盛貌仡仡坚壮貌肆纵兵也忽灭拂戾也春秋传曰文王伐崇三旬不降退脩教而复伐之因垒而降【孔氏曰僖十九年左传云因垒而降则似兵合不战此言执馘必尝战矣盖知战不敌然后乃降】○言文王伐崇之初缓攻徐战告祀羣神【程子曰暴明其罪告之神明伐而告神明其伐合神明之道也】以致附来者而四方无不畏服及终不服则纵兵以灭之而四方无不顺从也【庆源辅氏曰是致是附仁也是絶是忽义也仁以附之天下畏之而不敢侮仁之至也义以絶之天下从之而不敢拂义之至也非文王与天同徳者其孰能之○三山李氏曰文王所伐者崇耳而四方之国无不服从以文王之伐当其罪故也】夫始攻之缓战之徐也非力不足也非示之弱也将以致附而全之也【安成刘氏曰此其三旬不降之时乎】及其终不下而肆之也则天诛不可以留而罪人不可以不得故也【安成刘氏曰此其复伐之日乎】此所谓文王之师也【程子曰圣人之伐未有不俟其革心顺服者既不服然后攻之也】
　　皇矣八章章十二句
　　一章二章言天命大王【华谷严氏曰首章言天初眷太王之意次章述太王迁岐也○安成刘氏曰两章称帝者三称天者一可见天之所以命太王者矣盖其始去邠则邠人从之其居于岐则四方归之民之归往如此即太王已受天命矣然而求太王之所以得乎天者则以帝迁明徳而然也】三章四章言天命王季【华谷严氏曰三章述太伯王季相逊之事为文王张本四章则述王季之徳以及文王也○安成刘氏曰三四章言帝者四可见天之命王季者矣然而王季之所以得乎天者则以其徳克明而然也】五章六章言天命文王伐密七章八章言天命文王伐崇【程子曰文王之伐始于密王功之始也终于崇天下遂无不服王功之成也○朱子曰诗自从太王説来如云至于太王实始翦商如文王伐崇一节不是小小侵掠询尔仇方同尔兄弟以尔钩援与尔临冲以伐崇墉此见大段动众岐山之下与崇相去自是多少里因甚如此这般处要做文王无意出做事都不得又如説侵自阮疆陟我髙冈我陵我阿我泉我池这看见都自据有其土地这自大段施张了或云纣命文王得专征伐纣不得已授之文王不得已受之横渠云不以声色为政不以革命有中国黙顺帝则而天下归焉其惟文王乎若如此説恰似内无纯臣之义外亦不属于商这也未必如此只是事势自是不可已当商之季上下崩頽忽于岐山下突出许多人也是谁当得文王之事惟孟子识之故七篇之中所以告列国之君莫非勉之以王道○安成刘氏曰五章至八章言帝者四而帝之所以命文王者唯拳拳于武功求其所以然者则又以帝之懐其明徳也唯其祖父子孙相传一徳是以天之眷命有加而无替及至商罪贯盈而天又命武王诛之天岂私于有周也哉】
　　经始灵台【叶田饴反】经之营之庶民攻之不日成之经始勿亟【居力反】庶民子来【叶六直反】
　　赋也经度也灵台文王所作谓之灵者言其倏然而成如神灵之所为也【毛氏曰神之精明者称灵四方而髙曰台○安成刘氏曰文王之台其名如此岂至周有天下遂以为天子之台而诸矦别名观台也欤】营表攻作也不日不终日也亟急也○国之有台所以望氛祲【音侵】察灾祥时观游节劳佚也【东莱吕氏曰作台主于望氛祲观民俗以察天人之意因以疏瀹精神宣节劳佚盖一弛一张无非事也○安成刘氏曰韵注氛祥气祲妖气盖察灾祥则于此望气节劳佚则于此游观皆取其髙明也】文王之台方其经度营表之际而庻民已来作之所以不终日而成也虽文王心恐烦民戒令勿亟而民心乐之如子趣父事不召自来也【庆源辅氏曰经始勿亟庻民子来两句乃申説上四句意○定宇陈氏曰不欲其急而过于劳者爱民之仁子来而忘其劳者事君之义未有上好仁而下不好义也○南轩张氏曰文王则勿亟庻民则子来君民之相与如此○三山李氏曰速成出于民之意则可出于君之意则不可出于君之意则为勦民出于民之意则见其得民心也勦焦上声○华谷严氏曰首章述作台之功】孟子曰文王以民力为台为沼而民欢乐之谓其台曰灵台谓其沼曰灵沼此之谓也【朱子曰言文王虽用民力而民反欢乐之加以美名也】
　　○王在灵囿【叶音郁】麀【音忧】鹿攸伏麀鹿濯濯【直角反】白鸟翯翯【户角反】王在灵沼【叶音灼】于【音乌】牣【音刅】鱼跃
　　赋也灵囿台之下有囿所以域飬禽兽也【孔氏曰筑墙为界域禽兽在其中】麀牝鹿也伏言安其所处不惊扰也【长乐刘氏曰鹿易逸王在灵囿徒御非少乃不惊不逸而攸伏也】濯濯肥泽貌翯翯洁白貌灵沼囿之中有沼也牣满也鱼满而跃言多而得其所也【曽氏曰鹿自如而不惊鸟翔集而不去鱼亦跳跃而自适则文王之时飞潜走伏皆遂其性也○华谷严氏曰次章言既作台而游焉夫车马羽旄一也有见之而欣欣喜色者有见之而疾首蹙頞者由人心之乐不乐也文王鸟兽鱼鼈何以异于人哉特民心乐之耳孟子最善説诗只民乐其有麋鹿鱼鼈一语道尽一诗意○丰城朱氏曰台下有囿则从而谓之灵囿囿中有沼则从而谓之灵沼王而时在灵囿也则见其鹿之攸伏言其性之适也见其鹿之濯濯言其体之肥也见其鸟之翯翯言其色之洁也此飞走者乐其为飞走也王而时在灵沼也则既见其鱼之牣而其多可知也复见其鱼之跃而其适可知也此鳞介者乐其为鳞介也已】
　　○虡【音巨】业维枞【七凶反】贲【扶云反】鼓维镛【音庸】于论【庐门反】鼓钟于乐【音洛】辟【音璧】廱
　　赋也虡植木以悬钟磬其横者曰栒【音笋】业栒上大版刻之捷业如锯齿者也【孔氏曰两端有植木其上有横木谓直立者为虡谓横牵者为栒栒上加大版剡版如锯齿为饰○郑氏曰虡也栒也所以悬钟鼓也】枞业上悬钟磬处以防色为崇牙其状枞枞然者也【孔氏曰以防色为之其状隆然谓之崇牙○段氏曰钟虡饰以臝属磬虡饰以羽属器异异虡故也钟磬之笋皆饰以鳞属其文若竹之有笋然笋两端又有璧翣郑氏谓载璧垂羽是也盖簨虡所以架钟磬崇牙璧翣所以饰笋虡夏后氏饰以龙而无崇牙商饰以崇牙而无璧翣至周则极文而二者具矣此有瞽所以言设业设虡崇牙树羽也】贲大鼓也【释文曰贲亦作鼖】长八尺鼓四尺【安成刘氏曰贲鼓身髙八尺而其鼓之面皮所冐者径四尺也】中围加三之一【安成刘氏曰中围者谓鼓腹也鼓面径四尺则其围子二尺鼓腹之围加以三之一则其围十六尺而径五尺三寸三分寸之一也】镛大钟也论伦也言得其伦理也【黄氏曰乐之不能已而言之不能尽故曰于论于乐于叹辞也】辟璧通廱泽也辟廱天子之学大射行礼之处也水旋邱如璧以节观者故曰辟廱【孔氏曰璧体圆而内有孔此水亦圆而内有池犹璧然以水绕丘所以节约观者令在外观也○朱子曰振鹭之诗曰于彼西雍説者以廱为泽盖即旋丘之水而其学即所谓泽宫也孟子所谓序者射也则学盖有以射为主者矣苏氏引荘周言文王有辟雍之乐则是又以为习乐之所也张子亦曰辟雍古无此名其制盖始于此及周有天下遂以名天子之学而诸矦不得立焉○华谷严氏曰三章四章皆述辟雍作乐之事文王既游囿沼遂于辟雍作乐也○安成刘氏曰古之教者固不废乐而大射之礼亦先用乐作乐于辟雍无可疑者此后两章自説辟雍作乐之事前两章自説游观灵台之事也】
</div>
    <div class="pagination">
<a href="诗传大全_page27.html">上一页</a><span>...</span><a href="诗传大全_page23.html">23</a><a href="诗传大全_page24.html">24</a><a href="诗传大全_page25.html">25</a><a href="诗传大全_page26.html">26</a><a href="诗传大全_page27.html">27</a><span class="current-page">28</span><a href="诗传大全_page29.html">29</a><a href="诗传大全_page30.html">30</a><a href="诗传大全_page31.html">31</a><a href="诗传大全_page32.html">32</a><a href="诗传大全_page33.html">33</a><span>...</span><a href="诗传大全_page29.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
