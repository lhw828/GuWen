<!DOCTYPE html>
<html>
<head>
    <meta charset="UTF-8">
    <title>诗说解颐 - 第 18 页/共 42 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>诗说解颐 - 第 18 页/共 42 页</h1>
    <div class="content">　　○我马维骃六辔既均载驰载驱周爰咨询【赋也】
　　骃马之隂白杂毛者也均调也○诹谋度询皆谋度之意因各章协韵而异其文耳无所别也周于访问无所不尽其谋可以见其每懐靡及矣程子曰咨访使臣之大务华阳范氏曰王者遣使于四方教以咨诹善道将以广聦明也
　　皇皇者华五章章四句
　　诗歌之用说见鹿鸣
　　常棣
　　经防曰此诗盖周公所作用以为兄弟相燕饮者之乐歌虽不専为管蔡之乱然因管蔡而有感于中者亦深矣左传载富辰之言多失圣人之意不足据也
　　常棣之华鄂不韡韡【兴也】凡今之人莫如兄弟【兴意】
　　常棣棣也子如樱桃可食鄂与蕚同华之趺也韡韡盛而有力之貎其字从韦则有坚韧之义焉常棣以蕚承华相依甚力犹兄弟亲情之固也故以起兴言兄弟最亲而情当固也
　　○死防之威兄弟孔懐原隰裒矣兄弟求矣【赋也】
　　威畏也谓其遭死防之变事之最可畏避者惟兄弟则其心系于懐而相恤也裒聚也谓治而裒聚于隰原之材亦惟兄弟能为之营求耳此章言兄弟之恤其有防者如此非有亲亲之至情而能然乎
　　○令在原【兴也】兄弟急难每有良朋况也永叹【兴意】○【令平声后脊令同难去声后凡患难之难并同】
　　令行则摇于在原时见之首尾相应兄弟之急难而相应者亦如此故以起兴每犹凡也况与怳同言朋友情虽怆怳亦但长叹而已难即死防之事盖承上章之意而申言之见他人不如兄弟之亲也
　　○兄弟防于墙外御其务每有良朋烝也无戎【赋也】○【务当作侮】
　　防闘狼也御禁止也务左传作侮谓外患也上章急难以家祸言也此章御侮以外患言也烝众戎助也兄弟急难以其素相睦者言也曰防墙则有隙矣然外患则必相卹见其亲亲之本心而小忿不能夺也朋友虽众亦不能与以申上章良朋永叹之意
　　○防乱既平既安且宁虽有兄弟不如友生【赋也】
　　防死防也乱外侮也宁安之定也防乱而朋友不如兄弟盖亲疎之等自有不同而缓急之事亦有非朋友所能与者未可尽以为朋友之薄也及事平而视兄弟不如友生则失亲亲之本心而以他人为亲矣
　　○傧尔豆饮酒之饫兄弟既具和乐且孺【赋也】
　　傧陈饫餍也孺亲慕之意如小儿之慕父母也言设殽具酒以饫兄弟所以笃亲亲之恩也见兄弟有不具则无与共享其乐矣
　　○妻子好合如鼓瑟琴兄弟既翕和乐且湛【赋也】
　　翕合也人所以不能笃亲亲之恩而薄于兄弟者以私于妻子也故言欲兄弟之和乐必自妻子好合始好合与夫相和而不违其志使和气洽于一家也盖刑寡妻而至于兄弟之意
　　○宜尔室家乐尔妻帑是究是图亶其然乎【赋也】
　　室家以妻子居于一家而言妻帑乐则不至各妻其妻各子其子而室家宜矣所以能亲兄弟者其工夫之要只在宜妻子而已故推本言之而谓人之于此不可不究图其实也究穷也图谋也
　　常棣八章章四句
　　伐木
　　经防曰此燕朋友之乐歌也人君逺于民庶朝夕所与交而资之以成徳者惟诸父诸舅兄弟故朋友之义于三亲最切但恐或有不睦其心先携则祸本基矣故作此诗以明先施之义欲其相好而不相犹也然近于衰世寡恩之志故所陈皆逺怨之辞逺怨而得其欢心相忘于形迹然后可以谕于道也此诗序于常棣之后意亦周公感于管蔡之事而发欤此天子诸侯之所宜戒故朝廷燕朋友遂以为乐歌焉此与頍弁似互相发者宜为大雅
　　伐木丁丁鸟鸣嘤嘤出自幽谷迁于乔木嘤其鸣矣求其友声相彼鸟矣犹求友声【兴也】矧伊人矣不求友生神之听之终和且平【兴意】
　　丁丁空林相应声嘤嘤鸣声和也幽深相视矧况也平者和之得中也伐木下人斩伐之事以喻下之伐上也鸟在其上闲有恶声避迁乔木而自求其友声应相和喻人当上下相残之世不可效而惟笃朋友之义务求其和虽有小忿亦不计也和平以徳言心之所安即是神听也
　　○伐木许许【兴也】酾酒有藇既有肥羜以速诸父宁适不来防我弗顾于粲洒扫陈馈八簋既有肥牡以速诸舅宁适不来防我有咎【兴意】○【许呼古反于音乌后凡叹词之乌并同】
　　许许举动劝力之声比丁丁则声已闻于外矣举伐木而不及鸟鸣省文也酾泲去糟也藇美貎羜羔五月未成羊者也速召顾念咎过也言宁彼有故而适然不来我则不坐于有罪之地此所求于朋友者先施之意八簋言其噐之盛盖天子燕朋友礼宜加厚也
　　○伐木于阪【兴也】酾酒有衍豆有践兄弟无逺民之失徳干糇以愆有酒湑我无酒酤我坎坎鼓我蹲蹲舞我迨我暇矣饮此湑矣【兴意】
　　阪地之陂者也衍多也干糇实也不与人燕防则生怨故有愆湑亦酾也酤买也蹲蹲蹲身而舞也伐木于阪则出于外矣盖恶声之渐迫也兄弟无逺言当速之以来而不使相逺也与上章速诸父诸舅意同皆言所以笃朋友之好也民之失徳指君而言此以下通结父舅兄弟言其皆当以酒合欢而不至于干糇之愆也无酒酤我设言也华谷严氏曰无酒则为我酤买之非必无酒设言纵使无酒犹当酤之笃于朋友不以无为辞也下文言饮此湑则知不待酤也○此诗三章皆以伐木起兴言他人虽有伤残之祸而我则宜相亲爱如鸟之和鸣不可失朋友之欢而使之相疑也劝之以饮酒歌舞而不及于乞言正徳所重在忘懐耳春秋时如叔带佞夫之类失懿亲而生内变者不少然后知此诗之意垂戒逺矣
　　伐木三章章十二句
　　此从刘氏分章非毛旧也
　　天保
　　经防曰人君能以徳及民宜享多禄故其臣美之而作此诗盖欲其徳之有常也此颂体也虽称颂之而归于有徳则责难之意寓焉古之人所以劝勉其君者亦多有将顺之言如史克之颂鲁僖公者皆惓惓望其进徳非面谀也旧说谓人君以鹿鸣以下五诗燕其臣而臣之受赐者歌此以答之此则出于有意而非平时爱君之本心矣况前五诗者所用异时不知为何时之燕而作邪将先作此诗随其燕而皆以此答邪盖有求其说而不得者矣
　　天保定尔亦孔之固俾尔单厚何福不除俾尔多益以莫不庶【赋也】
　　保定谓保其身而使之安也固坚言其徳也有徳而得民心之归所谓福也单尽也单厚多益以徳言除除旧而生新也庻众也除庻以福言此言其以徳获福之备也
　　○天保定尔俾尔戬谷罄无不宜受天百禄降尔遐福维日不足【赋也】
　　戬尽谷善也罄亦尽也本戬谷而言罄无不宜者宜君宜王宜室宜家宜兄宜弟宜民宜人处之无不尽善即其徳之单厚多益也百禄即除庻之所聚也维日不足即遐字之意此言其以徳获福之久也
　　○天保定尔以莫不兴如山如阜如冈如陵如川之方至以莫不増【赋也】
　　天保定尔徳之固也以莫不兴福之盛也山阜冈陵言其积之甚厚川至言其来之无穷所谓莫不増以终莫不兴之意此申言上章所谓遐福也
　　○吉蠲为饎是用孝享禴祠烝尝于公先王君曰卜尔万寿无疆【赋也】
　　吉善蠲防也饎酒食也享献也宗庙之祭春曰祠夏曰禴秋曰尝冬曰烝言时祭也时祭但及于四亲庙先公王以祖绀大王王季文王言盖此诗作于武王时在三王追尊之后故云然详见庙制考义祭享之时条下君通谓先公先王也卜期之也犹问于神而神告之故曰卜万寿无疆者祝为尸致福于鬼神之辞即嘏辞也此言其徳足以通神明而锡福无疆也
　　○神之吊矣诒尔多福民之质矣日用饮食羣黎百姓徧为尔徳【赋也】
　　吊与的同质诸鬼神而的然无疑也诒多福即上章所谓卜尔万寿无疆也羣众黎黒犹言黔首羣黎即百姓皆言民也质实无伪但日用饮食而已岂徒日用而不知哉已皆化而为徳矣盖亦尔徳之所及也民心归化而徳各自新所谓诒尔多福者如此福固不在民心之外也
　　○如月之恒如日之升如南山之寿不骞不崩如松栢之茂无不尔或承【赋也】
　　恒常也谓受日光而常明也升谓日出而明必进也南山终南山也骞亏也骞崩则山有损壊不得为寿矣承者承其庇覆也此皆言万古不易之意以见福之无疆也
　　天保六章章六句
　　采
　　经防曰此宣王时伐玁狁以归而劳归士之诗也盖出车六月皆宣王时伐玁狁事虽不必其同为一役然不可不以此为宣王诗也序以为文王时诗则玁狁者即獯鬻也自大王避獯鬻迁岐至于文王皆以安民立国不以养民者害人絶无伐玁狁之事世儒以其诗列于小雅之前而遂附防其说朱子辩说既以为未必文王之诗矣但谓之遣戍役则篇内皆既归之辞也乌得云遣而戍役防秋之说本非古法程子虽以为言盖未之考耳详辩于读礼疑图卷之三矣其曰戍者特本于我戍未定之一言而亦非后世更畨之戍也安可遂据以说此诗之义哉慰劳之诗当为大雅
　　采采亦作止【兴也】曰归曰归嵗亦莫止靡室靡家玁狁之故不遑启居玁狁之故【兴意】
　　可食之莱说见草虫作生出地也采者孔氏以为二月时也嵗莫者十月将改嵗也当春月作之时已徃出征而嵗暮当归犹不得归也盖追叙其初行采之事而劳之
　　○采采亦柔止【兴也】曰归曰归心亦忧止忧心烈烈载饥载渇我戍未定靡使归聘【兴意】
　　柔始长而弱也忧谓忧玁狁之为患而不得归也烈烈内热如火也载饥载渇谓奔走道涂而不得及时饮食也戍未定谓常迎战而无定居也聘问也欲通未得归之问于家而无可使者故曰靡使归聘
　　○采采亦刚止【兴也】曰归曰归嵗亦阳止王事靡盬不遑启处忧心孔疚我行不来【兴意】
　　刚者老而不可食也阳十月即前所谓嵗莫也纯隂用事嫌于无阳故名之曰阳月来谓归也采自作而柔自柔而刚忽已至于嵗莫已在可归之日而尚未得归故曰我行不来不来者未得来耳非谓致死无还心也忧心孔疚与上章忧心烈烈意同王事谓征玁狁乃周王之事也非指文王盖文王未尝称王序以为文王以天子之命则朱子固谓其为衍说矣
　　○彼尔维何维常之华【兴也】彼路斯何君子之车戎车既驾四牡业业岂敢定居一月三捷【兴意】
　　尔华之下垂尔尔然也常常棣也常棣以蕚承华如士卒之承将帅也故以华兴君子之车即下章君子所依小人所腓之意路戎车也君子指将帅也业业者马欲行而惟以去为事也戎车既驾则将征矣故曰岂敢定居捷胜也一月三捷者已然之辞先王用兵有征无战宣王之时已不及古故以战胜为功也然常战常胜正见玁狁之急而士卒所以不得归也
　　○驾彼四牡四牡骙骙君子所依小人所腓四牡翼翼象弭鱼服岂不日戒玁狁孔棘【赋也】
　　骙骙睽违貎言马欲去而势不可止也依依车以行也腓足肚随足而动也小人随君子而动可见卒乗之辑睦矣翼翼张竦貎言马之欲行如鸟舒翼也象弭弓弰也以象骨饰之服盛矢噐也鱼东海似鱼之兽其皮可为矢服者象弭谓弢弓于韔而露其弭也鱼服谓纳矢于筩而露其服也戒谓戒以愼战也盖其心本不欲战但以玁狁之急不得不应之耳此申上章一月三捷之意
　　○昔我徃矣杨栁依依今我来思雨雪霏霏行道迟迟载渇载饥我心伤悲莫知我哀【赋也】
　　杨栁依依即作之时也雨雪霏霏则寒甚而在莫之后矣见莫之时欲归不得至于雨雪而始得归耳行道迟迟非谓归途行迟也盖追言从征之日奔走道而每至饥渇耳我心伤悲即前章忧心烈烈载饥载渇之意盖申言情之可哀以劳之亦可谓深察于士卒之情矣
　　采六章章八句
　　按南仲出车言昔我徃矣黍稷方华与吉甫六月同时则南仲与吉甫当同为一事而采言昔我徃矣杨栁依依明与彼二诗者时序不同得无本两事而出车六月则因初征未服复遣吉甫攘敺畧定而南仲继之以经理朔方欤则六月出车当在采之后矣观彼二诗者皆言薄伐则固有善胜之道而不主于穷兵者也采不言薄伐而言一月三捷则假战胜以示威此其所以不及吉甫南仲之能使蛮夷率服而兵不再勤欤然则宣王初政尚亦好攻至其晚年用吉甫南仲诸贤而后中兴之业始盛不可以采之时遂为尽善也
　　出车
　　经防曰宣王时南仲平玁狁以归而劳之之诗也南仲即常武之南仲宣王时人南仲之平玁狁当与尹吉甫六月诗同时盖因采时初征未服而遣吉甫以重臣追逐狄兵吉甫既至大原而居镐经营矣又使南仲继之以徃朔方焉盖御戎狄之道以守备为本而朔方者狄人所以通西戎之要路也朔方城则足以制西戎而狄失右臂之助不待攻战而可以伐谋矣否则虽一月三捷亦徒劳兵力耳彼经畧不足以服人心安能保其久而不畔哉当为大雅
　　我出我车于彼牧矣自天子所谓我来矣召彼仆夫谓之载矣王事多难维其棘矣【赋也】
　　牧郊外也天子周王也仆夫御夫也此言南仲奉命出车而急于王事也
　　○我出我车于彼郊矣设此旐矣建彼旄矣彼旟旐斯胡不斾斾忧心悄悄仆夫况瘁【赋也】
　　郊在牧内取协韵耳无他义也斾斾飞之貎况兹也此章言南仲出车而以王事为忧所谓临事而惧也恐其劳不易息故又曰仆夫况瘁
　　○王命南仲徃城于方出车彭彭旂旐央央天子命我城彼朔方赫赫南仲玁狁于襄【赋也】
　　王周王也南仲时为大将以城朔方者方即朔方今陜西宁夏卫在今固原州西北彭彭壮盛貎详见载驱字义央央在中不定之貎赫赫徳威显著之意襄即书懐山襄陵之襄谓驾出也固原乃周畿边徼之地界连朔方相距五百余里其东北为北狄西南为西戎城朔方所以断戎狄徃来之路也西戎道絶而不相犄角则可以驾玁狁而出其上矣故曰于襄此言南仲奉王命而城朔方盖乗吉甫驱逐玁狁出境之后虽庙谋之先定而实其赫赫徳威足以震服玁狁不待于用兵也
　　○昔我徃矣黍稷方华今我来思雨雪载主事多难不遑启居岂不懐归畏此简书【赋也】
　　华方开花也冻释而其泥也黍稷方华郑氏云朔方之地六月时也雨雪载郑氏云至春冻始释而来反也此与采本二事东莱吕氏合为一事而解之牵强甚矣但郑氏所释黍稷方华之六月谓建未之月与后篇六月不同详论于后篇矣简书西戎侵境而被患之国以简书告急也时密阮诸国犹在今泾州界上近于西戎疑即指此类也西戎虽不得与玁狁通而尚未有惩故为患耳南仲初出本城朔方城毕而又有西戎之伐故至于雨雪载涂而始得归也始徃而黍稷华既归而雪载涂此言其行役之久也王事多难不遑启居以城朔方言畏此简书以伐西戎言
　　○喓喓草虫趯趯阜螽未见君子忧心忡忡既见君子我心则降赫赫南仲薄伐西戎【赋也】
　　草虫阜螽详见召南草虫字义草虫鸣郑氏以为晚秋之时也盖在六月出车之后雨雪载涂之前朔方城毕而西戎警急之时也此时南仲家人感于时物之变方思其归而忽有西戎之伐尚不得归至于归时则雨雪载涂矣西戎近于玁狁盖尝与之表里为患者故徃伐之是翦玁狁之羽翼也然曰薄伐则亦但问其罪使之自服而亦不假于兵力也观于此诗但言出车而不言甲兵师众其意可知矣
　　○春日迟迟卉木萋萋仓庚喈喈采繁祁祁执讯获丑薄言还归赫赫南仲玁狁于夷【赋也】
　　春日至采繁孔氏以为此时物及事皆三月也当在雨雪载涂之后盖已归朝而为奏功之时矣歴序三月之景见其非若草虫之候而室家可以乐也讯谓其魁首当讯问者也丑众也谓其徒党来降者也执讯获丑不杀一人而就防也以西戎之功言其归不见有盛大声威故曰薄言还归然皆南仲赫赫徳威之所服也西戎服则玁狁平矣故结之曰玁狁于夷而西戎之所系亦不小焉
　　出车六章章八句
　　小序以此为文王时劳还之诗则文王未尝为天子称王而首章言自天子所三章言王命南仲则所谓王与天子者何所指邪说者强求其解而以归之商纣迂回迁就殊不可通亦徒费辞说耳小序之陋本亦易见而世之名儒犹泥其说不知言之病一至此乎
　　杕杜
　　经防曰妇人因夫久从征役过期不归故作此诗以序其懐思之情也旧说以为劳还役之诗则既还而得见其妻矣苟欲劳之岂无余意何必谆谆为其妻追述未还之感邪以篇内王事靡盬之言推之意其当为王风耳
　　有杕之杜有睆其实【兴也】王事靡盬继嗣我日日月阳止女心伤止征夫遑止【兴意】
　　睆结实分明貎杕杜有实秋冬之交也阳十月也此嵗莫而可以归之时也女妻自谓也遑暇也谓征夫亦可以暇矣
　　○有杕之杜其叶萋萋【兴也】王事靡盬我心伤悲卉木萋止女心悲止征夫归止【兴意】
　　杕杜之叶萋萋春将莫之时也自秋冬之交即望其归而至此则春将莫犹未得归也
　　○陟彼北山言采其杞【兴也】王事靡盬忧我父母檀车幝幝四牡痯痯征夫不逺【兴意】
　　杞可采而食者枸杞也言人有陟山采杞之时亦春莫矣春莫而犹不归则贻我父母之忧也檀木坚可为车故曰檀车幝幝敝貎痯痯病貎檀车耐用之车而亦敝牡马有力之马而亦病见其久且劳也不逺谓其归期当近也
　　○匪载匪来忧心孔疚期逝不至而多为恤卜筮偕止防言近止征夫迩止【赋也】
　　载装也谓征夫不装载而来也忧心孔疚妻自言其忧之至病也嵗莫而归者期也至于春莫则期逝矣恤亦忧也防合也谓卜筮皆告以防期之近也○此诗四章全无一语及于戍役劳苦之意但述其忧思之情故知其非劳还役之诗也
　　杕杜四章章七句









</div>
    <div class="pagination">
<a href="诗说解颐_page17.html">上一页</a><span>...</span><a href="诗说解颐_page13.html">13</a><a href="诗说解颐_page14.html">14</a><a href="诗说解颐_page15.html">15</a><a href="诗说解颐_page16.html">16</a><a href="诗说解颐_page17.html">17</a><span class="current-page">18</span><a href="诗说解颐_page19.html">19</a><a href="诗说解颐_page20.html">20</a><a href="诗说解颐_page21.html">21</a><a href="诗说解颐_page22.html">22</a><a href="诗说解颐_page23.html">23</a><span>...</span><a href="诗说解颐_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
