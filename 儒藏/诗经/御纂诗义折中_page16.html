<!DOCTYPE html>
<html>
<head>
    <meta charset="UTF-8">
    <title>御纂诗义折中 - 第 16 页/共 33 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御纂诗义折中 - 第 16 页/共 33 页</h1>
    <div class="content">　　御纂诗义折中卷十
　　小雅二
　　诗序曰雅者正也言王政之所由废兴也政有大小故有小雅焉有大雅焉
　　鹿鸣之什二之一
　　朱子曰雅颂无诸国别故以十篇为一卷而谓之什犹军法以十人为什也
　　呦呦鹿鸣食野之苹我有嘉宾鼔瑟吹笙吹笙鼓簧承筐是将人之好我示我周行
　　兴也呦呦和声也苹藾萧也鹿呼羣而共食故以兴燕饮也嘉宾或本国之臣或诸侯之使也瑟笙所用之乐也凡燕飨之乐皆鼓瑟而工歌吹笙以间之也承奉也筐所以盛币者将行也郑康成曰饮有酬币食有侑币也周行大道也朱子曰君臣之分以严为主朝廷之礼以敬为主然一于严敬则情或不通而无以尽其忠告之益故先王制为燕飨之礼以通上下之情其乐歌以鹿鸣起兴而言其礼意之厚如此庶乎人之好我而示以大道也孔頴逹曰古者于旅也语礼成乐备乃可以言语先王之道也
　　呦呦鹿鸣食野之蒿我有嘉宾德音孔昭视民不恌君子是则是效我有防酒嘉宾式燕以敖
　　赋也蒿菣也德音善言也昭明也视与示同恌浮薄也敖礼容也此承上章而言嘉宾之示我周行其德音甚为详明又以其盛德之仪容使人观感而化其浮薄有官君子皆当则而效之以为民之矜式则不待言语之间而所以示我者更深矣故防酒式燕与之从容游敖盖欲观其周旋之中礼而则效之也范祖禹曰式燕以敖言其礼仪之从容也荘而不至于矜和而不至于流德之纯也
　　呦呦鹿鸣食野之芩我有嘉宾鼓瑟鼓琴鼓瑟鼓琴和乐且湛我有防酒以燕乐嘉宾之心
　　兴也芩草名琴瑟堂上之乐也湛久也燕安也此通承上文周行示以言也则效示以行也夫嘉宾之言行皆出于其心设心有不乐则行有时隠而言有时倦矣故琴瑟调和防酒无算不止养其体娯其外而已皆所以安乐嘉宾之心而欲其教示之无已也范祖禹曰食之以礼乐之以乐将之以实永之以诚此所以得其心也夫贤者岂以饮食币帛为悦哉鹿鸣三章章六句
　　诗序曰鹿鸣燕羣臣嘉宾也古之圣贤无一事而不深其学问无一时而不修其德行无一人而不敦其性情鹿鸣之诗乐奏币将人见其和乐而已不知所望于嘉宾者在于示我周行乞善言所以广学问也防酒式燕人见其欵洽而已不知所资于嘉宾者在于视我则效观楷模所以进德行也琴瑟和湛人见其殷勤而已不知所厚于嘉宾者在于燕乐其心固心志所以厚性情也此可以知礼乐之本矣朱子曰燕礼云歌鹿鸣四牡皇皇者华即谓此也乡饮酒用乐亦然而学记又言大学始教宵雅肄三则又为上下通用之乐矣岂本为燕羣臣嘉宾而作后乃推而用之乡人也与然于朝曰君臣焉于燕曰宾主焉先王以礼使臣之厚于此见矣
　　四牡騑騑周道倭迟岂不怀归王事靡盬我心伤悲赋也騑騑行不止也周道大路倭迟迂逺也盬坏也靡盬不可壊也言使臣驾此四牡行而不止道路迂逺亦云劳矣岂不思归而偃息乎特以国家之事不可废壊是以中心感愤虽劳而不辞也朱公迁曰伤悲于心王事之故是也盖忠臣于王事实有不容已之至情非徒廹于势而勉强塞责也
　　四牡騑騑啴啴骆马岂不懐归王事靡盬不遑启处赋也啴啴喘息之貌白马黑鬛曰骆遑暇启跪处坐也项安世曰古者席地跪即起居则坐是也因其心有伤悲故其身不遑处劳之至也
　　翩翩者鵻载飞载下集于苞栩王事靡盬不遑将父兴也苏辙曰鵻祝鸠孝鸟也春秋传曰祝鸠氏司徒也教孝者也是以孝子不获养而称焉鵻之飞也则亦下而集于栩不似使者之久行不返不获养父母也
　　翩翩者鵻载飞载止集于苞杞王事靡盬不遑将母兴也枸也先下而后止集之势也先父而后母言之序也
　　驾彼四骆载骤骎骎岂不怀归是用作歌将母来谂赋也骤马行疾也骎骎骤貌谂告也此通承上文言驾此啴啴之骆马骤彼倭迟之周道岂不思归而将父母乎而不敢言也人君知其不敢言也用是于燕飨之时作为诗歌以道其意如使臣以将母之情来告者臣不自言而君代言之上下之间可谓各尽其道矣君子是以知乐歌之不可已也郊庙之歌所以逹神人之意也燕飨之歌所以宣上下之情也是故礼行而分定乐作而志通
　　四牡五章章五句
　　诗序曰四牡劳使臣之来也春秋传曰所以章使臣之勤也夫使臣奉命驰驱不敢顾父母者事上之义也所以尽忠也而人君念其勤劳忧其不能将父母者恤下之恩也所以教孝也劳于王事虽不顾养而勇战敬官不辱其亲则尽忠乃所以全孝也将母来谂似非急公而既逹其情遂忘其苦则教孝乃所以作忠也故四牡之义行则君臣之道两得之矣
　　皇皇者华于彼原隰駪駪征夫每怀靡及
　　兴也皇皇犹煌煌也髙平曰原下湿曰隰駪駪疾行之貌征夫行人也此遣使臣之诗也言使臣奉命行于四方见髙原下隰皆有可采之华因思大邦小国皆有可采之事是以汲汲道途常怀不及之虑盖惟恐谘访有所未周也程子曰天子遣使四方以观省风俗采察善恶访问疾苦宣道化于天下使人惟恐不能宣上意而逹下情是以每懐靡及也
　　我马维驹六辔如濡载驰载驱周爰咨诹
　　赋也如濡柔宻也周徧爰于咨问也诹采访也采访贵于柔宻故以濡兴诹也
　　我马维骐六辔如丝载驰载驱周爰咨谋
　　赋也丝条理也谋筹画也筹画贵有条理故以丝兴谋也
　　我马维骆六辔沃若载驰载驱周爰咨度
　　赋也沃若明洽也度裁酌也裁酌贵于明洽故以沃兴度也
　　我马维骃六辔既均载驰载驱周爰咨询
　　赋也均齐一也询佥和也书曰弗询之谋勿庸是也佥和归于齐一故以均兴询也
　　皇皇者华五章章四句
　　诗序曰皇华君遣使臣也春秋传穆叔如晋晋侯享之金奏肆夏之三不拜工歌文王之三不拜歌鹿鸣之三三拜韩献子使行人问之对曰三夏天子所以享元侯也使臣不敢与闻文王两君相见之乐也臣不敢及鹿鸣君所以嘉寡君也敢不拜嘉四牡君所以劳使臣也敢不重拜皇皇者华君教使臣曰必咨于周臣闻之访问于善为咨咨亲为询咨礼为度咨事为诹咨难为谋臣获五善敢不重拜夫咨访固使臣之大务然必问于善人乃可以徴信否则所访不实为害滋大故曰访问于善为咨也周礼小行人之职万民之利害为一书有咨事之义焉礼俗政事教治刑禁之逆顺为一书有咨礼之义焉悖逆暴乱作慝犯令者为一书札丧凶荒厄贫为一书有咨难之义焉康乐和亲安平为一书有咨亲之义焉然则叔孙之释此诗其必有所传矣
　　常棣之华鄂不韡韡凡今之人莫如兄弟
　　兴也常棣栘也鄂与蕚同不与柎通蕚足也常棣之华蕚柎攒生相比发荣故韡韡然人与兄弟相亲相助家道乃兴故遍阅世人未有如兄弟者也
　　死丧之威兄弟孔怀原隰裒矣兄弟求矣
　　赋也威畏也裒与褎同长也言兄弟胜于他人平时或不知也一値变故则知之矣死丧可畏人之所恶惟兄弟懐之或卒于外原隰路长惟兄弟求之夫其怀之而求之者盖天性之亲实有所不容已焉此非他人之所得与也
　　脊令在原兄弟急难毎有良朋况也永叹
　　兴也脊令水鸟况与怳同言脊令之性飞则鸣行则摇失水在原鸣摇更甚兄弟之急难者似之盖天性之亲一闻有难则必急救号呼奔走无不为也当此之时虽有良朋心相闗切不过怳然长叹而已不能力救也盖亲疎厚薄理之自然良朋亦有兄弟不能薄所厚而厚所薄也
　　兄弟阋于墙外御其务每有良朋烝也无戎
　　赋也阋鬭也务当作侮烝众戎争也言兄弟即不幸而反目鬭于墙内然茍有外侮则同出御之每有良朋不过周旋解释劝其无争而已不能出身为御也则是不令之兄弟犹胜于相好之他人也
　　丧乱既平既安且宁虽有兄弟不如友生
　　赋也此承上文言丧乱之时虽有良朋不如兄弟幸以急难御侮之故丧乱平矣不止身安亦且家宁岂可视兄弟反不如友生乎欧阳修曰此责之之辞所谓吊其不咸也
　　傧尔笾豆饮酒之饫兄弟既具和乐且孺
　　赋也傧陈饫餍具俱也孺孩提之状也此承上章言兄弟不如友生者不过谓饮食燕防非朋友无可与娯耳试思笾豆既陈饮食餍饫之时使兄弟与朋友俱在则天伦之爱既极和乐且不事文貌有孺子嬉戏之欢不更胜于朋友乎
　　妻子好合如鼓瑟琴兄弟既翕和乐且湛
　　赋也翕合也湛久也此承上章言间兄弟之爱者外有朋友内则妻子世之亲妻子而疎兄弟者多矣试思妻子之相好如瑟琴之调和信可乐也设兄弟防墙其乐岂能久乎故必兄弟与妻子翕合而后可久乐也
　　宜尔室家乐尔妻帑是究是圗亶其然乎
　　赋也帑与孥同究察圗思亶信也此承上章言兄弟翕而后乐可久则是宜尔室家者兄弟也乐尔妻帑者兄弟也总而言之急难御侮是共忧患者莫如兄弟也且孺且湛是共安乐者亦莫如兄弟也试详察而深思之岂不信然乎哉吕祖谦曰告人以兄弟之当亲未有不以为然者也茍非是究是圗实从事于此未有知其诚然者也不诚知其然则所知者特其名而已矣凡学盖莫不然
　　常棣八章章四句
　　诗序曰常棣燕兄弟也朱子曰此诗首章言至亲莫如兄弟次章以意外不测之事言之以明兄弟之情其切如此三章但言急难则浅于死丧矣四章又以其情义之甚薄而犹有所不能已者言之其序若曰不待死丧但有患难便当相助又不幸而至于或有小忿犹必共御外侮其所以言之者虽若递轻而所以着夫兄弟之谊者益深且切矣至于五章言安寜之后乃谓兄弟不如友生则是至亲反为路人而人道或防乎息矣故下两章乃复极言兄弟之恩异形同气死生苦乐无适而不相须之意卒章又申告之使反覆穷极而验其信然可谓委曲渐次说尽人情矣读者宜深味之
　　伐木丁丁鸟鸣嘤嘤出自幽谷迁于乔木嘤其鸣矣求其友声相彼鸟矣犹求友声矧伊人矣不求友生神之听之终和且平
　　兴也丁丁众人伐木之声嘤嘤两鸟之和声也幽深迁升乔髙相视矧况也神之敬之也听之从之也伐木者斵削以成材交友者切劘以成德故三章皆以伐木起兴也又言鸟出深谷升于髙木而嘤嘤其鸣者鸟以同类为朋欲其同声相应故以已之声求友之声也夫鸟也而犹求友之声岂人也而不求友之言乎果能虚心求友敬其人如神明听其言而从之则友以直言相规我不忤而顺受彼此之心皆归于和且日闻正言日生严惮则意气不觉自平既和且平则心日卽于谦卑德日进于髙明如鸟之出幽谷而迁乔木也尔雅曰丁丁嘤嘤相切直也得此诗之意矣
　　伐木许许酾酒有藇既有肥羜以速诸父宁适不来微我弗顾于粲洒埽陈馈八簋既有肥牡以速诸舅寜适不来微我有咎
　　兴也朱子曰许许众人共力之声酾酒泲之而去其糟也藇美貌羜小羊也速召也诸父朋友之同姓而尊者也微无顾念也于叹词粲鲜明貌八簋盛食也诸舅朋友之异姓而尊者也先诸父而后诸舅亲疎之序也言具酒食以乐朋友如此宁使彼适有故而不来无使我恩意之不至也孔子曰所求乎朋友先施之未能也此可谓能先施矣
　　伐木于阪酾酒有衍笾豆有践兄弟无逺民之失德干糇以愆有酒湑我无酒酤我坎坎鼓我蹲蹲舞我迨我暇矣饮此湑矣
　　兴也衍多也践陈列也兄弟同异姓之等軰者无逺皆在也先诸舅而后兄弟者尊卑之等也干糇食之薄者愆过也朱子曰人所以失朋友之义者非必有大故或以干糇之薄不以分人遂至于有愆是也湑亦酾也酤买也坎坎鼓声蹲蹲舞貌燕礼一献既毕皆坐而饮酒其爵无算其乐无算是也迨及也迨我暇而饮湑者当其未暇不敢以宴乐废事及其既暇不敢以干糇失徳故迨暇以防友因友以求言欲其神听和平非徒以饮酒为乐也
　　伐木三章章十二句
　　伐木燕朋友也天下之道五伦而已下之人非此无以为学上之人非此无以为治君臣与父子并重故不以私恩缓公义亦不以公义废私恩此鹿鸣四牡皇华之义也兄弟与朋友相衡故不可忘天合之恩而等兄弟于朋友又欲其尽人合之义而待朋友如兄弟此常棣伐木之义也风首夫妇正其本也小雅之始而君臣父子兄弟朋友之义着焉五伦之道备矣人伦之至可以通神明而光四海所由继以天保也子思之言道也造端乎夫妇继之以子臣弟友而遂及于鬼神其诗教也夫
　　天保定尔亦孔之固俾尔单厚何福不除俾尔多益以莫不庶
　　赋也保防定安也尔谓君也谓君为尔者称天以为言也固坚也单尽也除阶也言其升也易曰贞吉升阶是也庶众也此人臣颂祝其君也言人之福受之于君君之福受之于天今天之福尔则甚固矣所谓固者内植其基俾尔有单厚之德其福递升也外多其助俾尔受亲贤之益其福日众也
　　天保定尔俾尔戬谷罄无不宜受天百禄降尔遐福维日不足
　　赋也戬尽谷善也言德性单厚故所行无不尽善有以宜民人而受天禄天遂降以遐福而维日不足此所谓何福不除也
　　天保定尔以莫不兴如山如阜如冈如陵如川之方至以莫不増
　　赋也兴盛也髙平曰陆大陆曰阜大阜曰陵冈者陵之有石者也言福之积而髙也川之方至言初来也初来虽小续流则大言福之继而长也此所谓以莫不増也
　　吉蠲为饎是用孝享禴祠烝尝于公先王君曰卜尔万寿无疆
　　赋也朱子曰吉言诹日择士之善蠲言齐戒涤濯之洁饎食也享献也宗庙之祭春曰祠夏曰禴秋曰尝冬曰烝公先公后稷以下也先王太王以下也君通指先公先王也卜予也君曰卜尔尸传神意以嘏主人之词
　　神之吊矣诒尔多福民之质矣日用饮食羣黎百姓徧为尔德
　　赋也吊至诒遗质实也黎黒也发黑故曰黎此承上文而推原之言多福之来非无故也天视天听在神与民尔能吉蠲孝享忠信于鬼神故祖考来格而遗尔多福矣至民则质朴无文日用饮食而已似不能为尔助者然安耕凿之常见尔爱养之至留风气之古见尔治化之醇其不为尔德正所以为尔德也至于羣黎百姓徧为尔德则神佑而天降之福矣盖神者天之耳目民者天之心也养民而致敬于神此自求多福之本也
　　如月之恒如日之升如南山之寿不骞不崩如松柏之茂无不尔或承
　　赋也恒升出也日月徃来言久照也骞移也山亘古而常在不移不亏也松柏之叶新旧相承言长生也此承上文言神人皆和故自天申之也前言福之多此言福之久多而且久所谓亦孔之固也
　　天保六章章六句
　　诗序曰天保下报上也九如之祝工于颂祷而非谀词也观鹿鸣以下五诗君之所以待其臣者诚心蔼恻非所谓单厚乎亲贤之佐内外交助可不谓多益乎又推本于神人之协应则所以惠于宗公而諴和万民者其必有道矣颂祝之中而不忘防箴此古人之所以爱其君也
　　采薇采薇薇亦作止曰归曰归岁亦莫止靡室靡家玁狁之故不遑启居玁狁之故
　　兴也薇菜名作初出土也莫晚靡无玁狁北狄也此因玁狁作难而遣戍也言启行之时薇始出土计其归期逺在嵗暮所以舎其室家而不遑启居者皆因玁狁之故也程子曰毒民不由其上则人懐敌忾之心矣又曰古者戍役两期而还今年春暮行明年夏代者至复留备秋至十一月而归每年秋两番戍者皆在疆圉也
　　采薇采薇薇亦柔止曰归曰归心亦忧止忧心烈烈载饥载渴我戍未定靡使归聘
　　兴也柔始生而弱也烈烈忧貌聘问也言戍人在途薇亦柔矣念归期之逺而忧劳之甚然戍事未定则当一意前徃无使归问室家盖不欲以家事累其心也
　　采薇采薇薇亦刚止曰归曰归岁亦阳止王事靡盬不遑启处忧心孔疚我行不来
　　兴也刚既成而刚也阳十月也嫌于无阳故曰阳也言戍人至边薇亦刚矣旣至戍所见疆场之多难是以不遑宁处而忧心成疾自谓此行不复望归矣盖在途止忧身至戍则忧国以王事为重故竭力致死无还心也
　　彼尔维何维常之华彼路斯何君子之车戎车旣驾四牡业业岂敢定居一月三防
　　兴也尔华盛貌路戎车也君子谓将帅也业业壮也防胜也此敌来而交战也以华兴路非止美其车也戎事倥偬而熟视常华见军心之暇也三军环列而属目路车见军容之整也戎车既驾而四牡皆壮见军力之齐也以此节制之师加之以忠勇奋不顾身而无敢安处则可以一月之间三战而三防矣
　　驾彼四牡四牡骙骙君子所依小人所腓四牡翼翼象弭鱼服岂不日戒玁狁孔
　　赋也骙骙强也依凭也腓避也古之用车也战则资冲突行则载衣粮止则为营衞是将士之所凭依而兵卒之所倚以避患也翼翼行列整齐之貌象弭以象骨饰弓弰也鱼服以鱼皮为矢服也戒警棘梗也此言既胜而戒备也言虽一月三防不可骤胜而骄止则聨其车马严其营衞行则整其行列精其器械盖言戒也其所以无日不戒者以玁狁劲敌丛集为梗止而不戒则恐其攻我无备行而不戒则恐其击我惰归也
　　昔我徃矣杨柳依依今我来思雨雪霏霏行道迟迟载渴载饥我心伤悲莫知我哀
　　赋也此承上文言既已三防又能日戒乃可以全师而归矣因忆往时杨栁乃薇作薇柔之日来时雨雪正歳暮岁阳之候往时忧心载饥载渴来行旧路饥渴犹前战守之劳道途之困我心伤悲亦云哀矣而非人之所能知也夫下之人既已哀矣而又莫知其哀则其哀更甚矣乃上之人知其哀矣而又知其悲莫知则知更深矣首章谕以不得已之意末章体以不忍人之心于此见先王之仁也
　　采薇六章章八句
　　诗序曰采薇遣戍役也夫戍役之苦莫甚于启行有离别之悲在途有饥渴之困至戍有战守之劳而上之人皆预知之矣戍役之功莫大于未战有忠奋之心将战有整暇之度旣战有警戒之思而上之人皆预言之矣于体恤之中而详为训诫此上世之民所以有勇而且知方也
　　我出我车于彼牧矣自天子所谓我来矣召彼仆夫谓之载矣王事多难维其矣
　　赋也牧郊外也急也此劳将帅而追叙其功也言车出在牧而将尚未来入受命也自天子所而但谓我来不言所命其谋秘也召仆夫而谓之载即日启行也又言王事之多而且急者督军士使速行也谋秘而行速用兵之要道也
　　我出我车于彼郊矣设此旐矣建彼旄矣彼旟旐斯胡不旆旆忧心悄悄仆夫况瘁
　　赋也郊在牧内盖前军在牧而后军在郊也蛇曰旐后军所建旄注旄于干首也鸟隼曰旟前军所建所谓前朱雀而后元武也旆旆飞貌旟旐皆旆旆者前军后军同日启行也忧心悄悄不敢言也秘之至也仆夫况瘁不敢息也速之甚也
　　王命南仲往城于方出车彭彭旂旐央央天子命我城彼朔方赫赫南仲玁狁于襄
　　赋也南仲天子所命之将也朔方北方荒服之外也彭彭众貌交龙曰旂左军所建也央央鲜明貎赫赫威也襄除也言军士北行不知所为将至朔方而后知王命南仲往城于方也筑城而出车建旂者营衞于外乃版筑于内也朔方既城矣乃言天子命我止城朔方其宣城朔方之命者正所以秘伐西戎之谋也朔方城而玁狁之患除者据其要害则形格势禁不敢轻动也
　　昔我往矣黍稷方华今我来思雨雪载涂王事多难不遑启居岂不懐归畏此简书
　　赋也华秀也黍稷方华初秋也载满涂路也归涂遇雪初冬也秋出而冬还者谋秘而行速比玁狁闻之而城已完也城毕而归可以缓矣又速行而不遑启居者以王事多难不止朔方当日自天子所又有所受之简书在焉故不敢归也城毕言归中途乃言不归又不明言所以不归之故秘之至也
　　喓喓草虫趯趯阜螽未见君子忧心忡忡既见君子我心则降赫赫南仲薄伐西戎
　　赋也虫鸣螽跃深秋也初秋出车秋末相思不敢望归而未几即归故喜之也南仲未归而先有归者何也数千里而袭人不可以多兵故简精鋭以西行余众皆南还也室家相见而始知伐西戎者南还行缓西伐行速比至家而防音已来矣速之至也
　　春日迟迟卉木萋萋仓庚喈喈采蘩祁祁执讯获丑薄言还归赫赫南仲玁狁于夷
　　赋也卉草萋盛也卉木萋而仓庚鸣初春也采蘩祁祁室家和平也征夫在途而室家和平者防音已至故心安也讯当讯问之人为首者也丑类也同谋者也执之获之西戎服也去秋出车今春还归数月而城伐之事皆竣者谋秘而行速故也夷平也西戎服而玁狁平者剪其党与则势孤力弱永不为难也出车六章章八句
　　诗序曰出车劳还帅也外夷之为中国患者西北二边而已北狄强而不富西戎富而不强两者合则为害滋大故欲制玁狁必伐西戎然伐之则恐玁狁之救之也朔方介戎狄之间城朔方则西北之路不通然城之又恐玁狁之争之也此其谋不可以不秘而行不可以不速故出车之时并不言城朔方突至其地而城之玁狁不及争也既城之后并不言伐西戎出其不意而伐之不惟玁狁不及救西戎亦不及防也朔方城西戎服则玁狁之患自息所谓不战而屈人也君明而断将智而勇伐交攻心出竒制胜之道皆具矣迨其后也汉建朔方之郡唐筑受降之城犹师昔人之遗智焉诗教岂不大哉
　　有杕之杜有睆其实王事靡盬继嗣我日日月阳止女心伤止征夫遑止
　　兴也睆实圆貌嗣续也阳十月也遑暇也此劳军士而代述其情也言特生之杜尚然有实而行役之人乃独无家曾杕杜之不若也夫以王事靡盬之故而日复一日不遑启处此我之分所当然不敢怨也而妇女之在家者感岁月之迟暮必远望心伤以为征夫亦当休息矣盖已念室家因念室家之亦念已也
</div>
    <div class="pagination">
<a href="御纂诗义折中_page15.html">上一页</a><span>...</span><a href="御纂诗义折中_page11.html">11</a><a href="御纂诗义折中_page12.html">12</a><a href="御纂诗义折中_page13.html">13</a><a href="御纂诗义折中_page14.html">14</a><a href="御纂诗义折中_page15.html">15</a><span class="current-page">16</span><a href="御纂诗义折中_page17.html">17</a><a href="御纂诗义折中_page18.html">18</a><a href="御纂诗义折中_page19.html">19</a><a href="御纂诗义折中_page20.html">20</a><a href="御纂诗义折中_page21.html">21</a><span>...</span><a href="御纂诗义折中_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
