<!DOCTYPE html>
<html>
<head>
    <meta charset="UTF-8">
    <title>诗集传 - 第 22 页/共 31 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>诗集传 - 第 22 页/共 31 页</h1>
    <div class="content">　　绋繂也纚緌也葵揆也膍厚也杨舟泛泛而无所定绋纚可以维而止之天下之诸侯抚之则懐弃之则去亦如舟之无定耳古之明王揆其所欲而厚之以福禄则无不至者今幽王安于佚乐而忽遗之则是亦戾王而已无复懐者矣
　　采菽五章章八句
　　角弓父兄刺幽王也
　　骍骍角弓翩其反矣兄弟婚姻无胥逺矣
　　弓之张也骍骍其调利挽之而体节皆应及其防也翩然而反节自为处其势无以相及譬之如兄弟婚姻亲之则合而疏之则离是以告之使无相逺也
　　尔之逺矣民胥然矣尔之教矣民胥效矣
　　上之所为下必有甚者故此诗言幽王之世王族怨望相病亦无有善者
　　此令兄弟绰绰有裕不令兄弟交相为瘉
　　绰绰寛也裕饶也瘉病也
　　民之无良相怨一方受爵不让至于已斯亡
　　民之相怨也以一方而已未甞以自反也受爵而不让者知尤之矣而至于己则忘其非此所谓一方也
　　老马反为驹不顾其后如食宜饇如酌孔取
　　饇饱也孔空也老马必惫其驹必强老马不自谓老而任驹之任后将不胜而不顾譬如小人而任贤者之事不畏其后之不克也故告之曰譬如食者必以其宜为饱之节譬如酌者必以其空为取之节食而不以其腹之所宜止则病酌而不以其空之所容止则溢受爵而不以其量者亦犹是也
　　母教猱升木如涂涂附君子有徽犹小人与属
　　猱猨属也附木桴也猱之升木不教而能矣涂之涂附不力而坚矣王族之属王不强而亲矣特患徽犹之不立无以来之耳
　　雨雪瀌瀌见晛曰消莫肯下遗式居屡骄
　　晛日气也遗予也雨雪之瀌瀌盛也见日而消矣王族之相怨毒王苟有意绥之亦释然解矣今王曽莫予之居于其上而屡骄焉而何以化彼哉
　　雨雪浮浮见晛曰流如蛮如髦我是用忧
　　蛮南蛮也髦西夷也言王之视王族如蛮髦之不相及也
　　角弓八章章四句
　　菀柳刺幽王也
　　有菀者柳不尚息焉上帝甚蹈无自昵焉俾予靖之后予极焉
　　菀茂也蹈动也昵近也靖治也极诛也君子之愿庇于王譬如行道之人无不庶几息于茂柳者徒以幽王暴虐神所不予天意动矣故相戒以无自昵近今虽使我为治后将诛我不可知也
　　有菀者柳不尚愒焉上帝甚蹈无自瘵焉俾予靖之后予迈焉
　　愒息也瘵病也迈行也行则放也
　　有鸟髙飞亦傅于天彼人之心于何其臻曷予靖之居以凶矜
　　鸟之髙飞亦傅于天则止今王之心不知其所至曽飞鸟之不若也曷为使我治之而居我以凶危之地哉矜危也
　　菀柳三章章六句










　　诗集传卷十三
　　钦定四库全书
　　诗集传卷十四　　　　　　宋　苏辙　撰
　　都人士之什　　　　　小雅
　　都人士周人刺衣服无常也
　　彼都人士狐裘黄黄其容不改出言有章行归于周万民所望
　　都美也都人士士之有美人之行者也周忠信也
　　彼都人士台笠缁撮彼君子女绸直如髪我不见兮我心不説
　　台夫湏也其皮可以为笠缁撮缁布冠也君子女女之有君子之行者也髪之为物疏密如一而本末无异有常之至也
　　彼都人士充耳琇实彼君子女谓之尹吉我不见兮我心苑结
　　充耳瑱也琇美石也实塞也吉姞也春秋传曰姞吉人也尹氏姞氏周室昏姻之旧姓也人之见是女者皆以为尹姞之女言其知礼也苑积也
　　彼都人士垂带而厉彼君子女卷髪如虿我不见兮言从之迈
　　厉带之垂者也虿螫虫也其尾上卷
　　匪伊垂之带则有余匪伊卷之髪则有旟我不见兮云何盱矣
　　旟也盱病也带由其自余而垂之髪由其自而卷之言古之为容者亦从其自然而非强之也
　　都人士五章章六句
　　采绿刺怨旷也
　　终朝采绿不盈一匊予髪曲局薄言归沐
　　绿王刍也局卷也王刍易得之菜终朝采之而不盈匊意不在所采也妇人夫不在无容饰故曰予髪曲局矣庶几君子之归而沐之言其知怨思而已不知义也
　　终朝采蓝不盈一襜五日为期六日不詹
　　蓝染草也衣之前蔽曰襜詹至也五日为期六日不至而怨之言非所当怨也
　　之子于狩言韔其弓之子于钓言纶之绳
　　纶钓缴也田渔君子之所有事而妇人不与也今也狩则欲为之韔弓钓则欲为之纶绳言无节也
　　其钓维何维鲂及鱮维鲂及鱮薄言观者
　　此章言其悦之无己故咏歌其钓之所获于其获也又将从而观之
　　采绿四章章四句
　　黍苖刺幽王也
　　芃芃黍苖隂雨膏之悠悠南行召伯劳之
　　宣王国申伯于谢使召公往营之召公之劳行者犹隂雨之膏黍苖哀今不能而思之也
　　我任我辇我车我牛我行既集盖云归哉
　　召公之营谢民有负任者有挽辇者有将车者有牵傍牛者凡行者皆集于谢则召公告之以归矣言不久役也
　　我徒我御我师我旅我行既集盖云归处
　　五百人为旅五旅为师春秋传曰君行师从卿行旅从天子之卿视诸侯
　　肃肃谢功召伯营之烈烈征师召伯成之原隰既平泉流既清召伯有成王心则寜
　　土治曰平水治曰清
　　黍苖五章章四句
　　隰桑刺幽王也
　　隰桑有阿其叶有难既见君子其乐如何
　　君子之在下譬如桑之生于隰其长阿然其盛难然见者无不悦之故曰既见君子其乐如何
　　隰桑有阿其叶有沃既见君子云何不乐
　　沃柔也
　　隰桑有阿其叶有幽既见君子徳音孔胶
　　幽黑色也胶固也
　　心乎爱矣遐不谓矣中心藏之何日忘之
　　苟吾心诚爱之君子岂逺我而不告哉苟吾心诚藏之何日而忘之哉吾之所以忘之心不藏也君子之所以不告吾不爱也
　　隰桑四章章四句
　　白华周人刺幽后也
　　幽后襃姒也
　　白华菅兮白茅束兮之子之逺俾我独兮
　　白华野菅也已沤则为菅取白华而沤之又束以白茅焉言表里无不洁也今申后之脩如此幽王逺之而近襃姒使独居焉何哉
　　英英白云露彼菅茅天歩艰难之子不犹
　　天歩王者之所履也犹图也菅茅之为洁也至矣其生也白云露之其所受以为质可知也已有人如此而王独弃之曾不图天歩之艰难非此人莫与共之也
　　滮池北流浸彼稻田啸歌伤懐念彼硕人
　　滮流貌也丰镐之间其水北流水之性未有不流于东南者也水流于东南则其所及者逺逆流而北则其所能浸者稻田而已不及逺矣王者推其亲亲之恩自王后始其下将无不防泽者今反其常而爱襃姒故恩止于一人而下无所赖矣是以君子啸歌伤懐而念硕人硕人申后也
　　樵彼桑薪卬烘于煁维彼硕人实劳我心
　　桑薪薪之善者也卬我也烘燎也煁烓灶所以炤也薪之善者当以为防而反以为炤譬如申后之贤不获偶王而弃于外也
　　鼔钟于宫声闻于外念子懆懆视我迈迈
　　鼓钟于宫外未有不闻者幽王内有嫡庶之乱而求外之不闻难矣君子之念王懆懆其忧而王视之迈迈其不顾言无悛心也
　　有鹙在梁有鹤在林维彼硕人实劳我心
　　鹙秃鹙也鹙鹤皆以鱼为食然鹤之于鹙清浊则有间矣今鹙在梁而鹤在林鹙则饱而鹤则饥矣幽王进襃姒而黜申后譬之如养鹙而弃鹤也
　　鸳鸯在梁戢其左翼之子无良二三其徳
　　鸟之雄者右掩左其雌左掩右言隂阳之相下物无不然王曽是之不若也
</div>
    <div class="pagination">
<a href="诗集传_page21.html">上一页</a><span>...</span><a href="诗集传_page17.html">17</a><a href="诗集传_page18.html">18</a><a href="诗集传_page19.html">19</a><a href="诗集传_page20.html">20</a><a href="诗集传_page21.html">21</a><span class="current-page">22</span><a href="诗集传_page23.html">23</a><a href="诗集传_page24.html">24</a><a href="诗集传_page25.html">25</a><a href="诗集传_page26.html">26</a><a href="诗集传_page27.html">27</a><span>...</span><a href="诗集传_page23.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
