<!DOCTYPE html>
<html>
 <head>
  <meta charset="utf-8"/>
  <title>
   诗传名物集览 - 第 8 页/共 9 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   诗传名物集览 - 第 8 页/共 9 页
  </h1>
  <div class="content">
   诗传名物集览卷十
　　钦定四库全书
　　诗传名物集览卷十一　　庻吉士陈大章撰木
　　集于灌木
　　朱传灌木丛木也尔雅木族生为灌孙炎注族丛也説文木冒也冒地而生东方之行易山上有木鸿渐于木乘木有功防为木坎其于木也为坚多心艮其于木也为坚多节离其于木也为科上槁礼记孟夏盛徳在木命虞人入山行木毋有斩伐季秋草木黄落乃伐薪为炭周礼山虞仲冬斩阳木仲夏斩阴木凡服耜斩季木以时入之注阳木生山南阴木生山北服车材耜农器季穉也尚书兖州厥木惟条州厥木惟乔洪范五行三曰木其性曲直其味酸左传山有木工则度之又鸟则择木木岂能择鸟春秋元命包木者阳精生于阴故水者木之母也木之为言触气动跃也其字八推十为木八者阴合十者阳数礼斗威仪君乘木而王者其政升平则草木丰盛淮南子乔如生榦木榦木生庻木皇极经世曰木结实而种之又成是木结是实木非旧木也此木之神不二也生生之理也木在地为质在天为气故星次名析木尔雅析木谓之津注自尾十度至南斗十一度为析木于十二支为寅皆东方之气也
　　南有樛木
　　朱传木下曲曰樛尔雅木下勾曰朻上勾曰乔朻与樛同木枝曲垂注又绞也仪礼殇之绖者不樛垂注不绞其带之垂者刘安招隐蹇连蜷兮枝相缭注缭与樛同又尔雅朻者聊郭注未详一説木之纠曲者皆曰聊诗椒聊之聊疑即此义説文下勾曰樛高木曰朻误李迂仲曰樛木木之勾曲者韩愈赋树蓊蓊其相樛俗本譌作缪
　　桃之天夭
　　朱传桃木名华红实可食尔雅楔荆桃旄冬桃榹桃山桃桃李丑核又曰桃曰胆之注荆桃今樱桃冬桃子冬熟山桃实如桃而小不解核疏桃李之类子中有核仁胆之者桃多毛拭治去毛令色青滑如胆也夏小正五月杝桃花六月煑桃桃也者杝桃也杝桃也者山桃也煑以为豆实也礼记月令仲春之月桃始华内则桃李梅杏春秋运斗枢玉衡星防为桃管子五沃之土其果宜桃韩诗外春植桃李夏得防其下秋得食其实韩子仲尼曰果蓏有六而桃为下祭先王不得入庙周官馈食之笾其实枣栗桃干防榛实淮南子四月其树桃典术云桃者五木之精压伏邪气服其华令人好色葢仙木也埤雅桃华之盛者其性早华又华于仲春故周南以兴女之年时俱当谚曰桃三李四言桃三嵗便华果然皮束茎榦颇急四年以上宜以刀其皮不然皮急而死更七八年即老老则实细故周南复取少桃以兴易通卦验惊蛰曰大壮初九桃不花仓库多火盐铁论桃李之实多者来嵗足穰风俗通言上古之时有兄弟二人神荼郁垒居度朔山桃树上以制百鬼故汉制县官以腊除饰桃人垂苇索嵗时记桃者五行之精压伏邪气制百鬼本草经桃枭主杀百鬼精物注桃枭木干如枭磔首木上故曰枭也山海经亦载度朔之説云黄帝象之立板于户淮南子羿死于桃棓由是鬼畏桃今人以桃梗作符嵗旦植门是其遗制后汉礼仪制曰代有所尚周人木德以桃为更言气相梗梗更也庄子曰揷桃枝于户人不畏而鬼畏之制鬼之説见于传记者不一礼曰王吊则以巫祝桃茢前王注桃鬼所恶茢以祓除不祥所以异于生也左传楚人使公视襚公使巫以桃茢先祓殡周礼戎右赞牛弭桃茢郑司农丧祝注云丧祝与巫以桃茢执戈在王前然则以桃祓除亦圣人所不废不独巫祝之术也江淹山桃颂惟园有肴惟山有丛丹蘤擎露紫荣绕风伊春之秀乃华之宗名物解桃先百果而华故从兆其时则春而阳中也故以记婚姻之时正
　　南有乔木
　　朱传上竦无枝曰乔尔雅句如羽乔郭注木枝拳曲如羽毛又矛之上勾曰乔所以悬英者诗二矛重乔又木楸曰乔槐棘丑乔小枝上缭为乔赵岐孟子乔木注云高大树木诗缉木下蟠则阴广上竦则阴少乔竦之木其阴不下及故不可休息名物疏释草虽殊总之翘竦之义朱传无枝二字疑传写之讹笺云木高其枝叶故人不得就而止息则有枝审矣无枝者尔雅所谓檄非乔也
　　翘翘错新
　　朱传翘翘秀起之貌尔雅榇采薪采薪即薪注指解今樵薪也楚人指木中高起者曰翘其人之出类者亦曰翘无羊笺云麄曰薪史记樵苏后防注樵取薪苏取草月令季秋草木黄落乃伐薪为炭季冬命四监收秩薪柴以供郊庙及百祀之薪燎注大者可析谓之薪小者合束谓之柴秩谓有常数周礼甸师帅其徒以薪蒸役外内饔之事委人掌敛野之赋敛薪刍以式法共祭祀之薪蒸木材宾客共其刍薪丧纪共其薪蒸木材军旅共其委积薪刍庄子养生主指穷于为薪火传也史董仲舒传抱薪救火愈甚亡益贾谊传厝火于积薪之下又寗成为人上操下如束湿薪又汉律取薪给宗庙曰鬼薪鬼薪白粲三嵗刑也
　　言刈其楚
　　朱传楚木名荆属广雅楚荆也广志赤茎大实者名曰牡荆孔氏曰学记注以楚为荆罗氏曰楚者楚地所出其一名荆故楚国入春秋称荆而荆州亦以此木得名也今之牡荆作树生者实细黄色而茎甚劲生子细如麻子比蔓荆实而细故称小荆牡亦对蔓为名非无实之谓也又木之高起者曰翘楚人之出类者亦曰翘楚本草图经牡荆即作棰杖者枝茎坚劲作科不为蔓生故曰牡叶如萆麻更疎瘦花红作穗实细而黄如麻子大蔓荆茎高四尺对节生枝初春因旧枝而生叶类小栋夏盛茂有花浅红色蘂黄白花下有青蕚秋结实斑黑如梧子大而轻虚陶隐居登真隐诀注寻荆有三种直云荆木即是今可作棰杖者叶香亦有花子不入药方术则用牡荆春秋运斗枢玉衡星散为荆学记夏楚二物收其威也士丧礼楚焞在燋东考功记弓人取材荆次木谢眺诗寒城一以眺平楚正苍然正指此名物疏朱传楚荆属葢未即以为荆也考诸书皆谓楚即荆荆有三种此楚乃作棰之荆非牡荆蔓荆也南方草木状宁浦有三种荆金荆可作枕紫荆堪作牀白荆堪作履此别是广南之物非诗人所咏也
　　伐其条枚　条肄
　　朱传枝曰条榦曰枚斩而复生曰肄説文条小枝也枚木别生条也夏书厥木惟条注长也广韵肄木嫩条也诗郑注训余谓斩而复生也如今之不生诗诂枿也左传晋国不恤宗社之阙而夏肄是屏注杞夏余也韵书通作肆
　　蔽芾甘棠
　　朱传甘棠杜棃也白者为棠赤者为杜尔雅杜甘棠疏郭云今之杜棃下云杜赤棠白者棠樊光曰杜赤色名赤棠白者亦名棠然则其白者名棠其赤者为杜为甘棠为赤棠杕杜传云杜赤棠是也陆疏赤棠与白棠同但子有赤白美恶子白色为白棠甘棠也少酢滑美赤棠子涩而酢俗语云涩如杜是也赤棠木理韧亦可作弓榦雅翼每棃有十余子唯一子生棃余者生杜通志甘棠谓之棠棃其花谓之海棠花其实谓之海红子孙楚杕杜赋序棃有用为贵杜无用为贱字説诗言蔽芾甘棠以杜之美言有杕之杜以棠之恶埤雅言人思召公之德久而弥深爱其棠弥至也孔子曰吾于甘棠见宗庙之敬也刘歆庙议以为思其人尚爱其木况宗其道而毁其庙乎九域志召伯甘棠树在陜州府署西南隅括地志召伯庙在洛州寿安县西北五里召伯听讼甘棠之下周人思之不伐其树后人怀其德因立庙有棠在九曲城东阜上按棠又有沙棠张楫曰沙棠状如棠黄华赤实味如李无核吕氏春秋果之美者沙棠之实名物疏杜者棠之总名种有赤白之异其实白棠为甘棠而赤棠为杜也陆玑罗愿之説可信邢疏误张尔公曰棠杜实二物杜者小棃实小于棃大于棠棠则海红嘉庆之类説文分棠为牡杜为牝非韵会小补于棠字外别出榶尤谬
　　摽有梅
　　朱传梅木名华白实似杏而酢尔雅梅枏郭云似杏实酢孙炎云荆州曰梅州曰枏又曰时英梅郭注雀梅诗义疏梅杏类也树及叶皆如杏而黑煑后曝干为苏置羮臛虀中且可含以香口又贾勰云梅花早而白杏花晚而红梅实小而酸杏赛大而甛梅可以调鼎陆农师云梅在果中花尤香梅优于香桃优于色天下之美有不得兼者多矣梅先桃李而华至北方多变成杏故北人有不识梅者地气使然今江湘四五月梅欲黄落烝郁成雨其霏如雾谓之梅雨三月有迎梅雨五月有送梅雨又有落梅风江淮以为信风亦花信风之类尔雅翼古者以梅实荐馈食之笾所谓干防蜀志云蜀名梅为防大如鴈子梅防皆可为油梅黄以熟防作之其实既酸故以为和商书所谓尔惟盐梅礼记则兽用梅而已夏小正正月梅杏柂桃则华五月煑梅为豆实管子五沃之土其梅其杏其桃其李西京襍记汉初修上林苑羣臣各献名果有朱梅紫华梅紫蔕梅同心梅丽枝梅燕梅侯梅七命燀以秋橙酤以春梅正以春梅者实青味酢故也书曰若作酒醴尔惟麴蘖若作和羮尔惟盐梅葢造而始之者麴蘖也调而成之者盐梅也旧説大庾岭上梅南枝已落北枝花风气异也説苑曰越使诸发执梅一枝遗梁王本草梅核能明目益气不饥淮南子注一梅不足为百人酸喻少不能胜众也名物疏郭璞云梅似杏实酢正是江南之梅而邢昺引陆玑疏与江南之梅花叶不同葢陆自説秦风之梅耳范石湖云梅天下尤物无问智贤愚不肖莫敢异议其作梅谱凡九十余种按尔雅凡三释梅一梅枏枏木与梅名同实异一时英梅即雀梅似梅而小一朹檕梅状如梅子赤色似小奈可食其和羮之梅可含以香口者未有释诂葢尔雅释草木多阙漏非独譌文不足信也或疑时英之梅即今所谓暗香疎影者然诗摽有梅其实三其实七即指今梅子非如朱英緑蕚之类则时英当从郭注雀梅为正
　　林有朴
　　朱传朴小木也尔雅朴心疏朴一名心或曰朴槲别名有心能湿江河间以作柱诗云林有朴此作朴文虽别其实一耳又大雅棫朴之朴即也六书故朴未器也又质也亢仓子朴角犹白屋淮南子尧朴角不斲角即桷
　　唐棣之华
　　朱传唐棣栘也似白杨尔雅唐棣栘郭云似白杨江东呼夫栘陆疏唐棣奥李也一名雀梅亦曰车下李所在山皆有其华或赤或白五月中成实大如李子可食埤雅凡木之华皆先合后开惟此花先开后合诗曰唐棣之华偏其反而本草扶栘木皮味苦烧木皮置酒中令味正经时不败生江南山谷树大数十围无风叶动华反而后合古今注栘杨圆叶弱蔕防风大摇一名高飞一名独摇一名栘杨一名栘柳亦曰蒲栘雅翼云齐民要术以高飞独摇为白杨之别名沈存中云夫栘即白杨本草陈藏器分为二条谓夫栘生山谷间树大数围棠棣郁李并弱小生庭除间其不同如此葢未详夫栘白杨之为一物也夫栘一作扶栘亦谓之蒲栘今越人谓白杨为蒲栘藏器又引论语唐棣之华郑注栘也亦名栘杨此又误也逸诗唐棣乃白栘小木比郁李稍大非此蒲栘蒲栘乃乔木也戴侗曰白杨似杨而白多种墟墓间存中辨之已明棣小木高五六尺其种不一花或红或白亦名锦带白者结实似小李与李同时熟大仅如婴薁故谓郁李存中误以此为郁李非也又曰常棣唐棣棠棣特一物犹夫栘扶栘蒲栘之为一物也棠常唐夫扶蒲皆声相迩故通用自尔雅分常棣唐棣为二遂启后误尔雅以栘为唐棣栘必棣类也特不可考耳名物疏唐棣常棣是二种尔雅云唐棣栘所谓白杨也又云棠棣棣小雅所谓棠棣之华也陆玑知唐棣常棣各一种郤不当以名奥李车下李五月成实者为唐棣故孔仲达七月疏俱不明了本草注于郁李仁下即引陆氏释常棣之文图经又引释唐棣之文而常唐二字俱作棠混甚矣唐棣自是杨类虽得棣名而实非棣也按唐棣一物纷纷至此独张尔公谓戴氏之説差为近理且云考诗常棣之华子贡传左氏路史常皆作棠益信郭注之误然草木名称随方各别鱼虫丑类万有不同自许郭郑孔诸家疑不能明学者欲于千百世之下臆度力争以归一是适滋聚讼之诮耳　华本作通作蘤象蕊蕚联缀形蘤并古花字俗譌为花尔雅华荂也华荂荣也兼草木言又曰木谓之华草谓之荣按草木皆有华华皆可谓之荣精蕰曰华向荣上敷将结乃垂华落而实离离矣不象其上敷而象其垂下之形示人敛华就实也欧阳云洛阳诸华皆不减他方而洛人不甚惜谓之果子华曰某华独牡丹则直曰华意谓天下真华独牡丹耳其爱重如此
　　华如桃李
　　朱传李木名华白实可食尔雅休无实李座接虑李驳赤李桃李丑核枣李曰疐之注云枣李之脐去疐而已运斗枢玉衡星散为李説文从木子声杼古文李管子五沃之土其木宜李左传齐都露霜李房陵缥李礼记食枣桃李弗致于核注曰为恭敬也本草李不可合蜜及雀肉食之又不可以临水噉之淮南子三月其树李埤雅素问曰李韭皆酸李东方之果木子也故其字从木性颇难老老虽枝枯子亦不细其品处桃上孙卿子桃李粲于一时时至乃杀盐铁论桃李之实多来嵗足穰史记桃李不言下自成蹊尔雅翼李木之多子者花最繁密尔雅有三种座接虑李即今之麦李与麦同熟者为果肉厚而干与核相离驳赤李则李之赤而有木者休无实李李实繁有窃食之嫌无实则其下可休矣西京襍记上林苑有紫李青绮李黄李青房李緑李顔渊李合枝李羗李朱李车下李燕李猴李蛮李种植书云桃李种法欲方两歩一根密则阴輙相扇不惟子细味亦不佳化书曰李接桃而本强者其实毛梅接杏而本强者其实甘此造化之权也庄子曰接子之或使此之谓也潘岳闲居赋房陵朱仲之李注仲家有缥李代所希有韦述两京记云东都嘉庆坊有美李人称嘉庆子唐萧瑀陈叔达共看李花因论李有九摽曰香曰雅曰细曰淡曰洁曰密宜月夜宜緑鬓宜泛酒诗话云桃李嵗嵗同开而韩退之诗有见桃不见李之句殊不可解因晚登碧落堂望隔江桃李桃皆暗而李独明乃悟其妙也春秋书桃李华网目常三书之惠帝五年吕氏甲寅文帝六年未有书桃李熟者秋华而实大异也终纲目惟汉武四年耳嵗时纪丽云立夏日俗尚啖李谚曰立夏得啖李能令顔色美是日妇女羣作李防一云是日啖李令不疰夏
　　泛彼柏舟
　　朱传柏木名尔雅柏掬疏柏一名掬礼记如松柏之有心尚书荆州厥贡杶榦栝柏国语高山峻原不生草木松柏之地其土不肥周礼冀州其利松柏尚书逸篇大社惟松东社惟柏南社惟梓西社惟栗北社惟槐孙卿子松柏经冬不凋蒙霜不变可谓得其正矣抱朴子大谷倒生之柏皆与天齐其长地等其久列士传延陵季子解寳剑挂徐君墓柏上穆天子传甲申天子生于大北之隥休于两柏之下埤雅柏性坚致有脂而香故古人破为畅臼用以捣郁襍记所谓畅臼以掬者是也广志柏有汁柏有续柏山海经土山多柏四民月令七月收柏实汉武内传药有松柏之膏服之可长生宋书孔子庙旧有柏二十四株歴汉晋其大连抱莫敢犯也江夏王义恭悉遣人取之洞冥记泰山庙中柏皆三十余围赤眉尝斫一树见血而止今斧印犹在三水小椟柏曰苍官地理志华山多文柏传云柏生指西犹磁石之指南也本草柏生数种有扁叶侧生者曰侧柏入药柏子仁肝经药也味甘而补辛而能润五经通义诸侯墓树柏汉书东方朔传柏者鬼庭也师古注鬼神尚幽暗故以松柏为之廷府
　　吹彼棘心
　　朱传棘小木丛生多刺难长而心又其稚弱未成者也尔雅茦刺郭璞曰草刺鍼也凡有刺者皆曰棘易坎上六系于徽墨寘于丛棘礼王制大司冦听之棘木之下周礼左九棘孤卿大夫位马右九棘公侯伯子男位马树棘以为位取赤心而外刺方言凡草木刺人北燕朝鲜之间谓之茦自闗而西谓之刺江湘之间谓之棘本草白棘一名棘针一名棘刺棘刺花一名防蓂唐本注棘有赤白二种刺有两种有钩有直补益宜用直者疗肿宜用钩者白棘茎白如粉子叶与赤棘同棘中时复有之亦为难得也陈留耆旧传魏尚曰夫棘中心赤外有刺象我言有刺而赤心之至诚也图经棘小枣也丛高三四尺花叶都似枣而有赤白二种离骚甘棠苦于丰草荆棘生于中庭魏都赋荣其文身骄其险棘尔雅槐棘丑乔注枝皆乔竦孟子养其樲棘赵注樲棘小棘所谓酸枣也尔雅疏枣实小而味酢者名樲字书棘如枣而多刺木坚色赤丛生人多取以为藩嵗久无刺亦能高大色白为白棘实酸者为樲棘嵩阳子云余家于滑台今酸枣县即滑之属邑也其地名酸枣其树高数丈径围一二尺木理极细坚而且重树皮亦细文似蛇鳞其枣圆小而味酸核防圆其仁稍长色赤如丹此医之所重居人不易得今市之卖者皆棘子为之图经酸枣野生多在陂坂及城垒间似枣木而皮细其木心赤色茎叶俱青花似枣花八月结实紫红色似枣而圆小味酸埤雅棘性坚强费风之长养者其心之生更难于榦四时纂要云四月枣叶生凯风之时也魏风园有棘棘酸枣也于果为下传曰豫章以木名郡酸枣以棘名邦旧云鹊巢中必有棘葢棘性暖今养花之法春初以棘数枝植于花外则不被霜所以防其华芽也雅翼棘可为矢昔者楚之先祖桃棘矢以共御王事白虎通云景风至棘造实凯风景风也葢吹彼棘心者将以趣其造实万物之难生者棘而造实又欲其应候南风虽能生物亦已劳矣故曰母氏劬劳也蓼莪之诗曰哀哀父母生我劬劳孝子之心呼天罔极也名物解棘赤心而外刺也贤则亲之无能则怜之母之亲子也棘非能顺者而凯风有母之道故能吹之使其心夭夭然和以茂也春秋元命包树棘听讼其下棘赤心有刺言治人者原心不失其赤实也管子五沃之土其棘其棠老子师之所处荆棘生焉皇览云孔子茔中不生荆棘及刺人草又古者以为七取其枝翘竦有奉上之义又可为矢出氷以除灾洪迈曰棘与枣类棘字两朿相并枣字两朿相承沈括曰枣棘皆有刺枣独生高而少横枝棘列生卑而成林其文皆从朿朿音刺木芒也朿而相戴立生者枣也朿而相比横生者棘也名物疏埤雅云棘大者枣小者棘或云棘实曰枣尔雅释樲在枣条中然本草大枣酸枣白棘治疗各异青史子云棘西方之草秋木也枣北方之草冬木也断乎枣棘有辨江南无棘陶隐居之流遂多误説合诸书论之枣有十一种而樲实是棘本草列酸枣于木部晢无实枣或亦棘类与严氏诗辑以此章棘心巍风园有棘之棘为酸枣楚茨言抽其棘青蝇止于棘之棘为荆棘葢樲亦多刺难长者朱传所云似单指荆棘与诸説异
　　山有榛
　　朱传榛似栗而小毛传榛木名説文□果实如小栗榛木也今书传通作榛诗疏榛栗属有二种其一种之皮叶皆如栗其子小形如杼子表皮黑味亦如栗所谓树之榛栗者也其一种枝茎如木蓼生高丈余作胡桃味辽代上党皆饶周礼笾人云馈食之笾其实榛曲礼妇人之贽椇榛枣栗内则枣栗榛柿尔雅翼榛枝茎如木蓼叶如牛李色高丈余子如小栗核中悉如李胡桃味膏烛又美亦可噉郑注礼曰似栗而小闗中鄜坊甚多然则其字从秦葢此意也又一种大小枝叶如栗其子形如杼味亦如栗所谓树之榛栗者是大木非榛楛之榛若女贽则宜两者皆可用本草图经桂阳有□而丛生实大如杏子中仁皮子形色与栗无异但差小耳又有奥栗皆与栗同子圆而细或云即□也今此色惟江湖有之埤雅榛以梓实如小栗先王以为女贽赋云榛栗罅发江南有小栗谓之芧栗读芧为茅误也左传女贽不过榛栗枣脩以告防也榛有臻至之义栗有战栗之义枣有早作之义脩有脩饰之义皆以其名告已之防共也通志榛有三四种防类也似防而小正圆李氏本草榛树低小如荆丛生冬末开花如栎花成条下垂长二三寸二月生叶如初生樱桃叶多皱文而有细齿及尖其实作苞三五相粘一苞一实实如栎上壮下鋭生青熟褐殻厚而坚仁白而圆大如杏仁亦有皮尖然多空者谚曰十榛九空久留亦易油壊辽东军行食之当粮名物疏説文以榛为木而□为果然则山有榛之榛当作□而树之榛栗宜为榛矣诸家皆云有二种但茎如木蓼既似栎树之形子形如杼复似栎树之实罗氏以树榛之榛为大木而所云生高丈余者又非小木两榛俱有实如栗今之榛实较胡桃与栗并自不同未知何以别异广要云许慎以□为榛张楫又云辛防也图经又以莘为栗之一种可见草木形质易以相乱但□字从辛从木责辛切音臻而广雅作辛失木字本草及元恪诸家作莘从草至于陆佃云似梓直认为梓字防画间毫厘千里误人不小张尔公云□榛宜合作一字或傅会説文以榛实当作□然则曲礼妇贽椇榛左传女贽榛栗周礼笾实榛皆木也非果也木岂可为贽岂可实笾乎
　　树之榛栗
　　朱传榛栗二木其实榛小栗大皆可供笾实大戴礼八月栗零零者降也零而后取之故不言剥也礼记虞主用桑练主用栗周礼天官馈食之笾其实栗内则栗曰撰之疏云栗虫好食数数布陈撰省视之吕氏春秋果之美者箕山之栗国策燕北有枣栗之利此谓天府民不佃作而足左传女贽不过榛栗枣脩以告防也诗疏桂阳有栗丛生大如杼子唐本草注栗作粉胜于菱芡蜀本云树高二三丈叶似栎花青黄色似胡桃花图经云兖州宣州者最胜实有房彚若拳中子三五小者若桃李中子惟一二将熟则暴开子出有茅栗隹栗其实更小而木与栗不殊伹春生夏花秋实冬枯为异耳栗房当心一子谓之栗楔治血尤效陈良士云栗有数种其性一类三颗一毬其中者栗榍也理筋骨风痛湖北路有一种顶圆末尖谓之旋栗陆疏栗五方皆有周秦吴特饶吴越被城表里皆栗惟濮阳及范阳栗甛美味长他方者悉不及也倭韩国诸岛上栗大如鸡子亦短味不美汉书燕秦千树栗其人与千户侯等西京襍记上林苑有侯栗瑰栗魁栗榛栗峄阳栗峄阳都尉曹龙所献大如拳埤雅栗味咸北方之果也有莍猬自褁秋熟罅发其实惊跃如爆去根榦甚逺东观书所谓栗骇蓬转也相法白如截肪黄如烝栗今黄玉谓之栗玉义葢取此尔雅翼栗其实下垂故从者草木实垂然葢象形也古文防从西徐巡説木至西方战防凡木皆然而栗至鏬发之时将坠不坠尤有战防之象故天子五社西社植栗而宰我亦以为使民战防也雅翼栗味醎性温补肾有患足弱者坐栗树下多食之至能起行其质缜密故记称玉缜密以栗又百谷实不粃谓之栗大雅实頴实栗周颂积之栗栗是也考工记栗氏为量注以栗名量工者取坚实义也秦饥应候请发五苑之果蔬橡栗以活民计然曰栗出三辅诗云山有嘉卉侯栗侯梅侯助词西京记称上林侯栗此吴均傅会诗语不足信庄子狙公赋芧暮四朝三芧音序小栗也广要有石栗生山石罅中花开三年方结实殻厚肉少味似胡桃熟时鹦鹉所啄彼人极珍贵之出日南又频婆子实红大如肥皂核如栗煨熟食之味与栗无异
　　椅桐梓漆
　　朱传实桐皮曰椅毛传椅属尔雅椅注云即楸郑云今亦谓之木良材也陆玑云实桐皮曰椅雅翼郭氏解椅云即楸説文椅楸槚一物四名然定之方中既言椅又言明是二物矣陆玑云楸之疏理色白而生子者为实桐皮曰椅齐民要术云白色有角曰无子曰楸此皆不辨楸者也与楸自异楸生子不生角又尔雅槐小叶曰榎大而皵榎郭注槐当为楸榎即今之山楸樊光曰皵错皮也树老皮粗皵者为楸小而皮皵者为榎不知楸之为槐或是字音之譌楸之与疏理既别名目各殊椅之不可为桐犹楸之不可为也郭注谓椅即楸亦未可深信皵之为楸此自方俗以皵皮者为楸之称耳非楸木之本义也槄之为山楸此亦槄有楸名耳非谓楸之即槄也日华子云椅树皮有数般惟楸佳埤雅楸梧早脱故楸谓之楸史记千章之楸其人与千户侯等董子曰木名三时草命一嵗若椿从春楸从秋榎从夏所谓木名三时芓从子蔩从寅茆从卯莤从酉荄从亥艼从丁茂从戊芑从己莘从辛葵从癸之类命以一嵗支榦故曰草命一嵗也梦书榆为人君杨为使者楸为讃谒楸有行列茎榦乔耸凌云华高可爱至秋垂条如线谓之楸线述异记越人多橘柚园嵗出橘税谓橙橘户山中又有楸户著名楸籍者也
　　桐朱传梧桐也尔雅荣桐木诗义疏实桐皮曰椅今人云梧桐也礼记季春之月桐始华书峄阳孤桐注特生也材中琴瑟严坦叔云陆玑言有青桐白桐赤桐此中琴瑟者白桐也椅桐漆之桐为白桐梧桐生矣之桐为青桐罗愿云桐有数种有子可取油者有华而不实可作琴瑟者若生石间其声鸣书峄阳孤桐是也又一种牂牁人绩以为布其叶饲豕肥大三倍至秋后亦用以饲鱼乡人养鱼者每春以草养之顿能肥大秋后食以桐叶以封鱼腹则不复食亦不复瘦也华阳志益州有梧桐其华采如丝人绩以为布名曰华布本草衍义桐有四种白桐可斲琴者叶三杈开白华不结子荏桐早春先开淡红花子作桐油梧桐四月开淡黄小花一如枣花枝头出丝堕地成油五六月结桐子今人取炒为果此是月令清明之日桐始华者冈桐无华不中作琴体重桐乳桐子也似乳着叶而生埤雅桐即白桐华而不实尔雅云荣桐木是也今亦谓之华桐桐有三辈青白之外复有冈桐即油桐也生于高冈葢梧性便湿不生于冈故此桐有冈之号青桐即今梧桐白桐又与冈桐全异白桐无子材中琴瑟冈桐子大有油也雅翼桐植物之多阴最可玩者青皮而白骨其生荚如萁子相对食之味如芡乌衔坠輙生嵗可高一丈盖有青白赤而青桐又有有实无实之辨桐与梧既异而桐之中又有数种通志左传云桐棺三寸尔雅云榇是也注疏家不能别椅是冈桐桐是梧桐梓是楸别是一物徒执尔雅椅梓之説误矣又一种頳桐夏月繁花如火又有紫桐花如百合又有刺桐其花侧敷如掌枝榦有刺花色深红又一种实如甖子粟可作油陈藏器所谓甖子桐也贾勰云桐叶花而不实者曰白桐实而皮青者曰梧桐白桐无子冬结似子者乃是明年之花房易纬梧桐濡毳而又空中难成易伤须盛气而后花周书清明之日桐始华桐不华嵗有大寒礼斗威仪君乘火而王其政和平梧桐为常生遁甲经梧桐不生则九州异主注云梧桐以知日月正闰生十二叶一边有六叶从下数一叶为一月有闰则十三叶视叶小者则知闰何月也管子五沃之土其木宜桐论衡枫桐速长故其皮肌不能坚桐谱桐体湿则愈重亁则愈轻生时以斧砍之甚易干乃软而拒斧花木考凡木本实而末虚惟桐反之试取小枝削皆实坚其本皆中虚故世所以贵孙枝者贵其实也实故丝中有木声也齐地记去城十五里有桐台即梧宫贾谊新书悬弧之礼东方之弧以梧梧者东方之草春木也南方以柳柳者南方之草夏木也中央以桑桑者中央之木也西方以棘棘者西方之草秋木也北方以枣枣者北方之草冬木也庄子桐乳来巢注桐子似乳鸟喜巢之淮南子桐木成云注取十石瓮满着水置桐其中葢之三四日气如云作晋武帝时尝得一石皷击之无声张华取蜀桐材刻鱼形叩之音闻数里董仲舒请雨以桐鱼九枚莫晓其义王逸曰木有扶桑梧桐松栢皆受气浮矣异于羣类者松柏冬茂阴木也梧桐春荣阳木也扶桑日所出阴阳之中也汉书西域鄯善国有胡桐亦似桐虫食其木则沫出可以污金银七发龙门之桐高百尺而无枝中郁结以轮囷根扶疏以分离又十合云寒山之桐出自大防含黄钟以吐榦据苍岑而孤生唐诗刺桐花下莫淹留即甖子桐也岭外多生又是外国来者曰海桐与刺桐相似梓朱传楸之疏理白色而生子者齐民要术白色有角者为梓或名角楸又名子楸黄色无子者为柳楸世人见其木黄呼为荆黄楸萧炳云树似桐而叶小花紫雅翼梓为百木长管子五沃之土宜白梓楚地尤多此木故尸子曰荆有长松文梓室屋之间有此木则余材皆不复震其叶可以饲豕肥硕三倍荚细如箸其长仅尺冬后叶落而荚犹在树緫緫然其实一名豫章十道记越人多种豫章树梓即豫章也礼斗威仪君乘火而王其政和平楸梓为长生古今注棘实曰枣梓实曰豫章文选斩泗滨之梓以为筝尚书大传伯禽康叔见周公三见而三笞商子与二子观乎南山之阴见桥木高而仰梓木晋然实而俯商子曰桥者父道也梓者子道也吴正传曰家语山有梓实而俯楸属亦多乔耸但以实而俯者求之则得之矣埤雅旧説椅即是梓梓即是楸其实两木亦大同而小别今呼牡丹为华王梓为木王木莫良于梓故书以梓材名篇礼以梓人名匠也诗曰树之榛栗椅桐梓漆言皆预备礼乐之用语曰一年之计树谷十年之计树木百年之计树人又曰维桑与梓必恭敬止言桑梓父之所植尚敬之也苏颖濵云种木者求用于十年之后汉樊仲初植桐梓人皆嗤之十年之后人皆赖其用文公治国正此类矣通志梓与楸相似尔雅以为一物误矣又尔雅有楰防梓山海经玉山碧山多梓木鸡山有美梓诗疏永昌人谓七防梓木理如楸今人谓之苦楸江东人谓之虎梓汉人谓之楰齐民要术种梓法秋末冬初取梓角曝干播种一年薅之二年移之李氏本草曰梓有三种本理为梓赤者为楸梓之美文者为椅楸之小者为槚桐亦名椅与此椅不同又桐梓分二种故诗既言桐又言梓旧説皆以为一木之名误
　　漆朱传木有液黏黑可饰器物周礼载师漆林之征二十有五汉书陈夏千亩漆説文桼木汁可以防物象形桼如水滴而下古今注漆树以刚斧斫其皮开以竹管承之汁滴管中即成漆也本草图经木高二三丈皮白叶似椿花似槐子若牛李木心黄书兖州厥贡漆丝豫州厥贡漆枲木谱似榎而大树高二三丈余身如柿生汉中梁益襄陜歙州金州者最善广浙一种漆树六月取汁漆物如黄金唐书所谓黄漆也广漆性急燥有小毒春分前易栽腊月亦可种蜀本注上等清漆色黑如瑿若铁石者好黄嫩若蜂窝者不佳漆本作桼从水者漆沮也淮南子蟹见漆而不干物类相感志云漆得蟹而成水葢物性相制也庄子桂可食故伐之漆可用故割之又石漆又博物志陜西延寿县有沟脂初黄后黑又广舆记琼州有海漆出海上花似芍药曰倒黏子浸为膏可代柿漆
　　降观于桑
　　朱传桑木名叶可饲蚕者毛传地势宜蚕可以居民尔雅桑柳丑条注阿那垂条又女桑桋桑檿桑山桑注长条为女桑易系于苞桑礼记季秋之月命野虞无伐桑柘又古者天子诸侯必有公桑蚕室近川为之又鸣鸠拂羽戴胜降于桑尚书厥篚檿丝又桑土既蚕注兖地宜桑桑土宜桑之土蚕性畏湿水退而后可蚕月令后妃斋戒亲东乡禁妇女毋观省妇使以劝蚕事管子五粟之土其檿其桑孟子五亩之宅树墙下以桑青史子桑中央之木韩子子产开亩树桑郑人谤訾邹子季夏取桑柘之火穆天子传天子饮于桑中命桑虞出桑者用禁暴民注虞主桑者也不得令民犯禁典术桑箕星之精东方自然神木之名虫食叶为文章人食之老翁为小童刘氏曰衞诗多言桑如桑中与氓诗及此皆再三言之葢卫地跨冀兖二州桑者尤其土所宜而民生之所资也据楚丘在冀河之东兖州之境则文公所观所説其桑土之野乎桑谱叶面深緑多缺方书称桑之功最神在人资用尤众世所名者荆与鲁也荆桑多椹叶薄而尖边有瓣凡枝叶坚劲者皆荆类也鲁桑少椹粗圆厚而多津凡枝叶丰腴者皆鲁类也荆桑饲蚕其丝坚韧中纱罗用王盘农书云荆桑宜饲小蚕鲁桑宜饲大蚕桑生黄衣谓之金桑蚕食必病叶多积可备荒亦可食猪羊牛马又皮可制纸米芾云北地桑皮纸最佳李氏曰桑有数种白桑叶大如掌而厚鸡桑叶细而薄子桑先椹而后叶山桑叶尖而长以子种者不若以条压者桑生黄衣其木必将槁也苏颂云俗呼小而长条者为女桑其山桑似桑材中弓弩檿桑丝中琴瑟皆材之美者他木鲜及之按尔雅山桑即檿桑一物二名山海经宣山有桑大五十丈其枝四衢赤理黄花青叶名曰帝女之桑郭注四衢言交互四出也妇人主蚕故以名桑本草经桑根旁行出土上名伏虵见地上者名痛马有毒治心痛种树书桑以构接则大根下薶龟甲则不蛀徐锴説文字解曰叒音若东方神木之名其字象形桑乃蚕食叶之神木故加木叒下以别之
　　无食桑葚
　　朱传葚桑实也鸠食葚多则致醉毛传鸠食桑过则醉而伤其性古今注桑实为椹尔雅桑防有葚栀郭璞曰防半也舍人云桑树一半有葚一半无葚为栀藏器云椹利五臓通血气久服不饥本草图经椹有白黑二种暴干皆主变白髪王盘农书荆桑多椹鲁桑少椹汜胜之书种桑五月取椹着水中濯洗取子阴干之治肥田十亩荒久不耕者先好耕治之黍椹子各三升三合和种之黍桑俱生锄之令桑条疎适黍熟获之放火烧之桑至春生一亩食三簿蚕説文字林作葚集韵或作□开元五经文字云此字从木从草皆音砧其为桑实一也
　　桧檝松舟
　　朱传桧木名似柏尔雅桧柏叶松身禹贡荆州贡杶榦栝柏注柏叶松身曰栝雅翼桧一名栝性耐寒其材大可为舟及棺椁左传称棺有翰桧而淇水桧檝松舟也今人亦谓之圆柏以别于侧柏又有一种别名桧柏不甚长其枝叶乍桧乍柏庭宇植之以为玩木谱桧似松叶尖硬亦谓之栝枞桧花叶皆同但桧实稍大而色黄緑肉虚为异初甚酸涩经霜乃可食采药者不收礼应记孔子庙列七碑无象旧时桧柏犹茂相传前殿一株宣圣手植纹皆左絚上耸无枝每遇一代兴或圣君出则发一枝又云庭中二桧各十数围东者纹左旋西者纹右旋亳州有八桧老子手植根株枝榦皆左絚石曼卿集云此桧不知年代唐兴一枝再生宋初复有此异字説桧柏叶松身则叶与身皆曲枞松叶柏身则叶与身皆直枞以直而从之桧以曲而会之竒字韵桰古桧字与会同音孔安国谓柏叶松身为桰孔頴达谓诗书之桰桧为一物张尔公云桰桧实分二种桧叶似细杉榦如柏其兼柏叶者名二色桧桰生北方叶似松而大实似小栗竒韵孔氏説不知何据又尔雅説文皆以柏叶松身为桧今桧叶四出叶半作朿半如柏叶其木坚实外白内朱谓之松身非是或松叶柏身庻几近之尔
　　松书青州厥贡鈆松怪石礼记其在人也如松柏之有心也贯四时不改柯易叶用礼冀州其材松柏左传太叔云部娄无松柏又子羽曰松柏之下其草不殖又高山峻原不生草木松柏之地其土不肥尸子荆有长松文梓吕览百仞之松本伤于下而末槁于上庄子天寒既至霜雪既降吾是以知松柏之茂又受命于地惟松柏独也在冬夏青青荀卿子松柏经隆冬而不凋蒙霜雪而不变可谓得其贞矣史记松柏为百木长而守宫阙抱朴子天陵偃葢之松大谷倒生之柏穆天子传天子升长松之隥元中记松脂沦入地中千嵗为茯苓本草松脂一名松膏一名松肪松花一名松黄太平广记五鬛松皮不鳞俗谓孔雀三鬛松也松命根下遇石即偃元中记松脂沦入地中千嵗化为琥珀花木考松有二种惟五叶结子木谱松百木之长故字从公磥砢多节盘根樛枝皮粗厚望之如龙鳞叶有二针三针五针七针之别三针者为栝子松五针者为松子松七针者为果松辽东及云南者大如巴豆可食谓之海松子千嵗之松下有茯苓上有兔丝又有赤松白松鹿尾松又有恠松则巉岩陁石所碍郁不得伸变为偃蹇离竒轮囷非松之性也故李衞公云欲松偃者以石抵其直根不必千年方偃也离骚山中人兮芳杜若饮石泉兮荫松栢抱朴子松三千嵗者皮中有聚脂状如龙形名曰飞节芝本草经松脂一名松肪味苦温久服轻身延年出陇西者善广志千嵗老松子色黄白味似粟蒿山记松千嵗其精化为青牛为伏龟青人青羊青犬通雅方书言松为五粒粒当是鬛松每五鬛为一叶或两鬛七鬛李贺有五粒小松歌又鳯尾松为杉类释家呼为寳树庐山大林寺前大十余围者即此
　　投我以木瓜
　　朱传楙木也实如小瓜酢可食毛传孔子曰吾于木瓜见苞苴之礼行笺云以果实相遗者必苞苴之尔雅楙木瓜注实如小瓜酢可食陶隐居云山阴兰亭尤多最疗转筋如转筋时伹呼其名及书上作木瓜字輙愈故曰梅望之而止渴楙书之而缓筋蜀本注其树枝状如柰花形似栝楼作房生子火干甚香水经鱼复县地多楙木瓜有子大如甒白黄实甚苦香尔雅之所谓楙也又夷陵生木瓜虎丘山三面皆有木瓜埤雅谚曰梨百损一益楙百益一损投人之道宜有以益之而报人则欲其坚久故曰木瓜琼玖也图经木状如柰花生春末深红色实大者如瓜小者如拳宣州人种莳尤谨遍满山谷始实成则镟纸花粘薄其上夜露日暴渐而变红花文如生本州以充土贡又有一种榠樝木叶花实酷类木瓜欲辨之看蔕间别有重蔕如乳者是木瓜也雷公云真木瓜皮白防赤黄香酸甘不涩调荣衞助谷气向里子头尖一面方勿误用考工记弓人取榦之道木瓜次橘广志木瓜子可藏枝为杖号一尺百二十节果谱一名楙一名铁脚梨树丛枝叶花俱如铁脚海棠叶光而厚春末花开红色防白实如小瓜或似梨稍长色黄如着粉津润不木者为木瓜醋渍一日食之益人大明会典宣州嵗进乌栏虫炷木瓜入药局取其陈久无木气也淮南毕万术云木瓜烧灰防池可毒鱼榠樝即木瓜之大而黄色无垂蒂者通志谓之蛮樝
　　投我以木桃　木李
　　埤雅江左故老视其实如小瓜而有鼻食之津润不木者谓之木瓜圆而小于木瓜食之酸涩而木者谓之木桃木李大如木桃似木瓜而无鼻其品又小木桃亦或谓之木梨梨葢声之误也鼻即瓜之脱华处里俗呼之为咮其着华处乃脐也按鱼龙河图曰瓜有两蔕两鼻者杀人则鼻与蔕异矣木瓜性脆木李性坚今人以蜂饴渍之者取木瓜煎之者取木李徐氏云瓜有瓜瓞桃有羊桃李有雀李此皆枝蔓也故言木瓜木桃木李以别之述异记桃之大者谓之木桃果谱李之大者曰木李
　　不流束蒲
　　朱传蒲蒲柳毛传水草左传云董泽之蒲杜氏蒲杨柳之可以为箭者是也毛传蒲草也郑笺蒲蒲柳水杨也可为箭榦叶圆树濶与柳相似故名杨柳采薇所谓杨柳依依説文杨蒲柳也从木易声杜预注蒲今人以为柳其萑可为矢董泽在今山西闻喜县三齐记畧台城东南有蒲台高八丈始皇所筑至今蒲犹上萦似水杨可为箭尔雅杨蒲柳陆玑蒲柳有两种皮正青者曰小杨其一种皮红者曰大杨其叶皆长广于柳叶皆可以为箭榦所谓董泽之蒲也今又以为箕罐之杨本草图经蒲柳其枝劲韧可为箭笴又谓之萑蒲即水杨也本草注水杨叶圆濶而赤枝条短硬多生水岸古今注蒲柳生水边叶似青杨一名蒲栘一曰栘柳一曰水杨一名蒲杨枝劲韧任矢用世説顾悦云蒲柳之姿望秋而落诗缉毛以为草郑以为木説者以为上章言薪言楚则蒲亦木名不宜为草误矣夫刍亦草也而绸缪之诗曰束薪束刍束楚则岂以言木妨草哉第以束蒲言则作木于义为允耳














　　诗传名物集览巻十一
&lt;经部,诗类,诗传名物集览&gt;
　　钦定四库全书
　　诗传名物集览卷十二　　庻吉士陈大章撰木
　　无折我树杞
　　朱传柳属生水旁树如柳叶麄而白色理防赤葢里之地域沟树也尔雅旄泽桺邢疏柳生泽中者别名旄郑注柳也生泽中如芦荻可编为棬箱陆疏杞柳属也生水旁树如柳叶麄而白色理防赤其材坚韧故人以为车毂今共北淇水旁鲁国太山汶水边纯杞也本草图经今人取其细条火逼令柔韧屈作箱箧河朔犹多告子以人性为仁义犹以杞柳为桮棬是也通志杞柳亦曰泽柳先贤传郑敬以蒹葭为席随杞柳之阴
　　无折我树檀
　　朱传檀皮青滑泽材强韧可为车陆疏檀木皮正青滑泽与檕迷相似又似驳马驳马梓榆其树皮青白驳荦遥视似马故名檕迷一名挈橀故齐人谚曰上山斫檀挈橀先殚挈橀尔雅作榽橀论衡枫桐之树生而速长故其皮肌不能坚刚树檀以五月生叶后彼春荣之木其材强劲车以为轴雅翼淮南子十月檀檀阴木也木谱檀字从亶有黄白二种叶如槐皮青而泽肌细而腻体坚重状如榆梓荚蒾又江南有一种望水檀至夏不生叶忽然叶开当有大水农人以之占旱涝又一种高五六尺生高原叶如檀四月花开正紫其根如葛亦名檀
　　顔如舜华　舜英
　　朱传舜木槿也树如李其华朝生暮落尔雅椵木槿榇木槿注别二名也似李树华朝生夕陨或呼日及亦曰王蒸白曰椵赤曰榇广雅一名朱槿一名赤槿月令仲夏木槿荣本草木槿作饮服之令人得睡花有紫有白有粉红有大红千叶者作汤代茶治风衍义如小葵花淡红色五叶成一花湖南北人家多种植为篱障埤雅木槿一名舜瞬之义取此抱朴子曰木槿杨柳断植之更生倒之亦生横之亦生生之易者莫过斯木仲夏应阴而生其花朝开暮落庄生以为朝菌淮南鸿烈解云庄子贵支离悲木槿笃论云日给之华似柰柰实而日给虚虚伪之与真实相似也罗浮山记木槿一名赤槿花甚丹四时敷荣晋宫阁名华林园有木槿三株傅元云蕣花丽木也谓之日给或谓之洽容或谓之爱老潘尼以为朝菌花谱槿木如李多岐枝色防白繁密如桑叶光而厚末尖有桠齿花大小如蜀葵五出中蘂一条出花外上缀金屑一树开数百朶有深红浅红白色单叶千叶之异自仲夏至仲冬花开不絶结实轻虚大如指顶秋深自裂本草槿亦名籓篱草俗名疟子花小儿忌弄又广南有一种扶桑木枝叶婆娑色深而厚防濇如桑花有红黄白白色者尤贵重亦有朱槿赤槿日及之名皆与木槿相似自二月开至仲冬其花深红虽荳蔻红梅无以资其色也傅咸赋应青春而敷蘖逮朱夏而诞英布夭夭之纎枝发灼灼之殊荣红葩紫蔕翠叶素茎含晖吐曜烂若列星成公绥云日及华甚鲜茂荣于孟夏讫于孟秋东方朔与公洪借车马书曰木槿夕死朝荣士亦不长贫贱也　英朱传犹华也草谓之荣荣而不实谓之英人物志草之精秀者为英荀子注倍千人曰英
　　山有扶蘓
　　朱传扶胥小木也孔疏毛以下章桥松则扶苏是木可知而释木无文未详所出説文扶疏木四布也正韵五模有扶疏无扶苏扶疏盛貌
　　萚兮萚兮
　　朱传萚木槁将落者毛传萚槁也郑笺木叶槁待风乃落孔疏七月云十月陨萚传云落也木叶虽槁待风而落则郑谓木叶者是矣説文草木凡皮叶落陊地为萚徐云此言草木而从艸者木萚与草同也亦作□説文木部□木叶陊也诗其下维萚吕氏曰落叶秽襍也萚□音义通
　　折桞樊圃
　　朱传柳杨之下垂者柔脆之木也説文杨薄柳也从木易声柽河柳也从木圣声柳小杨也从木卯声本草柳华一名柳絮唐本注柳与水杨全不相似水杨叶圆濶而赤枝条短硬柳叶狭长青緑枝条长软陶云柳即水杨非也青史子柳南方之草夏木也夏小正正月柳稊稊发孚也埤雅柳柔脆易生与杨同类虽纵横颠倒植之皆生谚云揷柳莫敎春知谓宜立春前也百木惟柳易栽但宜水湿之地耳通志柳曰天棘南人呼为杨柳一种榉柳乃榆类其实亦如榆乡人采其叶为甛茶古今合璧云树高二三丈许嬝娜枝条叶细而长者曰柳树低枝立叶小者曰杨山海经廆山之西有谷焉名雚谷其木多柳木谱柳北土最多枝条长软叶青而狭长春初生柔荑粗如筋长寸余黄花鳞次荑上甚细碎渐次生叶花中结细子如粟米大细扁而黑上带白絮如绒名柳絮又名柳绒随风飞舞着毛衣即生虫入池沼隔宿化为浮萍其长条嬝嬝下垂者名垂柳木理最腻又一种榦小枝弱皮赤叶细如丝缕婀娜可爱一嵗三作花花穂长二三寸色粉红如蓼花名柽柳唐曲江池畔多柳号为柳衙谓成行如排衙也柳条柔蔓嬝娜故言细腰者谓之柳腰又柳可为炭抱朴子曰柳柞速朽燎以为炭则千嵗不败葢以喻养生者陈藏器曰本草经以柳絮为花误甚花即初发时黄蘂其子乃絮也又杨与柳同类分为二许慎谓柳为小杨陶洪景谓柳为水杨朱子谓柳即杨之下垂者不知古诗南杨北柳本属二物其合称杨柳者葢兼杨与柳言之非谓杨即柳柳即杨也旧注错互乖物性矣
　　山有枢
　　朱传枢荎也今刺榆也尔雅藲荎郭云今之刺榆邢疏别二名也郑注刺榆有针刺如柘叶似榆瀹为蔬美于白榆广雅柘榆梗榆也陆疏其针刺如柘其叶如榆瀹为茹美滑于白榆榆之类有十种叶皆相似皮及木理异耳字説榆沈滑故谓之俞至俞而有刺所以为至陈藏器江南有刺榆无大榆刺榆秋实
　　隰有榆
　　朱传榆白枌也陆疏榆之皮色白者名枌郭璞云枌榆先生叶却着荚皮白色内则堇荁枌榆薧以滑之注新生者薧其干也堇荁枌榆初生其叶葢象目故谓之也淮南子槐之生也五日而目十日而防尾周礼司烜氏春取榆柳之火元命包三月榆荚落运斗枢玉衡星防为榆管子五沃之土其榆条直以长淮南子五月其树榆万毕术八月榆檽令人不饥四民月令二月榆荚成者收干以为防蓄色变白将落收为防注音牟豆榆仁酱也河平元年旱伤麦民食榆皮广雅山榆毋估也柘榆梗榆也齐民要术梜榆凡榆三种色别种之勿令襍梜榆荚叶味苦凡榆荚味甘甘者春夏时将煑卖是以须别也惠子吾有大树人谓之樗其本拥肿不中绳墨小枝拳曲不中规矩至于逢匠者不顾陶景曰榆性滑初生荚仁作糜食之多睡嵇康曰榆令人是也淮南子榆槐与橘柚合而为兄弟有苖与三通而为一家言槐榆北方橘柚南方也是以江南无榆但言枢耳若晋风则山隰兼有之然有材不能用不如其亡也汜胜之书汉时铸榆荚钱如榆荚也又丰有枌榆社注以此树为社神因名本草衍义榆皮硙为粉歉嵗农以代食叶青嫩时收贮亦用为羮茹雅翼陈藏器云江南有刺榆无大榆秦汉故塞其地皆大榆戴侗云榆木坚忍皮汁滑礼及医方皆取其滑以为用或曰大榆其荚飘零一曰零榆又曰荚榆名物疏陆氏云榆类有十种而不详其状尔雅无姑其实夷注无姑姑榆也生山中叶圆而厚剥取皮合渍之其味辛香所谓芜荑本草云味辛平生晋山川谷此一种也枢今之刺榆即广雅所谓梗榆其二种也本草榆皮味甘平一名零榆生颍川山谷其三种也朗榆皮味甘寒生山中如榆皮有滑汁秋生荚如北榆其四种也尔雅榆白枌其五种也广志云有姑榆有郎榆郎榆无荚又任车用姑榆即无姑朗榆有荚郎榆无荚则郎榆别一种矣齐民要术有梜榆凡榆之别未知梜榆复如何也陆玑又云驳马梓榆或亦一种严坦叔云此言隰有榆总言榆耳木谱榆一名零一名藲茎有数十种人不能别惟知荚榆白榆刺榆数种而已荚榆白榆皆大榆也有赤白二种白者名枌木甚高大未叶时枝上先生瘿瘤累累成串及开则为榆荚生青熟白圆如小钱又名榆钱甚薄荚开后方生叶似山萸叶而长尖润泽
　　山有栲
　　朱传栲山樗也似樗色小白叶差狭尔雅栲山樗郭璞曰栲似樗亦类桼树俗语曰櫄樗栲桼相似如一陆疏山樗与下田樗无异叶差狭呉人以其叶为茗方俗无名此为栲者尔雅似误今所云栲者叶如栎大皮厚数寸可为车辐或谓之栲栎许慎云栲读为糗今人言栲失其声耳郑注山樗叶如椿江东呼为虎目叶脱处有痕如樗蒲子又如眼目应作糗读丘上声故与杻叶南山有台亦与杻叶名物解栲辐材也南山有栲言坚久也故曰乐只君子遐不眉寿栲从考与蓍从耆同意又栲栳盛物器即古之簝屈竹木为之元志玉辂用栲栳葢言其形曲也亦作□防
　　隰有杻
　　朱传杻檍也叶似杏而尖白色皮正赤其理多曲少直材可为弓弩榦者也尔雅杻檍注似棣细叶叶新生可饲牛材中车辋闗西呼杻子一名土橿陆疏叶似杏而尖白色皮正赤为木多曲少直枝叶茂好二月中叶疏华如练而细蘂正白葢树今官园种之名曰万嵗枝既取名于亿万其叶又好故种之或谓之牛筋木或谓之檍材之坚韧者山海经崌崃之山其木多楢杻
　　椒聊之实
　　朱传椒树似茱萸有针刺其实味辛而香烈尔雅檓大椒郭云今椒树丛生实大者名为檓又云椒榝丑莍李巡曰榝茱萸也椒茱萸皆有房故曰梂梂实也孔疏郭璞曰茱萸子聚生成房是椒之房褁名梂也今椒实一褁之内唯有一实间有二实者甚少今言一梂满升假多为喻非实事也陆疏椒树似茱萸有针刺叶坚而滑泽蜀人作茶吴人作茗皆合煑其叶以为香今成臯诸山间有椒谓之竹叶椒其树亦如蜀椒少毒热不中合药用烝鸡豚最佳东海诸岛上亦有椒树枝叶皆相似子长而不圆味似橘皮岛上獐鹿食此椒叶其肉自然作椒橘香聊语助也王氏字説以为薄畧之辞似凿埤雅椒似茱萸而小赤色内含黑子如防今谓椒目尔雅言椒榝丑莍桃李丑核言桃李之属皆内核椒榝之属皆外莍也酉阳襍俎椒可以来水银茱萸气好上椒气好下葢椒气性不上达故诗以譬沃也庄子韦以裒椒虽逾絺绤然久则臭椒故天下之理有初虽若佳后更为害者不可不察也本草经秦椒生泰山川谷及秦岭上或琅琊八九月采实蜀椒一名蓎藙生武都川谷及巴郡八月采实蔓椒生云中川谷及丘冢间采茎根煑酿酒胡椒生西戎形如防李子调食用之味甚辛辢范子计然云蜀椒生武都赤色者善秦椒出天水陇西细者善孝经援神契椒姜御湿菖蒲益聪物各用其所长也蔬谱椒秉五行之气叶青皮红花黄膜白子黑气香最易蕃衍凡椒闭口者杀人畨椒亦名秦椒白花子如秃笔头红鲜可观味甚辢通志椒曰蓎藙曰陆拨曰南椒生汉中者曰汉椒蜀中者曰蜀椒巴中者曰巴椒广东者曰广椒又山海经鼔琴之山其木多椒又真腊风土记胡椒子生而青者尤辢又续汉书天竺出胡椒异域志入不国出胡椒叚柯古云胡椒蔓生两两相对毕澄茄其类也今畨舶来者有玉椒白色此诗作于晋人晋地近秦歌其土物当指秦椒山海经云景山多秦椒则秦椒之着久矣汉官仪皇后宫以椒涂殿称椒房取其生子蔓衍亦尚其暖也孙卿子云民之亲我欢若父母好我芬若椒兰又楚俗正月元日以椒盘进椒酒崔实月令过腊一日谓之小嵗拜贺君亲进椒酒从小起离骚申椒醑与菌桂又播芳椒兮成堂奠桂酒兮椒浆按尔雅椒榝丑莍莍者褁实之房椒与茱萸皆曰莍栗松枫之类亦曰莍旧注谓莍即椒复以椒实训莍误
  </div>
  <div class="pagination">
   <a href="诗传名物集览_page7.html">
    上一页
   </a>
   <a href="诗传名物集览.html">
    1
   </a>
   <a href="诗传名物集览_page2.html">
    2
   </a>
   <a href="诗传名物集览_page3.html">
    3
   </a>
   <a href="诗传名物集览_page4.html">
    4
   </a>
   <a href="诗传名物集览_page5.html">
    5
   </a>
   <a href="诗传名物集览_page6.html">
    6
   </a>
   <a href="诗传名物集览_page7.html">
    7
   </a>
   <span class="current-page">
    8
   </span>
   <a href="诗传名物集览_page9.html">
    9
   </a>
   <a href="诗传名物集览_page9.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
