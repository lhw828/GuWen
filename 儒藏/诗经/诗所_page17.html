<!DOCTYPE html>
<html>
<head>
    <meta charset="UTF-8">
    <title>诗所 - 第 17 页/共 22 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>诗所 - 第 17 页/共 22 页</h1>
    <div class="content">　　嗣服光昭不特今日之法式实乃来世之仪刑使之继承其祖宗之迹而受天之福于无穷也
　　受天之祜四方来贺于万斯年不遐有佐
　　佐辅也臣民者君之辅朝贺踵至则万年而亲附不衰矣
　　下武六章○自文王至卷阿多为成王时诗则不应有武王在位之作然作诗者意在述先德以陈戒则系于何王者可以援引为王诵之后世编诗但论世次固不以作者为先后也
　　文王有声遹骏有声遹求厥宁遹观厥成文王烝哉有安民之心有成治之效文王之声所以骏也烝旧説作君然恐当为美盛之意
　　文王受命有此武功既伐于崇作邑于丰文王烝哉筑城伊淢作丰伊匹匪其欲【礼记引此作犹】遹追来孝王后烝哉
　　匹谓制度所比儗如诸侯不得僭天子之类也筑城则有洫作丰则有匹非急于所欲乃继前人之绪追从来之孝思尔葢后来者曰来所由来者亦曰来
　　王公伊濯维丰之垣四方攸同王后维翰王后烝哉作丰之后王功益以赫濯
　　丰水东注维禹之绩四方攸同皇王维辟皇王烝哉四方攸同自文王而天下归心矣然文王大邦维翰以服事殷至武王始革命而君天下
　　镐京辟廱自西自东自南自北无思不服【蒲北反】皇王烝哉
　　文王作辟廱武王复修之明文王有武功而武王有文德
　　考卜维王宅是镐京【音疆】维龟正之武王成之武王烝哉丰水有芑武王岂不仕诒厥孙谋以燕翼子武王烝哉武王非欲去丰也为子孙计设险守国以燕安覆翼之子孙互文
　　文王有声八章○文王四章先曰文王后曰王后武王四章先曰皇王后曰武王明文王乃追王而为王后者武王则先着其为皇王而后存其本称自棫朴以下歌文王也自下武以下歌武王也各兼祖考不忘先也
　　厥初生民时维姜嫄生民如何克禋克祀以弗无子履帝武敏歆攸介攸止载震载夙载生载育时维后稷后妃从天子祀高媒以祓无子故曰履帝武敏者歩之速歆者心之动介谓与同御者参止者其所居也就所介止之处而震动有身之甚早故曰载震载夙
　　诞弥厥月先生如达不坼不副【古音方二反】无菑无害以赫厥灵上帝不宁不康禋祀居然生子
　　初生之子而其易如此故父母赫异其灵也而心疑之曰岂上帝之不宁而不康我禋祀乎何居然而生子之异也所以起下文弃之之意
　　诞寘之隘巷牛羊腓字【与翼协】之诞寘之平林防伐平林诞寘之寒氷鸟覆翼之鸟乃去矣后稷矣实覃实訏厥声载路
　　腓者以足暖之字者以乳食之
　　诞实匍匐克岐克嶷以就口食蓺之荏菽荏菽旆旆禾役穟穟麻麦幪幪唪唪
　　始能匍匐而容貌清峻既知饮食之后则所树蓺无不盛者
　　诞后稷之穑有相之道茀厥丰草种之黄茂【音耄】实方实苞实种实褎实发实秀实坚实好实颖实栗即有邰家室
　　有相之道言有相助上帝之道所谓克配彼天者也或曰道稼穑之方言有鬼神助之而授之方也方苞以下朱传确矣
　　诞降嘉种维秬维秠维穈维芑恒之秬秠是获是亩【满以反】恒之穈芑是任是负【房以反】以归肇祀
　　天为之下嘉种有此四者而长乆植之获于田栖于畞任于肩负于背归而共祭祀之用言肇祀者蒙始就国有邰言
　　诞我祀如何或舂或揄或簸或蹂释之叜叜【蘓九反】烝之浮浮载谋载惟取萧祭脂取羝以軷载燔载烈以兴嗣歳
　　疏云或使人在碓而舂之或使人就臼而抒之或使人簸扬其糠或使人蹂践其黍朱子云谓践禾取谷以继之也释淅米也烝炊之也皆为酒及簠簋之用祭之日则以萧合脂爇之又軷祭行道之神而于诸牲之肉或傅火而燔之或加火而烈之襍黍稷为神羞葢祈年祈谷之祭也故曰以兴嗣歳
　　卬盛于豆于豆于豋其香始升上帝居歆【与今协】胡臭亶时后稷肇祀庶无罪悔以迄于今
　　朱子以上章为后稷之祀此为尊后稷之祀葢以诸侯不得祭天而有上帝居歆之文故以郊祀言之然恐天子祭天周制始定古或可通也卬盛于豆即蒙上章难以隔断且言自后稷肇祀则无罪悔以迄于今亦似前后之非两祭宜并存其説尔
　　生民八章○歌述后稷之事推受命之始也
　　敦彼行苇牛羊勿践履方苞方体维叶泥泥戚戚兄弟莫逺具尔或肆之筵或授之几
　　行苇之茂犹不使牛羊践履况兄弟之亲岂可以疏逺乎郑氏曰少者为设筵而已老者加之以几
　　肆筵设席授几有缉御或献或酢洗爵奠斝【古音古】醓醢以荐或燔或炙嘉殽脾臄或歌或咢
　　肆筵者皆设席以坐之授几者则有缉续御侍之人焉先行献酢之礼洗爵饮者也奠斝不饮者也不饮者为敬周曰爵殷曰斝尊前代也继行荐醓醢之礼然后燔肉炙肝加以脾臄既饮既食或鼓或歌和乐之至也
　　敦弓既坚四鍭既钧舎矢既均序宾以贤敦弓既句既挟四鍭【古音胡】四鍭如树序宾以不侮
　　既燕而射以乐之且观德焉先序其贤多者隽也既序其不侮敬者优也虽同姓亦曰宾故下曾孙曰主
　　曾孙维主酒醴维醹酌以大斗【古音滴主反】以祈黄耇【音矩】黄耇台背以引以翼寿考维祺以介景福【方墨反】
　　古者燕防其终有无算爵之礼所谓不醉无归者葢此时也酌以大斗祈其黄耇通言之也其黄耇台背者则缉御之人引之翼之以其寿考为邦家之祺故更祝之以受大福是以此一燕也而亲亲尊贤敬老之事备矣
　　行苇四章○燕同姓之诗也朱传以为祭毕者以列在大雅别于小雅之燕享云
　　既醉以酒既饱以德君子万年介尔景福【方墨反】
　　享其饮食恩意之厚愿其受福也答上篇以介景福之语
　　既醉以酒尔殽既将君子万年介尔昭明【弥郎反】
　　德者福之本故又祝其明明德于无穷
　　昭明有融高朗令终令终有俶公尸嘉告
　　高朗者昭明之极高朗则令终矣令终之先兆公尸嘏辞其豫告汝者乎
　　其告维何笾豆静嘉朋友攸摄摄以威仪【音俄】
　　公尸之所告云何谓其祭物洁美礼仪卒度神之享之嘉其爱敬朋友攸摄斥相礼之人也
　　威仪孔时君子有孝子孝子不匮永锡尔类
　　公尸又言尔之威仪既孔时矣又有孝子以佐佑之孝思相继之盛如此故神永锡汝以善也
　　其类维何室家之壸君子万年永锡祚
　　作诗者推言神意谓所谓类者非他室家之中有以祚其子孙于不絶者是也
　　其维何天被尔禄君子万年景命有仆
　　又言所谓之祚者如何受天之禄而景命附焉尔
　　其仆维何厘尔女士厘尔女士从以孙子
　　又言命之附于何见之为择女士以为贤配而所生孙子从之皆贤是则天祚明德无疆之实也
　　既醉八章○朱传以为答行苇者精矣
　　凫鹥在泾公尸来燕来宁尔酒既清尔殽既馨公尸燕饮福禄来成
　　凫水鸭鹥鸥也为公尸者必谨愿忘机乃与神近故取以兴焉泾在泾水中也神安则福禄亦成而安矣
　　凫鹥在沙公尸来燕来宜【鱼何反】尔酒既多尔殽既嘉公尸燕饮福禄来为【音譌】
　　进水而沙沙水旁也宁故宜之神宜则福禄亦为无不宜矣
　　凫鹥在渚公尸来燕来处尔酒既湑尔殽伊脯公尸燕饮福禄来下【音户】
　　进沙而渚渚水中之高地也宜故处之神处则福禄亦下而不去矣
　　凫鹥在潨公尸来燕来宗既燕于宗福禄攸降【户工反】公尸燕饮福禄来崇
　　进渚而潨潨水外之高者也处之故宗之神宗则福禄崇而不替矣
　　凫鹥在亹公尸来止熏熏旨酒欣欣燔炙芬芬公尸燕饮无有后艰
　　进潨而亹亹水絶夹山如门者也来宗故熏熏然和説楚辞云君欣欣兮乐康是也神和説则福禄永保无有后艰矣
　　凫鹥五章○祭之明日宾尸之诗
　　假乐君子显显令德宜民宜人受禄于天保右命【弥吝反】之自天申之
　　有嘉乐之德故宜于民人得民人之和故享于天心既受禄矣又保右之而使不失申重之而使益加
　　干禄百福【方墨反】子孙千亿穆穆皇皇宜君宜王不愆不忘率由旧章
　　此保右申重之实效
　　威仪抑抑德音秩秩无怨无恶率由羣匹受福无疆四方之纲
　　又申言令德之实容貌则抑抑其谦和言语则秩秩其从顺人无怨而乐之无恶而嘉之而又听纳虚受视同德者而顺从之此所以受福无疆而为四方之纲也
　　之纲之纪燕及朋友【音以】百辟卿士媚于天子不解于位民之攸塈
　　又申言宜民人之实其纲纪也先安及于有位之朋友能使百辟卿士皆忠爱于其君可谓宜人矣君臣不懈于位则民所由以安息也可谓宜民矣
　　假乐四章○朱传谓公尸所以答凫鹥也
　　笃公刘匪居匪康廼埸廼疆廼积廼仓廼裹糇粮于橐于囊思辑用光弓矢斯张干戈戚扬爰方啓行【户郎反】笃者言其力本勤农风流笃厚书云公刘克笃前烈加笃于公刘之上犹曰于皇武王允文文王也首言其居西戎而将迁豳之事廼埸廼疆者就其旧疆埸而蓄储行备也思辑用光言思欲安集其民人以光大其国土
　　笃公刘于胥斯原既庶既繁既顺廼宣而无永叹陟则在巘复降在原何以舟之维玊及瑶鞞琫容刀
　　言初至豳而胥民于此原则既从者繁庶顺上所宣告而无怨叹之声矣葢迁国非民所乐观之盘庚可见也于是公刘豋降相视欲定都居佩玉与刀亲自跋履
　　笃公刘逝彼百泉瞻彼溥原廼陟南冈廼觏于京【音疆】京师之野【神与反】于时处处于时庐旅于时言言于时语语更申上意逝百泉以瞻原所谓降于原也陟南冈而觏京所谓陟于巘也暂居而非乆者曰旅曰处易曰旅于处是也既定京师之地于是卽其野处而处之为庐而旅居之出号施令询谋众庶皆于是焉葢室家未备而草次羁寓之时也
　　笃公刘于京斯依跄跄济济俾筵俾几既登廼依廼造其曹执豕于牢酌之用匏食之饮之君之宗之【末二句无韵】依朝宁位也就此草创之时设为朝宁之位肆筵登依杀豕酌匏以防臣民饮食之后为立之君以统之立之宗以属之公有长私有尊则民不涣散而易使矣
　　笃公刘既溥既长既景廼冈相其隂阳观其流泉其军三单度其隰原彻田为粮度其夕阳豳居允荒
　　溥长言定其广袤也既定国土之疆界于是登冈测景以视其山川方位向背天道得矣观其流泉以制沟洫而域民为三军人数得矣度原隰之高下肥硗以彻法治田而征其粮地利得矣西方负山少见夕阳者则居人寒苦故又度其有夕阳者以定人居起下章作室之事也单义未详或曰诸侯三郊三遂是虽曰三军而实复也公刘初迁民户未众仅有三郊而已故曰三单
　　笃公刘于豳斯馆渉渭为乱取厉取鍜止基廼理爰众爰有【音以】夹其皇涧遡其过涧止旅廼宻芮鞫之即馆谓宫室也君宗既立人畞既定庐旅不可以恒居于是修筑家室以为乆住之基乱流以取厉鍜用为斲削且资军械田器也止基既理人居稠众或夹皇水之涧而相向或遡过水之涧而相属又不能容则就芮水之外而家焉
　　公刘六章○歌述公刘之事按武成云先王建邦启土公刘克笃前烈太王肇基王迹王季其勤王家文王克承厥勲诞膺天命以抚方夏故后稷始封有邰公刘迁豳太王迁岐文王伐崇作邑于丰皆周家受命之所由也太王王季文王之事自文王至有声备矣然后及于后稷公刘焉然又更越行苇四篇者凡歌咏祖德之诗不特陈戒亦受厘之所歌也公刘不在七庙之中则时祭所不及而行苇四篇乃祭毕受厘之事考其篇次固宜在此矣
　　泂酌彼行潦挹彼注兹可以餴饎岂弟君子民之父母【满以反】
　　行潦水之浊者也然酌之以寘于大器之中俟其澄清又挹而注之小器则皆可为祭祀之用矣餴沃以烝也饎酒食也左氏传云潢污行潦之水可荐之鬼神
　　泂酌彼行潦挹彼注兹可以濯罍岂弟君子民之攸归罍祭器也
　　泂酌彼行潦挹彼注兹可以濯溉岂弟君子民之攸塈濯溉泛言器物塈谓依之以安息
　　泂酌三章○旧为召康公戒成王之诗然所言诗意各别今攷之乃谓盛世之无弃物王道存乎器使一行潦之水也上者可以沃酒食次者可以濯罍尊下者可以涤器物人材亦犹是也在乎岂弟君子兼收而并用之故其上者教养成就是真父母之道矣次者因材拂拭亦人心之所归也下者备用代匮亦人类之所依也
　　有卷者阿【与歌协】飘风自南岂弟君子来游来歌以矢其音
　　旧説以为比喻朱子言从王游歌者得文义之安
　　伴奂尔游矣优游尔休矣岂弟君子俾尔弥尔性似先公酋矣
　　伴奂优游蒙上游歌而言其有泰平无事之乐也弥犹宻也弥尔性言德之渊塞也颂歌成王以为夙夜基命宥宻其有得于斯乎酋终也欲其似先公之令终性者命之根也
　　尔土宇昄章亦孔之厚【音户】矣岂弟君子俾尔弥尔性百神尔主矣
　　昄章版图也由今日宴安而推念及于所守之重必弥性以为天地山川社稷之主人者神之依也
　　尔受命长矣茀禄尔康矣岂弟君子俾尔弥尔性纯嘏尔常矣
　　受命长言自文武受天之命至尔而已久也受命久福禄安则必思所以常之故又由所守之重而永念及于天禄之终德者福之本也
　　有冯有翼有孝有德以引以翼岂弟君子四方为则冯忠信可任者翼能敬者孝有本行者德有道术者得此四者以为导引辅翼则四方以为则矣
　　颙颙卬卬如圭如璋令闻令望岂弟君子四方为纲颙颙者诚信在中而着于外易曰有孚颙若是也卬卬尊严而可仰也如圭如璋德之纯粹也与冯翼者游则有颙颙卬卬之令望矣与孝德者居则有如圭如璋之令闻矣前言弥性德之本也此两章则言亲贤德之助也
　　凤皇于飞翽翽其羽亦集爰止蔼蔼王多吉士维君子使媚于天子
</div>
    <div class="pagination">
<a href="诗所_page16.html">上一页</a><span>...</span><a href="诗所_page12.html">12</a><a href="诗所_page13.html">13</a><a href="诗所_page14.html">14</a><a href="诗所_page15.html">15</a><a href="诗所_page16.html">16</a><span class="current-page">17</span><a href="诗所_page18.html">18</a><a href="诗所_page19.html">19</a><a href="诗所_page20.html">20</a><a href="诗所_page21.html">21</a><a href="诗所_page22.html">22</a><a href="诗所_page18.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
