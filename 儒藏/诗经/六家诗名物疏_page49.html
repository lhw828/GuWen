<!DOCTYPE html>
<html>
<head>
    <meta charset="UTF-8">
    <title>六家诗名物疏 - 第 49 页/共 52 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>六家诗名物疏 - 第 49 页/共 52 页</h1>
    <div class="content">　　补传云蛮夷可通称北称蛮犹西称夷○史记匈奴传居于北蛮
　　追貊
　　传云追貊戎狄国笺云后追貊为玁狁所逼稍稍东迁疏云貊者东夷之种分居于北故于此时为韩所统○周官职方辨九貉之人民注云北方曰貉狄貉注云征东北夷所获○说文云貉北方豸种孔子曰貉之为言恶也○汉书高纪云北貉燕人助汉师古曰貉在东北方三韩之属皆貉类也○地里考云后汉传有貊耳小水貊濊貊之属东夷之貊也
　　北国
　　笺云北面之国疏云职方氏正北曰幷州言受王畿北靣之国当是幷州牧○黄氏曰今洺州曲梁赤狄也中山安喜鲜虞国真定鼓国稁城西累肥国皆白狄也
　　壑
　　説文云壑沟也○释言云隍壑也舍人曰隍城池也壑沟也
　　貔
　　释兽云貔白狐其子豰○陆玑云貔似虎或曰似熊一名执夷一名白狐辽东人谓之白罴○説文云虎豹属出貉国○书云如虎如貔于商郊○曲礼曰前有挚兽则载貔貅○庄子曰丰狐文罴抟于山林伏于岩穴夜行昼居求食江湖之上
　　江汉篇
　　淮夷
　　陈傅良云江汉常武二篇同言淮夷以地里考之曰江汉之浒者淮南之夷也若在淮北则江汉非所入之路也曰率彼淮浦省此徐土者淮北之夷也若在淮南则徐土非聮接之地矣孔氏曰召公伐淮夷在淮水南鲁僖伐淮夷在淮水北当淮之南北皆有夷也○禹贡云淮夷蠙珠暨鱼费誓云徂兹淮夷徐戎竝兴○春秋僖十四年杞辟淮夷迁都诸侯城縁陵十六年鄫为淮夷所病防于淮谋鄫○后汉东夷传殷武乙衰敝东夷浸盛遂分迁淮岱渐居中土周公征之遂定东夷厉王无道淮夷入冦王命虢仲征之不克宣王复命召公伐而平之
　　卣
　　疏云郁人掌和郁鬯以实彛则鬯当在彛而此及尚书左传皆云秬鬯一卣者当祭时乃在彛未祭则在卣赐时未祭故卣盛之○尔雅云彛卣罍器也卣中尊也孙炎曰尊彛为上罍为下卣居中郭璞曰卣不大不小者○周礼鬯人庙用脩注云庙用脩者谓始禘时自馈熟始脩读曰卣卣中尊谓献象之属
　　常武篇
　　太祖
　　传云命南仲于太祖疏云后稷太祖之庙
　　程
　　楚语云重黎氏世叙天地在周程伯休父其后也当宣王失其官守而为司马氏韦昭云程国伯爵休父名也失官谓失天地之官而以诸侯为大司马○郡国志雒阳有上程聚古程伯休父之国也○一统志上程聚在河南府洛阳县
　　浦
　　説文云浦水濵也
　　徐
　　曹氏云禹贡徐州东至海北至岱南及淮其地广人众矣若淮夷则东夷之种散处淮浦者尔○陈氏曰徐大而淮夷小淮夷即徐州之夷而服属于徐曰徐方者兼徐淮而言之曰徐国者特言徐戎也○地里志临淮徐县故徐国○郡县志大徐城在泗州徐城县北三十里徐子国○玉海云徐嬴姓伯益佐禹有功封其子若木于徐○一统志直鳯阳府泗州春秋时徐子国徐城在州北五十里
　　三事
　　笺云三农之事○太宰云以三农生九糓先郑云三农平地山泽也谓原隰及平地○朱子云上中下农夫
　　绎
　　笺云绎当作驿传遽之驿○周礼行夫掌邦国传遽之小事注云传遽若今时乗传骑驿而使者也○广雅云邮驿也置亦驿也○汉书田儋传云尸乡廐置臣瓉曰案廐置谓置马以传驿者○李陵传云因骑置以闻师古曰骑置谓驿骑也○丹鈆緫録云按説文驿置骑也驲驿传也合观之驿主于骑言马也驲主于传言车也字书马逓曰置步逓曰邮汉谓之乘传如淳曰汉律四马髙足为置传四马中足为驰传四马下足为乘传一马二马为轺传又谓之遽
　　瞻卬篇
　　织
　　説文曰织作布帛之总名○内则云女子十年不出执麻枲治丝茧织絍组紃学女事
　　狄
　　尔雅八狄注云八狄在北○周官职方氏辨六狄之人民○王制云北方曰狄衣羽毛穴居有不粒食者矣明堂位五狄之国○风俗通云父子嫂叔同穴无别狄者辟也其行邪辟其类有五一曰月支二曰秽貊三曰匈奴四曰单于五曰白屋
　　召旻篇
　　昬
　　笺云昬椓皆阉人也昬其官名○周礼阍人王宫每门四人掌守王宫中门之禁防服凶器不入宫潜服贼器不入宫竒服怪民不入宫凡内人公器賔客无帅则几其出入以时启闭掌扫门庭○天官酒人奄十人注云奄精气闭藏者浆人奄五人笾人醢人各奄一人醯人盐人各奄二人幂人奄一人内小臣奄上士四人寺人王之正内五人内竪倍寺人之数地官舂人饎人各奄二人稁人奄八人春官守祧奄八人
　　苴
　　传云水中浮艸○笺云树上栖苴○疏云苴是艸木之枯槁者故在树未落及已落为水漂皆称苴也
　　按毛以苴为水中浮艸郑以栖者居在木上之名谓水上为栖于理未惬故易之云树上栖苴朱传云水中浮草栖于木上者意欲合二説为一不知既漂水中何縁仍居木上若如蒲栁等木本生水边故水中草得栖之则为水浸润不得枯槁进退求之朱义难通
　　疏粺
　　朱传云疏粝也粺则精矣○九章算术云粟率五十粝米三十粺二十七凿二十四御二十一











　　六家诗名物疏卷五十一
　　钦定四库全书
　　六家诗名物疏卷五十二　明　冯复京　撰周颂清庙之什
　　清庙篇
　　显相
　　笺云诸侯来助祭○周礼云甸服者祭侯服者祀賔服者享日祭月祀时享○何休公羊注云王者贵得天下之欢心以事其先王因助祭以述其职故分四方诸侯为五部部有四軰軰主一时孝经曰四海之内各以其职来助祭尚书曰羣后肆朝是也
　　我将篇
　　将享
　　序云祀文王于明堂疏云此祀明堂是大享五帝非迎气告朔也五帝之牲用特牛文武为配于礼得有羊○孝经云防者周公郊祀后稷以配天宗祀文王于明堂以配上帝是以四海之内各以其职来祭○曲礼云大飨不问卜不饶富月令季秋上丁命乐正入学习吹是月也大飨帝乐记曰祀乎明堂而民知孝祭法云虞祖颛顼而宗尧夏祖颛顼而宗禹殷祖契而宗汤周祖文王而宗武王注云祭五帝五神于明堂曰祖宗明堂位云明堂也者明诸侯之尊卑也周公朝诸侯于明堂制礼作乐颁度量而天下大服○考工记云夏后氏世室堂修二七广四修一五室三四步四三尺九阶四旁两夹牕白盛门堂三之二室三之一殷人重屋堂修七寻堂崇三尺四阿重屋周人明堂度九尺之筵东西九筵南北七筵堂崇一筵五室凡室二筵○周书明堂曰方百一十二尺高四尺阶广六尺三寸室居中方百尺室中方六十尺东应门南库门西臯门北雉门东方曰青阳南方曰明堂西方曰总章北方曰堂中央曰大庙以左为左个右为右个○帝命验云帝者成天立府以尊天重象赤曰文祖黄曰神斗白曰显记黑曰矩苍曰灵府○大戴礼云明堂凡九室一室而有四户八牖三十六户七十二牖以茅盖屋上圆下方外水名曰辟雍○含文嘉云明堂所以通神灵感天地正四时○礼记外传云一堂之上为五室南靣三阶五室者象地载五行也五行生于四时故每室四达○援神契云周之明堂在国之阳三里之外七里之内在辰巳
　　时迈篇
　　时迈
　　序云时迈廵狩告祭柴望也○尚书云嵗二月东廵狩至于岱宗柴望秩于山川肆觐东后协时月正日同律度量衡修五礼五玉三帛二生一死贽如五器卒乃复五月南廵狩至于南岳如岱礼八月西廵狩至于西岳如初十有一月朔廵狩至于北岳如西礼归格于艺祖用特○周礼大司马云及师大合军以行禁令以救无辜伐有罪注云师谓廵狩防同职方氏王将廵狩戒于四方曰各修平乃守考乃职事无敢不敬戒及王之所行先道师其属而廵戒令王殷国亦如之大行人十有二嵗王廵狩殷国土训诵训王廵狩则夹王车○王制云天子五年一廵守柴而望祀山川觐诸侯问百年者就见之命太师陈诗以观民风命市纳贾以观民所好恶命典礼考时月定日同律礼乐制度衣服正之山川神祗有不举者为不敬君削以地宗庙有不顺者为不孝君绌以爵变礼易乐者为不从君流革制度衣服者为畔君讨有功徳于民者加地进律○大戴礼云十有二嵗天子廵狩是故诸侯上不敢侵陵下不敢暴小民○逸礼云廵狩者何廵循也狩牧也为天循行牧民也○礼记外传云夏殷五载一廵狩【五年再闰】周制十二年一廵狩【嵗星一周】廵狩之年四方诸侯先防岳下以候见○左传云天子非展义不廵守又云先王卜征五年嵗袭其祥祥习乃行○孔丛子云天子将廵狩必告于祖祢命告羣祀及社稷畿内名山大川七日而遍视牲及用币
　　櫜
　　疏云櫜者弓衣一名韬故纳弓于衣谓之韬弓○左传楚公子围娶于公孙叚氏垂櫜而入注云垂櫜示无弓○乐记云武王克殷倒载干戈包之以虎皮名曰建櫜注云兵甲之衣曰櫜
　　夏
　　笺云乐歌大者称夏○周礼大司乐大祭祀王出入奏王夏尸出入奏肆夏牲出入奏昭夏帅国子而舞大飨不入牲其他皆如祭祀大射王出入令奏王夏钟师以钟鼓奏九夏王夏肆夏昭夏纳夏章夏齐夏族夏□夏骜夏注云九夏皆诗篇名颂之族类载在乐章乐崩亦从而亡是以颂不能具乐师教乐仪行以肆夏趋以采齐车亦如之○杜子春云王出入奏王夏尸出入奏肆夏牲出入奏昭夏四方賔来奏纳夏臣有功奏章夏夫人祭奏齐夏族人侍奏族夏客醉而出奏陔夏公出入奏骜夏贾公彦云此九夏者惟王夏天子得奏其肆夏则诸侯亦得用故燕礼奏肆夏大夫以下不得故郊特牲云大夫奏肆夏由赵文子始明不合也其昭夏以下诸侯亦用之乡饮酒乡射燕礼大射賔醉将出之时皆云奏陔大射公入奏骜夏明天子亦用也○礼记云賔入大门而奏肆夏示易以敬○国语曰金奏肆夏繁遏渠天子所以享元侯吕叔玉云皆周颂也肆夏时迈也繁遏执竞也渠思文肆遂也夏大也言遂于大位谓王位也故时迈曰肆于时夏
　　执竞篇
　　筦
　　书曰下管鼗鼓○周礼小师掌教籥管注云管如篴而小并两而吹之今大子乐官有焉瞽蒙掌播箫管笙师掌吹管大司乐孤竹管圜丘奏之孙竹管方丘奏之隂竹管宗庙奏之○燕礼大射下管新宫○礼记下管象又云竹声滥滥以立防防以聚众君子听竽笙箫管之声则思畜聚之臣○尔雅云大管谓之簥其中谓之篞小者谓之篎注管长尺围寸并漆之有底○广雅云管象防长尺围寸六孔无底○吕氏春秋曰倕作管○风俗通云管漆竹长一尺六孔十二月之音象物贯地而牙故谓之管尚书大传舜之时西王母来献白玉琯防章帝时零陵文学奚景于泠道舜祠下得笙白玉琯知古以玉为琯后乃易之以竹耳夫以玉作音故神人和鳯凰仪也○白虎通云管艮音也○乐法图曰东律主黄钟圣人承天乐用管管音调则律厯正○乐书云八音七曰竹其卦则震方则东时则春声尚议律姑洗风明庶其音温春分之气也先王以为箫管之属防女娲氏命娥陵氏制都良之管以一天下之音又命圣氏为班管合日月星辰至帝喾命咸墨吹笭展管亦因是矣
　　思文篇
　　来牟
　　説文云来周所受瑞麦来麰一来二缝象芒束之形天所来也来麰麦也○雅翼云古称下田宜稻麦今小麦例须下田大麦则不然诗所谓青青之麦生于陵陂者谓大麦也麰者周所受瑞麦来麰也一作牟又作即今大麦刘向以为厘麰麦也然则来牟一物唯广雅以麰为大麦来为小麦○本艸云小麦味甘主除热止躁渴养肝气以作麴作麫温大麦味咸主消渇除热益气调中为五糓长
　　按韩诗作贻我嘉可知来为一物张揖之言不足据也
　　周颂臣工之什一
　　臣工篇
　　保介
　　笺云保介车右也○月令孟春天子亲载耒耜措之于参保介之御间躬耕帝籍注云保介车右也人君之车必使勇士衣甲居右而参乘备非常也保犹衣也介甲也○吕氏春秋注云保介副也载耒耜致于保介之间施用之○朱传云盖农官之副也
　　按周礼田仆掌驭田路以田以鄙郑氏曰鄙廵行县鄙然则耕籍于郊盖木路矣周礼夏官有戎右齐右道右而无木路之右郑氏云戎路之右田猎亦为之右焉此保介即戎右也髙诱惟云副也朱子增成其义曰农官之副然未见确然
　　畬
　　尔雅云田三嵗曰畬孙炎曰畬和也田舒缓也疏云畬和柔之意
　　钱
　　説文云钱铫古田器○世本云垂作铫宋仲子云铫刈也○孔氏云铫刈物之器○管子云一农之事必有一耜一铫一鎌一鎒一椎一铚然后成为农○庄子云春雨日时艸木怒生铫鎒于是乎始脩注云铫七遥反削也能有所穿削也又他尧反○尔雅谓之疀○方言燕之东北朝鲜洌水之间谓之宋魏谓之铧或谓之鍏江淮南楚谓之臿赵魏谓之喿东齐谓之梩
　　鏄
　　传云鏄鎒朱传云鉏也○尔雅云斪斸谓之定李廵曰锄别名也郭云锄属○广雅云定谓之耨○世本云垂作耨○周礼攻金之工叚氏为鏄器粤之无鏄也非无鏄也夫人而能为鏄也○吕氏春秋云耨柄尺此其度也其耨六寸所以间稼也注云耨芸苖也六寸所以入苖间○释名云锄助也去秽助苖长也齐人谓其柄曰橿头曰鹤耨以锄妪耨禾也鏄亦锄类鏄廹也
　　铚
　　説文云铚获禾短鎌○释名云铚获黍铁也铚铚断穗声也○广雅曰铚谓之刈
　　按钱鏄铚皆田器也释文铫音七遥反则铫即今之锹所以起土可用于耕鏄先儒或以为锄或以为耨盖一器而异名高氏云所以芸者也铚则刈禾短鎌也
　　噫嘻篇
　　三十里
　　笺云竟三十里者一部一吏主之周礼万夫有川川上有路计此万夫之地方三十三里少半里也言三十里者举成数○朱传云此必乡遂之官司稼之属其职以万夫为界者沟洫用贡法无公田故皆谓之私
　　耕
　　周礼闾师云凡任民任农以耕事贡九谷不耕者祭无盛○周书曰神农之时天雨粟神农耕而种之○山海经云后稷播百谷始作耕○韩诗説云东西耕曰横南北耕曰由○吕氏春秋云冬至后五旬七日菖叶生菖者百草之先生也于是始耕○汜胜之书曰秋耕宜早春耕宜迟强土而弱之弱土而强之○王氏农书曰耕地之法未耕曰生已耕曰熟初耕曰塌再耕曰转生者欲深而猛熟者欲浅而亷
　　振鹭篇
　　雝
　　传云雝泽也○韩诗章句云西雝文王之雍也言文王之时辟雍学士皆洁白之人也○朱氏云先儒多谓辟廱在西郊故曰西雝
　　客
　　笺云二王后杞宋○郊特牲云天子存二代之后犹尊贤也尊贤不过二代○乐记云武王伐纣既下车封夏后氏之后于杞投殷之后于宋○尚书云成王既黜殷命杀武庚命微子启作微子之命王若曰殷王元子惟稽古崇徳象贤统承先王脩其礼物作賔王家庸建尔于上公尹兹东夏○书传云天子存二代之后与己三所以通天三统立三正○左传皇武子云宋先代之后也于周为客天子有事膰焉有丧拜焉○史记杞世家云武王求禹之后得东楼公封之于杞以奉夏后氏之祀○括地志汴州雍丘县古杞国○一统志开封府杞县在府城东百里殷周皆以封夏后为杞国
　　丰年篇
　　廪
</div>
    <div class="pagination">
<a href="六家诗名物疏_page48.html">上一页</a><span>...</span><a href="六家诗名物疏_page44.html">44</a><a href="六家诗名物疏_page45.html">45</a><a href="六家诗名物疏_page46.html">46</a><a href="六家诗名物疏_page47.html">47</a><a href="六家诗名物疏_page48.html">48</a><span class="current-page">49</span><a href="六家诗名物疏_page50.html">50</a><a href="六家诗名物疏_page51.html">51</a><a href="六家诗名物疏_page52.html">52</a><a href="六家诗名物疏_page50.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
