<!DOCTYPE html>
<html>
 <head>
  <meta charset="utf-8"/>
  <title>
   诗经世本古义 - 第 16 页/共 17 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   诗经世本古义 - 第 16 页/共 17 页
  </h1>
  <div class="content">
   泽陂代为夏思陈灵公仪行父孔宁而作盖以丑之【序云刺时也言灵公君臣淫于其国男女相説忧思感伤焉钱天锡云盖女思男之辞观硕大且卷硕大且俨可见如涕泗滂沱辗转防枕宛是妇人的光景愚按此必夏之作或国人代为之言以志刺其在灵公被弑孔宁仪行父奔楚之后乎序所谓男女相説男则一君二卿是也女即夏是也】
　　彼泽之陂有蒲【读诗记丰氏本俱作□风俗通作薮】与荷【歌韵樊光尔雅注作茄】有美一人伤【鲁诗作阳云予也】如之何【歌韵】寤寐无为涕泗滂沱【歌韵兴也泽国语云水之钟也应劭引传云水草交厝名之为泽泽者言其润泽万物以阜民用也陂毛传云泽】
　　【障也孔頴达云谓泽畔障水之岸蒲説文云似莞而褊有脊滑柔而温陆佃云水草也生于水厓可以为席故礼男执蒲璧言有安人之道也严粲云按斯干下莞笺云小蒲则莞精蒲粗矣左传云泽之莞蒲舟鲛守之名物解云蒲香草也生于春盛于夏与荷同其荣枯荷尔雅云芙蕖其茎茄其叶蕸其本蔤其华菡蓞其实莲其根藕其中的的中薏陆佃云荷总名也叶华等名具众义故以不知为问谓之荷也昔人正名百物有是哉郭璞云今江东人呼荷华为芙蓉北方人便以藕为荷亦以莲为荷蜀人以藕为茄或用其母为叶名或用根子为母叶号此皆名相错习俗传误失其正体者也罗愿引周书云鱼龙成则薮泽竭薮泽竭则莲藕掘孔云以陂内有此二物故举言之非生于陂上也郝敬云淫义生于水故以泽比蒲荷蕳菡蓞皆柔弱浸淫之物水草相依比男女相狎荀子云与时屈伸柔从若蒲苇陆佃云荷善倾欹蒲无骨榦而柔従愚按三章皆言蒲盖蒲所以为席故取以自况荷与蕳菡蓞别言之则公与孔宁仪行父三人之况也首言荷兴灵公也有美一人正指灵公伤痛也曲礼云知生者吊知死者伤公既被弑故云伤如之何也説文云寐觉而有言曰寤无为言他无所事也涕説文云泣也毛云自目曰涕自鼻曰泗孔云经传言陨涕出涕皆谓泪出于目泗既非涕亦涕之类明其泗出于鼻也又素问云涕之与泣譬人兄弟急则俱死生则俱生据此则泣为泪涕为鼻液今俗谓鼻液为涕是也愚按増韵涕自兼目湆鼻液二义泗本水名以其源有四故从水从四此言涕泗亦以目鼻四窍俱出涕故谓之泗今文中有云涕之泗者深得其义非以涕与泗并言也滂説文云沛也沱流貌易出涕沱若是也皆哀死之辞】　彼泽之陂有蒲与蕳【叶先韵居贤翻郑改作莲非】有美一人硕大且卷【叶先韵逵员翻陆徳明本作睠丰本作婘】寤寐无为中心悁悁【先韵　兴也蕳解见溱洧篇按谷梁传列女传孔宁皆作公孙寜则宁是陈同姓之卿仪行父乃异姓之卿此诗首言荷终言菡蓞菡蓞者荷华也取以为同姓之比蕳与荷非一族盖比仪行父也有美一人正指行父硕大以形体言卷曲也舒卷之卷言其形体硕大而举动且又能委曲也悁説文云愤也悁悁者悁而又悁毛云犹悒悒也公如夏氏戏谓行父曰征舒似汝行父对曰亦似君征舒闻其言而病之公遂不免而二子皆奔生离死别皆胎祸于行父之一言故虽思之而又恨之】　彼泽之陂有蒲菡【説文丰本俱作菡陆本作莟又作□】蓞【叶琰韵待捡翻説文作蕳陆本作□】有美一人硕大且俨【琰韵説文韩诗太平御览俱作防薛君云重顺也杨慎云言美人丰艳体外有余或训为含怒非诗注一作□】寤寐无为辗【陆本文选注丰本俱作展】转伏枕【叶琰韵知捡翻　兴也菡蓞荷华之未舒者徐锴云菡犹含也未吐之意陆佃云菡蓞实若舀随昏昕阖辟焉陆玑云未发为菡蓞已发为芙蕖通曰芙蓉荷之茎叶华实等名甚多菡蓞特荷中之一物耳公孙宁亦公族中之一人故以为比又或以其年少云然有美一人正指宁也俨毛云矜庄貌言其形体硕大而且能为矜庄之容以副之也旧説以此为称妇人之美俨然可敬爱如车牵之硕女云者然谓之曰俨则非淫佚之妇所称明矣辗车轹物也转运也皆形容卧而不周之意解见关雎篇伏偃也偃卧而以首据枕谓之伏枕朱子云辗转伏枕卧而不寐思之深且久也以其出奔在楚无相见期故思之春秋宣十一年楚子入陈纳公孙宁仪行父于陈胡安国云此二臣者従君于昏宣淫于朝诛杀諌臣使其君见弑盖致乱之臣也肆诸市朝与众同弃然后快于人心今乃诡辞奔楚托于讨贼复讐以自脱其罪而楚庄不能察其反覆又使陈人用之是犹人有饮毒而死者幸而复生又强以毒饮之可乎故圣人外此二人于陈而特书曰纳纳者不受而强纳之者也为楚庄者宜奈何潴征舒之宫封泄冶之墓尸孔寜仪行父于朝谋于陈众定其君而去其庶几乎列女传云夏状美好无匹内挟伎术盖老而复壮者三为王后七为夫人公侯争之莫不迷惑失意左传楚庄王讨夏氏遂杀征舒而灭陈欲纳夏以申公巫臣谏而止子反欲取之巫臣曰是不祥人也是夭子蛮杀御叔弑灵侯戮夏南出孔仪防郑国何不祥若是人生实难其有不获死乎天下多美妇人何必是子反乃止王以予连尹襄老襄老死于邲其子黒要烝焉巫臣遂自娶之而奔晋叔向之母论夏曰子灵之妻杀三夫一君一子而亡一国两卿矣可无惩乎吾闻之甚美必有甚恶是郑穆少妃姚子之子子貉之妹也子貉早死无后而天钟美于是将必以是大有败也子灵巫臣字子蛮子貉皆郑灵公字姚寛云征舒行恶逆当四十余嵗乃鲁宣公十一年厯宣公成公申公巫臣窃以逃晋又相去十余年矣后又生女嫁叔向计其年六十余矣而能有孕或云夏凡九为寡妇当之者辄死左氏所载当之者已八人矣宇文士及妆台记序云春秋之初有晋楚之谚曰夏得道鸡皮三少】
　　泽陂三章章六句【旧説皆以为男女相悦而相念之诗朱子亦然生繇未深玩诗词而得其指耳子贡传申培説皆以为泄冶諌而死君子伤之则毎章首二句当作何取义不足信也】
　　旄丘责卫不恤邻也狄迫逐黎侯黎侯求救于卫卫不能救黎之臣子怨之而作是诗也【左宣十五年潞子婴儿之夫人晋景公之姊也酆舒为政而杀之又伤潞子之目晋侯欲伐之诸大夫皆曰不可酆舒有三隽才不如待后之人伯宗曰必伐之狄有五罪隽才虽多何补焉不徳一也嗜酒二也弃仲章而夺黎氏地三也虐我伯四也伤其君目五也怙其隽才而不以茂徳滋益罪也夫恃才与众亡之道也商纣繇之故灭天反时为灾地反物为妖民反徳为乱乱则妖灾生故文反正为乏尽在狄矣晋侯从之六月癸夘晋荀林父败赤狄于曲梁辛亥灭潞鄷舒奔卫卫人归诸晋晋人杀之七月壬午晋侯治兵于稷以畧狄土立黎侯而还今按晋灭潞而鄷舒遂奔卫则卫与狄之素相好可知宜乎其不肯救黎也其归鄷舒于晋直是畏晋威之故耳黎虽已灭于狄犹幸复封于晋故知王灵不纲则霸主自不可少】
　　旄【陆徳明云字林作堥】丘之葛【曷韵】兮何诞之节【叶曷韵才达翻】兮叔兮伯【叶质韵必益翻】兮何多日【质韵】也【兴也尔雅云前髙旄丘李巡云谓前髙后卑下也又王雪山云丘之多草木者也星名旄头言光芒多冠名旄头言羽毛多亦通寰宇记云在澶州临河县东诞毛传云濶也按説文诞词诞也徐锴云妄为大言也故诞转训大又因训大转为濶也节本竹约之名葛亦有节郑云土气缓则葛生濶节黎臣子之初至卫见旄丘之上葛长大而节疎濶因追述之以起兴曰旄丘之葛何其节之濶也以兴诸侯以国相连属忧思相及亦当如葛之濶节蔓延相连及也陆佃云葛皆延蔓相及故属之绵逺者取譬葛一説郝云前髙后下曰旄丘丘之不断截者葛亦不断之物毛遂曰从之利害两言而决日出而言日中不决即此意也亦通季父曰叔父之兄曰伯凡兄亦曰伯皆等称卫臣之辞先叔后伯者取其叶韵范景文云卫兄弟之国也其臣亦兄弟也而呼以叔伯式微之臣固应如是耳何多日者言何其多日而不见救也观后章有狐裘蒙戎之语则自暑厯寒其久可知钟惺云多日二字立言甚妙不作絶望之语深于责人者也朱子云此诗本责卫君而但斥其臣可见其优柔而不迫也】　何其处【叶语韵敞吕翻】也必有与【语韵】也何其久【叶纸韵苟起翻】也必有以【纸韵】也【吕氏春秋此二句在何其处也二句之上赋也防止也与犹偕也春秋帅师例能左右之曰以因上章何多日也而言我黎君求救于卫何其止于彼而不来其必有与吾君相偕而俱来者耶何其为时之久而未来其必有能扶持左右之而后来耶盖凝望之切如此】　狐裘【丰氏本作求】蒙戎【东韵丰本作茸】匪车不东【韵】叔兮伯兮靡所与同【东韵　赋也狐裘黎君所衣之裘也蒙戎通尨茸説文云尨犬之多毛者茸草生茸茸貌左传士蒍赋诗云狐裘尨茸杜预云乱貌吕祖谦云狐裘之貌是也匪通作非车谓黎君所乗之车东指卫也郑云黎国在卫西此章因卫不来故而为怅恨之辞言我君自夏适卫至今已服狐裘之服矣非不亲乗车而往东也其如卫之叔兮伯兮漠不关念竟无有与我君同来者我亦奈之何哉】琐【陆徳明本作璅】兮尾兮流【尔雅注作留陆本作鹠】离之子【纸韵】叔兮伯兮褎【释文一作裒】如充耳【纸韵　比而赋也琐通作説文以为贝声也字从小因借为细小之义尾説文云微也流离尔雅作鹠鷅陆玑云枭也自关西谓枭为流离其子适长大还食其母故张奂云鹠鷅食母许慎云枭不孝鸟是也苏辙云卫人以狄之微而不忌譬如流离之养其子不知其将为己患也褎説文云衣袂也严粲云凡盛服则有瑱名为充耳非真塞其耳也褎如充耳盖象其褒衣博带之容防如充耳之下垂不一引手拯救也正与奋臂攘袂相反李氏云卫不救黎非唯失睦乃四隣之道抑亦唇亡齿寒矣陈际防云戎伐凡伯于楚邱以归责卫不救王臣也式微旄丘之葛责卫不救寄公也】
　　旄丘四章章四句【子贡传以为黎侯出奔卫穆公不礼焉黎人怨之然卫实以不救黎致怨非不礼也申培説以为狄逐黎侯黎侯寓于卫卫穆公不克纳黎大夫怨之而作是诗然黎侯特往卫请救尚未失国非不克纳也序则云责卫伯也狄人迫逐黎侯黎侯寓于卫卫不能修方伯连率之职黎之臣子以责于卫也按史记卫自康叔而后至贞伯七世皆称伯至顷侯始称侯或谓衞先世皆任方伯之职其説似与序合至顷侯乃失其职始夷而为侯然孔頴达谓康叔之后为时王所黜故但称伯不称侯及顷侯始赂夷王而复之则又与前説相左要之赤狄夺黎氏地其事载在左传甚明吾但従其有据者耳】
　　式微黎侯寓于卫其臣劝以归也【出序　子贡传云黎大夫劝其君以归国赋式微孔頴达云上党壶关县有黎亭罗泌路史谓黎子姓侯爵文王所戡者与纣都接今潞城东十八里有故黎侯城而吕氏春秋则谓武王封帝尧后于黎城晋灼曰黎山在其南河水迳其东按此诗及旄丘皆黎臣所作旄丘则作于居守者此诗则作于従行者黎侯名阳见水经注】
　　式微式微【韵】胡不归【微韵】微君之故【遇韵】胡为乎中露【遇韵列女传作路　赋也尔雅云式微式微者微乎微者也式郑云发声也孔云以君被逐既微又见卑贱是至微也下文微君之微训如式微之微皆谓细也李氏云以微视之若无有也故犹事也中露露中犹中林中谷倒其辞也言有霑濡之辱而不见芘覆如人之失国者言越在草莾也严云君何不归乎彼以微视吾君之事如无有矣失国大故也卫人以微视之不以吾君之事为事也无望其救患矣君何为处此露中乎旧説于微君之微云犹非也则不应一篇之中而上下文用字顿异且主忧臣辱主辱臣死而谓我若非君之故何为处此亦岂臣子所宜言哉左襄二十九年公自楚还闻季武子取卞欲无入荣成伯赋式微乃归】式微式微【韵】胡不归【微韵】微君之躬【东韵】胡为乎泥中【东韵　赋也躬身也胡安国云以事求人而人不有其事是谓微君之故以身下人而人不有其事是谓微君之躬泥中言有防溺之难而不见拯救如人之卑贱者言辱在泥涂也严云卫人不惟轻视吾君之事且轻视吾君之身矣何为处此泥中乎又毛传以中露泥中皆卫邑名郑谓黎侯为狄人所逐弃其国而寄于卫卫处之以二邑水经注云黎阳在魏郡世谓黎侯城昔黎侯阳寓于卫诗所谓胡为乎泥中疑此城也土地污下城居小阜魏濮阳郡治也黄震辨之云以中露泥中为二邑恐无一身处二邑之理郑晓云上言中露下言泥中犹云侧身天地耳】式微二章章四句【申培説谓黎侯失国寓于卫其臣劝之归今按黎侯若既失国当何国可归曰胡不归则是作诗之时国犹未失也其后因卫不往救黎始失国卒赖晋景公复立之耳又刘向列女传云黎庄夫人者卫侯之女黎庄公之夫人也既往而不同欲所务者异未尝得见甚不得意其传母闵夫人贤公反不纳怜其失意又恐其己见遗而不以时去谓夫人曰夫妇之道有义则合无义则去今不得意胡不去乎乃作诗曰式微式徼胡不归夫人曰妇人之道一而已矣彼虽不吾以吾何可以离于妇道乎乃作诗曰微君之故胡为乎中路终执贞一不违妇道以俟君命然则此诗乃二人所作其问答宛肖宜若可従者惟合旄丘诗观之乃始见其为一时主忧臣辱之言小序所传必非无本且因此而见录于诗亦以其有关系于国家存亡之故耳至若列女传言黎庄夫人乃卫侯之女则卫不徒与国实为婚姻黎之望援者以此而亦可见此诗之出于黎矣】













　　诗经世本古义卷二十六
　　钦定四库全书
　　诗经世本古义卷二十七
　　明　何楷　撰
　　周景王之世诗二篇
　　子衿郑子产不毁乡校也【序云刺学校废也乱世则学校不修焉意亦近之而特未明此诗立言之防按左襄三十有一年郑人游于乡校以论执政然明谓子产曰毁乡校如何子产曰何为夫人朝夕退而游焉以议执政之善否其所善者吾则行之其所恶者吾则改之是吾师也若之何毁之我闻忠善以损怨不闻作威以防怨岂不遽止然犹防川大决所犯伤人必多吾不克救也不如小决使道不如吾闻而药之也然明曰蔑也今而后知吾子之信可事也小人实不才若果行此其郑国实赖之岂惟二三臣仲尼闻是语也曰以是观之人谓子产不仁吾不信也王应麟云春秋二百四十二年之间诸侯筑宗庙宫室台榭门廏莫不书而以学校见于六经者鲁之頖宫郑之乡校而已愚按郑时有毁乡校之议故至乡校者颇少子产意在使夫人游焉论学之余因之议论国政而知其所行之得失所以通篇皆属望生徒来游之语】
　　青青子衿【侵韵子贡传申培説丰氏本俱作防】悠悠我心【侵韵】縦我不往子宁不嗣【韩诗作诒】音【侵韵　赋也青者生徒所服衣衿之色重言青青者不一青也以生徒之众而言子指生徒也衿与襟同古作防尔雅云衣眦谓之襟孙炎云交领也説文云交袵也古者斜领下连于袵名衿衿是领之别名故传云青衿青领也顔之推家训云孙炎郭璞注尔雅曹大家注列女传并云衿交领也邺下诗本既无也字羣儒因説云青衿青领是衣两处之名皆以青为饰用释青青二字其失大矣毛传以青衿为学子之所服其説必有所本盖古制若尔悠説文云忧也纵之为言缓也推开而缓言之故以为假设之辞我子产自谓也往往之乡校也宁犹岂也嗣继也音徳音之音谓言论也言汝生徒辈服儒者之服不一其人而踪迹无常不知曽一至乡校否有深足系我之忧思者虽我身亲国政不能时时至彼以相省视而尔辈蔵修息游于斯独无议论绪余继续而入吾之耳者乎子甚望之也学记称古之王者建国君民教学为先是故家有塾党有庠术有序国有学比年入学中年考校一年视离经辨志三年视敬业乐羣五年视博习亲师七年视论学取友谓之小成九年知类通达强立而不返谓之大成盖不独学者为学之勤而为人上者视学之勤至于如此尝怪子产为政都鄙有章上下有服兴忠信毙汰侈国人诵之曰我有子弟子产诲之其论用人谓宜学而后为政不以政学则似亦明乎教学之理者然孔子但称之为众人之母以为能食之不能教也及观此诗曰纵我不往子宁不嗣音其所为不毁乡校者不过意在风听胪言以知所行政事之善否而已而于身亲临视劳来匡直之化无闻焉此孔子之所以深许其仁而终不许其能教也又中説载房龄谓薛收曰道之不行也必矣夫子何营营乎薛收曰子非夫子之徒与天子失道则诸侯修之诸侯失道则大夫修之大夫失道则士修之士失道则庶人修之修之之道从师无常诲而不倦穷而不滥死而后已得时则行失时则蟠先王之道所以续而不坠也古者谓之继时纵我不往子宁不嗣音如之何以不行而废也此解义自可通但非诗意】　青青子佩【叶支韵蒲眉翻亦叶灰韵蒲枚翻】悠悠我思【支韵亦叶灰韵新才翻】纵我不往子宁不来【灰韵亦叶支韵陵之翻赋也佩説文云大带饰也从人从几从巾佩必有巾巾谓之饰毛传以为士佩瓀珉而青组绶案玉藻士佩瓀珉而緼组绶緼乃赤黄之间色孔谓毛读礼记作青字夫緼如何读为青此附会不足信也佩用青色亦古者学子之佩宜尔今无考来来之乡校也即未望其嗣音独不可来而一涉足乎词愈浅而意愈挚矣】　挑【説文石经丰氏本俱作防】兮达兮在城阙【月韵】兮一日不见如三月【韵】兮【赋也挑通作誂説文云相呼诱也徐锴云按项籍欲与汉髙祖誂战今文作桃达博雅云逃也又説文云行不相遇也盖言其互相呼诱而逃不能使人遇之也阙説文云门观也徐云中央阙而为道故谓之阙城阙城楼也在城阙者郑云以侯望为乐按记曰燕辟废其学即此是也一日不见生徒之在乡校则思念之深有如三月不见之久子产之属意于听言可谓切矣抑子产诚欲听言即何人不可下问而独切切于乡校是求者岂非谓其未登仕籍率意而谈罔识忌讳且士被服礼义诵述先王其是非或不大乎虽于教化未臻而政治自是称美孔子賛为古之遗爱有以也】
　　子衿三章章四句【子贡传云东迁学废君子伤之赋子防申培説云王室下衰学政废弛弟子多倍其师君子伤之而作是诗所谓弟子多倍其师者味诗意盖近之然属之王风则无所考证当是以一日三月同于王风采葛篇语辄移置之耳其浅陋如此至朱子谓此诗獧薄不可施之学校乃以淫奔之辞目之然其作白鹿洞赋中有云广青衿之疑问则仍用序説何也】
　　丰美贞女也郑徐吾犯之妹许聘公孙楚矣公孙黑又欲娶之女不可竟适楚此诗疑即其事【左昭元年郑徐吾犯之妹美公孙楚聘之矣公孙黒又使彊委禽焉犯惧告子产子产曰是国无政非子之患也惟所欲与犯请于二子请使女择焉皆许之子晳盛饰入布币而出子南戎服入左右射超乗而出女自房观之曰子晳信美矣抑子南夫也夫夫妇妇所谓顺也适子南氏子晳黑字子南楚字按晳欲强娶徐妹诚为非礼妹能以义自持不畏彊御此女之贞者也圣人以其有禆风化故录之】
　　子之丰【叶送韵芳用翻陆徳明云説文作妦】兮俟我乎巷【叶送韵胡贡翻丰氏本作巷】兮悔予不送【韵】兮【赋也子指公孙楚也字子南丰通作丰郑云面貌丰丰然丰满也俟通作竢待也巷里中道也悔恨也俱见说文我予皆女子自谓也送谓随去也徐吾犯既请命于子南子晳听女自择所与故子南来女家而女所居在巷必先繇巷而后适堂子南始之至巷以待此女女骤见之已有委身从一之意特以礼在别嫌故不敢送也不当送而不送姑托为追悔之辞以自解非真恨其不送也何者此女明于礼者也】　子之昌【阳韵】兮俟我乎堂【阳韵】兮悔予不将【叶阳韵资良翻】兮【赋也昌説文云美言也上曰丰賛其容貌之美此曰昌賛其言辞之美俟我乎堂则左传所谓戎服而入之时也将者携持之谓悔予不将犹云恨不与之相见也未成为妇自无相见之礼左传亦曰女自房观之】　衣锦褧衣裳锦褧裳【阳韵】叔【丰氏本作尗后同】兮伯兮驾予与行【叶阳韵寒刚翻　赋也士昏礼云女次纯衣纁袡次首饰也纯衣丝衣也袡缘也是则嫁时冝服纯衣而此云衣锦者据郑解卫诗云国君夫人翟衣而嫁今衣锦者在涂之所服以此推之则纯衣纁袡乃新妇之礼衣而衣锦褧衣则嫁时在途之衣也又亲迎之礼壻御妇车授绥姆为加景衣乃驱景衣即褧衣也解见硕人篇亦谓之明衣所以必用褧衣者不独恶其文之着礼注谓为行道御尘令衣鲜明是也孔云妇人之服不殊裳而经衣裳异文者以其衣裳别名诗湏韵句故别言之耳其实妇人之服衣裳连俱用锦皆有褧叔少也幼者称也伯长也此従嫁者之人各就其长幼而呼之非必谓父与己之昆弟也礼舅飨送者以一献之礼酬以束锦姑飨妇人送者酬以束锦若女自他邦来嫁妇人送者不逾境丈夫送者赠之如前礼此叔伯即所谓送者也驾命驾也女以初盟既定义不二适故观见子南之后异日即盛治服饰呼叔伯之送者而告之曰汝速为我命驾吾将与女偕行以适子南之家矣时子南以子晳为梗故不敢行亲迎之礼以致女身自往就之虽曰非礼亦变之正也】　裳锦褧裳衣锦褧衣【微韵】叔兮伯兮驾予与归【微韵　赋也先裳后衣变文叶韵妇人谓嫁曰归行犹在道归则至夫家矣按女之言曰子南夫也夫夫妇妇所谓顺也説者皆谓女美子南戎服超乗足为丈夫非也女意正以己既先受子南之聘则子南有夫道矣故决意归之其明理如此】
　　丰四章二章章三句二章章四句【序云刺乱也婚姻之道缺阳唱而阴不和男行而女不随孔頴逹云郑国衰乱婚姻礼废有男亲迎而女不従后乃追悔此陈其辞也按坊记子云昏礼壻亲迎见于舅姑舅姑承子以授壻恐事之违也以此坊民妇犹有不至者事亦与此相类但如此则不过闾巷敝俗虽复追悔亦自不异人意何必遂録之经乎若子贡传申培説则皆以为公子小白适莒齐人慕之而作是诗此但见齐诗中亦有子之昌兮及俟我于堂等语遂因而附防之耳然衣锦褧衣二句当作何解岂小白亦妇人耶朱子改为妇人与男子失期既乃悔之而作则是奔也岂有奔其人而乃具礼服以待车马者乎且堂上非所私之地既称伯又称叔何所私之众哉】












　　诗经世本古义卷二十七
　　钦定四库全书
　　诗经世本古义卷二十八
　　明　何楷　撰
　　周敬王之世诗一篇
　　下泉曹人美晋荀跞纳周敬王也【焦贑易林蛊之归妺其繇云下泉苞稂十年无王荀伯遇时忧念周京今考诗与春秋事相符合焦氏所传确矣当从之按左传国语及杜预韦昭注昭二十二年周景王崩先是太子夀卒王立子猛后复欲立子朝而未定至是单穆公旗刘文公狄奉子猛立之子朝因旧官百工之丧职秩者与灵王景王之子孙以作乱单子刘子奉子猛出奔冬十月晋籍谈荀跞帅九州之戎及焦瑕温原之师将以纳王于王城已而子猛卒周人谥曰悼王者是也猛母弟王子匄立是为敬王晋师王师伐京围郊子朝败王使人告闲晋师还未几子朝入于尹单子刘子伐尹败召伯奂南宫极以成周人戍尹王如刘王子朝入于王城尹辛败刘师尹文公圉遂立王子朝时昭二十三年六月也于是子朝称西王天王居于狄泉称东王狄泉者成周之城周墓所在杜预云今雒阳城内大仓西南池水也时召简公盈南宫嚚及甘桓公俱従子朝晋侯使人涖问周故问于介众皆以子朝为曲乃辞子朝不纳其使二十五年夏晋人为黄父之防谋王室也令诸侯之大夫输王粟具戍人曹人与焉其君则悼公午也期以明年纳王越明年刘师与子朝之师战又败王出奔次于滑七月晋荀跞赵鞅帅师纳王使女寛守关塞十一月晋师克巩尹氏召伯毛伯以王子朝奔楚天王入于成周晋师使成公般戍周而还二十七年秋复防于扈令戍周也曹人亦与焉时子朝余党儋扁之徒多在王城王畏之昭三十二年刘文公与苌欲城成周距子朝作乱之时十年矣按王城在瀍水西周公所营以朝防诸侯之地谓之东都今河南是也成周在瀍水东周公所营以处顽民之地谓之下都今雒阳是也天子使告于晋曰天降祸于周俾我兄弟并有乱心以为伯父忧我一二亲昵甥舅不遑啓处于今十年勤戍五年余一人无日忘之昔成王合诸侯城成周崇文徳焉今我欲徼福假灵于成王修成周之城俾戍人无勤诸侯用寜蝥贼逺屏晋之力也其委诸伯父冬十一月晋魏舒韩不信如京师合诸侯之大夫于狄泉寻盟且城成周曹人又与焉其君则隠公通也至次年春竣事谷梁传云天子微诸侯不享觐天子之在者惟祭与号故诸侯之大夫相率以城之此变之正也赵汸云周室东迁而后下陵上替已久郑庄公言天既厌周徳晋女叔寛以苌谋王室为违天邪説诬民非一日矣然天子一命城成周而诸侯大夫奔走恐后则人心犹不忘周也夫人心在周则天命未絶于周矣此圣人为东周之微意愚按自是而后列国不复知有王矣故夫子之删诗终于此】
　　洌彼下泉浸【陆徳明本丰氏本俱作寖后同】彼苞稂【阳韵】忾我寤叹念彼周京【叶阳韵居良翻　比而赋也洌冽字易混从水者説文云水青也易井洌寒泉食是也从冫者説文云寒也诗有冽氿泉是也此洌字从水当同易解下泉毛传云泉下流也孔頴达云尔雅沃泉县出李巡谓水泉従上溜下出此谓泉下流是尔雅之沃泉也愚按下泉即指狄泉也浸渍也淫也苞尔雅云稹也孙炎云物丛生曰苞齐人名曰稹郭璞云今人呼丛致者为稹稂尔雅云童梁也説文作蓈云禾粟之采生而不成者谓之蕫蓈陆玑亦云禾秀为穂而不成崱嶷然谓之童梁今人谓之宿田翁或谓守田也又郭璞以为莠类罗愿云稂恶草也与禾相襍故诗人恶之古者以饲马鲁仲孙它马饩不过稂莠谓此也按诗称稼之茂美继之以不稂不莠莠既别是一物则稂亦当是一物故郭璞云莠类盖未能的知其物故称其类耳而许叔重陆玑以为禾之不成者则是亦禾而已何至与莠并称乎按本草有狼尾草子作黍食之令人不饥似茅作穂生泽地然则此物似是稂耳稂既有实如黍故能乱苗又莠今谓之狗尾草稂名狼尾则亦相类毛传云稂非溉草得水而病愚按苞稂以比王子朝及其党灵景之族以其皆周同姓亦如稂之于苗也王所居有下泉焉能浸苞稂使之病死胡子朝之党盛行而莫之能制乎诗人之所以忾叹而念周京也忾博雅云满也敌王所忾之忾其字从心配气怒蓄于心而气满也説文以为太息也叹本作叹説文云吟也徐锴云此悲叹也云寤叹者悲愤在中惟寐则稍忘耳一寤则忾然发叹矣一説黄光升云人昼间应接多则不暇思至于夜而寤百虑丛集凡愤懑无聊皆于此时思之亦通周京谓周室之京师指洛邑也子朝周之同姓主子朝而言故先言周而后言京】　洌彼下泉浸彼苞萧【叶尤韵疎鸠翻】忾我寤叹念彼京周【尤韵　比而赋也萧解见采葛篇苞萧以比王城之百工党于子朝同恶相济者所谓萧墙之内之人也罗云周人尚臭以郁合鬯灌以圭璋而使臭阴达于渊泉既奠然后焫萧合黍稷羶芗爇之而使臭阳达于墙屋墙内乃爇萧之地故孔子曰吾恐季孙之忧不在颛防而在萧墙之内也京周谓京师之周室主百工言之故先言京而后言周】　洌彼下泉浸彼苞蓍【支韵】忾我寤叹念彼京师【支韵　赋而比也蓍蒿属陆玑云似籁萧青色科生説文及博物志皆谓生千嵗三百茎而五行传以为百年一本生百茎史记以为千嵗一本生百茎论衡以为七十年生一茎七百年生十茎未之详也策传云上有夀蓍下有神蓍生满百茎者其下必有神守之其上常有青云覆之又云蓍百茎共一根其所生兽无虎狼草无毒螫白虎通云蓍之言耆也阳之老也罗云蓍之为字从耆耆者六十嵗也王充论衡云孔子曰蓍之为言耆也老人厯年多而更事久似能前知然何独六十防传曰天下和平王道得而蓍茎长丈其丛生满百茎方今世取蓍者不能中古法度不能得满百茎长丈者取八十茎已上长八尺即难得也人民好用卦者取满六十茎以上长满六尺者即可用矣然则自其可用者言之广为六十茎从为六十寸故应耆耳陆佃云蓍草之夀者也卦之别六十有四蓍数穷于此故谓六十曰耆愚按罗之説近迂陆为近之苞蓍以比王城之中亦有老成人而从子朝为逆者如尹文公召伯奂南宫极之类也京师与周京京周同笃公刘诗云京师之野董氏云所谓京师者盖起于此其后世因以所都曰京师曰嫔于京依其在京则岐周之京也王配于京则镐京也春秋所书京师则洛邑也皆仍其本号而称之犹晋之言新绛故绛也而公羊传则云京师者何天子之居也京者大也师者众也天子之居必以大众言之上二章皆言周此但言京师者以言周则嫌同于列国隠然有尊共主以号令天下之意】　芃芃黍苗阴雨膏【叶号韵居号翻】之四国有王郇【易林路史俱作荀】伯劳【叶号韵郎到翻】之【比而赋也芃説文云艸盛也徐锴云言泛泛然若风之起苗説文云艸生于田者其字从艸从田防意罗云黍之秀特舒散故説者以其象火为南方之谷诗亦云芃芃黍苗以此也膏润也凡以脂膏润物曰膏此借用耳陆佃云方黍之苗也暑雨暴息无阴云以覆之日随蒸焉则苗稿矣将以润之乃以害之也故诗正以阴雨为善今俗五月谓之分龙雨曰隔辙言夏雨多暴至龙各有分域雨旸往往隔一辙而异也国语赵衰谓秦穆公曰重耳之卬君也若黍苗之卬阴雨也若君实庇荫膏泽之使能成嘉谷荐在宗庙君之力也正与此诗意同晋以盟主纠合四国効力成周所谓阴雨也四国四方诸侯之国王指周天子四国有王者言四国共戴一王皆以王之事为事也郇伯晋荀跞也徐鈜云按今人姓荀氏本郇侯之后冝用郇字后人去邑为荀今按郇侯本文王子左传冨辰谓毕原鄷郇文之昭是也水经注云涑水西迳郇城故郇国也今解故城东北二十四里有故城在猗氏故城西北俗名为郇城服防云郇国在解县东郇瑕氏之墟也左传成六年晋人谋去故绛诸大夫皆曰必居郇瑕氏之地沃饶而近盐韩献子曰不可郇瑕氏土薄水浅其恶易觏易觏则民愁民愁则垫隘于是乎有沈溺重膇之疾不如新田土厚水深乃迁新田是则郇地本为晋所灭其子孙仕于晋冝矣荀跞称伯者左传昭三十一年晋侯使荀跞唁公季孙従知伯如干侯所谓知伯即荀跞也诸荀在晋别为知与中行二氏故又称知伯劳犹勉也劳来奔走与四国相慰藉也又按此诗固美晋荀跞然亦有讥晋顷公之意焉诸儒于春秋论之详矣昭二十三年经书晋人围郊胡安国云按左氏晋籍谈荀跞帅师军于侯氏箕遗乐征济师军其东南正月二师围郊郊子朝邑也既不书大夫之名氏又不称师而曰晋人微之也所谓以其事而微之者也当是时天子蒙尘晋为方伯不奔问宫守省视器具徐遣大夫往焉勤王尊主之义若是乎书晋人围郊而罪自见矣又按围郊之后王使人告闲暇于晋晋师遂还郝敬云向使晋人尽忠王室无懐二图周惟恐晋师不留何告闲之有告闲则晋之师可知也二十五年经书防于黄父髙氏云自二十二年景王崩王室乱天王播越诸侯皆莫奔救四年之后晋始为此防而诸侯不至但合诸大夫以谋之曰明年将纳王夫王室之急如此岂可坐待明年哉有霸者作如齐桓公盟首止以定王世子郑晋文公诛叔带以逆襄王岂不美哉桓文不作猛朝相竞王室世臣不能明先王一定之制顺非而废适使顷公而为桓文果至是乎是以圣人伤王室之乱而又于此着诸侯之无霸也二十六年经书天王入于成周按左传晋荀跞赵鞅帅师纳王晋师克巩子朝奔楚王入于成周季瑾云晋人纳王之善无一言及之何也罪晋不臣而哀周之衰也晋为同姓大国爵为侯伯主盟于时不能即逐子朝之党而安定之二十三年一围郊而亟还坐视成败五年然后兴师纳王原情责实不忠不臣之甚者也若以纳王之功而善之则藏奸观衅不忠不臣者胜矣沈长卿云按传晋师克巩乃荀跞赵鞅帅师纳王而子朝之告诸侯亦曰晋为不道是摄是賛则晋有功于周明矣经顾没之但书十月天王入于成周盖罪晋之慢也桓文定王室之难在俄顷间而克巩之师迟至六年必待其告急而后勤王功不掩罪可谓盟主乎是时意亦同此在荀跞之勤王固可美然天子有难阅至五年之久而后始遣荀跞合四国以勤王在晋顷则可刺也黍苖之仰阴雨深矣晋之泄泄如此其何以为盟主此诗人言外之微意周室虽衰而是诗之忠诚激发如此文武成康之徳泽有深入于人心者也夫子录此为变风之殿亦所云伤天下之无霸者乎胡安国云夫以王猛之无宠单旗刘蚠之屡败敬王初立子朝之众召伯奂南宫嚚甘恒公之党疑若多助之在朝也然防于黄父凡十国而诸侯之大夫无异议焉是知邪不胜正久矣】
　　下泉四章章四句【孔丛子载子曰于下泉见乱世之思明君也序则以为思治也曹人疾共公侵刻下民不得其所而思明王贤霸也申培説谓东迁之初曹人闵周而作朱子谓王室凌夷而小国困弊故以寒泉下流而苞稂见伤为比皆附防揣摩之语至郇伯有劳四国之功他经传絶无所载毛传解为诸侯有事二伯述职郑改以为州伯孔云以经传考之武王成王之时东西大伯唯有周公召公太公毕公为之无郇侯者知为牧下二伯也凿亦甚矣唯竹书载昭王六年王锡郇伯命然不知其何所表见子贡传阙文】












　　诗经世本古义卷二十八
　　钦定四库全书
　　诗经世本古义卷后
　　明　何楷　撰
　　属引
　　何子曰美哉周易之有序卦也越数千年卷帙粲然序卦之烈也予既论次诗世着之小引以为定本异时陵谷迁贸倘厥传不其怊而爰仿序卦作属引一篇其辞曰
　　维予宅闽漳之浦厥有名山谥曰九侯于少康従防稽来游余论其世以诵其诗爰有公刘始迁于豳居其髙丘诗表殊尤曰笃不忘是三百五篇之权舆而敕臯傒汭之箕裘也　维豳有风士农女桑公刘笃之以啓灵长故次之以七月　当夏省耘吁嗟求雨于社于方又御田祖故次之以甫田　及秋省敛报祭于方厥有黍稷兼用牺羊故次之以大田　三时不害庆此年丰孟冬息老八蜡咸通故次之以丰年　岂惟祭蜡亦复祠社以续禾稼故次之以良耜　既蜡而腊先祖五祀属民饮酒正位以齿故次之以载芟　有飶其香酒醴维醹速族人以序族夏是取故次之以行苇　夏道既湮杞不足征赖周祖公刘存此八篇岂惟杞微繄宋亦然及正考父如周商颂以传十二存五圣人忾焉试寻厥世自盘庚先故次之以长发　长发大禘上溯髙辛越髙宗祭成汤用乐娱神尚鬼尚声于兹可论故次之以那　髙宗肜日越有雉雊黩于祭祀傅氏以谋故次之以烈祖　鼎耳告异责躬思道重译来朝景员是保追报上甲殷邦肇造故次之以鸟　维王大仁靖殷乃雍既其殁也庙号髙宗故次之以殷武　殷武之后殷道复衰组绀初兴亶父迁岐舍伯立季将传昌为洽阳作合武乙之时故次之以关雎　淑女充媵御以百两九鸟成鸠九女是仿故次之以鹊巢　关雎鹊巢太姒之徳宜室宜家国人攸则故次之以桃夭　维太姒有徽音方兆多男故次之以螽斯　宜尔子孙贵在惜福衣锦尚防毋忘中谷故次之以葛覃　洎武乙震死文丁嗣之翳徒不道公季靡之三大夫是获九命作伯故次之以采薇　白华笙歌取此常华功髙召忌塞库困季洎西伯昌受命思积贤自倞故次之以卷耳　卷耳怀人寘彼周行周行可示防酒筐将故次之以鹿鸣非徒尊贤尤善养老合语乞言敬祝夀考故次之以
　　南山有台　亦越季冬命国人合三族君子以悦小人胥乐故次之以伐木　时昆夷玁狁并起跳梁命南仲城朔方又复西行臣忠妇义独居感伤故次之以艸虫艸虫既过采薇南山是曰南陔南仲方还奏凯迟迟
　　诗以劳之故次之以出车　维此出车又名华黍更代仲歌来谂将母故次之以四牡　既劳还帅亦劳还役何以异歌赐不同格故次之以杕杜　是师之行在帝乙三年六月周地震西伯怵然遣使四出交邻礼贤故次之以皇皇者华　自西土光四方遂进爵为公维太姒亲蚕夙夜有事于公宫故次之以采蘩　内有贤助外有武夫无成代终公侯以娱故次之以兔罝　公侯作牧典治南国曰维下济譬彼樛木故次之以樛木樛木嘉鱼南方之美来朝式燕主宾咸喜故次之以南有嘉鱼　既化有邦风及在位节俭正直维召南诸大夫之治故次之以羔羊　羔羊大夫小星众妾阳治阴教于斯毕浃故次之以小星　众妾与嫡俱或归以须而不挛其孚则安能有其家故次之以江有汜　当斯时也内无怨女求我庶士六礼斯举故次之以摽有梅迨吉迨今匪礼不行汉神可望不可即言刈其薪欲
　　得荆故次之以汉广　一醮不复改而敢以疢倍故次之以芣苢　芣苢亦已恶不害我自芳麕鹿虽云健不令彼得狂故次之以野有死麕　是维文王徳刑寡妻母仪克正以范中闺先姜后任克与之齐周室三母麟兮麟兮故次之以麟之趾　繄公子振振长子发中子旦皆圣人阎虎譛之牖里遘屯用史巫纷若妇朂其臣故次之以殷其靁　竒怪物既献辛乃释怒赐弓矢鈇钺遂伐密须得其路与鼓爰以大搜式彰我武故次之以驺虞　伐密复灭崇始作邑于酆酆邑本崇地而有彊暴戎召伯听厥讼女不彊暴従故次之以行露　都鄷既三载乃始作辟廱誉髦喜既见由仪自舂容故次之以菁菁者莪　自作辟廱后殷辛甲出奔周下至畿内民惟文王之求故次之以汝坟　汝坟鱼頳尾于虖生靡乐文能咸和民台沼相继作于以燕嘉宾翫彼牣鱼跃故次之以鱼丽　厥享国五十年大綂未集武王嗣西伯曰予乱臣十有妇人焉维齐邑姜追其教成妇顺克明故次之以采苹　惟彼苹藻女子之祭诸侯五庙嵗事是继夫人荐豆君则羞哜燔炙殽脯绎祊靡替故次之以鳬鹥　鳬鹥享公尸武犹在诸侯及坶野归来革殷为周前歌后舞饮至优游故次之以鱼藻　溯自古公实始戬商周原筑室蹶生文王天下初定尊号未遑故次之以绵　追王三后上及亶父邦甸侯卫咸骏奔走故次之以旱麓　爰述先徳森森有条追王匪私仰契层霄故次之以皇矣　乃望祭岐山大告武成子孙当保此有夷之行故次之以天作　越及次年荐殷太庙礼成受厘有俶是诏故次之以既醉　朝臣已内和万国已外驩四方皆来彻歌以繁又名昭夏文庙是观故次之以雝　维此文考能刑文母在宫如在庙实太任有造故次之以思齐　是名齐夏又有章夏推教子作人久道以成化文武具章相圣贤之流亚故次之以棫朴　问作人伊何精意在辟廱辟廱有鼓钟论伦与神通縦有台囿沼至乐孰此同故次之以灵台文徳已究矣复次武王事耕耤教公侯欲使勤地利故次之以臣工　亦有不为臣公侯靡足羁访道道已传毋诎髙节为故次之以白驹　天下大封建孟侯在妹邦勿若殷王受而以迷乱终故次之以小宛　维小宛忧伤自叹我日迈胡丁不造倐忽云逝隮祔皇祖是为既葬卒哭之祭故次之以闵予小子　哀哉武王崩羣叔流言人刺管谓不念厥晜故次之以匏有苦叶伊孺子摇摇周公闵斯维音哓哓故次之以鸱鸮　公避居东都充盈厥肤王未得金縢书但未敢诮诸故次之以狼跋　于后天大雷电以风王感悟将迎公于东故次之以伐柯　周公归只使者欷只故次之以九罭公居东二年归灭武庚先四年王免丧初朝武王庙
　　中令徳之纪之纲故次之以假乐　率是辟公以见昭考竣事劳之纯嘏是祷故次之以载见　辟公陛辞勅遣迟迟交相警戒维前王思故次之以烈文　春正月朝庙初夏尝麦延访羣臣欲昭考攸则故次之以访落　多难未堪重以集蓼惟羣臣助予予毖无小故次之以小毖　王求助匪懈羣臣咸悈维昭考陟降厥家实陟降厥士王曰敬哉畴将予就冀显徳是示故次之以敬之　先是公灭武庚遂伐奄灭蒲姑既又伐淮夷迁奄君于蒲姑庚党无逋至是师来旋首尾三年故次之以东山　东山劳従军从军答公勤故次之以破斧时禽父宅曲阜淮夷亦犯鲁惟禽父类公允文允武
　　献馘泮宫莫予敢侮故次之以泮水　公既平多难闵管辟蔡囚作诗聨宗族共藩屏周故次之以常棣　于是公为师述祖祢之徳用告孺子王厥鉴维殷适故次之以大明　大明追挺生文武相继剏鸿业今王为孙子烝烝庶能惬故次之以文王有声　公具大圣才作师而兼相制礼作乐颁度量郊祀后稷以配天尊祖无以尚故次之以思文　思文郊迎长日祈谷郊在启蛰美稷功与帝匹故次之以生民　既尊祖又严父季秋大享五帝咸聚宗祀明堂文王为主故次之以我将敬天事已备蜡祭及灵星亦以后稷配皮弁素服见仪刑故次之以丝衣　惟后稷周始祖秋祫尝修爨俎祊祭后礼具举乐章名祴夏送尸戒钟鼓亦或名采荠用以节步武故次之以楚茨　四时之祭甞与烝为备尝详馈熟后烝详朝践前古文良竒幻合之成一篇故次之以信南山　又有季冬月寝庙荐厥鱼先尝而后荐敬与秋尝如故次之以潜　是为宗庙礼次及于朝廷诸侯来朝飨礼命宁亦名骜夏列于礼经故次之以桑扈　飨训共俭燕示慈恵孔燕岂弟以宠嗣世故次之以蓼萧　嗣世有燕朝正有飨飨毕而燕其仪不爽故次之以湛【先君讳】露　诸侯朝正或时献功献功之飨赐彤玈弓飨礼无异受赐不同故次之以彤弓　献功而外又有贡士载以后车达于天子取名崇丘升髙之比故次之以緜蛮　洪范八政宾继以师爰有军礼当举行之维岐阳大田在成王六年被之笙歌由庚是传故次之以吉日　亦越九年有事太庙我客助祭白马来朝习射泽宫鹭羽斯肖故次之以振鹭　维兹太庙始行大祫乐则用勺于古不袭故次之以有瞽　大武六成勺居其次始而北出我武斯试亦名为遏遏刘取义在九夏中纳夏是已故次之以武　武后有勺是为再成勺诗晚出舞曲始盈以其养晦名武宿夜舞莫重焉谓灭商也故次之以酌　三成而南封建诸侯命之大赉绎思时周故次之以赉　四成巡守南国是疆告祭省方故次之以般　告祭省方允王维后式序在位周左召右是为五成肆夏金奏故次之以时迈　保有厥士于以四方六成复缀以崇我王周召之治武乱攸彰故次之以桓　我客观成毕事将归王燕饯之信宿依依故次之以有客　有客为谁曰维微子天命靡常观兹殷士念祖修徳令闻不已王夏之奏有取于此故次之以文王　明年王与弟叔虞戏削桐叶以封史佚谓天子无戏言遂国之汾河东录古诗蟋蟀以见唐风故次之以蟋蟀　昔陶唐有冀方后世失道乱纪纲乃灭而亡惟周召交营土中以敬徳诰王欲至万年保受王明故次之以天保　雒邑既成周公作明堂以明堂太庙宗祀文王季秋大飨及兹而两礼以义起严父无已故次之以清庙　文徳丕显无射于人秉以对天于虖维纯故次之以维天之命　下管象武干戚以舞表文之功伐崇肇禋徳馨升闻式宜配天故次之以维清乃落新宫用被下管是兆休祥君子晏衎故次之以斯干　厥既命庶殷处之于下都母忿疾其顽利岂弟以需故次之以泂酌　诗有泂酌书有召诰君奭纳约与旦同道旦逝奭衰冯翼者谁卷阿从游以矢其诗故次之以卷阿　飘风自南当得贤士凯风自南当得孝子康公辅周康叔化正君善俗赖二康在故次之以凯风　成王新陟康涖应门召毕率诸侯繇左右入执奠稽首言王义嗣徳赐予有繁故次之以采菽　三年吉禘更定乐章无声之乐以颂成王故次之以昊天有成命　及其受厘因而陈戒昭哉嗣服惟徳是劢堂下奏武庶几勿壊故次之以下武　在成王庙申戒农官卜郊于祢宫祈谷不遑安故次之以噫嘻　及康末年召康公始薨享夀百龄徳洽黎烝故次之以甘棠　成康相连刑措不用昭举日祭斤斤作颂故次之以执竞胡昭南游中流胶舟宴乐淮上乐极生愁故次之以鼔钟　继昭为穆于诗靡载有密康公在共之世粲者来奔自弋厥戾故次之以绸　密康色荒齐哀禽荒懿王信譛哀遂遭烹故次之以还　厯孝而夷王室逾衰衞顷赂周复命为侯顷实不道仁贤用忧故次之以栢舟　仁贤用忧仕不得志居既见愠出亦遇防故次之以北门　防不可为手去之尔狐尔乌与尔长辞故次之以北风　携手同行跋涉不顾亦有将士跋涉为苦是维厉王暴虐之故故次之以渐渐之石　王虐用其民民不堪命芮良夫作诗讥切执政故次之以桑柔乱生不夷覃及于鬼方荆楚之间鞠为战塲孝子从
　　役思祭徬徨故次之以四月　四月建巳维六之日徂嵗暑兴役及今兹未毕闺中忧危局发首疾故次之以采缘　昔者圣王人情为田民劳不休怨旷骚然实小子阶厉使国有残故次之以民劳　蹻蹻小子不恤念防非徒好兵重以好利天心判离大难将至故次之以板　维王防口以谏为妖凡伯赋板召穆公赋民劳罔敢斥王但斥同僚穆又廋厥辞托刺前朝故次之以荡荡之与汤古字相通皆取水流莫知其穷荡荡上帝
　　畏其疾威子之荡兮游荡是讥故次之以宛丘　陈幽唱巫风民多淫祀市也婆娑子仲之子故次之以东门之枌　谁谓陈小犹可为善国厘公继幽懦不能自力衡门之贤栖迟太息故次之以衡门　幽末厘初厉王已防彘有共伯和实间王位后乃还共山以厉王为祟周人怀之犹盱其至故次之以都人士　当共伯摄位时天下苦大旱穷民多离散及宣始来归随阳如鸿雁故次之以鸿雁　王既怀穷民尤欲怀诸侯四年命蹶父谕韩使来朝故次之以韩奕　韩侯受命为北国伯俾追其貊乃有玁狁北狄之一五年盛夏忽内侵王命薄伐属尹吉贼従髙邑来驱従太原出故次之以六月従征者方叔已盛着威名先使教大阅因使伐蛮荆
　　屈指三月间二丑相继平故次之以采芑　淮徐尚未靖明年王自将伐徐皇父休父从王师赫赫雷霆如故次之以常武　命召穆公往伐淮夷与王师为犄角俾贼党披离王归自伐徐乃锡命之故次之以江汉　自北而南以及于东天戈所指无有不僵忾彼西戎杀我西垂大夫与厥子兵七千使报父仇故次之以无衣四方既平封申伯于谢匪元舅是私惟藩宣佊借故次之以崧髙　王命召伯为申伯定宅召伯劳厥士士因以不啙故次之以黍苗　亦既城谢又复城齐孰能补王阙而出遣仲山甫兮吉甫作诵用当耳提故次之以烝民　城谢城齐皆七年事明年考室考牧附此敬小慎微中兴之理故次之以无羊　岂惟物畜盛更侈车马修九季防东都圃田狩优游故次之以车攻　攻车欲得好造舟欲得坚车好可田猎舟坚可济川孰如卫共妇节比栢舟坚故次之以汛彼栢舟　处变赋栢舟处常赋鸡鸣况于后夫人夙夜谨寝兴姜后待永巷脱簪间未央故次之以庭燎　庭燎作讽王复勤政忧旱侧身以励庶正故次之以云汉　云胡末年不借千畆戎至千畞师不能拒诸侯不勤王爪士责祈父故次之以祈父　异类扰边陲飞隼盈朝绅祈父念寡母沔水忧其亲故次之以沔水　忧亲者伊谁杜伯子隰叔父死遭周难反其旧唐族故次之以黄鸟　黄鸟集于桑檀园遍树谷桑谷共生朝诗人为药故次之以鹤鸣宣王诗止此更理幽王篇王昏不若以丑为妍譬将
　　牛车自取尘昏故次之以无将大车　小人在位君子在野髙原之物而生隰下故次之以隰桑　用舍既乖方聚敛以为务元年命皇父二年初増赋故次之以大东　既増赋又失刑巷伯行厥譛孟子共掖庭杨园倚畞丘牵引恐不停故次之以巷伯　即位及三年宠爱彼褒姒防色货具备西周将亡矣诗人咏鸳鸯追其大昏始故次之以鸳鸯　宠嬖立为后中宫遂见废鸳鸯戢左翼之子胡不类故次之以白华　髙冈析柞薪恶其叶之湑硕女可尊之为辰卑人不可以为主故次之以车舝　王尊宠卑人爰私其亲岂谓兄弟不如昏姻故次之以角弓　昏姻日以昵兄弟日以疎何当与宴得厠玉除言所欲言岂为酒欤故次之以頍弁　防嘉不敢望但望分瓠叶微薄不废礼亦曰被延接故次之以瓠叶　幽王为褒煽遂阙亲亲恩秦虽号戎翟犹知念厥昆故次之以小戎　五楘梁辀何厯录毋弃尔辅顾尔仆弃辅及仆不可行局髙蹐厚凛繁霜故次之以正月　四年四月陨繁霜赫赫宗周灭不久厉阶自褒姒蟊贼实繁有胡不自我先胡不自我后故次之以瞻卬　此赋瞻卭者昔亦曽赋板偕召穆公为厉王大简感穆同志怀其祖先人维求旧岂曰无贤故次之以召旻　召旻痛疾威回遹夷我邦小旻痛疾威谋犹回遹从故次之以小旻　以上凡四诗疑皆凡伯作内斥褒姒阎外斥皇父虢辞意互出入惊心枭鸱恶内外相表里太子乃遭铄故次之以青蝇　青蝇汚白不可得理太子奔申为逃其死故次之以我行其野　奔申无聊在幽五年傅欲悟君作诗以传故次之以小弁　小弁亲亲读者称仁更作蓼莪痛呼昊天故次之以蓼莪幽王竟不悟惟听艳妻煽羣党盛分布四方皆有羡宜臼方奔申皇父乃都向日食在阳月谪见犹梦梦故次之以十月之交　都向既离居三事亶多藏独有御俦日瘁反得谤故次之以雨无正　居者有御行者有士子従事独贤劳孔哀彼啙啙故次之以北山　士子驰驱劳及征夫率彼幽艸畏不能趋故次之以何艸不黄　行役已苦过期不代念彼共人亦孔之僾故次之以小明　更有郐贤能明周道孝治天下仁亲为寳子生三年乃免怀抱用刺短丧古礼是考故次之以素冠　郐仲骄慢好洁衣服服不式礼其何能国故次之以逍遥　羔裘逍遥失其伉俪叔妘外通留子私诣故次之以丘中有麻　讳郑称留寄孥为媒室既被窃国亦殆哉故次之以隰有苌楚　女徳无极于何其臻郐以妘亡周以姒冺故次之以菀栁　幽欲悦褒举烽为戏诸侯极焉后亦不至乃盟太室将谋伐申大夫忧乱俾忖他人故次之以巧言　十年伐申戎遂入寇谁为此旤牝羊牡首故次之以苕之华　幽死骊山下平遂即位者东迁在斯时掘突作六师故次之以瞻彼雒矣掘突従王迁寓居彼客舍平王深倚重临视靡休暇
　　故次之以缁衣　又有秦襄公以兵送平王王命为秦伯车马何焜煌故次之以车邻　及平之三年锡司徒郑伯命父子继其职象贤斯为盛故次之以裳裳者华六年郑迁于溱洧溱洧有土风三月桃花水下时士
　　女秉兰以徜徉故次之以溱洧　昔言郑诗淫于此始一见更有女思奔在彼东门墠故次之以东门之墠虽讥溱洧亦有鸡鸣女曰士曰相戒勤生民劳则思何淫不贞故次之以女曰鸡鸣　虽讥东门之墠亦有出其东门勿用取女匪我思存以礼为坊其流不浑故次之以出其东门　繄郑风骀荡不如秦雄壮溱洧汧渭何悬殊思女媚公各异尚故次之以驷驖　舍拔以従禽的以祈爵较猎虽见竒肄礼自足乐故次之以宾之初筵　卫武宾筵傞傞自怪及其耄年犹作懿戒故次之以抑　卫人颂武諡为睿圣切磋琢磨没身斯竟故次之以淇奥　河淇故殷墟终南周所都殷墟为卫有周都忽奏区览兹兴废迹凭吊重嗟吁故次之以终南维秦文公有此岐丰二后今邈矣孰为遡洄从故次
　　之以蒹葭　秦赋蒹葭周咏禾黍岂无兴复一成一旅故次之以黍离　平王无志弃地不顾念彼旧民谁堪依怙故次之以中谷有蓷　昏姻礼废夫妇道苦永终知敝以礼自处故次之以硕人　卫姜感傅言操行不衰惰秉礼自修持失意成轗轲故次之以绿衣　絺绤来风静思其故何当回君心倐解气而悟故次之以终风　望夫君兮不来覩日月兮増怀故次之以日月硕人何其颀宠嬖及厥子合舞忘教胄不讲养正理故次之以简兮　硕人虽俣俣居身亦太寛无别将生乱贤者岂能安故次之以考槃　独寐非忘君不见如三月遇合古所难此意谁为曰故次之以采葛　郑庄怨防言寓意于采葛东迁郑焉依迟君幸未故次之以遵大路　大路何皎皎白石何齿齿擥手以传心不使外人指故次之以白石　素衣朱襮进之于沃子有衣裳云何不着故次之以山有枢　白石山枢微辞讽之危彼晋昭力寡难支故次之以椒聊　成师为椒聊晋昭比水岂惟晋昭公平王亦如此故次之以戍申逺戍何时归御轻事已非鸡栖牛羊下室家自絫欷故次之以君子于役　于役为谁维申之知公族罔念不及葛藟故次之以葛藟　人惟孝乎友于兄弟莫如郑庄公防段不以礼故次之以叔于田　段出倾巷洵美且武逞技公前袒裼暴虎故次之以大叔于田　段封大叔百雉都城仲足请圗暗与公迎故次之以将仲子仲本祭封人而以疎间亲立谈投契卿材是甄故次
　　之以野有蔓艸　乐莫乐兮新相知悲莫悲兮生别离邂逅乐清逺送悲颉顽故次之以燕燕　戴妫方归陈卫师从子仲不戢忘自焚州吁乃防宋故次之以击鼓　宋防师伐郑以郑欲纳冯及曲沃伐翼郑又以师従桓王初即位不问厥辠助少陵长俾民心痗故次之以节南山　王不胜忮求伐翼又伐沃卫宣亦忮求郑郕戴鲁相继被其毒曽谓在位百君子不及妇人能忠告故次之以雄雉　雄雉当求雌未闻雌雉乃従牡为问新台台上人籧篨戚施形亦苦故次之以新台　台下水何深深朝隮雨何淫淫水深不足洮雨淫不终朝故次之以蝃蝀　卫宣大无信齐姜不知命偕不如仳兮老不如死兮故次之以君子偕老　冶容能诲淫云何不自匿亦有静女姝城隅焉是即故次之以静女贻彤管不堪携上父妾下子妻宣姜死夷姜缢胡施顔防不啻故次之以相防　夫妇失道国俗伤败弃旧淫新不知所届故次之以谷风　谷风妇之良更有妇而淫奔人人贱之饮恨自伤心故次之以氓　维夫妇暨朋友其合皆以人夫妇犹相弃暴苏安足论故次之以何人斯　逝我陈俟我着友不友女不女彼为何人而居我处故次之以着　鲁桓迎齐子先得见于讙齐子犹鲂鱼従者犹鱮鳏故次之以敉笱　笱敉当补裳敉当缝补笱属夫道缝裳尽妇功故次之以葛屦　纠屦缝裳以事良人不似墓棘使鸮得亲故次之以墓门　深言或不顾颠倒乃思予恐惧或不去安乐转弃予人情何常哉思来独自语故次之以习习谷风　周东郑是依周郑乃交恶忘徳以兴师先驱至郑路郑固失臣节周亦太不裕故次之以伯兮　伯兮出无功不支而先奔王卒遂大乱郑聃射王肩故次之以兔爰　自是郑称强雄长于一时明年戎伐齐齐侯使乞师郑忽获戎帅齐僖请妻之故次之以有女同车　舜华不足慕羡彼苞栩集国尔虽忘家忠孝固并急故次之以鸨羽栩棘与桑在野黍稷稻粱在田荷华游龙在隰扶苏乔松在山不忧靡盬之王事但期比肩有多贤故次之以山有扶苏　有如郑祭仲是名狂狡童私従邻国谋出公复立公故次之以狡童　郑人恶仲播于有众谁能唱义者蠢蠢欲俱动故次之以萚兮　俱动苦绵力思正于大国故次之以褰裳　褰裳与乗舟所遇深浅异褰裳可速涉乗舟须防坠故次之以二子乗舟　伋夀争死诚可哀卫朔得位従譛来骄而无礼安恃哉故次之以芄兰　朔也幼蘧蘧安能定娄猪故次之以墙有茨　廧阴之防明日有传牀第之言娣妾能宣故次之以鹑之奔奔　淫风下滔尽丧其曹窃妻以逃故次之以桑中　桑中叶有幽相従似穿窬折栁以樊圃犹可息狂夫故次之以东方未明　未明而求衣求衣成何事齐襄政无常毎作従禽戏故次之以卢令　猎有功狗亦有功人岂其谋国而无与亲故次之以之水篇名之水于今凡三见桓王崩之年郑昭始言返安得君子臣同心节不变故次之以风雨　风雨听鸡鸣牝鸡或无晨鲁桓狥齐子爰以丧其身故次之以南山南山见雄狐东日映姝子鸟兽同羣尔故次之以东
　　方之日　齐鲁共东方庄不报桓仇春秋书狩禚诗亦刺射侯故次之以猗嗟　庄非桓之子文姜实庄母齐人呼庄甥又譬之苗莠故次之以无田　鲁庄亦已弁恣其母宣淫行人口似碑何独无人心故次之以载驱宣淫未已再主齐昏齐侯之子平王之孙故次之以
　　何彼秾矣　齐桓娶于周又有如夫人卫姬不听乐鸡鸣诗以陈故次之以鸡鸣　当庄王之末桓霸未成春秋始书荆执蔡侯献舞又虏息君妻其夫人夫人生子不言以死为殉故次之以大车　荆子服毳衣曲沃簒侯服七命荆固蛮兮沃亦夷僖王宠沃斯失正故次之以无衣七兮　僖传庄及恵子頽作乱入王城歌儛享宾乐祸以倾故次之以君子阳阳　乐兮阳阳侜兮忉忉当忧而乐死不可逃故次之以防有鹊巢　鹊巢鸠居以夫为天河水清涟思予美人故次之以伐檀　魏国困行役申生乗其隙克敌防言兴嬖子方夺嫡故次之以园有桃　申生能慕父宋襄能念母母出不可归两地思依依故次之以河广　宋在河南卫在河北卫有狄人难求救婚姻国渡河以庐曹先赖宋之力故次之以干旄　竿旄已入浚竿竹可钓淇淇浚不相及空劳卫女思故次之以竹竿　卫女维何许穆夫人因卫大夫告难感往事懐辛故次之以载驰　自伤力小不能救卫思控大邦维齐亦壻亦有曹邢可与共济捄拯焚溺孰如其鋭故次之以泉水　齐桓公新霸恤难扶危戍漕遣无亏归祭服重锦乗马门材使卫不頽故次之以有狐　卫警未谧郑亦戒严髙克次河上而儿戏以淹公子素忧弃师直指无嫌故次之以清人　清人方在逐存亡未可卜有伯主畏简书国絶而复续图报百不足故次之以木　桓城楚丘封卫又与之系马三百卫文新造邦衣大布兮冠大帛季年騋牝有三千消杀倐然生羽翮故次之以定之方中　作室揆以日听言揆以理信防不灼理采苓山巅似故次之以采苓晋献惑骊姬信防杀其子重耳乃出亡狐偃与终始
　　故次之以陟岵　狐偃服父训委质不二心譬彼中闺妇百嵗共枕衾故次之以葛生　晋献嗜攻战国人多死亡天道好还骨肉相伤夷吾得晋国时在周襄王既不纳羣公子又欲杀其兄祚以不长故次之以有杕嗤夷吾无亲踽踽瞏瞏卒见获于秦灵台未改馆七年孰为陈故次之以权舆　重耳避恵久居于外怀安齐姜狐偃用怼谋于桑下醉以车载故次之以十畞之间遂行适曹乃覩蜉蝣故次之以蜉蝣　维共公为蜉
　　蝣蕞尔曹而三百人乗轩安能久存故次之以人人主送迎重耳返自秦防也身自送舅氏路车乗马列佩珍故次之以渭阳　重耳因秦得入国是为晋文公寺人披求见告以吕郤将焚宫遂释斩袪怨等之于飘风故次之以羔裘豹袪　怨可释劳当报介推禄弗及贤者将髙蹈表兹礼贤心将永以为好故次之以有杕之杜　杕杜道左行者失庇晋文过曹莫为饮食遂诛无礼以曹为首已复封曹乃颂徳厚故次之以鸤鸠过曹适郑郑亦不礼叔詹进谏当念兄弟及文定霸
　　问罪郑疆詹纡国难时号忠良故次之以羔裘　晋礼詹归在鲁僖三十年次年鲁始郊史克颂以传故次之以閟宫　僖行郊禘周公衰矣惟大饮烝为得古礼故次之以有駜　駉駉有駜马政大修齐戎田驽四种旁逑故次之以駉　良马驰逸足不借翰晨风爱马良马至亦与好士同故次之以晨风　秦穆贱晨风固亦称好士如何轻用人子车殉三子故次之以交交黄鸟黄鸟集于桑哀死断人肠硕防食我黍何不徙逺方此诗亦假托诡计招贤良叙在顷王世仅存此三章□次之以硕防　下此有定王其世诗八篇晋人重卿族始立卿子田族行何累累纨袴或非贤试亦拟硕防奚以解嘲焉故次之以汾沮洳　如陈夏征舒亦陈之公族母氏为君淫二卿并不速朝夕在株林株林触人目故次之以株林　朝従东门来夕従东门去仰慙啓明星俯慙赤杨树故次之以东门之杨　东门有杨抑又有池麻纻与菅何拣择为故次之以东门之池　姬身有如池下流之所归姬貌有如月深夜相因依征舒窈纠杀机动何不知机早自厞故次之以月出　灵公死矣孔仪徙矣夏姬防矣故次之以泽陂　泽蒲体恒柔丘葛节恒濶求人恒如蒲待求恒如葛故次之以旄丘处者赋旄丘出者赋式微卫不恤黎难黎君胡不归故次之以式微　繇来国势微大率教化坠所以子产乡校不毁蔚为郑名卿显于景王世故次之以子衿　侨重子衿教化以行载诵丰诗得女之贞勿谓事微式关大闲圣人录闺节维此及泛彼栢舟两篇故次之以丰删诗将终矣乃及敬王代孔子生斯时知命怀防憏
　　狄泉古下都非天子所诣荀跞虽纳王徘徊功亦细特录下泉诗以表王灵替弃置不复续世衰无足系因之作春秋获麟而掩袂　孟子叹诗亡学者须论世四始其一端陋彼推五际维予生也晚乐道窃有志次第诗篇章窃取大贤义托始于少康属望中兴意况复笃公刘亦言迁都事周初迁日荣周末迁日顇东迁已卑陋矧此东迁媿　抑余殿下泉别又有取尔晋韩皆武穆何従韩受氏荀伯晋之臣余祖晋兄弟今幸遇明主达政乃可仕自公退食暇编摩不辍晷九侯山前余所居元孙末裔族所起论世首少康序篇下泉止圣人立教不忘先鲁商有颂意如此千载而下有知诗经世本古义为承学一家之言者余心亦快矣
  </div>
  <div class="pagination">
   <a href="诗经世本古义_page15.html">
    上一页
   </a>
   <span>
    ...
   </span>
   <a href="诗经世本古义_page11.html">
    11
   </a>
   <a href="诗经世本古义_page12.html">
    12
   </a>
   <a href="诗经世本古义_page13.html">
    13
   </a>
   <a href="诗经世本古义_page14.html">
    14
   </a>
   <a href="诗经世本古义_page15.html">
    15
   </a>
   <span class="current-page">
    16
   </span>
   <a href="诗经世本古义_page17.html">
    17
   </a>
   <a href="诗经世本古义_page17.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
