<!DOCTYPE html>
<html>
<head>
    <meta charset="UTF-8">
    <title>吕氏家塾读诗记 - 第 34 页/共 37 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>吕氏家塾读诗记 - 第 34 页/共 37 页</h1>
    <div class="content">　　召旻【密巾反】凡伯刺幽王大坏也
　　苏氏曰因其首章称旻天卒章称召公故谓之召旻以别小旻而已
　　旻天疾威天笃降丧瘨【都田反】我饥馑民卒流亡我居圉【鱼吕反】卒荒
　　陈氏曰凡言天者上天也　郑氏曰疾犹急也笃厚也丧乱也瘨病也民卒流亡民尽流移　毛氏曰圉垂也　郑氏曰荒虚也国中至边境尽空虚【朱氏曰居国中也】
　　天降罪罟蟊贼内讧【户工反】昏椓【丁角反】靡共【音恭】溃溃回遹【音律】实靖夷我邦
　　毛氏曰讧溃也　苏氏曰小人为蟊贼以溃其内椓夭椓也　朱氏曰昏椓昏乱椓丧之人也　苏氏曰昏椓羣不恭之人　毛氏曰溃溃乱也　孔氏曰溃溃然邪僻　王氏曰昏椓靡共溃溃回遹实靖夷我邦则言所使靖夷我者非其人也靖与俾予靖之同意夷与乱生不夷同意　东莱曰天降罪罟所谓天之降罔也
　　臯臯【音羔】訿訿【音紫】曾不知其玷【丁簟反】兢兢业业孔塡【音尘】不宁我位孔贬
　　毛氏曰臯臯顽也　王氏曰臯臯然缓而不共职訿訿然以苟訿为事乃曽不知其为玷也　朱氏曰小人在位王不知其缺也　毛氏曰贬队也　郑氏曰兢兢戒也业业危也天下之人戒惧危怖甚久矣其不安也我王之位又甚队矣言见浸侮政敎不行后犬戎伐之而周与诸侯无异也
　　如彼岁旱草不溃【户对反】茂如彼栖【音西】苴【士始反】我相此邦无不溃止
　　毛氏曰溃遂也　郑氏曰天下之人如旱岁之草皆枯槁无润泽如树上之栖苴【苏氏曰苴枯草也】　王氏曰民荡析离散无复生理故如彼栖草也　郑氏曰溃乱也　孔氏曰我视此邦无有不乱
　　维昔之富不如时维今之疚不如兹彼疏斯粺【彼卖反】胡不自替职兄【音况】斯引
　　郑氏曰时今时也兹此也　毛氏曰疚病也　朱氏曰昔之富未尝若今之疚也今之疚未有若此之甚也　毛氏曰彼宜食疏今反食精粺【刘氏曰疏麄也谓粝米也米之率粝十粺九凿八诗御也　孔氏曰凡章粟米之法云粟率五十粝米三十粺二十七凿二十四诗御二十一　粟五升为粝米三升以下则米渐细故数益少四种之米皆以三约之得此数也】　李氏曰小人当食疏而乃食精粺以见小人食君子之禄也　毛氏曰替废况兹也引长也　郑氏曰职主也小人何不自废退使贤者得进乃兹复主长此为乱之事乎【李氏曰乃复主此祸乱之事而日滋月长也】
　　池之竭矣不云自频泉之竭矣不云自中溥【音普】斯害矣职兄【音况】斯不烖【音哉】我躬
　　孔氏曰池水之益由外灌焉　毛氏曰频厓也泉水从中以益者也　苏氏曰池之竭由外之不入泉之竭由内之不出　朱氏曰言祸乱有所从起也　郑氏曰溥犹徧也今时徧有此内外之害矣　朱氏曰小人犹复专益大之是岂不烖我躬乎【李氏曰是不烖王之身乎】
　　昔先王受命有如召公日辟【音辟】国百里今也日蹙【子六反】国百里于乎哀哉维今之人不尚有旧
　　郑氏曰先王受命谓文王武王时也召公召康公也毛氏曰辟开蹙促也　李氏曰维今之人不能尚
　　旧徳之臣　苏氏曰世虽乱岂不犹有旧徳可用之人哉言有之而不用耳
　　召旻七章四章章五句三章章七句
　　荡之什十一篇九十二章七百六十九句















　　吕氏家塾读诗记卷二十七
　　钦定四库全书
　　吕氏家塾读诗记卷二十八
　　宋　吕祖谦　撰
　　周颂
　　苏氏曰周颂皆有所施于礼乐葢因礼而作颂非如风雅有徒作而不用者也
　　清庙祀文王也周公既成洛邑朝诸侯率以祀文王焉【李氏曰周公之营洛邑见于召诰洛诰按召诰曰周公乃朝用书命庶殷侯甸男邦伯则是周公营洛邑之时诸侯皆在也至于成洛邑以朝诸侯则于书无所见郑氏曰成洛邑居摄五年时　孔氏曰周公朝诸侯正在居摄六年明堂位云践天子之位以治天下六年朝诸侯于明堂即此时也切以为不然按洛诰云在十有二月惟周公诞保文武受命惟七年则是周公成洛邑在于七年非在于五年朝诸侯者特相成王以朝诸侯而已周公非自居南面而受诸侯之朝率以祀文王者洛诰所谓王在新邑烝祭岁文王骍牛一武王骍牛一此所谓祀文王也】
　　乐记曰清庙之瑟朱而疏越一倡而三叹有遗音者矣　朱氏曰书大传曰周公升歌清庙苟在庙中尝见文王者愀然如复见文王焉　孔氏曰礼记每云升歌清庙然则祭宗庙之盛歌文王之徳莫重于清庙故为周颂之首
　　于【音乌】穆清庙肃雝显相【息亮反】济济多士秉文之徳对越在天骏【音峻】奔走在庙不显不承无射于人斯
　　毛氏曰于叹辞穆美也　朱氏曰穆又有深逺之意释文曰清庙者杜预云肃然清浄之称也【郑氏曰庙之言】
　　【貌也死者不可得见故立宫室象貌之耳】　毛氏曰肃敬雝和相助也苏氏曰于哉美哉其祀文王于清庙也有肃肃其敬雝雝其和者实显相其礼　郑氏曰济济之众士皆执行文王之徳对配越于也在天文王精神在天骏大也【朱氏曰骏大而疾也】俱奔走而来在庙中助祭　王氏曰秉文王之徳故能对越文王在天之神骏奔走在庙以承清庙之事也　朱氏曰洋洋乎如在其上如在其左右是对越其在天者　王氏曰于是文王之徳可谓显矣成王率诸多士骏奔走在庙则可谓承矣显也承也如此无射于人矣【郑氏曰是不光明文王之徳与言其光明之也是不承文王与言其承之也此文王之徳人无厌之苏氏曰言文王之泽久而不忘　朱氏曰谓是尊奉也】　朱氏曰斯语辞也　东莱曰士虞礼祝辞曰哀子某哀显相夙兴夜处不宁然则自主人之外余皆显相也成王祭主也周公及助祭之诸侯皆显相也济济多士广言助祭之人凡执事者皆在也秉文之徳显相多士凡助祭者莫不秉文之徳也相维辟公天子穆穆言显相之肃雝成王穆然奉祭之气象不言可见矣
　　清庙一章八句
　　维天之命太平告文王也【孔氏曰太平告文王之乐歌也　苏氏曰文王受命未终而没成王周公继之天下太平以为文王之徳之致也故以告之】
　　维天之命于穆不已于乎不显文王之徳之纯假以溢【音逸】我我其收之骏惠我文王曾孙笃之
　　中庸曰维天之命于穆不已葢曰天之所以为天也于乎不显文王之徳之纯葢曰文王之所以为文也纯亦不已【李氏曰中庸亦是断章取义此诗但言天命周家无穷】　毛氏曰孟仲子曰大哉天命之无极　郑氏曰命犹道也天之道于乎美哉动而不止行而不已　程氏曰天命即天道也言天之自然者曰天道言天之赋与万物者曰天命天命不已文王纯于天道亦不已纯则无二无杂不已则无间断先后　王氏曰不显者乃所以甚言其显也　苏氏曰假大也　郑氏曰溢盈溢也横渠张氏曰纯则举大本也　朱氏曰溢盈而被
　　于物也收受也言文王之徳大而被及于我我既受之矣　郑氏曰骏惠大顺也曾犹重也自孙之子而下事先祖皆称曾孙欲使后王皆厚之非维今也李氏曰后世当大顺文王而厚之则可以保太平之业也　苏氏曰惟尔子孙世益厚之【朱氏曰后王又当笃厚之而不忘也】　东莱曰説诗者非惟有凿説之害亦有衍説之害如此诗曾孙笃之毛氏谓能厚行之于文义未有害也然诗人之意本勉后人笃厚之而不忘所谓行者固亦在其中矣但曰曾孙笃之则意味深长衍一行字意味即短至王氏遂云笃力行而有所至説益详而无复余味矣凡诸説皆当以此例之
　　维天之命一章八句
　　维清奏象舞也【孔氏曰奏象之乐歌也　刘氏曰象则文王之乐所谓象箾者葢文武也文王之舞谓之象武王之舞谓之武将舞象则先歌维清是以序曰奏象舞其辞曰文王也将舞武则先歌武是以武之序曰奏大舞其辞曰于皇武王也内十三学舞勺勺大舞也十五学舞象象则象箾也　朱氏曰祭统曰下而管象岂所谓南籥者欤　孔氏曰文王时有击刺之法武王作乐象而为舞名之曰象　横渠张氏曰武王初有天下象文王武功之舞歌维清以奏之成童以学之】维清缉熙文王之典肇【音召】禋【音因】迄【许乞反】用有成维周之祯
　　毛氏曰典法也肇始禋祀也迄至祯祥也　郑氏曰清明也　王氏曰缉续熙广也　朱氏曰此清明而缉熙者文王之典也　横渠张氏曰肇禋始大祀文王也　苏氏曰迄于周公遂以有成其成虽当周公之世然其祯祥见于文王矣　东莱曰周公宗祀文王于明堂以配上帝所谓肇禋以文王配帝始于此也大宗伯曰以禋祀昊天上帝
　　维清一章五句
　　烈文成王即政诸侯助祭也【孔氏曰成王即政诸侯助祭之乐歌也谓周公居摄七年致政成王成王乃祭祖考戒诸侯　苏氏曰武王崩成王逾年即位而称王虽称王矣而不能治王事故未尝即政是以周公当国而治事非摄其位葢行其事也其后七年退而复辟则成王于是即政亦非复其位葢服其事也故此诗之序曰成王即政即政非即位也苟成王有即位有即政则周公之未尝摄位明矣】烈文辟【音璧下同】公锡兹祉福惠我无疆子孙保之无封靡于尔邦维王其崇之念兹戎功继序其皇之无竞维人四方其训之不显维徳百辟其刑之于乎前王不忘毛氏曰烈光也　孔氏曰有光明文章者君人之辟公　欧阳氏曰呼助祭之诸侯曰烈文辟公文武锡此祉福矣惠我君臣以无疆之休子孙其永保之王氏曰戒之以无封以专利无靡以伤财则王之所崇也　朱氏曰崇尊尚也　毛氏曰戎大也　苏氏曰念其先祖之功继其序者益大矣【朱氏曰皇大也　王氏曰念祖考之戎功则师众之不缺】　郑氏曰无彊乎维得贤人也得贤人则国家彊矣　李氏抑诗解曰苟能得人则四方皆训效之矣　李氏曰莫光显者修徳也百辟其有不为法乎　郑氏惠民笺云百辟百君　王氏曰无竞维人四方其训之者戒之以用人也不显维徳百辟其刑之者戒之以务徳也于乎前王不忘者言如上所云则前王所念而不释也先王之戒诸侯也欲其竞竞则中国强矣欲其显显则中国尊矣欲其四方训之百辟刑之则欲其各以徳善胥训胥效也内则百僚师师外则诸侯胥训胥效则能以天下为一家中国为一人矣而先儒以谓先王不欲诸侯名誉出境是乃力征经营天下惴惴恐天下轧己之私意何足以语先王也葢所谓徳者以至诚出于仁义也未有仁而遗其亲未有义而后其君苟能使人至诚出于仁义则其疆也其显也是乃吾之所保也　东莱曰于乎前王不忘如其自唐叔以下实宠嘉之
　　烈文一章十三句
　　天作祀先王先公也【孔氏曰祀先王先公之乐歌也苏氏曰周之初时祀犹及先公】天作髙山大王荒之彼作矣文王康之彼徂矣岐有夷之行【如字】子孙保之
　　郑氏曰髙山谓岐山也天生此髙山大王自豳迁焉渤海胡氏曰荒奄也太王迁居奄有之【孔氏曰荒大也　横】
　　【渠张氏曰辟而大之也】　郑氏曰康安徂徃行道也　毛氏曰夷易也　苏氏曰大王迁于岐山始荒而有之亦既作之矣文王从而安之文王既逝矣岐周之人世载其夷易之道子孙保之不替也
　　天作一章七句
　　昊天有成命郊祀天坠也【孔氏曰郊祀天坠之乐歌也苏氏曰郊谓冬至祭昊天于圆丘夏至祭坠祗于方泽】昊天有成命二后受之成王【如字】不敢康夙夜基命宥【音又】密于缉熙单厥心肆其靖之
　　毛氏曰二后文武也　郑氏曰成王不敢康成此王功不敢自安逸　毛氏曰宥寛也　孔氏曰于于乎可叹美也　苏氏曰单厥心肆其尽之尽其心矣故能定之也　朱氏曰宥宏深也密静密也天将祚周以天下既有成命矣文武受之将成其王业不敢康宁夙夜积徳以为受命之基者至深逺矣又续而广之尽其心以定天命也　苏氏曰此诗有成王不敢康而执竞有不显成康世或以为此言成王诵康王钊也然则周颂有康王子孙之诗矣周公制礼礼之所及乐必从之乐之所及诗必从之故颂之施于礼乐者备矣后世无容易之且诗曰成王不敢康夙夜基命宥密又曰自彼成康奄有四方成王非基命之君而周之奄有四方非自成康始也【李氏书曰成王畏相必不是周之成王】
　　昊天有成命一章七句
　　我将祀文王于明堂也【孔氏曰祀文王于明堂之乐歌也即孝经所谓宗祀文王于明堂以配上帝月令季秋大享帝但月令秦世之书周法不必然　陈氏曰古者祭天于圆丘扫坠而行事器用陶匏牲用犊其礼极简圣人之意以为木足以报本故于季秋之月有大享之礼焉天即帝也郊而曰天所以尊之也故以后稷配焉后稷逺矣配稷于郊亦以尊稷也明堂而曰帝所以亲之也故以文王配焉文工亲也配文王于明堂亦以亲文王也尊尊而亲亲周道备矣然则郊者古礼而明堂者周制也周公以义起之也朱氏曰程子曰万物本乎天人本乎祖故冬至祭天而祖配之以冬至气之始也万物成形于帝而人成形于父故季秋享帝而以父配之以季秋物成之时也】我将我享维羊维牛维天其右【音又】之仪式刑文王之典日靖四方伊嘏【古雅反】文王既右飨之我其夙夜畏天之威于时保之
　　郑氏曰将犹奉也　毛氏曰享献也　郑氏曰右之右助之　横渠张氏曰维天其右之不必飨之　苏氏曰奉其牛羊而献之曰天其尚右我而飨此乎葢不敢必也　郑氏曰仪则式象也　郑氏曰刑法也陈氏曰法文王之典以安四方　郑氏曰受福曰
　　嘏【孔氏曰特牲少牢皆载祝以神辞嘏主人与之以福】　受福于文王文王既右而飨之【孔氏曰佑助而歆飨之】时是也　陈氏曰歌是诗于文王并言所以配享之意　李氏曰虽曰享吾之祭亦岂可以自满哉故当夙兴夜寐亹亹怵惕畏天之威　朱氏曰夙夜畏天之威然后天命可以长保矣东莱曰明堂祀上帝而文王配焉故此诗虽文王
　　之乐歌必先言祀天而次言祀文王我将我享维羊维牛维天其右之言祀天也仪式刑文王之典日靖四方伊嘏文王既右飨之言祀文王也于天维庶其飨之不敢加一辞焉于文王则言仪式其典日靖四方天不待赞法文王所以法天也卒章惟言畏天之威而不及文王者统于尊也畏天所以畏文王也天与文王一也
　　我将一章十句
　　时迈巡守告祭柴望也【孔氏曰巡守告祭柴望之乐歌也武王既定天下而巡行其守土诸侯至于方岳之下乃作告至之祭为柴望之礼柴祭吴天望祭山川左传云昔武王克商作颂曰载戢干戈明此篇武王事也国语称周文公之颂曰载戢干戈明此诗周公作也】时迈其邦昊天其子之实右序有周薄言震之莫不震叠怀柔百神及河乔岳允王维后明昭有周式序在位载戢【侧立反】干戈载櫜弓矢我求懿徳肆于时夏允王保之
　　毛氏曰迈行也　郑氏曰时出行其邦国谓巡守也右序右助次序也　毛氏曰震动叠惧怀来柔安乔髙也戢聚也　孔氏曰薄者语辞也　欧阳氏曰武王巡守诸国警动之而诸侯皆警惧而修职也　郑氏曰武王巡守其至方岳之下来安羣神望乎山川皆以尊卑祭之信哉武王之宜为君也　李氏曰以诸侯莫不畏威以百神莫不怀柔人神各得其所诗人推美之曰信乎王能尽为君之道也　郑氏曰式用也载之言也　毛氏曰戢聚櫜韬也【孔氏曰櫜者弓衣一名韬】　郑氏曰懿美也肆陈也　朱氏曰又曰明昭乎有周也其巡守以庆让黜陟之典式叙诸侯之在位者敛其甲兵而收臧之与为休息又益求懿徳之行而修之使广被乎中国信乎能保天下矣　李氏曰文犹膏梁武犹药石药石可以治病而不可以养生武王取天下矣必求文徳以施中国所谓懿徳者非必美徳之士也但求文徳而施之则可以保天下矣【郑氏曰陈其功于是夏而歌之乐歌之大者称夏　孔氏曰春官钟师以钟鼓奏九夏注引吕叔玉云肆夏繁遏渠皆周颂也肆夏时迈也繁遏执竞也渠思文也】　东莱曰人之宗子主一家者也天之子主天下者也时迈其邦人神莫不受职则昊天其子之可知矣
　　时迈一章十五句
　　执竞祀武王也【孔氏曰祀武王之乐歌也】执竞武王无竞维烈不显成康上帝是皇自彼成康奄有四方斤斤【纪觐反】其明钟鼓喤喤【华彭反】磬筦【音管】将将【七羊反】降福穰穰【如羊反】降福简简威仪反反【如字】既醉既饱福禄来反
　　郑氏曰竞强也　毛氏曰烈业也　李氏曰易曰天行健君子以自强不息人君亦自强然后可以成功毛氏曰不显成康不显乎其成大功而安之也皇
　　美也奄同也【孔氏曰释言又云奄葢也郑于閟宫鸟笺皆以奄为覆覆四方同为已有与传不异也】斤斤明察也　朱氏曰武王持其自强不息之心故其功烈之盛天下莫得而竞此其所以成大功而安之　李氏曰惟能如此故上帝美之所以集大命而有天下也　苏氏曰周之兴也逺矣至于武王成而安之然后能奄有四方使其明无所不至　毛氏曰喤喤和也将将集也穰穰众也简简大也　毛氏賔之初筵传曰反反言重慎也　毛氏曰反复也李氏曰既醉既饱葢祭终而饮福尔言祭祀之时
　　钟鼓管磬之乐皆和故神降之福祭终饮福威仪备具此福禄所以反复至未艾也
　　执竞一章十四句
　　思文后稷配天也【孔氏曰后稷配天之乐歌也　国语云周文公之为颂曰思文后稷克配彼天是此篇周公所作　李氏曰惟思文时迈乃周公作余诗乃他人所作也国语所以惟此二诗知为周公所作其余不可得而知也】思文后稷克配彼天立我烝【之公反】民莫匪尔极贻【音夷】我来牟【如字】帝命率育无此疆尔界陈常于时夏
　　朱氏曰思语辞也　郑氏曰先祖有文徳之后稷朱氏曰克配彼天言其播种之功可以配天也　毛氏曰极中也　孔氏曰昔尧遭洪水后稷播殖百谷存立我天下众民之命使众民无不于尔后稷得其中正言民赖后稷复其常性　郑氏曰贻遗也　毛氏曰牟麦也【李氏曰孟子曰牟麦播种而耰之赵岐曰麰麦大麦也广雅又以为来小麦也牟大麦也】　郑氏曰育养也　苏氏曰率育徧养也　朱氏曰后稷贻我民有来麰之种　李氏曰此乃天命后稷率育斯民无有内外彼此之殊　陈氏曰遂使常道得陈于中国所谓富而后敎之也
　　思文一章八句
　　清庙之什十篇十章九十五句









　　吕氏家塾读诗记卷二十八
<经部,诗类,吕氏家塾读诗记>
　　钦定四库全书
　　吕氏家塾读诗记卷二十九
　　宋　吕祖谦　撰
　　臣工之什
　　臣工诸侯助祭遣于庙也【孔氏曰诸侯助祭遣于庙之乐歌也】
　　谯郡张氏曰先王深知义礼之本原起于稼穑之际故其于农事常首先天下之政诸侯助成王祭其归而戒之以农事者由此故也先王巡四岳较诸侯之善恶其庆始于土地辟田野治其罚始于土地荒芜田野不治夫惟戒诸侯之事莫急于新畬之勤制诸侯之赏罚莫先于田野土地之政则夫先王之意概可见矣
　　嗟嗟臣工敬尔在公王厘【力之反】尔成来咨来茹【如预反】嗟嗟保介维莫【音暮】之春亦又何求如何新畬【音于】于【音乌】皇来牟将受厥明明昭上帝迄【讫乞反】用康年命我众人痔【持耻反】乃钱【子践反】镈【音博】奄观铚【珎粟反】艾【音刈】
　　孔氏曰成王周公将遣诸侯不直戒其身戒其卿大夫以警切之　毛氏曰嗟嗟勑之也工官也　朱氏曰在公凡公家之事也　苏氏曰厘赐也　郑氏曰咨谋茹度也　朱氏曰保介者葢保其君而戒之也郑氏据月令天子亲载耒耜措之于参保介之御间以为车右衣甲持兵故曰保介按吕氏春秋亦有此文髙诱注云保介副也郑氏之説迂晦不若髙诱之明白暮当在夏正为建辰之月在周正为建寅之月然先儒谓商周虽改正朔特以是月为岁首至于朝聘烝尝犹用夏正祭用仲月春祠宜在建辰之外祭毕遣之时春已向暮农事不可缓也　毛氏曰田一岁曰新三岁曰畬　郑氏曰将大迄至也于皇于美康年乐歳众人庶民　王氏曰言命我众人诸侯之众莫非王人　毛氏曰痔具钱铫【孔氏曰説文曰钱铫古田器世本曰垂作铫】镈鎒【孔氏曰李巡曰锄也吕氏春秋云耨柄尺此其度也其耨六寸以间稼也髙诱注云耨芸田也六寸所以入苖间】铚获也【孔氏云説文曰铚获禾短鎌也管子云一农之事必有一铚一耨一铫然后成农是三者皆农器】　朱氏曰艾刈同获也苏氏曰诸侯朝正于王因助于庙祭终而遣之遂戒其羣臣百工曰戒尔公事王既锡尔成法有所不知则来咨度以定之　朱氏曰既又问之曰今既暮春矣尔之田事如何哉　李氏曰既至其国果何求哉惟问其新畬之如何观其土地或辟或荒也于乎美哉后稷敎民稼穑求得来牟大受其明【朱氏曰来牟当夏而熟】王氏曰为天所享迄至于今用康年也戒使命众
　　人各痔乃钱镈以治田奄忽之间则以观铚艾矣东莱曰明昭上帝迄用康年言明昭上帝监我有周而常赐之丰年也
</div>
    <div class="pagination">
<a href="吕氏家塾读诗记_page33.html">上一页</a><span>...</span><a href="吕氏家塾读诗记_page29.html">29</a><a href="吕氏家塾读诗记_page30.html">30</a><a href="吕氏家塾读诗记_page31.html">31</a><a href="吕氏家塾读诗记_page32.html">32</a><a href="吕氏家塾读诗记_page33.html">33</a><span class="current-page">34</span><a href="吕氏家塾读诗记_page35.html">35</a><a href="吕氏家塾读诗记_page36.html">36</a><a href="吕氏家塾读诗记_page37.html">37</a><a href="吕氏家塾读诗记_page35.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
