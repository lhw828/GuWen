<!DOCTYPE html>
<html>
 <head>
  <meta charset="utf-8"/>
  <title>
   诗经通义 - 第 13 页/共 16 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   诗经通义 - 第 13 页/共 16 页
  </h1>
  <div class="content">
   大明八章四章章六句四章章八句
　　緜緜瓞【音垤杨旭云説文从失声当叶直质反音秩○疏瓞名瓝小也近本初生之必小于前岁之故谓之瓞至末而后大王氏曰先岁之尝大矣嗣岁之瓞则小末则复大周帝喾之胄也中尝衰小后至太王文王更大故以瓞况之緜緜则言虽弱而不絶也】民之初生【犹言初起】自土沮【音疽】漆【自土沮漆言周人初兴自漆沮之土乃倒句疏云漆沮二水在豳东流亦过岐地然今豳岐间止有漆水耳沮水自在北地○刘瑾曰厥初生民时维姜嫄此一初也民之初生自土沮漆又一初也】古公【疏在豳为公故曰公年世久远故曰古公犹云先公也】亶父【音甫】陶【音桃】复【音福当从説文作覆】陶穴【读音聿○笺复者复于土上凿地为穴皆如陶然何楷曰古者窟居平地则累土为之谓之复高地则凿地为坎谓之穴皆如陶灶然然此只民俗如此耳非必太王自居之也陈啓源曰如集传解则似太王居于窑灶之内恐无是理况陶复既各为一物下文不应复出陶字】未有家室【程大昌曰自土沮漆此唐普润县之漆水也凡緜诗所指自太王迁岐为始曾无一语上及公刘自郑氏以陶复陶穴为在豳时谈诗者悉主本其説季本曰雍州有二漆沮而皆入渭其一在汉冯翊之地泾之下流也其一在汉扶风之地澧之上流也禹贡导渭东至漆沮则冯翊之漆沮也意者扶风漆沮小而可略冯翊漆沮大而当详欤以诗言之冯翊漆沮即潜猗欤漆沮者是也扶风漆沮即緜自土沮漆者是也自土沮漆顔师古谓齐诗作自杜葢太王始避狄难来居杜与漆沮之地是去邠逾梁山后事三水皆在岐梁间于时尚未至岐下故末定周原之居旧説以此句为指豳言非也陈啓源曰以首章为居豳事者郑笺之説耳毛传于首章即述太王避狄迁岐事三章传又云周原漆沮之间是明以首章之沮漆即是周原矣葢迁岐之始土地榛芜民居复穴理固有之公刘至太王已经十世地安有尚穴居之理不独于豳斯舘已见笃公刘七月诗曰入此室处曰亟其乘屋曰跻彼公堂岂无室家者乎葢诗之首章先言岐地之荒凉下章方言太王相度经营之事次第如此未有家室正与下俾立室家相应皆指岐周言耳孔仲逹既知地之无室家于理难通而曲为置解亦信郑之太过也名物疏谓緜诗首章本説岐周得之愚按陶复陶穴疏谓土俗如此尽通但专指言则失之未有家室本言未有人君室家之盛非谓无室可居也】○古公亶父来【自地而来】朝走马【叶音姥】率西水浒至于岐下【读音五○地理考异岐山在鳯翔府美阳县东北十里○疏循西方水涯漆沮之侧东行而至岐山之下何楷曰雍录云邠在岐西北二百五十余里自邠而南一百三十里为奉天县有梁山孟子逾梁山是也渭水在梁山之南循水西上可以逹岐按水经杜水合漆水入于渭】爰及姜女聿来胥宇【笺自来相可居者着太姜之贤知】○周原膴膴【音武】堇【音谨○按疏云尔雅芨堇草注即乌头也集传从之严缉以乌头有毒不可食引内则堇荁为言若是堇荁之堇此本美草何必周原始甘哉闻西北人啖乌附如芋亦非不可食】荼【蓼属】如饴【音移】爰始爰谋【读音迷】爰契【春官菙氏掌共燋契以待卜事注云契苦叶切按毛云契开也今犹云开龟集传引后説即此义当并存之】我龟【李氏曰始者谋于已也爰谋谋于人也爰契我龟谋于鬼神也即洪范谋及乃心谋及卿士庶人谋及卜筮之序】曰止曰时【居止已得其地土功又当其时】筑室于兹○廼慰廼止【王氏曰既筑室于兹矣乃劳来其臣民而慰之乃安集其臣民而止之】廼左廼右【读如以○疏公宫在中民居左右王肃云或左或右开地置邑以居民也】廼疆廼理廼宣廼亩【读如米○严缉民居既定乃治内事疆则尽其经界理则分其土宜宣则导其沟洫亩则度其广狭】自西徂东【疏豳在岐山西北四百里从漆沮西南行正东乃得周】周爰执事【徧为其事】○乃召司空乃召司徒俾立室家【读如姑】其绳则直缩版以载【读如即○集传解缩版以载全用疏文李氏曰左传凡兴土功则言板榦葢立木两防所以障土用之相承载也刘氏曰其绳则直揆其基址必正也缩版以载筑其垣墉必坚也】作庙翼翼○捄【音俱○盛土于器】之陾陾【音仍○众也】度【入声○投土于版】之薨薨【众声】筑之登登【相应声】削屡冯冯【音慿○墙成而削治坚凸以就平直声冯冯然】百堵皆兴鼛【音臯】鼔弗胜【平声○周礼鼓人掌鼛鼔即考工记之臯鼔鼛臯通用臯者缓也故以节鼓考索曰以鼛鼓节之而不能止故曰弗胜】○廼立臯门【郭门】臯门有伉【音抗】廼立应【平声】门【正门朱子曰书言天子有应门春秋书鲁作雉门礼记云鲁有库门家语云衞有库门无云诸侯有臯应者则臯应为天子之门明矣】应门将将【音枪】廼立冢土【大社王氏曰宗庙宫室内事也自内及外故于卒言冢土】戎丑攸行【音杭○宜于社以出师】○肆【尔雅注肆既为故又为今】不殄【音佃】厥愠亦不陨厥问【闻通○姚舜牧曰不殄厥愠集传以愠属昆夷按太王所避者狄人即獯鬻非昆夷也即就昆夷言既不殄絶其愠怒将侵陵无已何不陨问之有此厥愠厥问俱属太王太王避狄以祖宗之土地人民一旦弃之远徙声问不从此陨乎吾宁无愠心乎今迁于岐下建国立都如此即中心不能无愠而创造基宇声问仍如昔时邠人曰仁人也不可失也此便是厥问孟子引之特断章取义耳】柞【见小雅】棫【音域○白桵也柞类尔雅注小木丛生有刺实如耳珰紫赤可食】拔【音佩○挺拔而上】矣行道兑【音怼○通道】矣混【音昆】夷駾【音兑○説文駾马行疾貌】矣维其喙【音讳○传喙困也疏云喙之为困未详按晋语靡笄之役郤献子伤曰余病喙韦昭注喙短气貎短气正喙之状吕大临曰喙张喙而息也奔趋者其状如此吕记严缉皆引之】矣【按此章郑笺专指文王严缉专指太王皆未安孟子曰文王事昆夷文王犹事昆夷太王安得有昆夷脱矣维其喙矣之事乎皇矣诗曰柞棫斯拔松柏斯兑帝作邦作对自太伯王季然则柞棫拔矣行道兑矣安可专指为文王之事乎葢总叙周家王业畜积累世始于太王而终于文王耳此东莱説集传从之】○虞芮【季本曰郡县志虞在陜州平陆县东北芮在陜州芮城县西今按平陆芮城俱属山西解州在河东通典谓古芮城在同州冯翊县非也冯翊城在高陵县南二里乃河西地去平陆远史记正义亦辨之矣】质厥成【按左传有请成求成行成董成质厥成言二国质文王得成其和平也正指相让而退言之○苏传文王始国于岐山之下其地甚狭故孟子言文王由百里起其后克宻须而国于岐渭之间克崇然后渉渭作都于丰其地既广其所服从之国亦众然其政犹止行于西南未能及于东北至虞芮质成则东北既集矣】文王蹶【音愧】厥生【何楷日生是兴起之义陈啓源曰蹶生与初生意相首尾周家王业太王始之而渐兴文王动之而益大正见文王之兴本于太王与序义合】予曰有疏附予曰有先【去声】后【去声读如户】予曰有奔奏【音走读宗五反音祖】予曰有御侮【集传解疏附四句全用传四予字皆属诗人自言东莱云虞芮质成则道化大行矣文王惧无以致之也予曰有附疏云云言我无以致此是皆诸臣之力德盛而不居也此説亦通】
　　序緜文王之兴本由太王也
　　朱子曰此亦周公戒成王之诗追述太王始迁岐周以开王业文王因之而受天命也
　　首章二章言太王自豳迁岐周之事四章至七章详定民居次筑宗庙宫室立门社之事八章言由太王至文王而昆夷始服末章言文王受命之事归功四友是章末波澜
　　緜九章章六句
　　芃芃棫朴【音卜○笺白桵相朴属而生者枝条芃芃然疏释木云朴枹也孙炎曰朴属丛生谓之枹】薪之醮【音酉】之【严缉积以待其干而用之○疏棫木丛生喻贤人众多薪醮喻引而置之于位】济济辟【音璧】王左右趣【读此苟反奏上声】之【美文王用才不遗微小人皆趋而事之】○济济辟王左右奉璋【疏祭之用瓒惟灌为然祭统云君执圭瓒祼尸大宗伯执璋瓒亚祼小宰云凡祭祀赞祼将之事是助行祼事非独一人曹氏曰璋以为瓒柄所以祼也周礼玉人祼圭尺有二寸有瓒而璋则半之故曰半圭沈括曰璋者圭之半体合之则成圭象左右之臣合体一心趋向乎王也】奉璋峩峩髦士攸宜【读音俄○笺奉璋之仪峩峩然故今俊士之所宜】○淠【音譬】彼泾舟烝徒楫之【笺淠淠然泾水中之舟众徒以楫櫂之】周王于迈【何楷曰谓有所征往如伐崇伐须宻之类按宻国在今泾州灵台县西文王伐宻必道由泾水则泾舟虽兴亦赋实事也】六师及之【陈氏曰六师及之言不待戒命而至】○倬彼云汉为章于天【读如吞○苏传天之苍苍岂自有章哉亦有云汉以为之章耳欧阳义云汉在上为天之文章犹贤人在朝为国之光采】周王寿考遐不作人【文王久道化成岂不遐远哉其作人乎遐用毛义朱传云与何通】○追【音堆○传追雕也】琢【金曰雕玉曰琢】其章金玉其相【质也王氏曰文王作人外则使有章内则使有质邓元锡日金玉微追琢不章以兴俊髦微教化不成按追琢即追琢此金玉也必追琢之焕发其章而后显其为良金美玉之质此王荆公説王肃云以兴文王圣德其文如追琢矣其质如金玉矣亦通集传分三至矣不可从】勉勉我王纲纪四方【疏纲者网之大绳纪者别理丝缕以喻为政有举大纲者有理细事者】
　　序棫朴文王能官人也
　　王志长曰首章言文王得人之助次章言助祭得人三章言师行得人国之大事在祀与戎故二者举重而言也然一代之才天生之必君成之四五章遂推文王造就人才之本云汉为章言其规模之广大追琢金玉言其陶冶之精纯而总归于我王之勉勉棫朴之勉勉作人之本也文王之亹亹思皇之本也思齐之无斁誉髦之本也葢造就人才非德之盛者不能也○祭祀军旅才皆可用见文王之能官人而人皆趋向之也云汉自然之章也追之章与自然之章相成而勉勉之纲纪乃其所以夀考作人者也棫朴五章章四句
　　瞻彼旱【传旱山名也曹氏曰按地理志汉中南郑县有旱山沱水所出东北入防防古文汉字旱山在梁州之境与汉广相近故取以为兴焉】麓榛楛【音戸】济济【上声○吕记榛楛喻君子榛楛得麓而茂盛喻君子承先祖而受福郝敬曰榛可以供笾楛可以为矢文武之才以比圣德】岂弟君子干禄岂弟【岂弟而福禄随之则其干禄也以岂弟矣陈氏曰周家世以乐易为德故其子孙之求福也亦遵是乐易而已○国语引此章云旱麓之榛楛殖故君子得以乐易干禄焉毛传依此为义然未必诗人发兴之防故朱传吕记皆不从】○瑟【笺瑟洁鲜貎朱云缜宻】彼玉瓒【才旱反音赞○瓒勺也疏玉瓒盛鬯酒之噐以圭为柄黄金为勺而有鼻口酒从中流出故曰黄金所以饰流鬯也玉人云祼圭尺有二寸有瓒以祀宗庙典瑞注引汉礼瓒槃大五升口径八寸下有槃口径一尺则瓒如勺为槃以盛之也】黄流在中【按毛谓以黄金为勺流出而照见其黄郑谓和以郁金草故在中流动而黄当两存之金色黄郁金草色又黄酒流其中故曰黄流】岂弟君子福禄来降【读呼攻反音烘】○鸢飞戾天【音吞】鱼跃于渊【音因○飞天跃渊皆言自得之意集传引李氏説似以鸢飞喻鱼跃矣王志长曰鸢飞鱼跃以兴因材而笃尽天下智愚贤不肖归之大道此圣人作人之极功】岂弟君子遐不作人○清酒既载【读如即○笺既载言已在尊中也】骍牡既备【读如白】以享以祀【读如亦】以介景福【读如偪】○瑟【笺茂盛貎】彼柞棫民所燎矣【严缉笺谓柞棫所以茂者乃人熂燎除其防草治之使无害不若云民取以供燎不费辞也説文芟草烧之曰燎】岂弟君子神所劳【去声】矣【疏上言祭以助福此言得福之自严缉此柞棫之茂盛其长育者非一日故民得以为燎薪之用犹文王之得福由其祖先之积累也】○莫莫葛藟【音垒】施【音异】于条枚【笺藟延蔓于木之枝榦喻子孙依縁先人之功而起】岂弟君子求福不囘【以岂弟而求福其求福也岂有回邪之行乎严缉表记言得之自是不得自是以听天命遂引此章葢稍有觊幸之心即为囘邪矣】
　　序旱麓受祖也【疏言文王受其祖之业也】周之先祖世修后稷公刘之业大【音泰】王王季申以百福干禄焉
　　郝敬曰文王以圣德承祖考綦隆之业可以王而不王小心恭顺养和平之福以啓后人故曰岂弟君子干禄岂弟诗人可谓善颂而古序曰受祖也笺疏误以诗中君子即太王王季朱子因诋序説为谬皆未深究其旨耳文王以下诸诗义各不同首篇言代商之事故序曰作周次篇言文武之生故序曰文王有德后命武王三篇言迁岐故序曰兴由太王四篇言左右诸臣故序曰能官人五篇言祀神故序曰受祖又歴序祖德而于太王王季借诗中福禄语以推重其功德见文王凝承祖德者厚非以此诗为为太王王季作也笺疏之误并以累序故读诗难读序亦不易也王志长曰前人有治功而后世凉薄不能承受则先烈易隳后稷公刘太王王季之业非文王不能载也故曰受祖也○按后序干禄百福语不成文郑氏以诗中岂弟君子为太王王季毛传本无此説疑后序毛所未见也【此东莱説华谷同】朱传解君子为文王得之朱子又云诗中有享祀神劳等语或受厘之乐歌吕记以旱麓榛楛起兴言文王承前人积累而兴所谓受祖也次章申干禄之义王季受圭瓒之赐【孔丛子子思曰殷王帝乙之时王季以九命作伯于西受圭瓒秬鬯之赐竹书纪年文丁十一年周公季歴伐翳徒之戎获其三大夫王赐之圭瓒秬鬯】而文王因之亦受祖也三章言文王作人之盛至于如鸢飞鱼跃非积累薰陶之久不能亦所谓受祖也清酒三章皆言受福于神之事○林属于山为麓承山之气者也其山髙大则麓之得其气也深厚其气深厚故草木盛长旱麓之榛楛众多惟得山气厚也山喻祖先麓喻子孙榛楛喻福禄也【此华谷説】玉瓒黄流言主祭之事赋中有兴意集传所谓见宝器不荐夫亵味而黄流不注于瓦缶则知盛德必享夫福禄而福泽不降于淫人是也鸢飞戾天鱼跃于渊犹韩愈所谓鱼川泳而鸟云飞上下自然各得其所也周家作人其气象如此【此颍濵説】言作人而即以助福得福继之葢祖先遗子孙之业莫大于人才【此东莱説】子孙善承其道则百福集矣求福不囘与首章干禄岂弟应句法畧同
　　旱麓六章章四句
　　思齐【音斋】大【音防】任文王之母【音某古音考音米】思媚周姜【太姜太王之妃文王祖母也】京室之妇【音阜古音考音喜○王氏曰齐者母道也媚者妇道也为人母尽母道为人妇尽妇道者太任也】太姒嗣徽音则百斯男【读尼心反音近吟古音考音宁】○惠于宗公【传疏训宗庙先公集传从之张氏曰未追王故称公郑云大臣也与晋语胥臣引诗合但下二语即言神从传疏为正】神罔时怨神罔时恫【音通】刑于寡妻【寡妻毛云嫡妻郑云寡有之妻言徳也集传用苏説训寡小君诗人于此不应代为谦辞○吕记德至鬼神无怨恫然后可以刑于寡妻】至于兄弟以御【当读如字】于家邦【读卜工反音崩古音考音崩○説文御使马也愚谓此御即御车之御郑云治也邦家之众犹车马然整齐之调适之所以御也硕人疏述毛云治民如御马之执辔使之成文章如织组然以御者执辔于此使马骋于彼织组者总纰于此而成文于彼皆动于近成于远也此御于家邦之説也毛于此读迓训迎非是朱子注孟子从郑笺诗传却从毛殊不可解】○雝雝在宫肃肃在庙不显亦临无射【音亦】亦保【此无射旧注作斁解按淮南子天文训引月令律中无射高诱注云射出也九月阳气收藏不复出也诗言虽不颐着而常若监临虽无散越而犹加保守如此説似胜】○肆戎疾【大难】不殄烈假【大也】不瑕不闻亦式不谏亦入【此章殄瑕二字集传无叶未详○亦式亦入文德之见于事者如此此章集传解极明】○肆成人有德小子有造【严缉王制云顺先王诗书礼乐以造士谓造成之也】古之人【就作诗之时言之则文王为古人矣许氏曰典谟作于虞夏其称尧舜禹皐已曰稽古则此诗追述文王以为古之人复何疑哉】无斁【音亦】誉髦斯士【此章斁与德叶乃隔句用韵次句末句集传无叶亦未详顾炎武曰此与上章俱无韵】
　　序思齐文王所以圣也【笺言非但天性德有所由成】
　　郝敬曰母圣妻贤圣人之遇而其所以圣不在此无斁者乃其所以圣也无斁则纯纯一不已文王之所以为文也二南之化始于宫闱孚于祖考逹于家邦故首章言母妻之贤和敬蔼于壸内其培植者深也二章言宗公之惠和敬孚于鬼神其感通者远也三章言德纯肃雝遭大难而不变四章言功妙神化开来学而作人此孰非造端于齐媚之徽音而醖酿于肃雝之无斁者故论文德之纯无若思齐此序谓之所以圣也王志长曰若如旧解似文王之圣都赖家庭况周姜太任旱麓受祖之説已包举在内太姒妇德方以为文王刑于之效奈何亦指为文王之所以圣乎如郝仲舆説可以无弊○首章言文王之圣本于太任之贤而太姒嗣之则化成于内次章详文德之孚格神人而临保式入则文王之所以圣也终言誉髦斯士则化成乎天下矣即前诗遐不作人意思齐五章二章章六句三章章四句【郑氏作四章章六句诸本皆从毛氏】
　　皇矣上帝临下有赫【读黒各反音郝】监观四方求民之莫【笺求民之定谓所归往也按孟子定于一】维此二国【夏商】其政不获【读音镬○疏夏殷二国之政不得于民心诗意主于纣耳以桀亦亡夏其恶相等故配而言之犹崧高之美申伯而及甫侯也】维彼四国【四方之国】爰究爰度【音铎】上帝耆【吕记巨夷反音奇刘瑾曰耆释文音鳍集传训为致则当音指读如耆定尔功之耆】之憎【当作増】其式廓乃眷西顾此维与宅【读如铎○与太王以岐周之地而宅之】○作之屏【去声】之其菑【音缁○菑木立死者荀子周公身如断菑】其翳【音壹○翳木倒地者其枝叶蔽塞】修之平之其灌【木丛生】其栵【音例○尔雅栵栭注云子如小栗陆玑疏叶如榆训行生者乃程传之説】啓之辟【音辟】之其柽【吕记敕贞反音称○赤茎小杨也】其椐【音居○节中肿即灵夀木】攘之剔之其檿【音揜○山桑】其柘【读都故反音妬○桑类○埤雅作屏至攘剔八者皆刋除之次第葢生聚日繁故刋除林木为作室治田之计耳辅氏曰菑翳则因其死毙而拔去之灌栵则因其丛列而修治之柽椐凡木则芟除之檿柘美材则攘剔之皆顺其理】帝迁明德串【当读古患切音惯与贯通】夷载路【此句难解毛云串习也夷常也按太王迁岐人曰仁人也不可失也从之者如归市故言民贯习其平夷之德来归者在道而不絶也程解苏传吕记俱同此説今从之】天立厥配【程子曰天立厥配言天监其德足以配天而立之使王欧阳义吕记严缉同集传配贤妃谓太姜也】受命既固○帝省其山【岐山】柞棫斯拔【音佩】松柏斯兑帝作邦【天兴周邦】作对【立圣君为已配谓文王也何楷曰作邦即所谓周虽旧邦其命维新作对即上章所云天立厥配也】自大【音防】伯王季【疏由太伯让于王季而文王得起是兴国立君在太伯王季之时也故曰自太伯王季】维此王季因心则友【读如以○真氏曰曰因心者见至情出于天性非有所为而为之也后世汉显宗以东海王疆逊已而友之唐宗以宋王成器逊已而友之其友同而所以友之者则异】则友其兄【读如荒】则笃其庆【读如羌】载锡之光受禄无防【不失先业】奄有四方【王志长曰太伯至德不必言王季俨然得国或嫌过任故诗又原其因心则友之懿着其笃庆锡光之美以见天之所兴王季不得而郤葢圣人之事以顺天时行为正余非所计也○金氏曰横渠尝言殷自中世弃西方之地不顾又昆夷玁狁为患非王季不足当之故帝乙时王季以九命作伯使专征伐九命作伯见孔丛子○此章集传解最精】○维此王季帝度其心【传心能制义曰度疏服防云心能制事使得其宜朱氏曰帝度其心者使之能权也】貊【静也】其德音其德克明【照临四方】克明克类【知类通逹】克长【上声○道德足以先人】克君【政教足以临民】王【去声】此大邦克顺【能使人爱】克比【当音避下同○能使人从愚谓此即比万国亲诸侯之比旧注作比方解故音七集传既更为上下相亲仍从旧音非也】比于文王其德靡悔【读如喜○德盛无可悔之事】既受帝祉施【音异】于孙子【陈啓源曰章首维此王季左传引作文王是也此语毛公无传王肃述毛而解为文王则毛本作文王可知左传引诗后复云近文德矣申言九德为文王之德则传文非误又可知又孔氏疏以韩诗亦作文王三者皆同岂不足信乎郑笺作王季安知非传习之讹愚谓此説极有理惟比于文王句难通然比于不必训至于此句蒙大邦来言文王能顺而比之故国人皆亲比文王也】○帝谓文王【邓元锡曰帝谓文王何也由文王靣稽天若而天亦谆谆然靣命之也】无然畔援【音院○毛云畔道援取】无然歆【心动也】羡【毛云贪羡】诞先登于岸【王氏曰以渉川喻渉难登岸者无难之地程子曰天谓文王无以党比为强无以贪欲而动惟是所先者济天下于险难此谓顺天征伐之道吕记文王虽赫怒用师实出于无心畔援歆羡皆有心者也文王之心与斯民速济于大难而已】宻【季本曰括地志隂宻故城在鹑觚县西其东接县城即古宻国按鹑觚县城在今泾州灵台县西五十里与邠州西界相接葢亦戎翟之国】人不恭敢距大邦侵阮【阮在宻之南界亦近邠国张氏云泾州有共池即此】徂共【音恭】王赫斯怒爰整其旅以按【释文安旦反吕记如字读】徂旅【宻人往共之众○陈啓源曰毛以阮共旅为宻人所侵文王遏之郑以阮徂共为三国名徂旅为徂国之旅至集传之解实本汲冢纪年纪年云帝辛三十二年宻人侵阮西伯率师伐宻三十三年宻人降于周师遂迁于程】以笃于【注疏石经皆有此于字吕记严缉同惟集传无之疑误脱】周祜以对于天下【读音户】○依其在京【读音姜○吕记用兵必有根本之地文王驻兵周京以为三军之镇故曰依其在京】侵自阮疆【严缉侵自阮疆言却自阮疆而侵宻句法犹春秋书公至自晋】陟我高冈无矢我陵我陵我阿无饮我泉我泉我池【读如驼○文王师至其地故内之而称我也杨氏曰圣人一视天下无彼我之异陵阿泉池皆视之犹我也葢戒其军士不为暴扰之辞陈啓源曰无矢无饮言敌人畏避无敢我当耳杨中立以为戒辑军士语近凿夫陈师饮泉出兵之常事何得禁之哉】度其鲜【毛引尔雅释山云小山别大山曰鲜郑引尔雅释诂云善也二解不同皆音息浅反】原【何楷曰周书和寤解云王乃出图商至于鲜原孔晁以鲜原为近岐周之地度其鲜原文王因宻人既服班师而归道经于此也】居岐之阳【疏文王以民归益众乃迁居要所太王初迁已在岐山此云居岐之阳是去旧都不远也周书称文王在程作程寤程典皇甫谧云文王徙都于程葢谓此也知此非丰者以此居岐之阳丰则岐之东南三百里耳】在渭之将【侧也】万邦之方【传则也笺犹向也】下民之王【疏背山跨水营建国都乃为万邦之所法则下民之所归往季本曰旧説以度鲜原居岐阳为徙都程邑则于上文伐宻事不连属而又不言迁程之详窃意太王迁岐已歴三世岂可轻议迁都虽民归渐众自宜就野受廛何必并国邑迁之而况岐阳渭将非远在故都之外者乎观文王有声诗歴叙文武丰镐之迁而不及于程则迁程之説未可深信考史记亦无迁程之事惟逸周书称王宅程三年遭大荒而迁丰葢傅防也后儒因以程为汉扶风安陵即今咸阳又或以程为毕郢之郢皆臆説耳按此説极近理并录之】○帝谓文王予怀明德不大声以色不长【严缉读上声】夏以革【吕记声与色谓声音与笑貎也夏与革谓侈大与变革也不大声与色则不事外饰矣不长夏与革则不纵私意矣无外饰无私意此明德之实也】不识不知【不作聪明】顺帝之则【季本曰将举伐崇之事先言其喜怒之合于天而无私也】帝谓文王询尔仇方【按仇方集传训讐国本之郑笺葢谓与民为讐之国也若云讐已则文王伐崇乃修怨之师矣又按毛云仇匹也仇方谓匹已之与国如秦誓所云友邦也文王为西伯其连属之国必多自郑训怨耦曰仇因以崇侯虎当之不若从毛为当】同尔兄弟【谓同姓之国】以尔钩援与尔临冲【陈祥道曰临车高冲车大高则可以临下大则可以突前楚子使解扬登巢车以告宋人葢临车之类也孙武子曰攻城之法修其轒輼葢冲车之类也】以伐崇墉【顾梦麟日同尔二句无韵宜直贯崇墉四句为一连】○临冲闲闲崇墉言言【高大】执讯连连攸馘【音虢】安安【读户肩反音古音考音烟】是类【出师祭天】是祃【音骂○季本曰祃军行之祭如今祭六纛之神集传谓祭黄帝及蚩尤此説本周礼肆师注窃意黄帝圣人也蚩尤逆臣而可与并祭乎郑氏于王制言祃固谓其礼亦亡而妄取一説为证其失甚矣陈啓源曰肆师注云其神葢蚩尤或曰黄帝葢者疑辞或曰者兼存异説也从不言并祭并祭者后儒之误耳愚按史高帝纪亦有祭黄帝及蚩尤于沛廷语集传葢据之未及深考肆师注也】是致是附【集传解致附本王荆公説】四方以无侮临冲茀茀【音弗】崇墉仡仡【音屹】是伐是肆【伐撃刺肆犯突】是絶是忽【絶之使救援不通忽则遂灭其国】四方以无拂【集传解此章极明】
　　序皇矣美周也天监代殷莫若周周世世修德莫若文王
　　疏此实文王之诗而言美周者以经有太伯王季之事故言周以广之
　　首章二章言天命太王郑笺指文王亦是但于次章作之屏之等句难通太王当殷高宗祖甲之时王室方大竞岂有西顾与宅之理此是后人追言犹颂言时维太王实始翦商也耆憎式廓朱传载或説较郑笺为长言四国中有防心治理度量民瘼者帝心即耆定焉而増大其疆宇惟太王可以当此耳作之屏之八句颂所云天作高山太王荒之也帝迁二句颂所云彼徂矣岐有夷之行也此本太王迁岐时事郑笺谬作昆夷朱子遂引混夷駾矣为证不知此在文王时不可言太王也此章既主太王则厥配指太姜何疑郑氏以为太姒亦非也三章言天命王季继太王而啓文王也作邦作对又当从郑笺即以文王言之追遡太伯王季者太伯让于王季而后文王起也四章当是详文王之德此诗之序専重文王不应略文德而遽及其武功从左传説可也五章六章言天命文王伐宻七章八章言天命文王伐崇依其在京侵自阮疆依慿也言文王先驻兵国都为三军声援【此东莱説】然后出兵自阮疆以侵宻也陟我高冈军行右背山陵必依山而止也既略定宻地即徙都于程【一作郢即毕郢】所以处归附之众也钩援临冲攻城之具讯馘伐肆杀敌之功崇侯党纣故服之视宻为难也左传言文王修德崇人因垒而降葢知战不胜然后降尔【刘瑾曰文王伐宻伐崇讨罪而已初非贪其土地故诗人皆以帝命发之○按崇国复见左传宣元年葢文王徙其君而复封之】
　　万时华曰緜诗意在叙王业艰难之由故详在太王迁岐而以文王为余波此诗意在叙王业盛大之由故详在文王伐宻伐崇而以太王王季为缘起皇矣八章章十二句
　　经始灵【陈啓源曰三灵字本以文王之德言郑云文王化行似神之精明説苑云积爱为仁积仁为灵是也苏传训灵为善亦是集传云如神灵所为则专从不终日取义】台【叶田饴反音题○周本纪文王作灵台于时年九十六疏含神雾云作邑于丰起灵台易干凿度亦云伐崇作灵台是灵台在丰邑之都也左传秦获晋侯归舍诸灵台杜预注在京兆鄠县周之故台也三辅黄图灵台在长安北四十里高二十丈周一百二十歩居丰水东吕记文王之作台止于望氛防观民俗因以疏瀹精神节宣劳逸葢一张一弛无非事也】经之营之【刘氏曰经谓度其规模营谓定其基址】庶民攻之不日【笺不日谓不设期日而成之国语注不程课以时日也】成之经始勿亟庶民子来【读如力】○王在灵囿【读如郁】麀鹿攸伏麀鹿濯濯白鸟翯翯【音鹤】王在灵沼【读如灼】于【音乌】牣鱼跃【疏郑驳异义云于台下为囿沼真氏曰鹿之在囿如在山林鱼之在沼如在江湖文王之德及飞潜各安其所也】○虡【音巨】业【虡钟鼓之柎柎足也横曰栒植曰簴业者栒大板之饰栒与簨同音笋何楷曰虡即下鼖鼔之虡】维枞【音匆○枞者崇牙之峻峙貎】贲【音焚与鼖同】鼓维镛【音庸○大钟也】于【郑如字释文音乌】论【音伦】鼓钟【郑云论之言伦也本乐记论伦无患苏传论讲也讲求钟鼓之度○毛甡曰乐记论伦无患谓论其伦也使以论为伦则曰伦伦可乎乐记又曰使其声足乐而不流使其文足论而不息葢乐本有论文论伦之理故曰于哉可论者此鼓钟也何楷曰钟师掌金奏必以鼔倡之鼔师掌六鼓必以四金和之此正有义可论言鼔钟则八音皆举之矣】于乐【音洛】辟【音璧】廱【疏璧体圆而内有孔此水亦圆而内有地如璧然以水绕丘所以节约观者令在外陈祥道曰璧廱外圆内方明德当圆行当方其制始自文王后遂以为天子之学名○此章述文王既游囿沼遂于辟廱作乐之事】○于论鼓钟于乐辟廱鼍鼓【鼍鼓与鼖鼓不同陈晹日鼍鼓其制大以短所以鼔金奏非所以节乐鼔鼍鼔而后蒙瞍始作乐也】逢逢【音蓬】蒙瞍奏公【传公事也集传解二句用东莱一曰官所曰公言作乐于公所】
　　序灵台民始附也文王受命而民乐其有灵德以及鸟兽昆虫焉
　　张子曰民之归周已久序因灵台之诗益见其亲附耳若谓至此始来附则不然如东西南北无思不服非作辟廱而后服也○郝敬曰诗人作是诗以见文王造周功成葢民乐而后君乐民乐君之乐而后见民乐也虽民心归周不自今始而文王之求宁今始观成焉故序曰民始附也
　　笺文王立灵台而知民之乐附立灵沼灵囿而见物类之得所以为声音之道与政通故合乐以详之合乐辟廱羣感于中和之至【按郑氏以辟廱及三灵皆同处在西郊振鹭云于彼西廱故知在西王制云大学在郊故知在西郊也袁准正论云灵台望气之观辟廱大射养老之处】○吕记前二章乐文王有台池鸟兽之乐也后二章乐文王有钟鼓之乐也皆述民乐之辞也或疑序台池苑囿之乐何为忽以辟廱学校入之彼葢未深考三代人君与士大夫甚亲游宴之御征行之扈从无徃而不与俊髦俱焉乐正司业父师司成则乐者固学士之所常也夫岂有二事哉何楷曰辟廱作人论乐兴化乃文王制作之大者故诗人重叠言之灵台四章二章章六句二章章四句【毛郑以此诗为五章章四句朱传如此分章甚协严氏诗缉从之东莱云国语椒举引此诗止于麀鹿攸伏葢全举前二章之文也若以首章为章六句则椒举所引末二句在他章矣然则章句其传甚逺未易以意改也按此説虽有据然以文义言之断当从朱】
　　下武【按毛云武继也郑云下犹后也后人能继先祖者惟有周最大集传不用其解云下义未详又引或説下当作文然文王在下文三后数内为武王所配而首句先并提文武岂文章之体乎或曰下当作大武王以武功定天下故曰大武古文大与下形相似此説近之吕记武王一戎衣天下大定其乐曰大武故言周王业之成必曰武焉】维周世有哲王三后在天王配于京【音姜】○王配于京世德作求永言配命成王之孚【读如浮○陈氏曰三后之孚着于民久矣至武王配天然后成王者之信】○成王之孚下土之式永言孝思孝思维则【维则毛云则其先人也集传解为民之法则葢用李氏之説似与下土之式复出】○媚兹一人应侯顺德【张氏曰惟孝思维则故应之亦维以顺德聚顺在家效顺在国也】永言孝思昭哉嗣服【读如白】○昭兹来许【当读如虎○来来世也陈氏曰许语助吕严皆用之】绳其祖武于【郝音乌】万斯年受天之祜○受天之祜四方来贺于万斯年不遐有佐【疏岂不逺有佐助乎吕记不遐有佐者四方皆来佐助虽万年不以为逺也】
　　序下武继文也武王有圣德复受天命能昭先人之功焉
　　王志长曰文王有声曰继伐则此言继文者非继文王也继三后之文德也太王王季文王功德虽大然世守臣节文王服事尤谨至武王肆伐清明三后规模尽变恐后世疑其有戾于祖父在天之灵故此诗歴言继文之美曰王配于京曰世德作求曰考思维则曰昭哉嗣服曰绳其祖武详言武王代商正其善继善述与三后之恪守臣节无悖故继伐者武王救世之事而继文者武王逹孝之心二诗之意互备而著者也○周家三后之绪继于武王武王成信于天下以孝思为本顺德者孝也二章三章四章皆详言首章之义五章六章又言武王之道足以福及后人下武六章章四句
　　文王有声遹【音聿○郑云遹述也即康诰只遹之遹】骏有声遹求厥宁遹观厥成文王烝【毛云烝君也】哉【苏传文王之所以有声者能述而大其先人之声耳凡求其所以安观其所以成无非述之者此文王之所以为君也】○文王受命有此武功既伐于崇作邑于丰【季本曰崇国即今鄠县丰地在鄠县杜陵西南括地志云周丰宫在鄠县东二十五里○疏武功非独伐崇所伐邦耆宻须昆夷之属皆是也别言伐崇者以其功最大其伐最后故特举之为作邑张本言功成乃作邑也季本曰文王既灭崇则拓地渐广而其民未驯宜亲抚治之故徙都焉】文王烝哉○筑城伊淢【音洫○冯复京曰淢毛训成沟郑据周礼匠人云方十里为成淢其沟也广深各八尺其意本谓文王筑城惟在一成之洫洫内十里丰邑亦十里与之相匹耳朱传改成沟为城沟城沟岂可限八尺引匠人文为失据矣】作丰伊匹【陈氏曰匹称也作丰之制不为侈大惟其称而已】匪棘【急也】其欲遹追来孝【读许六反音旭元熊朋来曰此章匪棘其欲自有礼记匪革其犹可证乃不改欲字作犹而改孝字音许六反失之矣○吕记本礼噐注云追先人之意而来致其孝严缉用曹氏説云致其方来之孝来者嗣续无乏之意愚谓如此解遹追当略读不若云述追先世以来相传之孝句法更浑成】王后烝哉【此章古音考分二韵与集传不同欲读宥孝读齅存之待攷】○王公【六月以奏肤公传云公功也】伊濯【毛云濯大也本释诂文集传云着明葢因涤濯而转为此训】维丰之垣【音袁○笺文王之功益大作丰邑成之既成又垣之立宫室焉】四方攸同王后维翰王后烝哉○丰水东注维禹之绩四方攸同皇王维辟【音璧○严缉丰水之东注于河者以禹之功也四方之同归周者以武王为天下之君也葢以武王之功配禹皆除害济民也】皇王烝哉【严缉变王后为皇王一綂天下其事又大也】○镐京【后汉地理志周镐京在京兆上林苑中孟康云长安西南有镐池何楷曰武王之迁镐久矣及有天下镐始称京】辟廱【疏笺云于镐京行辟廱之礼谓养老以教孝弟也】自西自东自南自北【周自西土兴近者先被其化后乃渐及于东故曰自西自东文王时化已南行江汉后乃渐及于北故曰自南自北】无思不服【读音白○严缉四方之服已久此言于辟廱之后者教化之深入其心也】皇王烝哉○考卜【笺考犹稽也稽疑之法必契灼龟而卜之】维王宅是镐京【叶音姜】维龟正之【疏龟出吉兆以正定之】武王成之【笺言遂居之以成龟兆之吉】武王烝哉○丰水有芑【毛云草也陆疏孔疏俱不详疑即采芑之芑】武王岂不仕【毛云仕事也疏云丰水犹以润泽生芑菜况武王岂不以泽及后人为事乎诗缉则云仕者官使之也此主树人为説亦通】诒厥孙谋以燕翼子【严缉翼辅翼之也表记引此章郑氏注云燕安辅翼其子按康成注礼本可通及笺诗又云安其敬事之子古人解经不拘一説如此集传从笺其引或説当删长发云丰水乃丰镐所共不得云以贻谋子孙故而不得不迁镐也】武王烝哉序文王有声继伐也武王能广文王之声卒其功伐也【继伐者继文王伐崇之功】
　　吕记序言武王继伐而此诗未尝一及征伐之功何耶定都而无思不服创业而贻厥子孙固非大诰武成之前所能致也诗人之意葢有本末具载精粗兼举者矣亦有言其意而略其事者矣不可以一体求也○王志长曰继伐当为功伐之伐左氏荘二十八年传云且旌君伐杜预注伐功也下武言武王继列圣之德故言继文文王有声言武王继列圣之功故曰继伐德无愧于列圣则知武王无取天下之心功无愧于列圣则知列圣当武王之时亦不能不有天下矣武王之大雅止此二篇可谓精微广大无所不该郑氏因经文有既伐于崇一语遂云文王伐崇而武王伐纣则古序继伐之説不明况纣与崇岂可并言哉
　　前四章详文王迁丰之事首以遹骏发端言述前人之事而益大之也书大传云文王受命三年伐宻须迁程越三年伐崇自程迁丰丰即崇国之地故言作邑于丰而先之以伐崇也筑城二句作丰之制也作丰则规模日广似有急于取天下之心然其意不过述追周家孝德而已其功岂不甚大可为四方之屏翰哉后四章详武王迁镐之事丰镐相去二十五里丰在丰水之西镐在丰水之东此言东注葢据镐京所见也丰水东入河惟禹之功以兴四方同归周惟武之德若如集传解则武王君天下全赖禹功矣镐京既宅首举辟廱之礼养老教士所以悦服四方而成龟兆之占也末遂以丰芑兴人材之盛武王之时多士烝烝其才岂不皆可仕乎【此华谷説】此葢以传及孙谋者而燕安辅翼其子耳孙所该远子则指成王也帝王之爱子孙莫大乎贻之以人材此章严説为长首尾四章称文王武王中四章称王后皇王特变文以成章耳章末各用烝哉结之又诗之一格
　　文王有声八章章五句
　　生民之什
　　厥初生民时维姜嫄【音原读音伦反音银】生民如何克禋克祀【禋祀祀郊禖也】以弗无子【传弗去也去无子求有子也笺弗祓也祓除无子之疾集传叅用毛郑】履帝武敏歆【古本皆歆字为句朱传以履帝武敏为句歆字属下句读故敏叶母鄙反今敏字略断而歆字仍属上读○传帝高辛氏之帝履践武迹敏疾也从帝而见于天将事齐敏也严缉歆感动也何楷白歆即下居歆之歆愚谓此章言帝下两言上帝有别帝者帝喾也上帝者天也敏训拇虽见尔雅不可从】攸介攸止【严缉言若有所介助之有所依止之】载震【娠也】载夙【读相即反音息○夙毛训早严云阙宫弥月不迟谓满十月即生是早也郑训肃戒集传从之】载生载育【读曰逼反音奕古音考音益】时维后稷○诞【诞毛郑训大每章皆以大义起葢叹辞也集传作发语辞本之横渠张子】弥厥月先生如逹【音闼説文本作防他末切】不坼【音拆】不副【孚廹反音拍】无菑【音灾】无害【读音曷】以赫厥灵上帝不宁不康禋祀居然生子【集传解上帝不宁三句胜毛郑】○诞寘之隘巷牛羊腓【音肥】字之【许氏曰六书故云腓胫后肉婴儿不能跂乳牛羊俯呕而乳字之在其腓间故曰腓字】诞寘之平林防伐平林诞寘之寒冰【疏郊禖在鸟至之月其生正值寒冰是在母十月也王氏曰以为适与伐木者防而收之未足为弃故又置之寒氷】鸟覆翼【音异】之【传大鸟来一翼覆之一翼借之】鸟乃去矣【疏人往收取鸟乃飞去】后稷【读去声】矣实覃实訏【疏适始能坐而覃然适始张口而訏然】厥声载路【按集传翼与字为韵下去訏路亦俱一韵平林四句一气贯下而林林冰三字又自为韵参差隔叶章法最变○稷之见弃毛郑以为欲显其异史记以为疑其不祥后儒皆从史记】○诞实匍匐【严音白】克岐克嶷【严音逆○传岐知也嶷识也】以就口食【疏上既言收取后稷此説其长养之事】蓺之荏【音餁】菽【笺戎菽大豆也】荏菽斾斾禾【禾兼稻黍稷】役【传役列也疏云有行列】穟穟【音遂○诗诂穟穗通禾多穗也】麻【麻子可食故序麦之先】麦幪幪【莫孔反防上声】瓞【瓞可以佐食故附五谷之末】唪唪【音蚌】○诞后稷之穑有相【去声】之道【读如饾○笺有见助之道谓若神助之力此解胜集传】茀【治也】厥丰草【读如凑】种【去声】之黄茂【陈啓源曰传云黄嘉谷也茂美也上言谷种之嘉疏以黍稷色黄当之下言其美盛二字各一义苏氏云黄茂嘉谷也则并为一义集传从之】实方【笺苗生齐等严缉大田方皁与坚好文连是成熟时故以方为孚甲始生此在种褎之前是苖初生时故以方为齐等】实苞【读音防○尔雅注丛生曰苞】实种【上声○笺苖生不杂严缉前言种之黄茂已是择种此言于方苞之后故为生不杂也】实褎【疏禾长之貎】实发【发管】实秀【成穗】实坚实好【读如吼○郝敬曰坚谷渐满也好无灾害也】实頴实栗【頴者垂末栗者不秕左传云嘉栗旨酒是栗为谷熟也】即有邰【音台】家室【杜预曰始平武功县斄城是古邰国司马贞曰邰古今字国后稷于母家以显姜嫄之烈○此章是后稷已为农师而教民之事】○诞降嘉种【疏后稷能于稼穑上天乃下善谷之种与之使得种以祭祀】维秬【音巨】维秠【音痞○疏郭璞云秬黑黍总名柸则黒黍之中一稃二米者】维穈【音门】维芑【疏郭璞云穈今赤粱粟芑今白粱粟】恒【音亘○毛训徧也当作亘】之秬秠是获是亩【读如米】恒之穈芑是任【音壬】是负【读扶委反音尾】以归肇祀【毛郑谓后稷郊祀集传不从李氏董氏皆有辨刘瑾曰后稷得国而始主祭则宗庙羣神之祀皆始此也】○诞我祀如何【承肇祀而问其如何下乃详言祀事】或舂或揄【音由○説文揄引也引之出臼】或簸【毛云簸糠】或蹂【毛云蹂黍疏蹂践其谷复舂之】释【説文释渍米从米从睾今从釆误】之叟叟【音搜】烝之浮浮载谋载惟【笺诹谋其日思惟其礼刘氏曰载谋谓卜日择士也载惟谓致斋涤虑也】取萧【蒿也】祭脂【膟膋】取羝【牡羊】以軷【音钹又读蒲昧反音佩○軷道祭也严缉内言焫萧外言羝軷则羣祀皆举何楷曰軷祭有二有出行之軷有冬祀行之軷据此章末云以兴嗣岁当主冬祭行言之】载燔载烈【如字又读力制反音例笺燔烈其肉为尸羞严缉燔烈兼宗庙軷祭葢庙与軷祭皆有尸所以为尸羞也】以兴嗣岁【读音雪乂如字○疏欲以兴起来岁使之继嗣往岁而恒得丰年也】○卭【音昂○卭主时王而言】盛【音成】于豆于豆【木日豆荐葅醢】于登【瓦曰登盛太羹】其香始升上帝居歆胡臭亶时【笺胡芳臭之诚得其时乎美之也士冠礼嘉荐亶时】后稷肇祀庶无罪悔【叶上声】以迄【音肸】于今【此章前四句以登升歆为韵后四句以时祀悔为韵末句今字仍上与登升歆叶与平林章例同○后稷肇祀郑笺述毛以为后稷祀上帝于郊其注表记则云后人祀后稷于郊以配天庶几无罪悔乎福禄传世乃至于今集传全用彼注之説严缉后稷封邰而祀宗庙天心眷之久矣子孙世修其业不敢失坠以获罪于天遂至今日得成王业而郊祀天之歆飨葢在此耳○无罪悔以后世子孙言集传引曾南丰説得之以迄于今与起厥初生民遥相呼应】
　　序生民尊祖也后稷生于姜嫄文武之功起于后稷故推以配天焉【疏礼记称万物本乎天人本于祖俱为其祖可以相配故王者皆以其祖配天】此诗叙后稷功德以明配天之由非郊祀后稷之乐歌也郊祀乐歌则周颂思文是颂主严肃其辞简故于此详之首章原后稷之所以生下数章俱述后稷之事六章七章言其以功封邰始为宗庙羣神之祀末章则言子孙始郊天尊后稷以作配也此诗帝武敏歆攸介攸止即閟宫所云上帝是依岂有形迹之可求哉【此华谷説】巨迹之説出列子【列子后稷生乎巨迹】司马迁好奇而载之康成信防纬傅防是説遂谓姜嫄无人道而生子诞莫甚焉【姚舜牧曰姜嫄生后稷特异以恠而弃之不必以无父神其説也若如郑氏解拇乃足大指耳若何歆歆如有人道之感哉敏歆为拇指歆动则下云载震者又是何物此不经之谈朱子郤信之殆不可晓】又祭法云周人禘喾而郊稷家语世本大戴礼史记俱云姜嫄为帝喾妃无可疑者康成据命歴序云帝喾传十世尧非喾子稷年又少于尧姜嫄不得配帝喾故云高辛氏世妃谓后世子孙之妃也其説亦非可从皆当以毛传为正姜嫄于从帝郊禖之时若有神灵歆格感而怀妊此于事理固有之稷之见弃以不坼副无菑害苏明允谓如郑伯寤生惊姜氏遂恶之之类牛羊腓字寒冰覆翼如若敖之弃于莵乳之昆莫之弃野鸟衔肉饲之之类伟人之生固有默佑者何疑于后稷哉
　　生民八章四章章十句四章章八句【毛本第三章八句第四章十句朱传以第三章为十句第四章为八句则去訏路音韵谐叶声载路文势亦通贯又七章以前每章之首皆有诞字当从之无疑】
　　敦【音团】彼行苇【敦聚也敦敦然行道之苇】牛羊勿践履方苞方体【张氏曰苞丛生以喻兄弟体干也】维叶泥泥【音祢】戚戚兄弟莫远具尔【迩同○笺俱揖而进之疏云进之令自近也】或肆之筵或授之几【刘氏曰肆之筵所以行燕礼也授之几者优尊也】○肆筵设席【周礼注筵亦席也铺陈曰筵借之曰席説文筵作席】授几有缉御【读如迓○陈氏曰非特肆筵而已又设重席非特授几而已又有侍御续代之人以待兄弟之老者李氏云缉御即所云更仆】或献或酢洗爵奠斝【音假○疏斝者爵也爵是总称客受醻爵而奠之不举在旅酬之前】醓【音嗿嗿音疃】醢【音海○疏醢肉汁也用肉为醢特有多汁者故以醓为名醢人云朝事之豆非葅醓醢是也】以荐【读即略反音爵】或燔或炙【读如灼】嘉殽脾臄【其虐反音噱○通俗文口上肉曰臄疏燔炙是正以脾与臄为加助故谓之嘉】或歌【比于琴瑟】或咢【音岳○咢徒撃鼓也集传解歌咢用毛何楷曰歌在旅酬之后即仪礼工歌鹿鸣诸诗笙奏南陔诸诗时也咢在释获之后即仪礼乐正命曰不鼔不释奏貍首以射时也鼔者射之鼓节也此语已包下章射事言之见古诗章法错综处】○敦【音雕雕通畵也】弓【何楷曰雕弓既天子之弓不应賔得并用考鲁大弓公羊传以为弓绣质陈祥道云绣其弣也弣者把中也意天子之弓竟体畵之天子以下但绣畵其弣亦谓之雕弓耳】既坚【读古音反音斤】四鍭【音侯】既钧【四矢皆轻重钧亭详集传】舍矢既均序賔以贤【读如形○下云曽孙维主对主而言则皆賔也郑云序贤谓以射中多少为次第】敦弓既句【音姤彀通或曰当读古侯反与下鍭叶】既挟四鍭四鍭如树序賔以不侮【笺不侮者敬也其人敬于礼则射多中吕记四鍭既钧槩言射者故继之曰序賔以贤四鍭如树专言胜者故继之曰序賔以不侮贤其能不侮其德也】○曾孙维主【埤雅周官王燕则膳夫为献主臣莫敢与君抗礼今云曾孙维主则以尊事黄耉所以为厚也】酒醴维醹【音乳】酌以大斗【疏大斗长三尺言其柄也汉礼器注勺五升径六寸长三尺此葢从大器挹之于樽用此勺也】以祈【疏祈求也求善言而报养之】黄耉【杨旭曰集传主叶当口去今音太远遂转叶醹字以从之下斗耉之本谐者反改叶他韵似不可解郝本四字俱读本音为是当从之○严缉祈黄耉谓乞言也古者燕饮于旅也语必求诲言于老成人不徒为燕乐也】黄耉台背【读必墨反音百○释名九十曰鲐背或曰黄耉】以引以翼夀考维祺以介景福【读如偪○笺养老之礼在前引之在防翼之养老人而得吉所以助大福也吕记上言成王厚酒醴以酌黄耉下言黄耉相导左右成王庶其登夀祺而介景福也】
　　序行苇忠厚也周家忠厚仁及草木故能内睦九族尊事黄耉养老乞言以成其福禄焉
　　疏此成王时诗则美成王矣不言成王者欲见先世皆然故言周家以广之辨説此诗章句甚明序不知比兴之体与全诗之意而碎读之但见勿践行苇便谓仁及草木但见戚戚兄弟便谓亲睦九族但见以祈黄耉便谓养老乞言但见介尔景福便谓成其福禄随文生义无复伦理○周道亲亲故序以忠厚括之自周家忠厚以下东莱云意是讲师附益王志长曰孔子曰断一树杀一兽不以其时非孝也行苇之谓也君子敬其亲无往而不敬也爱其亲无往而不爱也敬爱及于行苇者可以治天下矣篇中言养老言燕兄弟孝之推也故敦彼行苇牛羊勿践履兴之兼赋者也周家忠厚以下捡括诗中语以发明首句忠厚之意与经正合而朱子以为不知比兴之体东莱亦以为讲师附益之辞余窃谓不然
　　集传此祭毕而燕父兄耆老之诗【祭必于庙燕必于寝】○郑笺谓周先王将养老先与羣臣行射礼择可与者以为賔大礼将祭而射是为大射大射则先择士未闻养老亦然也王肃以此为燕射良是【东莱主此説】第燕射于旅酬后为之而此设文于曾孙维主之上故孔氏疑其先燕射而后酌酒不知次章即云爵斝献酢独非酌酒乎序賔以贤序賔以不侮【賔即父兄耆老】亦必有祈爵之礼明矣今按仪礼燕射如乡射礼射虽毕而饮未终举觯无算爵献醻尚多故言酌大斗夀黄耉于既射之后【此东莱説】郝仲舆疑诗中絶无祭祀语以朱传祭毕而燕为非以今考之周先王射必有祭冬官祭侯是也【考工记将射有祭侯之礼其辞云抗而射女强饮强食诒女曾孙诸侯百福】燕射亦有祭賔筵次章烝衎烈祖是也况四章言曾孙维主曽孙非主祭之称乎但诗意重在燕亲故语不详及耳酌大斗祈黄耉朱传不用序説引古器物欵识以为颂祷之辞然攷王制云凡养老有虞氏以燕礼夏后氏以飨礼殷人以食礼周人修而兼用之然则燕饫时固当行养老之礼矣养老则乞言矣前章筵几缉御正为黄耉而设诗序当从甚明【陈啓源曰曽孙维主以下是言养老之事故以引以翼毛郑以为成王之事黄耉吕严以为黄耉之辅成王义皆可通若指此为颂祷之辞则黄耉特虚称耳引翼之者谁又谁所引翼者乎】
　　行苇四章章八句【此诗毛公本七章二章章六句五章章四句郑八章章四句朱子云毛首章以四句兴二句不成文理二章又不协韵郑首章有起兴而无所兴皆误今正之如此东莱则云文义当从毛氏首章以行苇兴兄弟宜六句二章言陈设宜四句三章言燕乐宜六句后四章不可増损毛郑所同今按毛氏分章固为得体而以音韵之协言之则朱传为优大抵朱子所分章句皆不容易但此诗讥毛郑分章之误则不然长发云诗之兴体无定以少兴多者类有之亦有以多兴少者凯风之首章小雅谷风之末章小宛之三章是也有全用兴者蒹葭衡门鹤鸣之类是也朱子摘毛以四句兴二句郑有兴无赋何以服先儒之心况行苇首四句毛郑未尝以为兴乎】
　　既醉以酒既饱以德【诗两言既毛云既者尽其礼终其事也礼谓旅醻之属事谓施惠先后及归爼之属○醉酒言旅酬无算爵之后饱德者燕接之间恩意充足】君子万年介尔景福【读如偪】○既醉以酒尔殽既将君子万年介尔昭明【音芒○天既锡之以夀考又助之以光明之德则受福无穷也】○昭明有融【左传云明而未融是融为昭之盛也】高朗令终令终有俶【尺六反音畜】公尸【公尸注疏未详按白虎通引曾子问曰王者宗庙以郷为尸射以公为偶礼记疏云天子必取孙列之诸侯入为卿大夫者为尸故曰公尸葢以诸侯称公也朱传不用其説东莱曰周之追王止于太王则宗庙之祭尸之尊者乃公尸也与朱传合何楷曰如吕説当于诸祖中举其最尊者乃后稷之尸也周祭旅酬六尸先儒谓后稷之尸发爵不受旅是也】嘉告【叶沽沃反音鹄○以善言告之即嘏辞】○其告维何笾豆静嘉【读音歌○吕记静嘉言洁清而新美】朋友攸摄【刘瑾曰将祭之先筮其臣之吉者戒之使之助祭为祼献之事曰賔客曰朋友皆尊之之辞所以重祭也摄佐也】摄以威仪【读如俄○疏摄者收敛之言各自收敛以相佐助为威仪之事祭綂所谓济济漆漆也】○威仪孔时君子有孝子【集传以孝子为主人嗣子故引仪礼祭终举奠为説按文主世子其登馂献受爵皆以上嗣上嗣适子之长者陈啓源曰君子有孝子郑笺指羣臣葢求合序説然通篇君子皆成王不应独异朱传吕记皆指嗣子言恐与下三章説祚孙子复出惟严缉云威仪甚得其宜者由成王有孝子之行以先之也上承朋友下起不匮甚合】孝子不匮永锡尔类【传匮竭类善也疏云以孝道转相教化无有匮竭则天长赐王以善道也笺孝行无竭时长以与汝之族类言广孝于天下也与左传頴考叔纯孝也施及荘公意合集传解类字从毛】○其类维何室家之壸【音悃○何楷曰説文壸宫中道室家之壸言锡类之孝近在宫壸间以其由内而感乎外也国语壸也者广裕人民之谓也殆不可晓】君子万年永锡祚【音孕】○其维何天被【音备】尔禄君子万年景命有仆【疏仆御必附近于人故传训仆为附】○其仆维何厘【予也】尔女士厘尔女士从以孙子
　　序既醉大【音泰】平也醉酒饱德人有士君子之行焉朝野清宁无事而后祭祀以时燕享以礼故序曰太平也○或疑人有士君子之行止是四章下二语括诗义不全愚谓此语合与祭之人言之朋友攸摄摄以威仪锡以贤臣也永锡祚锡以贤子孙也厘尔女士锡以淑配也无一人不可以当神嘏者此太平之极也
　　苏传成王与羣臣祭毕而燕于寝羣臣作此诗以美之集传则云父兄所以答行苇○吕记自既醉以酒至高朗令终皆祭毕而燕颂祷之辞也自令终有俶至于卒章皆追道祭之受福以明颂祷之实也○郑笺以景福为洪范五福孔疏云君子万年夀也天被尔禄富也室家之壸康宁也昭明有融攸好德也高朗令终景命有仆考终命也説近牵合以令终为考终命尤不然凡人靡不有初鲜克有终故以令终祝之令终在于有始即仲虺所云慎厥终惟其始之意也四章设为嘏辞五章以下则承嘏辞之意而衍之天被尔禄景命有仆锡祚也厘尔女士从以孙子锡也问以而言福祚问以祚而言嗣义互见尔既醉八章章四句
　　鳬鹥【音医○鳬野鸭鹥即鸥韵防鳬好没鹥好浮笺水鸟而居水中犹人为公尸之在宗庙也】在泾【何楷曰首言在泾者周之先祖居邠其后再迁至武王始居镐泾水经流亦从邠界来迤逦东北流近镐故睹泾水而兴祖功宗德之思焉诗入祖庙而作所以有取于泾犹潜诗之有取于漆沮也以后沙渚潨亹皆非水名即防在泾为文意可识矣】公尸来燕【疏曰公尸来燕明是祭后燕尸非正祭时也】来宁尔酒既清尔殽既馨公尸燕饮福禄来成○鳬鹥在沙【读桑何反音娑】公尸来燕来宜【读如俄】尔酒既多尔殽既嘉【读如歌】公尸燕饮福禄来为【读如譌○陈啓源曰郑云为犹助也为训助故释文于伪切又云叶句如字集传训助而无音失之略矣】○鳬鹥在渚公尸来燕来处尔酒既湑尔殽伊脯公尸燕饮福禄来下【读如户】○鳬鹥在潨【音丛】公尸来燕来宗既燕于宗福禄攸降公尸燕饮福禄来崇○鳬鹥在亹【音门○笺亹之言门也汉志金城有浩亹县注云浩水名亹者水流峡山间两岸若门】公尸来止熏熏防酒欣欣燔炙芬芬公尸燕饮无有后艰【读如巾】
　　序鳬鹥守成也大【音泰】平之君子能持盈守成神祗祖考安乐之也
　　序本因祖考而广及神祗九庙妥灵公尸醉饱则孝子之守成可知矣【五章皆言公尸又第四章有既燕于宗语其为祭宗庙甚明】郑氏以在泾在沙在渚在潨在亹分配天地宗庙社稷山川永叔已正其谬孔疏云此祭之明日绎而賔尸之乐集传从之【郑谓天地诸神社稷山川俱有尸张横渠杨信斋皆辨之然石渠论云周公祭天用太公为尸白虎通云周公祭太山用召公为尸见既醉诗孔疏其説不可谓妄○陈啓源曰周礼大司乐大祭祀尸出入奏肆夏大祭祀者兼天神地祗人鬼而言也国语言晋祀夏郊董伯为尸是郊祀天地有尸矣周礼士师祀五帝则沃尸是祭五帝有尸矣祭胜国社稷则为之尸是祭社稷有尸矣礼记曾子问天子既殡五祀之祭尸三饭不侑酳不酢又月令注引逸礼中霤礼云凡祭五祀于庙用特牲有主有尸皆先设席于奥是祭五祀有尸矣丝衣篇绎祭高子以为灵星之尸是祭星辰有尸矣此皆见于经传郑谓天地诸神皆有尸非臆説但以分配各章则凿耳】但祭祀乐章宜入颂不入雅况绎祭诗自有丝衣矣疑此是賔尸后燕同姓于庙寝而作
　　鳬鹥五章章六句
　　假【传假嘉也陈啓源曰假音暇诗礼记尔雅释文皆同是训嘉非音嘉也考假有遐贾嫁暇格五音并无音嘉者近世俗本集传直云音嘉误甚】乐君子【读如则】显显令德宜民宜人受禄于天【读音吞】右命之自天申之【郑氏中庸注天乃保安佑助命之为天子又申重福之大胜笺义】○干禄百福【读如偪】子孙千亿穆穆皇皇宜君宜王不愆不忘率由旧章○威仪抑抑德音秩秩无怨无恶【去声○苏传无所不容故无怨无所不矜故无恶】率由羣匹【严缉羣匹羣臣之贤匹偶于已者率由旧章不自是而惟先王是法率由羣匹不自是而惟羣臣是从】受福无疆四方之纲○之纲之纪燕及朋友【音以　以周颂燕及皇天类之集传燕训安为是郑云燕饮尝及羣臣此曲説也】百辟卿士媚于天子不解【音懈】于位【当读于置切音异】民之攸塈【音戯○不懈于位则纲常张而不弛民之所由安息也○东莱説末章见集传】
　　序假乐嘉成王也【嘉即美也】
　　此诗未详所用意是受厘之诗集传则云公尸所以答鳬鹥○依笺疏解全诗皆主成王言寓规于颂后二章即申前二章意耳集传作称愿其子孙亦可通假乐四章章六句【按中庸引首章语则毛本四章章六句无可疑矣华谷惑于陈氏之説分六章章四句断不可从东发反云四句为章文义甚顺何欤】
　　笃公刘匪居匪康【笺不以所居为居不以所安为安】廼埸【音亦】廼疆【场畔也疆界也集传以田畔训埸疆未明】廼积【音恣】廼仓【何楷曰孟子言居者有积仓疆埸积仓自为民之畱居者储备葢新都未定亦无空国而去之理末章止基乃理爰众爰有乃是就续至者言之按东莱云国都虽迁而疆埸积仓自在其封内也子本此为説】廼裹糇粮于橐于囊思辑【音集】用光弓矢斯张干戈戚扬【疏传以威为斧扬为钺钺大而斧小太公六韬云大阿斧重八斤一名天钺是钺大于斧也】爰方啓行【音杭○毛郑皆释为方开道路而行即方行天下之方】○笃公刘于胥【相也】斯原既庶既繁既顺【笺顺顺其事也】乃宣【疏乃宣与緜既宣乃亩同王肃云编其庐井】而无永叹【音滩】陟则在巘【音谳○按毛云巘小山别于大山郭璞云山形如累两甗上大下小甗甑也集传则云山顶也葢不用毛郑之説】复降在原何以舟【读之遥反音昭○传舟带也】之维玉及瑶鞞【必顶反音秉】琫【音菶○疏鞞者刀鞘之名琫者鞘之上饰】容刀【读徒招反音条○疏容刀容饰之刀集传引容臭容臭见内则乃香囊也辅氏曰此章前五句在相土而居之后后五句在相土而居之前民之所以即其安者由公刘初时躬执其劳如此也】○笃公刘逝彼百泉【通典汉安定朝那县地唐为原州百泉县因诗百泉而得名一统志平凉府泾州有泉眼百余大旱不竭季本曰百泉者平凉府北地所出之水皆流入泾至邠州】瞻彼溥原乃陟南冈乃觏于京【音姜】京师之野【音墅○笺絶高谓之京升其南山之脊乃见其可居者谓可营立都邑之处京师之野谓是京乃大众所宜居之野也季本曰未有室庐故曰野】于时处处于时庐旅【笺庐舍其賔旅】于时言言于时语语○笃公刘于京斯依跄跄济济俾筵俾几既登乃依【疏既登席矣既依几矣】乃造【音慥】其曹执豕于牢【曹羣牧之所牢曹之一也】酌之用匏食【音嗣】之饮【去声】之君之宗之【二句无韵○东莱谓为之立君立宗朱子谓公刘自为君宗皆通后説更胜于羣臣则君之以君臣之礼燕饮也于同姓则宗之己为大宗而以四小宗序其族也○笺此章述依京以营宫室及其既成与羣臣饮酒以落之】○笃公刘既溥既长【笺既广其地之东西又长其南北】既景乃冈【疏民居田亩或南或北皆顺正其方靣故以日景定之】相【去声】其隂阳观其流泉其军三单【音丹读多涓反音颠○三单毛云相袭也王肃谓三重为军妇女在内老弱次之强壮在外以备宼钞説殊凿郑云大国三军以其余卒为羡公刘迁丁夫适满三军之数单者无羡卒也此稍通苏吕严三家都引之】度【吕记待洛反】其隰【下湿】原【广平】彻田为粮【严缉三军惟单赋法以彻兵食皆不病民厚之至也】度【同上】其夕阳【山西夕始得阳故曰夕阳疏以为总言人一国之所处考其地当在梁山之西】居允荒【大也雍大记谷在邠州东北三十里旧三水县公刘立国处】○笃公刘于斯馆渉渭为乱【截流横渡】取厉【砺同】取锻【疏锻者冶鐡之名笺言锻石所以为锻质者质椹也○集传谓公刘始来时华谷云此述处新氓也新氓之至者公刘为作馆以居之亦可从】止基廼理【既定居止之基乃疆理其田野】爰众爰有【读如以○止基以居其民则民聚而众矣疆理以治其田则财足而有矣】夹其皇涧遡其过【平声】涧【疏民居以南为正皇涧纵在两防而夹之过涧横在北而向之王肃云或夹或向皆以利民】止旅廼宻芮【音汭】鞫【音菊本作鞠○传芮水涯也尔雅厓内为隩外为鞠鄚笺云就涧水内外而居以修田事是也集传引周礼职方之汭葢本之苏传今不从辨详考异】之即
　　序公刘召康公戒成王也成王将莅政戒以民事美公刘之厚于民而献是诗也【周本纪后稷生不窋不窋生鞠陶鞠陶生公刘是后稷之曾孙也窋竹律反谆入声○疏按谱以公刘当太康之时韦昭注国语以不窋当太康之时太康禹之孙公刘不窋之孙计不窋宜当太康公刘应在其后不窋以太康时失稷官至公刘而窜其迁时不必当太康也又外传称后稷勤周十五世而兴周本纪亦以稷至文王为十五世计虞及夏殷周有千二百岁每世在位皆八十许年子必将老始生以理推之实难据信太康之后比至少康之立几将百年葢太康始衰之日不窋失官少康未立之前公刘见逐也陈啓源曰周本纪拘太子晋十五王之语所纪世次最为疎漏公刘之为后稷曾孙未可信也娄敬説高祖言周自后稷封邰积德累善十余世公刘避桀居汉初去古未逺敬所闻当有据夫十余世则非曽孙避桀则非与太康同时此足正本纪及谱之失】
　　首章述公刘自邰迁之事毛郑以公刘居邰遭夏人乱廹逐迁且以为弃积仓而去考之此章气象整暇不见廹逐之意以国语史记参之葢自不窋已窜于戎翟之间【今庆阳府境内有不窋城公刘自此迁】至公刘而复兴疆埸积仓内治既备然后裹粮治兵拓大境土而迁居于邠也【此东莱説】次章述公刘至相土居民之事带劒佩以上下山原美其有是佩服而亲是劳苦也【亦东莱説】三章述营度都邑之事处处庐旅言言语语谓安民馆客施教令也四章述定居之后上下相亲与羣臣饮燕以联属之也五章述辨土宜因定军赋兴税法在梁山之西度山西之田益广民居也末章总叙其始终渡渭为乱取厉及鍜即史记所云自漆沮渡渭取材用者也止旅廼宻芮鞫之即言新附者众皆就涧水内外而居○王氏曰周之有公刘言乎其时则甚微言乎其事则甚勤称时之甚微以戒其盈称事之甚勤以惩其逸葢召公之志也
　　公刘六章章十句
　　泂【音迥○远也】酌彼行潦挹彼注兹可以餴【音分】饎【音炽○传餴馏也尔雅孙菼曰蒸之曰餴匀之曰鐂饎酒食也严缉言可灌沃饙米以为酒食】岂弟君子民之父母【读如米○王志长曰君子不愧民之父母则行可以飨皇天不然虽有粢盛肥腯嘉栗防酒神其吐之矣假乐非民之攸塈不可以受禄于天卷阿非媚于庶人不可以媚于天子其义一也】○泂酌彼行潦挹彼注兹可以濯罍【音雷】岂弟君子民之攸归【读古囘反】○泂酌彼行潦挹彼注兹可以濯溉【音葢读古气反音既○按毛云溉清也言洗之使清洁也如集传解则是涤涤矣】岂弟君子民之攸塈【音戯○民之攸塈皆以终首章岂弟父母之意】
　　序泂酌召康公戒成王也言皇天亲有德飨有道也【餴饎可用之祭祀故序以皇天亲飨言之】
　　左传潢污行潦之水可荐于鬼神可羞于王公雅有行苇泂酌昭忠信也郑笺云有忠信之德洁齐之诚以荐之葢本此为説○陈啓源曰郑氏释此诗正合序意潦水可荐神所谓皇天亲飨也岂弟为民父母所谓有德有道也苏颍濵以为流潦至薄苟挹而注之则可以餴饎见物皆可用是以君子之于人才强敎之悦安之未尝有所弃犹父母之无弃子也可以濯罍可以濯溉喻人才养成无所用而不可也此与序意不相蒙况公刘泂酌卷阿三诗皆召公作以戒成王公刘戒以厚民事也泂酌戒以修德行道也卷阿戒以求贤用士也意各有属用贤才乃下篇本防岂必于此章预及之耶
　　泂酌三章章五句
　　有卷【音权】者阿飘风自南【读如吟○笺大陵卷然而曲廻风从长养之方来入之喻王当屈体下贤王氏曰有卷者阿虚中屈体之大陵也飘风自南长养万物之囘风也不虚中则风无自而入不屈体则风无自而畱其为陵不大则其化养不博集传谓召公从王游卷阿之上叙其事以发端朱子之説实本汲冡纪年纪年云成王三十三年游于卷阿召康公从长发云纪年之书先儒不用以释经故朱子采其説而不着所自也】岂弟君子来游来歌【按笺谓乐易之君子来就王游而歌集传云岂弟君子指成王也因王来防而作歌于理为顺】以矢其音○伴【音判】奂【音焕○传广大而有文章也疏云伴为广大奂为文章故孔晁引孔子曰奂乎其有文章伴乎其无涯际愚谓此言周之治道逺明备故王得安享太平而来游于此集传云闲暇之意葢本郑笺与下句语复】尔游矣优游尔休矣岂弟君子俾尔【吕记俾尔者祝辞也祝之所以戒之也】弥尔性【疏保全己之性命无他患祸吕记弥性者弥益其德性】似先公酋【音遒】矣【传似嗣也酋终也笺嗣先君之功而终成之愚谓不言王言先公者周之七庙始于后稷言先公则可该先王也】○尔土宇昄【音版】章【版章作版图是】亦孔之厚【读狠口下主二反吼予二首】矣岂弟君子俾尔弥尔性百神尔主【读当口主庾二反斗煮二首】矣○尔受命长矣茀禄尔康矣岂弟君子俾尔弥尔性纯嘏尔常矣【笺纯大也予福曰嘏使汝大受神福以为常】○有冯【音慿】有翼【何楷曰冯翼与下引翼相应贤人日侍王侧能引君故君以之为慿能翼君故君以之为翼】有孝有德【谢氏曰求贤不取非常之才而止曰有孝有德何也孝于亲者必忠于君取其考正求其忠也唐虞以上取人以德无才德之分如臯陶九德皆才也舜举八元八恺之才皆德也有德则才在其中矣】以引以翼岂弟君子四方为则○颙颙邛邛【音昂○笺体貌则颙颙然敬慎志气则邛邛然高朗】如圭如璋令闻【音问】令望岂弟君子四方为纲○凤凰于飞【凤凰有道则见故为贤才之比○此虽取兴凤凰亦当时实事也周语周之兴也鸑鷟鸣于岐山鸑鷟凤凰别名也又周书王防解云西申以凤鸟方扬以皇鸟正言成王时王城既成朝防诸侯及四夷之事至竹书纪年云成王十八年凤凰见遂有事于河沈约注凤凰翔庭王援琴而歌作神凤操此则未可据信】翽翽【音讳】其羽亦集爰止蔼蔼【按毛云蔼蔼犹济济郑云奉职尽力皆本尔雅苏氏改训众多集传从之】王多吉士维君子使媚于天子【或疑此二句文义有碍欲从严缉之説以君子指大贤大贤任使吉士愚谓自作诗者而言则称王为君子自王所使者而言则称王为天子义亦可通】○凤凰于飞翽翽其羽亦傅【音附】于天【读如吞○吕记亦集爰止言萃聚也亦傅于天言布散也文义最佳萃聚喻在朝廷与下媚天子应布散喻莅民社舆下媚庶人应】蔼蔼王多吉人维君子命媚于庶人【吕记引笺云亲爱庶人谓抚扰之令不失职何楷曰上言媚于天子近于以容悦为媚也故此又质言之若曰媚庶人乃所以媚天子耳】○凤凰鸣矣于彼高冈【喻贤才生于治朝】梧桐生矣于彼朝阳【喻明君出于盛世】菶菶【音琫】萋萋雝雝喈喈【读如鸡○喻人主礼贤然后羣才类出刘瑾曰梧之菶菶萋萋者人君待贤之盛礼也凤之雝雝喈喈者羣贤和集之德音也】○君子之车既庶且多君子之马既闲且驰【叶音驼○毛郑云锡贤者以车马集传云待贤者而用之义稍别辅氏曰王今有车马既多而且闲习将安所用乎亦惟延礼贤者于无穷耳不明言其事葢欲王自得之】矢诗不多维以遂歌【按广韵遂成也以成王之所歌集传云赓歌是也】
　　序卷阿召康公戒成王也言求贤用吉士也
　　辨説求贤用吉士本用诗文后之説者误以岂弟君子为贤人遂分贤人吉士为两等失之矣○愚按此与上篇同一岂弟君子同是召公所作不应此君子忽为贤人华谷泥序説谓求岂弟君子以任用吉士尤支离断以朱子为允
　　吕记首章具兴比赋三义共作诗之由当从朱氏其因卷阿飘风而发兴当从毛氏以卷阿飘风兴求贤因以虚中屈体化养万物为比当从郑氏王氏之説三言俾尔弥尔性祝其充益德性以嗣先公主百神常纯嘏所以戒也其辞尚未及求贤而求贤之意已在其中有冯二章遂明言贤者之益焉必孝德之人引翼左右然后主德修而有颙卭珪璋之望宣王中兴其在内者惟张仲孝友萧望之谓张敞才轻非师傅之器亦此意也凤凰以下至末章言贤才众多皆应期而出王但隆车马以待之焉耳矢诗即首章矢音也反覆更端亦既多矣而曰不多者爱君无已之心不自以为多也
　　卷阿十章六章章五句四章章六句
　　民亦劳止汔【几也】可小康惠此中国【京师】以绥四方无纵诡随【后汉书陈忠传注诡随诡诳委随之人集传云不顾是非而妄随人也葢本此】以谨无良式遏寇虐憯不畏明【音芒○季本曰不畏明谓肆行于人所共见之地】柔远能迩【能迩解见余尚书埤传郑云犹侞也侞字唐初已不见字书音义莫攷】以定我王【首章苏氏説见集传】○民亦劳止汔可小休惠此中国以为民逑【笺逑聚也何楷曰民劳则散故必思所以敛聚之】无纵诡随以谨惽怓【音铙读尼犹反音牛○按説文惽不憭也怓乱也书所谓辨言乱政利口乱官者也旧但训諠哗于义未尽】式遏寇虐无俾民忧无弃尔劳以为王休【笺无弃汝始时勤政事之功以为我王之美述其始事者诱掖之也王志长曰诡随之人其初必以小忠小信自结于主迨主心既固而后恣其无良故曰毋弃尔劳】○民亦劳止汔可小息惠此京师以绥四国无纵诡随以谨罔极式遏宼虐无俾作慝敬慎威仪以近有德【严缉无纵诡随而必近有德劝之以逺佞而亲贤然非修身则贤不可得而亲故必敬慎威仪然后可以近有德也】○民亦劳止汔可小愒【音器】惠此中国俾民忧泄【音异○去也】无纵诡随以谨丑厉【众恶】式遏宼虐无俾正败【读蒲寐反音备】戎【汝也】虽小子而式大【读特计反音棣○辅氏曰以身言之则为小子以职言之则是王官故曰大】○民亦劳止汔可小安惠此中国国无有残【言国无残败之祸】无纵诡随以谨缱绻【疏缱绻者牢固相着之义】式遏寇虐无俾正反【王氏曰正败者败而已未尽反而为不正若正反则无正矣】王欲玉女【音汝】是用大谏【顾炎武曰民劳本召穆公谏王之辞乃托为王意以戒公卿百职事故曰王欲王汝是用大谏犹之转予于恤而呼祈父从事不均而呼大夫所谓言之者无罪闻之者足以戒也】
　　序民劳召穆公刺厉王也【召穆公名虎康公之后○疏左传服防注云穆公召康公十六世孙按燕世家康公九世至惠侯当厉王共和之时惠与穆公不应世数悬絶如此又武王至厉王凡九世而康公至穆公已十六世亦大悬絶恐服注有误】
　　集传此同列相戒之诗未必专为王而发严缉诗言以定我王以为王休又言戎虽小子皆语同列之辞戒同列所以刺王也又言无良惽怓罔极丑厉缱绻总之以诡随诡随即书所云靣从也小人之媚君子其始皆以诡随入之其终无所不至
　　民劳五章章十句
　　上帝【上帝毛郑皆以称王者荡诗同凡诗人呼上帝呼天皆无所归咎之辞】板板【反也】下民卒瘅【音亶】出话不然为犹不远靡圣【笺王无圣人之法度】管管【传管管无所依系一云管管小见也言无通明之德但自用其私智小见耳】不实于亶【不实之于诚信言其矫诬诈伪无所不至】犹之不远【许氏曰为犹又出话之本故此推言之】是用大谏○天之方难无然宪宪天之方蹶【音媿】无然泄泄【音异】辞之辑【读祖合反音帀】矣民之洽矣辞之怿【读弋灼反音药】矣民之莫矣【朱氏曰辑者和也和于天理民所以洽怿者悦也悦于人情民所以定　陈啓源曰辞辑辞怿郑氏以为王者之政教葢上文戒羣臣无助王为虐因言国之安危系于教令如此不得轻变先王之法又言此戒语时之大臣其意以教令虽出王者而辑之怿之则大臣之职也严缉讥郑以为上下文皆责僚友此忽言王者出令辞义不伦不知郑解正与上下文一意】○我虽异事及尔同寮我即尔谋听我嚣嚣【笺謷謷然不肻受】我言维服【説命説乃言惟服服行也朱传从笺】勿以为笑先民有言询于刍荛○天之方虐无然谑谑老夫灌灌【犹欵欵】小子蹻蹻【其略反音臄○説文举足高也】匪我言髦【读毛博反音莫】尔用忧谑【以忧为谑】多将熇熇【许酷反音焅读许各反音壑○説文火也】不可救药○天之方懠【音隮】无为夸毗【音皮○传夸毗体柔人也本尔雅李廵曰屈己卑身求得于人曰体柔集传则云大言夸之谀言毗之○陈啓源曰尔雅籧篨口柔也戚施靣柔也夸毗体柔也曲尽小人之态而皆见于诗合之他典则周书巧言令色便辟语异而义同巧言即口柔令色即靣柔便辟即体柔耳论语巧言令色足恭注云足恭便辟貌书传亦云便辟足恭伸逹释夸毗云便辟其足前却为恭则足恭也便辟也夸毗也三名而一实也】威仪卒迷善人载尸【尸者祭祀之尸○愚谓惟夸毗用事善人必至于载尸白居易防有云以拱黙保位者为明智以柔顺安身者为贤良以直言危行者为狂愚以中立守道者为固滞故朝寡敢言之士庭鲜执咎之臣以箕子之忠犹不敢封纣之失日况下此者乎】民之方殿屎【音希○呻吟】则莫我敢葵【杨旭曰当叶渠之反音祈与揆同义】防乱蔑资【传蔑资无资财也按蔑资犹言云殄资泽于下民也集传解非是○民方殿屎以刑罚之峻言防乱蔑资以赋敛之重言】曾莫惠我师○天之牖民如壎【音埙】如箎【音池】如璋如圭如取如携【疏以上言政恶民困此言可反之于善如壎箎之和言民必应君命也如圭璋之合言民必同君心也如取携之易言民必从君化也】携无曰益【疏上有六如独言携者以携处末故承而言之】牖民孔易【去声读入声】民之多辟【音僻下同】无自立僻【释文多辟音匹亦反立辟音婢亦反笺云无自谓所建为法左传注音义同集传皆作邪僻之僻○严缉携而必从非别立一道以増益之也因其固有牖民之道甚易尔今民既多邪僻王又自立法以强之则是益之也非天也陈啓源曰小人逢迎其主往往好立新法以助其虐厉王之时纷更旧典必多国语厉始革典此其证也首章靡圣管管六章无自立辟同一意尔雅释训云宪宪泄泄制法则也孟子解泄泄云言则非先王之道惟以先王为非故敢于自立法也】○价【音介】人【传价善也本尔雅集传则云大德之人】维藩大师【大师大泉言万民之众也】维垣大邦维屏【音丙】大宗维翰怀德维宁宗子维城【按宗子与大宗须辨笺大宗王之同姓宗子王之适子集传大宗巨室也宗子同姓也本之王介甫此説为长史载厉王乱而宣王中兴实頼周召共和之力周召皆同姓宗子维城其言信矣若适子是五者之主不得但以城言之○董氏曰籓在外屏在内垣限内外翰资以筑王者之固其国如此然必怀之以德斯无不安若宗子则又为城以御患者也】无俾城坏【读胡罪胡威二反慧囘二首】无独斯畏【读纡防于非二反蔚威二首○按周语彘之乱宣王在召公之宫国人围之召公以其子代宣王非祸及宗子乎左传至于厉王王心戾虐万民弗忍居王于彘非独居而畏乎此章告王以弭乱之道集传解怀德四句极明○此章六维字虽平然在第四句截怀德以下另转】○敬天之怒无敢戏豫敬天之渝无敢驰驱【严缉戏豫即无逸所谓耽乐驰驱即无逸所谓游田】昊天曰明【音芒】及尔出王【往通】昊天曰旦及尔游衍【笺昊天在上仰之皆谓之明常与出入往来游衍相从视汝所行善恶可不慎乎集传从郑其义甚精】
　　序板凡伯刺厉王也【疏左传凡蒋邢茅胙祭周公之也隐七年天王使凡伯来聘注云汲郡共县有凡城葢世仕王朝东都畿内之国】
　　严缉此诗切责僚友用事者而义归于刺王与上篇同首章责其出话为犹皆反常道故二章因戒以辞辑而怿则民无不合无不定【华谷以辞为僚友言论今不取】然自用者终不能舍己从人故三章言我即尔谋听我謷謷四章言匪我言耄尔用忧谑谓告以善言而不见听也善言不见听在朝之人多便辟侧媚屈体顺从【依注疏】善人见其如此不敢复言矣故五章言无为夸毗善人载尸也六章告以导民甚易而无自为非七章告以立国有辅而德为之本末章则告以天监之甚严责僚友正以诲王也
　　上篇责词缓以是用大谏终此篇责词深以是用大谏起各一体格
　　板八章章八句【苏氏説四章见集传】



　　诗经通义卷九
　　钦定四库全书
　　诗经通义卷十　　　　　　吴江朱鹤龄撰荡之什
　　荡荡上帝下民之辟【音璧】疾威上帝其命多辟【音僻】天生烝民其命匪谌【音忱○此与帝命不时句法相类言天命岂非可信者乎】靡不有初鲜克有终【读诸深反○言有初鲜终特人之所为天非有私好恶也】○文王曰咨咨女【音汝】殷商曽是彊御【传彊御彊梁御善也】曽是掊【音抔】克【陈啓源曰释文掊聚敛也毛传克好胜人也王氏曰掊敛好胜之人得之集传解为聚敛之臣恐遗克义汉书序传顔师古注云掊克好聚敛克害人也似谓聚敛正是克害朱子盖用顔説愚按广韵云克通作克故训聚敛侵害曰掊克集传殆本此】曾是在位曾是在服【读如白○何楷曰曾是者怪诧之辞上二曽是言何乃有此人下二曽是言何乃用此人也】天降滔【传滔慢也】徳女【音汝】兴是力【严缉君子小人之生皆有天焉将治则生君子将乱则生小人天降滔徳是将乱生小人然乱世未尝无君子也厉王之世天非独生荣夷卫巫凡伯召穆之徒皆在焉特小人则尽力兴起之使竞于恶耳】○文王曰咨咨女殷商而秉义类【汝当用善人】彊御多怼【音队】流言以对【辅氏曰暴虐多怨之人惧祸之及也采取流浪不根之言以应对乎丄而自掩其恶顾炎武曰彊御之臣其心多所怼疾独窥人主之情深居禁中而好闻外事则假流言以中伤之夫不根之言何地蔑有以斛律光之旧将而有百升明月之谣以裴度之元勋而有坦腹小儿之诵所谓流言以对者也如此则寇贼生乎内怨诅兴乎下矣】寇攘式内【笺寇盗攘窃为奸宂者使用事于内】侯作【读为诅】侯祝【音咒】靡届靡究【如是则人之怨恶而诅咒者寕有穷极哉辅氏曰人君好用暴敛多怨之人怨谤必将反移于己吕正献公云小人聚敛以佐人主之欲而不知其终为害也赏其纳忠实大不忠也嘉其任怨实怨归于上也正谓此也】○文王曰咨咨女殷商女炰【音庖】烋【音哮】于中国【谢氏曰以傲狠作气势以暴虐作威声如虎狼炰烋之状○陈啓源曰传云咆烋犹彭亨也郑述毛云炰烋气矜自健之貌按易大有释文引干寳注彭亨骄满貌与郑解合韩愈鼎腹诗豕腹涨彭亨虽用毛诗而意微异】敛怨以为徳不明尔徳时无背【音贝】无侧尔徳不明以无陪无卿【传无背无侧背无臣侧无人也无陪无卿无陪貮无卿士也】○文王曰咨咨女殷商天不【音免】尔以酒不义从式【读式吏反音试○惟不义之行从而用之】既愆尔止【容止】靡明靡晦【读呼洧反音戯】式号式呼【去声】俾昼作夜【读羊茹反音裕陈第云古昼读注夜读裕○笺醉则号呼相效用昼日作夜不视政事】○文王曰咨咨女殷商如蜩如螗【传蜩蝉也螗蝘也陆玑疏螗之大而黒色者一名蝘虭字林虭作蟟】如沸如羮【读卢当反音郎】小大近防人尚乎由行【音杭○所行小大之事皆近防亡尚由此而行不知其罪】内奰【音避○传不醉而怒曰奰西京赋巨灵奰屭以流河曲奰者怒而自作气之貌】于中国覃及鬼方【王质曰楚俗多鬼盖指楚也史记楚世家熊渠畏厉王暴虐去其王号则覃及鬼方非荆楚而何】○文王曰咨咨女殷商匪上帝不时【辅氏曰不时犹言不辰也】殷不用旧【读巨已反音技古音考音几】虽无老成人尚有典刑曾是莫聴大命以倾○文王曰咨咨女殷商人亦有言颠沛之揭【读纪竭去例二反刧既二音○传颠仆也沛拔揭见根貌李氏曰谓本根揭起也】枝叶未有害【读许曷瑕憇二反喝异二音】本实先拨【读笔烈方吠二反鳖废二音○欧阳义穆公作诗时周室尚存然知其必亡者以王为无道本根先絶尔】殷鉴不逺在夏后之世【读私列如制二反泄试二音古音攷四韵皆读人声云古世与泄通○欧阳义言殷当以夏亡为鉴正言厉王当以纣亡为鉴也○颍濵説末章见集传】
　　序荡召穆公伤周室大坏也厉王无道天下荡荡无纲纪文章故作是诗也
　　陈啓源曰尔雅板板荡荡僻也笺云荡荡法度废坏之貌盖上帝本目厉王讥其无法度而居民上为人君也此诗荡荡与尧之荡荡无名洪范之王道荡荡絶不同欧阳改训为广大苏子由因谓小序荡荡语与诗之荡荡不合皆误解诗义也夫经典语同而美恶异者多矣何此诗之荡荡必欲从广大解哉两言上帝以托君也君之恶若命于天然非天使之也人自不以善道终故致命之多僻耳此章为纲以下七章详鲜终之事郑云厉王弭谤召穆公朝廷之臣不敢斥言王恶故上陈文王咨嗟殷纣以切刺之荡八章章八句
　　抑抑【古音考音懿】威仪维徳之隅【传隅亷也疏隅者角也亷者棱也角必有棱故曰亷隅以屋之外角喻人之外貌由内方而外正故观外以知内也王氏曰徳譬则宫城威仪譬则亷隅也观其亷隅则宫城之中可知有诸内必形诸外故也】人亦有言靡哲不愚【按靡哲不愚必如集传解以无威仪言于上文方贯或疑谓之哲人安有无威仪者不知此哲人乃自以为哲犹哲妇倾城之哲耳】庶人之愚亦职【主也】维疾【读集二反音自古音考音祭○即民有三疾之疾】哲人之愚亦维斯戾【戾其常道】○无竞维人【笺人君为政莫强于得贤人】四方其训之【李氏曰苟能得人则四方皆训效之矣】有觉【传觉直也笺训大集传兼取二义】徳行四国顺之訏谟定命逺犹辰告【读古得反音格○吕记所谋必计天下之安危鉴百世之损益所谓大也既大谋以定其命矣犹未敢轻出必长虑却顾思其所终稽其所弊然后以时而播告焉故曰訏谟定命远犹辰告陈啓源曰二句郑笺当有阙文以孔疏合之笺当云大谋定命谓正月始和布政于邦国都鄙也为天下逺图庶事而以嵗时告施之即正嵗县之象魏也今本注疏脱末句八字按周礼太宰正月县治象小宰正嵗观治象正月周之正月正嵗夏之正月是再县之也二时不同今脱去正嵗一证则文义不全】敬慎威仪维民之则○其在于今兴【即微子方兴沈酗于酒之兴严缉读兴为句不通】迷乱于政颠覆厥徳荒湛【音躭】于酒【读子小反音勦古音考才笑反云读若噍】女【音汝】虽湛乐【音洛】从弗念厥绍【严缉弗念继绍祖考之事】罔敷求于先王克共【音恭】明刑【读胡光反音黄古音考音杭云李善读○执守明法欧阳义前二章皆泛论此章乃専刺王】○肆皇天弗尚如彼泉流无沦胥以亡【笺疏解此二语与小旻异从集传为长】夙兴夜寐洒埽庭内【疏职事在庭治之故假庭内不埽以见职事不修】维民之章【表也】修尔车马弓矢戎兵【读铺亡反音邦】用戒戎作用逷【音剔○传剔逺也郑云当作剔治也治九州之外不服者】蛮方○质【尔雅质成平也】尔人民谨尔侯度用戒不虞慎尔出话敬尔威仪【读如俄】无不柔嘉【读如歌○非定人民谨侯度不可以杜不虞之祸要其本在于修身故下极言语言之不可不慎能慎言则威仪必饬矣】白圭之玷尚可磨也斯言之玷不可为【读如譌】也○无易【去声】由言无曰苟矣莫扪【音门○执持】朕舌言不可逝【读之列反音折集传逝与舌叶无易二句无韵郝氏苟叶举逝叶始不知何据】矣【言不可既往而追】无言不雠【读市又反音售古讐售二字通用】无徳不报【读蒲救反音售古音考音彪去声】惠于朋友【音以】庶民小子子孙绳绳【笺绳绳戒也本尔雅苏传解为不絶貌后儒从之】万民靡不承【何楷曰无言不雠兼言善恶无徳不报専指言之善者惠于朋友以下正承此句言之前用戒后则用劝也】○视尔友君子辑柔尔顔【读如妍】不遐有愆【笺遐逺也不逺有过矣】相【去声】在尔室尚不愧于屋漏【疏阴厌于奥也阳厌于屋漏也奥室西南隅屋漏室西北隅正祭必先之以阴厌终之以阳厌求神无定在也按尔雅孙炎注屋漏当室之白日光所漏入也集传不主祭祀言于义为长】无曰不显莫予云觏神之格【读刚鹤反音各】思不可度【音铎】思矧可射【音亦读弋灼反音药古音攷音约】思○辟【音壁】尔为徳俾臧俾嘉【读如歌○辟后也辟字当略断今君人者非尔乎尔为徳于内所以使臧嘉于身也下遂言身无不善则人皆法则之】淑慎尔止不愆于仪不僣不贼鲜不为则投我以桃报之以李彼童而角【朱氏曰投桃报李言理之必有者以勉之彼童而角言理之必无者以戒之○陈啓源曰毛云童羊】【之无角者而角自用也此有义童羊而有角葢以喻王朝用事之臣无能而自谓有能也诗言彼必实有所指如徒以譬理之必无恐非本旨】实虹【音红释文云与讧同】小子○荏染柔木言缗【音民】之丝【笺柔忍之木荏染然人则被之以为弓张子曰柔和之木乃弓之材】温温恭人维徳之基其维哲人告之话言顺徳之行其维愚人覆谓我僣【读如侵○不信也】民各有心○于【音乌】乎【音呼】小子未知臧否【音鄙】匪手携之言示之事匪面命之言提其耳借曰未知亦既抱子民之靡盈谁夙知而莫【音暮】成【夙知知臧否也知之早而成反暮盈故也】○昊天孔昭【读如灼】我生靡乐【音洛】视尔梦梦【音蒙】我心惨惨【音懆读七各反音错】诲尔谆谆聴我藐藐【音邈】匪用为教【读入声】覆用为虐【欧阳义臣言至切而君聴至忽不以为教之也反以为虐之】借曰未知亦聿既耄【读如莫○古音攷昭音灼乐音涝藐音貌惨读懆虐读去声教耄俱如字此据吴才老韵补亦可从○吕记既耄非谓其老也犹今人责未更事者曰既老大矣甚言之也】○于乎【同上】小子告尔旧止【欧阳义言告尔非臆説皆据旧事之已然者】聴用我谋庶无大悔天方艰难曰防【去声】厥国【读音域】取譬不逺昊天不忒囬遹其徳俾民大棘
　　序抑衞武公刺厉王亦以自警也
　　楚语左史倚相曰昔衞武公年数九十五矣犹箴儆于国曰自卿以下至于师长士苟在朝者毋谓我耄而舍我必恪恭朝夕以交戒我干是乎作懿以自警及其没也谓之叡圣武公韦昭注懿读为抑即大雅抑之篇也侯包曰【包汉人学韩诗】卫武公刺王室亦以自戒【与序説同惟不言厉王】行年九十五犹使人日诵是诗而不离于其侧【与楚语小异】孔氏曰如国语説武公年耄始作抑诗按史衞世家武公僖侯之子共伯之弟以宣王十六年即位平王十四年卒【戴埴曰刘恕通鉴外纪用汲冡纪年以武公为宣王十五年立平王十三年卒前后与史记止差一年】则厉王之世武公特诸侯之庶子尔未为国君不应与知王朝美恶便托讥刺必是后来追作【苏传主此説】朱子曰序所云刺厉王失之据史武公即位不与厉王同时又诗以小子目其君而尔汝之无人臣礼与所云敬威仪慎出话者自相戾或以为追刺则聴用我谋庶无大悔岂所望于既往之人耶全诗之指与賔筵所悔相表里其曰尔曰汝曰小子皆使诵诗者命己之辞也当以左史之言为正○国语不及刺王诗序及毛郑并不引国语愚谓二义相须当折衷取之篇中尔汝小子及手携耳提谆谆藐藐等语皆设为老成训戒后生之言用以自警意实在讽刺时王古人不欲显斥君恶故隠托其辞如此若止曰自戒则是侯国之时与王政无关序徒以此诗在荡之后桑柔之前遂目为刺厉王不知武公即位年四十余当厉王时不过年二三十许耳严华谷从补传谓作于为庶子之时此谬説也考武公尝为幽王卿士賔筵之诗既为刺幽作则此诗亦可例推矣【刘瑾曰賔筵抑二诗衞武公作于为王卿士之日此説是】幽王任羣小惑艳妻昵奄寺其出话无常威仪不类可知故诗中屡致意焉平王之初武公将兵平戎有功则训四方谨侯度戒戎作逷蛮方夫亦素所勅厉者然乎天方艰难曰防厥国取譬不逺昊天不忒明是指流彘之事【本郝氏经解】葢追言厉王之覆辙以申监戒即谓之刺厉王可耳或又据亦聿既耄语以为武公年九十五作【从国语】此又不然借曰未知亦既抱子借曰未知亦聿既耄若曰汝且长大矣且老耄矣日月逾迈可不省乎此皆假设进谏者之辞非真谓己年己耄也如以诗有亦聿既耄即云作于既耄之年然则亦既抱子将亦云作于抱子之日耶此诗编在大雅知必武公入相王朝之时借自警以托刺及其耄也犹诵之而不忘焉古今诸儒之解惟侯包为通义朱子集传引之却删其刺王室一语葢务欲排序以合于国语之説也东莱笃信小序乂并国语史记而疑之与朱子同矣○王志长曰或以刺厉王为名而意在幽如荡咨女殷商之体
　　首章概言威仪为修德之符哲人之愚正以无威仪而见其愚也次章举用人举修徳举出令治道之大端略备又终之以威仪所以申首章之意也三章四章始直言讽王而告之以修内攘外之事五章六章言人君之道当备不虞谨出话苟言而无失则获报及于子孙矣七章言自修于显尤当勿懈于微葢以神无往而不在也八章戒王修徳之事而又以为善为不善着其应之必然九章言人之质性不同非温恭不可进徳故有可告语不可告语之异十章至末章则因王之不可告语而深致其忧危迫切之情焉然其辞俱若为他人之戒己责己者此主文谲諌之道也
　　郑氏解此诗多谬如靡哲不愚谓刺王政暴虐贤者佯狂彼童而角譬王后与政事实虹小子为天子未除防之称皆汨乱诗义之大者永叔论之详矣集传最简当然因永叔辨正之力居多
　　抑十二章三章章八句九章章十句【欧阳义分十四章非是】
　　菀【音鬰】彼桑柔【欧阳义他木皆有枝叶惟桑常见采捋而空枝故以为王室凋敝之比】其下侯旬【庇廕其下者无不徧】捋【力活反鸾入声】采其刘【按刘字毛训爆烁而希尔雅训毗刘与书之遏刘咸刘防刘训杀者不同黄公绍云枝叶稀疎谓之毗刘是也集传解作残亦本雅传之意而不用其辞】瘼【音莫】此下民不殄心忧仓【音创与怆同】兄【音况与怳同怆怳悲闵之意】填【释文音尘笺云古寘填尘同音古音考音正按填训久也或疑与瘨同非是瘨病也本音颠与下矜字不叶】兮【苏传君子忧之不絶于心思之益久而不能已】倬彼昊天【叶音吞】宁不我矜○四牡骙骙【音其】旟旐有翩【读批賔反音彬】乱生不夷靡国不冺【笺军旅久出征伐而乱日生不平无国不见残灭也言王之用兵不得其所适长宼虐】民靡有【按孔氏书传云庶也郑氏天保诗笺亦云众也训黒者王介父之説固有黒解于此则未安华谷所讥民靡有黒不成语也诗只周余民靡有孑遗之意岂谓民皆白首乎】具祸以烬【俱遇此祸而为余烬】于【音乌】乎【音呼】有哀【读音依】国步斯频【笺频犹比也祸害比比然○按以下三章皆厌苦兵革语郑笺是也永叔疑厉王征伐史传无攷夫三代以前征伐之事岂尽可攷哉】○国步蔑资【蔑资解见板诗】天不我将靡所止疑【音屹读如字○集传疑读如仪礼疑立之疑按仪礼注疑立正立自定之貌】云徂何往君子【笺谓诸侯及卿大夫严缉君子指厉王也】实维【即四方是维之维】秉心无竞【读其两反音滰○传竞彊也即无竞维人之竞严缉言厉王不自强于为善按左传叔向曰诸臣不心竞而力争秉心之竞即心竞之谓也一云君子实国家之纲维则心所秉持不当与天下为竞一有竞心将为荼毒为囬遹无所不至矣即下职竞用力之竞】谁生厉阶【读音基】至今为梗【读古党反音港○古音考疑音仡往音汪则将读如字下竞梗二韵本谐不必如集传叶从一韵也○钱氏曰梗水浮木壅水者断梗也】○忧心慇慇念我土宇我生不辰逢天僤【音亶○厚也】怒自西徂东靡所定处【严缉时镐京在西中原在东靡所定处言京师及中原皆乱也】多我觏【音民】孔棘我圉【邉圉】○为谋为毖【读音必】乱况斯削【言王亦尝为谋乎为毖乎不谋不毖则乱益滋日见侵削耳苏传云王岂不谋且毖哉似非语意】告尔忧恤诲尔序爵【笺次序贤能之爵】谁能执热【集传手持热物本郑笺阳慎曰执热言热不去体若执持然非手执热物也杜诗执热露白头韩文若执热者之濯清风也可证古义如此】逝【发语辞】不以濯【严缉欲止乱而不用贤犹欲止热而不以濯也】其何能淑载胥及溺【读奴学反音诺古音考音弱】○如彼遡风亦孔之僾【音爱○笺如乡疾风唈然不能息】民有肃【进也】心荓【音烹○使也】云不逮【言民有肃进于善之心而卒不能及者由王使之也严缉不逮谓夺其农时使不得耕耨】好是稼穑力民代食稼穑维宝代食维好【疏司勲云治功曰力力民谓功加于民者言王当务知稼穑之艰虽其有功于民者则使代耕而食焉葢稼穑不可轻禄食不可滥而刺今之不然也按此本王肃之説欧阳义吕记严缉皆用之集传引苏説亦通王志长曰苏説承上章序爵言朝不用贤而贤亦不乐于用以见亡国之庭无人焉甚可感】○天降防【去声】乱灭我立王【立王定当从集传郑氏苏氏皆云我王所恃以立者不通】降此蟊贼稼穑卒痒【音羊】哀恫【音通】中国具赘【传赘属也缀同】卒荒【笺哀痛中国之人皆见系属于兵役家尽空虚】靡有旅力以念穹苍【严缉羣臣无有集众力以念及于囬天者陈啓源曰旅本训为众训膂者于此难通诗意责在朝诸臣莫肯竭力忧国非谓己无力以念天祸也念天祸安用膂力为】○维此惠君民人所瞻【读侧姜反音章】秉心宣犹考慎其相【去声○严缉考察谨择其辅相之人范氏曰序爵独言考相何也君序相相序官而爵无不序者矣】维彼不顺自独俾臧【独任己见谓所使皆善】自有肺肠俾民卒狂○瞻彼中林甡甡【音莘】其鹿【以鹿之相从兴朋友之相谮亦反兴也】朋友已【苏传赞音僣读子林反作以赞音簪或作譊譛之譛亦通】不胥以谷【笺譛不信也朝臣皆欺背不相与以善道】人亦有言进退维谷【谷穷也】○维此圣人瞻言百里【百里之逺无有不察】维彼愚人覆狂以喜【所谓抱火厝之积薪之下火未及然犹谓之安】匪言不能胡斯畏忌【笺惧犯顔得罪罚严缉惧王监谤将得罪也】○维此良人弗求弗迪【读徒沃反音毒】维彼忍心是顾是复民之贪乱宁为荼毒【疏荼苦菜毒螫人虫皆恶物故比恶行】○大风【尔雅西风谓之大风】有隧【音遂】有空大谷【笺大风有所从而来必在大空谷之中喻贤愚之所行各由其性】维此良人作为式谷【作起也起而为者皆用善道】维彼不顺征以中垢【读居六反音谷○笺云征行也毛以闇防训中垢集传云未详苏传言善人之作也以用其善小人之行也以播其秽季本曰中藏之垢秽尽发行之以致害物如大风之暴猛无异也】○大风有隧贪人败类聼言则对诵言如醉【笺见道聴之言则喜而对之诵诗书之言则冥然如醉○言贪人之好谀如此】匪用其良覆俾我悖【音佩○笺反使我为悖乱之行】○嗟尔朋友予岂不知而作【即下章既作尔歌之作自此章以下皆自明其作诗之意】如彼飞虫时亦弋获【读音镬○飞虫犹言羽虫疏虫是鸟之大名故羽虫三百六十鳯皇为之长】既之阴【去声荫同】女【音汝○之往也往荫覆于汝谓进忠告】反予来赫【读黒各反音壑○反以赫然之怒加已言贪人之拒谏乂如此○张氏曰予宻以天下事忠告于汝汝反谓予来相恐也】○民之罔极职凉【凉薄也】善背【读必墨反音迫古音考音必○言民心罔中者由小人圭于刻薄善为反覆】为民不利如云不克【害民之事如恐不胜所谓凶人为不善亦惟日不足】民之回遹职竞用力【言民行曰僻主由为政者彊力相尚故也王志长曰危乱之国必多制多制之国必尚力多制尚力则奸邪得志而善良罹祸矣何则庸主遭乱以为积弛之所致也则必不论事之钜细缓急人之智愚贤不肖一切以操切从事乱世之法惟作奸足以避之】○民之未戾职盗为寇【为政者主作盗贼为寇害之行故民心靡定】凉曰不可覆背善詈【音利○我薄告之不可彼己反背而詈之即上章所云职凉善背也王志长曰奸人未尝不好名也若大声疾呼显斥其败类之事未有不激而愈横者葢小人恒不乐与君子以救正之美而自暴其过凉口不可薄言之也既之阴汝隠言之也可谓深得待小人之术而无如其来赫善詈何也】虽曰匪予既作尔歌【古音考音箕○此章集传无韵疏义大全并云叶法未详○彼虽自解谓非我所为我已得其情而歌之】
　　序桑柔芮伯刺厉王也【笺芮伯周卿士宇良夫疏书序云巢伯来朝芮伯作旅巢命武王时也顾命召六卿芮伯与焉成王时也桓九年王使虢仲芮伯伐曲沃桓王时也此诗又作于厉王之时葢世仕王朝为卿上书序注云芮伯周同姓杜预云芮国在冯翊临晋县则在西都之畿内也文元年左传云周芮良夫之诗曰大风有隧贪人败类且周书有芮良夫之萹知字良夫也陈啓源曰周书芮伯曰予小臣良夫自称当以名非字也】
　　周本纪厉王三十年好利説荣夷公芮良夫谏不聴此诗当作于其后中云天降防乱灭我立王疑在共和之时【此朱子説○本纪厉王出奔于彘召公与周公行政号曰共和共和十四年厉王死于彘乃立太子静是为宣王】时厉王尚存故陈其事而刺之匪言不能胡斯畏忌则衞巫监谤道路以目也贪人败类职盗为寇殆即指荣夷公之属欤朱子曰厉王之恶曰贪曰暴而已惟贪也故所用皆聚敛之臣惟暴也故所用皆暴虐之臣此诗惟彼忍心是顾是复则用暴虐之证也贪人败类职盗为寇则用聚敛之证也荡诗曰曾是彊御即忍心之谓曽是掊克即贪人之谓贪人用必至于竭人之财暴人用必至于竭人之力民财竭而愁怨作民力竭而谤讟起国随以亡则君子之忧何时而息哉○吕记厉王之乱在于用小人故此诗于聴任之际屡致意焉一章至四章皆极言其祸乱也五章告以用贤之道而忧其不能改也六章复告以息民重农而居位食禄者不可不慎择也七章因上息民重农之言而深叹饥馑防乱之可哀也八章言治乱之分由于用舍异路思古而伤今也九章言君暗于上故譛毁之俗成于下自伤处斯世之难也十章言朝皆小人以祸败为乐欲谏而不敢也十一章言王弃君子而厚小人民皆趋乱而王不知也十二章言治乱皆有所由来治由君子之为善乱由小人之播秽也十三章言贪人为政忠言无自而入也【原作王之疎弃君子者由小人之言先入也今以李氏説易之】十四章至十六章皆托为公卿侪辈语以反覆讽切之也
　　陈啓源曰周书芮良夫解与桑柔诗往往相合意芮伯先作解以戒王及执政戒之不从又作诗刺之乎诗所谓告尔忧恤诲尔序爵及诵言如醉正目作解而言也解云尔执政小子不图善偷生苟安爵以贿成夫偷生苟安则不知忧恤矣爵以贿成则不能序爵矣亦既告之诲之无奈其如醉何故复着之于诗冀其改悟古大臣忧国惓惓无己之心如此又厉王朝自召穆公芮伯凡伯二三贤臣外率皆贪佞小人为専利监谤之事故解责其导王不若専利作威惟事贪谀不勤徳备难又责其饰言事主面相诬蒙贤知箝口小人鼓舌而诗之刺王亦深言信用小人之患如维彼愚人覆狂以喜维彼忍心是顾是复不一辞而足其刺羣臣亦不外贪佞二意如贪人败类征以中垢及善背善詈用力为寇诸语皆与周书所载相符合而观之可也
　　桑柔十六章八章章八句八章章六句
　　倬彼云汉【疏天河水气与雨为类故渴雨者望而占之】昭回于天【读音吞○曹氏曰云汉起于东方经尾箕之间向西南行至七星南而没此其回旋之度陆佃曰水气之在天为云水象之在天为汉今皆倬然昭明回转于上则非雨之候也末章有嘒其星即此意】王曰于【音乌】乎【音呼】何辜今之人天降防【去声】乱饥馑荐臻靡神不举【举者举其祀周礼荒政十二有索鬼神郑司农云索鬼神者求废祀而修之】靡爱斯牲【读防经反音星○祭法郑注祭水旱用少牢】圭璧既卒宁莫我聴【平声】○旱既大【音泰】甚蕴隆虫虫不殄禋祀【言享祀不絶】自郊徂宫上下奠瘗【音异○奠其礼瘗其物疏奠置之于地瘗埋之于土谓酒食牲王之属也】靡神不宗后稷不克上帝不临【读力中反音隆○王氏曰在宫之神莫尊于后稷既无以胜旱灾在郊之神莫尊于上帝又不临顾我也】耗斁【音妬】下土宁丁我躬【集传后解本之苏传此説为长如唐太宗吞蝗曰宁食我之肺肠是也】○旱既太甚则不我推【吐雷反音蓷○不可推而去之】兢兢业业如霆如雷周余黎民靡有孑遗【读夷回反音韦下同○疏孑孤独之貌无有孑然得遗漏者】昊天上帝则不我遗【何楷曰天意不欲为我留遗此余黎非但上帝不临而已】胡不相畏先祖于摧【何能不相畏乎先祖之业将于是摧落矣】○旱既大甚则不可沮【苴上声】赫赫炎炎云我无所大命近止【何楷曰大命以国祚言盘庚懋建大命是也近谓灭亡之期不逺】靡瞻靡顾羣公先正【疏羣公先正是雩祀所及羣公即月令注所称上公正长也先世长民者如后稷勾芒之类】则不我助父母先祖胡宁忍予【父母先祖何亦忍于我而不见救乎】○旱既大甚涤条山川【读枢伦反音春○王氏曰山枯川竭如涤濯然】旱魃【神异经南方有人长二三尺袒身而目在顶上行走如风名魃所见之国太旱赤地千里】为虐如惔【音谈】如焚我心惮【陈啓源曰惮毛训劳丁佐反郑训畏徒旦反集传兼取二义不知当读何音】暑忧心如熏羣公先正则不我闻昊天上帝宁俾我遯○旱既大甚黾勉畏去胡宁瘨【音颠】我以旱憯【音惨】不知其故祈年孔夙【曹氏曰自去嵗孟冬己祈今嵗之丰稔孟春又祈之可谓夙矣】方社【疏方社即以方以社是也】不莫【音暮】昊天上帝则不我虞敬恭明神宜无悔怒○旱既大甚散无友纪【笺人君以羣臣为友集传纪纲纪也郝敬曰友纪百官之政纪也严缉羣臣以救旱之急于常务可缓者不暇整理故云散无友纪】鞠哉庶正【众官之长】疚哉冡宰【读如滓】趣【音走】马师氏膳夫左右【读如以○集传嵗凶年谷不登以下皆用毛传文】靡人不周【笺周当作赒】无不能止【疏无有自言不能赒救而遂止不为者】瞻卬【音仰下同】昊天云如何里【笺里忧也王但卬天曰当如我之忧何集传以为即汉书无俚之俚辨详考异】○瞻卬昊天有嘒【音晦】其星大夫君子昭假【音格】无嬴【音盈○疏当昭见其至诚于天下无敢有盈余而不敷散者】大命近止无弃尔成何求为【去声】我以戾【定也】庶正【平声○我亦何所求而何所为哉将以定尔庶正而已】瞻卬昊天曷惠其宁【曷惠然其寕我民也○此章集传解极明】
　　序云汉仍叔美宣王也【按仍氏叔字周大夫春秋桓五年天王使仍叔之子来聘当是其子孙】宣王承厉王之烈【郑云烈余也本尔雅】内有拨乱之志过烖而惧侧身修行欲销去之天下喜于王化复行百姓见忧【谓忧及百姓】故作是诗也
　　宣王遇旱年月经传无文皇甫谧以为宣王元年不借千亩【周本纪不借千亩在十二年】天下大旱自二年不雨至六年乃雨谧此言不知何据按诗曰饥馑荐臻疑旱非止一年故世纪云然竹书又云宣王二十五年大旱王祷于郊庙乃雨今以序语详之旱当在宣王初即位之时竹书不足信
　　自首章至五章所以忧旱者至矣昊天上帝宁俾我遯言苟我之不徳不当天心宁使我避位而去毋以我故苦斯民也下章黾勉畏去又言弃位避灾非人主之义故黾勉于此求济斯难不敢去也【此苏氏説胜集传】七章言救旱有实政非徒吁呼祷祈而已末章又勉羣臣以毋弃脉救之成功庶几得雨以安此生民乎民安则众正定矣
　　云汉八章章十句
　　崧【崧髙貌】高维岳骏及于天【音呑】维岳降神生甫及申【按郑氏谓甫即作吕刑之甫侯申申伯也葢以申吕皆姜姓为岳神降生之説东莱谓甫侯申伯皆宣王时贤臣甫乃穆王时甫侯之后三复文义此説当然郑氏礼记注以甫为仲山甫则孔疏己辨之华谷反从其説云甫为字申为国古人文词多不拘如舜典称稷契稷以官契以名汉书称绛灌绛以封邑灌以姓言虽有据非诗义也】维申及甫维周之翰【读音贤】四国于蕃【读分遭反音缏古音考音轩】四方于宣【蕃言扞蔽宣言敷布】○亹亹申伯王缵之事【使缵先世之事】于邑于谢【疏申伯先受封于申国本近谢今命为州牧故改邑于谢焉严缉于邑谓去京师而就国邑于谢其邑之所在也】南国【疏南国谓谢旁诸国】是式【读如试】王命召伯【读逋莫反音博○召穆公虎疏必使召公往营之者王肃谓召公为司空主营缮】定申伯之宅【读如铎】登是南邦【古音考音崩】世执其功【严缉世执其功言世世执守其功常为收也】○王命申伯式是南邦【同上】因是谢人以作尔庸【按周礼民功曰庸此当从郑説非城也言因是谢地之人俾之属尔统辖以奋起尔之事功也】王命召伯彻申伯土田【读如陈○笺彻者正其井牧定其赋税按左传井衍沃牧臯隰此笺文所本】王命傅【傅申伯傅相】御【传御治事之官葢王官也】迁其私人【疏对王朝之臣言则家人为私属也有司彻云主人降献私人】○申伯之功【功谓营建之功】召伯是营有俶其城寝庙既成既成藐藐【音邈】王锡申伯【音博】四牡蹻蹻【吕记渠略反音臄】钩膺濯濯【疏钩者马娄颔之钩膺饰繁缨按巾车金路钩繁缨九就同姓以封中伯异姓得此防者以其命为侯伯故得车如上公○此章述召伯既营谢及王锡遣申伯之事邓元锡曰古王者封诸侯凡定宅筑城作寝庙至于彻田皆司空职之司空掌邦土也工作既成而全畀之胙土之道宜然非独以宠异申伯也】○王遣申伯路车乗【去声】马【读音姥】我图尔居莫如南土锡尔介圭以作尔寳【读通古反音补○传宝瑞也笺圭长尺有二寸谓之介诸侯瑞圭自九寸以下按郑説本尔雅集传以为诸侯之圭葢主毛説东莱曰韩奕以其介圭入觐于王则当是诸侯之瑞圭葢介之为言大也诗人特美大其圭而称之非周官所云天子之介圭也愚谓天子之圭岂有以赐人者周礼典瑞公执桓圭九寸侯执信圭七寸申伯韩侯皆自诸侯进为州牧故皆以公圭锡之介者大言之尔】往近【传近己也笺近辞也读如彼记之子之记按辞乃语辞斤当从亓辨详考异】王舅【言往己王舅疏云皆命遣之辞】南土是保【读音补陈第云宝保音补皆古音】○申伯信迈【信迈犹言果行也】王饯于郿【音眉○疏郿于汉属右扶风自镐适申涂不经郿时宣王葢省视岐周申伯从王至岐自岐遣之故饯之于郿也愚谓王饯于郿申伯葢北就王命于岐周笺疏説是也华谷谓至丰册命申伯徒以文王庙在丰然江汉云于周受命自召祖命则岐周岂无文王庙哉长发云丰镐相去止二十五里丰亦在郿东与镐等耳何得道郿而入谢也】申伯还南【按舆地岐周最在西北稍东则为郿又东则为镐而谢又在镐之东南】谢于诚归【言诚归于谢也是倒句法】王命召伯彻申伯土疆以峙【音雉】其粻【音张○疏自京至谢所在道路具粮食】式遄其行【音杭○按诗曰信迈曰诚归曰式遄其行似疑行之不果者郑笺以为申伯不忍离王室集传以为宣王之数留二义当兼有之】○申伯番番【音波读分邅反音缏古音考音轩云吴棫读郝本叶潘○按毛云番番男武貌郑亦云威武番番然曹氏改释为耆艾之状严缉从之韵防云説文皤发白也亦作畨如从耆艾解则番当音婆与皤通】既入于谢徒御啴啴【音滩○笺车徒之行啴啴安舒言得礼也礼入国不驰】周邦咸喜【陈啓源曰郑氏训周为徧言徧国之人相喜而庆也严氏云普天王土侯国皆可称周邦此南方诸国得良牧而喜也然前章屡称南国南邦南土皆别而名之何至此忽统名周邦也诗中周字不训国名者甚多郑解甚合当时情事应从之】戎【汝也】有良翰不显申伯王之元舅文武是宪【曹氏曰文武美申伯之有全徳也苏传言其文武皆足法也】○申伯之徳柔惠且直揉【按郑笺揉训顺集传训治葢顺其理以为治也汉书公孙云揉曲者不累日师古注揉谓矫而正之説文揉曲伸木也强者克以刚弱者抚以柔此治之之义也】此万邦闻【音问】于四国吉甫作诵其诗孔硕其风【述于言为诗歌于工为诵形诸咏歌足以感人则为风或谓此雅诗而有风体非也】肆好以赠申伯
　　序崧高尹吉甫美宣王也【笺尹吉甫申伯皆周卿士尹官氏申国名疏官氏者其先世尝为尹官而因氏焉】天下复平能建国亲诸侯褒赏申伯焉疏此诗之作美申伯而已美申伯所以美宣王故为宣王诗也【下二章义同】郝敬曰申伯出封于谢尹吉甫送之此事已见诗中故序不复赘吉甫对扬于朝而国史録之圣人存之以表亲亲崇贤封建复古之治人臣立功纪勋见于小雅人主治定功成见于大雅诗至大雅作者之意愈逺序者之义愈精故云汉不谓救旱以明格天之徳崧高不谓赠行以明亲贤之礼烝氏不谓赠山甫以表使能之功梁山不谓美韩侯以纪驭福之柄江汉以下皆可知也
  </div>
  <div class="pagination">
   <a href="诗经通义_page12.html">
    上一页
   </a>
   <span>
    ...
   </span>
   <a href="诗经通义_page8.html">
    8
   </a>
   <a href="诗经通义_page9.html">
    9
   </a>
   <a href="诗经通义_page10.html">
    10
   </a>
   <a href="诗经通义_page11.html">
    11
   </a>
   <a href="诗经通义_page12.html">
    12
   </a>
   <span class="current-page">
    13
   </span>
   <a href="诗经通义_page14.html">
    14
   </a>
   <a href="诗经通义_page15.html">
    15
   </a>
   <a href="诗经通义_page16.html">
    16
   </a>
   <a href="诗经通义_page14.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
