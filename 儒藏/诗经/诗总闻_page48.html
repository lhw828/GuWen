<!DOCTYPE html>
<html>
<head>
    <meta charset="UTF-8">
    <title>诗总闻 - 第 48 页/共 49 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>诗总闻 - 第 48 页/共 49 页</h1>
    <div class="content">　　翩彼飞鸮集于泮林食我桑黮怀我好音
　　桑黮春夏时与芹藻茆相应
　　憬彼淮夷来献其琛元象齿大赂南金
　　闻音曰旂其斤切蹻居表切昭之绕切茆力九切老鲁吼切道徒厚切服蒲北切馘以璧切陶夷周切南尼心切讻许容切斁弋灼切逆宜脚切获黄郭切
　　闻训曰觩弓急也搜矢发也今旷野广场闻发矢有此声愽寛也郑氏改愽作傅盖欲叶斁音杜又欲叶逆音遇叶获音防今不改自叶定从呉氏
　　闻物曰茆莼菜也与芹藻皆泮水所产采此以为饮酒之葅此物多生陂泽可见在郊
　　总闻曰礼天子将出征类于上帝宜乎社造乎祢祃于所征之地受命于祖受成于学出征执有罪反释奠于学以讯馘告古之所谓学者君臣上下防集礼乐刑政发施之所在朝所与见者寡在学所与见者众辟雍学之两所泮亦学之一所其他先世之别庙先臣之别位以至射圃宣榭无所不有可以祭祀可以燕飨可以刑赏可以防观故灵台有台有囿有沼有辟有雍故此防集之广所也古器有在辟宫有在雍位有在下保雍有在西宫熹熹亦雍也而振鹭亦有西雝礼既辟雍泮水分配天子诸侯则其泮水者亦不一所也古器有在和宫亦是雝之异名又在寒亦是辟之异名寒栗犹辟易此肃意也泮水当是判意判涣犹剖断亦辟意也僖公当时偶于学在泮故因以得传其他所在不可得而考也説文泮诸侯乡射之宫西南为水东北为墙其为乡射之宫则未可知至西南为水东北为墙则附防半水之意未必然也凡字从半皆判散之意集韵判分也泮释也伴胖广也□去也拌弃也□行也自许氏之前郑氏固已言筑土雝水圆如璧筑土安能停水特附合雝意而不知其不可也泮言半也东西门以南通水北东门自南通北西门自南通北则囘环皆水非半水也郑氏知其不安故西南为水东北为墙凡宫室面南背北今自南而西皆水自东而北皆墙乃不成宫室字形宫明在前南也暗在后北也室通在前南也塞在后北也圆水犹之可也半水未可信之礼小学在公宫南之左太学在郊书传百里之国二十里之郊七十里之国九里之郊五十里之国三里之郊国愈大则郊愈濶学愈寛后世所谓学者特其间论十二事略仿其大槩而全非其本意养老一事又已不存其余制度文物皆不可复推虽然又何独此而已
　　閟宫
　　一章
　　閟宫有侐实实枚枚赫赫姜嫄其德不囘上帝是依无灾无害弥月不迟
　　二章
　　是生后稷降之百福黍稷重穋稙穉菽麦奄有下国俾民稼穑有稷有黍有稻有秬奄有下土纉禹之绪
　　三章
　　后稷之孙实维大王居岐之阳实始翦商
　　诗盖以作岐为兴周之基未有以居岐为翦商之始也易随上六王用享于西山升六四王用享于岐山六四非尊位而自此享也
　　至于文武纉大王之绪致天之屇于牧之野无贰无虞上帝临女敦商之旅
　　此閟宫所奉者妇人略举其大者一人曰姜嫄其太姜太任太姒皆在也先祖略举其大者四人曰后稷太王文武其公刘王季皆在也
　　四章
　　克咸厥功王曰叔父建尔元子俾侯于鲁大启尔宇为周室辅
　　言叔父亦有功也所谓克咸咸同也其下太山梁父山在今奉符县山绎山在今邹县皆在兖州山在沂州徐在徐州邹山记曰徂徕在梁甫山多松栢梁甫新甫也
　　乃命鲁公俾侯于东锡之山川土田附庸
　　此閟宫又所奉者畧举二人曰周公鲁公其庄公皆在也
　　五章
　　周公之孙庄公之子龙旂承祀六辔耳耳春秋匪解享祀不忒皇皇后帝皇祖后稷享以骍牺是享是宜降福既多
　　自天下言之以后稷为宗自后稷以下皆在自一国书之以周公为宗自周公以下皆在朱氏閟宫鲁之羣庙防其天下所谓始一国所谓始凡与同姓悉皆同宇其实私祭之公所也
　　六章
　　周公皇祖亦其福女秋而载尝夏而楅衡白牡骍刚牺尊将将毛炰胾羮笾豆大房万舞洋洋孝孙有庆孝孙有庆谓饮福受胙也故颂祷僖公见下
　　七章
　　俾尔炽而昌俾尔寿而臧保彼东方鲁邦是常不亏不崩不震不腾三寿作朋如冈如陵
　　此诗称六俾凡三节一节俾尔炽而昌俾尔寿而臧一节俾尔昌而炽俾尔寿而富三节俾尔寿而大俾尔耆而艾此所举之寿皆以朋而来也
　　八章
　　公车千乗朱英緑縢二矛重弓公徒三万贝胄朱綅烝徒増増戎狄是膺荆舒是惩则莫我敢承
　　毕祭凡与祭者祷主人之福自炽昌寿臧以下是也颂主人之功自公车朱英以下是也
　　九章
　　俾尔昌而炽俾尔寿而富黄发台背寿胥与试俾尔昌而大俾尔耆而艾万有千嵗眉寿无有害
　　作朋之福未尽其意又推广之自俾尔昌而炽以下是也
　　十章
　　泰山岩岩鲁邦所詹奄有防遂荒大东至于海邦淮夷来同莫不率从鲁侯之功
　　莫敢承之功未尽其意又推广之自泰山岩岩以下是也
　　十一章
　　保有鳬绎遂荒徐宅至于海邦淮夷蛮貊及彼南夷莫不率从莫敢不诺鲁侯是若
　　十二章
　　天锡公纯嘏眉寿保鲁居常与许复周公之宇
　　俾尔之福犹未尽其意又推广之自天锡公纯嘏以下是也毛氏常许鲁南鄙西鄙郑氏许许田也鲁朝宿之邑常或作尝在薛之旁引鲁庄三十一年筑台于薛以为田文食邑于此皇览孟尝家在鲁国薛城引此以郑氏为证索隠亦尝非諡乃邑又引此以郑氏为证然常氏地谱以为其地未见郑氏亦以为所由未闻亦意之也或谓堂父在沂州当是音字皆转长清在齐州长白山长城在淄州当是字转恐此常只当如鲁邦是常之常盖其邦常居曲阜是也隠八年郑伯使宛来归祊左氏郑伯请释太山之祀而祀周公以太山之祊易许田庚寅我入祊而未有也桓元年郑伯以璧假许田当是以祊未成又以璧来求乃许三月公防郑伯于垂四月公及郑伯盟于越左氏结祊成也则是许为郑得计僖公复取之也杜氏成王营王城故赐周公许田以为鲁国朝宿之邑后因立周公别庙郑桓公有助祭太山汤沐之邑故欲以祊易许田各从本国所近之宜恐鲁以周公别庙为疑故言已废太山之祀而欲为鲁祀周公逊辞以有求也岂有始祖别庙人主赐邑而以易他人汤沐之地可谓鲁之大耻不知僖公于何年复之僖五年诸侯盟于首止郑伯逃归不盟六年公防诸侯伐郑楚人围许诸侯遂救许鲁以郑逃盟而伐之楚以诸侯伐郑而围许以救之许遂归楚当是此时乗郑间鲁楚伐许田而遂复取许田也
　　鲁侯燕喜令妻寿母宜大夫庶士邦国是有既多受祉黄发儿齿
　　妻也母也当是存者也其亡者皆入近庙其存者颂祷主人之余则皆及之大夫庶士则羣臣皆在也邦国是有则举国凡民亦在也所谓既多受祉也黄髪儿齿盖妻母外族也君民阖境也皆有此寿徴
　　十三章
　　徂来之松新甫之栢是断是度是寻是尺松桷有舄路寝孔硕新庙奕奕奚斯所作孔曼且硕万民是若此庙即閟宫也近于正寝故知閟宫者私祭之公所也毛氏新庙闵公庙也闵公无功德又兄弟自无由别立庙郑氏新庙姜嫄庙也姜嫄虽有功德然外姓亦无由作始庙盖后稷以下普庙也姜嫄为首者记后稷所由生也奚斯督工庀事之官郑氏教防属功课章程是也班氏两都赋奚斯颂鲁王延寿灵光殿赋奚斯颂僖非也贾氏以误指作诗主名
　　商颂
　　那
　　一章
　　猗与那与置我鞉鼓奏鼓简简衎我烈祖
　　初则置鞉鼓未用既而奏鞉鼓盖众乐已作鞉鼓所以节乐者也
　　二章
　　汤孙奏假绥我思成鞉鼓渊渊嘒嘒管声既和且平依我磬声
　　次鞉鼓管磬并奏奏进也假升也前奏鼓奏作乐也此奏假奏升堂也此诗三称汤孙自是三节一进告升堂也谓奠神也二燔币有光也谓毕事也三受胙均享也谓饮福也开其夷怿之容述其温恭之职执事有劳而助祭有能也
　　三章
　　于赫汤孙穆穆厥声庸鼓有斁万舞有奕
　　次鼓钟万舞并奏奕字象形商奕车觚□奕字如此今称盖舞之状也
　　四章
　　我有嘉客亦不夷怿自古在昔先民有作温恭朝夕执事有恪顾予烝尝汤孙之将
　　郑氏太古有此助祭之礼恐非谓乐之节奏祭之次第自古作此非今创为古民人通用先民即是古人自唐讳民始更改参错后有复者有不复者诗两称先民此古语也一称先人不知旧语如此惟复改如此或谓宜民宜人当作宜民宜民盖重言之后一改一不改王氏在至和中欲改年作宜民或难王氏以宜民宜人今但取半语非是王氏以重言为对然卒不用也王氏最愽古多藏书其所见必有自来也闻音曰渊于巾切斁弋灼切客克各切奕弋灼切怿弋灼切昔息约切夕祥龠切
　　闻章曰旧一章今为四章
　　闻字曰庸或作镛古字亦通用
　　总闻曰已下皆商诗商庙所用也旧説用于成周之庙曰周用六代之乐也又説用于微子之国曰二王之后得自用其先之乐也识者更详
　　烈祖
　　一章
　　嗟嗟烈祖有秩斯祜申锡无疆及尔斯所既载清酤
　　二章
　　赉我思成亦有和羮既戒既平鬷假无言时靡有争前诗声也所言皆音乐此诗臭也所言皆饮食也商尚声周尚臭二诗当是各一节那奏声之诗此荐臭之诗也商尚声故以乐居先
　　三章
　　绥我眉寿黄耉无疆约軧错衡八鸾鸧鸧
　　四章
　　以假以享我受命溥将自天降康丰年穰穰
　　五章
　　来假来飨降福无疆顾予烝尝汤孙之将
　　闻音曰衡户郎切飨虚良切
　　闻章曰旧一章今为五章
　　总闻曰此皆祀汤也故皆曰烈祖序者以那为祀成汤以此为祀中宗郑氏引及尔斯所附合及女之此所女中宗也不知何以见之自汤而下皆可以为及女皆可以为斯所而独归中宗何也岂非以鸟为武丁在那鸟之间未有所归而汤之后髙宗之前中宗盘庚为贤中宗既在盘庚之先而桑谷变灾为祥可合自天降康之文今观烈祖既同辞猗与那与嗟嗟又同意而绥我思成赉我思成小异大同顾予烝尝汤孙之将全同不独出于一时亦出于一人也
　　鸟
　　一章
　　天命鸟降而生商
　　鸟记节而记节之间又自有説礼仲春鸟至以是日祠髙禖当是此年鸟至而有孕次年鸟至而生契是十三月而始诞也故知其有天命吞卵之事不惟诞又且猥汉髙犹龙种商契乃燕种乎识者更详
　　宅殷土芒芒古帝命武汤正域彼四方
　　帝谓喾也喾居亳后自契八迁至汤而复居亳故书从先王居作帝告厘沃帝告当是言帝命之意厘沃当是言正域四方之意孔氏厘治沃土也
　　二章
　　方命厥后奄有九有商之先后受命不殆在武丁孙子
　　三章
　　武丁孙子武王靡不胜龙旂十乗大糦是承邦畿千里维民所止肇域彼四海
　　四章
　　四海来假来假祁祁景员维河殷受命咸宜百禄是何商都近河言来者如河也何不足为数言何止百禄也郑氏以河为何以何为荷毛氏任也郑氏担负天之多福皆荷意也所不可晓
　　闻音曰有羽轨切殆养里切胜书烝切海虎猥切祁宜隔句相叶河何亦隔句相叶
　　闻训曰景集韵光也当读如泛泛其景之景水光也员集韵语辞也郑氏古文作云
　　闻章曰旧一章今分四章
　　总闻曰此髙宗之子孙祀成汤者也祀髙宗在下
　　长发
　　一章
　　濬哲维商长发其祥洪水芒芒禹敷下土方【止】外大国是疆幅陨既长有娀方将帝立子生商
　　有娀契母也帝谓舜也所立之人子姓所生之地商邑也
　　二章
</div>
    <div class="pagination">
<a href="诗总闻_page47.html">上一页</a><span>...</span><a href="诗总闻_page43.html">43</a><a href="诗总闻_page44.html">44</a><a href="诗总闻_page45.html">45</a><a href="诗总闻_page46.html">46</a><a href="诗总闻_page47.html">47</a><span class="current-page">48</span><a href="诗总闻_page49.html">49</a><a href="诗总闻_page49.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
