<!DOCTYPE html>
<html>
 <head>
  <meta charset="utf-8"/>
  <title>
   诗传大全 - 第 32 页/共 35 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   诗传大全 - 第 32 页/共 35 页
  </h1>
  <div class="content">
   赋也韩姞蹶父之子韩侯妻也【临川王氏曰妇人称姓今以姓配夫之国故谓之韩姞】相攸择可嫁之所也訏訏甫甫大也噳噳众也【安成刘氏曰吉日噳作麌】猫似虎而浅毛【尔雅曰虎窃毛谓之虦毛注窃浅也虦音栈】庆喜令善也喜其有此善居也燕安誉乐也【庆源辅氏曰此章言蹶父能为其女择所居也蹶父孔武靡国不到者言其武勇防敏其为卿士出使侯国所歴之多而为其子韩姞择可嫁之所莫如韩国之乐也重言甚乐之韩土有川泽之訏訏北地少得川泽而独韩之川泽訏訏然大也既言川泽之大故遂言鲂鱮甫甫然之大麀鹿噳噳然之众不惟水陆所产如此众多而又有熊有罴有猫有虎又见其深山大泽多出此等猛兽也其国所产之物且如此则其所居之人又当如何哉庆既令居韩姞燕誉者言既喜韩姞之有此善居则韩姞之安与乐也可知矣上章言韩侯之迎韩姞有以当其心此章则言韩姞之归韩国有以适其意男女相称夫妇咸和则家道正矣家齐而国治此固天子之所喜而王朝之臣所赞咏也○叠山谢氏曰此章专言韩姞从夫而乐其家○曹氏曰此章与硕人卒章意同齐近河韩多山各赋其所有一则羙其父母之国一则羙其所嫁之国也】
　　○溥彼韩城燕【因肩反】师所完以先祖受命因时百蛮王锡韩侯其追其貃【母伯反】奄受北国因以其伯实墉实壑实亩实籍献其貔【音毗】皮赤豹黄罴
　　赋也溥大也燕召公之国也师众也追貃夷狄之国也墉城壑池籍税也【孔氏曰公羊传曰什一而籍是籍为税之义也】貔猛兽名【孔氏曰一名执夷虎豹之属也○陆氏曰貔似虎或曰似熊赤豹毛赤而文黒罴大于熊有黄罴赤罴貔言皮则豹罴亦献皮也】○韩初封时召公为司空王命以其众为筑此城如召伯营谢山甫城齐春秋诸侯城邢城楚丘之类也【孔氏曰左传云邘晋应韩武之穆也是韩侯之先武王之子也其封当在成王时命为侯也○朱子曰不知当初何故不教本土人筑又须去别拨发人来岂不大劳攘古人重劳民如此等事却又不然更不可晓强说便成穿凿如汉筑长安城却又别处调人来如今建州南劒上下筑城却去建康府发人来这般却晓不得○东莱吕氏曰春秋之时城邢城楚丘城縁陵城杞之类皆合诸侯为之覇令尚如此则周之盛时命燕城韩固常政也】王以韩侯之先因是百蛮而长之故锡之追貃使为之伯【三山李氏曰因以其伯即上文缵戎祖考也】以脩其城池治其田亩正其税法而贡其所有于王也【叠山谢氏曰髙城深池可以固圉彻田为粮可以足食宣王为邉方虑亦详矣○庆源辅氏曰此章则又言王之委重于韩侯而勉以强于自治而脩其职贡于王也但言三兽之皮者猛兽韩国所富有故令贡其皮焉亦以见不强责其所无也○丰城朱氏曰彼韩城之广而大者乃召康公之所营也昔先祖之受命既因百蛮而为之长今韩侯之受命复因追貃以为之伯则脩城池治田亩正税法贡土物皆脩其职业之谓以终首章之意也】
　　韩奕六章章十二句
　　江汉浮浮武夫滔滔【叶他侯反】匪安匪游淮夷来求既出我车既设我旟匪安匪舒淮夷来铺
　　赋也浮浮水盛貎滔滔顺流貎【眉山苏氏曰自周而南出于江汉之问召公率兵循江而下也】淮夷夷之在淮上者也【孔氏曰召公伐淮夷当在淮南鲁僖伐淮夷应在淮北淮之南北皆有夷也○永嘉陈氏曰淮夷之地不一徐州有夷则在淮北者也扬州有夷则在淮南者也江汉常武二篇同言淮夷以地理考之曰江汉之浒者是淮南之夷也若在淮北则江汉非所由入之路也曰率彼淮浦省此徐土者是淮北之夷也若在淮南则徐土非聨接之地矣○东莱吕氏曰江汉合流之处在今汉阳军之大别山下但去淮夷絶逺或者防江汉之师以伐之欤】铺陈也陈师以伐之也○宣王命召穆公平淮南之夷诗人美之此章总序其事言行者皆莫敢安徐而曰吾之来也惟淮夷是求是伐耳【庆源辅氏曰其志専其气锐有不战战必胜矣】
　　○江汉汤汤【书羊反】武夫洸洸【音光】经营四方告成于王四方既平王国庶定【叶唐丁反】时靡有争【叶菑陉反】王心载宁赋也洸洸武貌庶幸也【庐陵彭氏曰用兵非人主之美事不得已而兴师故召公告成于王曰王国庶定庶云者幸其仅然非以是为美也】○此章言既伐而成功也【曹氏曰宣王厉志开复北伐玁狁南征蛮荆至扵常武江汉两夷之居淮南北悉已讨定故召伯以经营四方之功告成于王也○华谷严氏曰首章言王师之持重二章则言告成盖淮夷望风而服不待战也○庆源辅氏曰四方既平则王国庶可平定所谓柔逺能迩也时靡有争王心载宁又见宣王之以天下为心一有争闘则王心之不安也读此章见宣王能以天下之心为心而召公又能以宣王之心为心也○丰城朱氏曰经营者召虎之职告成者召虎之功四方之既平则时靡有争矣王国之庶定则王心载宁矣天下之所以未平者以争心之未息而争心之所以未息者以王化之未一也彼见利则夺见便则乘者固夷狄之常情而转逆以为顺转危而为安者乃王者之盛心故必使天下无有争心而后大臣之功成而王者之心亦安矣】
　　○江汉之浒【音虎】王命召虎式辟【音辟】四方彻我疆土匪疚匪棘王国来极于疆于理至于南海【叶虎委反】
　　赋也虎召穆公名也辟与辟同彻井其田也疚病棘急也极中之表也居中而为四方所取正也○言江汉既平王又命召公【朱子曰再言江汉之浒者系上事起下事也○永嘉陈氏曰非谓宣王临江汉之浒而命召虎也】辟四方之侵地而治其疆界非以病之非以急之也但使其来取正扵王国而已扵是遂疆理之尽南海而止也【华谷严氏曰古人伐叛讨贰之后必去其苛政平其赋敛以慰民心故此章言彻法之事然武事仅定即行疆理税赋之法疑扵病民且疑扵急迫矣宣王谓我非疚也非棘也盖什一天下之中正乃我周之定制欲天下皆扵王国来取中焉耳召公扵是往而疆之以正其疆界往而理之以分其土宜推而至扵南海之逺淮夷在南故曰至于南海○庆源辅氏曰辟其侵地治其疆界并其田亩岂无以为病者淮夷甫平而遽然为此岂无以为急者而王之心则不然也但欲反旧而使之取正扵王国之法度耳○安成刘氏曰此章言穆公因平淮夷而又成开复之功也】
　　○王命召虎来旬来宣文武受命召公维翰【叶胡干反】无曰予小子【叶奨里反】召公是似【叶养里反】肇敏戎公用锡尔祉赋也旬徧【三山李氏曰十日为旬则旬训徧明甚】宣布也自江汉之浒言之故曰来召公召康公奭【音适】也翰榦也予小子王自称也肇开戎汝公功也○又言王命召虎来此江汉之浒徧治其事以布王命而曰昔文武受命惟召公为桢榦今女【音汝】无曰以予小子之故也但自为嗣女召公之事耳能开敏女功则我当锡女以祉福如下章所云也【郑氏曰此述其祖之功以劝之也○安成刘氏曰此章追述王命召公之词以终上章所言经营疆理之意而起下章所序赏赐之事○丰城朱氏曰昔先王受命有如召公日辟国百里则召公者实文武之桢榦也我之命虎以来旬来宣也岂惟一人之为亦惟先人之功业是继果能以继先人之业为心则淮夷之未服岂惟虎之责抑亦虎之耻也汝能开敏汝功则我固当锡汝以祉福矣勉之以先人之业期之以后日之报宣王真得待世臣之体也哉】
　　○厘【力之反】尔圭瓒【才旱反】秬【音巨】鬯【初亮反】一卣【音酉无韵未详】告于文人锡山土田【叶地因反】于周受命【叶蒲并反下同】自召祖命虎拜稽首天子万年【叶弥因反】
　　赋也厘赐卣尊也【庐陵罗氏曰尔雅彝卣罍注尊彝为上罍为下卣居中○孔氏曰释器云卣中尊按郁人掌和郁鬯以实彝而陈之则鬯当在彝而此及尚书左传皆云秬鬯一卣者当祭之时乃在彝未祭则在卣赐时未祭故卣盛之】文人先祖之有文徳者谓文王也周岐周也召祖穆公之祖康公也○此序王赐召公防命之词【孔氏曰上言用锡尔祉此言赐之之事】言锡尔圭瓉秬鬯者使之以祀其先祖又告于文人而锡之山川土田以广其封邑盖古者爵人必于祖庙示不敢专也【孔氏曰祭统云赐爵禄必扵太庙】又使往受命扵岐周从其祖康公受命扵文王之所以宠异之【孔氏曰虎祖康公在岐周事文武有功而受采地今虎嗣其业功与之等故往岐周命之○叠山谢氏曰锡山川土田必使召虎受赐扵岐周用文武封康公之礼以待之此时此意赏非先王之赏如禀命扵乃祖文武也功非召虎之功如受教扵乃祖康公也召虎思文武之徳思康公之徳必能尽心尽力以报宣王之徳矣三代令王不责臣子以事功惟勉臣子以忠考本扵人心天理而感动之也盘庚亦得此意】而召公拜稽首以受王命之防书也人臣受恩无可以报谢者但言使君夀老而已【豊城朱氏曰厘尔圭瓉秬鬯一卣所以厚其礼也告于文人锡山土田所以广其封也若虎之受赐则如之何亦惟曰拜稽首以致其敬天子万年以致其祝而已】
　　○虎拜稽首对扬王休【叶虚久反】作召公考【叶去久反】天子万寿【叶殖酉反】明明天子【叶奨里反】令闻【音问】不已矢其文徳洽此四国【叶越逼反】
　　赋也对答扬称休美考成矢陈也○言穆公既受赐遂答称天子之美命作康公之庙器而勒王防命之词以考其成且祝天子以万寿也【安成刘氏曰上章虎拜稽首天子万年者述穆公受册书而祝谢其君之词也此复言虎拜稽首天子万寿者述穆公铭祖庙器而祝君之词也以考古图观之疑此章皆是述其勒铭庙器之诗】古器物铭云【音弁】拜稽首敢对扬天子休命用作朕皇考龚【音恭】伯尊敦【音对】其眉寿万寿无疆语正相类但彼自祝其寿而此祝君寿耳【朱子曰此章大抵类古器物铭识盖古人文字之常体也○考古图曰周大夫也有功锡命为其考作祭器也拜稽首对扬天子休命用作皇考龚伯尊敦者古者爵有徳禄有功必赐扵太庙祭之日一献君降立于阼阶之南南向所命者北靣史由君右执防命之再拜稽首受书以归而舍奠于其庙也此防命之礼所图器多有是词】既又美其君之令闻而进之以不已劝其君以文徳而不欲其极意扵武功古人爱君之心扵此可见矣【庆源辅氏曰穆公本以平淮夷而受赐今乃不言其武功而但愿天子陈其文徳以治四方之国则用兵岂圣人之得已哉而穆公爱君之忠诚亦至矣○安成刘氏曰上章王命穆公则欲其扵召公是似而肇敏戎功此章穆公祝君则欲其长保令闻而陈其文徳上下之情可谓交相爱矣○丰城朱氏曰上四句为祝颂之词下四句乃劝勉之语祝颂者所以答君之赐劝勉者所以进君扵道夫淮夷之服王则有令闻矣然犹愿其令闻之不已焉四方之平王则有武功矣然犹愿其文徳之治焉若召穆公可谓爱君之至矣】
　　江汉六章章八句【黄氏曰此诗乃召公奏凯之日所作也初则整师而往非为邀功特以淮夷作患不能自安耳次则淮夷之患除而其功成次则安民之政举而其功广次则即功而论赏次则论定而赏行次则人臣报塞之义也○华谷严氏曰周兴西北岐丰去江汉最逺故淮夷难服从化则后倡乱则先周人经理淮夷用力最多成王初年淮夷同三监以叛其后又同奄国以叛伯禽就封又同徐戎以叛宣王一命吉甫北方旋定继命方叔伐蛮荆后命召公平淮南之夷又命皇甫平淮北之夷盖南方之役至再至三淮夷未定则一方倡乱天下皆危故其淮夷平然后四方定此江汉常武所以为宣王之终事而系之扵宣王大雅之末也○龟山杨氏曰圣主得贤臣而功业古人皆然也昔宣王中兴有吉甫召虎仲山甫之徒以之伐玁狁以之平淮夷卒致再造之业诸臣之力居多宣王何力哉易未济六五之光亦九四震用伐鬼方之力也五何力哉三年有赏于大国此诗之末所以言宣王之锡命也】
　　赫赫明明王命卿士【叶音所】南仲大【音泰下同】祖大师皇父【音甫】整我六师以脩我戎【叶音汝】既敬既戒【叶讫力反】惠此南国【叶越逼反】
　　赋也卿士即皇父之官也南仲见出车篇大祖始祖也大师皇父之兼官也【永嘉陈氏曰自宰而下谓之六卿大师而下谓之三公既曰王命卿士又曰大师皇父周家不特设三公皆兼职而已如周公以冡宰兼大师也○孔氏曰十月之交皇父与此皇父得为一人或皇氏父字传世称之亦未可知也】我为宣王之自我也戎兵器也○宣王自将以伐淮北之夷而命卿士之谓南仲为大祖兼大师而字皇父者整治其从行之六军脩其戎事以除淮夷之乱而惠此南方之国【董氏曰师严器备当恭敬以临之戒惧以处之伐其暴乱所以惠之也○庆源辅氏曰既敬既戒临事而惧也敬戒乃用兵第一义能如是则成功可必而南国可惠矣南方诸国则淮南诸国也盖徐州之夷南侵诸国为之不安故其言如此○新安胡氏曰既敬则不敢轻肆既戒则不敢妄杀此其所以为王者之师严重详审而为南国之惠也】诗人作此以美之必言南仲大祖者称其世功以美大之也【叠山谢氏曰宣王命将多取之世臣何也文事武备素讲扵家庭定乱持危常在其念虑一日用之必老成持重不以轻易悮国事矣○庆源辅氏曰称其世功以美大之者见当时之重世臣也】
　　○王谓尹氏命程伯休父左右陈行【户郎反】戒我师旅率彼淮浦省此徐土不留不处三事就绪【象吕反】
　　赋也尹氏吉甫也盖为内史掌防命卿大夫也程伯休父周大夫【孔氏曰楚语云重黎氏世叙天地其在周程伯休父其后也当宣王时失其官守而为司马氏则是宣王始命程伯休父为司马也程国伯爵休父字也○濮氏曰程畿内邑在丰】三事未详或曰三农之事也【朱子曰三农上中下农夫也○曹氏曰师之所处荆棘生焉故必不留不处然后三农得以就绪○临川王氏曰此所谓耕者不废也】○言王诏尹氏防命程伯休父为司马使之左右陈其行列循淮浦而省徐州之土盖伐淮北徐州之夷也【朱子曰下章所谓徐方徐国亦即此尔○曹氏曰徐州南至淮淮夷则东夷之种散处扵淮浦者尔】上章既命皇父而此章又命程伯休父者盖王亲命大师以三公治其军事而使内史命司马以六卿副之耳【庆源辅氏曰天子亲命大师以三公出将又使内史命司马以六卿副之皆所以重其事命大将则曰整我六师以脩我戎既敬旣戒惠此南国命其副则曰左右陈行戒我师旅率彼淮浦省此徐土不留不处三事就绪者宜也大将则总其纲副将则详其目也兵以速为上久则毒民而伤财○郑氏曰军礼司马掌其戒誓○安成刘氏曰此上两章皆言命戒将士之事】
　　○赫赫业业【叶宜却反】有严天子王舒保作匪绍匪游徐方绎骚【叶苏矦反】震惊徐方如雷如霆徐方震惊
　　赋也赫赫显也业业大也严威也天子自将其威可畏也【庆源辅氏曰赫赫业业言有严天子之威灵气熖烜赫而盛大如此也】王舒保作未详其义或曰舒徐保安作行也言王师舒徐而安行也【曹氏曰虽以天子之威灵如此亦安徐详谛而后动】绍纠紧也游遨游也绎连络也骚扰动也○夷厉以来周室衰弱至是而天子自将以征不庭其师始出不疾不徐而徐方之人皆已震动如雷霆作于其上不遑安矣【临川王氏曰江汉曰匪安匪舒此曰王舒保作盖江汉武夫之事此则王者之事也如雷如霆先加以声也如震如怒复致其实也○安成刘氏曰此章言王师在道而徐夷已震恐也○丰城朱氏曰用兵之法攻心为上徐方绎骚徐方震惊虽未即顺从而已先服其心矣】
　　○王奋厥武如震如怒【叶援五反】进厥虎臣阚【呼槛反】如虓【火交反】虎铺【普吴反】敦淮濆【符云反】仍执丑虏截彼淮浦王师之所
　　赋也进鼓而进之也阚奋怒之貌虓虎之自怒也【埤雅曰虎之自怒虓然阚如虓虎以言将帅之勇发扵忠毅非激而怒之也】铺布也布其师旅也敦厚也厚集其陈也仍就也老子曰攘臂而仍之截截然不可犯之貌【庆源辅氏曰言王师在淮浦之上有截然不可犯之勇也○安成刘氏曰此言王师至徐布陈而制胜也】
　　○王旅啴啴【吐丹反】如飞如翰如江如汉如山之苞【叶铺钩反】如川之流緜緜翼翼不测不克濯征徐【国叶越逼反】
　　赋也啴啴众盛貌翰羽苞本也如飞如翰疾也如江如汉众也如山不可动也如川不可御也【孔氏曰兵法有动有静静则不可惊动故以山喻动则不可御故以川喻】緜緜不可絶也翼翼不可乱也不测不可知也不克不可胜也濯大也【庆源辅氏曰此章则承上章而言王旅之盛如此疾言其栗众言其盛不可动言其静不可御言其强不可絶言其续不可乱言其整不可知言其深不可胜言其无败之形以此濯征徐夷焉得而不服乎○安成刘氏曰此章极言王师之无敌也】
　　○王犹允塞徐方既来【叶六直反】徐方既同天子之功四方既平徐方来庭徐方不回王曰还归【叶古回反】
　　赋也犹道允信塞实庭朝回违也还归班师而归也○前篇召公帅师以出归告成功故备载其褒赏之词此篇王实亲行故扵卒章反复其词以归功扵天子言王道甚大而逺方懐之非独兵威然也序所谓因以为戒者是也【庆源辅氏曰言由王道之信大故徐夷自然来服非独兵威使然也甫得其不相违悖王则振旅而归无求多之意既尽归美之义而又寓规戒之忠焉○曹氏曰宣王待夷狄以诚实之道不用诡诈徐方扵是服而来归来未必同也至扵上下内外咸服而无二心然后谓之同徐方来同则由宣王推赤心置其腹中故也故以为天子之功宣王北伐玁狁西征羗戎南威蛮荆独徐方未服今来朝扵王庭则四方既平矣扵是王命凯旋而行饮至防勲之礼焉○华谷严氏曰宣王愤挥天戈克淮服徐无不如意召公虑其狃胜而喜功也故因美而戒之○安成刘氏曰此言王师成功而归因戒之以王犹允塞亦若上篇卒章言矢其文徳也○丰城朱氏曰首章言敬戒卒章言允塞盖不言敬戒无以见军律之严不言允塞无以见王道之大惟其军律之严所以战而必胜惟其王道之大所以不啴而自服也始而来来而同人以为天子之功也而不知宣王初未尝以兵力服之也终而曰不回则王道之大信有以服其心矣宣王扵此夫何为哉可以班师振旅而归矣斯时也其即武王戢干戈而櫜弓矢求懿徳而肆时夏之时乎故曰因以为戒者戒其武功之不可黩而勉其文徳之不可以不脩也】常武六章章八句
　　瞻卬【音仰】昊天则不我惠孔填【旧说古尘字】不宁降此大厉邦靡有定士民其瘵【侧界反叶侧列反】蟊【音牟】贼蟊疾靡有夷届【音戒叶居气反】罪罟不收靡有夷瘳【敕留反】
　　赋也填久厉乱瘵病也蟊贼害苖之虫也疾害夷平届极罟网也○此刺幽王嬖褒姒任奄人【庐陵罗氏曰奄人周礼司刑注男女不以义交者其刑宫酒人注奄精气闭藏者内门则用奄以守之奄释文掩艶二音说文作阉音淹与此通用】以致乱之诗首言昊天不惠而降乱无所归咎之词也苏氏曰国有所定则民受其福无所定则受其病扵是有小人为之蟊贼刑罪为之网罟凡此皆民之所以病也【庆源辅氏曰瞻卬昊天而天则不我惠顾也固已甚病而不宁矣又降此大乱使国家之势杌不安而士与民皆病也小人而为之蟊贼者无有平夷届止之期刑罪而为之网罟者无有平夷瘳愈之望则士民之病未已也此盖极言天下之病○郑氏曰如蟊贼之害禾稼无有息时施刑罪以罗网天下而不收敛亦无止息时】
　　○人有土田女【音汝】反有【酉由二音】之人有民人女覆夺【徒活反】之此宜无罪女反收【殖酉殖由二反】之彼宜有罪女覆说【音脱】之赋也反覆【刘氏曰女反有之夺之言王削黜诸矦及卿大夫无罪者】收拘说赦也【叠山谢氏曰宜无罪者反拘之宜有罪者反赦之乱世昏君刑罚不中皆此类也○庆源辅氏曰上四句承上章蟊贼之言而述其侵牟夺取扵人者反覆无常也下四句则承上章罪罟之言而述其拘系纵释扵人者反覆不当也】
　　○哲夫成城哲妇倾城懿厥哲妇为枭【古尧反】为鸱【处之反】妇有长舌维厉之阶【叶居奚反】乱匪降自天【叶铁因反】生自妇人匪教匪诲【叶呼位反】时维妇寺
　　赋也哲知也城犹国也哲妇盖指褒姒也倾覆懿美也枭鸱恶声之鸟也【山隂陆氏曰说文云枭不孝鸟也枭食母破獍食父鸱怪鸱鸮也鵩也鸺鹠也即墓门有鸮萃止也】长舌能多言者也阶梯也寺奄人也○言男子正位乎外为国家之主故有知则能立国妇人以无非无仪为善无所事哲哲则适以覆国而已故此懿美之哲妇而反为枭鸱盖以其多言而能为祸乱之梯也若是则乱岂真是天降如首章之说哉特由此妇人而已盖其言虽多而非有教诲之益者是惟妇人与奄人耳岂可近哉【临川王氏曰幽王如上所刺则荒昏故也其荒昏则妇言是用故也】上文但言妇人之祸末句兼以奄人为言盖二者常相倚而为奸不可不并以为戒也欧阳公常言宦者之祸甚扵女宠其言尤为深切有国家者可不戒哉【庐陵欧阳氏曰女色而已宦者之害非一端也女色之惑不幸而不悟则祸斯及矣使其一悟捽而去之可也宦者之为祸虽欲悔悟而势有不得而去也唐昭宗之事是矣○庆源辅氏曰此则始言其致乱之由哲夫成城哲妇倾城便判得男女之徳不同妇人而有男子之徳未必不为祸也懿厥哲妇指褒姒非不美也非不哲也而为枭为鸱非不能言也而适为乱阶厉字便应首章厉字说故下文便说乱匪降自天生自妇人也匪教匪诲时维妇寺者又所以结上文长舌之言他人之多言则有教诲扵人之益若妇寺之多言则非诬谮夫人则戕败扵己而已岂可近也先生发明妇寺相倚而为奸之意下并取欧阳公之说以为有国家者之戒其意切矣○孔氏曰奄人防守门閤亲近人主庸君以其少小贯习朝夕给使顾访无猜惮之心恩狎有可恱之色且其人久处宫掖颇晓旧章探知主意或乃色和貌厚挟术懐奸或乃防对敏才饰巧乱实遂能迷防视听愚主信而任之国之灭亡多由此作】
　　○鞫人忮【之防反】忒谮【子念反】始竟背【音佩叶必墨反】岂曰不极伊胡为慝如贾【音古】三倍君子是识妇无公事休其蚕织赋也鞫穷忮害忒变也譛不信也竟终背反极已慝恶也贾居货者也三倍获利之多也公事朝廷之事蚕织妇人之业○言妇寺能以其知辨穷人之言其心忮害而变诈无常【新安胡氏曰此章极言妇寺之恶也鞫如鞫狱之鞫推勘穷究之意妇寺所以鞫人者其心忮害变忒而已】既以谮妄倡始扵前而终或不验扵后则亦不复自谓其言之放恣无所极已而反曰是何足为慝乎【庆源辅氏曰智则哲也辨则长舌也此章亦承上章而言妇寺而有知辨者之为害也以其知辨穷人之言用心忮害而变诈谗愬不知自咎责而但曰不为害此说尽妇寺之情状】夫商贾之利非君子之所宜识如朝廷之事非妇人之所宜与【去声】也今贾三倍而君子识其所以然妇人无朝廷之事而舍【上声】其蚕织以图之则岂不为慝哉【新妄胡氏曰譬如君子当求仁义贾利三倍不当君子是识妇人当事蚕织朝廷公事不当妇人是预今也不惟使之预扵公事又且听其谮毁惟妇言是用其欲不速亡得乎】
　　○天何以刺【叶音砌】何神不富【叶方味反】舍【音舍】尔介狄惟予胥忌不吊不祥威仪不类人之云亡邦国殄瘁
　　赋也刺责介大胥相吊闵也○言天何用责王神何用不富王哉凡以王信用妇人之故也是必将有夷狄之大患今王舍之不忌而反以我之正言不讳为忌何哉【庆源辅氏曰夷狄隂类也自古宠任妇者多致夷狄之祸危乱之君大抵不忌其所当忌而惟忌忠臣义士之正己者此其所以沦胥于灭亡也】夫天之降不祥庶几王惧而自脩今王遇灾而不恤又不谨其威仪又无善人以辅之则国之殄瘁宜矣【叠山谢氏曰君有君之威仪臣有臣之威仪今幽王自乱于威仪不类乎人君之威仪矣又曰国有贤人如一身之有元气元气亡则身必防贤人亡则国必危殄如脉絶瘁如病危】或曰介狄即指妇寺犹所谓女戎者也【国语晋献公伐骊戎获骊姬归史苏曰有男戎必有女戎晋以男戎胜戎而戎亦必以女戎胜晋注云戎兵也女兵言其祸犹兵也】
　　○天之降防维其优矣人之云亡心之忧矣天之降防维其防矣人之云亡心之悲矣
　　赋也防罟优多防近也盖承上章之意而重言之以警王也【东莱吕氏曰前章曰不吊不祥威仪不类故此曰维其优矣维其防矣前章曰人之云亾邦国殄瘁故此曰心之忧矣心之悲矣】
　　○觱【音必】沸【音弗】槛【胡监反】泉维其深矣心之忧矣宁自今矣不自我先不自我后【叶下五反】藐藐昊天无不克巩【叶音古】无忝皇祖式救尔后【同上】
　　兴也觱沸泉涌貌槛泉泉正出者藐藐髙逺貌巩固也○言泉之瀵【甫问反】涌上出其源深矣我心之忧亦非适今日然也然而祸乱之极适当此时盖已无可为者惟天髙逺虽若无意扵物然其功用神明不测虽危乱之极亦无不能巩固之者幽王苟能改过自新而不忝其祖则天意可回来者犹必可救而子孙亦蒙其福矣
　　瞻卬七章三章章十句四章章八句
　　旻天疾威天笃降防【息浪反叶朶郎反】瘨【都田反】我饥馑民卒流亾我居圉【鱼吕反】卒荒
　　赋也笃厚瘨病卒尽也居国中也圉邉陲也○此刺幽王任用小人以至饥馑侵削之诗也【庆源辅氏曰言天之威怒甚为急疾故其所降之防乱甚厚病我以饥馑使斯民尽以流亾内而国中外而邉境悉皆荒虗也此与瞻卬首章同皆极言其防乱也○安成刘氏曰此诗刺王而首言旻天疾威又言天笃降防下章又言天降罪罟者固为无所归咎之词矣而首章则言饥馑之灾卒章则言侵削之事余章则皆言用小人之事也】
　　○天降罪罟蟊贼内讧【户工反】昬椓【下角反】靡共【音恭】溃溃回遹实靖夷我邦【叶卜工反】
　　赋也讧溃也昬椓昬乱椓防之人也共与恭同一说与供同谓共其职也溃溃乱也回遹邪僻也靖治夷平也○言此蟊贼昬椓者【新安胡氏曰犬戎之害在外小人之害在内幽王之乱其国乃在内之小人耳故诗人形容之曰蟊贼内讧盖蟊贼之害稼亦在内而不在外也指昬椓而言并阉宦在其中矣】皆溃乱邪僻之人而王乃使之治平我邦所以致乱也【庆源辅氏曰此章则言致乱之由蟊贼之人内溃其心腹昬椓之人靡供其职业但相与为溃乱邪僻之行而王乃使之治平我之邦国则岂不至扵危乱乎○临川王氏曰言所使靖夷我邦者非其人也】
　　○臯臯訿訿【音紫】曽不知其玷【丁险反】兢兢业业孔填【已见上篇】不宁我位孔贬
　　赋也臯臯顽慢之意訿訿务为谤毁也玷缺也填久也○言小人在位所为如此而王不知其缺至扵戒敬恐惧甚久而不宁者其位乃更见贬黜其颠倒错乱之甚如此【庆源辅氏曰此又言王之举措颠倒错谬用者不贤而贤者不用夫小人之不可用亦明矣而临乱之君所以必用夫小人者盖以其心实不知其恶耳然亦臯臯訿訿者善扵毁人以自葢故也立乱人之朝而独戒敬恐惧甚久而不宁则岂容独立哉终必为人所挤排也】
　　○如彼歳旱草不溃【集注作遂】茂如彼栖【音西】苴【七如反】我相【息亮反】此邦无不溃止【叶韵未详】
　　赋也溃遂也栖苴水中浮草栖扵木上者言枯槁无润泽也相视溃乱也【庆源辅氏曰以旱草喻其国之无生意终必溃乱而已○华谷严氏曰谷风有洸有溃溃怒也小旻是用不溃于成召旻草不溃茂溃遂也溃溃回遹无不溃止溃乱也项氏云水之溃者其势横暴而四出故怒之甚者为溃怒遂之甚者为溃遂乱之甚者为溃乱皆一理也】
　　○维昔之富不如时维今之疚不如兹彼疏斯粺【薄卖反】胡不自替职兄【音况下同】斯引【叶韵未详】
　　赋也时是疚病也疏粝【音辣】也粺则精矣【朱子曰九章粟米之法粝十粺九凿八侍御七粝米一斛治而成粺则九斗矣凿音作】替废也兄怳同引长也○言昔之富未尝若是之疚也而今之疚又未有若此之甚也彼小人之与君子如疏与粺其分审矣而曷不自替以避君子乎而使我心专为此故至扵怆怳引长而不能自已也【庆源辅氏曰怆怳谓忧乱而无情绪之意】
　　○池之竭矣不云自频泉之竭矣不云自中【叶诸仍反】溥斯害矣职兄斯不烖我躬【叶姑反】
　　赋也【或问此章疑是比体如何朱子曰作比为是】频厓溥广大也○池水之钟也泉水之发也故池之竭由外之不入泉之竭由内之不出言祸乱有所从起而今不云然也【乎子曰看诗不须着意去训解只平平地涵泳自好因举池之竭矣四句吟咏久之】此其为害亦已广矣是使我心专为此故至扵怆怳日益大而忧之曰是岂不烖及我躬也乎
　　○昔先王受命有如召公日辟【音辟】国百里今也日蹙【子六反】国百里于【音乌】乎【音呼】哀哉维今之人不尚有旧【叶巨已反】赋也先王文武也召公康公也辟开蹙促也○文王之世周公治内召公治外故周人之诗谓之周南诸侯之诗谓之召南所谓日辟国百里云者言文王之化自北而南至于江汉之间服从之国日以益众及虞芮质成而其旁诸侯闻之相帅归周者四十余国焉今谓幽王之时促国盖犬戎内侵诸侯外畔也又叹息哀痛而言今世虽乱岂不犹有旧徳可用之人哉言有之而不用耳【庆源辅氏曰此则明言先王用得其人而兴今日用非其人而乱任用一乖而效验大异因叹今世虽乱而岂不犹有旧徳可用之人乎○华谷严氏曰此章思召公而惜王之不用旧人也○曹氏曰当是时祸乱虽已穷极然去宣王中兴之日不逺其旧臣故老无尚存者乎○定宇陈氏曰此诗及前篇末皆有拳拳望治之意前诗望其改过而无沗皇祖此诗望其改图而擢用旧人审如是则否犹可泰危犹可安也岂至有犬戎祸哉】
　　召旻七章四章章五句三章章七句
　　因其首章称旻天卒章称召公故谓之召旻以别小旻也【止斋陈氏曰周南系扵周公召南系扵召公岂非化之盛者必有待乎二公也至扵风之终系以邠雅之终系以召旻岂非化之衰者必有思乎二公也○安成刘氏曰此诗之次居变雅之终而第七章又居此诗之终慨然有懐文武召公之盛以见乱极思治之理其亦犹下泉之终变风欤】
　　荡之什十一篇九十二章七百六十九句







　　诗传大全卷十八
&lt;经部,诗类,诗传大全&gt;
　　钦定四库全书
　　诗传大全巻十九　　　明　胡广等　撰
　　颂四
　　颂者宗庙之乐歌大序所谓美盛徳之形容以其成功告于神明者也盖颂与容古字通用故序以此言之【孔氏曰颂之言容歌成功之容状也】周颂三十一篇多周公所定而亦或有康王以后之诗【朱子曰周公相武王成王天下既平作为乐章荐之郊庙所谓周颂也然其篇第之先后则不可究矣又其间多阙文疑义焉○安成刘氏曰康王以后之诗昊天有成命及执竞噫嘻是也】鲁颂四篇商颂五篇因亦以类附焉【孔氏曰雅不言周颂言周者以别商鲁三颂之名虽同而其体制各别也○新安胡氏曰补传云商周二颂皆以告神而鲁颂用以颂祷后世文人献颂特效鲁耳○止齐陈氏曰别以尊卑之礼故鲁颂以诸侯而后于周间以亲踈之义故商颂以先代而后于鲁】凡五卷【安成刘氏曰雅颂无诸国别元以十篇为一卷故此分周颂三什为四之一四之二四之三鲁颂四篇为四之四商颂五篇为四之五通为五卷】
　　周颂清庙之什四之一
　　于【音鸟】穆清庙肃雝显相【息亮反】济济【子礼反】多士秉文之徳对越在天骏奔走在庙不显不承无射【音亦与斁同】于人斯【周颂多不叶韵未详其説】
　　赋也于叹辞穆深逺也清清静也【三山李氏曰事神之道尚絜故曰清庙○郑氏曰庙之言貌也死者不可得见故立宫室象貌之耳】肃敬雝和显明相助也谓助祭之公卿诸侯也【东莱吕氏曰士虞礼祝词曰孝子某显相夙兴然则主人之外余皆显相也成王祭主也周公及助祭之诸侯皆显相也○华谷严氏曰称助祭之人曰显相者谓其有显著之徳美称之也】济济众也多士与【音预】祭执事之人也越于也骏大而疾也【孔氏曰疾奔走言劝事也】承尊奉也斯语辞○此周公既成洛邑而朝诸侯因率之以祀文王之乐歌【曹氏曰洛诰周公告王曰王肇称殷礼祀于新邑予齐百工伻从王于周则是成王就新邑祀文武周公率诸侯以从之耳明堂位所谓周公朝诸侯践天子位者皆汉儒之妄也○东莱吕氏曰朝诸侯者特相成王以朝诸侯而已周公非自居南靣而受诸侯之朝率以祀文王者洛诰所谓王在新邑烝祭嵗是也】言于穆哉此清静之庙其助祭之公侯皆敬且和【东莱吕氏曰言显相之肃雝则成王穆然奉祭之气象不言可见矣】而其执事之人又无不执行文王之徳既对越其在天之神而又骏奔走其在庙之主【临川王氏曰肃雝秉徳故能对越文王奔走在庙以承清庙之事也○华谷严氏曰对越在天之灵谓如见文王洋洋在上也疾奔走于在庙之事谓敏于趍事也】如此则是文王之徳岂不显乎岂不承乎信乎其无有厌斁于人也【临川王氏曰于是文王之徳可谓显矣成王率诸侯多士骏奔走在庙则可谓承矣显也承也如此无射于人矣○新安胡氏曰此诗唯一句説庙后皆从与祭者身上説诗虽未尝明颂文王之徳自有隠然见于言意之表者何则文王徃矣今助祭之公侯执事之人所对越奔走而敬防严事者无厌斁乃如此于此可以见盛徳至善沦肌浃髓没世自有不能忘者矣○庆源辅氏曰文王之徳不可明言凡一时在位之人所以能敬且和与执行文王之徳者即文王盛徳之所在也必于其不可容言之中而见其不可揜之实则诗人之意得矣读此诗想当时闻其歌者真若洋洋乎如在其上如在其左右又何待多着言语委曲形容而后足以见之哉○丰城朱氏曰于穆哉此清静之庙所以祀文王也文王逺矣不可得而见矣今助我而祭文王者尊而为公侯则肃雝显相肃雝即文徳之谓也卑而为多士则秉文之徳文徳即肃雝之谓也文王之神虽在天而文王之主则在庙对越其在天之神即所以祀其在庙之主也骏奔走其在庙之主即所以事其在天之神也】
　　清庙一章八句
　　书称王在新邑烝祭嵗文王骍牛一武王骍牛一实周公摄政之七年而此其升歌之辞也【九蔡氏曰王在洛举烝祭之礼曰嵗云者嵗举之祭也○东莱吕氏曰按洛诰云在十有二月惟周公诞保文武受命惟七年则是周公成洛邑而作此诗在于七年也○安成刘氏曰书言烝祭文武而此乐歌止颂文王之徳者父子并祭统于尊也】书大传曰周公升歌清庙苟在庙中尝见文王者愀然如复见文王焉【孔氏曰记毎云升歌清庙然则祭宗庙之盛歌文王之徳莫重于清庙故为周颂之首○定宇陈氏曰雝雝肃肃乃文王盛徳辉光形于外者今助祭者有肃雝之徳执事者秉文王之徳足以配对文王则是文王盛徳之容宛然如在目中矣尝见文王者愀然如复见文王斯言殆非虚也】乐记曰清庙之瑟朱而疏越【戸括反】壹倡而三叹有遗音者矣郑氏曰朱练【卢陵罗氏曰煑沤熟丝也】朱练则声浊越瑟底孔也疏之使声遟也倡发歌句也三叹三人从叹之耳【孔氏曰一倡谓一人始倡歌三叹谓三人赞叹也乐歌文王之道不极音声故但以熟广孔少倡寡和此音有徳传于无穷是有余音不已也○朱子曰一倡三叹者一人倡之三人和之如今人换歌之类】汉因秦乐干豆上奏登歌【通典注曰干豆脯羞之类】独上歌不以筦【管同】乱人声欲在位者徧闻之犹古清庙之歌也【安成刘氏曰堂上之乐以人声为贵故舜之韶乐鸣球琴瑟以咏清庙之瑟朱而防越秦汉之荐干豆亦惟堂上独奏登歌之曲谓之登歌岂以堂上特歌而名之欤】
　　维天之命于【音鸟】穆不已于【同上】乎【音呼】不显文王之徳之纯赋也天命即天道也【程子曰言天之自然者曰天道言天之赋予万物者曰天命】不已言无穷也【程子曰自是理自相续不已非人为之如使可为湏使百般安排也湏有息时只为无为故不息】纯不杂也【程子曰不已则无间天之道也纯则不二文王之徳也文王其犹天欤】○此亦祭文王之诗言天道无穷而文王之徳纯一不杂与天无间以赞文王之徳之盛也子思子曰惟天之命于穆不已盖曰天之所以为天也于乎不显文王之徳之纯盖曰文王之所以为文也纯亦不已【华谷严氏曰凡言圣人如天者以此拟彼天与圣人犹为二也此诗但以天命之不已与文徳之纯对立而并言之盖冇不容拟议者子思又发明之如此其旨深矣】程子曰天道不已文王纯于天道亦不已纯则无二无杂不已则无间防先后【西山真氏曰纯是至诚无一毫人伪维其纯诚无杂自然能不已如天之春而夏夏而秋秋而冬昼而夜夜而昼循环运转一息不停以其诚也圣人之自壮而老自始而终无一息之懈亦以其诚也既诚自然能不已】
　　假【春秋传作何】以溢【春秋传作恤】我我其収之骏惠我文王曽孙笃之
　　何之为假声之转也恤之为溢字之讹也収受骏大惠顺也曽孙后王也【郑氏曰自孙之下皆称曽孙○安成刘氏曰后王主祭者皆得称曽孙】笃厚也【东莱吕氏曰毛氏谓能厚行之然诗人之意夲勉后人笃厚之而不忘所谓行者固亦在其中矣】○言文王之神将何以恤我乎有则我当受之以大顺文王之道后王又当笃厚之而不忘也【华谷严氏曰我既以大惠文王自勉继自今为子孙者当世世笃厚之勿忘也去圣浸逺典刑易坠非用意笃厚不能守也】
　　维天之命一章八句【华谷严氏曰颂者成功告神必言子孙勉力保守以慰祖考之意故此诗曰曽孙笃之天作曰子孙保之○庆源辅氏曰上四句言文王之徳与天为也后四句言已与后王皆当法文王不已之徳也何以恤我不敢自必之辞也我其収之幸之之辞也骏恵我文王自期之辞也曽孙笃之又望于后人之辞也○定宇陈氏曰此诗言文王纯一之徳上配天道之无穷下被及子孙于无穷子孙当顺恵之而不逆笃厚之而不忘也】
　　维清缉熙文王之典肇禋【音因】迄【许乞反】用有成维周之祯赋也清清明也缉续熙明肇始禋祀迄至也○此亦祭文王之诗言所当清明而缉熙者文王之典也故自始祀至今有成实维周之祯祥也【华谷严氏曰清则洁静而不杂缉则悠乆而不已纯则广大而光明而以典言之者谓其徳寓于法也文王有典以贻后人故自始祀至其后而有成焉是文王之典为周之祯祥也祥者吉之先见也○曹氏曰文王之法实启有周之祥也】然此诗疑有阙文焉【庆源辅氏曰典谓法度典章所谓祀典盖亦在其中故下文便説肇禋周之祀典自文王始之至周公而成之文王之典实惟周之祯祥者可知矣不以符瑞为祥而以典法为祯盖有是典法然后有是盛效此其为祯祥也大矣】
　　维清一章五句
　　烈文辟【音璧下同】公锡兹祉福惠我无疆子孙保之
　　赋也烈光也辟公诸侯也【新安王氏曰为国君故称辟举五等之贵故称公】○此祭于宗庙而献助祭诸侯之乐歌言诸侯助祭使我获福则是诸侯锡此祉【音耻】福而惠我以无疆使我子孙保之也【华谷严氏曰助祭诸侯锡我以此福矣岂徒目前浅近计哉盖惠我周家以无疆之休使我子孙世世永保之也】
　　无封靡于尔邦维王其崇之念兹戎功继序其皇之封靡之义未详或曰封专利以自封殖【承职反】也靡汰【音泰】侈也崇尊尚也戎大皇大也○言汝能无封靡于汝邦则王当尊汝【临川王氏曰戒其无封以专利无靡以伤财则为王之所崇也】又念汝有此助祭锡福之大功则使汝之子孙继序而益大之也【丰城朱氏曰烈文美其徳也锡福美其功也无封靡所以致其戒也崇之皇之所以厚其报也诸侯助祭而有锡福之功王者报功而有以及其后嗣此所以为忠厚之至也】
　　无竞维人四方其训之不显维徳百辟其刑之于【音乌】乎【音呼】前王不忘
　　又言莫强于人莫显于徳先王之徳所以人不能忘者用此道也此戒饬而劝勉之也【黄氏曰此成王感发诸侯不尽之意】中庸引不显惟徳百辟其刑之而曰故君子笃防而天下平【朱子曰不显犹言岂不显也此借引以为幽深逺之意言天子有不显之徳而诸侯法之则其徳愈深而效愈逺矣笃厚也笃防言不显其敬也笃防而天下平乃圣人至徳渊防自然之应也○问不显维徳按诗中例言岂不显也今借引此诗真作不显説如何曰是个幽深逺意是不显中之显】大学引于乎前王不忘而曰君子贤其贤而亲其亲小人乐其乐而利其利此以没世不忘也【朱子曰于戯叹辞前王谓文武也君子谓后贤后王小人谓后民也此言前王所以新民者止于至善能使天下后世无一物不得其所所以既没世而人思慕之愈久而不忘也又曰贤其贤者闻而知之仰其徳业之盛也亲其亲者子孙保之思其覆育之恩也乐其乐者含哺鼔腹而安其乐也利其利者耕田凿井而享其利也此皆先王盛徳至善之余泽故虽已没世而人犹思之愈乆而不能忘也】
　　烈文一章十三句
　　此篇以公疆两韵相叶未审当从何读意亦可互用也【安成刘氏曰第一句与第六第七句相叶第三句与第五第八第十三句相叶亦隔互叶韵也】
　　天作高山大【音泰】王荒之彼作矣文王康之彼徂矣岐【沈括曰后汉书西南夷传作彼岨者岐今按彼书岨但作徂而引韩诗嶭君章句亦但训为徃独矣正作者如沈氏説然其注末复云岐虽阻僻则似又有岨意韩子亦云彼岐有岨疑或别有所据故今从之而定读岐字絶句】有夷之行【叶戸郎反】子孙保之
　　赋也高山谓岐山也荒治康安也岨险僻之意也夷平行路也○此祭大王之诗言天作岐山而大王始治之大王既作而文王又安之于是彼险僻之岐山人归者众而有平易之道路子孙当世世保守而不失也【黄氏曰迁岐之役曰帝省其山曰帝迁明徳曰帝作邦作对又曰天作似以岐可兴周而天故使大王之迁岐也然其一篇则在于大王之荒文王之康子孙之保而不独归之于天也○叚氏曰刘氏云其始作之固自乎天其终保之亦繋乎人○华谷严氏曰作者造立之言也迁岐非得已而周以岐兴诗人以为是非人所能为故言此岐山天实为之也又曰大王文王之业子孙当保守而不坠也成功告神明之颂多言子孙当保守之意盖子孙能保守则可以慰祖宗之心矣○庆源辅氏曰高山大川皆天造地设也大禹但能奠之耳故曰天作治荒谓之荒犹治乱谓之乱也大王治荒之而亦曰彼作矣者推大王与天同功也祖先所以经理其始计安其后者既已甚艰勤矣则子孙固冝世世保守之而不失也】天作一章七句
　　昊天有成命二后受之成王不敢康夙夜基命宥宻于【音鸟】缉熙单厥心肆其靖之
　　赋也二后文武也成王名诵武王之子也【安成刘氏曰朱子于下武诗成王二字则辨先儒之误而谓非王诵之諡于此诗成王字则正先儒之误而以为諡名固各有当也】基积累于下以承借乎上者也宥宏深也宻静宻也于叹辞靖安也○此诗多道成王之徳疑祀成王之诗也言天祚周以天下既有定命而文武受之矣成王继之又能不敢康寜而其夙夜积徳以承借天命者又宏深而静密是能继续光明文武之业而尽其心故今能安靖天下而保其所受之命也【庆源辅氏曰不敢康戒谨恐惧也不宏则体不尽不深则见不彻不静则不能到冲漠无朕处不宻则不能到万象森具处宏深阳之徳也静密隂之徳也合是二徳则能承借乎天之命我者也夙夜无间断也能夙夜基命宥宻则能继续光明文武之业而尽其心才有间防则文武之业便有蔽昩处而已之心亦不能尽矣天命也文武之业也已之心也天下之安也皆是一统厎事○黄氏曰文武受天命兴王业者如此则成王所以基而承之继而广之者亦惟尽此心而已盖文武以上天之心为心后王以文武之心为心无愧于文武之心而后能安文武之天下无负于天命而后无愧于文武也○丰城朱氏曰不敢康以心言宥宻以徳言以不敢康寜之心成宏深静宻之徳以宏深静宻之徳成继续光明之业则所以基上天之命者在是所以继先王之业者在是而皆不外乎此心故又以单厥心终焉我今日所以能安靖天下而保其所受之命者是又成王之赐也】国语叔向引此诗而言曰是道成王之徳也成王能明文昭定武烈者也以此证之则其为祀成王之诗无疑矣
　　昊天有成命一章七句
　　此康王以后之诗【问康王何縁无诗朱子曰昊天有成命之类便是康王诗而今却要解那成王做成王业费尽气力要从王业上説去不知怎生也】
　　我将我享维羊维牛维天其右【叶音由】之
　　赋也将奉享献右尊也神坐东向在馔之右所以尊之也【问所觧右字与旧説不同朱子曰周礼冇享右祭祀之文如诗中此例亦多如既右烈考亦右文母之类如我将所云作保佑更难方説维羊维牛如何便説保佑到伊嘏文王既右享之也説未得佑助之佑○安成刘氏曰古人以右为尊如云位在其右尤出其右故右有尊义】○此宗祀文王于明堂以配上帝之乐歌言奉其牛羊以享上帝而曰天庶其降而在此牛羊之右乎盖不敢必也【束莱吕氏曰明堂祀上帝而文王配焉故先言祀天而次言祀文王此叚言祀天也后叚言祀文王也○安成刘氏曰天比文王为尊以尊事之故不敢必天之享而以其字言之】
　　仪式刑文王之典日靖四方伊嘏【古雅反】文王既右飨【叶虚良反】之
　　仪式刑皆法也【华谷严氏曰累言之者谓法之不已也○湏溪刘氏曰谆复言之以见取法之甚也○庆源辅氏曰仪以为仪也式以为式也刑以为法也叠言此三字以见凡所云为动作不敢忌也】嘏锡福也【孔氏曰特牲少牢皆载祝以神词嘏主人与之以福】言我仪式刑文王之典以靖天下则此能锡福之文王既降而在此之右以享我祭若有以见其必然矣【庆源辅氏曰亦洋洋乎如在其上如在其左右之意○安成刘氏曰文王比天帝为亲以亲望之故知文王之必享我祭而以既字言之○丰城朱氏曰承上文而言虽不敢必于天而实可必于文王文王之典安靖天下之典也我惟于文王之典仪式刑焉以之而日安靖乎四方则所以感格之者有其素矣今而将是羊牛则此能锡福之文王岂不降而右享我乎其者辞之疑既者辞之决所以疑者尊之而不敢必也所以决者亲之而可必也】
　　我其夙夜畏天之威于时保之
　　又言天与文王既皆右享我矣则我其敢不夙夜畏天之威以保天与文王所以降鍳之意乎【三山李氏曰虽曰享吾之祭亦岂可自满哉故当夙兴夜寐亹亹怵惕畏天之威○庆源辅氏曰我其夙夜畏天之威则仪式刑文王者益至而安靖四方者益乆此其所以能保天与文王降鍳之意也】
　　我将一章十句
  </div>
  <div class="pagination">
   <a href="诗传大全_page31.html">
    上一页
   </a>
   <span>
    ...
   </span>
   <a href="诗传大全_page27.html">
    27
   </a>
   <a href="诗传大全_page28.html">
    28
   </a>
   <a href="诗传大全_page29.html">
    29
   </a>
   <a href="诗传大全_page30.html">
    30
   </a>
   <a href="诗传大全_page31.html">
    31
   </a>
   <span class="current-page">
    32
   </span>
   <a href="诗传大全_page33.html">
    33
   </a>
   <a href="诗传大全_page34.html">
    34
   </a>
   <a href="诗传大全_page35.html">
    35
   </a>
   <a href="诗传大全_page33.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
