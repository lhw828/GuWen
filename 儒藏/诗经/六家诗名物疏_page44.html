<!DOCTYPE html>
<html>
<head>
    <meta charset="UTF-8">
    <title>六家诗名物疏 - 第 44 页/共 52 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>六家诗名物疏 - 第 44 页/共 52 页</h1>
    <div class="content">　　尔雅云苕陵苕黄华蔈白华苃郭璞曰一名陵时本艸云疏云诗苕之华郑笺云陵苕之华紫赤而繁陆玑亦言其华紫色而此云黄白者盖就紫色中有黄紫白紫耳及其将落则全变为黄故诗曰芸其黄矣○陆玑云一名鼠尾生下湿水中七八月中华紫似今紫艸可染皁煑以沐髪即黒叶青如蓝而多华○广志曰苕艸色青黄紫华十一月稻下种之蔓延盛茂可以美田叶可食○本艸云紫葳一名陵苕一名茇华生西海川谷及山阳图经云陵霄花也多生山中人家园圃亦或种莳初作藤蔓生依大木歳乆延引至巅而有华其华黄赤夏中乃盛○雅翼云此华亦弥络石壁盛夏视之如锦绣不可仰望露滴目中有失明者
　　按陵苕即陵霄也故本艸云一名茇华与尔雅合陆玑疏则以为鼠尾尔雅云葝鼠尾注云可以染皁本艸经云鼠尾艸有白华者赤华者一名葝一名陵翘生平泽中四月采叶七月采华陶隐居云田野甚多人采作滋染皁图经云苗如蒿夏生茎端作四五穗穗若车前与陆説生下湿七月花可染皁者相似则陆误以陵苕为鼠尾矣又或以紫葳为瞿麦根瞿麦即尔雅所谓大菊蘧麦亦非也陵苕断即女葳陆玑疏全谬不可从
　　牂
　　尔雅云羊牡羒牝牂郭云谓吴羊○博雅云吴羊牝一岁曰牸防三歳曰牂
　　何草不黄篇
　　栈车
　　传云栈车役车也笺云辇者疏云有栈是车状非士所乘之栈也庶人乘役车蟋蟀言役车其休是矣彼不以人挽知不与此同诗缉云疏説不分晓不如径以为士之栈车○春官巾车云士乘栈车庶人乘役车注云栈车不革挽而漆之役车方箱可载任器以共役○考工记云饰车欲侈栈车欲弇













　　六家诗名物疏卷四十五
<经部,诗类,六家诗名物疏>
　　钦定四库全书
　　六家诗名物疏卷四十六　明　冯复京　撰大雅文王之什一
　　文王篇
　　商
　　郑谱曰商者契所封之地孔氏曰汤取契之所封以为代号○皇甫谧云在上洛商县○括地志商州城八十里商洛县本商邑古之商国卨所封○补传云地有商山因是得名○一统志陜西西安府商县在府城东南二百六十里本契始封地商洛山在县东南九十里
　　殷
　　郑氏曰汤始居亳之殷地孔氏曰殷是亳地之小别○书序云盘庚将治亳殷注商家改号曰殷○括地志云宋州谷熟县西南三十五里南亳故城即南亳汤都也宋州北五十里大防城为景亳汤所盟地因景山为名河南偃师为西亳帝喾及汤所都盘庚亦徙都之○黄氏曰三亳南亳北亳亳殷也南亳今应天府谷熟县北亳拱州考城县亳殷河南偃师县○周氏曰商人称殷自盘庚始自此以前称商自盘庚既都亳于是殷商兼称或单称殷
　　按一统志河南开封府归徳州古之商丘相土所居也谷熟县省入本州之夏邑州城东南四十五里有亳城即南亳也睢州考城县宋属拱州景山在其境内商之北亳也河南府偃师县契父喾所都汤自商丘迁焉后仲丁迁嚣河亶甲居相祖乙居耿又迁于邢书所谓不常厥邑于今五邦者也盘庚复涉河南治亳改国号曰殷即西亳也古今言殷地皇甫谧张守节蔡沈之徒皆以为即偃师王伯厚地里考引括地志云相州安阳县本盘庚所都即北冡殷墟南去朝歌城百四十里竹书纪年盘庚自奄迁北冡曰殷墟南去邺四十里则又以今彰徳府安阳县为西亳未详孰是
　　祼将
　　周礼小宰祭祀赞王祼将之事注云将送也赞王酌郁鬯之酒以献尸谓之祼祼之言灌也明不为饮主以祭祀唯人道宗庙有祼天地大神至尊不祼莫称焉凡郁鬯受祭之啐之奠之又云凡賔客赞祼内宰后祼献则赞凡賔客之祼献皆赞大宗伯大賔客摄后载果小宗伯凡祭祀賔客以时将肆祼肆师祭祀賔客赞祼将郁人凡祼事和郁鬯司尊彛祠禴祼用鸡彛鸟彛尝蒸祼用斝彛黄彛追享朝享祼用虎彛蜼彛行人诸公再祼而酢侯伯子男一祼而酢○礼器云诸侯相朝灌用郁鬯郊特牲云周人尚臭灌用鬯臭既灌然后迎牲祭统曰君执圭瓒祼尸大宗执璋瓒亚祼又云献之属莫重于祼
　　冔
　　冠礼记云周弁殷冔夏收注云冔名出于幠幠覆也言所以自覆饰也斋所服而祭也其制之异未闻疏云案汉礼器制度弁冕周礼弁冕相参考之冕以木为体广八寸长尺六寸绩麻三十升布为之上以下以纁前后有旒尊卑各有差等但夏殷礼亡制与周异故云未闻○礼记云有虞氏皇而祭夏后氏收而祭殷人冔而祭周人冕而祭陈祥道云皇收而下皆冕也○世本云胡曹作冕注云黄帝臣也盖冕服起于黄帝加饰起自唐虞○白虎通云殷冔谓之诩者十二月之时施气受化诩张而后得牙故谓之诩○论语疏云冕俛也以其前高后下有俛仰之形故因名焉
　　大明篇
　　适
　　左传云王后无嫡则择立长年钧以徳徳钧以卜○公羊传云立适以长不以贤○礼书云父服长子三年祖服适孙朞以其传重也
　　挚
　　周语挚畴之国由大任注云挚畴二国奚仲仲虺之后大任之家○唐书世系表云祖已七世孙曰成徙国于挚○国名记云蔡之平舆有挚亭○一统志云平舆故城在河南汝宁府城东
　　任
　　国语司空季子云黄帝之子十二姓姫酉祁已滕葴任荀僖姞儇依是也○玉海云仲虺居薛臣扈祖已皆其胄裔
　　嫔
　　释亲云嫔妇也○书曰嫔于虞
　　京
　　笺云周国之地小别名
　　洽
　　地里志云左冯翊郃阳县在郃水之阳○水经注云郃阳城南有瀵水东流注于河水南犹有文母庙前有碑去城十五里水即郤水也县取名焉○一统志陜西西安府同州郃阳县在州城东北百二十里以在郃水之阳故名郃水在郃阳县来自西北经县北东入黄河县东四十里有太姒墓
　　阳
　　谷梁传云水北为阳水南为隂
　　嘉
　　朱传云嘉婚礼也○周礼大宗伯以嘉礼亲万民以昬冠之礼亲成男女
　　文定厥祥
　　朱传云言卜得吉而以纳币之礼定其祥○士昏礼云下达纳采用雁请问名纳吉用雁如纳采礼纳徴纁束帛俪皮如纳吉礼请期如纳徴礼记曰纳吉曰吾子有贶命某加诸卜占曰吉使某也敢告纳徴曰吾子有嘉命贶室某也某有先人之礼俪皮束帛使某也请纳徴○周礼媒氏云凡嫁女娶妻入币纯帛无过五两玉人云谷圭天子以聘女大璋诸侯以聘女○杂记云纳币一束束五两两五寻昏义云纳采问名纳吉纳徴请期皆主人筵几于庙拜迎于门外入揖让而升聴命于庙○贾公彦云纳币士大夫以纁束帛天子加谷圭诸侯加大璋庶人用缁无纁○孔颖达云纳币昏礼谓之纳徴
　　亲迎
　　郊特牲曰亲迎男先于女刚柔之义也执挚以相见敬章别也壻亲御授绥亲之也出乎大门而先男帅女女从男夫妇之义由此始也哀公问曰冕而亲迎不已重乎孔子曰合二姓之好以继先圣之后以为天地宗庙社稷之主君何谓已重乎昏义云父亲醮子而命之迎男先于女也子承命以迎主人筵几于庙而拜迎于门外壻执雁入揖让升堂再拜奠雁盖受之于父母也降出御妇车而壻授绥御轮三周先俟于门外妇至壻揖妇以入共牢而食合而酳所以合体同尊卑以亲之也○昏礼记曰父醮子命之辞曰往迎尔相承我宗事勗帅以敬先妣之嗣若则有常○礼书赵氏曰王者之尊天下莫敌故嫁女则使诸侯主之适诸侯诸侯莫敢有其室若屈万乘之尊行亲迎之礼则何莫敌之有乎夫子对哀公云云非为天子发也左氏谓诸侯不亲迎公羊谓天子亦亲迎其説不能全与经合当从赵氏为正
　　造舟
　　释水云天子造舟诸侯维舟大夫方舟士特舟庶人乗泭郭璞曰造舟比船为桥维舟维连四船方舟幷两船特舟单船泭并木以渡○孔氏曰造舟者比船于水加板于上即今之浮桥故杜预云造舟为梁则河桥之谓也维舟以下则水上浮而行之但船有多少为等差耳○左传疏云造为至义言船相至而并比
　　莘
　　世本云莘姒姓禹后○唐世系表啓封支子于莘○水经注云郃阳城故有莘邑大姒之国○国名记云今同之夏阳汉郃阳有太姒冢城祠庙昔散宜生求有莘氏美女献纣周代有神降之本虢地大名之莘县有莘亭亦国也齐蔡管城陈留俱有莘○一统志莘城在西安府郃阳县南二十里本莘国
　　牧野
　　牧説文作坶○周书牧誓云甲子昧爽王朝至于商郊牧野注云纣近郊三十里地名牧疏云牧是郊上之地战在平野故言野耳○周书克殷曰周车三百五十乗陈于牧野○水经注云自朝歌以南暨清水土地平衍据臯跨泽悉坶野之地故诗称坶野洋洋竹书纪年曰武王率西夷诸侯伐殷败之于坶野○皇甫谧曰在朝歌南七十里○一统志河南卫辉府汲县本殷牧野之地牧野在府城南陵西社朝歌之南武王伐纣陈师于此
　　騵
　　尔雅云駵马白腹騵注云駵赤色黑鬛○檀弓云周人尚赤戎事乗騵○传云騵言上周下殷也○埤雅云騵从縓省縓浅赤也
　　鹰
　　尔雅云鹰鶆鸠注云鶆当为鷞左传作鷞鸠是也○月令云仲春鹰化为鸠季夏鹰乃学习孟秋鹰乃祭鸟王制云鸠化为鹰然后设罻罗陈氏曰仲秋也○左传郯子曰少皥氏鸟师而鸟名爽鸠氏司寇也杜预曰爽鸠鹰鸷鸟也故为司寇主盗贼○运斗枢云瑶光星散为鹰立秋之日鹰鹯击○广志云有雉鹰有鹰一嵗为黄鹰二嵗为抚鹰三嵗青鹰胡鹰获麞○禽经云鹰不击伏鹘不击姙○隋魏彦深赋云资金方之猛气擅火徳之炎精指重十字尾贵合卢立如植木望似愁胡觜仝剑利脚等荆枯亦有白如散花赤如点血大文若锦细斑似缬眼类明珠毛犹霜雪身重若金爪刚如铁生于窟则好眠巢于木则常立双骹长则起迟六翮短则飞急毛衣屡改厥色无常寅生酉就总号为黄二周作鴘千日成苍雌则体大雄则形小遇犬惊猜得人驯扰○埤雅云鴘次赤也顶有毛角微起今通谓之角鹰○鸟兽考云鹰类甚众维角雕黄者以鹰名然角鹰有二种一种青脚有毛一种两脚无毛名鹭鹚角鹰
　　緜篇
　　瓞
　　尔雅云瓞瓝其绍瓞舎人曰瓞名瓝小也绍继谓瓞子汉中小曰瓞孙炎曰瓞小子如瓝其本子小绍先嵗之曰瓞邢昺曰本有二种大曰小曰瓞而蔓近本之必小于先嵗之大以其小如瓝故谓之瓞瓞是瓝之别名
　　陶复
　　疏云陶瓦器灶也覆地室也覆者地上为之穴者凿地为之○朱传云陶窰灶复重窰穴上室也○考工记云抟埴之工陶旊有虞氏尚陶○尸子曰昆吾作陶○周书曰神农耕而作陶○贾公彦云古者窟居随地而造若平地则不凿但累土为之谓之为复言于地上重复为之也若髙地则凿为坎谓之为穴其形皆如陶灶复穴皆开其上取明
　　穴
　　説文云土室也○易曰上古穴居而野处后世圣人易之以宫室○礼运云先王未有宫室冬居营窟夏居橧巢
　　岐
　　郡县志云岐山亦名天柱山在鳯翔岐山县东北十里○地里志右扶风美阳县岐山在西北中水乡周太王所邑○水经注岐山歴周原下北则中水乡成周聚水北即岐山○河图括地象云岐山在昆仑东南为地乳上为天糜星○一统志岐山在陜西鳯翔府岐山县东北十里山有两岐故名亦曰天柱山其峰高峻状若柱然禹贡导汧及岐太王邑于岐山之下文王时鳯鸣岐山皆此也俗名鳯皇堆
　　堇
　　毛传云堇菜也○诗缉云孔氏谓堇即乌头则与鸩毒同类非荼菜可食之类矣荼虽苦得霜甜脆故可言如饴乌头毒物不可食何由知其如饴乎毛氏以堇为菜不言毒物○内则云堇荁枌榆注云荁似堇而叶大○公食礼铏芼皆有滑注云滑堇荁之属○説文云堇根如荠叶如细栁蒸食之甘○尔雅云齧苦堇郭云今堇葵也叶似栁子如米肉食之滑者○本草堇汁味甘唐本注云此菜野生非人所种俗谓之堇菜叶似蕺花紫色○朱传云堇乌头也○尔雅云芨堇艸郭云即乌头也江东呼为堇音靳○晋语骊姬置堇于肉贾逵曰堇乌头也○国防云人之饥所以不食乌喙者以其虽偷充腹而与死同患也○广雅云附子一嵗为萴子二嵗为乌喙三嵗为附子四嵗为乌头五嵗为天雄○本草云冬月采为附子春采为乌头乌头味辛甘温大热有大毒一名奚毒一名即子一名乌喙三寸以上为天雄陶隠居云春时茎初生有脑形似乌鸟之头故谓之乌头有两岐共蔕状如牛角名乌喙喙即乌之口也呉氏本草云乌头一名莨一名千秋一名毒公一名果负一名耿子禹锡等云正月始生叶厚茎方中空叶四面相当与蒿相似图经云乌头乌喙天雄附子侧子都是一种冬至前将陆田耕五七遍以猪粪粪之逐月耘耔至次年八月后方成苗髙三四尺茎四棱叶如艾花紫碧色作穗实小黑如桑椹本只种附子熟后有四物长三二寸为天雄附子旁尖牙角为侧子絶小者亦名侧子元种者为乌头其余大小皆为附子
　　按尔雅齧苦堇本草在菜部毛公所云堇菜指此若乌头则但可谓之草不可谓之菜也陆氏释文又引广雅云堇藋也今三辅之言犹然此尔雅所谓拜蔏藋非此堇也
　　饴
　　内则云枣栗饴蜜以甘之○释文云饴饧也○方言云饧谓之张皇饴谓之防谓之餹○説文云饴米糵煎也饴和馓者也○释名云饴小弱于饧形怡怡然也
　　契
　　周礼菙氏掌共燋契以待卜事凡卜以明火爇燋遂龡其焌契以授卜师遂役之卜师凡卜事火以作致其墨○士丧礼楚焞置于燋在东○陈祥道云燋炬也契灼之木也契谓之焌亦谓之楚焞楚其材也焞其体也契其用也○罗氏云礼图楚焞以荆为之必以荆者凡木心圆荆心方卦之徳方以知以其徳方故以方木灼也
　　司空
　　尚书佥曰伯禹作司空帝曰俞咨禹女平水土又曰司空掌邦土居四民时地利○礼记云司空执度度地量地逺近兴事任力○元命包云危东六星两两而比曰司空主水○书大传云沟渎壅遏水为民害田广不垦则责之司空○家语曰司空之官以成礼度量不审举事失礼都鄙不修财物失所曰贫贫则饬司空○白虎通云司空主土不言土而言空空尚主之况于实乎○汉官解诂云下理坤道上和干光谓之司空○环济要略云冬官司空掌邦事营城郭都邑立社稷宗庙造茔宅器械监百工
　　臯门应门
　　毛云王之郭门曰臯门王之正门曰应门笺云诸侯之宫外门曰臯门朝门曰应门内有路门天子之宫加以库雉疏云毛云郭门者宫之外郭之门毛以诸侯之门不名臯应与郑别○尔雅云正门谓之应门○朱子曰书天子有应门春秋书鲁有雉门礼记云鲁有库门家语云卫有库门皆无云诸侯有臯应者则臯应为天子之门明矣意者太王之时未有制度特作二门其名如此及周有天下遂尊以为天子之门而诸侯不得立也○周礼阍人掌守王宫中门之禁先郑注云王有五门外曰臯门二曰雉门三曰库门四曰应门五曰路门一曰毕门谓雉门三门也又云匠人营国应门二彻三个王宫门阿之制九雉○明堂位云库门天子臯门雉门天子应门○礼书云臯门之内外朝也朝士建其法小司冦掌其政列三槐与九棘设嘉石与胏石而朝诸侯聴讼询大事在焉应门之内治朝也司士正其位宰夫掌其法大仆正王之位而王日视朝在焉路门之内燕朝也大仆正其位掌摈相而族人朝焉诸侯之外门曰库门鲁以周公之故犹不可称臯门应门特为臯应之制而已○考索云臯者逺也明最在外故曰臯应门者则居此以应治也
　　冢土【详见甫田社】
　　传云冢土大社也美太王之社遂为大社○祭法云王为羣姓立社曰大社郊特牲云天子大社心受霜露风雨以达天地之气也○礼书云王之大社土五色而冒以黄其位则中门之右社主隂故也其壝北面社向隂故也其饰则不屋记所谓大社必受霜露风雨也其表则木传所谓夏以松商以柏周以栗是也其方广则五丈其主则石为之
　　问
　　传曰小聘曰问○大宗伯云賔礼时聘曰问○大行人云凡诸侯之邦交嵗相问也殷相聘也世相朝也○聘礼云小聘曰问不享有献不及夫人主人不筵几不礼面不升不郊劳其礼如为介三介郑目録云大问曰聘诸侯相于乆无事使卿相问之礼小聘使大夫○王制云诸侯之于天子也比年一小聘三年一大聘
　　棫
　　尔雅云棫白桵郭云桵小木丛生有刺实如耳珰紫赤可啖○陆玑云王苍説棫即柞也其材理全白无赤心者为白桵直理易破可为椟车辐又可为矛防矜今人谓之白梂或曰白柘
　　混夷
　　笺云夷狄国也【详见出车西戎】
　　虞芮
　　括地志云故虞城在陜州河北县东北五十里虞山之上古虞国故芮城县西二十里古芮国闲原在河北县西六十五里○晋太康地记云虞西百四十里有芮城○郡县志云闲原在平陆县即虞芮争田让为闲田之所○史记注引地里志云虞在河东太阳县芮在冯翊临晋县正义云注引芮在临晋者恐疎闲原在河东与虞芮相接临晋在河西同州非临晋芮城明矣○一统志平陆县在山西平阳府解州东南九十里芮城县在州西南九十里闲田在平陆县西五十里即虞芮相让之地俗呼让畔城
　　棫朴篇
　　朴
　　传云朴枹木○尔雅云朴枹者郭云朴属丛生者为枹
　　槱
　　笺云祭皇天上帝及三辰聚积以燎之疏云月令注皇天为北辰耀魄寳上帝为五帝三辰即宗伯所云日月星辰也○周礼大宗伯云以禋祀祀昊天上帝以实柴祀日月星辰以槱燎祀司中司命飌师雨师注云禋之言烟槱积也诗曰芃芃棫朴薪之槱之三祀皆积柴实牲体焉或有玉帛燔燎而升烟所以报阳也○礼记月令云季冬乃命四监收秩薪柴以共郊庙及百祀之薪燎祭法云燔柴于泰坛祭天也
</div>
    <div class="pagination">
<a href="六家诗名物疏_page43.html">上一页</a><span>...</span><a href="六家诗名物疏_page39.html">39</a><a href="六家诗名物疏_page40.html">40</a><a href="六家诗名物疏_page41.html">41</a><a href="六家诗名物疏_page42.html">42</a><a href="六家诗名物疏_page43.html">43</a><span class="current-page">44</span><a href="六家诗名物疏_page45.html">45</a><a href="六家诗名物疏_page46.html">46</a><a href="六家诗名物疏_page47.html">47</a><a href="六家诗名物疏_page48.html">48</a><a href="六家诗名物疏_page49.html">49</a><span>...</span><a href="六家诗名物疏_page45.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
