<!DOCTYPE html>
<html>
<head>
    <meta charset="UTF-8">
    <title>毛诗注疏 - 第 28 页/共 29 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>毛诗注疏 - 第 28 页/共 29 页</h1>
    <div class="content">　　駉駉牡马在坰之野薄言駉者有骓有駓有骍有骐以车伾伾传苍白杂毛曰骓黄白杂毛曰駓赤黄曰骍苍祺曰骐伾伾有力也思无期思马斯才传才多材也音义【骓音佳駓符悲反字又作駓郭云今桃花马也字林作音丕骐音其伾敷悲反说文同字林作駓走也父之反音丕祺音其字又作骐】疏【传正义曰释畜云仓白杂毛骓郭璞曰即今骓马也又云黄白杂毛駓郭璞曰今之桃华马也此二者皆云杂毛是体有二种之色相间杂上云黄白曰皇黄骍曰黄止二毛色之中自有浅深与此二色者异故不云杂毛也其骍骐尔雅无文周人尚赤而牲用骍刚礼称阳祀用骍牲是骍为纯赤色言赤黄者谓赤而微黄其色辨明者也上云黄骍曰黄谓黄而微赤此云赤黄曰骍谓赤而微黄此其所以异也骐者黒色之名仓骐曰骐谓青而微黑今之骢马也顾命曰四人骐弁注云青黑曰骐引诗云我马维骐是骐为青黒色此章言戎马戎马贵多力故云伾伾有力】
　　駉駉牡马在坰之野薄言駉者有驒有骆有駵有雒以车绎绎传青骊驎曰驒白马黑鬣曰骆赤身黑鬣曰駵黑身白鬣曰雒绎绎善走也思无斁思马斯作传作始也笺云斁厌也思遵伯禽之法无厌倦也作谓牧之使可乗驾也音义【驒徒河反说文云马文如鼍鱼也韩诗及字林云白马黒髦也骆音洛樊孙尔雅并作白马黒髦鬣尾也駵音留字林云赤马黑髦尾也雒音洛本或作骆同绎音亦善足也一本足善走也崔本作驿驎本亦作甐郭良忍反毛色有深浅斑駮隠甐今之连钱骢也吕沈良振反孙炎音隣云似鱼鳞也鬣力辄反斁音亦】疏【传正义曰释畜云青骊驎驒孙炎云色有浅深似鱼鳞也郭璞曰色有深浅斑駮隠甐今之连钱骢也又云白马黑鬣骆郭璞引礼记曰夏后氏骆马黑鬣然则髦即是鬣背谓马之騣也定本集注髦字皆作鬣其駵雒尔雅无文尔雅有駵白驳駵马黄春騝音干则駵是色名说者以駵为赤色若身鬣俱赤则骍马故为赤身黒鬣曰駵即今之駵马也黒身白鬣曰雒则未知所出检定本集注及徐音皆作骆字而俗本多作驳字尔雅有駵白驳谓赤白杂色驳而不纯非黒身白鬣也东山传曰駵白曰驳谓赤白杂取尔雅为说若此亦为驳不应传与彼异且注尔雅者樊光孙炎于駵白驳下乃引易干为驳马引东山皇驳其马皆不引此文明此非驳也其字定当为雒但不知黒身白鬣何所出耳此章言田马田猎尚疾故言绎绎善走作始也者释诂云俶作也始也俶之所训为作为始是作亦得为始思马斯始谓令此马及其古始如伯禽之时也笺正义曰斁厌释诂文彼作射音义同以上章斯臧斯才皆马之身事故易传以作为作用谓牧之使可作用乗驾也】
　　駉駉牡马在坰之野薄言駉者有骃有騢有驔有鱼以车祛祛传隂白杂毛曰骃彤白杂毛曰騢豪骭曰驔二目白曰鱼祛祛彊健也思无邪思马斯徂笺云徂犹行也思遵伯禽之法专心无复邪意也牧马使可走行音义【骃旧于巾反读者并音因騢音遐说文云赤白杂色文似鰕鱼驒音簟徒防反字林云又音谭有鱼如字字书作□字林作防音并同毛云二目白曰鱼尔雅云一目白瞷二目白防瞷音闲祛起居反彤徒冬反赤也骭戸晏反邪似嗟反注同复扶又反】疏【传正义曰释畜云隂白杂毛骃舍人曰今之泥骢也樊光曰骃者目下白也孙炎曰隂浅黒也郭璞曰隂浅黑今之泥骢或云目下白或云白隂皆非也璞以隂白之文与骊白黄白苍白彤白相类故知隂是色名非目下白与白隂也又云彤白杂毛騢舍人曰赤白杂毛今赭马名騢郭璞云彤赤也即今赭白马是也又云一目白瞷二目白鱼舍人曰一目白曰瞷两目白为鱼郭璞曰似鱼目也其驒尔雅无文说文云骭骹也郭璞曰骭脚胫然则骭者膝下之名释畜云四骹皆白驓无豪骭白之名传言豪骭白者盖谓豪毛在骭而白长名为驒也驓则四骹杂白而毛短故与驒异也此章言驽马主以给官中之役贵其肥壮故曰祛祛彊健也笺正义曰徂训为往行乃得往故徂犹行也思牧马使可走行亦上章使可乗驾之事也王肃云徂往也所以养马得往古之道毛于上章以作为始则此未必不如肃言但无迹可寻故同之郑说】
　　駉四章章八句
　　序有駜颂僖公君臣之有道也笺云有道者以礼义相与之谓也音义【駜备笔反又符必反字林父必反】疏【正义曰君以恩惠及臣臣则尽忠事君君臣相与皆有礼矣是君臣有道也经三章皆陈君皆禄食其臣臣能忧念事君夙夜在公是有道之事也此主颂僖公而兼言臣者明君之所为美由与臣有道道成于臣故连臣而言之笺正义曰蹈履有法谓之礼行允事宜谓之义君能致其禄食与之燕饮是君以礼义与臣也臣能夙夜在公尽其忠敬是臣以礼义与君也】
　　有駜有駜駜彼乗黄传駜马肥彊貎马肥彊则能升高进逺臣彊力则能安国笺云此喻僖公之用臣必先致其禄食禄食足而臣莫不尽其忠夙夜在公在公明明笺云夙早也言时臣忧念君事早起夜寐在于公之所在于公之所但明义明徳也礼记曰大学之道在明明徳振振鹭鹭于下鼓咽咽醉言舞于胥乐兮传振振羣飞貎鹭白鸟也以兴洁白之士咽咽鼓节也笺云于于胥皆也僖公之时君臣无事则相与明义明徳而已洁白之士羣集于君之朝君以礼乐与之饮酒以鼓节之咽咽然至于无算爵则又舞燕乐以尽其欢君臣于是则皆喜乐也音义【乗防证反下同大学音秦咽本又作鼝同音乌反又于巾反乐音洛注喜乐下于胥乐兮及注安乐同朝直遥反】疏【正义曰言有駜有駜然肥彊之马此駜然肥彊者彼之所乗黄马也将欲乗之先养以刍秣故得肥彊乗之则可以升高致逺得为人用矣以兴僖公有贤能之臣将任之先致其禄食故皆尽忠任之则可以安国治民得为君用矣羣臣以尽忠之故常侵早逮夜在于公所其在于君所则君臣无事相与明义明徳而已以君臣闲暇共明徳义故在外贤士竞来事君振振然而羣飞者洁白之鹭鸟也此鹭鸟于是下而集止于其所以喻洁白者众士也此众士于是来而集止于君朝既集君朝与之燕乐以鼓节之咽咽然至于无筭爵而醉为君起舞以尽其欢于是君臣皆喜乐兮是其相与之有道也传正义曰以駜与乗黄连文故知駜者马肥彊之貎以序言君臣有道下句皆说臣事故知以肥马喻彊臣也四马曰乗故言乗黄笺正义曰传以马之肥彊喻臣之彊力马由人所养饲乃得肥彊肥彊乃能致逺人得禄食充足乃能尽忠尽忠乃肯用力若其不然虽有彊力不肯用之故笺重申传意案夏官司士云以功诏禄儒行云先劳而后禄不亦易禄乎然则臣当先施功劳然后受禄此僖公用臣所以先致禄食者彼二文皆谓君初用臣臣初仕君必试之有功乃与之禄若其位定之后食禄是当君当丰其禄食要其功効不得复待有功方始禄之故羙僖公先致禄食使臣尽忠此则礼之常法羙僖公能顺礼也夙早释诂文以臣之于君徳义而已以经有二明故知谓明义明徳也定本集注皆云义明徳也无上明字施物得宜为义在身得理为徳虽内外小殊而大理不异引大学明徳者彼谓显明明徳之事故引之以证此为明徳也于于胥皆释诂文洁白之士不仕庸君以僖公君臣无事相与明义明徳而已徳义明乃为贤人所慕故洁白之士则羣集于君之朝既言君臣相与明义明徳别言洁白之士羣集君朝则洁白之士谓旧臣之外新来者也上言在公明明据臣为文则明义明徳唯应臣明之耳而云相与者以言在公则是共公明之故知君臣并明徳义也以礼与之饮酒谓为燕礼燕礼以乐助劝故以鼓节之咽咽然醉始言舞故知至于无算爵则有舞尽欢以君与臣燕故知君臣于是皆喜乐也】
　　有駜有駜駜彼乗牡夙夜在公在公饮酒传言臣有余敬而君有余惠振振鹭鹭于飞鼓咽咽醉言归于胥乐兮笺云飞喻羣臣饮酒醉欲退疏【传正义曰言臣有余敬者臣礼朝朝暮夕不当常在君所今闲暇无事而夙夜在公是臣有余敬也君之于臣飨燕有数今以无事之故即与之饮酒是君有余惠也笺正义曰飞喻羣臣饮酒醉欲退也者以上言于下此言于飞是既下而飞去故知喻羣臣饮酒醉欲退也洁白之士谓新来之人但所来之人即在臣例且与旧臣同燕故以羣臣言之】
　　有駜有駜駜彼乗駽传青骊曰駽夙夜在公在公载燕笺云载言则也自今以始岁其有君子有谷诒孙子于胥乐兮传岁其有丰年也笺云谷善诒遗也君臣安乐则隂阳和而有丰年其善道则可以遗子孙也音义【駽呼县反又火反徐又胡眄反又音炫岁其有本或作岁其有矣又作歳其年者矣皆衍字也诒孙子以之反本或作诒厥孙子诒于孙子皆是妄加也遗唯季反下同】疏【正义曰君臣有道如此故致隂阳和顺从今以为初始岁其当有丰年言君徳可以感之也君子僖公有善道可以遗其子孙言其徳泽堪及于后也以此之故于是君臣皆喜乐兮传正义曰青骊曰駽者释畜云青骊駽舍人曰青骊马今名駽马也孙炎曰色青黒之间郭璞曰今之铁骢也歳其有丰年也者春秋书有年者谓五谷大熟丰有之年故知其有年谓从今以去当有丰年也定本集注皆云岁其有年此诗僖公薨后乃作而云自今以始者上言在公载燕因即据燕为今与将来为始非以作诗为始笺正义曰谷善释诂文贻遗释言文】
　　有駜三章章九句
　　序泮水颂僖公能修泮宫也音义【泮普半反】疏【正义曰作泮水诗者颂僖公之能修泮宫也泮宫学名能修其宫又修其化经八章言民思往泮宫乐见僖公至于克服淮夷恶人感化皆修泮宫所至故序言能修泮宫以总之定本云颂僖公修泮宫无能字】
　　思乐泮水薄采其芹传泮水泮宫之水也天子辟廱诸侯泮宫言水则采取其芹宫则采取其化笺云芹水菜也言已思乐僖公之修泮宫之水复伯禽之法而往观之采其芹也辟廱者筑土雝水之外圆如璧四方来观者均也泮之言半也半水者盖东西门以南通水北无也天子诸侯宫异制因形然鲁侯戾止言观其旂其旂茷茷鸾声哕哕无小无大从公于迈传戾来止至也言观其旂言法则其文章也茷茷言有法度也哕哕言其声也笺云于徃迈行也我采水之芹见僖公来至于泮宫我则观其旂茷茷然鸾和之声哕哕然臣无尊卑皆从君行而来称言此者僖公贤君人乐见之音义【僖音希頖音判本多作泮泮宫诸侯之学也泮半也半有水半无水也郑注礼记言頖班也所以班政教芹其巾反辟音璧下同圜音圆观古乱反又音官茷蒲害反又普贝反本又作伐哕呼防反】疏【正义曰僖公能修泮宫为宫立水水傍生菜宫内行化鲁人言已思乐徃泮宫之水我欲薄采其芹之菜也既采其菜又观其化传鲁侯僖公来至此泮宫我观其车之所建之旂而有文章法度则其旂乃茷茷然有法度其鸾则哕哕然有声言其车服得宜行趍中节也又鲁之羣臣无小无大皆从公往行而至泮宫言僖公之贤人乐见之也传正义曰此羙僖公之修泮宫述鲁人之辞而云思乐泮水故知泮水即泮宫之外水也天子辟廱诸侯泮宫王制文其余诸侯止有泮宫一学鲁之所立非独泮宫而已明堂位曰米廪有虞氏之庠也序夏后氏之序也瞽宗殷学也頖宫周学也是鲁礼得立四代之学鲁有四代之学此诗主颂其修泮宫者先代之学尊鲁侯得立之示存古法而已其行礼之饮酒养老兵事之受成告克当于周世之学在泮宫也僖公之伐淮夷将行则在泮定谋既克则在泮献馘作者主羙其作泮宫而能服淮夷故特言其修泮宫耳僖公至复古制未必不四代之学皆修之也又解泮宫泮水正是一物而此诗或言宫或言水之意以菜生于水化出于宫言水则采取其芹言宫则采取其化故诗言采芹藻之菜则言泮水说行礼谋献之事则云泮宫下章云既作泮宫淮夷攸服是言克淮夷者由宫内行化而服之故言宫也泮宫之名既定亦可单称为泮此经四言在泮及集于泮林皆谓泮宫为泮也采者取菜之名而化亦言采者俱是已往取之因采菜而同其文笺正义曰芹水菜也者采菽云觱沸槛泉言采其芹芹生于泉水是水菜也言水菜者解其就泮水之意藻茆亦水菜从此可知也鲁人之乐泮水意在观化非主采菜但水能生菜因采取之并以采菜为言故笺解其意言已思乐僖公之修泮宫之水复伯禽之法而往观之采其芹也是其思乐者乐僖公所修观宫因采其菜其往不专为菜又申传辟廱泮宫之义辟廱者筑土为堤以壅水之外使圆如璧令四方来观者均故谓之辟廱也释诂云肉倍好谓之璧孙炎云肉身也好孔也身大而孔小然则璧体圆而内有孔此水亦圆而内有地是其形如璧也圆既中规而望水内则逺近之路等故四方来观者均言均得所视也此笺言筑土壅水四方来观者均说水之外畔灵台传云水旋丘以节观者说水之中央所据不同互相发见也言四方来观者均则辟廱之宫内有馆舍外无墙院也后汉书称光武中元二年初载建三廱明帝即位亲行其礼天子始冠通天衣日月备法物之驾盛清道之仪坐明堂而朝羣臣登灵台以望云物袒割辟廱之上尊养三老五更飨射礼毕帝正坐自讲诸儒问难于前冠带搢绅之人圜桥门而观聼者盖亿万计是由外无墙院故得圜门观之也天子之宫形既如璧则诸侯宫制当异矣而泮为名则泮是其制故云泮之言半半水者着东西门以南通水北无也既以盖为疑辞必疑南有水者以行礼当南面而观者宜北靣畜水本以节观宜其先节南方故知南有水而北无也北无水者下天子耳亦当为其限禁故云东西门以南通水明门北亦有沟堑但水不通耳诸侯乐用轩悬去其南靣泮宫之水则去北靣者乐为人君而设贵在近人与其去之寜去逺者泮水自以节观故从南方各从其宜不得同也天子诸侯之宫异制因形然由言形异制殊所以其名亦别也定本集注皆作形然俗本作杀字误也此解辟廱泮宫之义皆以其形名之而王制注云辟明也廱和也所以明和天下泮之言班也所以班政教也以物有名生于形因名立义以此天子诸侯之宫实圆水半水耳不以圆半为名而谓之辟泮故知辟泮之称有义存焉故于礼注解其义与此相接成也传正义曰释诂云戾来至也俱训为至是戾得为来也止者至而止住故云至非训止为至也复解泮宫在郊旗鸾在车之饰诸侯礼当有之今云言观者欲法则其立意故羙而观之也此是鲁人作诗而自称其君为鲁侯者以其鲁君之羙可为四方所则因其请王而作遂为外人之辞以示僖公之徳非独鲁人所颂也】
　　思乐泮水薄采其藻鲁侯戾止其马蹻蹻其马蹻蹻其音昭昭传其马蹻蹻言彊盛也笺云其音昭昭僖公之徳音载色载笑匪怒伊敎传色温润也笺云僖公之至泮宫和顔色而笑语非有所怒于是有所教化也音义【藻音早水草也蹻居表反昭之绕反】疏【正义曰以其马是僖公之马故知其音是僖公之音以文承马下嫌是马音故明之】
　　思乐泮水薄采其茆传茆凫葵也鲁侯戾止在泮饮酒既饮防酒永锡难老笺云在泮饮酒者徴先生君子与之行饮酒之礼而因以谋事也已饮羙酒而长赐其难使老难使老者最夀考也长赐之者如王制所云八十月告存九十日有秩者与顺彼长道屈此羣丑传屈收丑众也笺云顺从长逺屈治丑恶也是时淮夷叛逆既谋之于泮宫则从彼逺道往伐之治此羣为恶之人音义【茆音卯徐音柳韦昭萌藻反干寳云今之蹗草堪为菹江东有之何承天云此菜出东海堪为菹醤也郑小同云江南人名之莼菜生陂泽中草木疏同又云或名水葵一云今之浮菜即猪莼也本草有凫葵陶景以入有名无用品解者不同未详其正沈以下同及草木疏所说为得凫音符者与音余屈丘勿反郑云治也徐云郑又其勿反韩诗云屈收也收敛得此众聚】疏【正义曰毛以为鲁人言已思乐往泮宫之水我薄欲采其茆之菜也既采其菜又观其化值鲁侯来至在泮水之宫与羣臣饮酒谓召先生君子与之行饮酒之礼既饮此羙酒而得其宜则天长与之以难老之福故能顺彼仁义之长道以收敛此丑众人民郑以为既饮此羙酒又长赐其难老之人谓所养老人常有赒饩也又言僖公行饮酒之礼因以谋征伐之事乃欲从彼长逺之道路以治此羣为恶之人谓时淮夷叛逆鲁谋伐之此章言其谋行故五章言其伐克也传正义曰陆玑疏云茆与荇菜相似菜大如手赤圆有肥者着手中滑不得停茎大如七柄叶可以生食又可鬻滑羙江南人谓之莼菜或谓之水葵诸陂泽水中皆有笺正义曰泮宫者行礼养老之宫而云在泮饮酒明是以礼饮酒故知徴先生君子与之行饮酒之礼也乡饮酒乡射之礼皆以明日息司正而复行小饮酒之礼云徴唯所欲以告于先生君子可也乡射注云先生卿大夫致仕者君子有徳不仕者乡饮酒注云先生不以筋力为礼于是可以采可以召唯所欲是饮酒之礼有召老之法下句言永锡难老明是召之与饮也王制云天子将出征受命于祖受成于学注云定兵谋也天子之礼如是则知诸侯亦然下章言淮夷攸服明当于是谋之故知行饮酒之礼因以谋伐淮夷之事也难老者言其身力康强难使之老故云谓最夀考者长赐终老者之身赐之不絶故言如王制所云八十月告存九十日有秩彼注以为告存者每月致膳有秩者日有常膳然则八十者每月一致膳九十者日日常有膳所膳之物则无文盖如汉世老人有名徳者时诏郡国常以八月致羊酒之类也王制告存之文承七十不俟朝之下则谓朝臣有徳致仕者也庶人之老者则不能然直行复除以养之耳王制又云凡三王养老皆引年八十者一子不从政九十者其家不从政注云引戸校年当行复除老人众多非贤者不可皆养之也传正义曰屈者屈彼从已是收敛之义故为收也丑众释诂文毛云收此羣众则是不斥淮夷当谓顺行长逺之道收敛鲁国之民人也王肃云天长与之难老之福乃能顺彼仁义之长道以敛此羣众传意或然笺正义曰顺者随从之义长者遥逺之言故顺为从长为逺也屈治释诂文彼屈作淈某氏引此诗是音义同也下云既作泮宫淮夷攸服则将伐淮夷于泮宫谋之明是饮酒因谋此则谋之之事故以丑为恶此则谋治之耳未是兵已行也下云淮夷攸服乃是伐而服之】
　　穆穆鲁侯敬明其徳敬慎威仪维民之则允文允武昭假烈祖传假至也笺云则法也僖公之行民之所法效也僖公信文矣为修泮宫也信武矣为伐淮夷也其聪明乃至于羙祖之徳谓遵伯禽之法靡有不孝自求伊祜笺云祜福也国人无不法效之者皆庶防力行自求福禄音义【假古百反行下孟反又如字祜音戸】疏【正义曰言穆穆然羙者是鲁侯僖公能敬明其徳又敬慎其举动威仪内外皆善维为下民之所法则也信有文矣信有武矣文则能修泮宫武则能伐淮夷既有文徳又有武功其明道乃至于功烈羙祖谓遵伯禽之法其道同于伯禽也以此化民民皆效之鲁国之民无有不为孝者皆庶防力行孝自求此维多福禄言能勉力行善则福禄自来归之僖公行已有道化之深也】
　　明明鲁侯克明其徳既作泮宫淮夷攸服笺云克能攸所也言僖公能明其徳修泮宫而徳化行于是伐淮夷所以能服也矫矫虎臣在泮献馘淑问如臯陶在泮献囚传囚拘也笺云矫矫武貎馘所格者之左耳淑善也囚所虏获者僖公既伐淮夷而反在泮宫使武臣献馘又使善聼狱之吏如臯陶者献囚言伐有功所任得其人音义【蟜本又作矫亦作蹻居表反馘古获反截耳也臯陶音遥臯陶唐虞之士官】疏【正义曰明明然有明徳之鲁侯甚能明其徳也又说其明徳之事既作泮水之宫以行其徳化谋伐淮夷而淮夷所以顺服是其徳之明也僖公既伐淮夷有功而反矫矫然有威武如虎之臣使之在泮宫之内献其截耳之馘善问狱如臯陶者使之在泮宫之内献其所执之囚言折馘则有威武执囚则善问狱羙其所伐有功而所任得人也笺正义曰克能攸所皆释言文传正义曰囚拘释言文笺正义曰释诂云馘获也皇矣传曰杀而献其左耳曰馘故云馘所获者之左耳谓临阵格杀之而取其耳也淑善释诂文囚所虏获者谓生执而系虏之则所谓执讯者也王制云天子将出征受成于学出征执有罪反释奠于学以讯馘告注云释菜奠币礼先师是将出则谋于学而后行反则礼先师以告克故僖公既伐淮夷而又在泮宫也彼云以讯馘告者即此献馘是其事也所馘者是不服之人须武臣之力当杀其人而取其耳而使武臣如虎者献之所囚者服罪之人察狱之吏当受其辞而断其罪故使善聼狱如臯陶者献之执俘截耳而还言伐有功也有武力者折馘善问狱者执囚言任得其人也此章言淮夷攸服即说献囚急见所任得人以明其服之状故下二章更说往伐之事】济济多士克广徳心桓桓于征狄彼东南传桓桓威武貌笺云多士谓虎臣及如臯陶之属征征伐也狄当作剔剔治也东南斥淮夷烝烝皇皇不呉不不告于讻在泮献功传烝烝厚也皇皇羙也伤也笺云烝烝犹进进也皇皇当作暀暀暀暀犹往往也吴哗也讻讼也言多士之于伐淮夷皆劝之有进进往往之心不讙哗不大声僖公还在泮宫又无以争讼之事告于治讼之官者皆自献其功音义【狄王他歴反逺也孙毓同郑作剔音同沈云毛如字未详所出韩诗云鬄除也烝之丞反皇毛如字郑作暀于况反呉郑如字讙也又王音误作呉音话同余章反讻音凶讙音欢哗音花争争鬬之争】疏【正义曰毛以为上言仕得其人此本往还之事言济济然多威仪之多士皆能广其徳心谓心徳寛并无褊躁又桓桓然有威武之容其往征也逺服彼东南淮夷之国此多士之徳烝烝然而厚皇皇然而羙不为过误不有损伤于军旅之间更无忿竞其廻还也不有告于官司争讼之事者唯在泮宫之内献其战功而已羙其军旅齐整又能克防郑唯以狄彼东南三句为异言以威武往征剔治彼东南之国其往之时莫不相劝有进进往往之心不讙哗不声羙其乐战之心而在军又整余同传正义曰释训云桓桓威也故为威武貌毛无破字之理瞻仰传以狄为逺则此狄亦为逺也王肃云率其威武往征逺服东南谓淮夷来服也笺正义曰上言反而献功此又本其初往此言济济多士还是献防之人故知多士谓虎臣及如臯陶之属所谓伐而正其罪故以征为伐征伐所以治罪故读狄为剔剔治毛发故为治也淮夷之国在鲁之东南故知东南斥淮夷也传正义曰释训云烝烝作也众作是厚重之意故为厚也皇皇羙释诂文与误为类故为伤谓不过误不损伤也王肃云言其人徳厚羙不过误有伤者笺正义曰释诂云烝进也故烝烝犹进进也谓前进则皇为往行故知皇当作往释诂云往往皇皇羙也俱训为羙声又相近故因而误也郑读不吴为不娱人自娱乐必讙哗为声故以娱为哗也讻讼释言文者高举之义不娱为不讙哗不为不声故云多士之伐淮夷皆劝之有进进往往之心不讙哗不大声谓初反及在军之时能如此也僖公还泮宫又无争讼之辜告治狱之官由在军不竞故无所告皆自献其功而已】
　　角弓其觩束矢其搜戎车孔博徒御无斁既克淮夷孔淑不逆传觩弛貎五十矢为束搜众意也笺云角弓觩然言持急也束矢搜然言劲疾也博当作傅甚傅致者言安利也徒行者御车者皆敬其事又无厌倦也僖公以此兵众伐淮夷而胜之其士卒甚顺军法而善无有为逆者谓堙井刋木之类式固尔犹淮夷卒获笺云式用犹谋也用坚固女军谋之故故淮夷尽可获服也谋为度己之徳虑彼之罪以出兵也音义【觩音虬搜依字作摉色畱反博徐云毛如字王同大也郑作傅音附绎本又作射又作斁作怿皆音亦厌也施式氏反本又作弛同致直置反卒尊忽反堙音因塞也刋若干反服防云削也度待洛反】疏【正义曰毛以为多士以威武而往伐淮夷望而即服故角弓其觩然弛而不张束矢其搜然众而不用其兵车甚博大徒行御车之人皆敬其事无厌倦者故能克服淮夷既克淮夷而淮夷甚化于善不复为逆乱也此淮夷不逆是僖公之功故述而羙之言僖公用能固执大道之故故淮夷卒皆服也郑以为既言服而献功更陈克防之势言僖公之伐淮夷也以角为弓其张则觩然而持甚急所束之矢其发则搜然而劲又且疾其戎车甚傅致而劳固徒行之人又并无厌倦者从军之初发至于既克淮夷其军旅士卒甚善矣不有违逆军法号令者此皆僖公之徳故称羙之言此由僖公用坚固尔军谋之故故淮夷尽得服也传正义曰毛以羙僖公之克淮夷必羙其以徳不以力此当设言为不战之辞故以觩为弛貌荀卿论兵云魏氏武卒衣三属之甲操十二石之弩负矢五十个是一弩用五十矢矣苟则毛氏之师故从其言以五十矢为束也大司寇云八束矢于朝注云古者一弓百矢其百个与则郑意以百矢为束此笺不易传者百矢为束亦无正文以尚书及左传所言赐诸侯以弓矢者皆云彤弓一彤矢百以一弓百矢故谓束矢当百个而在军之礼重弓以备折壊或亦分百矢以为两束故不易传也己以为搜与束矢其文当言其束之多故搜为众意得以弓言觩矢言搜其意言弓不张矢不用是僖公不至大战而克服淮夷也又毛于犹字皆训为道则下句犹亦为道王肃云言弓弛而不张矢众而不用兵车甚博大徒行御车无厌其事者已克淮夷淮夷甚化于善不逆道也鲁侯能固执其大道卒以得淮夷传意或然上有囚馘则非全不战传意盖以此章为深羙之言笺正义曰以上言献馘献囚是战而克之此章不宜复言弛弓束矢故云角弓觩然则言持急谓弓张故弛急也搜为矢行之声故束矢搜然言劲且疾也车之广狭度量有常不得以甚博为言故博当作傅其车甚傅致言安稳而调利也用兵贵于顺礼而云孔淑不逆则谓士卒所为不逆军之正法故云士卒甚顺军法而善无有不善者于既克淮夷之下乃云孔淑不逆言其从始至终皆不逆也此羙僖公用兵不逆则当时行兵有逆者谓堙井刋木之类襄二十五年左传云陈侯防楚子伐郑当陈隧者井堙木刋服防云堙塞刋削也式用释言文犹谋释诂文】
　　翩彼飞鸮集于泮林食我桑黮懐我好音传翩飞貎鸮恶声之鸟也黮桑实也笺云懐归也言鸮恒恶鸣今来止于泮水之木上食其桑黮为此之故故改其鸣归就我以善音喻人感于恩则化也憬彼淮夷来献其琛元龟象齿大赂南金传憬逺行貎琛寳也元龟尺二寸赂遗也南谓荆也笺云大犹广也广赂者赂君及卿大夫也荆之州贡金三品音义【翩音篇鸮于娇反黮说文字林皆作葚时审反为于伪反憬九永反沈又孔永反说文作懬音犷云阔也一曰广大也琛勑金反犍为舍人云羙寳曰琛赂音路遗唯季反】疏【正义曰翩然而飞者彼飞鸮恶声之鸟今来集止于我泮水之林食我泮宫之桑黮归我好善之羙音恶声之鸟食桑黮而变音喻不善之人感恩惠而从化憬然而逺行者是彼淮夷来就鲁国献其琛寳其所献之物是大龟象齿又广赂我以南方之金言君臣并皆得之是俢泮宫所致故以此结篇也传正义曰淮夷去鲁既遥故以憬为逺行貌琛圭释言文舍人曰羙寳曰琛来献其琛总言献寳其龟象南金还是寳中之别以其物贵特举而言其献非唯此等也汉书食货志云龟不盈尺不得为寳此言元龟龟之大者故云元龟尺二寸也赂者以财遗人之名故赂为遗也荆之州于诸州最处南偏又此二州出金今云南金故知南为荆也禹贡徐州淮夷蠙珠洎鱼则淮夷居在徐州货唯珠鱼而已其土不出龟象其国不属荆而得有龟象南金献于鲁者禹贡所陈谓常贡天子土地所出此则僖公伐而克之蹔以赂鲁其国先得此宝以其国宝为献非是淮夷之地出此物也笺正义曰大赂者赂之多大故云大犹广也春秋襄二十五年晋师诸侯伐齐齐人赂晋侯有六正五吏三十帅及处守者皆有赂是及羣臣故知广赂者君及卿大夫也又申传南荆之义故云荆之州贡金三品禹贡州厥贡惟金三品荆州云厥贡羽毛齿革惟金三品彼注云三品者铜三色也王肃以为三品金银铜郑不然者以梁州云厥贡镠铁银镂尔雅释器云黄金之羙者谓之镠白金谓之银贡金银者既以镠银为名则知金三品者其中不得有金银也又检禹贡之文厥贡镠铁锡鈆银独无铜故知金即铜也僖十八年左传曰郑伯始朝于楚楚子赐之金既而悔之与之盟曰无以铸兵故以铸三钟考工记工六分其金而锡居一谓之钟鼎之齐是谓铜为金也三色者盖青白赤也】
　　泮水八章章八句
　　序閟宫颂僖公能复周公之宇也笺云宇居也音义【閟笔位反音秘同僖音希】疏【正义曰作閟宫诗者颂羙僖公能复周公之宇谓复周公之时土地居处也明堂位曰成王以周公为有勲劳于天下是以封周公于曲阜地方七百里革车千乗是周公之时土境特大异于其余诸侯也伯禽之后君徳渐衰邻国侵削境界狭小至今僖公有徳更能复之故作诗以颂之也复周公之宇虽辞出于经而经之所言止为常许此则总序篇义与经小殊其言复周公之宇主以境界为辞但僖公所行善事皆是复故非独土地而已自二章周公之孙以下皆述僖公之徳作者将羙僖公追述逺祖上陈姜嫄后稷至于文武大王爰及成王封建之辞鲁公受赐之命言其所以有鲁之由与僖公之事为首引耳序者以其非颂所主之意故从而略之】
　　閟宫有侐实实枚枚传閟闭也先妣姜嫄之庙在周常闭而无事孟仲子曰是禖宫也侐清净也实实广大也枚枚砻宻也笺云閟神也姜嫄神所依故庙曰神宫赫赫姜嫄其徳不回上帝是依无灾无害弥月不迟传上帝是依依其子孙也笺云依依其身也弥终也赫赫乎显著姜嫄也其徳贞正不回邪天用是冯依而降精气其任之又无灾害不圻不副终人道十月而生子不迟晚是生后稷降之百福黍稷重穋稙稺菽麦奄有下国俾民稼穑传先种曰稙后种曰稺笺云奄犹覆也姜嫄用是而生子后稷天神多与之福以五谷终覆盖天下使民知稼穑之道言其不空生也后稷生而名弃长大尧登用之使居稷官民赖其功后虽作司马天下犹以后稷称焉有稷有黍有稻有秬奄有下土纉禹之绪传绪业也笺云秬黑黍也绪事也尧时洪水为灾民不粒食天神多予后稷以五谷禹平水土乃敎民播种之于是天下大有故云继禹之事也羙之故申说以明之音义【侐况域反说文云静也一音火季反枚莫回反韩诗云间暇无人之貎也嫄音元禖莫回反砻路东反厉也灾字又作灾本亦作菑音同邪似嗟反冯依本又作凭同皮陵反一本作冯依其身圻勑宅反裂也副孚逼反重直容反本又作种同穋音六本又作稑音同稙征力反徐时力反韩诗曰长稼也穉音稚韩诗云防稼也菽音叔大豆也俾必尔反本又作卑下同长张丈反秬音巨纉子管反继也粒音立】疏【正义曰毛以为将羙僖公先上述逺祖周人立姜嫄之庙常闭而无事欲说姜嫄又先言其庙言在周所闭之宫有侐然清净其宫之内则实实然而甚广大其宫之材则枚枚然而砻之密之此是姜嫄庙也既言其庙遂说其身赫赫然显著者其姜姓之女名嫄也此姜嫄其徳贞正不回邪故上帝之天用是之故依其所生子孙使其在母之时今其母无灾殃无患害终人道之月而生之不迟也是所生者乃是后稷天神又下与之以百种之福使之有明哲之性晓稼穑之事又与之黍与之稷先种后熟之重后种先熟之穋先种之稙后种之稺及菽之与麦下此众谷令稷种之同有天下诸国使民知稼穑之道民赖后稷之功多又复申说其事后稷之所种者有稷有黍有稻有秬以此众谷徧敎下民同有此谷于天下之土以继大禹之业言禹平水土稷敎播种事业可以相继故言纉禹之绪以羙之郑以閟宫为神宫于鲁国有其宫故先言庙而逆说姜嫄上帝是依谓凭依其身降之精气又以奄为覆绪为事为异余同传正义曰庄三十二年左传称公见孟任从之闭谓闭戸拒公故閟为闭也下句言赫赫姜嫄则此述姜嫄之庙礼生曰母死曰妣姜嫄是周之先母故谓之先妣说姜嫄之庙而谓之閟宫故知常闭而无事春官大司乐云舞大濩以享先妣则先妣之庙有祭事矣且立庙所以祭神而云闭而无事者案祭法王立七庙五庙皆月祭之二祧享尝乃止彼文据周为说其言不及先妣先妣立庙非常而祭之又疎月朔四时祭所不及比于七庙是闭而无事也周礼定其用乐明其有祭之时但其祭时节礼无明文或因大祭而则祭之也传亦以此司乐之文知姜嫄之庙在周耳言其在周则谓鲁无其庙以周立是非常故鲁不得有也孟仲子曰是谓禖宫盖以姜嫄祈郊禖而生后稷故名姜嫄之庙为禖宫嫄庙清净之处故以侐为清净实谓宫内所容重言实实故谓宫之广大枚枚者细密之意故云砻密晋语及书传说天子庙饰皆云斲其材而砻之加宻石焉是砻密之事也又郑注礼器云宫室之饰士首本大夫逹棱诸侯斲而砻之天子加密石是也笺正义曰笺以诗人之作覩事兴辞若鲁无姜嫄之庙不当先述閟宫又卒章云新庙奕奕奚斯所作发首言閟宫于末言新庙则所新之庙新此閟宫首尾相承于理为顺奚斯作之自然在鲁不宜独在周也且立庙而祭不宜以闭为名释诂云毖神溢慎也俱训为慎是閟神为神閟与毖字异音同故閟为神也以其姜嫄神之所依故庙曰神宫凡庙皆是神宫以姜嫄之事说之于下故先言神宫以显之传正义曰毛氏不信履迹之事不得言天依姜嫄故为依其子孙正谓依助后稷使其母无灾害也此直依其子耳兼言孙者以后稷后世克昌皆是天所依祜并孙言之以恊句也笺正义曰笺以生民之篇说姜嫄履帝迹而有后稷则是上帝凭依姜嫄而使之有子故以依为依其身履其拇指之处而心体歆歆然如有人道感已是其依之也以姜嫄其徳贞正不回邪上天用是之故凭依其身而降之精气使得懐妊后稷也生民言不坼不副无灾无害文在未生如达之下则谓当生之时无灾害也此篇无灾害文在弥月不迟之上则是未生之时无灾害也言懐妊以至于生其母常无灾害故文有先后灾害可兼未生其不坼不副唯谓生时不尔此笺云其生之又无灾害不坼不副灾害谓懐妊时坼副谓生时也以其意与彼同故引彼为说家语执辔篇大戴礼本命篇皆云人十月而生此云弥月不迟故知终人道十月而生子羙其不迟晚也传正义曰重穋稙稺生熟早晚之共称耳非谷名先种曰稙后种曰稺当谓先种先熟后种后熟但传略而不言其熟耳七月传曰后熟曰重先熟曰穋天官内宰郑司农注云先种后熟谓之种后种先熟谓之稑是传亦略而不言其种与此互相明也执竞传以奄为同则此奄亦为同也王肃云尧命以后稷使民知稼穑下国同时有是大功也笺正义曰网奄覆鸟兽而取之故以奄犹覆也天神多与之福者王肃云谓受明哲之性长于稼穑是言天授之智慧为与之福也以五谷终覆盖天下使民知稼穑之道谓尧遭洪水之后种百谷以教民也言其不空生谓生必济世不徒然也孝经援神契曰圣人不空生生必有所制是大贤不徒生也又解后稷其名曰弃未为司马不言弃为司马而言后稷之意以其居稷官之曰民赖其功后虽作司马天下犹以后稷称之周本纪云初欲弃之因名曰弃尧典云帝曰弃是后稷生名曰弃也本纪又云尧举弃为农师天下得其利是尧登用之使居稷官民赖其功也尧典之文未说舜命羣官使禹宅百揆即天官也契任五教为司徒即地官也伯夷为秩宗即春官也咎繇为士即秋官也垂为共工即冬官也唯夏官不言命而上句禹譲稷契之下帝曰弃黎民阻饥案后稷播时百谷襃述其为稷之功不言命而为官明是稷作司马为夏官也且尚书刑徳放云稷为司马契为司徒故云后虽作司马犹以后稷称焉传正义曰释诂云业绪也故绪为业也笺正义曰秬黒黍释草文绪事释诂文事业大同耳当时所为谓之事后人所祖谓之业禹稷同时其事相继此述当时之事非谓在后相祖故易之为事尧典云帝曰汤汤洪水方割是尧时洪水为灾也思文之羙后稷云粒我烝民是洪水之时民不粒食也生民云诞降嘉种者从上而下之辞是天神多与后稷以五谷也言天神与者以种之必长归功于天非天实与之也若洪水未平则无地可种故知禹平水土乃教民播种之于是天下大有谓大有五谷也禹能平水土稷能种谷二者俱以利民故谓之继禹之事稷之播种种禹所治之地故言禹平水土乃教民播种为先后之辞耳其实禹稷所为亦同时矣非洪水大平之后始敎之也此经与上事同文重故解其意羙之申说以明之】后稷之孙实维大王居岐之阳实始翦商传翦齐也笺云翦断也大王自豳徒居岐阳四方之民咸归往之于时而有王迹故云是始断商至于文武纉大王之绪致天之届于牧之野无贰无虞上帝临女传虞误也笺云届殛虞度也文王武王继大王之事至受命致大平天所以罚殛纣于商郊牧野其时之民皆乐武王之如是故戒之云无有二心也无复计度也天视防女至则克胜敦商之旅克咸厥功笺云敦治旅众咸同也武王克殷而治商之臣民使得其所能同其功于先祖也后稷大王文王亦周公之祖考也伐纣周公又与焉故述之以羙大鲁音义【大音泰后大王大平皆同翦子践反郑断也断音短下同豳彼贫反王于况反届音戒贰音二殛纪力反下同度待洛反下同复扶又反敦郑都回反注同王徐都门反厚也与音预】疏【正义曰毛以为上言后稷之事此又接说其后言后稷后世之孙实维是周之大王也此大王自豳而来居于岐山之阳民归往之初有王迹实始有翦齐商家之萌兆也至于文王武王则能继大王之业于时商家暴虐天欲诛之武王乃致天之诛于牧野之地民皆乐战不自以为苦反劝戒武王云今天下归周无有贰心无有疑误乃由上天之临视汝矣言民从天助往必克胜欲使之勉力决战也武王于是伐而克之乃以礼法治商之众民莫不得所能同其功于先祖谓先祖欲成王业武王卒能成之是合同其功郑唯以翦为断绪为事无贰无虞谓民劝武王无有二心无复计度上帝今临视汝为异余同笺正义曰翦齐释言文齐即斩断之义故笺以为断其意同也大王之居岐阳民咸归之是有将王之迹故云是始断商言有灭商之萌兆也传正义曰大明云上帝临汝无贰尔心传云无敢懐贰心以为民无贰心传以虞为误则亦为民之情谓民无疑误也王肃云天下归周无贰心无疑误上帝临命汝传意或然笺正义曰届殛虞度释言文释言又云殛诛也然则此殛又转为诛纣为无道天欲诛之武王奉行天意故云致天之届牧誓云时甲子昩爽武王朝至于商郊牧野乃誓是致天所罚杀纣于牧野定本集注皆云殛纣于牧野殛是杀非也笺以汝者汝武王故以无贰无虞为戒武王之辞太誓说十一年观兵盟津之时八百诸侯皆曰受可伐王曰尔未知天意未可伐是其所计度故今戒之云无有贰心无复计度也致天之诛唯武王耳此经文武其文以其受命伐纣事相接成故也旅众释诂文武王克纣治商之众故以敦为治释诂云咸皆也皆亦同之义故以咸为同也同其功于先祖者周自后稷以来世修其业大王文王之意皆欲成周之功但时未可耳今武王诛纣克先祖之意故羙其能同其功于先祖言与先祖同成其功也】
　　王曰叔父建尔元子俾侯于鲁大启尔宇为周室辅传王成王也元首宇居也笺云叔父谓周公也成王告周公曰叔父我立女首子使为君于鲁谓欲封伯禽也封鲁公以为周公后故云大女居以为我周家之辅谓封以方七百里欲其强于众国乃命鲁公俾侯于东锡之山川土田附庸笺云东东藩鲁国也既告周公以封伯禽之意乃策命伯禽使为君于东加赐之以山川土田及附庸令专统之王制曰名山大川不以封诸侯附庸则不得专臣也周公之孙荘公之子龙旂承祀六辔耳耳春秋匪解享祀不忒传周公之孙荘公之子谓僖公也耳耳然至盛也笺云交龙为旂承祀谓视祭祀也四马故六辔春秋犹言四时也忒变也皇皇后帝皇祖后稷享以骍牺是飨是宜降福既多传骍赤牺纯也笺云皇皇后帝谓天也成王以周公功大命鲁郊祭天亦配之以君祖后稷其牲用赤牛纯色与天子同也天亦飨之宜之多予之福周公皇祖亦其福女秋而载尝夏而楅衡白牡骍刚牺尊将将毛炰胾羮笾豆大房万舞洋洋孝孙有庆传诸侯夏禘则不礿秋祫则不尝唯天子兼之福衡设牛角以楅之也白牲周公牲也骍刚鲁公牲也牺尊有沙饰也毛炰豚也胾肉也羮大羮铏羮也大房半体之爼也洋洋众多也笺云此皇祖谓伯禽也载始也秋将尝祭于夏则养牲楅衡其牛角为其触觝人也秋尝而言始者秋物新成尚之也大房玉饰爼也其制足间有横下有跗似乎堂后有房然万舞千舞也俾尔炽而昌俾尔夀而臧保彼东方鲁邦是常不亏不崩不震不腾三夀作朋如冈如陵传震动也腾乗也夀考也笺云此皆庆孝孙之辞也俾使臧善保安常守也亏崩皆谓毁壊也震腾皆谓僭逾相侵犯也三夀三卿也冈陵取坚固也音义【藩方元反策初革反令力呈反解音懈忒他得反骍息营反赤色也牺许宜反纯毛牲楅音福逼也牺尊郑素河反毛云有沙饰则宜同郑王许宜反尊名也将七羊反炰蒲包反胾侧吏反羮音庚又音衡洋音羊徐音翔禴羊灼反祫咸夹反楅音逼沙苏河反刻鳯凰于尊其羽形婆娑然也一云画也豚字又作防徒门反铏字又作鉼音刑为其于伪反觝都礼反横古旷反一音光跗方于反炽尺志反僣子念反】疏【正义曰毛以为上既述逺祖之功以羙大鲁国此乃说其封建之由及今僖公之事言将欲封鲁之时成王乃告周公曰叔父我今欲立汝首子使之为侯于鲁国大汝之所居永为周室藩辅告周公既讫乃为书以策命鲁公伯禽使之为侯于东方赐之以境内之山川使之专有又赐之以境内之土田并小国之附庸命使四邻小国附属之言其统于众国也至于今日周公后世之孙鲁荘公之子谓僖公也其车建交龙之旂承奉宗庙祭祀所乗四马其六辔耳耳然而至盛春秋四时非有解怠所献所祀不有忒变因说祭祀之事皇皇而羙者为君之天及君祖后稷献之以赤与纯色之牲天与后稷于是歆飨之于是以为宜下福与之既已多大矣非徒天与后稷降之多福周公与君祖伯禽亦其福汝僖公矣又言祭宗庙得礼故先祖福之更说祭庙之事将于前秋则为尝祭此夏而已楅衡其牛言豫养所祭之牛设横木于角以楅之令其不得觝触人也所养者是白色之牡与赤色之特盛酒之器有牺羽所饰之尊将将然而盛羙也其馔则有以火去其毛而炰之豚又有切肉之胾与大羮铏羮其食器有竹笾木豆又有大房之爼鼎爼既陈笾豆已列于是歌舞其神执干戚而为万舞者洋洋然众多礼乐不愆祭祀得所孝孙僖公于是有庆赐之荣作者喜其徳当神明故设辞庆之使汝得福炽盛而昌大使汝年命长夀而臧善安于彼东方之国鲁邦是其常有其坚固如山不可亏损不可崩落言其无毁壊之时其安静如川不可震动不可乗陵言其无僣逾相犯国之三夀考之卿与作朋友君臣相亲国家坚固使之如冈然如陵然言永无散乱也郑唯秋而载尝为异以载为始言秋而始欲尝祭于夏则养牲余同传正义曰洛诰说周公摄政七年十有二月归政成王之事其经云岁文王骍牛一武王骍牛一王命作册逸祝册告周公其后注云岁成王元年正月朔日也用二特牛祫祭文武于文王庙使逸读所作册祝之书告神以周公其宜为后者谓将封伯禽则是成王即政之元年正月朔日封伯禽也呼周公为叔父知王是成王也释诂云元首始也俱训为始是元得为首屋宇用以居人故以宇为居笺正义曰诸侯为天子藩屏故云东藩鲁国也赐谓与之使为已有故言加赐之山川及附庸令专统之也以土田者是鲁国之土田亦既封为鲁君自然田为鲁有而山川附庸与土田共蒙赐之文土田既是专统则知山川附庸亦专统也笺以专统土田是诸侯之常而山川附庸则是加赐故特言加赐之山川附庸以明之凡言赐之谓非所当得也故引王制名山大川不以封诸侯故山川当言赐也附庸则不得专臣故附庸亦言赐也王制云名山大泽不以封郑以经有山川故改泽为川也彼又说夏殷之礼云子男五十里不能五十里者不合于天子附于诸侯曰附庸言附诸侯事大国不得专臣也若然鲁亦不得专臣而与山川土田同言赐者以于法不得有之故言赐耳非谓赐之使专臣也何则诸侯之有附庸者以其土田犹少未及大国之数故令有附庸使之附属功徳若进拟以给之其地方五百里者土田已极无复进期不得更有附庸也鲁为侯爵以周公之勲受上公之地可为五百里耳于法无附庸也明堂位封周公于曲阜地方七百里是于五百里之上又复加之附庸故注云上公之封地方五百里加鲁以四等之附庸方百里者二十四并五五二十五积四十九方之得七百里大司徒注云凡诸侯为牧正帅长及有徳者乃有附庸为有禄者当取焉公无附庸侯附庸九同伯附庸七同子附庸五同男附庸三同进则取焉退则归焉鲁于周法不得有附庸故言锡之也言地方七百里者包附庸以大言之也附庸二十四言得兼此四等矣如郑此言是由法不得有故谓之赐犹不使鲁专臣也论语云颛臾昔者先王以为东蒙主是社稷之臣颛臾鲁之附庸谓之社稷之臣者以其附属于鲁亦谓鲁之社稷其国犹自继世非专臣也以非专臣故季氏将伐若其纯臣鲁君季氏岂得伐取之也言四等附庸者侯九伯七子五男三并之得二十四也夏殷之礼不能五十里者为附庸则周法附庸不满百里而云九同七同者聚积其国使得同耳非谓一同一附庸也交龙为旂春官司常文承者奉持之义故云承祀谓视祭事此龙旂承祀谓视宗庙之祭何则明堂位云鲁君孟春乗大辂载弧韣旂十有二旒日月之章祀帝于郊配以后稷天子之礼也彼祀天之旂建日月之章明此龙旂是宗庙之祭也异义古诗毛说以此龙旂承祀为郊祀者自是旧说之谬非郑所从故此笺直言视祭不言祭天也作者错举春秋以明冬夏故云春秋犹言四时也释言云爽忒也孙炎曰忒变杂不一是忒为变之义也释诂云皇皇羙也后君也以天者尊神故以羙言之而谓之为君也论语曰皇皇后帝注云帝谓太微五帝此亦云皇皇后帝直言谓天者以论语说舜受终于文祖宜总祭五帝鲁不得徧祭五帝故直言谓天谓祭周所感生苍帝也故明堂位祀帝于郊之下注云帝谓苍帝灵威仰也昊天上帝鲁不祭是鲁公所祭唯祭苍帝耳苍帝亦太微五帝之一故同称皇皇后帝焉明堂位称成王以周公为有勲劳于天下是以鲁君祀帝于郊配以后稷天子之礼也是成王命鲁郊天亦配以后稷之事言亦者亦周也地官牧人云阳祀用骍牲毛之注云阳祀祭天于南郊是天子祭天南郊用赤牛纯色今鲁亦云享以骍牲是与天子同也天亦飨之宜之言亦者亦周也以诸侯不得祭天嫌其不可故毎事言亦也传正义曰毛以载为则言秋而则尝谓当祫之年虽为祫祭而则为尝祭故解其意言诸侯之礼于夏为大祭之禘则不为时祭之礿于秋为大祭之祫则不为时祭之尝唯天子兼之虽为禘祫不废时祭令鲁亦如天子之礼故言秋而则尝谓为祫复为尝郑禘祫志云儒家之説禘祫通俗不同或云歳祫终禘或云三年一禘五年再禘郑駮异义云三年一祫五年一禘百王通义以礼纎所云故作禘祫志考春秋禘祫之数定以为三年祫五年禘毛氏之言禘祫唯此传耳而不辨禘祫年数或与郑同也传言夏禘秋祫则以为禘在夏祫在秋郑于禘祫志云周改先王夏祭之名为礿故禘以夏先王祫于三时周人一焉则宜以秋是从毛此说为禘在夏祫在秋也诸侯禘则不礿祫则不尝所以下天子也唯天子兼之言鲁礼亦如天子故云载尝也传之此言无正文正以王制说先王之法云天子犆礿祫禘祫尝祫烝言天子当祫之歳以春物未成犆礿而已于夏秋冬则为祫复为时祭也王制又云诸侯礿犆禘一犆一祫尝祫烝祫其意言诸侯当祫之岁春则犆礿夏则祫而不禘秋冬乃为时祭而复为祫也先王之礼诸侯与天子不同明知周世诸侯亦当异于天子故知禘则不礿祫则不尝郑于诸侯禘祫更无明说亦当如此传也楅衡谓设横木于角以楅廹此牛故云设牛角以楅之也地官封人云凡祭祀饰其牛牲设其楅衡注云楅设于角衡设于鼻如椵状如彼注楅衡别两处设之此笺申传言楅衡其牛角为其觝触人以福衡为一者无文故两解也白牡周公牲骍刚鲁公牲者文十三年公羊传云鲁祭周公何以为牲周公用白牡鲁公用骍犅羣公不毛何休云白牡殷牲也周公死有王礼嫌不敢与文武同也不以夏黒牲者嫌改周当以夏避嫌也鲁公诸侯不嫌也故从周制是周公鲁公异牲之意也说文云犅特也白牡谓白特骍犅谓赤特也牺尊之字春官司尊彝作献尊郑司农云献读为牺牺尊饰以翡翠象尊以象鳯凰或曰以象骨饰尊此传言牺尊者沙羽饰与司农饰以翡翠意同则皆读为娑传言沙即娑之字也阮谌礼图云牺尊饰以牛象尊饰以象于尊腹之上画为牛象之形王肃云将将盛羙也大和中鲁郡于地中得齐大夫子尾送女器有牺尊以牺牛为尊然则象尊尊为象形也王肃此言以二尊形如牛象而背上负尊皆读牺为羲与毛郑义异未知孰是毛炰豚者地官中封人祭祀有毛炰之豚故知毛炰是豚彼注云烂去其毛而炰之也胾谓切肉曲礼注云胾切肉是也大羮铏羮者以特牲士之祭祀尚有大羮铏羮故以此羮兼二羮世特牲注云大羮湇煑肉汁不和贵其质也铏羮肉汁之有菜和者也大羮谓大古之羮铏羮谓盛之铏器其大羮则盛之于登以大为名故不举所盛之器也大房与笾豆同文则是祭祀之器器之名房者唯俎耳故知大房半体之爼明堂位曰爼有虞氏以梡夏后氏以嶡殷以椇周以房俎注云梡断木为四足而已嶡谓中足为横距之象椇谓曲挠之也房谓足下跗也上下两间有似于堂房然是俎称房也知是半体者周语云禘郊之事则有全烝王公立饮则有房烝亲戚燕飨则有殽烝如彼文次全烝谓全载牲体殽烝谓体解节折则房烝是半体可知此亦云房故知是半体之俎言禘郊乃有全烝宗庙之祭唯房烝耳故举大房而言也昏礼妇馈舅姑特豚合升侧载注右胖载之舅爼左胖载之姑俎是俎载半胖之事也明堂位称祀周公作太庙爼用梡嶡此云大房盖鲁公之庙用大房也洋洋与万舞共文则是舞者之貎故为众多鲁得以八佾舞周公故羙舞者众多也笺正义曰以周公皇祖之下即云白牲骍犅骍犅是鲁公之牲故知皇祖谓伯禽也此皇祖之文在周公之下故以为二人上文皇祖在后稷之上且上与皇皇后帝连文则是配天之人故知上文皇祖即后稷也笺以禘祫之事于文不见不宜以载为则故易之为始以秋物新成始可尝之故言始尝也定本集注皆言秋物新成尚之也言贵尚新物故言始也作尝字者误也又解房爼称大之意以其用玉饰之羙大其器故称大也知大房玉饰者以爼豆相类之物明堂位说祀周公之礼云荐用玉豆豆既玉饰明爼亦玉饰其制足间有横其下有跗以明堂之文差次为然跗上有横似于堂上有房故谓之房也万舞千舞宣八年公羊传文传正义曰震动夀考皆释诂文月令称累牛腾马腾是相乗之义故为乗也笺正义曰上言孝孙有庆此则致福之言故为庆孝孙之辞下章用兵之后亦有此庆则作者以意庆之非嘏辞也俾使臧善皆释诂文自保守者安居之义故保为安也鲁邦是常言其常守鲁国故以常为守也亏崩以山喻故皆谓毁壊也震腾以川喻故皆谓僣逾相侵犯也言上下相侵犯犹水之相乗陵也老者尊称天子谓父事之者为三老公卿大夫谓其家臣之长者称室老诸侯之国立三卿故知三夀即三卿也言作朋者谓常得贤人僖公与之为朋即伐木传云国君友其贤臣是也冈陵不动之物故言取其坚固也】
　　公车千乗朱英绿縢二矛重弓传大国之赋千乗朱英矛饰也縢绳也重弓重于鬯中也笺云二矛重弓备折壊也兵车之法左人持弓右人持矛中人御公徒三万贝胄朱綅烝徒增增传贝胄贝饰也朱綅以朱綅缀之增增众也笺云万二千五百人为军大国三军合三万七千五百人言三万者举成数也烝进也徒进行增增然戎狄是膺荆舒是惩则莫我敢承传膺当承止也笺云惩艾也僖公与齐桓举义兵北当戎与狄南艾荆及羣舒天下无敢御也俾尔昌而炽俾尔夀而富黄发台背夀胥与试笺云此庆僖公勇于用兵讨有罪也黄发台背皆夀征也胥相也夀而相与试谓讲气力不衰倦俾尔昌而大俾尔耆而艾万有千岁眉夀无有害笺云此又庆僖公勇于用兵讨有罪也中时鲁微弱为邻国所侵削今乃复其故故喜而重庆之俾尔犹使女也眉夀秀眉亦夀征音义【乗防证反注千乗同英如字徐于耕反縢徒登反重直龙反注同鬯勑亮反弓衣也字或作韔同胄直又反綅息防反说文云线也沈又苍林反又音侵烝之升反増如字缀沈知税反又张劣反艾音刈台背他来反下音贝艾五盖反中张仲反重直用反】疏【正义曰上既羙其祭祀鬼神此又羙其用兵征伐公之兵车有千乗矣车上皆有三人右人所持者朱色之英左人所持者绿色之绳此朱英绿防者是二矛重弓也言二矛载于车上皆朱为英饰重弓共在鬯中以绿防束之又公之徒众有三万人矣以贝饰胄其甲以朱防缀之进行之时增增然众多车徒既多甲兵又备西戎北狄来侵者于是以此膺当之荆楚羣舒叛逆者于是以此惩创之军之所征往无不克则无有于我僖公敢御止之者由其无敌于天下故得民庶安寜土境复故作者喜其讨罪设辞庆之使汝昌大而炽盛使汝长夀而富足发有黄色之发背有台文之背得有如此长夀相与讲试气力竒其老而不衰也以其用兵之善又重庆之使汝得福则昌而且大使汝年夀则耆而又艾使得万有千歳为秀眉之夀无有患害以鲁衰而复兴故喜而重庆之也传正义曰明堂位云封周公于曲阜地方七百里革车千乗今复其故也司马法成方十里出革车一乗计鲁方七百里为车多矣而云千乗者坊记云制国不过千乗然则地虽广大以千乗为限故云大国之赋千乗司马法兵车一乗甲士三人歩卒七十二人计千乗有七万五千人则是六军矣与下公徒三万数不合者二者事不同也礼天子六军出自六卿万二千五百家为乡万二千五百为军地官小司徒曰凡起徒役无过家一人是家出一人乡为一军此则出军之常也天子六军既出六乡则诸侯三军出自三卿下云公徒三万自谓乡之所出非彼千乗之众也此云公车千乗自谓计地出兵非彼三军之事也二者不同故数不相合所以必有二法者圣王治国安不忘危故令所在皆有出军之制若从王伯之命则侯国之大小出三军二军若其前敌不服用兵未已则尽其境内皆使从军故复有此计地出军之法但乡之出军是正故家出一人计地所出则非常故成出一车以其非常故优之也清人云二矛重英故知朱英矛饰盖丝纒而朱染之以为矛之英饰也小戎云竹闭绲縢传曰绲防縢约谓内弓于闭以防束之此云縢防者縢亦为约之以防非训縢为绳但传详彼而略此耳重弓为内弓于鬯鬯中有二弓小戎云交韔二弓是其事也笺正义曰弓矛所用执而已解其有二矛重弓之意故云备折壊也考工记云酋矛常有四尺夷矛三寻则矛法自有二等此云二矛知非二等之矛者以重弓是一弓而重之故知二矛亦一矛而有二俱是备折壊也矛有二等此当是酋矛何则考工记又云攻国之兵用短守国之兵用长此羙其当戎狄惩荆舒则是往伐之明是酋矛而有二也此朱英绿縢与二矛重弓两句自相充配朱英是二矛饰之以朱染绿縢是重弓束之以绿防所异者二矛各自有英饰二弓共束以绿防耳又解车乗之下即说弓矛之意故云兵车之法左人持弓右人持矛中人御宣十二年左传云楚许伯御乐伯摄叔为右以致晋师乐伯曰吾闻致师者左射以菆乐伯在左而云左射是左人持弓也成十六年晋侯与楚战于鄢陵左传称栾鍼为右使人告楚令尹子重曰寡君乏使使鍼御持矛焉哀二年鐡之战左传称邮无恤御简子衞太子为右祷云蒯瞆不敢自佚备持矛焉是右人持矛也甘誓云左不攻于左汝不共命右不攻于右汝不共命御非其马之正汝不共命既云左右又别云御是御在中央也传正义曰贝者水虫甲有文章也胄谓兜鍪贝非为胄之物故知以贝为饰说文云綅线也然则朱綅直谓赤线耳文在胄下则是甲之所用故云以朱綅缀之谓以朱线连缀甲也增增众释训文定本集注皆作増字其义是也俗本作憎误也笺正义曰万二千五百人为军大国三军皆夏官序文也举成数者谓略其七千五百直言三万耳如此笺以为僖公当时实有三军矣答临硕云鲁颂公徒言三万是三军之大数又以此为三军者以周公受七百里之封明知当时从上公之制备三军之数此叙云复周公之宇故此笺以三万为三军言其复古制也又以凡举大数皆举所近者若是三万七千五百大数可为四万此颂羙僖公宜多大其事不应减退其数以为三万故答临硕谓此为二军以其不安故两解之也今以春秋检之则僖公无三军襄十一年经书作三军明已前无三军也昭五年又书舍中军若僖公有三军则作之当书也自文至襄复减为二则舍亦当书也春秋之例以军赋事重作舍皆书于僖公之世无作舍之文使知当时无三军也郑以周公伯禽之世合有三军僖公能复周公之宇遵伯禽之法故以三军解之其实于时唯二军耳烝进释诂文歩行曰徒故以为行也上句既云公徒则知此言烝徒谓进行之时且与増増共文明是行时众多也传正义曰膺当释诂文承者当待之义不敢当待即是不敢御止故以承为止也笺正义曰惩艾皆创故为艾也僖公之时齐桓为霸故知与齐桓公举义兵也僖公之世用兵于戎狄荆舒者唯有僖公耳僖四年经书公防齐侯等侵蔡蔡溃遂伐楚楚一名荆羣舒又是楚之与国故连言荆舒其伐戎狄则无文唯十年经书齐侯许男伐北戎其时盖鲁使人助之师贱兵少故不书或别有伐时经传脱漏如伐淮夷之类】
　　泰山岩岩鲁邦所詹奄有龟蒙遂荒大东至于海邦淮夷来同莫不率从鲁侯之功传詹至也龟山也蒙山也荒有也笺云奄覆荒奄也大东极东海邦近海之国也来同为同盟也率从相率从于中国也鲁侯谓僖公音义【大音泰本又作泰下注大室皆同荒如字韩诗作荒云至也近附近之近】疏【正义曰毛以为既羙征伐逺夷又羙境界复故言泰山之高岩岩然鲁之邦境所至也鲁境又同有龟山防山遂包有极东之地至于近海之国淮夷旧不服者亦来与之同盟凡此东方之国莫不相率而从中国是鲁侯僖公之功也郑以奄为覆覆有龟蒙之山遂奄有极东之地余同传正义曰詹至释诂文春秋定十年齐人来归郓讙龟隂之田谓龟山之北田也论语说颛臾云昔者先王以为东蒙主谓颛臾主防山也鲁之境内有此二山故知龟蒙是龟山蒙山也龟蒙今在鲁地故言奄有泰山则在齐鲁之界故言所詹见其不全属鲁也礼祭法诸侯之祭山川在其地则祭之亡其地则不祭春秋僖三十一年不郊犹三望者公羊传曰三望者何泰山河海郑驳异义云昔者楚昭王曰不谷虽不徳河非所获罪言境内所不及则不祭也鲁则徐州地禹贡海岱及淮惟徐州以昭王之言鲁之境界亦不及河则所望者海也岱也淮也是之谓三望又王制云诸侯祭名山大川之在其地者注云鲁人祭泰山晋人祭河是也是由鲁境至于泰山故得望而祭之礼器云齐人将有事于泰山必先有事于配林齐人亦祭泰山是齐境亦及之矣由其泰山广长故二国皆以为望也荒训为奄此云荒有者亦谓奄有之也笺正义曰释言云弇盖也孙炎曰弇覆盖亦覆之义故以奄为覆荒奄释言文大者广逺之言以大东为极东地之最东至海而已大东之下即云至于海邦故以东为极东言其极尽地之东偏春秋之世诸侯同盟以尊王室故知来同为同盟当僖公之世东方淮夷小国见于盟防唯邾莒縢杞而已其余小国及淮夷同盟不见于经盖盟防者不列之耳言莫不率从有从鲁之嫌故明此相率从于中国以僖非盟主不得为从鲁故也】保有凫绎遂荒徐宅至于海邦淮夷蛮貊及彼南夷莫不率从莫敢不诺鲁侯是若传凫山也绎山也宅居也淮夷蛮貊而夷行也南夷荆楚也若顺也笺云诺应辞也是若者是僖公所谓顺也音义【凫音符山名绎音亦一音夕字又作峄同山名也貊字又作貉武伯反行下孟反应应对之应】疏【正义曰此又羙僖公境界广逺威徳所及言安有鳬山绎山遂有是徐方之居至于近海之国淮夷为蛮貊之行者及彼南方之夷谓荆楚之国莫不相率而从于中国若王伯有命则莫敢不应诺顺从此皆由鲁侯之功于是顺服也传正义曰禹贡徐州峄阳孤桐谓峄山之阳有桐木也鳬绎连文与龟蒙相类故知是鳬山峄山也宅居释言文言淮夷蛮貊如夷行者以蛮貊之文在淮夷之下嫌蛮貊亦服故辩之以僖公之从齐桓唯能服淮夷耳非能服南夷之蛮东夷之貊故即淮夷蛮貊谓淮夷如蛮貊之行僖四年从齐桓伐楚而服之故言南夷谓荆楚郑志荅赵商云楚交中国而近南夷末世夷行故谓之夷也若顺释言文定本集注若顺之上有诺顺两字】
　　天锡公纯嘏眉夀保鲁居常与许复周公之宇传常许鲁南鄙西鄙笺云纯大也受福曰嘏许许田也鲁朝宿之邑也常或作尝在薛之旁春秋鲁庄公三十一年筑台于薛是与周公有常邑许许田未闻也六国时齐有孟尝君食邑于薛鲁侯燕喜令妻夀母宜大夫庶士邦国是有既多受祉黄发儿齿笺云燕燕饮也令善也僖公燕饮于内寝则善其妻寿其母谓为之祝庆也与羣臣燕则欲与之相宜亦祝庆也是有犹常有也儿齿亦夀征音义【嘏古雅反朝直遥反□字又作薛息列反与音余儿五兮反齿落更生细者也字书作齯音同一音如字为于伪反祝之又反下同】疏【正义曰毛以为既言僖公威徳被及广逺又言天与之福复其故居天乃与公大大之福使有秀眉之夀而保其鲁国又能居其常邑与许邑复周公之故居也鲁侯僖公燕饮而皆喜燕于内寝则善其妻夀其母谓为之祝庆使妻善而母夀也其燕于外寝则宜其大夫与众士亦谓为之祝庆使与之相宜也其鲁之邦国七百里之封僖公于是常保有之既多受其福又有黄发児齿由僖公每事得所故庆之使享其永年郑唯以嘏为福为异余同传正义曰春秋言伐我东鄙西鄙者皆谓伐其边邑故月令注云鄙界上之邑此羙其复故之宇当举边邑言之故知常许皆是鄙邑也言常许鲁东鄙西鄙则常为南鄙许为西鄙或当有所依据不知出何书也笺正义曰纯大释诂文礼特牲少牢尸致福于主人皆谓之嘏是受福曰嘏传以常许为鲁之鄙邑书传无文故笺易之许许田也鲁朝宿之邑也诸侯有大徳受采邑于京师为将朝而宿焉谓之朝宿之邑鲁以周公之故成王赐之许田春秋之时鲁不朝周邑无所用而许田近于郑国郑有祊田地势之便而与郑易之桓元年郑伯以璧假许田公羊传曰许田者何鲁朝宿之邑也此鲁朝宿之邑曷为谓之许田讳取周田系之许近许也如此则鲁之有许见于经传明此常与许即是彼之许邑彼以近许系许则非鲁之鄙邑故笺言此以易传也桓公以许与郑僖公又得居之故羙其能复周公之宇也春秋于僖公之世不书得许田盖经传阙漏故无其事也既以许为朝宿而常邑无文故推本其事言常字诗本或有作尝字者常邑在薛之旁春秋鲁荘公三十一年筑台于薛是与筑台于薛春秋经文是与者其是此尝邑与尝在薛傍鲁有薛邑故言是与为疑之辞周公之有许邑事见春秋尝则无文故云周公有尝邑许田未闻也郑云尝邑在薛之傍亦无明文故又自言其证六国时齐有孟尝君食邑于薛以其居薛邑而号孟尝君则尝在薛傍共为一地也六国者韩魏燕赵齐楚在春秋之后俱僣称王号为六国孟尝君者姓田名文父曰静郭君田婴婴者齐威王少子而齐宣王庶弟也宣王卒婴相齐湣王湣王三年封田婴婴卒文代立于薛是为孟尝君史记有其传】
　　徂来之松新甫之栢是断是度是寻是尺传徂徕山也新甫山也八尺曰寻松桷有舄路寝孔硕新庙奕奕奚斯所作传桷榱也舄大貎路寝正寝也新庙闵公庙也有大夫公子奚斯者作是庙也笺云孔甚硕大也奕奕姣羙也修旧曰新新者姜嫄庙也僖公承衰乱之政修周公伯禽之教故治正寝上新姜嫄之庙姜嫄之庙庙之先也奚斯作者教防属功课章程也至文公之时大室屋壊孔曼且硕万民是若传曼长也笺云曼修也广也且然也国人谓之顺也音义【断音短度待洛反桷音角方曰桷舄音昔徐又音托奕音亦榱色追反姣古卯反属音烛曼音万】疏【正义曰毛以为僖公威徳逺及国内咸宜乃命彼贤臣修造寝庙取彼徂徕山上之松新甫山上之栢于是斩断之于是量度之其度之也于是用八尺之寻于是用十寸之尺既量其材乃用松为桷有舄然而大作为君之正寝其寛大又新作闵公之庙奕奕然广大作寝则人安作庙则神悦人神安悦君徳备矣此庙是谁为之乃是奚斯所作羙其作之得所故举名言之奚斯监防而已其作用民之力故又羙民之劝事言庙甚长广而且大用功虽多万民于是谓之顺民既以之为顺明其不惮劬劳故言之以颂僖公也郑唯以新庙为姜嫄之庙为异余同传正义曰桷之与榱是椽之别名庄二十四年刻桓宫桷谓刻其椽也舄是桷状故为大貌王肃云言无刻饰文章徒见松桷彊大至牢固义或当然路寝正寝公羊谷梁传并云然定本集注云路正也释诂云路大也以君之正寝故以大言之言新庙是作此庙僖公继闵公为君故以新庙为闵公庙王肃云僖公以庶兄后闵公为之立庙奕奕盛大羙其作之中礼能自俭而崇大宗庙是申说毛义称作是庙羙僖公之意也奚斯与新庙连文故云公子奚斯作是庙欲见作者主为新庙而言奚斯其意不兼路寝也闵二年庆父出奔莒左传曰以赂求共仲于莒莒人归之及密使公子鱼请不许哭而往共仲曰奚斯之声也乃缢是奚斯为公子也如传文盖名鱼而字奚斯笺正义曰孔甚释言文硕大释诂文孔硕言其寝羙也定本集注云孔硕甚姣羙也与俗本异春秋有新作南门新作雉门说者皆以修旧曰新改旧曰作故郑依用之以闵公后死礼当迁入祖庙止可改涂易檐不应别更作之而此诗首章言閟宫卒章言新庙明是修彼閟宫使之新故易传以为所新者姜嫄之庙也作寝庙所以为羙者以僖公承衰乱之后寝庙废壊能修周公伯禽之敎故治其正寝上新姜嫄之庙由其修治废壊故可羙也又言姜嫄之庙庙之先者欲见姜嫄之庙既新之则余庙毁壊亦修之然则举其治正寝则余寝亦治之矣又解奚斯所作之意正谓为之主帅主帅教令工匠监护其事属付功役课其章程而已非亲执斧斤而为之也中握河纪说帝尧受河图之礼云稷辩防注云辩防供时用相礼仪是监典谓之防也昭三十二年左传说城成周之事云属役赋文谓付属作者以功役也汉书称高祖使张仓定章程谓定百工用材多少之量及制度之程品是属课章程之事也引文十三年太室屋壊者与谱同以壊者讥其不恭则修者事为可善反明诗人称新作寝庙以羙僖公之意也定本集注笺曼修也广也且然也国人谓之顺与俗本不同】
　　閟宫八章二章章十七句一章十二句一章三十八句二章章八句二章章十句
　　駉四篇二十三章二百四十三句









　　毛诗注疏卷二十九
　　毛诗注疏卷二十九考证
　　鲁颂駉章有驈有皇○皇说文作騜
　　泮水章薄采其芹○芹白虎通作荇
　　閟宫章遂荒大东○尔雅注作遂幠大东
　　新庙奕奕○新蔡邕独断作寝奕奕周礼注作绎绎










　　毛诗注疏卷二十九考证
<经部,诗类,毛诗注疏>
　　钦定四库全书
　　毛诗注疏卷三十
　　汉郑氏笺　唐陆徳明音义　孔颖达疏
　　商颂　【那之什】
　　序那祀成汤也微子至于戴公其间礼乐废坏有正考甫者得商颂十二篇于周之大师以那为首笺云礼乐废坏者君怠慢于为政不修祭祀朝聘养贤待宾之事有司忘其礼之仪制乐师失其声之曲折由是散亡也自正考甫至孔子之时又无七篇矣正考甫孔子之先也其祖弗甫何以有宋而授厉公音义【那乃河反微子名啓纣庶兄周武王封之于宋为殷后正考父音甫本亦作甫宋湣公之曽孙孔子七世祖大音泰后大甲大古大戊大祖皆放此朝直遥反折之设反】疏【正义曰那之诗者祀成汤之乐歌也成汤创业垂统制礼作乐及其崩也后世以时祀之诗人述其功业而作此歌也又总序商颂废兴所由言微子至于戴公之时其间十有余世其有君闇政衰致使礼乐废坏令商颂散亡至戴公之时其大夫有名曰正考父者得商颂十二篇于周之太师此十二篇以那为首是故孔子录诗之时得其五篇列之以备三颂也殷本纪云主癸生天乙是为成汤案中侯雒子命云天乙在亳注云天乙汤名是郑以汤之名为天乙也则成汤非复名也周书諡法者周公所为礼记檀弓云死諡周道也则自殷以上未有諡法盖生为其号死因为諡耳諡法安民立政曰成除残去虐曰汤盖以天乙有此行故号曰成汤也长发称武王载斾又呼汤为武王者以其伐桀革命成就武功故以武名之非其号諡也国语云校商之名颂十二篇此云得商颂十二篇谓于周之太师校定眞伪是从太师而得之也言得之大师以那为首则太师先以那为首矣且殷之创基成汤为首那序云祀成汤明知无先那者故知太师以那为首也经之所陈皆是祀汤之事毛以终篇皆论汤之生存所行之事郑以奏鼓以下言汤孙太甲祭汤之时有此美事亦是祀汤而有此事故序总云祀成汤也笺正义曰礼乐废坏者正谓礼不行乐不用故令之废坏废坏者若墙屋之不修也但礼事非一笺畧举礼之大者以言焉由君不复行礼有司不复修习故忘其礼之仪制由君不复用乐乐师不复修习故失其声之曲折由是礼乐崩坏故商诗散亡也知孔子之时七篇已亡者以其考甫校之太师归以祀其先王则非烦重芜秽不是可弃者也而子夏作序已无七篇明是孔子之前已亡灭也世本云宋昬公生弗甫何弗甫何生宋父宋父生正考甫正考甫生孔父嘉为宋司马华督杀之而絶其世其子木金父降为士木金父生祁父祁父生防叔为华氏所偪奔鲁为防大夫故曰防叔防叔生伯夏伯夏生叔梁纥叔梁纥生仲尼则正考甫是孔子七世之祖故云孔子之先也其祖弗父何以有宋而授厉公昭七年左传文也服虔云弗父何宋湣公世子厉公之兄以有宋言湣公之适嗣当有宋国而让与弟厉公也宋世家称厉公杀炀公而自立传言弗父何授之者何是湣公世子父卒当立而炀公簒之盖厉公既杀炀公将立弗父何而何让与厉公也】
　　猗与那与置我鞉鼔传猗叹辞那多也鞉鼔乐之所成也夏后氏足鼓殷人置鼔周人县鼔笺云置读曰植植鞉鼓者为楹贯而树之美汤受命伐桀定天下而作濩乐故叹之多其改夏之制乃始植我殷家之乐鞉与鼓也鞉虽不植贯而摇之亦植之类奏鼓简简衎我烈祖汤孙奏假绥我思成传衎乐也烈祖汤有功烈之祖也假大也笺云奏鼔奏堂下之乐也烈祖汤也汤孙太甲也假升绥安也以金奏堂下诸县其声和大简简然以乐我功烈之祖成汤汤孙太甲又奏升堂之乐歌之乃安我心所思而成之谓神明来格也礼记曰齐之日思其居处思其笑语思其志意思其所乐思其所嗜齐三日乃见其所为齐者祭之日入室僾然必有见于其位周旋出户肃然必有闻乎其容声出户而听忾然必有闻乎其叹息之声此之谓思成鞉鼓渊渊嘒嘒管声既和且平依我磬声传嘒嘒然和也平正平也依倚也磬声之清者也以象万物之成周尚臭殷尚声笺云磬玉磬也堂下诸县与诸管声皆和平不相夺伦又与玉磬之声相依亦谓和平也玉磬尊故异言之于赫汤孙穆穆厥声庸鼓有斁万舞有奕传于赫汤孙盛矣汤为人子孙也大钟曰庸斁斁然盛也奕奕然闭也笺云穆穆美也于盛矣汤孙呼太甲也此乐之美其声钟鼔则斁斁然有次序其干舞又闲习我有嘉客亦不夷怿自古在昔先民有作温恭朝夕执事有恪传夷説也先王称之曰在古古曰在昔昔曰先民有作有所作也恪敬也笺云嘉客谓二王后及诸侯来助祭者我客之来助祭者亦不説怿乎言说怿也乃大古而有此助祭之礼非专于今也其礼仪温温然恭敬执事荐馔则又敬也顾予烝尝汤孙之将笺云顾犹念也将犹扶助也嘉客念我殷家有时祭之事而来者乃太甲之扶助也序助者之来意也音义【猗于宜反与音余下同置毛如字殷人置鼔郑作植字时职反又音値鞉音桃小鼔也夏户雅反注同县音下同楹音盈柱也贯古乱反濩户故反殷汤乐曰大濩衎苦旦反假毛古雅反郑作格升也乐音洛下以乐我同齐侧皆反本亦作齐下同嗜市志反为于伪反僾音瞹忾苦代反渊古反又乌反嘒呼惠反倚于绮反于音乌注同庸如字依字作镛大钟也斁奕绎并音亦绎字又作怿同恪苦各反説音悦下同牋练反本又作荐同馔士恋反烝之丞反】疏【止义曰毛以为成汤崩后祀于其庙诗人美汤功业述而叹之曰猗与汤之功亦甚多而能制作濩乐植立我殷家鞉与鼔也既立一代之乐用之以祭其先祭之时庙中奏此鞉鼔其声简简然而和大也以乐我有功烈之祖汤之上祖有功烈者谓契冥相土之属也既以乐祭祖而徳当神明故更述汤功美其奏乐言汤之能为人子孙也奏此大乐以祭鬼神故得降福安我所思而得成也思之所成者正谓万福来宜天下和平也又述祭时之乐其鞉鼔之声渊渊而和也嘒嘒然而清烈者是其管籥之声诸乐之音既以和谐且复齐平不相夺伦又依倚我玉磬之声与之和合以其乐音和谐更复叹美成汤于乎赫然盛意者乃汤之为人之子孙也穆穆然而美者其乐之音声大钟之镛与所植之鼓有斁然而盛执其干戈为万舞者有奕然而闲习言其用乐之得宜也于此之时有王者之后及诸侯来助汤祭我冇嘉善之賔客矣其助祭也岂亦不夷悦而怿乐乎言其夷悦而怿乐也此助祭之法乃从上古在于昔代先王之民有作此助祭之礼非专于今故此嘉客依礼来助祭其仪温温然而恭敬早朝向夕在于賔位其执事荐馔则有恭敬此嘉賔所以来顾念我此烝尝之时祭者正以汤为人之子孙亦有显大之徳所致也以汤能制作礼乐善为子孙嘉客助祭鬼神降福故陈其功徳以歌颂之也郑以奏鼓以下皆述汤孙祭汤之事烈祖正谓成汤是殷家有功烈之祖也汤孙奏假谓太甲奏升堂之乐绥我思成谓神明来格安我所思得成也于赫汤孙美太甲之盛顾予烝尝谓嘉客念太甲之祭汤孙之将言来为扶助太甲唯此为异其文义畧同传正义曰齐风猗嗟共文是猗为叹谓美而叹之也那多释诂文鞉鼓乐之所成者礼记曰鼔无当于五声五声不得不和是乐之所成在于鼔也鞉则鼔之小者故连言之王制曰天子赐诸侯乐则以柷将之赐伯子男乐则以鞉将之注云柷鞉皆所以节乐是乐成亦由鞉也夏后氏柷鼔以下皆明堂位文所异者唯彼置作楹传依此经而改之矣笺正义曰金縢云植璧秉圭注云植古置字然则古者置植字同故置读曰植此云植我鞉鼔明堂位作楹鼔故知植鞉鼔者为楹贯而树之大濩之乐殷之乐也此述成汤之功而云植我鞉鼓明是美汤作濩乐故叹之多其改夏之制始植我殷家之鼓也吕氏春秋仲夏纪云殷汤即位夏为无道暴虐万民汤于是率六州以讨桀之罪乃命伊尹作为大濩歌晨露修九招六列以见其善髙诱注云大濩晨露九招六列皆乐名也是成汤作濩乐之事也晨露九招六列之乐盖大濩之乐别曲名也又解鞉亦称植之意鞉虽不植以木贯而摇之亦植之类故与鼔同言植也春官小师注云鞉如鼔而小持其柄摇之傍耳还自击是説鞉之状也传正义曰衎乐假大皆释诂文下传汤为人子孙则此篇上下皆述汤事美汤之祭而云烈祖则是美汤之先公有功烈者故云烈祖汤有功烈之祖汤之前有功烈者止契冥相土之属也王肃云汤之为人子孙能奏其大乐以安我思之所成谓万福来宜天下和平笺正义曰礼设悬乐之位皆钟鼔在庭故知奏鼔堂下乐也以序称祀成汤则经之所陈是祀汤之事不宜为汤之祀祖故易传以烈祖为汤下篇烈祖既是成汤则知此亦成汤其子孙奏鼓以乐之也殷本纪汤生大丁太丁生太甲太甲成汤适长孙也故知汤孙谓太甲也孙之为言虽可以闻之后世以为追述成汤当在初崩之后大甲是殷之贤王汤之亲孙故知指谓太甲也假升绥安皆释诂文也以奏者作乐之名假又正训为升故易传以奏假为奏升堂之乐对鼔在堂下故言奏升堂之乐乐之初作皆击钟奏之经虽言鼓而钟亦在焉故云以金奏堂下诸悬也琴瑟在堂故知奏升堂之乐谓歌之声也于祭之时心之所思唯思神耳故知安我心所思而成之谓神明来格也臯陶谟説作萧韶之乐得所而云祖考来格意与此协故言神明来格取彼意以为説也所引礼记祭义文也致思之深想若闻见视其冇所成故引以证之此之谓思成也所思五事先思居处后思乐嗜者先粗而后精自外而入内也居处措身之所笑语貌之所发此皆目所可见是外之粗者在内有常理可测度者志意也在内无常缘物而动者乐嗜也内事难测深思然后及之故后言之也齐三日乃见其所为齐者谓致齐也散齐则不御不吊而已未能至于深思而及此五事也祭之日所以得有出户而听者彼注云周旋出户谓设荐时也无尸者阖户若食间则冇出户而听之是由无尸者冇阎户出听之事也古之祭者莫不以孙行者为尸而得冇无尸者士虞记云无尸则礼及荐馔皆如初注云无尸谓无孙列可使者也是祭有无尸者故作记者言及之也传正义曰传意亦以磬为玉磬聘义説玉之徳云其声清越以长是玉声必清故云声之清者解其别言依磬之意也象万物之成者以秋天是万物成就之时其律吕数短声调皆清故楚辞宋玉云秋之为气也天高而气清周尚臭殷尚声郊特牲文言此者以祭祀之礼有食有乐此诗美成汤之祭先祖不言酒食唯论声乐由其殷人尚声故解之笺正义曰磬玉磬此申説传意言磬声清之意也知是玉磬者以钟鼓磬管同为乐器磬非乐之主而云鼔管和平来依磬声明此异于常磬非石磬也臯陶谟云戞击鸣球谓玉磬也成二年左传齐人赂晋以玉磬是古人以玉为磬也由玉磬尊故异言之传正义曰毛以此篇祀成汤美汤之徳而云汤孙故云汤善为人之子孙也以上句言衎我烈祖陈汤之祭祖故以孙对之子孙祭祖而谓祖善为人之子孙犹闵予小子言皇考之念兹皇祖永世克孝也此篇三云汤孙于此故传者举中以明上下也释乐云大钟谓之镛是大钟曰庸也以斁为钟鼓之状故为盛奕万舞之容故为闭也笺云斁斁然冇次序亦言其音声盛也笺正义曰王制祭统言四时祭名皆云春礿夏禘秋尝冬烝注以为夏殷祭名是烝尝为时祭故云念我殷家有时祭之事而来也若然郊特牲云飨禘有乐而食尝无乐故春禘而秋尝注禘当为礿字之误也王制云春礿夏禘郑引王制夏殷以正特牲之文则特牲所云食尝无乐是夏殷礼矣此云烝尝则是秋冬之祭而上句盛陈声乐者此经所陈总论四时之祭非独为秋冬发文直此烝尝之言为韵耳纵使尝实无乐而礿禘有之故得言其声乐也且礼文残缺郑以异于周法者即便推为夏殷未必食尝无乐非夏礼也笺以汤孙为太甲故言太甲之扶助传以汤为人之子孙则将当训为大不得与郑同也王肃云言嘉客顾我烝尝而来者乃汤为人子孙显大之所致也】
　　那一章二十二句
　　序烈祖祀中宗也笺云中宗殷王太戊汤之孙也有桑谷之异惧而修徳殷道复兴故表显之号为中宗音义【烈祖有功烈之祖复扶又反下亦复同】疏【正义曰烈祖诗者祀中宗之乐歌也谓中宗既崩之后子孙祀之诗人述中宗之徳陈其祭时之事而作此歌焉经称成汤王有天下中宗承而兴之诸侯助祭神明降福皆是祀时之事故言祀以总之笺正义曰案殷本纪云汤生太丁太丁生太甲崩子沃丁立崩弟太庚立崩子小甲立崩弟雍已立崩弟太戊立是太戊为汤之孙也本纪又云太戊立亳有祥桑谷共生于朝一暮大拱太戊惧问伊陟伊陟曰帝之政其冇阙与帝其修徳太戊従之而祥桑谷枯死殷复兴诸侯归之故称中宗是表显立号之事也礼王者祖有功宗有徳不毁其庙故异义诗鲁説丞相匡衡以为殷中宗周成宣王皆以时毁古文尚书説经称中宗明其庙宗而不毁谨案春秋公羊御史大夫贡禹説王者宗有徳庙不毁宗而复毁非尊徳之义郑从而不駮明亦以为不毁也则非徒六庙而已郑言殷六庙者据其正者而言也礼稽命徴曰殷五庙至于子孙六注云契为始祖汤为受命王各立其庙与亲庙四故六是此六者决定不毁故郑据之以为殷立六庙至于中兴之主有徳则宗宗既无常数亦不宗故郑不数二宗之庙也】
　　嗟嗟烈祖有秩斯祜申锡无疆及尔斯所既载清酤赉我思成传秩常申重酤酒赉锡也笺云祜福也赉读如往来之来嗟嗟乎我功烈之祖成汤既有此王天下之常福天又重赐之以无竟界之期其福乃及女之此所女女中宗也言承汤之业能兴之也既载清酒于尊酌以祼献而神灵来至我致齐之所思则用成重言嗟嗟美叹之深亦有和羮既戒既平鬷假无言时靡有争绥我睂寿黄耇无疆传戒至鬷总假大也总大无言无争也笺云和羮者五味调腥熟得节食之于人性安和喻诸侯有和顺之徳也我既祼献神灵来至亦复由有和顺之诸侯来助祭也其在庙中既恭肃敬戒矣既齐立平列矣至于设荐进爼又总升堂而齐一皆服其职劝其事寂然无言语者无争讼者此由其心平性和神灵用之故安我以寿考之福归美焉约軧错衡八鸾鸧鸧以假以享我受命溥将自天降康丰年穰穰传八鸾鸧鸧言文徳之有声也假大也笺云约軧毂餙也鸾在镳四马则八鸾假升也享献也将犹助也诸侯来助祭者乘篆毂金饰错衡之车驾四马其鸾鸧鸧然声和言车服之得其正也以此来朝升堂献其国之所有于我受政教至祭祀又溥助我言得万国之懽心也天于是下平安之福使年丰来假来享降福无疆笺云享谓献酒使神享之也诸侯助祭者来升堂来献酒神灵又下与我久长之福也顾予烝尝汤孙之将笺云此祭中宗诸侯来助之所言汤孙之将者中宗之享此祭由汤之功故本言之音义【祜音户疆居良反竟也下同酤音户赉毛如字郑音来重直用反下皆同王天下于况反竟音境本又作境祼古乱反齐侧皆反本亦作斋鬷子东反假毛古雅反郑音格至也下以假以享同争争鬬之争注同绥音妥安也耇音苟总音摠调音条祼音灌軧祁支反错如字徐又采故反鸧七羊反本又作锵溥音普穰如羊反毂饰古木反下音式镳彼苗反篆直转反朝直遥反假音格郑云升也王云至也】疏【正义曰毛以为中宗崩后子孙祖之中宗之有天下乃由成汤创业作者述成汤之功言其福流于后故言嗟嗟乎我功烈之祖成汤也有常者是此王天下之福言当常王天下也成汤既有此福天又重赐我商家以无疆境之期故得及尔中宗以此处所也谓能成汤之业复使中兴也中宗既有此业故今祀之既载清酒于樽酌以祼献以其洁敬之故神明赐之我所思而得成亦谓万福来宜天下和平也其祭之时非直羣臣而已亦有和羮也羮者五味调和以喻诸侯有和顺之徳此和顺诸侯来在庙中既肃敬而戒至矣既齐立于列位矣莫不总集大众而能寂然无言语者于时凡在庙中无有争讼者以此故神灵安我孝子以秀睂之寿使得黄髪耇老无有疆境之福也既言在庙助祭又本其初来之时所乘之车以朱篆约其长毂之軧以防饰错置于衡之上其八鸾之声则锵锵然以其太礼而来以献国之所有于我殷王受其政敎之命至祭祀之时又溥来助祭由此得万国之懽心故从天下平安之福故获得丰年穰穰然而每物丰多也既言天赐之福又説神降之福中宗之神来至其坐矣来享其祭矣乃下与大福无有疆境也又言诸侯所以来顾念我此丞尝之时祭者乃由汤善为人子孙亦显大之所致也此祭中宗而引汤善为子孙者以汤是商家王业之所起故归功于汤郑以赉我思成谓神灵来至我孝子所思得成也鬷假无言谓总集升堂皆无言语也以假以享谓来朝升堂献国之所有也来假谓诸侯来升堂献酒来飨谓神来歆飨之汤孙之将正谓此时设祭之君诸侯来扶助之然则此时祭者当是中宗子孙而云汤孙者中宗之飨此祭由汤之功故本言之虽中宗子孙亦是汤远孙故亦得言汤孙也唯此为异其文义畧同传正义曰秩常申重赉赐皆释诂文也言赐我思成者王肃云先祖赐我思之所欲成也知酤是酒者以此説祭事而云既载清酤文与旱麓清酒旣载事同故知酤是酒也笺正义曰祜福释诂文以思成者齐之所思成也思之得成由神明来格故知赉读如徃来之来商之王功起于汤故知功烈之祖正谓成汤也王天下之常福言汤之子孙常王天下也既言常福又言重赐无疆界福之长短天之所赐故知是天重赐之也及汝之此所所谓处所言中宗之得中兴是天福之所及也此祭祭中宗也故知汝者汝中宗也言中宗承汤之业能中兴之故陈汤有常福以及中宗也酒者祼献所用故知既载清酒于樽谓酌以祼献案礼言周法祼用鬰鬯殷礼虽则不明其祼亦应用鬰而云川酒以祼献者鬰鬯酿秬为酒筑鬰金草和之而已总而言之亦是酒也诗人所述举其大纲非如记事立制曲办酒齐之异清酤之言可兼祼献之用故郑并举祼献以充之传正义曰言戒至者谓恭肃敬戒而至非训戒为至也鬷总古今字之异也故转之以从今假大释诂文总大无言无争者以诸侯大众总集或有言语忿争故云无言无争美其能心平性和也笺正义曰祭之设馔有大羮铏羮何知不实论羮而以为喻诸侯有和顺之徳者以昭二十年左传晏子曰和如羮焉水火醯醢盐梅以烹鱼肉燀之以薪宰夫和之齐之以味济其不及以泄其过君子食之以平其心君臣亦然故曰亦有和羮既戒既平鬷假无言时靡有争彼引此和羮证君臣之和则知以和羮为喻非实羮也下句约軧错衡诸侯来朝之事无言无争又美助祭之人故知亦有和羮谓诸侯对朝廷羣臣而称亦也释诂假为升故易传以鬷假为设荐进爼之时诸侯总集而升堂齐一也神之降福自祭之得礼非独为助祭者也而云神灵用是之故安我以寿考之福者善其助祭得礼故归美焉传正义曰言文徳之有声也者此解在车之餙非直鸾和而已独言鸾声之意故云言文徳之有声也有声谓此助祭诸侯有文徳有声闻故作者因事见义举其鸾声以显之传训假为大而其义不明但軧衡是诸侯之车以享谓献国之所有则以假亦是来朝之事当谓以大礼而来朝也笺正义曰軧者长毂之名约谓以防色纒约之故云约軧毂餙也采芑言约軧错衡文与此同传云朱而约之则此亦当以皮纒约而朱漆之也郑于秦风驷铁之笺云置鸾于镳异于乘车礼记注云鸾在衡则郑以乘车之鸾必在衡而此之鸾在镳者以鸾之所在经无正文而殷周或异故从旧説以为在镳以示不敢质也言篆毂全餙者考工记云容毂必直陈篆必正注云篆毂约也容毂者治毂为之形容彼言篆毂即此约軧故言诸侯来助祭者乘传毂金餙错衡之车也知金餙者以采芑约軧错衡与辂车有奭连文奭赤貌则彼是金辂彼为金辂则此亦金辂知约軧错衡为金餙也案春官中车之职金辂同姓以封则王子母弟同姓公侯乃得乘金辂耳殷礼虽亡不应三等之爵皆乘金辂此説诸侯来助独言金辂举其尊者言之耳假之为升乃是正训诸侯之朝必升堂授玉故易传以假为来朝升堂也朝必献国所有故言以享也既行朝礼后乃助祭故云至祭祀又溥助我言其得万国之欢心也享谓献酒使神享之也者笺以説祭之事而云来享故知是献酒使神享之也献酒必升堂故知来假谓来升堂献酒也传于上下假皆不训为升则此亦不得与郑同也王肃云祖考来至来享嘉荐然则音为格故训为至也此祭中宗在中宗崩后当是中宗子孙而云汤孙故知本之传于上篇以汤孙为汤为人子孙则此亦当然祭中宗而美汤之为人子孙者王肃云祭中宗而引汤者本王业之所起也】
　　烈祖一章二十二句
　　序鸟祀高宗也笺云祀当为祫祫合也高宗殷王武丁中宗孙之孙也有雊雉之异又惧而修徳殷道复兴故亦表显之号为高宗云崩而始合祭于契之庙歌是诗焉古者君丧三年既毕禘于其庙而后祫祭于太祖明年春禘于羣庙自此之后五年而载殷祭一禘一祫春秋谓之大事音义【鸟燕也一名鳦音乙祀毛王如字郑作祫戸夹反三年丧毕之祭也雊古豆反雊雉之异尚书云高宗祭成汤有飞雉升鼎耳而雊是也复扶又反契息列反殷之始祖也本又作偰同又作禼古字也后放此古者丧三年既毕祫于太祖明年禘于羣庙一本作古者君丧三年既毕禘于其庙而后祫祭于太祖明年春禘于羣庙案此序一注旧有两本前祫后禘是前本两禘夹一祫是后本也】疏【正义曰鸟诗者祀高宗之乐歌也郑以祀为祫谓高宗崩三年丧毕始为祫祭于契之庙诗人述其事而作此歌焉以高宗上能兴汤之功下能垂法后世故经远本鸟生契帝命武汤言高宗能兴其功业乂述武丁孙子无不胜服四海来至百禄所归言高宗之功泽流后世因祫祭而美其事故序言祫以总之毛无破字之理未必以此为祫或与殷武同为时祀但所述之事自有广狭耳笺正义曰知此祀当为祫者以经之所陈乃上述鸟生商及成汤受命若是四时常祀不应远颂上祖殷武与此皆云祀殷武所陈高宗身事而已则知此与彼殊宜当为祫也案殷本纪太戊生仲丁及外壬及河亶甲亶甲生祖乙祖乙生祖辛祖辛生祖丁祖丁生阳甲及盘庚】【及小辛及小乙小乙生武丁是武丁为太戊孙之孙书序云高宗祭成汤有飞雉升鼎耳而雊作高宗】【肜日殷本纪称武丁见雉升鼎耳惧而修政行徳天下咸懽殷道复兴立其庙为高宗丧服四制説高宗】【之徳云当此之时殷衰而复兴礼废而复起高而宗之故谓之高宗是殷道复兴表显立号之事也礼三】【年丧毕祫于太祖之庙以新崩之主序于昭穆此高宗崩丧毕之后新与羣庙之主祫合祭于契之庙故】【诗人因此祫禘之后乃述序其事而歌作诗焉郑駮异义云三年一祫百王通义则殷之祫祭三年一为】【而必知此崩而始祫者以序云祫高宗也若是三年常祫则毁庙之主陈于太祖未毁庙之主皆升合食于太祖使徧及先祖不独主于高宗今序言祫高宗明是为高宗而作祫故知是崩后初祫于契之庙也既言崩而始祫因辩祫之先后及言古者君丧以下以明禘祫之疏数也大宗伯及王制之注皆云鲁礼三年丧毕祫于太庙明年春禘于羣庙自此之后五年而再殷祭一禘一祫春秋谓之大事彼二注其言与此正同而云鲁礼则此云古者君丧以下谓鲁礼也此笺及礼注所言禘祫疏数经无正文故郑作鲁礼禘祫志以推之其畧云鲁庄公以其三十二年秋八月薨闵二年五月而吉禘此时庆父使贼杀子般之后闵公心惧于难务自专成以厌其祸至二年春其间有闰二十一月禫除丧夏四月则祫又即以五月禘比月大祭故讥其速讥其速者明当异歳也经独言吉禘于庄公闵公之服凡二十一月于礼少四月又不禫无恩也鲁闵公二年秋八月君薧僖二年除丧而明年春禘自此之后乃五年再殷祭六年祫故八年经曰秋七月禘于太庙用致夫人然致夫人自鲁礼因禘事而致哀姜故讥焉鲁僖公以其三十三年冬十二月薨文二年秋八月祫僖薨至此而除间有闰积二十一月从闵除丧不禫故明月即祫经云八月丁卯大事于太庙跻僖公僖公之服亦少四月不刺者有恩也鲁文公以其十八年春二月薨宣二年除丧而祫明年春禘自此之后五年而再殷祭与僖为之同六年祫故八年禘经曰夏六月辛巳有事于太庙仲遂卒于垂説者以为有事谓禘为仲遂卒张本故畧之言有事耳鲁昭公十一年夏五月夫人归氏薨十三年夏五月大祥七月而禫公防刘子及诸侯于平丘公不得志八月归不及祫冬公如晋明十四年春归乃祫故十五年春乃禘经曰二月癸酉有事于武宫传曰禘于武公及二十五年传将禘于襄公此则十八年祫二十年禘二十三年祫二十五年禘于兹明矣儒家之説禘祫也通俗不同学者竞传其间是用讻讻争论从数百年来矣窃念春秋者书天子诸侯中失之事得礼则善违礼则讥可以发起是非故据而述焉从其禘祫之先后考其疏数之所由而粗托注焉鲁礼三年之丧毕则祫于太祖明年春禘于羣庙僖也宣也八年皆有禘祭则公羊传所云五年而再殷祭祫之在六年明矣明堂位曰鲁王礼也以相准况可知也此是郑君考校鲁礼禘祫疏数之事也闵二年五月吉禘于庄公即是春秋之经而于禘之前经无祫事郑知四月祫者以文二年经书大事于太庙公羊传曰大事者何祫也彼是除丧而祫则知闪之吉禘之前亦当先冇祫祭于祫所以不讥者以时有庆父之难君子原情免之但为祫足以成尊不假更复为禘而五月又禘故讥之而书吉禘也讥之言吉则是未应从吉故知明当异嵗也且五年而再殷祭乃是公羊传文后禘去前禘当五年矣僖也宣也皆八年有禘明知前禘当在三年矣文公以二年祫祭祫在除丧之年禘宜在三年是其与祫当异嵗也定以春秋上下考校知其必然故此笺及礼注皆为定解仍恐后儒致惑故又作志以明之如志之言五年再殷祭先祫后禘而此云一禘一祫先言禘者恐其文便无义例也春秋谓之大事指谓文二年祫祭之事耳其禘则春秋或谓之禘或云冇事皆不言大事僖宣八年之经是也此笺或云古者君丧三年丧毕禘于其庙而后祫于太祖自此之后五年而再殷祭者其文误也何则礼注及志皆无此言则此不当独有也定本亦无此文】
　　天命鸟降而生商宅殷土芒芒传鸟鳦也春分鸟降汤之先祖有娀氏女简狄配高辛氏帝帝率与之祈于郊禖而生契故本其为天所命以鸟至而生焉芒芒大貌笺云降下也天使鳦下而生商者谓鳦遗卵娀氏之女简狄吞之而生契为尧司徒有功封商尧知其后将兴又锡其姓焉自契至汤八迁始居亳之殷地而受命国日以广大芒芒然汤之受命由契之功故本其天意古帝命武汤正域彼四方方命厥后奄有九有传正长域有也九有九州也笺云古帝天也天帝命有威武之徳者成汤使之长有邦域为政于天下方命其君谓徧告诸侯也汤有是徳故覆有九州为之王也商之先后受命不殆在武丁孙子传武丁高宗也笺云后君也商之先君受天命而行之不解殆者在高宗之孙子言高宗兴汤之功法度明也武丁孙子武王靡不胜龙旂十乘大糦是承传胜任也笺云交龙为旂糦黍稷也高宗之孙子有武功有王徳于天下者无所不胜服乃有诸侯建龙旂者十乘奉承黍稷而进之者亦言得诸侯之欢心十乘者三王后八州之大国邦畿千里维民所止肇域彼四海传畿疆也笺云止犹居也肇当作兆王畿千里之内其民居安乃后兆域正天下之经界言其为政自内及外四海来假来假祁祁景员维河殷受命咸宜百禄是何传景大员均何任也笺云假至也祁祁众多也员古文作云河之言何也天下既蒙王之政令皆得其所而来朝觐贡献其至也祁祁然众多其所贡于殷大至所云维言何乎言殷王之受命皆其宜也百禄是何谓当担负天之多福音义【芒莫刚反后同娀夙忠反契母之本国名郊禖音梅本亦作高禖卵力管反亳傍各反地名长张丈反下同徧音遍解音獬武王于况反又如字注同胜毛音升郑式证反乘绳证反注同糦尺志反韩诗云大祭也任音壬下何任同疆居良反假音格下同祁巨移反或上之尺之二反员毛音圆郑音云河王以为河水本或作何何音河河可反本又作苛音同郑云担负也下篇何天同朝直遥反担都蓝反下篇同】疏【正义曰毛以为契母简狄于春分鸟至日祈于高禖而生契封商后世有此殷国今以高宗有国本而美之言上天命此鸟使下而生此商国故契之子孙得言此殷王其国境广大芒芒然既总言天命生商又指陈商兴之节古之天帝命有威武之徳者成汤令长有彼四方之国谓为之君长有其上地天既命成汤为长又令四方归之方方命其诸侯之君使归成汤故得同有此九州之民也成汤既受天命子孙又能循之商之先君受夭之命年世延长所以不至危殆者在此高宗武丁善为人之孙子也此武丁为人之子孙能行其先祖武徳之王道威徳盛大无所不胜任之也故于此祀高宗也乃有诸侯建龙旂者十乘来助殷祭于祭之时有大黍稷之食此诸侯于是奉承而进之言高宗泽及天下故子孙祭之得万国之欢心也高宗前世殷政衰微又述高宗能兴之状殷之邦畿之内地方千里维是民之所安止矣然后始有彼四海言高宗为政先安畿内之民后安四海之国以为己冇由此能有彼四海故四海诸侯莫不来至其来至也祁祁然数甚众多此众多诸侯其辞皆云殷王之政甚大均矣维如河之润物然言其无不霑及也成汤既受天命子孙克循其道则殷之受命皆得其宜故百众福禄于是宜担负之高宗兴殷之道能为四海所庆故因其祀也述而歌之郑以为简狄吞鳦卯生契故言天命鸟降而生商也正域彼四方言长有邦域为政于四方又以奄为覆言覆有九州为之王也又受命不怠在武丁孙子谓行之不解怠者在武丁之孙子言高宗兴汤之功法度着明以教戒后世子孙行之不解怠也武王靡不胜谓武丁孙子有武功有王徳者于天下无所不胜由高宗功被后世故子孙能服天下也兆域彼四海谓正天下之经界为营兆境域以至于彼四海也景员维河言诸侯大至所言维云何乎殷受命咸宜百禄是荷即其言之所云也唯此为异余文义畧同传正义曰释鸟云燕燕鳦也色故又名为鸟毛氏不信谶纬以天无命鸟生人之理而月令仲春云是月也鸟至之日以太牢祀于高禖天子亲往后妃率九嫔御鸟降之日有祀郊禖之礼也大戴礼帝系篇説帝喾卜其四妃之子皆冇天下云有娀氏女简狄则契为高辛之子简狄高辛之妃而云鸟至生商则是以鸟至日祈而得之也故以为春分鸟降汤之先祖简狄祈郊禖而生契也鸟以春分而至气候之常非天命之使生契但天之生契将令王有天下故本其欲为天所命以鸟至而生焉记其所福之时美其得天之命故言天命鸟使下生啇也鸟之来非从天至而谓之降者重之若自天来然月令季春戴胜降于桑注云是时指在桑言降者若始自天来重之故称降也襄四年左传称芒芒禹迹画为九州是芒芒为大貌也笺正义曰郑以中契握云鸟翔水遗卯流娀简吞之生契封商殷本纪云简狄行浴见鸟堕其卵简狄取吞之因孕生契此二文及诸纬候言吞鳦生契者多矣故郑据之以易传也书序云自契至于成汤八迁汤始居亳又云盘庚五迁将治亳殷于汤言居亳于盘庚言亳殷则殷是亳地之小别名故知汤是亳之殷地而受命者也自契至汤八迁者皇甫谧云史失其传故不得详是八迁地名不可知也其亳地在河洛之间书序注云今属河南偃师地理志河南郡有偃师县有尸乡殷汤所都皇甫谧云学者咸以为亳在河洛之间今河南偃师西二十里有尸乡亭是也谧考之事实失其正也孟子称汤居亳与葛为邻案地理志葛今梁国寜陵之葛郷是也汤地七十里耳葛伯不祀汤使亳众为之耕有童子饷食葛伯夺而杀之古文仲虺之诰曰汤征自始计宁陵去偃师八百里而使亳众为耕有童子饷食非其理也今梁国自有二亳也南亳在谷熟之地北亳在防地非偃师也书序曰盘虞五迁将治亳殷即偃师是也然则殷有三亳二在梁国一在河洛之问谷熟为南亳即汤都也蒙为北亳即景亳是汤所受命也偃师为西亳即盘庚所徙者也立政之篇曰三亳阪尹是也如谧之言非无理矣郑必以亳为尸郷者以地理志言尸乡为殷汤所都是旧説为然故从之也且中候格予命云天乙在亳东观在洛若亳在梁国则居于洛束不得东观于洛也所言三亳阪尹谓其尹在阪谧之所言三亳其地非皆有阪故立政注云三亳者汤旧都之民分为三邑其长居险故云阪尹盖东成臯南轘辕西降谷也是郑以三亳为分亳民于三处有亳地也枉预以景亳为周地河南巩县西南有汤亭或説即偃师也汉书音义曰臣瓒案汤居亳今济隂薄县是也今薄有汤冡己氏有伊尹冢皆相近又以亳为济隂薄县以其经无正文故各为异説地名变易难得而详也孟子称汤以七十里有天下则汤之初国犹尚小耳言日以广太芒芒然谓至汤身而渐大也又解将述成汤而远言契意以汤之受命由契之功故本其天意而言契之初生也传正义曰正长释詀文域有者言封域之内皆为己有非训域为有也言奄有九有是同有天下之辞言分天下以为九分皆为己有故知九有九州也传于奄字皆训为冋王肃云同有九州之贡赋也笺正义曰汤之受命上天命之故知古帝谓天也尚书纬云曰若稽古帝尧稽同也古天也是谓天为古故得称天为古帝也方命其君谓于四方之国方方命之故为徧告诸侯言汤有是徳天道远矣非与人道言云徧告之者王谓授汤圣徳令之所征无敌使诸侯徧闻是徧告之也传正义曰作诗所以称王名者王肃云殷质以名篇商之先君成汤受天命所以不危殆者在武丁之为人孙子也毛以为汤孙汤为人子孙则此亦当如肃言也笺正义曰啇之先君受天命成汤是也以天下之大王业之重创业甚难守亦不易故言行之不懈怠者在高宗之孙子美此高宗孙子能得行之不懈怠也又解此诗主颂高宗而美高宗子孙者言高宗兴汤之功法度着明故子孙能得行之亦是高宗之美故主颂高宗而言其子孙也交龙为旂春官司常文也言以大糦是承谓奉承助祭祭之粢盛唯黍稷耳糦字从米故知是黍稷也乃冇诸侯建龙旂者十乘奉承黍稷而进之殷礼既亡无可案据若以周法言之则谓诸侯乘墨车建龙旂入天子之门至祭时奉黍稷之馔以助祭也觐礼曰侯氏神冕乘墨车载龙旂弧韣乃朝注云墨车大夫制也乘之者入天子之国车服不可尽与王同交龙为旂诸侯所建是入天子之门乘墨车也其在道路则随其尊卑故觐礼记云徧驾不入王门注云在傍与已同日偏驾同姓金辂异姓象辂四卫革辂蕃国木辂驾之与王同谓之偏驾不入王门者乘墨车以朝偏驾之车舎于馆矣是未入于王门驾不入王门者则所驾之车随其尊卑其建龙旂则终始同也又解诸侯众多独言十乘之意谓二王之后与八州之大国故十也八州大国谓州牧也诸侯当以服数来朝而得十乘并至者举其有十乘耳未必同时至也或者王不巡守之嵗则诸侯并时来朝四时更来则年之间而十乘俱至也传正义曰畿者为之畿限疆畔故为疆也毛无破字之理则肇当训为始王肃云殷道衰四夷来侵至高宗然后始复以四海为境域也笺正义曰笺以肇域共文当谓界域营兆故转肇为兆言己令千里之内民得安居乃后正天下之经界以四海为兆域先安畿内后正四海言其自内及外也传正义曰景大释詀文员者周迊之言故为均也荷者任负之义故为任也传解维河之义既以景员为大均则维河者当谓政教大均如河之润物然言其霑润无所不及也笺正义日假至释詀文彼作格音义同转员为云河为何者以頍弁既醉言维何者皆是设问之辞与下句发端此下句言殷受命咸宜是对前之语则此言维何当与彼同不得为水傍河也故知河当为何维何既是问辞则大员是诸侯大至口之所云不得为大均之义且古文云员字同故易传也上言兆域彼四海以四海为界也既言四海为界也因即乘而立文言四海来假正谓四海之内中国诸侯来至贡献非自四夷贡献也所云维言何乎将欲述其美殷之言故开其问端也任即是担负之义故言担负天之多福】
　　鸟一章二十二句
　　序长发大禘也笺云大禘郊祭天也礼记曰王者禘其祖之所自出以其祖配之是谓也音义【长如字禘大计反王云殷祭也王者于况反又如字】疏【正义曰长发诗者大禘之乐歌也禘者祭天之名谓殷王高宗之时以正嵗之正月祭其所感之帝于南郊诗人因其祭也而歌此诗焉经陈洪水之时已有将王之兆王政敎大行相土威服海外至于成汤受天明命诛除元恶王有天下又得贤臣为之辅佐此皆天之所祐故歌咏天徳因此大禘而为颂故言大禘以总之经无高宗之事而为高宗之颂者以高宗禘祭得礼因美之而为此颂故为高宗之诗但作者主言天徳止述商有天下之由故其言不及高宗此则郑之意耳王肃以大禘为殷祭谓郊祭宗庙非祭天也毛氏既无明训未知意与谁同笺正义曰祭法云殷人禘喾而郊防注云禘谓冬至祭天于圆丘则圆丘之祭名为禘也又王制及祭统言四时祭名春礿夏禘秋尝冬烝注云盖夏殷制则殷之夏祭宗庙亦名禘也又郑驼异义云三年一祫五年一禘百王通义以为礼谶云殷之五年殷祭亦名禘也然则祭之名禘者多矣而知此大禘为郊祭天者以冬至为祭乃是天皇大帝神之最尊者也为万物之所宗人神之所主非于别代异姓曲有感助经称帝立子生商谓感生之帝非天皇大帝也且周颂所咏靡神不举皆无圆丘之祭殷人何独舍其感生之帝而远述昊天上帝乎以此知非圆丘之禘也时祭所及亲庙与太祖而已而此经歴言王相土非时祭所及又非宗庙夏禘也五年殷禘郑于禘祫志推之以为禘祭各就其庙今此篇上述商国所兴之由歴更前世有功之祖非是各就其庙之言以此又知非五年殷祭之禘也彼诸禘者皆非此篇之义故知此云大禘唯是郊祭天耳祭天南郊亦名为禘故引礼记以证之所引者丧服小记及大传皆有此文大传注云几大祭曰禘自由也祭其先祖所由生谓郊祀天也王者之先祖皆感太微五帝之精以生苍则灵威仰赤则赤熛怒黄则含枢纽白则白招拒黑则汁光纪皆用正嵗之正月郊祭之盖特尊焉孝经曰郊祀后稷以配天配灵威仰也宗祀文王于明堂以配上帝谓汛配五帝也如彼注则殷人之祖出于汁光纪故以正嵗正月于郊禘而祭之故此序谓之大禘也易纬称三王之郊一用夏正故知郊天皆用正嵗正月也郑志赵商问此云案祭法殷人禘喾而郊防又丧服小记及大传皆云王者禘其祖之所自出以其祖配之注皆以为祭天皇大帝以喾配之然则此诗之禘亦宜以为圆丘之祭不审云郊何答曰郊祀后稷以配天则以祖配其祖从出之明文也云注皆以为祭天皇大帝诗之大禘宜为圆丘之祭探意大过得无诬乎禘者祭名天人其云是郑解此禘为郊天之事也小记大传言禘祖之所自出者注皆以为郊所感之帝而商云祭天皇大帝故云得无诬乎祭法称殷人禘喾而郊防此若郊天当以防配而不言防者此因祭天歌咏夭徳言其能降灵气祐殷兴耳其意不述祭时之事不美所配之人昊天有成命郊祀天地亦是南郊之祭而辞不及稷何恠此篇不言冥也马昭云长发大禘者宋为殷后郊祭天以契配不郊防者异于先王故其诗咏契之徳宋无圆丘之礼唯以郊为大祭且欲别之于夏禘故云大禘此説非也何则名曰商颂是商世之颂非宋人之诗安得云宋郊契配也诸称三王有受命中兴之功时有作诗颂之者则是殷时作之理在不惑而云宋人郊天虚妄何甚而马昭虽出郑门其言非郑意也若然商非宋诗而乐记云温良而能断者宜歌商注云商宋诗者以宋承商后得歌商颂非谓宋人作之也】
　　濬哲维商长发其祥洪水芒芒禹敷下土方外大国是疆幅陨既长传濬深洪大也诸夏为外幅广也陨均也笺云长犹久也陨当作圆圆谓周也深知乎维商家之德也久发见其祯祥矣乃用洪水禹敷下土正四方定诸夏广大其竟界之时始有王天下之萌兆歴虞夏之世故为久也有娀方将帝立子生商传有娀契母也将大也契生商也笺云帝黒帝也禹敷下土之时有娀氏之国亦始广大有女简狄吞鳦卵而生契尧封之于商后汤王因以为天下号故云帝立子生商音义【濬音峻哲音悊字或作悊芒音亡依韵音忙疆居良反竞界也幅方目反陨音圆徐于贫反夏户雅反下皆同圜音还又音圆王知音智见贤遍反祯音贞祥也竞音境王天下于况反下汤王言王之王徳皆同】疏【正义曰毛以为有深智者维我商家之徳也昔在前世久发见其祯祥矣其祥之见在何时乎往者唐尧之末有大水芒芒然有大禹者敷广下土以正四方京师之外大国于是画其疆境今使中国广大均平既见长远矣于是时契已佐禹是其祯祥久见也又説商兴之由有娀氏之女方欲长大之时天为之生立其子而使之生商谓上天祐契使贤而生有商国也郑以陨为圆言中国广大而圆周也有娀方将谓有娀之国方始广大黑帝凭依简狄使之有子立其子使生商国其文义略同传正义曰濬深释言文洪大释诂文诸夏为外对京师为内也幅如布帛之幅故为广也王肃云外诸夏大国也京师为内诸夏为外言禹外画九州境界禹平治水土中国既广已平均且长也笺正义曰笺云深智乎维商家之徳者总叹商家深智不指斥一人也禹敷下土广大其境界之时正谓水害既除辅成五服之时也始冇王天下之萌兆谓契能佐禹治水敬敷五敎功被当世故后嗣克昌是其王之萌兆也尔时已冇萌兆即是久见其祥比至成汤之兴歴虞夏之世故为乆也传正义曰有娀契母之姓妇人以姓为字故云有娀契母也将大释诂文谓契母方成大之时天为生立其子商者成汤王天下一代之大号此啇之有天下其本由契而来故言契生商也诗言商兴所由上湏言契而已上句乃述禹敷下土者以契禹俱事帝尧皆有大功故将欲论契先言洪水也笺正义曰禘者郊天之名郊祭所感之帝商是水徳黑帝之精故云黑帝谓汁光纪也且以下云王故以黑帝言之以有娀是简狄国名非简狄之身言有娀方将不得为简狄长大故以为禹敷下土之时有娀氏之国亦始广大也有娀氏国之大小非复商家之事而言及之者君子言人之美务欲加之因其国实广大见简狄为大国之女犹大明之篇言挚莘也】
　　王桓拨受小国是达受大国是达率履不越遂视既发传王契也桓大拨治履礼也笺云承黒帝而立子故谓契为王遂犹徧也发行也王广大其政治始尧封之商为小国舜之末年乃益其土地为大国皆能逹其敎令使其民循礼不得逾越乃徧省视之敎令则尽行也相土烈烈海外有截传相土契孙也烈烈威也笺云截整齐也相土居夏后之世承契之业入为王官之伯出长诸侯其威武之盛烈烈然四海之外率服截尔整齐音义【拨本末反韩诗作发发明也徧音遍下同治直吏反相息亮反注相土皆同截才结反长张丈反】疏【传正义曰上言有娀生子此句即言王故知王即契也且国语云王勤商十四世而兴王为契明矣履礼释言文公羊传云拨乱世谓治乱世故以拨为治也笺正义曰笺以契不为王又非諡解其称王之意黒色之别以其承黒帝立子故谓契为王也以汤冇天下而称王契即汤之始祖亦以王言之尚书武成云若先王后稷国语亦云昔我先王后稷又曰我先王不窋韦昭云周之禘祫文武不先不窋故通谓之王商颂亦以契为王是其为王之祖故呼为王非追号为王也王广大其政治正谓逹其教令是也知尧封为小国舜益为大国者中候掘河纪説尧云斯封稷契臯陶赐姓号是尧封之也考河命説舜之事云裒赐羣臣赏爵有功稷契臯陶益土地是舜益地为大国也自殷以上大国百里握河纪注云稷契公也公即周礼三公八命其出封加一等然则尧之封契已应百里便是土地之极而舜又益之者以其身有大功特加裒赐如周之赐鲁卫之属越礼特赐既赐之后不必止于百里而已率履不越文承是逹之下明民从政化非契身率礼故云使其民循礼不得逾越徧省视之敎令则尽行即是逹之验也截整齐也截者斩断之义故为齐也相土是昭明之子契之孙也故云居夏后之世承契之业契封啇国相土嗣之止为一国之君而已不得威行海外今云海外有截故知入为王官之伯出长诸侯也僖四年左传管仲説太公为王官之伯云五侯九伯汝实征之以夹辅周室是王官之伯分主东西得征其所职之方故孙子威武烈烈然而四海之外截而整齐分主东西则威加一国而已而云四海者不知所主何方故总举四海言之截然整齐谓守其所职不敢内侵外畔也王肃云相土能继契四海之外截然整齐而治言有烈烈之威则相土在夏为司马之职掌征伐也説春秋者亦以太公为司马之官故得征五侯九伯与郑异也】
　　帝命不违至于汤齐传至汤与天心齐笺云帝命不违者天之所以命契之事世世行之其徳浸大至于汤而当天心汤降不迟圣敬日跻昭假迟迟上帝是祗帝命式于九围传不迟言疾也跻升也九围九州也笺云降下假暇祗敬式用也汤之下士尊贤甚疾其圣敬之徳日进然而以其徳聪明寛暇天下之人迟迟然言急于已而缓于人天用是故爱敬之也天于是又命之使用事于天下言王之也音义【汤齐如字浸子鸩反日跻子兮反郑注礼记读上为汤跻读此为日斋斋庄也假古雅反郑云暇也徐云毛音格郑音暇案王肃训假为至格是王音也沈云郑笺云寛暇此以义训非韩字也祗诸时反下士遐嫁反】疏【正义曰上陈王相土论商兴所由此下皆述成汤指言兴事言天之所以命契之事自契之后世世行而不违失天心虽已渐大未能行同于天至于成汤而动合天意然后与天心齐也因説成汤之行汤之下士尊贤甚疾而不迟也其圣明恭敬之徳日升而不退也以其聪明寛暇天下之人迟迟然而舒缓也上天以是之故常爱敬之故天命之使用事于九州为天下王也传正义曰言至汤者谓从契而至汤也自契以后虽则不违天命未能齐于天心至汤而与之齐以为渐大之意也上言帝命即云汤齐故知汤所与齐唯天心耳易称圣人与天地合其徳此之谓也传以此为汤齐甚分明矣而孔子闲居注云诗读汤齐为汤跻者言三家诗有读为跻者也笺正义曰契无受命之事矣而云天命契者正谓授以上智之性使之佐舜有功建国于商徳垂后裔是天所以命契之事也汤以孤圣独兴父祖未有王迹而云其徳浸大者以言至于汤齐又为渐高之势故述其意言浸大耳定本作侵字其实相土至汤有令闻者唯其防勤其官而水死耳其余不能渐大也传正义曰跻升释诂文谓九州为九围者盖以九分天下各为九处规围然故谓之九围也笺正义曰降下式用释言文祗敬释诂文假者假借之义故为暇也汤为天子而云汤降故知下者是下士尊贤也晋语宋公孙固説公子重耳之徳引此诗乃云降有礼之谓也是亦以此为下贤也寛暇天下之人谓不责人所不能驭之舒缓也待士则疾驭下则舒言其急于己而缓于人也】受小球大球为下国缀旈何天之休传球玉缀表旈章也笺云缀犹结也旈旌旗之垂者也休美也汤既为天所命则受小玉谓尺二寸圭也受太玉谓珽也长三尺执圭搢珽以与诸侯防同结定其心如旌旗之旒縿着焉担负天之美誉为众所归乡不竞不絿不刚不柔敷政优优百禄是遒传絿急也优优和也遒聚也笺云竞逐也不逐不与人争前后音义【球音求美玉也下同缀陟劣反徐又张卫反毛云表也郑云结也二同休虚蚪反珽吐顶反天子玉笏长三尺杼上终葵首长直亮反縿所衔反着直略反郷本亦作向许亮反下篇同絿音求徐音蚪遒子由反又在由反】疏【止义曰毛以为上言用事九围此言用事之实汤之用事也受小球玉谓尺二寸之镇圭也大球玉谓三尺之也受此二玉以作天子为下国诸侯之表章能荷负天之美誉也又述汤之行能致美誉之由汤之性行不争竞不急躁不太刚猛不太柔弱举事甚得其中敷陈政敎则优优而和美以此之故百众之禄于是聚而归之福禄聚归能荷之也郑唯下国缀旒为异言汤受二玉与诸侯而防同诸侯心系天子如旌旗之旒缀着于縿余同传正义曰禹贡雍州厥贡球琳琅玗是球为玉之名也缀之为表其训未闻冕之所垂及旌旗之饰皆谓之旒旒者所以章明贵贱故为章也笺正义曰内则云衣裳绽裂纫箴请补缀是缀为连结之义也又襄十六年公羊云君若赘旒然言诸侯反繋属于大夫也此言缀旒文与彼冋明以旌旗为喻故易传以缀犹结也旒为旌旗之垂也秋官大行人及考工记説旌旗之事皆云九旒七旒尔雅説旌旗云练旒九是旌旗垂者名为旒也言受小玉大玉者此小玉大玉是天子之器非为天子不得执用汤既为天所命则得用之是受之于天故言受也知小玉谓尺二寸圭大玉谓珽长三尺者考工记玉人云大圭长三尺杼上终葵首天子服之鎭圭尺有二寸天子守之所服所守唯此二玉故知也春官典瑞云王搢大圭执鎭圭藻五采五就以朝日觐礼云天子乘龙载大旂象日月升龙降龙出拜日于东门之外反祀方明注云此谓防同以春者也引朝事仪曰天予冕而执镇圭尺有二寸乘大辂率诸侯朝日于东郊所以教尊尊也退而见诸侯由此而言知朝日与诸侯防同俱是执圭搢珽今言受小玉大玉即云为下国缀旒故知执圭搢珽与诸侯防同结定其心如旌旗之旒縿结着焉也定本云如旌旗之縿旒首焉此言执圭搢珽而玉人云天予执冒四寸以朝诸侯者此谓国外防同彼谓在国受朝也故玉人注云名玉曰冒者言其徳能覆冒天下也四寸者方以尊接卑以小为贵是为在国受朝下诸侯故执冒也】受小共大共为下国骏厖何天之龙传共法骏大厖厚龙和也笺云共执也小共大共犹所执搢小球大球也骏之言俊也龙当作宠宠荣名之谓敷奏其勇不震不动不戁不竦百禄是总传戁恐竦惧也笺云不震不动不可惊惮也音义【小共大共毛音恭郑音拱执也一云毛亦音拱骏音俊郑俊也又一云毛亦作俊读厖莫邦反徐云郑音武讲反是叶拱及宠韵也龙毛如字郑作宠敷音孚本亦作傅戁奴版反竦小勇反总子孔反本又作□音宗恐曲勇反惮丹末反】疏【正义曰毛以为此又言成汤之用事也受小玉之法受大玉之法施之诸侯成诸侯之性行为下国之大纯厚能荷负天之和道也又述成汤之行能荷天之和道所由汤之陈进其勇不可震不可动不戁恐不竦惧所征无敌克平天下百众之椂于是总聚而归之故能荷天之和道也郑以为此又覆述上章言汤受小玉而执之受大玉而执之执此二玉与诸侯防同为下国作英俊厚徳之君能荷负天之荣宠余冋传正义曰传读共为恭敬之恭故为法也骏大厖厚释诂文龙之为和其训未闻言小法大法正谓执圭搢珽与诸侯为法也言为下国大厚谓成其志性使大纯厚也王肃云言汤为之立法成下国之性使之大厚乃荷任天之和道也笺正义曰拱执释诂文以此章文类于上玉必以手执之故易传以为小拱大拱犹所执搢小球大球也大球实搢之而言执者将搢亦执故同言拱也又以上言缀旒为诸侯之所系属则知此言骏厐亦是诸侯之言天子故读骏为俊言成汤与诸侯作英俊厚徳之君也又荷天之龙与上荷天之休其文和値休为美誉则此宜为荣名且韵宜为宠故易之也】
　　武王载斾有防秉越如火烈烈则莫我敢曷传武王汤也斾旗也防固曷害也笺云有之言又也上既美其刚柔得中勇敢不惧于是有武功有王徳及建斾兴师出伐又固持其钺志在诛有罪也其威势如猛火之炎炽谁敢御害我苞有三蘖莫遂莫达九有有截传苞本蘖余也笺云苞丰也天丰大先三正之后世谓君以大国行天子之礼乐然而无有能以徳自遂建于天者故天下归乡汤九州齐一截然韦顾既伐昆吾夏桀传有韦国者有顾国者有昆吾国者笺云韦豕韦彭姓也顾昆吾皆己姓也三国党于桀恶汤先伐韦顾克之昆吾夏桀则同时诛也音义【斾浦贝反钺音越中张仲反蘖五葛反韩诗云絶也韦顾二国名也汉书古今人表作韦鼓已音纪又音杞】疏【正义曰毛以为上言成汤进勇此述为勇之事有有武功有王徳之成汤载其旌旗以出征伐又能固执其钺志在诛杀有罪其威势严猛如火之炎炽烈烈然曾无于我成汤敢害之者又述成汤得众之由二代既灭封其支子为王者之后犹树木既斩其根本更有蘖生之条言夏桀与二王之后根本之丄有三种蘖余承借虽重必无徳行莫有能以行申遂天意者莫能以徳自达于天者天下诸国无所归依故九州诸侯截然齐整一而归汤也九州诸国既尽归汤虽有韦顾昆吾党桀为恶成汤于是恭行天罚韦顾二国既已伐之又伐昆吾之与夏桀羣恶既尽天下廓清成汤于是乃即真为天子郑唯以苞为丰言天丰冇三正之余使为大国而不能遂达故九州归汤余同传正义曰易称系于苞桑谓桑木固以苞为本盘庚云若顚木之有由蘖谓本根已颠更生枝余故云蘖余也言本有三余谓上世受命创基之君为之本当时二王之后及今夏桀是其余也其意与笺言三正之后亦同笺正义曰苞丰释诂文以此诗之防言国之大者不得天意故使诸国一时归汤而云丰有三蘖蘖者树木于根本之上更生枝余之名则知三蘖皆诸帝王之后也郊特牲称王者存二代之后犹尊贤也尊贤不过二代则是先代有二与今王为三也故云天丰大先三正之后世谓居以大国行天子之礼乐也三正者谓夏与唐虞也正朔三而改夏以建寅为正则舜当以建子尧当以建丑是之谓三正也桀为天子与二王之后尊卑不类但三者俱得行其正朔故与桀同称三也以三者承借余绪国大礼盛宜为天下所归而不能以徳自逹故天下归汤夫汤以小国而得天意也莫逹谓不能以徳自达则莫遂谓不能以行申遂天意也韦豕韦者郑语云祝融其后八姓不歴数之己姓昆吾顾温彭姓豕韦则商灭之矣故知韦即豕韦彭姓也顾与昆吾皆己姓也郑语又云豕韦为啇伯此已灭之又得为商伯者成汤伐之不灭其国故子孙得更兴为伯也为商所伐明与桀同心故知三国党于桀恶昆吾夏桀共文在既伐之下故知先伐韦顾克之昆吾夏桀则同时诛昆吾与桀亦是成汤伐之而不言伐者以上句言既伐足明下句亦是伐作文之体句有所施以其足相发明不湏更言伐也礼器云汤放桀武王伐纣时也则桀放而不诛而云同时诛者对则诛放有异散文则放之远方亦为诛也昭十八年左传云二月乙卯周毛得杀毛伯过苌曰毛得必亡是昆吾稔之日也移放之以言昆吾以乙卯日亡也昆吾与桀同日诛则桀亦以乙卯日亡也故檀弓注云桀以乙卯亡则亡日必是乙卯未知何月也】
　　昔在中叶有震且业允也天子降予卿士传叶世也业危也笺云中世谓相土也震犹威也相土始有征伐之威以为子孙讨恶之业汤遵而兴之信也天命而子之下予之卿士谓生贤佐也春秋传曰畏君之震师徒桡败实维阿衡实左右商王传阿衡伊尹也左右助也笺云阿倚衡平也伊尹汤所依倚而取平故以为官名商王汤也音义【中如字又张仲反桡女敎反一音女卯反乱也左音佐注同右音又注同倚于绮反下同】疏【正义曰毛以为既言成汤伐桀又上本未兴之时及得臣之助云昔在中间之世谓成汤之前商为诸侯之国有震惧而且危怖矣至于成汤乃有圣徳言实也上天子而爱之下大贤之人予之使为卿士此卿士者实维阿衡之官实佐助我成汤故能克桀而有天下此皆上天之力高宗祭又得礼故因大禘之祭述而歌也郑以为昔在中世谓相土之时有征伐之威且为子孙讨恶之业故成汤亦遵用其道皇天子而爱之余同笺正义曰传以业为危则汤未兴之前国弱而危惧也笺易之者以此篇上述王相土言至汤而齐于天心则是自契以来作渐盛之势不应于此方言上世衰弱故易传也以上言相土烈烈威服海外是相土有征伐之威为子孙讨恶之业也所引春秋传者成二年左传文引之者证震得为威之义传正义曰以言左右商王则是功最大者成汤佐命之臣唯伊尹耳故知阿衡是伊尹也伊是其氏尹正也言其能正天下故谓之伊尹阿衡则其官名也君奭曰在昔成汤既受命时则有若伊尹格于皇天在太甲时则有若保衡格于上帝注云伊尹名挚汤以为阿衡至太甲改曰保衡阿衡保衡皆公官然则伊尹挚阿衡保衡一人也彼注阿衡为公官此言卿士者三公兼卿士也】
　　长发七章一章八句四章章七句一章九句一章六句
　　序殷武祀高宗也疏【正义曰殷武诗者祀高宗之乐歌也高宗前世殷道中衰宫室不脩荆楚背叛高宗有徳中兴殷道伐荆楚脩宫室既崩之后子孙美之诗人追述其功而歌此诗也经六章首章言伐楚之功二章言责楚之义三章四章五章述其告晓荆楚末韦言其脩治寝庙皆是高宗生存所行故于祀而言之以美高宗也】
　　挞彼殷武奋伐荆楚罙入其阻裒荆之旅传挞疾意也殷武殷王武丁也荆楚荆州之楚国也冞深裒聚也笺云有钟鼓曰伐冞冒也殷道衰而楚人叛高宗挞然奋威武出兵伐之冒入其险阻谓逾方城之隘克其军率而俘虏其士众有截其所汤孙之绪笺云绪业也所犹处也高宗所伐之处国邑皆服其罪更自勑整截然齐壹是乃汤孙太甲之等功业音义【挞他逹反韩诗云逹也冞面规反説文作防从冈米云冐也阻庄吕反险也裒蒲侯反冒莫报反下同隘于懈反窄也俘音孚囚也处昌虑反下同】疏【正义曰毛以为挞然而疾者彼殷王之武丁也又言其疾之意乃能奋其威武往伐荆楚之国深入其险阻之内聚荆国之人众俘虏而以归也既伐楚克之则无往不服有截然而齐整者其高宗往伐之处所是高宗之功乃汤之为人子孙之业也美高宗之伐与汤同也郑以冞为冒又以汤孙之绪为太甲之等功业高宗之功与太甲之等同也余同传正义曰挞疾是速疾之意言伐楚之疾也述高宗而言殷武故知是殷王武丁也定本直云殷武武丁也荆是州名楚是国名故云荆州之楚也周有天下始封熊绎为楚子于武丁之世不知楚君何人也冞者深入之意故为深也裒聚释诂文笺正义曰有钟鼓曰伐庄二十九年左传文以其远处险阻宜为冒突之义故易传为冒也僖四年左传称楚大夫屈完对齐桓公曰楚国方珹以为城汉水以为池虽君之众无所用之服防云方城山也汉水名皆楚之隘塞耳今言冒入其阻故知逾方城之隘战胜必当俘虏言聚荆之旅故知俘虏其士众也绪业也者释詀云业绪也反覆相训绪得为业是乃汤孙太甲之等功业言高宗此功同于太甲之等殷之诸贤王之功也太甲以下皆是汤孙故言之等以包之传于那篇言汤孙者汤为人子孙则此亦当然故王肃云于所伐截然大治是汤为人子孙之业大武丁之伐与汤同】维女荆楚居国南乡昔有成汤自彼氐羌莫敢不来享莫敢不来王曰商是常传乡所也笺云氐羌夷狄国在西方者也享献也世见曰王维女楚国近在荆州之域居中国之南方而背叛乎成汤之时乃氐羌远夷之国来献来见曰啇王是吾常君也此所用责楚之义女乃远夷之不如音义【氐都啼反世见贤遍反而背音佩】疏【笺正义曰氐羌之种汉世仍存其居在秦陇之西故知在西方者也享献释诂文氐羌远夷一世而一见于王以经言来故解之云世见曰来王秋官大行人云九州之外谓之蕃国世一见谓其国父死子继父嗣王即位乃来朝是之谓世见也言维汝荆楚则是以言告楚故知此所用责楚之义谓未伐之前先以此言告之但此诗主美伐功故上章先言伐事此章尽五章叙未伐本其告责之礼耳】
　　天命多辟设都于禹之绩嵗事来辟勿予祸适稼穑匪解传辟君适过也笺云多众也来辟犹来王也天命乃令天下众君诸侯立都于禹所治之功以嵗时来朝觐于我殷王者勿罪过与之祸适徒勑以劝民稼穑非可懈倦时楚不修诸侯之职此所用告晓楚之义也禹平水土弼成五服而诸侯之国定是以云然音义【多辟音璧下同注放此王者僻邪也适直革反注同韩诗云数也解音懈注同朝直遥反】疏【正义曰此亦责楚之辞言上天之命乃令天下众君诸侯建设都邑于禹所治功处谓布在九州也常以嵗时行朝觐之事来见君王我殷王勿予之患祸不责其罪过唯告之以劝民稼穑之事非得有懈惰而已王者之待诸侯其义如此而汝何得不脩诸侯之职不来朝见王也笺正义曰笺以诸侯之立其来乆矣非由禹治洪水始建都邑而云设都于禹之绩故作此言以解之臯陶谟云禹曰予惟荒度土功弼成五服至于五千注云荒奄也奄大九州四海之土敷土既毕广辅五服而成之至于面各五千里四面相距为万里尧制五服服各五百里要服之内四千里曰九州其外荒服曰四海禹所弼五服之残数亦每服者合五百里故有万里之界焉又禹贡云五百里甸服每言五百里一服者是尧旧服每服之外更言三百里二百里者是禹所弼之残数也尧之五服服五百里耳禹平水土之后每服更以五百里辅之是五服服别千里故一面而为差至于五千也贾逵马融之説尚书云甸服之外每百里为差所纳总铚秸粟米者是甸服之外特为此数其侯服之外每言三百二百里者还就其服之内别为名耳非是服外更有其地也史记司马迁説以为诸小数者皆是五百里服之别名大界与尧不殊四面相距为五千里耳王肃注尚书总诸义而论之云贾马既失其实郑尤不然矣禹之功在于平治山川不在于拓境广土土地之广三倍于尧而书传无称焉则郑之创造难可据信汉之孝武疲弊中国甘心夷狄天下户口至减大半然后仅开縁边之郡而已禹方忧洪水三过其门而不入未暇以征伐为事且其所以为服之名轻重顚倒远近失所难得而通先王规方千里以为甸服其余均平分之公侯伯子男使各有寰宇而使甸服之外诸侯皆入禾槀非其义也史迁之防盖得之矣如肃之难非无理也郑不然者何哉将以山川带地土境不移前圣后圣义终一揆禹之所导山川也西被流沙东渐沧海南距衡山之阳北临碣石之北经涂所宜万有余里若其所弼五服唯极五千而远游夷狄之表劳功荒服之外复为何哉又用公制礼作为九服蛮畿之内尚至七千舜禹之功不应劣于周世何由土境蹙促三倍狄于周世又外传称禹防诸侯于涂山执玉帛者万国执玉帛者唯中国耳若要服之内唯止四千率以下等计之正容六千余国况诸侯之大地方百里三等分土才至数千安得有万国之言乎唐尧之初协和万国于时境界盖应广矣至于洪水滔天烝民不粒土地既削国数亦减故五服之界才至五千洎乎禹治洪水地平天成灾害既除大制疆域固当复其故地而至五千何云不在于拓境广土也若云大禹之功不在拓境广土则武王周公之功岂专以境界为事而能使要服之内有七千里乎且经称弼成五服至于五千若五服之广犹是尧之旧制何弼成之有乎而称之以为功也凡言至于者皆从此到彼之辞明是自京师而至于四境为五千耳若其四面相距为五千则经文从何而往而言至于哉汉之孝武徳非圣人乘其六世之资而与夷狄角力及开縁邉之郡境界逾于万里何由舜禹之境才至五千此乃所以为证非所以为难也肃意将谓大禹之徳不逮于汉武乎何其取譬之非类也先王作法随时制宜甸服之外去京未逺使入禾藁复何伤乎而云非其义也郑以尚书之文上下相校禹称弼成五服至于禹贡歴数服名正合五千之数参之以周汉之域验之于山川之图则广万里为得其实故不从贾马别为此説】
　　天命降监下民有严不僭不滥不敢怠遑命于下国封建厥福传严敬也不僭不滥赏不僭刑不滥也封大也笺云降下遑暇也天命乃下视下民有严明之君能明徳慎罚不敢怠隋自暇于政事者则命之于下国以为天子大立其福谓命汤使由七十里王天下也时楚僭号王位此又所用告晓楚之义音义【僭子念反王天下于况反】疏【传正义曰严敬释诂文襄二十六年左传曰善为国者赏不僭刑不滥赏僭惧及淫人刑滥惧及善人彼文又引此诗故知不僭不滥谓赏不僭差刑不滥溢也定四年左传曰吴为封豕长蛇是封为大之义笺正义曰降下遑暇释言文明徳慎罚康诰文中候契握曰若稽古王汤既受命兴由七十里起孟子所云汤以七十里文王以百里案契为上公受封舜之末年又益以土地则当为大国过百里矣而成汤之起止由七十里盖汤之前世有君衰弱土地减削故至于汤时止有七十里耳以此经责楚之辞而説成汤有明徳而王天下矣明是于时楚僭慢王位故告晓之】
　　商邑翼翼四方之极赫赫厥声濯濯厥灵寿考且宁以保我后生传商邑京师也笺云极中也商邑之礼俗翼翼然可则效乃四方之中正也赫赫乎其出政教也濯濯乎其见尊敬也王乃寿考且安以此全守我子孙此又用商徳重告晓楚之义音义【重直用反】疏【正义曰此又责楚之辞言商王之都邑翼翼然皆能礼让恭敬诚可法则乃为四方之中正也赫赫乎显盛者其出政教之美声也濯濯乎光明者其见尊敬如神灵也故商王得寿考且又安宁以保守我后嗣所生子以我商家之徳盛明如此汝何故敢背叛不从我化乎以楚不识商之明徳故告晓之】
　　陟彼景山松栢丸丸是断是迁方斲是防松桷有梴旅楹有闲寝成孔安传丸丸易直也迁徙防敬也梴长貌旅陈也寝路寝也笺云椹谓之防升景山抡材木取松栢易直者断而迁之正斲于椹上以为桷与众楹路寝既成王居之甚安谓施政敎得其所也高宗之前王有废政敎不脩寝庙者高宗复成汤之道故新路寝焉音义【断音短注同斲陟角反説文云斫也防其连反尔雅作榩桷音角梴丑连反又力饘反柔梴物同耳字音鳣俗作易以豉反下同椹陟金反抡鲁门反择也沈音伦理也】疏【正义曰毛以为高宗前王冇废于政敎不脩寝庙者高宗既伐荆楚四方无事乃使人升彼大山之上观松栢之木丸丸然易直者于是斩断之于是迁徙之又方正而斲之于是之时工匠皆敬其事不惰慢也以松为屋之榱桷有梴然而长陈列其楹有闲然而大及寝室既成王居之而甚安矣美其能脩治寝庙复故法也郑以榩又为椹言王斲于椹上又以旅为众唯此为异余同传正义曰易直者言其滑易而调直也徙谓徙之来归也防敬旅陈释詀文桷者椽也椽以长为善故梴沩长貌王之所居路寝是寝之尊者故知谓路寝也笺云不解闲义梴为桷之长貌则闲为楹之大貌王肃云桷楹以松栢为之言无雕镂也陈列其楹有闲大貌笺正义曰椹谓之榩释宫文孙炎曰椹斲材质也以其方论斲斫楹桷不宜言敬故易传也地官山虞云凡邦工入山抡材不禁注云抡犹择也此经丸丸之文在斲迁之上是谓择取易值者故言升景山抡材木也言为桷与众楹则训旅为众也以其方始斲之未宜已为陈列故易传也居寝所以行政政不得所王者不安故知居之甚安谓施政敎得其所也今美高宗之能脩寝庙明是前王有废政敎不脩寝庙者也案殷本纪盘庚崩弟小辛立崩弟小乙立崩子武丁立盘庚始迁于殷明即为寝庙其不脩者盖小辛小乙耳未知谁世故不斥言经止有寝耳笺并言庙者君子将营宫室宗庙为先明亦脩庙故连言之经无庙者诗人之意主美寝也】
　　殷武六章三章章六句二章章七句一章五句
　　那五篇十六章百五十四句





　　毛诗注疏卷三十
　　毛诗注防卷三十考证
　　商颂烈祖章亦有和羮○和説文通释作盉羮説文作鬻
　　长发章海外有截○汉书作海水有
　　为下国缀旒○缀旒礼记作畷邮正义曰引齐鲁韩诗也
　　为下国骏厖传骏大厖厚○辅广曰骏厖作大厚无意味当从董氏説作骏駹谓马也李光地曰缀旒以旗喻言其为四国系属也骏厖以马喻言其为四国雄长也
　　武王载斾○斾説文作坺韩诗外传荀子作发
　　则莫我敢曷○曷汉书作遏
　　殷武章不敢怠遑命于下国封建厥福○左传作不敢怠皇命以多福

　　毛诗注防卷三十考证
　　原任刑部侍郎【臣】励宗万谨言昔孔子删诗以授子夏而小序传焉汉世诗有四家齐鲁韩先立学官平帝时毛诗始立郑氏笺之厥后齐诗久亡鲁诗不过江东韩诗虽存无有传者厯晋至隋毛郑大行唐孔頴逹奉诏作疏据全缓何允舒瑗刘轨思刘丑刘焯刘等本删繁増简而成书赵干寿贾普曜等覆正之学者尊奉无敢异议迄于有宋刘敞欧阳修王安石苏辙始用已意有所发明然大程子吕祖谦犹主序说独朱子手定集注一书于是李樗张栻戴溪严粲诸人虽各自名家咸宗朱氏迨何基受业黄干亲得其传王柏金履祥许谦授受相承四传无间而毛传郑笺其传习之者罕有其人矣夫毛郑二学极其广博其不合于经者自不能免然去古未逺定有师承故郑樵谓其与尚书左传国语仪礼孟子合者确乎可据而马端临亦云雅颂之序可废十五国风之序不可废也【臣】等奉
　　勅校刋谨采诸经史先儒论说中有可疏通证明者用以参订其同异而各附卷末云【臣】谨识
</div>
    <div class="pagination">
<a href="毛诗注疏_page27.html">上一页</a><span>...</span><a href="毛诗注疏_page23.html">23</a><a href="毛诗注疏_page24.html">24</a><a href="毛诗注疏_page25.html">25</a><a href="毛诗注疏_page26.html">26</a><a href="毛诗注疏_page27.html">27</a><span class="current-page">28</span><a href="毛诗注疏_page29.html">29</a><a href="毛诗注疏_page29.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
