<!DOCTYPE html>
<html>
<head>
    <meta charset="UTF-8">
    <title>诗说解颐 - 第 42 页/共 42 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>诗说解颐 - 第 42 页/共 42 页</h1>
    <div class="content">　　【一章】梁山据括地志在同州韩城县东南一十九里又按其地临河上当龙门之南西隔漆沮经耀州三水县而后至豳去岐逺非大王迁岐所逾之梁山也孔氏谓梁山在岐山东北则豳之梁山乃为大王之所逾耳○韩国名即韩城县地当在梁山西北武王子姬姓左氏所谓韩武之穆也成王时所封夲侯爵其后受命为北邉州牧则或成或康其世无可考也为州牧故得称伯
　　【二章】淑旂淑善也交龙为旂旂之善者故曰淑旂旂盖诸侯所载也绥章绥垂也即旗竿所注旄牛尾之垂下者以章别贵贱故曰绥章郑氏以绥为所引登车者则是升车之索不可以属于旂也旂绥并详见干旄字义○簟茀以竹簟为车蔽也错衡者错置文采于车衡也并详见采芑字义○衮者以为衣而画以衮龙也详见采菽字义赤舄赤色之舄诸侯服冕之所着也详见九罭字义○钩膺马娄颔之钩在其胷前者也镂锡者镂刻也凡眉上曰扬故马眉上之饰名锡郑氏所谓刻金饰之今当卢也孔氏以为镂金加于马面之锡当卢者当马之额卢在眉眼之上盖诸侯皆得用之亦并见采芑字义○鞹鞃浅幭谓以去毛之皮施之轼中而又以浅毛之虎皮幭于轼上也幭者覆盖之义毛氏曰鞹革也鞃轼中也浅虎皮浅毛也幭覆轼也孔氏以为鞹去毛之皮也轼者两较之间有横木可凭者鞹鞃者以去毛之皮施于轼之中央持车使牢固也兽之浅毛者惟虎耳幭礼记作幦周礼作□字异义同以浅毛之皮为幭也○革毛氏曰辔也革辔首也今按尔雅辔首谓之革郭璞注谓辔为靶孔氏曰马辔所靶之外有余而垂者谓之革皮为之故曰鞗革曹氏曰以鞗皮为辔也而其余垂者谓之革是也○厄与搤同金厄以金为环纒搤辔首也孔氏谓辕端之木名衡衡即轭轭上着环以贯辔是也今按古者驷马凡八辔二服马皆有轭则但以四辔纒系于环驱之使不得出如所谓胁驱者斯可矣若骖马之颈不当于衡则皆以鞗皮系颈而在内者系于隂板在外者贯于游环而金厄不可以言于服马之辔也互见小戎字义
　　【三章】祖宿饯详见泉水字义孔氏曰始行而为祖祭者为尊其徃也反则自归其国非复所尊而亦作祖如始行焉祖与所宿不是一处祖于国外毕乃出宿饯讫然后出宿今出宿之文在饯之上者示行不留于是也故于祖之下即言出宿也○屠盖在镐京东北之地未详其处或以为在同州防谷则太逺或以为即鄠县之杜陵则其地在镐京南不当至此也○壶酒噐亦尊罍之属但质而无足礼噐注曰壶大一石此以壶之大者言也云百壶则必小壶矣或瓦或木不可得而知焉酒至百壶可以及众也○炰鼈鲜鱼与六月炰鼈脍鲤同孔氏曰炰毛烧肉也一曰蒸煮之也新杀谓之鲜鱼馁则不任为脍鲜鱼中脍者言鲜以见新杀也○蔌毛氏以为菜殽也孔氏曰蔌者菜茹之緫名释噐云菜谓之蔌故云蔌菜殽对肉殽故云菜殽谓为葅也今按蔌对殽而言则殽为肉蔌为菜通言之则殽可以兼菜果蔌亦可兼鱼肉随文便耳○笋郑氏以为竹萌蒲郑氏以为深蒲孔氏曰天官醢人加豆之实有深蒲笋葅是葅有笋有蒲也笋皆四月生唯巴竹笋八月九月生始出地长数寸煑以苦酒防汁浸之可以就酒及食蒲始生取其心中入地蒻大如七柄正白生噉之脆煑而以苦酒浸之如食笋法是说笋蒲葅之法也
　　【六章】百蛮蛮夷也追貊北方夷狄之二种在韩之北界其后为玁狁所迫稍稍东迁故汉初其种皆在东北孔氏曰追貊二种之大名其种非止一国亦是百蛮之大緫也按曲礼有东夷北狄西戎南蛮之文此以其分方者言如言蛮貊则为南蛮北貊也緫而言之则通名耳故孔氏曰北狄亦谓蛮范氏补传曰蛮夷可以通称北可以称蛮犹西可称夷也○貔许慎曰虎豹之属陆玑曰似虎或曰似熊一名执夷一名白狐辽东人谓之白罴○豹孔氏曰毛赤而文黒谓之亦豹毛白而文黒谓之白豹陆农师曰花如钱黒而小于虎文文豹隠雾七日不食欲以泽其衣毛成其文彩○罴有黄罴有赤罴大于熊余详见斯干字义
　　江汉
　　【五章】秬鬯者祼神之酒也秬黒黍五谷之中黍最美故祼神用之以酿酒其气条畅谓之秬鬯鬯从米从凵从七凵者噐也七所以扱也未加郁谓之秬鬯加郁谓之郁鬯郁郁金香草也王制曰诸侯赐圭瓉然后为鬯未赐圭瓉则资鬯于天子圭瓉说见棫朴字义○卣尊彛之属彛为上罍为下卣居中孔氏曰郁人掌郁鬯以实彛而陈之则鬯当在彛而云秬鬯一卣者当祭之时乃在彛未祭则在卣赐时未祭故卣盛之
　　瞻卬
　　【三章】枭与鸮不同枭音骄鸮音枵其声亦异鸮即鸱鸮鸱者鸮之大名故但言鸱详见墓门字义陆农师曰枭食母说文云不孝鸟也故日至捕枭磔之字从鸟鵛在木上古者天子以春解祠黄帝用枭獍说者以为枭食母獍食父獍如防而虎眼黄帝欲絶其类使百姓用之故后世于嵗始祓除凶灾取以解祠黄帝汉使东郡送枭五月五日作羮以赐百官此遗制也又按陆玑谓鸮肉甚美汉供御物各随其时鸮冬夏常施之以其羙故也按玑此言与农师相类盖一事而误分耳以枭羮赐群臣所以惩恶而于鸮又复以供御则鸮虽可为羮炙亦非正味也何必以味美故而冬夏常施哉其为误枭于鸮无疑矣枭食母贼害其亲者也鸱攫鸟子而食贼害他人者也故以为哲妇倾国家之喻
　　召旻
　　【四章】溃有三训有训怒者谷风有洸有溃是也有训遂者小旻是用不溃于成是也有训乱者召旻无不溃止是也项氏云水之溃者其势横暴而四出故怒之盛者为溃怒遂之盛者为溃遂乱之盛者为溃乱其理一也
　　【五章】防粝米也粺精米也朱子曰九章粟米之法粝十粺九凿八粝米一斛治而成粺则九斗矣













　　诗说解頥字义卷七
　　钦定四库全书
　　诗说解頥字义卷八　　　　明　季本　撰
　　周颂
　　我将
　　【一章】羊实柴之羊也周礼羊人凡积其其羊牲郑氏谓积为积柴防云积柴实牲币烟气上闻也又谓祭天用犊日月以下有用羊者故云维羊维牛而郑司农于大宗伯实柴注又直云实牛柴则其说不同矣今详此诗夲祭上帝其牲用犊者也而维羊之文在其上牛人不言积共牛牲而独羊人于积言羊则可见实柴当以羊矣实柴之羊非大牢之羊也
　　臣工
　　【二章】钱鏄铚三者皆田噐也毛氏曰钱铫鏄耨铚获也管子曰一农之事必有一铚一耨一铫今按此三噐者必分耕耘刈三用故管子云然钱之为铫说者不详世夲云垂作铫而宋仲子注为刈则铚夲刈噐而刈噐又有一铫不知其为何物矣但铫孔氏以为七遥反则即今之锹也一谓之锸所以起土可用于耕盖耜类耳而刈噐则惟一铚即今之刈禾短鎌也镈先儒或以为锄或以为耨盖一噐而异名也耨六寸柄尺高诱注吕覧云耨芸苖也六寸所以入苖间
　　丰年
　　【一章】廪者仓之别名韵防曰夲作防象屋形中有户牖以防蒸热礼记月令防引蔡氏云谷藏曰食米藏曰廪则以廪与仓相对为二矣此亦汉儒过于分析之言也盖廪即仓也韵书恒以仓训廪则夲一名耳但周礼地官有廪人之軄设下大夫以掌之而仓人軄居其下则以上士掌之是以廪大于仓而下大夫为之长也夫仓人者别是司禄之一軄一軄之仓不可以并下大夫兼统之仓矣○亿十万也秭百亿也凡数皆以十累十其一为十十其十为百十其百为千十其千为万十其万为亿十其亿为兆尔雅注十亿为秭则秭即兆也毛氏则以为数万至万曰亿数亿至亿曰秭郑氏不从其说而于伐檀楚茨皆云十万曰亿不为无据盖古者田方百里于今数为九百万畆而王制云方百里为田九十亿畆是亿为十万矣韵防曰十万曰亿古数也至秦时改制始以万万为亿而孔氏亦谓今九章筭术皆以万万为亿故郑氏之说于古义为合观丰年之诗豳颂也豳以诸侯方百里提封万井之国为公田百万畆举成数计之畆收一石八斗为米九斗緫得米九十万石成之为百万则数及秭矣若数万至万而又数亿至亿虽天子百万井之田以把起数亦不应如此之多况于诸侯高廪所藏之米乎
　　有瞽
　　【一章】业簴崇牙详见灵台字义树羽置五采之羽于崇牙之上也○田郑氏以为当作小鼓也在大鼓旁应鞞之属也周礼太师注曰先击小鼓乃击大鼓小鼓为大鼓先引故曰读为导引之引孔氏曰经传皆无田鼓之名而太师职曰奏鼓注云为大鼓先引故知田当作其或谓之应或谓之鞞皆别名也若应之大鼓必路鼓鼓鬼享者此以节乐必有轻重疾徐如鲁鼓薛鼓之节故有小鼓以引之而路鼓则以悬也按夏后氏足鼓殷人楹鼓即建鼓至周始变其制而悬之故谓之县鼓足承以趺楹贯以柱而悬则垂于簨簴者也凡大鼓不特路鼓凡晋鼓贲鼓皆悬但此对应而言则县鼓当为路鼓或以为晋鼓则恐不然盖晋鼓鼓金奏者也应小鼓要之不列于县以便用也毛氏以田为大鼓则考之不审矣○鞉如鼓而小有柄两耳持其柄而摇之则旁耳还自击所以节乐乐未作之先则以兆晋鼓鼓金奏大射礼防所谓賔至摇之以奏乐者也○磬石磬也在堂下非堂上之玉磬也○柷状如漆桶以木为之中有椎连底挏之令左右击以起乐者也圉亦作敔状如伏虎背上有二十七鉏铻刻以木长尺栎之以止乐者也○箫编小竹管为之管如篴并两而吹之者也
　　濳
　　【一章】鲦白鲦也形狭而长若条然性浮似鲿而白鳣鲔并见硕人正释鲿鰋鲤并见鱼丽字义
　　有客
　　【二章】信宿毛氏曰一宿曰宿再宿曰信尔雅曰宿宿言再宿也信信言四宿也
　　访落
　　【五章】桃虫即鹪鹩小鸟也巢于苇苕取茅秀为巢至精密以麻紩之如刺袜然故名袜雀俗呼巧妇陆玑曰鹪鹩小于黄雀其雏化而为雕陆农师则曰其化輙为雕鹗集传释桃虫拚飞维鸟亦取化雕之说而言其始小终大恐不必然盖但谓桃虫既为鸟则能拚飞也
　　载芟
　　【五章】胡寿也老而有成徳故曰胡考或曰老狼垂胡老者有此状则寿也
　　【六章】且之为训不同本字初冩反取聊且之义此云匪且有且亦谓非今日聊且为之也毛氏以且训此则臆说耳又有起语之辞如且夫且如之类亦大畧言之而因以发语也又有训又如北门终寠且贫之且则遂以为转语之辞此三训皆读如本字其余则为助语辞如北风只且君子偕老扬且之类是也又有训为多貌者如韩奕笾豆有且有客有萋有且之且是也此二训皆子余反并附于此
　　良耜
　　【三章】荼尔雅作蒤谓为委叶即此荼也或以为苦菜非也苦菜虽亦名荼与委叶不同详见邶谷风字义蓼亦蒤类皆秽草也但陆生则为蒤水生则为蓼孔氏所谓田有原有隰故并举水陆秽草也集传则曰荼陆草蓼水草一物而有水陆之异也今南方人犹谓蓼为辣荼或用以毒溪取鱼即所谓荼毒也如此则蓼亦以荼名矣
　　丝衣
　　【一章】丝衣爵弁之服也礼凡衣与冠同色孔氏曰爵弁之服衣纁裳皆丝为之故曰丝衣爵弁其色赤而黒如爵头然曹氏曰余皆用布惟冕与爵弁服用丝大夫以上祭服谓之冕士祭服谓之弁其首服弁则衣用丝故丝衣为助祭之服也今按余皆用布者谓皮弁服冠弁服端服皮弁服郑氏所谓白布衣素积以为裳也冠弁服郑氏所谓其服缁布衣亦积素以为裳端服据聘礼则端皆裳或黄裳杂裳可也陈氏祥道谓斋则衣裳皆非斋则裳不必而郑氏以端为朝服之衣易其裳而曰上士裳中士黄裳下士杂裳又释玉藻朝服冠端素裳陈氏祥道亦谓其无据士之朝服曷尝用端哉详见淇奥字义○堂基旧说皆以门塾言尔雅云门侧之堂谓之塾是堂即塾也盖门之内外夹其东西皆有塾一门凡四塾外两塾南向内两塾北向谓之堂则宜有基矣安成刘氏谓诗所指则内塾之基也此夲毛郑彼盖夲诗序以绎为賔尸堂在门外而为说也殊不知此非賔尸之诗则当求其文而解之考之礼视壶濯及笾豆明言升自西阶则实庙堂之上非门塾之堂也及出而视牲视鼎则出门而在堂基之下矣此诗之自堂所以不可以门堂言也朱子既辩序之为误而以此为祭而饮酒之诗安得复以堂从门塾之说乎临川王氏独云自堂上而徂基得之矣○自羊徂牛旧说皆以为先小后大非也盖从韵语耳○鼐鼎鼒者上中下三鼎之别也鼎有大小弇侈之不同故尔雅曰鼎絶大者谓之鼐圜弇上者谓之鼒天子诸侯有牛鼎大夫有羊鼎士则豕鼎鱼鼎非用牛者不敢有大鼎也则士大夫之所通用不过鼎鼒而已言鼐则为天子之礼矣鼎有□则覆鼎之巾也故视鼎者举其□也
　　駉
　　【一章】坰逺于郊野之地也尔雅曰邑外谓之郊郊外谓之牧牧外谓之野野外谓之林林外谓之坰以其逺近分之固有此别然通言之则均谓之郊可也均谓之野可也郊野者又其通名也○驈皇骊黄骊马白跨曰驈黄白曰皇本尔雅纯黒曰骊黄骍曰黄本毛传郭璞曰跨髀间所跨据之处
　　【二章】骓駓骍骐苍白杂毛曰骓黄白杂毛曰駓本尔雅赤黄曰骍苍祺曰骐夲毛传郭璞曰骓今骓马駓今之桃华马孔氏曰周人尚赤而牲用骍是骍为纯赤色上云黄骍曰黄谓黄而防赤此云赤黄曰骍谓赤而防黄祺者黒色之名苍祺谓青而防黒今之騘马也今按此騘马与乌騘不同乌騘乃骊白杂毛之駂也
　　【三章】驒骆駵雒青骊驎曰驒白马黒鬛曰骆夲尔雅赤身黒鬛曰駵黒身白鬛曰雒夲毛传孙炎曰驒色有浅深似鱼鳞也郭璞曰色有浅深斑驳隠今之连钱騘也孔氏曰鬛谓马之騣也駵马赤色若身鬛俱赤则骍马故赤身黒鬛曰駵即今之駵马也雒俗夲多作騣字然尔雅有骊白驳谓赤白杂色驳而不纯非黒身白鬛也其字定当为雒今按雒与骆不同亦非东山皇驳之驳盖其色异也
　　【四章】骃騢驔鱼隂白杂毛曰骃彤白杂毛曰騢二目白曰鱼夲尔雅豪骭曰驔夲毛传郭璞曰隂浅黒色今之泥騘彤赤色今之赭白马鱼似鱼目也孔氏曰骭脚胫膝下之名谓毫毛在骭而白长名为驔也今按鱼目非谓其眼之眊也但多白而似鱼目耳又此诗四章所叙之马凡十六种毛氏谓诸侯六闲马四种有良马有戎马有田马有驽马而说者因以首章为良二章为戎三章为田四章为驽则分别太过矣经中不言马之高下而皆曰牡至于车则曰彭彭曰伾伾曰绎绎曰袪袪亦皆言其有力而能胜车固未见其有四等之分也若其齐力齐色则在临时分乗而已况骆马骐駵诗中每称及之今不列于首章岂可以为非良马乎故此诗之序马但言其马之多而未以高下差也
　　有駜
　　【一章】駽尔雅曰青骊曰駽孙炎曰色青黒之间郭璞曰駽今之鐡騘也
　　泮水
　　【七章】束矢古者一弓百矢以赐诸侯者言之彤弓一则彤矢百也惟荀卿兵论以负矢五十个为一弩则或分百矢为二束也然兵行常一发四矢如孟子所谓发乗矢而后反也盖原其未发时言则通名为束矢耳
　　閟宫
　　【四章】白牡特言之则牛也对骍刚而言则羊也注家于白牡骍刚之白牡皆祖公羊周公用白牡之说而以为白牡则指为牛矣而不知公羊之说亦有所本郊特牲曰诸侯宫县而祭以白牡击玉磬朱干设锡冕而舞大武乗大辂诸侯之僭礼也窃意春秋时诸侯有天子者不敢尽当时王尚骍之礼而用殷人尚白之牲以别之世儒因见诗有白牡骍刚之文遂谓周公之牲亦嫌同于天子而从殷尚公羊得之因附防其说于春秋耳而明堂位鲁祀周公牲用白牡之云则又汉书陋儒相沿之误也据此则始用白牡以祭周公者伯禽也伯禽本明德之君而祭周公以白牡于义何居邪非礼之礼大人必不为也○牺尊以画犠牛于罇腹而名也王肃谓大和中鲁郡得齐大夫子尾送女噐有牺罇以牺牛为尊此不可考信有之则亦末世强家之侈制耳
　　【五章】朱英以饰矛主矛言緑縢以约弓主弓言盖二矛则饰之而各悬一英重弓则縢之而同纳一韔皆置车中此士卒兵车左持弓右持矛而中御者之法故但举矛弓二噐言于公车千乗之下英矛详见郑清人縢见秦小戎各字义○戎狄详见韩奕字义荆舒荆即荆楚详见殷武字义舒近楚之国鲁僖公时犹止名舒其后分为数种始有舒蓼舒庸舒鸠之号谓之群舒今庐州府庐江舒城等县皆其地也近楚而与之表里为患盖自周公时已虑其然矣
　　【六章】泰山在今济南府泰安州北五里盖尝考之鲁在汶南泰山在汶北非周公百里封内后世为鲁兼并得之因以为望及考泰山之南旧有小国曰铸不知何时见灭其国当依泰山故泰山夲非鲁封也○山名在今兖州府泗水县东南五里鲁故封也隂之田在其北○防亦山名在兖州府沂州费县西北七十里在鲁之东故曰东防
　　【七章】鳬山地里攷异以为在兖州东南三十里而一统志则曰在邹县西南七十里绎山地里攷异以为在邹县南二十二里而一统志则曰在邹县东南二十五里如此则皆非鲁封境矣殊不知诗以鳬绎与防对言则皆鲁封内地也必二山之北面旧夲属鲁而地里攷异及一统志所传乃其南面属邹者耳
　　【九章】徂徕山名一曰来山在今泰安州东南四十里郦道元曰今犹有美松赤眉樊崇保此山新甫亦山名按后魏志鲁郡汶阳县有新甫山通典汉汶阳故城在兖州泗水县东南
　　商颂
　　烈祖
　　【一章】清酤即清酒亦用以祼者也详见信南山字义周人尚臭先灌地以求神于隂而后迎牲殷人尚声先合乐以求神于阳而后迎牲殷人非不祼也但不行于合乐之前与周不同耳故孔氏以为殷周先后虽异而作乐行祼相去亦防也
　　长发
　　【一章】幅犹言邉幅也陨读作员义与圆同周也华谷严氏曰自其直方言之曰幅自其周围言之曰员○有娀国名简狄之母家也自汉以前其地不详故淮南子以为在不周之北朱子谓其不应絶逺如此是也夫不周山者昆仑之西北也其说信荒唐矣史记正义则以为在蒲州今按蒲州即古蒲坂在鸣条之西盖縁殷纪桀败于有娀之墟奔鸣条之语而附防之耳伊训谓天诛造攻自鸣条朕载自亳则汤之起兵自北亳先伐韦顾昆吾而西直抵鸣条亦不应逺越河曲渡河而至蒲坂也说者谓鸣条为汤与桀战处则仁人之兵天下无敌宜必不战而自屈矣既曰败于有娀又何必追至鸣条而复战邪况蒲坂至虞夏之都不逺岂应有有娀之国入于畿内近地邪窃意有娀其即商前旧国而在商洛之地者欤以有娀封商如以邰封周也否则有所不通矣
　　【六章】韦豕韦彭姓顾昆吾已姓见郑语通典滑州韦城县古豕韦国郡国志顾城在濮州范县东二十八里夏之顾国括地志濮阳县古昆吾国故城在县西三十里今按滑州今滑县属大名府废韦城在滑县东南五十里濮阳汉县即濮州今属东昌府韦与昆吾皆夏时之伯至是伯业已衰韦与顾相邻比周而助桀为虐者也夏桀都安邑今属平阳府解州鸣条县在县北二十里即伊训所谓造攻自鸣条桀走鸣条盖亡于此
　　殷武
　　【一章】荆楚之荆古荆州也与禹贡雍州荆岐豫州荆河之荆不同雍豫之荆各指一山之名耳荆州之界自荆山南及衡阳故言荆楚则别于山而为国矣禹贡九州已有荆州则其封国盖不特自殷始也孔氏曰周有天下始封熊绎为楚子武丁之世不知其君为何人据此则殷时之楚本别姓而尚未为芊姓之熊也楚自春秋初叶以前常以荆称至周惠王之时鲁僖公元年始改楚号不复称荆矣然在武丁时巳曰荆楚则虽专名为荆而亦以荆为楚矣盖荆楚一木二名因以为国号其名亦得相通必其地夲以剪除荆楚之木而得名欤
　　【二章】氐羌西夷名黄氏曰羌夲姜姓三苖之后居三危今叠宕松诸州皆羌地按叠叠溪也宕顺庆也松松潘也皆四川孔氏以为居秦陇之西而括地志亦云陇右岷洮丛等州西羌也故一统志以寜夏靖虏文县皆为西羌地但陇西者夲犬戎之地其外为西戎春秋以前非羌地也意者战国时氐羌日盛而渐并西戎之地欤○享入贡也王来朝也曹氏以为氐羌之国近者以时聘享逺者亦来终王氐羌自谓此商之典常也日祭月祀时享嵗贡终王此所谓典常也曹氏之说盖夲国语甸服者祭侯服者祀賔服者享要服者贡荒服者王而以享与王为逺近之差今详诗意则似戎狄之在荒服者世一见王孔氏所谓逺夷父死子继及嗣王即位乃来朝也而非来朝之日凡遇嵗贡之时则有贡献故以献先于王盖待戎狄之道礼当如此不必以要荒分二等也而况賔服之享又与要荒不同乎












　　诗说解頥字义卷八
</div>
    <div class="pagination">
<a href="诗说解颐_page41.html">上一页</a><span>...</span><a href="诗说解颐_page37.html">37</a><a href="诗说解颐_page38.html">38</a><a href="诗说解颐_page39.html">39</a><a href="诗说解颐_page40.html">40</a><a href="诗说解颐_page41.html">41</a><span class="current-page">42</span>
    </div>
    <div class="pagination"><a href="index.html">返回目录</a></div>
</body>
</html>
