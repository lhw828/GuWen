<!DOCTYPE html>
<html>
 <head>
  <meta charset="utf-8"/>
  <title>
   毛诗注疏 - 第 22 页/共 29 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   毛诗注疏 - 第 22 页/共 29 页
  </h1>
  <div class="content">
   有菀者柳不尚息焉传兴也菀茂木也笺云尚庻几也有菀然枝叶茂盛之桞行路之人岂有不庶几欲就之止息乎兴者喻王有盛徳则天下皆庶几愿往朝焉忧今不然上帝甚蹈无自昵焉传蹈动昵近也笺云蹈读曰悼上帝乎者愬之也今幽王暴虐不可以朝事甚使我心中悼病是以不从而近之释已所以不朝之意俾予靖之后予极焉传靖治极至也笺云靖谋俾使极诛也假使我朝王王畱我使我谋政事王信谗不察功考绩后反诛放我是言王刑罚不中不可朝事也音义【蹈音悼郑作悼病也昵女栗反又女笔反徐又乃吉反俾必尔反本作卑后皆同极毛如字郑音棘】疏【正义曰毛以为有菀然者枝叶茂盛之桞行路之人见之岂不庻几就之而息止焉诚欲就之而止息以兴有道徳茂羙之王诸侯见之岂不庶几往之而朝事今诸侯不往朝王由王无羙徳故也诸侯既不朝王又相戒曰上帝之王甚变动而其心不刑罚妄作汝诸侯无得自往亲近之若自往亲近之必将得罪又恨王者不任已以事言王之有事若使我治之于后则使我更至焉今有事不使我治之动辄加我以罪我所以不欲朝王也郑以上二句与毛同言我不欲朝者以王暴逆故防之于天言上帝乎今幽王行其暴虐不可朝事甚使人心中悼伤我是以无得从而近之由王为恶故已不欲朝也非直虐如是刑罚不中假我朝王王畱我有政事使我谋之王信谗不察功考绩我虽无罪于后必罪我而诛放焉由此我所以不往朝事之也笺正义曰释言云庶几尚也以心所念尚即是庶几义相反覆也以行人之欲息于茂防似诸侯之愿朝于有徳故以茂喻盛徳而愿往焉反陈古义以刺今故言忧今不然传正义曰蹈者践履之名可以蹈善亦可以蹈恶故为动言王心无数变动也故王肃孙毓述毛皆以上帝为斤王矣昵近释诂文毛于下章瘵焉病也言王者躁动无常行多逆理无得自往近之则为王所病与此互相接也笺正义曰以上言庶几朝之下句言无自昵焉是其蹈爲恶之状故读为悼言使人心中悼病若蹈履则非恶之状故易传也言王无美徳下防其不可朝事于理为切故以上帝为天而诉之也序言王者不可朝事故云释已所以不朝之意传正义曰靖治极至竝释诂文此言王不可朝而云使我治之后我至焉则毛意以为恨王不使已治事故后不至也此恨王不任已事则居以凶危是又恨王使已皆由王之无常有事不任之才任即加罪是不可朝事笺正义曰靖谋俾使皆释詀文极诛释言文以序云刑罚不中卒章云居以凶矜反以类此则极迈皆罪事故言假使我朝王王畱我使谋政事王信才反诛放我也以凶矜之文与此相类故易传也】
　　有菀者柳不尚愒焉传愒息也上帝甚蹈无自瘵焉传瘵病也笺云瘵接也俾予静之后予迈焉笺云迈行也行亦放也春秋传曰子将行之音义【愒欺例反徐丘丽反瘵侧界反郑音际】疏【正义曰毛依释诂文瘵病也郑以上昵类之读为交际之际故言接也笺正义曰迈行释言文以罪而使之行于外故言行亦放也引传曰子将行之者昭元年左传文时郑之大夫游楚有罪子产将放之子大叔者游楚之宗传曰将行子南子产咨于大叔大叔曰吉不能亢身焉能亢宗吉若获戾子将行之何有于诸游是行为放之义故引证之也吉大叔之名子南游楚之子】
　　有鸟高飞亦傅于天彼人之心于何其臻笺云傅臻皆至也彼人斥幽王也鸟之高飞极至于天耳幽王之心于何所至乎言其转侧无常人不知其所届曷予靖之居以凶矜传曷害矜危也笺云王何为使我谋之随而罪我居我以凶危之地谓四裔也音义【傅音附裔延世反】疏【正义曰毛以为鸟飞无定之物人心有定之主今鸟有所至人心反无至故以喻之言有鸟高飞谓其终无所至亦至于天而止也今彼人幽王之心于何其所至乎言其心转侧无常人不知其所止乃鸟之不如由此不可朝事也我若朝王王使我治事旋即罪我故恨王云何由使我治之寻复居处我以凶危之地也使即罪之是刑罚不中不可朝事也郑唯以靖谋为异余同传正义曰传虽曷为害亦训为何故害澣害否皆为何也笺王义曰以诛放类之故知凶危是凶危之地谓四方荒裔逺处即九州之外也文十八年左传曰投诸四裔以御魑魅是四裔之文即羽山东裔崇山南裔三危西裔幽州非裔是也九州之外而言幽州者以州界甚逺六服之外仍有地属之故系而言焉】
　　菀柳三章章六句
　　序都人士周人刺衣服无常也古者长民衣服不贰从容有常以齐其民则民徳归壹伤今不复见古人也笺服谓冠弁衣裳也古者明王时也长民谓凡在民上倡率者也变易无常谓之贰从容谓休燕也休燕犹有常则朝夕明矣壹者専也同也音义【长张文反注同贰音二从七容反复扶又反下注同率色类反朝直遥反】疏【正义曰都人士诗者周人所作刺其时人所着之服无常也以古者在上长率其民所衣之服不变贰虽从容休燕之处其容貎亦有常不但公朝朝夕而已身自行此以齐正其人则下民皆为一徳谓其徳如一与上齐同亦衣服不贰从容有常也伤今不复见古之人故作诗反以刺之周人者谓京师畿内之人此及白华独言周人者盖序者知畿内之人所作其人或微不足录故言周人以便文无义例也不言刺幽王者此凡在人上服皆无常故下民亦不齐一此刺当时之服无常非指刺王身故序不言刺王然风俗不齐亦王者之过即亦刺王也服谓在体之衣徳谓身之所行徳服非一在上衣服有常能使下民一徳正谓服有常也抑抑威仪维徳之隅由徳行有常故服不变既观其服之不贰知其徳之齐一不然则徳在于心不可知其一否也经五章皆陈古者有徳之人衣服不贰不言长民者叙言人徳齐一之由故说长民不贰于经无所当也唯伤今不复见古之人是总叙五章之义民者兼男女故经有士女二事笺正义曰冠弁在首衣裳在身皆是体之所服直云衣服刺无常明其兼之也弁者古冠之大号也冠弁总谓在首者冕弁之类皆在其中也春官司服云凡田冠弁服谓委貎冠为冠弁对其余弁冕而立名非总诸冠与此不同也以伤今而思之故知古者明王时也言长民则与民为长者皆是故谓凡在人上倡率者谓为官倡帅领之人即邑宰乡遂之官言凡语广虽上及天子诸侯皆是也衣服众矣当各以其事服之今云衣服不贰明各于其事不得差贰故云变易无常谓之贰也此从容承衣服不贰之下以对之矣明为私处举动故知谓休燕间暇之处宜自放纵犹尚有常则朝夕举动亦有常明矣此休燕有常直谓进退举动不失常耳即经所云其容不改之类非据衣服故笺直云犹有常不言服明其非服也壹者齐一之义故为専也同也言専为一明服色齐同也】
　　彼都人士裘黄黄其容不改出言有章传彼彼明王也笺云城郭之域曰都古明王时都人之有士行者冬则衣裘黄黄然取温裕而已其动作容貎既有常吐口言语又有法度文章疾今奢淫不自责以过差行归于周万民所望传周忠信也笺云于于也都人之士所行要归于忠信其余万民寡识者咸瞻望而法效之又疾今不然音义【出如字行下孟反下文行归注操行同衣于既反差初卖反又如字望如字协韵音亡】疏【笺正义曰都者聚居之防故知城郭之域也定本城作域正举都邑者以都邑之士近政化冇道先被其徳无道先化其淫此时奢淫巧伪都邑尤甚故举古之都邑以駮今之都邑也士者男子行成之大称叙言则民一徳是所陈者人也人而言士故知都人之有士行者非爵为士也月令孟冬天子始裘故知冬则衣裘也以古之衣裘其上必有裼衣故知取其温裕而已礼记缁衣引此诗彼注云黄衣则裘大蜡之服也诗人见而説焉以为大蜡之裘则是有衣裼矣言取温裕者以注记之时未详此诗之意以裘黄者实大蜡时息民所服服则黄衣故以言焉至此观经为解故不与彼同也若然息民之祭服此裘则是尊贵之服矣庻人而得服之者彼之黄者多黄之衣非贵服也息人腊祭服之者于是草木黄落象其时物之色故服之耳郊特牲云野夫黄冠黄冠草服也注云言祭以息民服象其时物之色季秋草木黄落是顺时而服之非同于常祭其实为轻又不衣裼故庶人所得衣也若然玉藻云犬羊之裘不杨注云质畧亦庶人无文饰则庶人止服犬羊此衣裘者以礼不下庶人其制不可得曲而尽此言裘则庶人得衣裘明矣礼云犬羊举一以言之七月云一之日于貉笺云于貉徃捕貉以自为裘是庶人又以貉裘而礼无明文礼之所记不能尽也七月又云取彼狸为公子裘则非公子不得衣裘言庶人裘者以色不等若白非君不服青乃小而羙者则可以供公子而庶人避其文故言于貉若黄及麤恶者不废庶人亦服之且孔子云貉之厚以居连貉言之貉既庶人所服亦服之明矣以庶人服犬羊不裼故此裘亦不裼取其温裕而已或以书传云古者必有命民得乗饰车骈马衣文锦彼都人士为命民故异于其余庶民知不然者此则思古之服则古之都邑之士则当皆然也下言缁撮不异庶人则裘黄黄是庶人所当服矣此思古人之善以刺今人之恶故笺总之云疾今奢淫不自责以过差也以君子既有其服则常其容以出于言而后为行故经以此为文次也笺以经言万民所望明都人为人所法效也知寡识者以明王之时赏不遗才若深识当为时所用今取法于都人故知寡识者以因前经故言又疾今不然襄十四年左传引此二句服虎曰逸诗也都人士首章有之礼记注亦言毛氏有之三家则亡今韩诗实无此首章时三家列于学官毛诗不得立故服以为逸】
　　彼都人士台笠缁撮传台所以御暑笠所以御雨也缁撮缁布冠也笺云台夫须也都人之士以台皮为笠缁布为冠古明王之时俭且节也彼君子女绸直如发传密直如发也笺云彼君子女者谓都人之家女也其情性密致操行正直如发之本末无隆杀也我不见兮我心不说笺云疾时皆奢淫我不复见今士女之然者心思之而忧也音义【台如字尔雅作薹草名笠音立缁侧基反撮七活反夫音符本亦作扶绸直畱反密也致直置反本亦作致隆俗本作降杀所界反又所侧反説音悦】疏【正义曰言彼明王之时都邑之人有士行者以台草为笠缁布为冠以撮持其髪是俭而且节此都人之行如是则为君子之人矣彼都人君子之家女其情性宻致操行正直如人之头发然其本末无隆杀言其性行终始不变也今既不然士女淫欲我今不复得见古之都人士女徳行如是兮由此我心不欢悦而忧心思古也传正义曰台草名可以为笠则一也而传分之者笠本御暑故良耜曰其笠伊纠因可以御雨故传分之以充二事焉以缁撮为一知台笠不二矣笺正义曰禹贡有岛夷卉服彼卉者是草之总名但岛夷居下湿而常服之此台草之一名亦卉也郊特牲曰大罗氏天子之掌鸟兽者诸侯贡属焉草笠而至尊野服也则草笠野人之服是贱者也前裘则冬所衣此笠则夏所用各举其一而言之以台皮为笠缁布为冠不用羙物故云俭言撮是小撮持其髻而已是且节也郑知取此义者以上言裘即述其容貎言行此下不述言行故举其冠笠以表节俭也案郊特牲云太古冠布齐则缁之冠而敝之可也注云此重古而冠之耳三代改制齐冠不复用布玉藻云始冠缁布冠自诸侯下逹冠而敝之可也则此应始冠而敝之今都人以为常服者士以上冠而敝之庶人则虽得服委貎因而冠之而俭者服缁布故诗人举而羙焉故论语今也纯俭注云纯当为缁则缁亦得为防帛何知非防帛为冠而言缁布者以缁虽古布帛两名但字从才者为帛从甾者为布此言缁故知非帛且若是帛为冠则有制度不得言撮故士冠礼云缁布冠頍项注云缁布冠无笄者着頍围髪际结项中隅为四缀以固冠也项中有亦由固頍为之耳今未冠笄者着卷帻頍象之所生也是缁布冠制小故言撮以此益明非冠若然缁布冠制自当小言明王之时俭且节者解不着冠而着缁布之意故虽礼制之小亦由俭节而着之传正义曰传变绸言密则以绸为宻也绸者绸致之言故为密也笺正义曰文承于上故以彼君子女谓都人之家女也以密在于心故言情性直见于外故言操行谓所操持之行迹也能始终不亏故言本末无隆杀定本隆作降】
　　彼都人士充耳琇实传琇美石也笺云言以美石为瑱瑱塞耳彼君子女谓之尹吉传尹正也笺云吉读为姞尹氏姞氏周室昏姻之旧姓也人见都人之家女咸谓之尹氏姞氏之女言有礼法我不见兮我心苑结笺云苑犹屈也积也音义【琇音秀徐又音诱瑱他见反吉毛如字郑读为姞其吉反又其乙反苑于勿反徐音郁又于阮反】疏【正义曰毛以为言彼明王之时都人之有士行者充耳以琇之美石实其耳是其有节制也彼都人有君子之徳其家之女谓之正直而嘉善矣我今不见古之士女徳服如是我心为之苑然盘屈如绳索之为结矣郑唯尹姞为异余同传正义曰淇奥传曰琇莹美石説文云琇羙石次玉也然琇是美石之名耳而此传俗本云琇实羙石者误也今定本毛无实字説文直云琇石次玉则实非玉名故王肃云以美石为瑱塞实其耳义当然也淇奥说武公之服以琇为充耳此都邑庶人亦用琇者礼天子以纯玉诸侯以下则玉石杂卫风自举石言之其实玉多而石少非全用石也此则庶人无玉用石而已其用之石则与诸侯之同名故俱言琇也尹正释言文王肃云正而吉也易系辞云吉人之辞寡笺正义曰言谓之者是指成事而谓之故易传也尹既是姓则吉亦姓也故读为姞美其人而谓之尹姞者以尹氏吉氏周室昏姻之旧姓也知者节南山云尹氏大师常武经曰王谓尹氏昭二十三年尹氏立王子朝是其世为公卿明与周室为昏姻也韩奕云为韩姞相攸言汾王之甥是姞与周室为昏姻也又宣三年左传云郑石癸曰吾闻姬姞耦其子孙必蕃姞吉人也后稷之元妃也言姬姞耦明为旧姓以此知尹亦有昏姻矣既世贵旧姓昏连于王室家风不替是有礼法矣故见都人之女有礼法者谓之尹姞也孙毓云尹氏姞氏衰世旧姓岂必能贤案篇义畧古之人则所言皆斥明王之时不得以衰世为难矣】
　　彼都人士垂带而厉彼君子女卷髪如虿传厉带之垂者笺云而亦如也而厉如鞶厉也鞶必垂厉以为饰厉字当作裂虿螫虫也尾末揵然似妇人髪末曲上卷然我不见兮言从之迈笺云言亦我也迈行也我今不见士女此饰心思之欲从之行言已忧闷欲自杀求从古人音义【带音蔕厉毛如字郑当作裂音列卷音权注及下同虿勅迈反又勑界反蠚虫也通俗文云长尾为虿短尾为蝎蝎音虚伐反鞶薄寒反螫音释本又作蠚呼莫反揵其言反又音虞汉书音义云举也又渠偃反一音其蹇反上时掌反】疏【正义曰毛以为言彼明王之时都人之有士行者垂其带之饰而有厉然言其服饰有常也彼都人君子之家女乃曲卷其髪末如虿之尾言其容仪有法也今之士女皆奢淫不然我今不见古之士女如是仪饰以是故心中思之我欲从之其当自杀以行而求古人言已忧闷不能自胜也郑唯以垂带如鞶裂爲异余同传正义曰毛以言垂带而厉为絶句之辞则厉是垂带之貎故以厉为带之垂者笺正义曰以言如虿将外物以比髪曲则而厉亦将外物以比带垂故云而亦如也以虿已言如故言亦如也如厉如鞶厉者谓如桓二年左传云鞶厉游缨也彼服防以鞶为大带也郑意则不然内则云男鞶革女鞶注云鞶小囊盛帨巾者男用韦女用缯有饰縁之则是鞶裂与诗云垂带如厉纪子帛名裂繻字虽今异意实同也以郑彼注言之则鞶是囊之名但有饰縁之垂而不名之为裂鞶必垂裂以为饰言带之垂似之也以纪子帛名裂繻故言厉字当作裂也昭四年左传曰其父死于路已为虿尾言虿尾冇毒也故以为螫虫其末尾揵然似妇人髪末曲上卷然也礼敛髪无髢而有曲者以长者尽皆敛之不使有余而短者若鬓傍不可敛则因曲以为饰故不同也定本及集本揵下皆无然字我今不见士女此饰者上言带髪故言士女此饰也以上章有我心此言从之迈故知心思之彼人已死而欲从之行故知忧闷欲自杀求从古人】
　　匪伊垂之带则有余匪伊卷之髪则有旟传旟掦也笺云伊辞也此言士非故垂此带也带于礼自当有余也女非故卷此髪也髪于礼自当有旟也旟枝旟掦起也我不见兮云何旴矣笺云旴病也思之甚云何乎我今已病也音义【旟音余掦也盱喜俱反】疏【正义曰此承上章之文故匪伊之上阙带髪之文见于下句以法所当然是于礼有之也礼大带垂三尺是矣此下二句初直不悦后更苑结故欲自杀而未能所以为病为事之次也】
　　都人士五章章六句
　　序采緑刺怨旷也幽王之时多怨旷者也笺怨旷者君子行役过时之所由也而刺之者讥其不但忧思而已欲从君子于外非礼也音义【思息嗣反下皆同】疏【正义曰谓妇人见夫行役过时不来怨已空旷而无偶也妇人之怨旷非王政而录之于雅者以怨旷者为行役过时是王政之失故录之以刺王也经上二章言其忧思下二章根本不从君子皆是怨旷之事欲从外则非礼故刺之笺正义曰妇人思夫情义之重礼所不责故知讥其不但忧思而已欲从君子于外非礼也礼妇人送迎不出门况从夫行役乎虽忧思之情可闵而欲从之语为非故作者陈其事而是非自见也】
　　终朝采绿不盈一匊传兴也自旦及食时为终朝两手曰匊笺云緑王刍也易得之菜也终朝采之而不满手怨旷之深忧思不専于事予髪曲局薄言归沐传局卷也妇人夫不在则不容饰笺云言我也礼妇人在夫家笄象笄今曲卷其髪忧思之甚也有云君子将归者我则沐以待之音义【匊弓六反注本或一手曰匊刍楚俱反草也局其玉反卷音权下同又眷勉反沈其言反】疏【正义曰毛以为言人有终朝采此緑叶而不能满其一匊此采者由此人志在于他故也以兴此妇人终日为此家务而不能成其一事者此妇人由志念于夫故也故言我之忧思不暇容饰今不洗沐其髪徒曲卷而已是忧思之甚也薄知我君子之将归我则沐髪以待之今之不沐由无君子故也郑唯妇人身自采緑不兴为异余同传正义曰毛以妇人不当在外故以为兴终朝者是终竟于朝故至食时也匊物必用两手故曰两手曰匊笺正义曰緑若难得则不盈是常今言其不盈故为易得而不满是其忧思不専也以田渔之妇则庶人之妻可自亲采故不从毛兴也髪所以曲卷者礼妇人在夫家当笄此象骨之笄今曲卷其髪则去其笄而不用是忧思甚也此训言为我我君子也我则沭以待之此我义势所加非经言也】终朝采蓝下盈一防传衣蔽前谓之襜笺云蓝染草也五日为期六日不詹传詹至也妇人五日一御笺云妇人过于时乃怨旷五日六日者五月之日六月之日也期至五月而归今六月犹不至是以忧思音义【蓝卢谈反沈力甘反襜尺占反郭璞云今之蔽膝詹音占】疏【正义曰毛以上二句与前同下二句言妇人五日一进御于夫言常时以五日为御之期而望之至六日而不至尚以为恨况今日月长逺能无思乎举近以喻逺也郑以上二句为赋也自与前同下二句言妇人本与夫以五月之日为还期今六月之日而不至是为行役过时所以怨旷忧思传正义曰衣蔽前谓之襜释器文也李廵曰衣蔽前衣蔽膝也笺正义曰以蓝可以染青故淮南子云青出于蓝月令仲夏无刈蓝是可以染之草传正义曰内则云妾虽年老未满五十必与五日之御是传之所据也传以彼文不辨尊卑则通及庶人王肃云五日一御大夫以下之制传意或然也其天子诸侯御之日数则传无文焉妇人之思夫必过时乃怨旷毛虽云五日一御不必夫行六日便即怨也当是假御之期日以喻过时耳孔晃曰传因以行役过时刺怨旷也故先序家人之情而以行役者六日不至为过期之喻非止六日毛意当然也郑五日之御则不然故内则注云五日一御诸侯制也诸侯取九女侄娣两两而御则三日次两媵则四日次夫人専夜则五日也是郑以五日为诸侯制非大夫以下御妇人之日限也其天子则天官九嫔掌妇学之法以敎九御注云自九嫔以下九九而御于王凡羣妃御见之法月与后妃其象也卑者宜先尊者宜后女御八十一人当九夕世妇二十七人当三夕九嫔九人当一夕三夫人当一夕后当一夕亦十五日而偏云自望后反之孔子云日者天之明月者地之理隂契制故月上属为天使妇从夫放月纪是郑差后宫之数为天子御日之文也以御女八十一人而言九御知当九夕以数凖之故九嫔以下皆九人当一夕也夫人自然三人当一夕是十五日一徧与望数相当故云然亦者亦望之日数以其相当故因引孔子之言以证之后皆取其盛者故知卑者宜先谓月初也望后则月光盛故知反之是以内则之注亦先侄娣从卑者起由凖此也诸侯夫人则亦望前先卑望后先尊至望而夫人三进望后亦如之以此推之则大夫一妻二妾三日一御士有妾二日一御庶人多无妾其妻毎夜而进之此所以与毛异也笺正义曰笺解妇人所以怨旷之意由过时故也则此过时之言故不为日数也虽言以日为喻五日一御非庶人之礼又其喻悬而不惬故易传云五日六日者五月之日六月之日是期至五月而归今六月犹不至是过时所以为忧思也】
　　之子于狩言韔其弓之子于钓言纶之绳笺云之子是子也谓其君子也于往也纶钓缴也君子往狩与我当从之为之韔弓其往钓与我当从之为之绳缴今怨旷自恨初行时不然音义【狩尺救反韔勑亮反弢也沈治亮反本又作鬯钓音吊纶音伦缴音灼与音余下同为于伪反下同】疏【正义曰妇人既思夫不见悔本不随之共行云我本应与之俱去若是子之夫往狩与我当与之韔其弓谓射讫与之弛弓纳于韔中也是子之夫注钓与我当与之纶之绳谓钓竿之上须绳则已与之作绳今不见而思故悔本不然笺正义曰释言云缗纶也则纶是绳名弋是系绳于矢而射谓之缴射则钓缴者谓系绳于钓竽也经云言纶之绳谓与之作绳此犹今人接綎谓之绳綎也说文云缴生缕也则钓与弋射其绳皆生为之】
　　其钓维何维鲂及鱮维鲂及鱮薄言观者笺云观多也此美其君子之有技艺也钓必得鲂鱮鲂鱮是云其多者耳其众杂鱼乃众多矣音义【鲂音防鱮音叙观古玩反注同韩诗作覩技其绮反】疏【正义曰既恨不从君子狩钓故此又说其钓之技上兼有狩此偏言钓者因上钓文在下接而申之耳此不从之行而知其获多者言本在家之钓非谓役中时也俗本作观覩误也定本集注竝作多】
　　采绿四章章四句
　　序黍苗刺幽王也不能膏润天下卿士不能行召伯之职焉笺陈宣王之徳召伯之功以刺幽王及其羣臣废此恩泽事业也音义【膏古报反下同召上照反注及下同】疏【正义曰作黍苗诗者刺幽王也以幽王不能如阴雨以膏泽润及天下其下卿士又不能行召伯之职以劳来士众臣之废职由君失所任故陈召伯之事以刺之也膏泽者以君之恩恵及下似雨泽之润于物然水之润物又似脂膏故言膏润也此叙君臣互文以相见言卿士不能行召伯之职则王不能膏润天下谓不能如宣王也以经言召伯不言宣王故叙因而互文以见义也此皆反经而叙之首章上二句是宣王之能膏润也下二句以尽卒章皆召伯之职也言卿士不能行则召伯时为卿士矣故国语韦昭注云召公康公之后卿士也左传服防注云召穆公王卿士是也经言召伯亦作上公为二伯以兼卿士耳笺正义曰召伯之为卿士宣王时也故知陈宣王之徳召伯之功以刺幽王及其羣臣废此防泽事业也膏润是防泽召伯之职是事业故竝言焉】
　　芃芃黍苗阴雨膏之传兴也芃芃长大貎笺云兴者喻天下之民如黍苗然宣王能以防泽育养之亦如天之有阴雨之润悠悠南行召伯劳之传悠悠行貎笺云宣王之时使召伯营谢邑以定申伯之国将徒役南行众多悠悠然召伯则能劳来劝说以先之音义【芃蒲东反一音扶雄反长张丈反劳力报反注及下篇注同徒役一本作师旅来音赉説音悦又始说反】疏【正义曰言芃芃长大者是黍苗也此黍苗所以得长大者天以阴雨之泽膏润之故也以兴宣王之时悦乐者是众人也此众人所以得悦乐者由王以恩恵之泽飬育之故也以黍苗之仰膏雨犹众人之仰恩恵是宣王能膏润天下今王不能然故举以刺之又其时之人在国则蒙君之恩泽其行又得臣之劳来故言悠悠众多而南行者是营谢邑之人召伯则又能劳来劝悦以先之言知人之劳苦也今幽王之时人苦而臣不知又刺之笺正义曰以嵩髙言王命召伯定申伯之宅又曰因是谢人与四章肃肃谢功相当故知此南行谓宣王之时使召伯营谢邑以定申伯之国将徒役南行也此言南行是举其始去而劳之故言召伯则能劳来欢悦以先之谓闵其勤劳身先其苦也我行既集盖云归哉谓事讫而劳之】
　　我任我辇我车我牛我行既集盖云归哉传任者辇者车者牛者笺云集犹成也盖犹皆也营谢转餫之役有负任者有挽辇者有将车者有牵傍牛者其所为南行之事既成召伯则皆告之云可归哉刺今王使民行役曾无休止时音义【任音壬注同辇力展反沈连典反餫音运挽音晚傍薄浪反为于伪反】疏【正义曰上言南行为总此言行中之别从召伯之南行其转运谓有我负任者我挽辇者我将车者我牵傍牛者我召伯所为南行之事既成谓营谢毕召伯则皆告之云可归哉言宣王之时功役有期臣司其职今王役无休止臣废其事故刺之传正义曰传言此四者明任辇车牛则各有其人故事别歴言之笺正义曰盖者疑辞亦为发端孝经诸言盖者皆示不敢専决礼记礼器云盖道求而未之得也檀弓云盖有受我而厚之是发端也此诗人指事而述非有可疑事在末句不为发端而其上歴陈四事故为皆也下章美召伯营谢之功任辇车牛是转运所用故营谢邑转运之役也有负任者谓器物人所负持生民云是任是负文别为二故笺以任为抱此二者以相对则任在前负在背此任谓人所提荷随其所在总之皆为任也辇车人挽以行故云挽辇者有将车者此转运载任则是大车以驾牛者也有牵傍牛者秋官罪隷职云凡封国若家牛助为牵傍郑司农云凡封国若家谓建诸侯立大夫家也谓牛助国以牛助转徙也罪隷牵傍之在前曰牵在旁曰傍此营谢即封国也宜使罪隷牵傍其牛也既云将车者牵之有牛而将之而别云牵傍牛者此牛在辕之外不在辕中故别牵傍之地官牛人云凡军旅行役共其兵车之牛与其牵傍以载公任器注云牵傍在辕外挽牛也人御之彼虽非封国要牵傍亦在辕外以知此不与将车同也笺以召伯所劳当是劳人故歴言其事以表其名自别人又以罪隷之文参之知牛为牵傍与车不同也此举其归反以刺时故刺今王使人行役尝无休息之时下章从此可知故畧焉】
　　我徒我御我师我旅我行既集盖云归处传徒行者御车者师者旅者笺云歩行曰徒召伯营谢邑以兵众行其士卒有歩行者有御兵车者五百人为旅五旅为师春秋传曰诸侯之制君行师从卿行旅从音义【卒尊忽反一本作壬众从才用反下同】疏【传正义曰传亦见四者事别而分以言之旅属于师徒行御车还是师旅之人而经别之者以其所司各异故亦歴言以类上章也释训云徒御不惊以徒为辇者也此与上我辇异章故知徒行也笺正义曰此言师旅故云以兵众行其士卒有徒行者有御车者五百人为旅五旅为师夏官序文春秋传曰君行师从卿行旅从定四年左传文彼文无诸侯之制一句郑亦以义言之明天子之卿与诸侯同故有师也彼传君行师从谓嘉好之事服防云谓防同杜预云谓朝防此虽作役非征伐故同嘉好之事也】肃肃谢功召伯营之烈烈征师召伯成之传谢邑也笺云肃肃严正之貎营治也烈烈威武貎征行也美召伯治谢邑则使之严正将师旅行则有威武也
　　原隰既平泉流既清召伯有成王心则宁传土治曰平水治曰清笺云召伯营谢邑相其原隰之宜通其水泉之利此功既成宣王之心则安也又刺今王臣无成功而亦心安音义【治直吏反下同相息亮反】疏【传正义曰此下传亦然五土有十等独言原隰者以其最利于人故特言之】
　　黍苗五章章四句
　　序隰桑刺幽王也小人在位君子在野思见君子尽心以事之疏【正义曰君子在野经上三章上二句是也言小人在位虽经无所当而首章笺反求此义则原上之桑不能然以刺时小人在位无徳于民是亦小人在位之事也思见君子尽心以事之者即上三章下二句及卒章是也】
　　隰桑有阿其叶有难传兴也阿然美貎难然盛貎有以利人也笺云隰中之桑枝条阿阿然长羙其叶又茂盛可以庇廕人兴者喻时贤人君子不用而野处有覆养之徳也正以隰桑兴者反求此义则原上之桑枝叶不能然以刺时小人在位无徳于民既见君子其乐如何笺云思在野之君子而得见其在位喜乐无度音义【难乃多反庇必利反又彼备反廕于鸩反乐音洛注下皆同】疏【正义曰言隰中之桑枝条甚阿然而长美其叶则甚难然而茂盛其下可以庇廕人往息者得其凉也以兴野中君子其身冇美徳可以覆养人事之者蒙其利也既隰中之桑盛如此则原上之桑不能然是不可以庇廕也犹野中君子徳如是则在位小人不能然为不能覆养也由小人在位而无徳故今思见在野君子而尊事之若既得见在野之君子置之于位我则其为喜乐知复如何乎言其乐之甚也传正义曰阿那是枝叶条垂之状故为美貎难为叶之茂沃言叶之柔幽是叶之色言桑叶茂盛而柔软则其色纯黒故三章各言其一也由叶茂而防厚所以庇廕人息者得其凉之利故言难然有以利人言有此防凉以利人以喻君子之亦有徳泽以利人也笺正义曰以有阿之下别言其叶则阿非叶状故枝条长美菀栁云不尚息焉则知举此茂羙亦取庇廕为喻故兴在野君子有覆养之徳也知反求此义者以序言小人在位君子在野为相对今举隰而无原故知有反求之义以比小人无徳于民矣诗中单言隰者多矣若隰有苌楚不必反以对原唯义所在故不同故夏书传曰下湿曰隰桑非能水之木而言隰桑羙者以桑不宜在停水之地宜在隰润之所隰之近畔或无水而宜桑以今验之实然者也】隰桑有阿其叶有沃传沃柔也旣见君子云何不乐音义【沃乌酷反】
　　隰桑有阿其叶有幽传幽黑色也既见君子徳音孔胶传胶固也笺云君子在位民附仰之其敎令之行甚坚固也音义【幽于蚪反胶音交】
　　心乎爱矣遐不谓矣中心藏之何日忘之笺云遐逺谓勤藏善也我心爱此君子君子虽逺在野岂能不勤思之乎宜思之也我心善此君子又诚不能忘也孔子曰爱之能勿劳乎忠焉能勿诲乎音义【藏郑子郎反王才郎反】疏【笺正义曰引论语者彼以中心善之不能无诲此则中心善之故心不能忘其义畧同故引以为验】
　　隰桑四章章四句
　　序白华周人刺幽后也幽王取申女以为后又得襃姒而黜申后故下国化之以妾为妻以孽代宗而王弗能治周人为之作是诗也笺申姜姓之国也襃姒襃人所入之女姒其字也是谓幽后孽支庶也宗适子也王不能治已不正故也音义【华音花取七与反孽鱼列反为于伪反适音的】疏【正义曰白华诗者周人所作以刺幽王之后也幽王之后襃姒也以幽王初取申女以为后后得襃姒而黜退申后襃姒妾也王黜申后而立之由此故下国诸侯化而效之皆以妾为妻以支庶之孽代本适之宗而幽王弗能治而正之使天下败乱皆幽后所致故周人为之而作白华之诗以刺之也申后之黜幽王所为而刺襃姒者言刺襃姒则幽王之恶可知以襃姒媚惑以至使申后见黜故诗人陈申后之被疏逺以主刺后姒也帝王世纪云幽王三年纳襃姒八年立以为后则得在三年而黜申后在八年此诗之作在见黜之后经八章皆言王逺申后是得襃姒而黜申后之事也下国化之即五章鼓钟于宫声闻于外是也此诗主刺王之逺申后但王为此行则为下国所化故经畧文以见意序具述其事以明之笺正义曰欲明申为国名故云姜姓之国襃姒襃人所入之女国语史记冇其事襃国姒姓言姒其字者妇人因姓为字也以申襃皆为王后故辨之云是为幽后以其被刺明襃姒矣孽者蘖也树木斩而复生谓之蘗以适子比根干庶子比支孽故孽支庶也中候曰无易树子注云树子适子玉藻云公子曰臣孽注云孽当为枿文王曰本支百世是适子比树本庶子比支孽也宗适子者以适子当为庶子之所宗故称宗也王以襃姒代申后下国化之正以妾为妻耳并言以孽代宗者既以妾为妻母爱者子伯服则妾之所生代适子故连言之郑语云而嬖是女使至于为后而生伯服又曰王欲杀太子必求之申是幽王亦以伯服代太子故为下国所化也天子执生杀之柄所以不能治下国者以已不正故也昭四年左传椒举云无瑕者可以戮人是已不正不可以治人也】
　　白华菅兮白茅束兮传兴也白华野菅也已沤为菅笺云白华于野已沤名之为菅菅柔忍中用矣而更取白茅收束之茅比于白华为脆兴者喻王取于申申后礼仪偹任妃后之事而更纳襃姒襃姒为孽将至灭国之子之逺俾我独兮笺云之子斤幽王也俾使也王之逺外我不复答耦我意欲使我独也老而无子曰独后襃姒譛申后之子宜咎宜咎奔申音义【菅音奸沤乌候反柔也忍音刃脆七歳反又音毳任音壬一本作任王后逺于反下注逺善同又如字注及下皆同俾必尔反复扶又反谮侧鸩反咎音柩】疏【正义曰毛以为言人刈白华已沤以为菅又取白茅纒束之兮是二者以絜白相束而成用兴妇人有徳已纳以为妻兮又用礼道申束之兮是二者以恩礼相与而成嘉礼者即端成絜白之谓今之子幽王逺外我申后不复答耦我意欲使我独老而无子兮是不以絜白防礼相申束使已菅茅之不如也郑以为言人既刈白华已沤为菅柔韧中用矣何为更取白茅收束之兮以白茅代白华则脆而不堪用也以兴王既聘申女已立为后礼仪充备兮何为更纳襃姒嬖宠之兮以襃姒代申后则妬而将灭国也宠襃姒以黜申后似取白茅而弃韧菅故以为喻余同传正义曰释草云茅菅白华一名野菅郭璞曰茅属也此白华亦是茅菅类也沤之柔韧异其名谓之为菅因谓在野未沤者为野菅也王肃云白茅束白华以兴夫妇之道宜以端成絜白相申束然后成室家也传意或然笺正义曰笺以序言得襃姒而黜申后明以菅茅相比故以韧脆为喻以菅沤之明韧也茅不沤故脆也言取白茅収束之言収束以拟用非以束白华也茅虽比菅为脆其实茅亦不可用七月云昼尔于茅宵尔索绹是茅可以为索兴者以善恶相比为喻耳逺是逺申后故之子斥幽王以逺即连言独故以不复答耦解之也老而无子曰独王制文也其后襃姒谮申后之子宜咎宜咎奔申觧其独之意以申后虽有子王用襃姒之谗使之奔申是王欲杀之而使申后无子探王此意故虽有子亦名为独也】英英白云露彼菅茅传英英白云貎露亦有云言天地之气无防不着无不覆养笺云白云下露养彼可以为菅之茅使与白华之菅相乱易犹天下妖气生襃姒使申后见黜天歩艰难之子不犹传歩行犹可也笺云犹圗也天行此艰难之妖久矣王不圗其变之所由尔昔夏之衰有二龙之妖卜蔵其漦周厉王发而观之化为鼋童女遇之当宣王时而生女惧而弃之后襃人有狱而入之幽王幽王嬖之是谓襃姒音义【英如字韩诗作泱泱同夏戸雅反漦士其反沫也又尸医反尔雅云漦盝也盝音鹿鼋音元嬖补悌反又必计反】疏【正义曰毛以为上既言王不以礼已失菅茅申束之义故因言菅茅之蒙养英英然者是鲜润之白云下露润彼菅之与茅使之得长成是天地之气无防不着无不覆养然天不遗物尚养彼菅茅天何为独行艰难于我申后令之子幽王不可于我而见黜退不得覆养是菅茅之不如也郑以为英英之白云降露润飬彼可以为菅之白茅使与白华之菅相乱易犹苍天下妖气生彼可以为后之襃姒令与申后相换代也天生襃姒以惑周若云之飬茅以乱用则为天下之妖然其妖本自夏世以至于周时是天行此艰难之妖乆矣之子幽王何故不图其变之所由来而宠之以代后将至于灭国乎传正义曰以英英连白云故为白云貎言露亦有云者以雨必有云言露亦雨也以今观之有云则无露无云乃有露言露亦有云者露云气防不映日月不得如雨之云耳非无云也若露浓雾合则清旦为昏亦是露之云也霜露所霑是天地之气故言天地之气无微不着谓养萌芽以成大无不覆养巨细皆润之故菅茅悉蒙养也笺正义曰笺以上章言取茅而弃菅喻宠襃姒而黜申后故此章又申之言天养彼可以为菅之茅使茅与白华相乱易犹天下妖气生襃姒使申后见黜退以此喻为切故易传也传正义曰举足谓之歩故为行也犹可释言文王肃云天行艰难使下国化之以倡为不可故也侯苞云天行艰难于我身不我可也如肃之言与上章不类今以侯为毛説笺正义曰上既以露云养茅喻天生襃姒襃姒从来为逺故言天行艰难以结之言天行艰难之妖久矣责王不圗其变之所由也若然天故行妖以灭周则非人所能拒而令王圗之者以天时人事理亦相符若人能改脩徳行则可妖变为祥太戊桑谷即其事也且王兴灭实有天期要忠臣烈士不可委之上天黙然不諌龙逢比千皆伏死以争故诗人讽咏亦劝王之谋也昔夏之衰以下之事皆出外传郑语曰宣王之时童謡曰檿箕服实亡周国于是宣王闻之有夫妇鬻是器王使执而戮之府之小妾生女而非王子也惧而弃之此人也收以奔襃襃人有狱而以为入天之命此久矣其人可为乎训语有之曰夏之衰也襃人之神化为二龙以同于王庭而言曰余襃之二君也夏后卜杀之与去之与止之莫吉卜请其漦而藏之吉乃布币焉而防告之龙亡而漦在椟而蔵之及殷周莫之发也厉王之末发而观之漦流于庭不可除王使妇人不帏而噪之化为鼋以入于王府府之童妾未既齓而遭之既笄而孕当宣王而生不夫而育故惧而弃之为服者方戮在路夫妇哀其夜号也而取之以逸逃于襃襃人有狱而以为入于王而嬖是女使至于爲后而生伯服此其文也彼韦昭注曰襃人襃君共处曰同二君二先君也漦龙所吐沫龙之精气也厉王之末流彘之歳也裳正幅曰帏噪讙呼也鼋或为蚖蚖蜥蜴也毁齿曰齓未既齓毁未毕也女七歳而毁齿孕妊身也女十五而笄也由此言之昭以鼋非陆地之物故云或为蚖蜥蜴也以其言末故为流彘之歳若流彘之后则越去王都不得复观之矣帝王世纪以为幽王三年嬖襃姒襃姒年十四若然则宣王立四十六年崩是先幽王之立十二年而生其生在宣王三十六年也厉王流彘之歳为共和十四年而后宣王立自宣王三十六年上距流彘之歳为五十年流彘时童妾七歳则生女时母年五十六凡在母腹五十年其母共和九年而笄年十五而孕自孕后尚四十二年而生作为妖异故不与人道同】滮池北流浸彼稻田传滮流貎笺云池水之泽浸润稻田使之生殖喻王无防意于申后滮池之不如也丰镐之间水北流啸歌伤懐念彼硕人笺云硕大也妖大之人谓襃姒也申后见黜襃姒之所为故忧伤而念之音义【滮符彪皮流二反浸子鸩反字亦作寝殖市力反镐戸老反啸音歗本亦作歗妖古卯反本又作姣音于骄反】疏【笺正义曰以浸者蒙润之言稻又能水之物此刺申后见黜而以此喻之故知池水之泽浸润稻田使之生殖喻王无防于申后滮池之水不如也言其北流是目所覩见此诗周人所作则此池是周地之水故云丰镐之间水北流文王有声笺云丰在丰水西镐在丰水东然则丰镐之间唯丰水耳而谓之池者家语云今池水之大谁知非泉焉召旻曰池之竭矣不云自频则池者下田畜水之处且言浸者不得在丰水之中则此池在丰水之左右其池污下引丰以溉灌故言浸彼稻田也池水当得停而亦言北流者以池上引丰水亦北流浸灌既讫又决而入丰亦为北流郑直云水北流不指言丰明池水亦北流也妖大之人谓襃姒也申后见黜襃姒之所为者以此啸伤而念之是念其不当然也又言彼以外之故知谓襃姒襃姒而言大人故言为妖大之人王肃云硕人谓申后也孙毓云申后废黜失所故啸歌伤懐念之而劳心毛既不为之传意当与郑同】
　　樵彼桑薪卬烘于煁传卬我烘燎也煁烓灶也桑薪宜以飬人者也笺云人之樵取彼桑薪宜以炊饔饎之爨以飬食人桑薪薪之善者也我反以燎于烓灶用炤事物而已喻王始以礼取申后礼仪备今反黜之使为卑贱之事亦犹是维彼硕人实劳我心音义【樵徂焦反卬五纲反烘火东反徐又音洪说文巨凶甘凶二反孙炎音恭煁市林反燎音了又力吊力召二反烓音恚又丘弭反郭云三隅灶也説文云行灶也吕沈同音口颎反何康莹反顾野王口井乌二反炊昌垂反注同饔于恭反饎尺志反爨七乱反食音嗣炤音照卑如字下文卑兮并注同】疏【正义曰有人樵取于彼桑木之薪不以炊爨云我用之燎于煁灶炤物而已桑薪薪之善者宜以炊爨而飬人今不以炊爨反燎于煁灶失其所也以兴幽王聘纳彼申国之女不以为后反黜之使为卑贱之事而已申后之有徳宜居王后之位而毋养天下今不以当尊反黜为卑贱非其宜矣申后之见黜襃姒之由故恶襃姒言彼妖大之人襃姒由此而废申后实劳病我之心传正义曰烘燎释言文舎人曰烘以火燎也释言又云煁烓也舎人曰煁烓灶也郭璞曰今之三隅灶也然则烓者无釡之灶其上燃火谓之烘本为此灶上亦燃火照物若今之火炉也以桑薪为善比之申后言宜以养人犹申后宜以毋养天下也笺正义曰少仪云抱樵注云未燃曰樵则樵者薪之一名但诸事皆反其名以名其事此樵彼桑薪犹薪是获薪也此以燎煁为不宜明其宜炊爨也故知宜炊饔饎之爨饔以煑肉饎以炊饭双言之也煑肉亦言炊者以炊燃火之名故可以通焉以为美食故可以养人申毛义也以桑薪之善故喻申后之礼仪也申后为后得以飬人为喻者以后正位于内则化行于外天下蒙泽而得其利是母而飬之故为喻也】
　　鼓钟于宫声闻于外传有诸宫中必形见于外笺云王失礼于内而下国闻知而化之王弗能治如鸣鼓钟于宫中而欲外人不闻亦不可止念子懆懆视我迈迈传迈迈不説也笺云此言申后之忠于王也念之噪噪然欲谏正之王反不说于其所言音义【闻音问见贤遍反懆七感反说文七倒反云愁不申也亦作惨惨迈如字韩诗及说文竝作防防孚吠反又孚葛反又匹代反韩诗云意不说好也许云狠怒也说音悦下同】疏【正义曰言有人鼓击其钟于宫内其声必闻于外击钟而欲外之不闻不可得也以兴王既废黜其后于宫内其化必流于天下废后而使天下之不效王亦不可得也言王之失徳将化流天下何以废申后乎又言申后之忠于王申后念子幽王之恶惨惨然欲谏正之是其可愍何为王反视我申后迈迈然不说其所言乎笺正义曰迈迈是不悦之状为王所不悦者惟申后耳故以我为申后反以相对故以子为幽王惨惨非悦顺之辞故知欲諌正王恶是其忠也因练而迈迈是不悦其所言也】
　　有鹙在梁有鹤在林传鹙秃鹙也笺云鹙也鹤也皆以鱼为美食者也鹙之性贪恶而今在梁鹤絜白而反在林兴王飬襃姒而馁申后近恶而逺善维彼硕人实劳我心音义【鹙音秋鸟名鹤呼各反秃吐木反絜音结馁奴罪反近附近之近】疏【正义曰冇秃鹙之鸟在于鱼梁之上有鸣鹤之鸟在于林木之中然鹙也鹤也皆以鱼为美食鹙之性贪恶而今在梁以食鱼鹤之鸟絜白而反在林中以饥困以其有襃姒之身在于宠位有申后之身反在卑防然襃也申也皆以后为尊贵襃姒性邪佞今在位而得宠申后备礼仪反卑贱而饥馁言王近恶而逺善非其宜也以此维彼妖大之人实劳乱我之心曲矣笺正义曰此举二鸟明喻二人易称呜鹤在阴是善鸟也故喻申后鹙实恶鸟以兴襃姒今鹙言梁鹤言林是举鹙在梁得鱼对鹤在林无鱼故知皆以鱼为美食为喻也既以食为喻故知喻所养言王飬襃姒而馁申后是近恶而逺善近者养之逺则馁之故又以近逺言之犹梁林非一处者也】鸳鸯在梁戢其左翼笺云戢敛也敛左翼者谓右掩左也鸟之防雄不可别者以翼右掩左雄左掩右雌阴阳相下之义也夫妇之道亦以礼义相下以成家道之子无良二三其徳笺云良善也王无答耦已之善意而变移其心志令我怨旷音义【别彼列反下遐嫁反下同令力成反】疏【正义曰以王非义黜后故以义责之言冇鸳鸯之雄鸟在于鱼梁尚敛其左翼是左翼敛在右翼之下为雄下雌之义故防情相好以成匹耦以兴夫妻聚居男当有屈下于女为阳下阴之义故能礼义相与以成家道今幽王何为不卑下申后以成夫妇乎之子幽王反无答耦我申后之善意秉心不一而二三其行以为于徳变易其心志令我申后怨旷失鸳鸯敛翼相下之义也笺正义曰言敛其左翼是左翼在下故知谓右掩左也鸟之雌雄不可别者以翼知之右掩左雄左掩右雌皆释鸟文也以隂阳相下故似夫妇之道亦以礼义相下以成家道也此经戢其左翼据雄者而言喻幽王当下申后耳故其言不及雌但郑因右掩左而欲辩其雌雄故并引尔雅而解之见夫妇皆当相下也男有下女之礼者即就而亲迎之类是也周易艮下兑上咸为夫妇之卦其彖曰止而说男下女也】
　　有扁斯石履之卑兮传扁扁乘石貎王乘车履石笺云王后出入之礼与王同其行登车亦履石申后始时亦然今也黜而卑贱之子之逺俾我疷兮传疷病也笺云王之逺外我欲使我困病音义【扁邉显反又必浅反疷徐都礼反又祁支反】疏【正义曰作者以王黜申后故覩其昔日所乘之石而伤之言有扁扁然升之以乗车者此石也申后尝履之今忽然见黜而卑不复得履之是其所以可伤也之子幽王之逺外我申后欲使我申后困病兮故伤之传正义曰有扁斯石文连履之故知扁乘石貎乘车之时覆此石而上故谓此石为乘石上车履石之貎扁扁然也又言王乗车履石者言乘车之得履石唯王为然今申后履之是其贵时与王同故系王言之夏官隷仆云王行则洗乗石郑司农云乗石所登上车之石也即此诗有扁斯石履之卑兮谓上车所登石是也】
　　白华八章章四句
　　序緜蛮微臣刺乱也大臣不用仁心遗忘微贱不肯饮食敎载之故作是诗也笺微臣谓士也古者卿大夫出行士为末介士之禄薄或困之于资财则当赒赡之幽王之时国乱礼废恩薄大不念小尊不恤贱故本其乱而刺之音义【緜面延反蛮如字饮于鸩反食音嗣篇内皆同注如字介音界赒音周赡市艳反】疏【正义曰緜蛮诗者周之防贱之臣所作以刺当时之乱也以时大臣卿大夫等皆不用仁爱之心而多遗弃忽忘微贱之臣至于共行不肯饮食敎载之谓在道困乏渴则不与之饮饥则不与之食不敎之以事不载之以车大不念小尊不恤贱是国政昏乱所致故作是緜蛮之诗以刺之也言刺乱者不为已困而私以责人是王法为失故言乱也大臣不用仁心遗忘微贱叙其为乱之意于经为縂指而言之经三章上四句是也不肯饮食敎载之为三章下四句是也由其不然故经所以反而责之不言诲之者以教诲相对则为二散则相兼故略之以便文笺正义曰以防臣臣之微贱者惟士为然府史则官长辟除不在臣例大夫则爵尊禄重是为大臣故知防臣谓士乱世之作诗亦应多矣此篇独言防臣者以为此大臣遗忘防贱而刺之义取于微故言之也又觧所以怨大臣遗忘之者以古者卿大夫出行士为末介以士之禄薄或困乏资财则当赒赡之以不赒饩为遗忘也知士为末介者以为賔而作介犹为主而作摈以聘礼及聘义皆言士为绍摈继于卿大夫之末为末摈故知出行坐末介也王制説班禄之法下士食九人中士十八人上士三十六人公私杂费有不足故云士之禄薄或困乏于资财也言或容有不困者也大臣不用仁心非王身之过列于王雅而言刺乱故解其所由自幽王之时国乱礼废以下是也】
　　緜蛮黄鸟止于丘阿传兴也緜蛮小鸟貎丘阿曲阿也鸟止于阿人止于仁笺云止谓飞行所止托也兴者小鸟知止于丘之曲阿静安之处而托息焉喻小臣择卿大夫有仁厚之徳者而依属焉道之云逺我劳如何饮之食之敎之诲之命彼后车谓之载之笺云在国依属于卿大夫之仁者至于为末介从而行道路逺矣我罢劳则卿大夫之恩宜如何乎渴则予之饮饥则予之食事未至则豫敎之临事则诲之车败则命后车载之后车倅车也音义【处昌虑反罢音皮下同倅七对反副车】疏【正义曰言緜蛮然而小者是黄鸟也此黄鸟飞行则止于丘阜之曲阿安静之处者而自托息焉以兴防贱者小臣也我小臣之动止亦当择大臣有仁厚爱养之徳者而自依属焉既择大臣之仁者依属焉至于大臣聘使则为末介从之而行其道路之上亦云逺矣我罢劳矣则卿大夫之防宜如何乎渴则当饮之饥则当食之事未至则敎之临事则诲之车败则命彼在后之倅车谓之使载之大臣之于小臣其义当然今大臣何爲遗忘已而不肯饮食敎载之传正义曰緜蛮文连黄鸟黄鸟小鸟故知緜蛮小貎释丘云非人谓之丘李廵曰谓非人力所为自然生为丘也释地云大陵曰阿则丘之与阿为二物矣而以丘阿为曲阿者以下丘侧丘隅类之则丘阿非二物也卷阿云有卷者阿知丘阿是丘之曲中也此为大臣无仁心而作故知鸟止于阿似人止于仁笺正义曰鸟必飞而后止故知止谓飞行所止托也以鸟是有畏之物故知取安静之处而托息焉大学注云鸟知择岑蔚安间而止处之与此同也此黄鸟刺大臣不用仁心故知喻小臣当择卿大夫有仁厚之徳者而依属焉小臣而得择大臣依之者以臣虽君之所置而贵贱不等小臣当依属大臣论语云事其大夫之贤者友其士之仁者是得以已情择而依之也然则此防臣自择不得人而责之者以已本亲之冀其恤已但当时国乱礼废臣皆不仁已虽择之犹不免困所以刺上也道路逺矣者此微臣随大臣而行言道之云逺是必聘使诸国故为介从也聘问之介当是君所命遣而得自以已意在国依属出则从行者或使主所自引或君知其依属而遣之也言饮之食之敎之诲之载之四者语便之常故随文为次敎诲虽于人无费而无仁心亦不肯也故论语曰爱之能勿劳乎忠焉能勿诲乎是不爱则不诲也敎诲一也别言之事有至与未至故笺因其文之先后而分以充之云事未至则豫敎之临事则诲之从行逺道不应初即无车故言车败则载之以士无倅车故也后车倅车者明后为副也夏官戎仆掌倅车之政道仆掌贰车之政田仆掌佐车之政是朝祀之副曰贰兵戎之副曰倅田猎之副曰佐此是聘问之事宜与朝祀同名当言贰车言倅者周礼以相对而异名其实贰倅皆副也散则义通故以倅言之】
　　緜蛮黄鸟止于丘隅笺云丘隅丘角也岂敢惮行畏不能趋笺云惮难也我罢劳车又败岂敢难徒行乎畏不能及时疾至也饮之食之教之诲之命彼后车谓之载之音义【惮徒旦反下同难乃旦反下同】
　　緜蛮黄鸟止于丘侧笺云丘侧丘旁也岂敢惮行畏不能极笺云极至也饮之食之敎之诲之命彼后车谓之载之音义【极如字】
　　緜蛮三章章八句
　　序瓠叶大夫刺幽王也上弃礼而不能行虽有牲牢饩不肯用也故思古之人不以微薄废礼焉笺牛羊豕为牲系养者曰牢熟曰腥曰饩生曰牵不肯用者自养厚而薄于宾客音义【瓠戸故反牢老刀反于恭反字又作饔饩许气反腥音星】疏【正义曰瓠叶诗者周大夫所作以刺幽王也以在上位者弃其养賔之礼而不能行虽有牲牢饩之物而不肯用之以行礼故作诗者思古之人不以菹羞防薄而废其礼焉言古之人贱者尚不以防薄废礼则当时贵者行之可知由上行其礼以化下反駮今上弃其礼而不行也今在上者尚弃礼不行卑贱者废之明矣举轻以见重是作者之深意也经四章皆上二句言菹羞之薄下二句言行礼之事是古之人不以微薄废礼也笺正义曰孝经云三牲之养则牲兼三畜故牛羊豕曰牲也公刘曰执豕于牢地官充人掌系祭祀之牲牷祀五帝则系于牢刍之三月牢者牲所居之处故系飬者为牢也天官内外饔皆掌割亨之事亨人掌内外饔之爨亨煑肉之名故熟曰饔既为熟则饩非熟矣僖三十三年左传曰饩牵竭矣饩与牵相对是牲可牵行则饩是已杀杀又非熟故知腥曰饩谓生肉未煑者也既有饔饩遂因解牵使肉之别名皆尽于此此与牵饔相对故饩为腥其实饩亦生哀二十四年左传云晋师乃还饩臧石牛是以生牛赐之也论语及聘礼注云牲生曰饩而不与牵饔相对故为生也凡言礼者皆与人行事经陈献酢与宾客为礼故知不肯用者自养厚而薄于宾客】
　　幡幡瓠叶采之亨之君子有酒酌言尝之传幡幡瓠叶貎庶人之菜也笺云亨熟也熟瓠叶者以为饮酒之葅也此君子谓庶人之有贤行者也其农功毕乃为酒浆以合朋友习礼讲道艺也酒既成先与父兄室人亨瓠叶而饮之所以急和亲亲也饮酒而曰尝者以其为之主于宾客宾客则加之以羞易兑象曰君子以朋友讲习音义【幡孚烦反亨普庚反注同葅荘鱼反行下孟反兑徒外反易卦名也训悦】疏【正义曰幡幡然者是瓠之叶也我君子令人采取之既得而又亨煑之酿以为饮酒之葅也庶人农功毕君子贤者有酒令人酌此酒我当与父兄室人尝而饮之所以相亲爱也言古者不以防薄而废礼尚亨瓠叶而用之今乃有牲牢饩而不肯用故以刺之也传正义曰士礼有特牲豚豕此止言瓠叶与兔首明非有位之人故言庶人之菜七月云八月断壶即言食我农夫彼虽瓠体与此为类明亦农夫之菜故笺申之云庻人有贤行者笺正义曰序云不以微薄废礼下连君子有酒故知亨熟瓠叶者以为饮酒之葅知为葅者以礼饮酒有葅醢故也此羙君子行礼而亨庶人之叶故知君子是庶人有贤行者也庶人而能为酒以行礼者以其农功毕则闲而无事于此之时乃为酒浆以合会朋友习行礼事讲其道艺故也以民在田亩必无容暇故知农功毕而为之以三时务农将阙于礼故为酒防朋友以讲习之此酒为朋交而酿先言尝之则未与朋友賔客饮也故知酒既成先与父兄室人亨瓠叶而饮之酒为朋友所作而与父兄先饮是所以急和亲亲亦是为行礼也又解饮酒而曰尝者以其为之主于賔客故也以此尝之言故知为酒将以防朋友也作酒本为行礼和亲亦是礼事欲见敬重賔客故言尝以美之以此在献前又无殽羞明与下章事别故知与父兄室人室人者即家内之小大皆是也賔客则加之以羞者明重得兼轻此父兄直有葅宾客亦有葅又有免为之羞乡饮酒及燕礼是为大礼虽有牲殽尚有葅醢明賔虽有羞亦有葅故云加之也引易兑象曰君子以朋友讲习者以此与宾客即朋友也所会朋友必为讲习以易有此言以着义故知此合朋友为习礼讲艺故引以证之讲习必非农时故知农功毕意亦出于此文也】
　　有兔斯首炮之燔之君子有酒酌言献之传毛曰炮加火曰燔献奏也笺云斯白也今俗语斯白之字作鲜齐鲁之间声近斯有兔白首者兔之小者也炮之燔之者将以为饮酒之羞也饮酒之礼既奏酒于宾乃荐羞毎酌言言者礼不下庶人庶人依士礼立宾主为酌名音义【兔他故反下同斯毛如字此也郑作鲜音仙白首也炮本作炰白交反燔音烦近附近之近下遐嫁反】疏【正义曰毛以为古人行礼有兔之斯首谓唯有一兔虽防耳尚并毛而炮之加火而燔之以为饮酒之羞君子之贤者有酒令酌之我当以此酒奏献之于宾以行礼也古之人不以微薄废礼今乃有牲牢而不用故刺之郑唯斯首谓白头为异余同传正义曰地官封人云毛炮之豚注云爓去其毛而炮之唯肉炮内则炮取豚若将编以苴之故去毛炮之此述庶人之礼传直言毛曰炮当是合毛而炮之未必能如八珍之食去毛炮之也毛无改字之理斯字当训为此王肃孙毓述毛云唯有一兔头耳然案经有炮之燔之臣有炙之则非唯一兔首而已既能有兔不应空用其头若头既待宾其肉安在以事量理不近人情盖诗人之作以首表兔唯有一兔即是不以微薄废礼也为肉至薄明是并毛炮之不可爓矣笺言鲜者毛炮之亦当然也如置于火上是燔烧之故言加火曰燔以献酒者必奏进于賔故言献奏也笺正义曰郑以斯首以见兔小与毛为异斯为兔首之色故言斯白也又觧斯得为白之意今俗斯白之字当作鲜以鲜明是絜白之义故也鲜而变为斯者齐鲁之间其语鲜斯声相近故变而作斯耳宣二年左传曰于思于思服防云白头貎字虽异盖亦以思声近鲜故为白头也畜兽小则毛悦长则色重故言有兔白首兔之小者明其防薄也炮之燔之者将以为饮酒之羞羞进也谓既饮酒而进此兔肉于宾也饮酒之礼既奏酒于宾乃荐羞者因此酒羞并有言先后之宜且辨经虽先为羞进则在后也今礼乡饮酒燕礼大射皆先进酒乃荐脯醢乃羞庶羞故知然也经言不以防薄废礼故先述菹羞酒无厚薄之异故后言之四章皆云酌言言我也其意云酌酒我当用之若是礼合当然不应毎事言我今毎言我则是行用他法故觧之言毎酌言言者以礼既不下及庶人而为之制庶人依凖士礼立賔主为酌名以行之故毎酌道我与宾相亢为礼以行献酢酬之名也不于上章解之者以前直言尝之无献酢之名此有献之故就而言焉然则尝之亦云酌言者以酒为賔作尝亦行礼故亦云酌言也礼不下庶人不制篇卷耳其庶人执鹜庶人见国君走亦往往见于礼焉】
　　有兔斯首燔之炙之君子有酒酌言酢之传炕火曰炙酢报也笺云报者宾既卒爵洗而酌主人也凡治兔之宜鲜者毛炮之柔者炙之干者燔之音义【炙音只酢才洛反炕苦浪反何沈又苦郎反】疏【传正义曰炕举也谓以物贯之而举于火上以炙之笺正义曰申传酢报之义故言报者宾既卒爵洗而酌与主人是得主人之献酌而报之也于一兔之上而经有三种故辨之言凡治兔之所宜若鲜明而新杀者合毛炮之若割截而柔者则脔贯而炙之若今炙肉也干者谓脯腊则加之火上燔之若今烧干脯也柔谓杀已多日而未干也】
　　有兔斯首燔之炮之君子有酒酌言醻之传醻道饮也笺云主人既卒酢爵又酌自饮卒爵复酌进賔犹今俗之劝酒音义【醻市周反道徒报反本亦作导同复扶又反俗之一本作俗人】疏【传正义曰以醻者欲以醻宾而先自饮以导之此举醻之初其賔饮讫进酒于宾乃谓之醻也笺正义曰传以醻为导饮嫌其谓主人自饮为醻故辨之主人既卒酢爵又酌自饮卒爵复酌以进賔如此乃谓之醻犹今俗人劝酒者俗人亦先自饮而后劝人故云醻之笺皆准乡饮酒燕礼而为说也】
　　瓠叶四章章四句
　　序渐渐之石下国刺幽王也戎狄叛之荆舒不至乃命将率东征役久病在外故作是诗也笺荆谓楚也舒舒鸠舒鄝舒庸之属役谓士卒也音义【渐士衔反沈时衔反亦作嶃嶃下同狄徒歴反本或作翟叛音畔将子亮反率所类反注及后篇放此役乆病于外一本作役人乆病人衍字鄝音了本又作蓼卒尊忽反下篇同】疏【正义曰渐渐之石诗者下国所作以刺幽王也以幽王无道西戌北狄共违叛之荆楚之羣舒又不来至乃命将率东行征伐之其役人士卒已乆而疲病劳苦于外故作是渐渐之石诗以刺之下国诸侯之言对天子为上故称下国也言下国者此诗下国之人所作未必即诸侯之身作之幽王之役人自病而下国作诗刺之者王师出征亦使诸侯从已诸侯之人亦病故刺之也定本集本役下无人字其笺注亦无人字俗本有者误也毛以戎狄叛之经三章上四句是也荆舒不至下二句是也乃命将率东征役人久病于外副上戎狄叛之荆舒不至之言为六句之縂三方皆有征伐而乆病独言东征者以经有东征之文因言以广之其实戌狄亦伐之也郑以戎狄叛之经上二章上二句是也荆舒不至上二章次二句及卒章上四句是也乃命将率东征役人乆病于外三章皆下二句是也以诗言命将东征无伐戎狄之事则不伐戎狄也言不至与叛之则明由叛而不至其义一也下篇言四夷交侵师旅并起用兵不息则戎狄亦当伐之但自此篇不言之耳笺正义曰以楚居荆州故或以州言之春秋经贾氏训诂云秦始皇父讳楚而改为荆州亦以其居荆州故因讳而改之亦冇本自作荆者非为讳也春秋公羊谷梁皆言州不若国贱楚故以荆言之彼自春秋之例其外书传或州或国自楚时便非褒贬也殷武曰维汝荆楚已并言之是楚之称荆亦已久矣鲁颂亦曰荆舒是惩是随时之名不定也以传有舒鸠舒鄝舒庸又有舒龙谓之羣舒此直言舒不指一国笺又引舒国不尽故言之属既言将率别云役人故知谓士卒也】
　　渐渐之石维其高矣山川悠逺维其劳矣传渐渐山石高峻笺云山石渐渐然髙峻不可登而上喻戎狄众疆而无礼义不可得而伐也山川者荆舒之国所处也其道里长逺邦域又劳劳广阔言不可卒服武人东征不皇朝矣笺云武人谓将率也皇王也将率受王命东行而征伐役人罢病必不能正荆舒使之朝于王音义【劳如字上时掌反卒寸忽反朝直遥反注同罢音皮】疏【正义曰毛以为此时戎狄已叛将率征之与其士卒伐而不息言戎狄之地冇渐渐然险峻之山石维其髙大矣又山之与川其间悠悠然路复长逺我等登此髙山渉此逺路维其劳苦矣不但伐戎狄而已又其武人将帅以役人东征征伐荆舒之国疲于军役而病不暇脩礼而相朝矣郑以渐渐为渐渐然险峻之山石维其髙大不可登而上矣以兴戎狄众疆不可得而伐矣其荆舒所在之国山川其道路悠悠然而长逺维其邦域广濶又劳劳然矣虽徃征之难可卒服武人将率虽受命东征役人罢病必不能正之使朝于王矣传正义曰以渐渐文连之石为山石之状又言维其髙矣故知为髙峻貎此传无异郑之文正以渐渐乃是上句而于此释之明以四句为一事郑以劳为辽辽言广濶之意毛无改字之理必不与郑同劳矣当为劳苦故王肃云言逺征戎狄戌役不息乃更渐渐之高石长逺之山川维其劳苦也孙毓云篇义言役人乆病于外故经曰山川悠逺维其劳病矣此皆以上四句并为征戎狄而言俱是述毛为说传意或当然也下篇笤之华序曰西戎东夷交侵中国师旅并起何草不黄序曰四夷交侵用兵不息此序言戎狄叛之明其亦伐戎狄传又縂而注之则王孙之言非无理矣故据为毛说若然卒章上四句毛则分之者以豕之与月天地不同故分之则此山川事类故并之笺正义曰以渐渐高不可上故喻戎狄疆不可伐也知非戎狄之国髙山者以序唯言戎狄叛之不言征伐戎狄则不得歴其国之高山又荆舒之地山川悠逺而尚伐之不得言戎狄山高不可伐故以喻其众疆也维其髙矣还是渐渐之石高也则知唯其劳矣是山川悠逺之劳劳也故曰山川者荆舒之国所处其道里长逺邦域又劳劳广濶说此者言其不可卒服故下句言不能正之也广阔辽辽之字当从辽逺之辽而作劳字者以古之字少多相假借诗又口之咏歌不専以竹帛相授音既相近故遂用之此字义自得通故不言当作辽也毛并注四句则是以为一事笺分为二者以下云武人东征不皇朝矣必上有难征之事乃可言不能正之不得不言荆舒故知山川悠逺是荆舒之地为下事发端也不并以四句为下事之端者以序云戎狄叛之经亦当有其事不得全无所陈故以上二句充之也卒章不分之者以序云命将率东征则荆舒之恶为甚是诗所主言而下章文势接连上言渉波下言滂沱俱是水事明其共为一喻故皆以为荆舒焉武人谓将率者以序云命将率东征故知武人谓将率也皇王释言文朝者诸侯见王之辞序云役乆病于外明其所将之人罢病不能正之使朝故言将率受王命东行而征伐役人罢病必不能正荆舒使朝于王王肃云武人王之武臣征役者言皆劳病东行征伐东国以困病不暇脩礼而相朝此自王肃之说毛意无以见其为然正以诗中诸言不皇多为不暇故存其说代毛耳凡诸侯邦交有相朝之法此将率当是王之公卿不得有相朝之礼且受命出征务服前敌无暇相朝自其常事不当以此为怨而列于咏歌王氏之义不为长矣】
　　渐渐之石维其卒矣山川悠逺曷其没矣传卒竟没尽也笺云卒者崔嵬也谓山巅之末也曷何也广阔之处何时其可尽服武人东征不皇出矣笺云不能正之令出使聘问于王音义【卒毛子恤反郑在律反崔罪回反嵬五回反本作峞处昌虑反下同使所吏反】疏【正义曰毛以为时逺征戎狄戎役罢劳言戎狄之地有渐渐然险峻之山石我等登之维其终竟言常徧歴此石也又山之与川其间悠悠然路复长逺我所登歴何时其可尽徧矣由行不可徧故久病劳苦也不但伐戎狄而已乂其武人将率以役人东征疲于军役而卒苦不暇出而相与为礼矣郑以为渐渐然险峻之山石维其崔嵬然不可登而上矣以兴戎狄众疆不可得而伐矣其荆舒所在之国山川其道里悠悠然而长逺虽往伐之其处广濶何时其可尽服之矣由此故武人东征之不能正之使出聘问于王矣传正义曰释詀云卒终也终亦竟之义故云卒竟也释詀文云冺尽也李廵云泯没之尽泯没义同故没为尽也此经卒没之义略同而维其曷其文异者维其言已行当竟之曷其忧行不可尽势相接也笺正义曰笺以上高矣类之则卒亦石之形也故读为崒释山云崒者厜防郭璞曰谓山峯头巉岩者笺云崒者崔嵬谓山巅之末虽音字小异是取尔雅为说也上章言劳劳广濶此言不可尽服亦势相接故上笺云言其不可卒服意取于此】有豕白蹢烝涉波矣传豕猪也蹢蹄也将乆雨则豕进渉水波笺云烝众也豕之性能水又唐突难禁制四蹄皆白曰骇则白蹄其尤躁疾者今离其缯牧之处与众豕涉入水之波涟矣喻荆舒之人勇悍防敏其君犹白蹄之豕也乃率民去礼义之安而居乱亡之危贱之故比方于豕月离于毕俾滂沱矣传毕躅也月离隂星则雨笺云将有大雨徴气先见于天以言荆舒之叛萌渐亦由王出也豕既渉波今又雨使之滂沱疾王甚也武人东征不皇他矣笺云不能正之令其守职不干王命音义【蹢音的都歴反烝之丞反将久雨一本作天将雨能奴代反本又作耐骇戸楷反尔雅说文皆作古哀反躁子到反离力智反缯在陵反尔雅豕所寝曰缯方言作桧从木音同涟音连一本作澜力安反悍乃旦反滂普反沱徒何反注同噣直角反又音昼本又作浊见贤遍反他音沱】疏【正义曰毛以为此时征伐戎狄役人劳苦而有豕猪之白蹄进而渉入水之波涟之处矣是在地为将雨之徴也又值月更离歴于毕之阴星在天为将雨之以此徴果致大雨使其水滂沱而盛矣已等役人遇之尤以疲病不但乆劳又逢大雨为甚苦之辞也又王之武人将率以役人东征伐荆舒之国皆以劳病不暇更有他事矣故不得相朝为礼也郑以为荆舒之人似众豕其君犹白蹄者豕之性能水又唐突难禁制以荆舒之人性好乱又勇悍难制服言有豕之白蹄者领其众豕离其缯牧之处涉入于水波涟矣以兴荆舒之君率其众民去其礼义之安居于乱亡之危矣豕牲本自能水月复离歴于毕星天又雨之使滂沱矣羣豕既得此水弥唐突而难制以喻荆舒本自好乱王又为不善之政以加陵之矣荆舒既被此政弥疆梁而难服武人虽则东征不能正之使不为他矣干犯王命是为他事言不能正之使不干王命传正义曰豕猪释兽文释诂云烝进也言进渉是训烝为进也毛以下经月离于毕为雨徴类之则此亦雨徴也故云天将大雨则豕进涉波水矣并以二经为雨征言役人遇雨之劳苦也笺正义曰烝众释诂文豕之性能水言其自好涉波非雨徴也以唐突难禁制喻荆舒之难制服也释兽释豕云四蹢皆白孙炎曰蹢蹄也传已训蹢为蹄故笺即以蹄言之经直云白蹢不云则白亦不知几蹄白而笺引此者以尔雅主为释诗诗中言豕白蹢唯此而已故知本以训此也马惊谓之骇则骇者躁疾之言白蹢名之为是躁疚于余豕故云则白蹄其中尤躁疾者也骇与字异义同释兽于豕之下所寝橧舍人曰豕所寝草名为橧某氏曰临淮之谓野猪所寝为橧李廵曰猪卧处名橧橧是所居之处牧是所食之地故云离其橧牧之处与众豕渉入水之波涟矣缯与橧音义亦同荆舒之人勇悍防敏者谓土俗民人勇而剽悍其举动便防敏速以其性轻故好叛难禁制也其君犹白蹄之豕言其民犹众豕也乃率其臣民去礼义之安而居乱亡之危正谓叛也诸侯之朝天子上下相敬是礼义也叛违王命以致征讨是乱亡也豕者言兽之尤秽今以荆舒比之故贱之北方于豕以其余兴喻立文犹隠此云有豕正是指斥辞冇憎疾之防故知冇贱之意传正义曰以毕为月所离而雨是隂雨之星故谓之隂星月离于毕即言俾滂沱矣故知月离隂星则雨也洪范曰星有好风星有好雨者即此毕是也春秋纬说云月离于箕风掦沙则好风者箕也所以箕好风毕好雨者郑洪范注云风土也为木妃雨木也为金妃故星好焉推此而往南宫好晹北宫好燠中宫四季好寒也是由已所克而得其妃从其妃之所好故也郑知然者以庶徴曰雨曰晹曰燠曰寒曰风而休征肃时雨若又时晹若哲时燠若谋时寒若圣时风若此肃乂哲谋圣本之五事则肃由貎也为木乂由言也为金哲由视也为火谋由听也为水圣由思也为土故五行传以为貎属木言属金视属火聼属水思属土庶征亦依此貎言视听思为次郑由此故云雨木气也春而施生故木气为雨也晹金气也秋物成而坚故金气为晹也燠火气也寒水气也风土气也凡气非风不行犹金木水火非土不处故知土气为风以此知风土雨木皆从妃所好言好是好乐他辞非已性也此庶徴寒燠即晦明也加之以阴则为六气故五行传隂属皇极故曰皇之不极厥罚常隂是也而贾逵服防因此及春秋纬之文即以风东方雨西方又云隂中央晦北方明南方唯天阳不变唯晦明所属为当余甚谬矣失之于书传也笺正义曰此与上经相接为喻言豕性本自能水又加以滂沱之雨是豕弥得性益难禁制以喻荆舒本自好叛加以王之不善是彼弥得志益难威服本言滂沱之喻唯此而已但诗人言大雨更生一意言月离于毕然从天为大雨是滂沱之雨萌渐由离毕也言王为不善然后荆舒背叛是叛之萌渐亦由王出也萌者事之初犹物之萌牙渐而成大也豕既涉波今又雨之使滂沱是疾此雨之甚言荆舒自好叛王又使之叛是疾王之甚郑知然者正以言俾不然言雨足矣何湏言使也他者谓职分之外横为余事弃其所守干犯王命是为他矣故知不能正之令其守职不干王命即干王命是他也】
　　渐渐之石三章章六句
　　序苕之华大夫闵时也幽王之时西戎东夷交侵中国师旅并起因之以饥馑君子闵周室之将亡伤已逢之故作是诗也笺师旅并起者诸侯或出师或出旅以助王距戎与夷也大夫将师出见戎夷之侵周而闵之今当其难自伤近危亡音义【苕音条徐音韶草名华音花距音巨难乃旦反下之难同近附近之近】疏【正义曰言西戎东夷交侵中国不言南蛮北狄者下篇序曰西夷交侵中国则蛮狄亦侵序于上下相互以明耳言西戎东夷交侵中国师旅并起即序首章上二句之事因之以饥馑卒章下二句是也闵周室之将亡卒章上二句是也伤已逢之即首章下二句是也经序倒者序以由师旅饥馑致周室之亡所以伤之经则因文以义逢师旅而已伤乃覆言可伤之事故言因之饥馑于下明其弥是可伤各自为义次也笺正义曰以四夷在中国之外从外内侵则缘邉诸侯被侵矣又言师旅并起者非一之辞明其非独王室故知诸侯或出师或出旅以助王距戎与夷也周礼制诸侯从王之法云大国三军次国二军小国一军今俱出师旅者周礼言其极耳行则随时多少不必尽然且于时诸侯衰弱或不能备军故才出师旅也知大夫将帅出见戎狄之侵周者以序云伤已逢之经云知我如此不如无生若非身自当之不应如此深恨故知身自将师而出见戎狄交侵而发愤闵伤也且上下皆言下国明此亦下国大夫自将其国之师故二章笺云诸侯防弱而王之臣当出见也是于时王臣未出不得逢之也逢之是身见之辞故云今当其难自伤近危亡也】
　　苕之华芸其黄矣传兴也苕陵苕也将落则黄笺云陵苕之华紫赤而繁兴者陵苕之干喻如京师也其华犹诸夏也故或谓诸夏为诸华华衰则黄犹诸夏之师旅罢病将败则京师孤弱心之忧矣维其伤矣笺云伤者谓国日见侵削音义【芸音云沈音运夏戸雅反下同罢音皮】疏【正义曰陵苕之英华本紫赤而繁多至今亦芸然其色黄而衰矣以兴周室之诸夏本兵疆国盛今其师病而防矣陵华衰则将落落则苕干特立矣诸侯师病则将败败则京师孤弱矣以周室之盛忽见如此之衰故我心为之忧愁矣维其伤病矣伤其见侵削也传正义曰释草云苕陵苕黄华蔈白华茇舎人曰苕陵苕也黄华名蔈白华名苃别华色之名也某氏曰本草云陵莳一名陵苕陆玑疏云一名鼠尾生下湿水中七八月中华紫似今紫草华可染皂煑以沐发即黑如释草之文则苕华本自有黄有白传言将落则黄是初不黄矣笺云陵苕之华紫赤而繁陆玑疏亦言其华紫色盖就紫色之中有黄紫白紫耳及其将落则全变为黄以裳裳者华言之则芸为极黄之貎故将落乃然笺正义曰紫赤而繁华衰则黄皆以时事验知苕之干喻京师华犹诸夏者以序云交侵中国即九州之诸夏也师旅并起是诸侯之师起而助王也华之卫干如诸夏之衞京师故知干如京师其华犹诸夏也又解不以叶喻之意以其诸夏本亦名诸华襄四年左传魏綘諌晋侯曰诸夏必叛昭三十年左传子西谏楚王曰呉周之胄裔也今而始大比于诸华是或谓诸夏为诸华也谓之夏者夏大也以其中国有礼义之华可嘉大也论语曰不如诸夏之亡是也华黄落则苕干衰故喻诸夏之师旅罢病将败则京师孤弱也】苕之华其叶靑靑传华落叶靑靑然笺云京师以诸夏为障蔽今陵苕之华衰而叶见靑靑然喻诸侯防弱而王之臣当出见也知我如此不如无生笺云我我王也知王之为政如此则已之生不如不生也自伤逢今世之难忧闷之甚音义【青子零反注同鄣章亮反见贤遍反下同】疏【正义曰毛以为上言华将落故于此言已落言陵苕之上黄华今已殒落矣唯有叶青青然独在耳以兴王室之外诸夏今已防败矣唯有其臣当出见耳是戎夷之彊侵败诸夏藩卫旣弱周室将亡大夫伤已逢之故言知我王政之如此不能抚和戎夷使诸夏防败不如已之本无生也自伤生逢今世郑唯以华衰为异言陵苕之上黄华其色既已衰矣唯其叶见青青然以兴周室之外诸夏其师既已罢矣独王臣当出见华已衰而叶未殒犹诸夏已病而王臣未发明鄣蔽既衰出亦败矣余同传正义曰事必有渐物无两盛上言将落则此已落矣又言其叶明唯叶在耳故言华落叶青青然则毛意以华喻所出之师上章以华喻师病此落喻已败诸侯既败则王臣当出天下诸侯众矣尚不能御之王兵若出亦当败矣故上章为诸侯未败此为已败下所以言亡为事之渐也宣王之伐蛮狄皆出王室之兵此先诸夏后京师者王者彊盛则命将征讨诸侯从之衰弱则诸侯先自御寇王师大急乃出此则理之常也且此时戎狄从外而侵将内及王室诗人先云诸侯之败见其危之渐耳笺正义曰既言苕之华又言其叶华之映叶犹诸夏之蔽京师故言京师以诸夏为鄣蔽华衰而叶见故喻诸侯微弱王臣当出也易传者以经仍云苕之华则华犹未落且华喻诸夏时诸夏未为皆亡不可以落为喻故为衰耳知我非诗人自我而以我为我王者以逢时多难非已所为诗人不当自责故知我为王之政人莫不好生而云已不用生生非已所裁而以生为恨故知已自伤逢今世也】
　　牂羊坟首三星在罶传牂羊牝羊也坟大也罶曲梁也寡妇之笱也牂羊坟首言无是道也三星在罶言不可久也笺云无是道者喻周已衰求其复兴不可得也不可乆者喻周将亡如心星之光耀见于鱼笱之中其去湏臾也人可以食鲜可以饱传治日少而乱日多笺云今者士卒人人于晏早皆可以食矣时饥馑军兴乏少无可以饱之者音义【牂子桑反坟扶云反罶音栁本又作霤牝频忍反笱音苟复扶又反鲜息浅反治直吏反】疏【正义曰毛以为诸侯既败周室将亡今牂羊而责其大首终无是道也以兴周衰而求其大兴亦无此理也周不复兴其亡亦速三星之光耀在于鱼罶之中其去斯湏不可乆也以喻周室之亡期将至欲望其存亦不可乆也人于乱世乏食而饥人于治世丰食而饱今乱日多故人可粗得食而治日少故少可以饱郑下二句为异言时师旅既起因之以饥馑故言此士卒之人于晏早可以与之食但时乏少无可以饱之是所以可伤也传正义曰释蓄云羊牡羒牝牂故知牂羊牝羊也坟大释诂文牝小羊也首必称身小羊而责大首必无是道理也星随天运昼夜一周鱼笱之间蹔见心星之光耀须臾即过故言不可乆也笺正义曰以此诗主论周衰故知喻求其复兴不可得也序言闵周室之将亡故知不可乆者喻周将亡其去湏臾也郑以幽王时恒多祸乱会无治时何得云治日少乎所以易毛】
　　苕之华三章章四句
　　序何草不黄下国刺幽王也四夷交侵中国背叛用兵不息视民如禽兽君子忧之故作是诗也音义【背音佩】疏【正义曰上言下国后云君子则作者下国君子也君子无尊卑之限国君以下有徳者皆是也言四夷交侵中国背叛序其用兵之意于经无所当也用兵不息上二章是也视民如禽兽下二章是也经言虎兕及止有兽耳言禽以足句且散则兽亦名禽也】
　　何草不黄何日不行笺云用兵不息军旅自歳始草生而出至歳晚矣何草而不黄乎言草皆黄也于是之间将率何日不行乎言常行劳苦之甚何人不将经营四方传言万民无不从役疏【正义曰言天下之人于草生正月之时从役去时草始生耳今至十月何草而不黄乎言草皆黄矣云草生至于草黄于是之间将率何日而不行乎言常行是劳苦之甚也乂言万民何人而不为将率所将之以经营四方乎言皆为将之以经营也是非直将率为劳万民又甚苦焉笺正义曰言用兵不息是用之过乆何草不黄是见黄而怨若草大始去或欲黄乃行不应见草之黄嗟怨若此明草有生死之期行者覩物而思故云军旅自歳始草生而出谓正月二月之中也至歳晚矣何草而不黄乎草皆黄矣是九月十月之中也气则时经寒热物则革变死生日月长乆征行不息是其所以怨也故云于是之间将率何日不行乎是其劳苦之甚也知此句谓将率者以其何日不行明行者有人下云何人不将为人所将则是士卒也下句既为士卒知此为将率也】
　　何草不何人不矜笺云赤黑色始春之时草牙蘖者将生必于此时也兵犹复行无妻曰矜从役者皆过时不得归故谓之矜哀我征夫独为匪民笺云征夫从役者也古者师出不逾时所以厚民之性也今则草至于黄黄至于此岂非民乎音义【矜古顽反注同蘖鱼列反复扶又反】疏【正义曰将率以草黄之时既不得归又至明年之春言今何草不言众草将生而皆之也于此之时何人而不为矜耳言皆矜也乆而不归失夫妇之道而皆为矜夫也既乆役如此哀我征行之夫岂独为非民乎若亦是民当休息何为使之从役乆而不得归也笺正义曰郑于冬官钟氏注差约之云色在緅缁之间其六八者与三八赤三八黒故云赤黑色春秋元命苞稽耀嘉皆云夏以十三月为正物生色黑故知始春之时草牙蘖者将生必也释天云九月为孙炎曰物衰而色也诗曰何草不与此始春之言不同者尔雅所言月名皆不以草色李廵曰九月万物草尽隂气侵寒其色皆黒是隂而气寒之黑不由草色孙炎之言谬矣无妻曰矜书传及王制文彼言者宜为六十之外礼六十不与服戎自六十以下不必皆老但行役过时乆不得归与无妻者同故谓之矜也舜年三十以无室家之端书亦谓之有鳏在下矜与鳏古今字也隠五年谷梁传曰古者征伐不逾时是古者师出不逾时也所以厚爱民之性命恐劳苦故也今草至于黄黄又至于期年不归是为非民言其不厚之也】
　　匪兕匪虎率彼旷野传兕虎野兽也旷空也笺云兕虎比战士也哀我征夫朝夕不暇音义【兕徐履反】疏【正义曰言我此役人若是野兽可常在外今非是兕非是虎何为乆不得归常循彼空野之中与兕虎禽兽无异乎时既视民如禽兽故哀我此征行之夫朝夕常行而不得闲暇传正义曰传言野兽者解本举此之意以役人不宜在野故言视民如禽兽也许慎云兕野牛其皮坚厚可为铠释兽云兕似牛某氏曰兕牛千斤郭景纯云一角青色重千斤是也笺正义曰序云视民如禽兽则直取在野以比之而下章以比有栈之车则比中各自取象故云兕虎比战士取其猛也】
　　有芃者率彼幽草有栈之车行彼周道传芃小兽貎栈车役车也笺云草行草止故以比栈车辇者音义【芃薄红反沈又扶东反栈士板反辇者一本作辇车】疏【正义曰有芃芃然而小者当也此本是草中之兽故可循彼幽草今我有栈之辇车人挽以行此人本非禽兽何为行彼周道之止常在外野与在幽草同乎故伤之也传正义曰以芃是之状非大兽故言芃小兽貎也此言用兵不息明此车士卒供役之车故云栈车役车笺正义曰以上言率彼旷野而此又云幽草明义取于草以草行草止故比辇者亦道行道止故以幽草与周道相对也故周官乡师云大军旅防同正治其徒役与其輂辇注云辇人挽行所以载任器止以为蕃营是行止常依于道似之依于草也以偱草比人故知比辇者也乡师注引司马法曰夏后氏谓辇曰余车殷曰胡奴车周曰辎辇车一斧一斤一凿一梩一锄周辇加二板二筑又曰夏后氏二十人而辇殷十八人而辇周十五人而辇是军行必有辇皆人挽以行也春官巾车王后五路有辇虽载任与此不同亦人挽以行故谓之辇也若然巾之言服车五乗有士乗栈车庶人乘役车注云服车者服事者之车栈车不革挽而漆之役车方箱可载任器以供役以此言之则彼自有栈车何知此非彼者以彼栈车士之所乘以服事非此军旅徒役所当有以此知非巾车之栈车也若然传云栈车役车则与彼庶人役车同又知非彼役车者以役车庶人之所乘但庶人贱以供役为名耳非辇者也即唐蟋蟀言役车其休是矣彼不以人挽故知不与此同此谓从军供役之辇车耳有栈是车状非士所乘之栈名也】
　　何草不黄四章章四句
　　鱼藻之什十四篇六十二章三百二句



　　毛诗注疏卷二十二
　　毛诗注疏卷二十二考证
　　采菽章觱沸槛泉○槛说文作滥
　　平平左右○平平左传作便蕃
　　骍骍角弓章传骍骍调和也○【臣宗楷】按诗补传骍马赤黄色古人角弓多以朱漆饰之故彤弓亦言其赤也毛训调和未知所本
　　雨雪瀌瀌见睍曰消○瀌瀌汉书作麃麃曰汉书作聿莫肯下遗式居娄骄○荀子遗作隧娄作屡
　　菀桞章上帝甚蹈○李光地曰蹈古注作悼朱子据荀卿作神然蹈义自通葢践踏其下之意
　　都人士章裘黄黄○贾谊新书云裘黄裳万民之望与经文不同
　　黍苗序刺幽王也○【臣浩】按此诗不见有刺意国语注谓道召伯述职劳来诸侯与毛序不同
　　白华序周人刺幽后也笺褒姒是谓幽后○【臣人龙】按序明云幽王取申女以为后又得襃姒而黜申后今乃指襃姒为幽后是自乱其例也程子云王字误作后字朱子辨说汉书注引此序幽字下有王废申三字虽非诗意似可补序文之缺
　　何草不黄章有栈之车传栈车役车也○【臣徳龄】按说文竹木之车曰栈义亦通于役车诗缉云疏说不分晓不如径以为士之栈车更直防









　　毛诗注疏卷二十二考证
&lt;经部,诗类,毛诗注疏&gt;
　　钦定四库全书
　　毛诗注疏卷二十三
　　汉郑氏笺　唐陆德明音义　孔颖达疏
　　大雅　【文王之什】
　　序文王文王受命作周也笺受命受天命而王天下制立周邦音义【自此以下至卷阿十八篇是文王武王成王周公之正大雅据盛隆之时而推序天命上述祖考之美皆国之大事故为正大雅焉文王至灵台八篇是文王之大雅下武文王有声二篇是武王之大雅而王于况反】疏【正义曰作文王诗者言文王能受天之命而造立周邦故作此文王之诗以歌述其事也上文王篇名之目下文王指而説其事经五章以上皆是受命作周之事也六章以下为因戒成王言以殷亡为鉴用文王为法言文王之能代殷其法可则于后亦是受命之事故序言受命作周以总之笺正义曰言受命作周是创初改制非天命则不能然故云受命受天命也周虽旧邦其命维新是立周邦也无逸曰文王受命惟中身厥享国五十年注云中身谓中年受命谓受殷王嗣立之命彼谓文王为诸侯受天子命也此述文王为天子故为受天命也案春秋説题辞云河以通干出天苞雒以流坤吐地符又易坤灵图云法地之瑞黄龙中流见于雒注云法地之瑞者洛书也然则河图由天洛书自地防纬注説皆言文王受洛书而言天命者以河洛所出当天地之位故托之天地以示法耳其寔皆是天命故六艺论云河图洛书皆天神言语所以敎告王者也是图书皆天所命故文王虽受洛书亦天命也帝王革易天使之然故后世创基之王虽无河洛符瑞皆亦谓之受命以其但有天下是命与之故此亦云受天命而王天下也文王虽未得九州以其称王故以天下言之文王受命毛无明説防鸮之传谓管蔡为二子则毛意周公无除丧摄政避居东都罪其属党之事其受命之年必不得与郑同也尚书武成篇曰我文考文王克成厥勲诞膺天命惟九年大统未集孔安国云言诸侯归之九年而卒故大业未就刘歆作三统厯考上世帝王以为文王受命九年而崩班固作漠书律厯志载其说于是贾逵马融王肃韦昭皇甫谧皆悉同之则毛意或当然矣文王九十七而终终时受命九年受命之元年年八十九年其即诸侯之位已四十二年矣故帝王世纪云文王即位四十二年嵅在鹑火文王于是更为受命之元年始称王矣乃引周书称文王受命九年惟暮之春在镐召太子发作文传九年犹召太子明其七年未崩故诸儒皆以为九年而崩其伏生司马迁以为文王受命七年而崩故尚书周传云文王受命一年断虞芮之讼二年伐邘三年伐密须四年伐犬夷五年伐耆六年伐崇七年而崩史记周本纪云西伯隂行善诸侯皆来决平虞芮既让诸侯闻之曰西伯盖受命之君也此是受命一年之事又曰明年伐犬夷明年伐密须明年败耆国明年伐邘明年伐崇侯虎而作丰邑明年西伯崩此虽伐犬夷与伐耆伐邘其年与书传不次要亦七年崩也郑不见古文尚书又周书遗失之文难可据信依书传史记为说故洛诰注云文王得赤雀武王俯取白鱼皆七年是郑以文王受命为七年之事中我应云季秋之月甲子赤雀衔丹书入丰止于昌户再拜稽首受尚书运期授引河图曰仓帝之治八百二十嵗立戊午蔀注云周文王以戊午蔀二十九年受命是类谋云文王比隆兴始霸伐崇作灵台受赤雀丹书称王制命示王意注云入戊午蔀二十九年时赤雀衔丹书而命之是郑意以入戊午蔀二十九年季秋之月甲子赤雀衔丹书而命之也郑知然者易干凿度云入戊午蔀二十九年伐崇作灵台改正朔布王号于天下受箓应河图注云受命后五年乃为此改犹如也如前圣王所得河图之书由此而论既云入戊午蔀二十九年虽连以伐崇改正之事云受箓应河图则二十九年之文为受箓而发受箓者即谓受丹书王命之箓也以此知入戊午蔀二十九年即是赤雀所命之年也先言伐崇作灵台改正朔布王号于天下然后始言受箓者以文王之时所为大事唯此而已此由天命而然故既言受命之年即言所为之事下乃继以受箓应河图此等之事皆由受箓而为之故受箓之言与二十九年文不连耳是类谋亦先言伐崇然后言受赤雀丹书亦以伐崇作灵台是文王大事由受命而然故在赤雀之上先言之也且干凿度云亡殷者纣黒期火戊仓精授汝位正昌注云火戊戊午蔀也午为火必言火戊者木精将王火为之相戊土也又为火子又火使其子为已塞水是明仓精絶殷之象也是言文王受命在戊午蔀之意既云入戊午蔀二十九年受箓复说在戊午之意明以二十九年为受命年也受命之月已是季秋至明年乃改元故书序云惟十有一年武王伐殷注云十有一年本文王受命而数之是年入戊午蔀四十嵗矣是郑以受命元年为入戊午蔀三十年故改至十年而四十也又以暦校之入戊午蔀二十九年嵗在戊午其年殷九月二十五日得甲子明年乃改元则元年嵗在已未至十三年在辛未其年正月六日得甲子谱云以暦校之文王受命十三年辛未之嵗殷正月六日杀纣是得赤雀之命后年改元之验也又中雒师谋云唯王既诛崇侯虎文王在丰丰人一朝扶老至者八十万户是受命六年而伐崇居丰也即云至磻谿之水吕尚钓崖王下趍拜曰望公七年矣所以言七年者以本丹书命云雒授金钤师名吕故得命即望之今受命六年而言望公七年通得命之年数之故七是得命之后明年改元郑所参校于兹明矣若然郑于金縢之末注云文王年十五生武王又九十七而终终时武王年八十三矣若文王受命七年武王八十三至十一年观兵得鱼之时武王八十七矣至九十三而终则通数取鱼之年乃得为七年郑云文王得赤鸟武王俯取鱼皆七年文王以明年数武王以其年数者文王改元须得嵗首为之武王未及改元唯湏正名号耳我应説文王之戒武王曰我终之后但称太子河洛复告遵朕称王故太誓说武王升册称皇太子得鱼即云俯取是得告之即湏改称故不与文王同也如上所説受赤雀之命必是嵗在戊午蔀二十九年矣案干凿度云暦元名握先纪日甲子嵗甲寅又曰今入天元二百七十五万九千二百八十嵗昌以西伯受命注云受洛书之命为天子以厯法其年则入戊午蔀二十四年矣嵗在癸丑是前校五嵗与上不相当者其寔当云二百八十五嵗以其篇已有入戊午蔀二十九年受箓之言足以可明故略其残数整言二百八十而不言五也知必加五年当戊午蔀二十九年者依三统厯七十六嵗为一蔀二十蔀为一纪积一千五百二十嵗凡纪首者皆嵗甲寅日甲子即以甲子之日为初蔀名甲子蔀一也满七十六嵗其后年初日次癸夘即以癸夘为蔀首二也从此以后壬午为蔀三也辛酉蔀四也庚子蔀五也已夘蔀六也戊午蔀七也丁酉蔀八也丙子蔀九也乙夘蔀十也甲午蔀十一也癸酉蔀十二也壬子蔀十三也辛卯蔀十四也庚午蔀十五也已酉蔀十六也戊子蔀十七也丁夘蔀十八也丙午蔀十九也乙酉蔀二十也是一纪之数终而复始纪还然今干凿度入天元二百七十五万九千二百八十嵗以一纪之法一千五百二十嵗除之得一千八百一十五纪余有四百八十嵗即是入后纪之年其初年还嵗甲寅日甲子以甲子癸夘壬午辛酉庚子已夘防六蔀除之余有二十四年即是入戊午蔀二十四年更加五年为二十九年受赤雀之命若推太嵗即以六十除积年其受命之年太嵗在戊午若欲知日之所在乘积年为积日以日行一帀六十除之得日之所在又案三统之术鲁隐公元年嵗在已未其年前惠公之末年嵗在戊午计文王受命是戊午之年下至惠公末年又复戊午当三百六十年矣而雒师谋注云数文王受命至鲁公末年三百六十五嵗又余五年者本惟云三百六十耳学者多闻周天三百六十五度因误而加徧校诸本则无五字也或以为文王再受天命入戊午蔀二十四年受洛书二十九年受丹书若如此说于易纬之文上下符合扵中之注年数又同必知不然者以防纬所言文王之事最为详悉若赤鸟之外别有洛命则应有文言之今未有闻焉明其无也所论图书莫过中而我应及雒师谋皆说文王之事只言赤雀丹书不言更有所命详检诸纬其辞亦然易通卦騐曰有人侯牙仓姬演步有鸟将顾其意言文王得赤鸟而演易也是类谋曰受赤雀丹书春秋元命苞曰凤凰衔丹书于文王之都皆言丹书鸟雀而已曽无斥言别有他命郑言洛书即丹书是也不然郑何处得洛书之言乎説者虽云再命既言七年而崩则亦赤雀命后始改元矣若二十四年已后受洛书所以不即改元而待后命何也且郑云受洛书之命为天子若前命已为天子后命更何所作既天已使为天子犹尚不肯改元便是傲慢神明违拒天命圣人有作决不然也又郑扵六艺论极言瑞命之事云太平嘉瑞图书之出必龟龙衔负焉黄帝尧舜周公是其证也若禹观河见长人臯陶于洛见黑公汤登尧台见黒鸟至武王渡河白鱼跃文王赤雀止于户秦穆公白雀集于车是其变也文王唯言赤雀何得更有洛书且洛书龟负而出乃是太平正法于文王之世安得有之此其所以大蔽也然则文王所受实赤雀衔书非洛而出谓之洛书者以共河龙图发洛龟书感此为正也故图者谓虽不从河谓之河图书者虽非洛出谓之洛书所以统名焉故元命苞云凤凰衔图置帝前黄帝再拜受尧坐中舟与太尉舜临观凤凰负图授是不从河者也坤灵图云黄龙中流见于洛注云谓洛书不必皆龟负也言河圗龟书见其正耳所命文王衔丹书者我应是类谋谓之赤雀元命苞谓之凤凰通卦騐谓之为鸟鸟者羽虫之大名赤雀凤凰之雏神而大之亦得称鳯文虽不同其实一也受命六年乃始伐崇既伐于崇乃作邑于丰则受命之时未都丰矣而我应云赤雀衔丹书入丰止于昌戸元命苞云凤凰衔丹书游于文王之都者郑作我应序云文王如丰将伐崇受赤鸟是当时行往丰地未都丰也所居有屋故称昌户从后言之谓之文王之都太誓云至于王屋谱云周公避居东都亦此类也文王世子称武王谓文王曰西方有九国焉君王其终抚诸文王生称王也其称王也必在受命之后元命苞云西伯既得丹书于是称王改正朔诛崇侯虎称王之文在诛崇之上是类谋云称王制命示王意干凿度云改正朔布王号于天下二文皆承伐崇作灵台之下伐崇在六年则亦六年始称王也但彼文以伐崇之等皆是文王大事故歴言之其言不必依先后为次未可即以为定书传称二年伐邘三年伐密湏四年伐犬夷书序云殷始咎周注云咎恶也纣闻文王断虞芮之讼后又三伐皆胜而始畏恶之拘于羑里又曰周人乗黎注云乗胜也纣得散宜生等所献宝而释文王文王释而伐黎明年伐崇案殷传云西伯得四友献寳免于虎口而克耆大传曰得三子献寳纣释文王而出伐黎其言既同则黎耆一物是文王伐犬夷之后乃被囚得释乃伐耆也出车说文王之劳还师云春日迟迟是四年遣役五年始反乃劳之当劳讫被囚其年得释即以嵗暮伐耆故称五年伐耆也天无二日土无二王若五年以前既已称王改正则反形已露纣当与之为敌非直咎恶而已若已称王显然背叛虽纣之愚非寳能释也又书序周人乘黎之下云祖伊恐奔告于受作西伯戡黎若已称王则愚者亦知其叛不待祖伊之明始识之也且其篇仍云西伯明时未为王是六年称王为得其实故干凿度布王号之下注云受命后五年乃为改此是郑意以为六年始王也但文王自于国内建元久矣无故更复改元是有称王之意虽则未布行之亦是称王之迹故周本纪云诗人道西伯葢受命之年称王皇甫谧亦云受命元年始称王矣正以改称元年故疑其年称王斯言非无理矣但考其行事必不得元年称王耳然则六年称王七年则崩是称王甚晚礼记大传注云文王称王早矣者以殷纣尚存虽于年为晚而时未可称故为早也时未可称而必称之者我应云我称非早一人固下注云我称王非为早欲以一人心固臣下是早称之意也然则伐崇之时未称王矣皇矣説伐崇之事而云是类是祃王制云天子将出征类乎上帝祃于所征之地然则类者祭天之名未称王而得祭天者文王于伐崇之后寻即称王于时天期已至崇又大敌虽未称王已行王事故类祃也文王虽称王改正统得行其统内六州而已礼记大传曰牧之野武王之大事改正朔易服色谓克纣之后又复颁布使天下徧知之犹未制礼未是大定故召诰云惟二月三月注云当为一月二月不云正月者葢待治定制礼乃正言正月故也然则从是以后始大定矣文王之得太公无经典正文言其得之年月雒师谋注云文王既得崇侯乃得吕尚于磻谿之崖是伐崇之年得吕尚也书传云散宜生南宫括闳夭三子相与学讼于太公四子遂见西伯于羑里是文王被囚之年得太公也史记齐世家云西伯政平及断虞芮之讼伐崇密湏犬夷大作丰邑天下三分其二归周者太公之谋计居多则是断虞芮之前得太公也皇甫谧以为未受命时已得太公羣言不同莫能齐一案左传称吕伋为王舅则武王之后太公女也文王受命六年武王已八十二矣不应此时方取正室且文王于今年得之明年即崩以人情准之未应便为武王取其女也又书传之美太公言其翼佐文武身有殊勲世祚太公以表东海以其有大功故也若伐崇之后方始得之则文王于时基宇已就太公无所宣其力亦何功业之有乎若武王承父旧基太公因人成事牧野一战圣贤多矣仗钺之劳不足称述而使经传之文褒扬若此六年始得深可惑矣齐世家云吕尚葢尝穷困年老矣以鱼钓于周西伯出猎得之或曰太公尝事纣纣无道去之游说诸侯无所遇而卒西归周西伯或曰吕尚隠海濵周西伯拘羑里散宜生等知而招尚曰吾闻西伯善飬老盍往归焉言吕尚所以事周虽异然要之为文武师司马迁驰骋古今良亦勤矣尚不能知其事周所由安能知得之年月今虽考校未能正之尚书帝命验曰自三皇以下天命未去飨善使一姓不再命然则文王已受赤雀武王又得白鱼者一姓不再命谓子孙既衰之后天下复重命使兴耳非谓创业之君也文王虽天意与之而仍未克纣复命武王使之统一故再受命焉】
　　文王在上于昭于天传在上在民上也于叹辞昭见也笺云文王初为西伯有功于民其德着见于天故天命之以为王使君天下也崩諡曰文周虽旧邦其命维新传乃新在文王也笺云大王聿来胥宇而国于周王迹起矣而未有天命至文王而受命言新者美之也有周不显帝命不时传有周周也不显显也显光也不时时也时是也笺云周之德不光明乎光明矣天命之不是乎又是矣文王陟降在帝左右传言文王升接天下接人也笺云在察也文王能观知天意顺其所为从而行之音义【于音乌注及下于缉并注皆同见贤遍反下着见同着珍虑反諡音示慎也悉也生存之行终始悉录之以为諡也大音泰后大王皆同】疏【正义曰言文王初为西伯在于民上也于呼可叹美哉其时已施行美道有功于民其德昭明着见于天言治民光大天所嘉美以此故为天所命周自太王已来居此地周虽是旧邦其得天命维为新国矣以明德而受天命变诸侯而作天子是其改新也天既命文王我有周之德岂不光明乎由有美德能受天命则有周之德为光明矣天之命我文王岂为不是乎皇天无亲惟德是与当时天下莫若文王则天之所命为是矣又美文王云文王升则以道接事于天下则以徳接治于人常观察天帝之意随其左右之宜顺其所为从而行之传正义曰此言于昭于天是说文王治民有功而明见上天故知在上在于民上也书传引于穆清庙乃云于者叹之是于为叹辞也尚书注云于者呜声则于呜古今字耳笺正义曰下言其命维新则此未受命时事故郑本而言文王初为西伯未受命之时已有功于民其德着见于天故为天所命也言初为西伯以对后为王总受命之前为初非谓为西伯之初耳以言在上着见于天明治民之功见也故知有功于民其德着见于天言着见者为天所嘉美而知之故天命之为王使为君于天下至崩而諡之曰文曲礼下曰君天下曰天子檀弓上曰死諡周道也大王聿来胥宇者言大王自豳来相其可居之处而为国于周大王已来居此地是周虽旧邦也閟宫云实始翦商是王迹起焉国语言周之兴也鸑鷟鸣于岐山虽为周兴之兆而未有书文授之王位是未有天命至文王而受天命以诸侯国名变而为天子国名是其改新之也言新者美文王能使之新也传正义曰以周文单故言有以助之烝民曰天监有周时迈曰明昭有周皆同也犹左传谓济为有济传叠而觧之有周正周也时是释诂文笺正义曰此言文王德着为天所命故反其辞以结之言又是者言周徳既明天命复是对上句故言又也王肃云天命之是也言时天下莫若文王传正义曰人君在人之上在天之下其升降惟天人耳故知言文王升接天下接人谓与之交接天则恭敬承事以接之人则恩礼抚飬以接之笺正义曰此言文王之接天人而云在帝左右明是察天动作而效之言文王观知天意觧在帝也顺其所为从而行之觧左右也易称圣人与天地合其德故顺其所为而效之】亹亹文王令闻不已陈锡哉周侯文王孙子文王孙子本支百世传亹亹勉也哉载侯维也本本宗也支支子也笺云令善哉始侯君也勉勉乎不倦文王之勤用明德也其善声闻日见称歌无止时也乃由能敷恩惠之施以受命造始周国故天下君之其子孙适为天子庶为诸侯皆百世凡周之士不显亦世传不世显德乎士者世禄也笺云凡周之士谓其臣有光明之德者亦得世世在位重其功也音义【亹音尾闻音问注同哉如字毛载也郑始也左传作载本又作载同敷音孚施始防反适音的】疏【正义曰毛以为亹亹乎勉力勤用明德不倦之文王以勤行之故有善声誉为人所闻日见称歌不复已止也文王能布陈大利以赐子孙于是又载行周道致有天下以此德泽流于后世维文王孙之与子皆受而行之维文王孙之与子不问本宗支子皆得百世相继言由文王功德深厚故福庆延长也文王之德不但德及子孙而已凡于周为臣之士岂不有显徳乎言其皆有显德而亦得继世食禄言文王徳人及朝臣所以常见称识不复已止也郑唯以哉为始侯为君为异言文王能敷陈恩惠之施令德着于天遂受天命而造始周国由此故为天下之人君其文王孙之与子其本适为天子支庶为诸侯皆得百世余同传正义曰亹亹勉也释诂文哉与载古字通用中庸言栽者培之注引文王初载是其通也以其通用故云哉载也释诂文维侯也郭璞曰互相训是侯得为维也适譬本榦庶譬其枝故言本本宗支支子也王肃云文王能布陈大利以锡予人故能载行周道致有天下维文王孙子受而行之美其本支子孙言文王之功德其大宗与支子相承百世之道笺正义曰哉始侯君释诂文也以文王受命创为天子宜为造始周国君其子孙故易传也受天之命本由明德其用明德即陈锡是也以能敷陈恩惠之施故得受命造周令长世称诵是用明徳而致令闻不已也昭十年左传曰陈锡哉周能施也夫故知去恩惠之赐以施予也宣十五年左传亦引此诗乃云文王所以造周不是过也是造始周国也既造周国当子孙嗣之故天下之民君其子孙为天子庶为诸侯皆百世也传正义曰传以经言不显则为显也由显而得世故并及之不世显德乎其世显德也谓臣有显德谓子孙世之仕者世禄欲举轻以明重若子孙复有显德爵位亦世之仕者世禄孟子文笺正义曰以士者男子成名之大号下至诸侯及王朝公卿大夫总称亦可以兼士也凡为总辞显为光明故言谓其臣有光明之德者亦得世世在位以重其功劳故也传言世禄笺言在位者以言亦世者亦前本支百世也百世谓继世在位知此亦世世在位也以此知毛言世禄举轻包重耳不谓不得世世也文王之时则其功未定不得定之长在卿大夫之位若武王以后则大封羣臣或为列土诸侯或为王朝卿佐维为王朝之臣其大功亦得世之故直言世世在位而不辩其内外也郊特牲及士冠礼云继世以立诸侯象贤则封为国君固当世矣其卿大夫有大功乃得世也王制言天子之县内诸侯禄也注云选贤置之于位其国之禄如诸侯不得世又曰大夫不世爵注云谓县内及列国诸侯为天子大夫者不世爵而世禄辟贤也又曰诸侯之大夫不世爵禄也公羊传曰世卿非礼则卿大夫正法不得世也异义卿得世又公羊谷梁説卿大夫世则权并一姓妨塞贤路事政犯君故经讥尹氏齐氏崔氏也左氏説卿大夫得世禄不得世位父为大夫死子得食其故采而有贤才则复升父故位故传曰官有世功则有官族谨按易爻位三为三公二为卿大夫曰食旧德食旧德谓食父故禄也尚书古我先王暨乃祖乃父胥及逸勤予不敢动用非罚世选尔劳予不掩尔善论语曰兴灭国继絶世国谓诸侯世谓卿大夫诗云凡周之士不显亦世孟子曰文王之治岐也仕者世禄知周制世禄也此许氏亦以卿大夫世禄为常虽以世禄为常而有大功德亦得世位故裳裳者华刺幽王弃贤者之类絶功臣之世郑箴膏肓云公卿之世立大功德先王之命有所不絶者是大功特命则得世位也白虎通曰诸侯继世者南面之君体阳而行阳道不絶大夫人臣北面体隂而行隂道有絶故也此托之阴阳之义其实诸侯以大功而封故也卿大夫本以佐君欲令非贤不可所以不世也其得世者又违常法以大功而许之耳】世之不显厥犹翼翼思皇多士生此王国王国克生维周之桢传翼翼恭敬思辞也皇天桢干也笺云犹谋思愿也周之臣既世世光明其为君之谋事忠敬翼翼然又愿天多生贤人于此邦此邦能生之则是我周家干事之臣济济多士文王以宁传济济多威仪也音义【桢音贞为于伪反下同济子礼反后济济皆同】疏【正义曰毛以为此因上不显亦世文反而详之言此世禄之臣岂不光明其德乎言其世世有光明之德故也以有光明之德其为君之谋事则能翼翼然忠诚而恭敬也所以得有此臣者天以周德至盛欲使羣贤佐之故皇天命多众之士生之于我周王之国我周王之国能生此贤人収而用之则维是我周家干事之臣臣能干事则国以人安故叹美之此济济然多威仪之众士文王以安寜言文王得頼此臣之力思语辞不为义郑以思为愿言此世显之臣非直谋事恭敬又推诚恕物所及广乃思愿皇天令其多众之士生此我王之国得与我周家为干事之臣此世显之人谋则忠敬心则诚信故叹美之云济济多士文王以寜济济多士还谓世显之人与思皇多士不同也传正义曰释训云翼翼恭也敬是恭之类故连言之以此覆述世显之人不宜更有所思故以思为辞皇与多士连文能生多士维天乃然皇者天号故皇为天也王肃云言天思周德至盛故为生众士于此周国王国能生此众美之士维周以之为桢干也笺正义曰犹谋释诂文以思之为辞止在句末今句首言之不宜为辞故易传以意之所思必情之所愿故以思为愿朝廷之士多妬忌贤能故嘉鱼美太平之君子乐与贤者共之朝臣之愿多贤实为美事明此思皇多士是世显之人复思使皇天更生多贤也下济济多士即世显之人与此多士不同也何者此思皇多士乃是世显之人思天生之尚未知思得以否假令得之犹是后世之事文王未得頼之以寜也以此知济济多士还是世显之人传以翼翼为恭敬而论语曰为人谋而不忠乎谋者主忠故言忠敬翼翼然也言此邦能生则是生而用之故云则是我周家干事之臣干事是已用之语明克生为用之矣传正义曰此多士是上世显之人则诸侯及公卿大夫此文皆兼之释训云济济容止也孙炎曰济济多士之容止也然则济济总为在朝之仪故云威仪也曲礼下云大夫济济谓行容之貌与此别少仪云朝廷之仪济济翔翔与此同矣】穆穆文王于缉熙敬止假哉天命有商孙子传穆穆美也缉熙光明也假固也笺云穆穆乎文王有天子之容于美乎又能敬其光明之德坚固哉天为此命之使臣有殷之子孙商之孙子其丽不亿上帝既命侯于周服传丽数也盛德不可为众也笺云于于也商之孙子其数不徒亿多言之也至天已命文王之后乃为君于周之九服之中言众之不如德也音义【缉七入反假古雅反丽力计反沈又力知反】疏【正义曰毛以为穆穆然而美者文王也既有天子之容矣于呼美哉又能于有光明之德者而敬之其敬光明之德者而甚坚固哉言尊贤爱士心能坚固故天命之使臣有商之孙子而代殷也商之孙子其数至多不徒止于一亿而已言其数过亿也虽有过亿之数以纣为恶之故至于上帝既命文王之后维归于周而臣服之明文王德盛之至也郑唯以侯为君言商之孙子为君于周之九服之中为异余同传正义曰穆穆美也释诂文又云缉熈光也敬之云学有缉熈于光明故传连明言之假虽有别训以言敬事有德而为天所命宜为坚固故为固也笺正义曰于为叹美之辞故言于美乎言又能敬其光明之德以文王身有圣德复能敬人故言又也直言光明之德不言止则止为辞也大学引此诗注云敬其所以自处止缁衣亦引此注云敬其容止者彼各有所证故与此不同也此言缉熙敬止明有缉熙之德者敬之故言敬其光明之德假哉文虽下属而理结于上故云坚固哉天为此命之言能敬德坚固故能受天命使臣有商之子孙谓使之为臣以为已有即下云侯服于周是也传正义曰以亿是数名故知丽为数也德之小者犹可以众敌之盛德不可为众言德盛则难为众故虽多而服周深美文王言非众所敌王肃云商之孙子有过亿之数天既命文王则维服于周盛德不可为众毛于上章训侯为维则其意如肃言也笺正义曰以举多而服文王故知不徒亿也文王所得六州而已殷之同姓未必有归之者况其子孙乎而云不亿者此作在成王之时从后见其归周本而美之耳非实事也言天既命文王之后乃为君于周之九服之中言其贵者耳其数既多亦有不为君者也九服者大司马大行人千里之畿外每云又其外五百里即侯甸男采卫要夷镇蕃是也此亦据在后言之天命文王之时服名未定也其服名自古而有故禹贡有甸侯绥要荒五服臯陶谟所谓弼成五服是也但不知夏殷服名耳】
　　侯服于周天命靡常传则见天命之无常也笺云无常者善则就之恶则去之殷士肤敏祼将于京厥作祼将常服黼冔传殷士殷侯也肤美敏疾也祼灌鬯也周人尚臭将行京大也黼白与黑也冔殷冠也夏后氏曰收周曰冕笺云殷之臣壮美而敏来助周祭其助祭自服殷之服明文王以德不以彊王之荩臣无念尔祖传荩进也无念念也笺云今王之进用臣当念女祖为之法王斥成王音义【祼古乱反黼音甫冔况甫反字林作□又火于反鬯亮反荩才刃反为之法一本作为之法度】疏【正义曰毛以为商之子孙既众多今维乃服臣于周以商之族类皆变为周臣如是则见天命之无常去恶就善是无常也命既无常故殷之诸臣多士皆有壮美之德见时之疾于周祭宗庙则助其灌鬯之礼而行之于京师言其知命服周之无贰心也因其服周之事而言文王之寛此殷士其为祼献行礼之时常服其殷所服黼衣而冔冠也文王若以彊服之则当改其衣冠令之从已今乃服殷冠明其自来归从文王以德服之不以彊也以既陈文王之盛德因举以戒成王言之进用臣法可无念汝祖文王乎言当念汝祖文王之法修德服众为天下所归是进用臣之道郑惟上一句言为君列在九服于周家是天命无常余同传正义曰天之所为不可得见以纣之恶文王之善致使商之孙子臣服于周如此观之则见天命之无常也大学引康诰曰惟命不于常道善则得之不善则失之矣笺亦引彼文是无常之事也此殷士者即前商之孙子服周者故知殷侯也肤美小雅广训文敏疾释诂文王肃云殷士有美德言其见时之疾知早来服周也祼者以鬯酒灌尸故言灌鬯也举祼言之故取郊特牲文云周人尚臭尚臭者一代之礼文王之时未必已然亦可据后而言也以祼是祭礼当湏行之故言将行也天官小宰云凡祭祀赞祼将之事注以将为送则此言祼将亦宜为送但祼是送爵亦是行之其言虽异义亦同也京大释诂文桓九年公羊传曰京师者何天子之居也京者何大也师者何众也天子之居必以众大之辞言之此京亦谓京师故训为大也冬官缋人云白与黒谓之黼周冕无缋绣之饰则殷冔亦不以黼为饰黼自衣服之所有也礼器云冕诸侯九旒注云以夏殷制则殷之诸侯祭服亦九章而下不止于黼而已举一章而表之耳郊特牲及士冠礼皆云周弁殷冔夏収故知冔殷冠也既以冔为殷冠更取二代以明之故言夏后氏曰収周曰冕也彼云周弁此云冕者以周自大夫以上祭服皆用冕服故传以冕言之实冕而谓之弁者周礼弁师注云弁古冠之大号官名弁师职掌王冕故知弁是大名也笺正义曰殷臣壮敏来助周祭祼将是也王肃亦云殷士自殷以其美德来归周助祭行灌鬯之礼也然宗庙之祭以祼为主于礼王正祼而后亚祼则祼将主人之事矣而云助行灌者天官小宰凡祭祀赞祼将之事注云又从太宰助王祼谓赞王酌郁鬯以献尸言太宰賛王小宰賛太宰是祼将之事有臣助之矣此周人尚臭举祼将以表祭事见殷士助祭耳不必专助行祼也以祭言已代而服举其本故云自服殷之服明文王以德不以彊本以德服之而来不以威彊使至何者若为畏威当改从其周服今服其故服是慕德而来故也武成云大邦畏其力此言不以彊者彼美文王有威可畏耳其实文王化人先以德故言不以疆也此文王之时故殷士仍得服殷之服若制礼之后皆从时王之法唯二王之后服其故服可也传正义曰荩进释诂文无念是反而言之故云念也笺正义曰以承上文王进臣之道而言念之文王实成王之祖故曰斥成王也此美文王之诗当以时王之意称述先祖之美不应篇末更戒成王而以为戒成王者以下章云殷之未丧师宜鉴于殷是时已灭举以为鉴若文王之时则纣实未亡不得为戒又卒章云仪刑文王万邦作孚是欲使后世法文王也下言文王之道可以与后世为法此云无念尔祖明是上念文王以文王为祖非成王而谁也戒后世使法文王是即述文王之美故美文王可以戒成王也传虽不明意当同郑】
　　无念尔祖聿脩厥德永言配命自求多福传聿述永长言我也我长配天命而行尔庶国亦当自求多福笺云长犹常也王既述脩祖德常言当配天命而行则福禄自来殷之未丧师克配上帝传帝乙巳上也笺云师众也殷自纣父之前未丧天下之时皆能配天而行故不忘也宜鉴于殷骏命不易传骏大也笺云宜以殷王贤愚为镜天之大命不可改易音义【聿干必反丧息浪反注同已本作以上时掌反纣直久反骏音峻又音俊易毛以豉反不易言甚难也郑音亦言不可改易也下文及后不易维王同】疏【正义曰毛以为作者戒成王既无不念汝祖文王进臣之法当述而脩行其徳王当云长我当为之者我所配天命而行也又当告庶国云尔庶国亦当自求多福言勤脩德敎福自归之又陈所以我当长配天命而行之者殷自纣父以前未丧失众心之时其德皆能配上天之命而行由纣不能配天命令臣民叛而归我我宜鉴镜于殷观其王之贤愚以为已戒何则天之大命不可改易郑惟永言配命二句为异以为王常言当配天命而行则自求而归之者多众之福也传正义曰聿述言我永长皆释诂文也直言配命知是长配天命者以下云克配上帝故知配配天命也言尔国亦当自求多福者以上章説殷侯助祭还是殷侯念祖自求多福是戒人之辞故知还戒此殷侯众多故谓之庶国也笺正义曰长常虽异理通不若常为便故犹焉以戒成王宜以多福与配天相成故不为庶国也又言字不训为我传正义曰以失众而卒亾天下者纣也经云未丧故知帝乙以前其间虽行有善恶不丧众心故能配天以王者为配在位不失则能配之故酒诰云自成汤至于帝乙防不成王畏相举未亡以骏亡者耳其实以前非无恶者故无逸説殷之三宗之后云自时厥后立王生则逸不知稼穑之艰难是有恶者矣骏大释诂文笺正义曰鉴镜也镜照物知善恶故以殷为镜知存亡言天下之大命不可改易者谓天意善者与之恶者去之此命一定终不变改也】
　　命之不易无遏尔躬宣昭义问有虞殷自天传遏止义善虞度也笺云宣徧有又也天之大命已不可改易矣当使子孙长行之无终女身则止徧明以礼义问老成人又度殷所以顺天之事而施行之上天之载无声无臭仪刑文王万邦作孚传载事刑法孚信也笺云天之道难知也耳不闻声音鼻不闻香臭仪法文王之事则天下咸信而顺之音义【遏于葛反或作谒音同韩诗遏病也义毛音仪郑如字度待洛反下同徧音遍下同】疏【正义曰毛以为戒成王言天之大命既不可改易故常湏戒惧此事当垂之后世无令止于汝王之身而已欲令后世长行之长行之者常布明其善声闻于天下又度殷之所以顺天言殷王行不顺天为天所去当度此事终当顺天也既言行当顺天因説天难仿效上天所为之事无声音无臭味人耳不闻其音声鼻不闻其香臭其事冥寞欲效无由王欲顺之但近法文王之道则与天下万国作信言王用文王之道则皆信而顺之矣郑唯宣昭义问为异以为汝当徧明以礼义问老而有成德之人余同传正义曰遏止义善释诂文虞度释言文笺正义曰以上已有所行之事下复言之故知有宜为又也荡曰虽无老成人谓老人而有成德者也殷王之能顺天者谓成汤与三宗耳前文以贤愚为戒而不言脩其道以不亡为配天非皆顺天与此意异也此又度其殷王之中贤圣能顺天者而行之故可福流于后与其宜鉴不同也此经云自天自从也从又为顺故言顺天之事传正义曰以其説天之事故载为事也刑法孚信释诂文笺正义曰以其令法文王故知为难知而言也凡言闻者谓耳所知也香臭非声云鼻不闻其香臭者但以知其气故借闻名之中庸注云无知其臭气者闻即知也】
　　文王七章章八句
　　序大明文王有明德故天复命武王也笺二圣相承其明德日以广大故曰大明音义【复扶又反】疏【正义曰作大明诗者言文王有明德由其德当上天故天复命武王焉言复更命武王以对前命文王言文王有明德则武王亦有明德互相见也此经八章毛以为从六章上五句长子维行以上説文王有德能受天命故云有命自天命此文王是文王有明德天命之事也笃生武王以下说武王有明德天复命之故云保佑命尔燮伐大商是武王有明德复受天命之事也但说文王之德则追本其母述武王之功则兼言其佐文王则天生贤配武王则帝所降临皆是欲崇其美故辞所泛及郑唯以首章并言文王武王俱有明德故能伐殷与下为总目余同笺正义曰以经有明无大故觧之也圣人之德终始实同但道加于民化有广狭文王则才及六州武王徧被天下论其积渐之功故云日以广大以其益大故曰大明】
　　明明在下赫赫在上传明明察也文王之德明明于下故赫赫然着见于天笺云明明者文王武王施明德于天下其征应炤晢见于天谓三辰效验天难忱斯不易维王天位殷适使不挟四方传忱信也纣居天位而殷之正适也挟达也笺云天之意难信矣不可改易者天子也今纣居天位而又殷之正适以其为恶乃弃絶之使敎令不行于四方四方共叛之是天命无常维德是予耳言此者厚美周也音义【赫呼伯反恐也应应对之应炤章遥反本或作灼晢之设反忱市林反适音的注同挟子燮反一作子协反】疏【正义曰毛以为文王施行此明明然光显之德在于下地其征应赫赫然着见之騐在于上天由此为天所佑弃纣命之故反而美之云若是则天之意难信斯不可改易者维王位耳以其身为天子谓天必归之更无异意何则纣居天之大位而又殷之正适以其为恶之故天乃絶而弃之使其敎令不通达于四方为四方所共叛而天命归文王是为天命难信也以天之难信而文王能得天之意言此所以厚美周也郑于文义大同以此章以下总为明明赫赫辞兼文武言二圣皆能然余同传正义曰明明察也释训文以此文上下相对谓施德于下能感于上天笺正义曰以下言纣之政敎不达四方为天下所弃是武王时乃然则此章为总目其辞兼文武矣故曰文王武王施明德于天下也以其理当兼之故并言武耳不以两明两赫之文分之使有所属也谓三辰有效騐者周礼春官神仕职曰掌三辰之法注云日月星辰其着位也桓二年左传曰三辰旂旗昭其明也服防云三辰日月星也谓之辰者辰时也日以照昼月以照夜星则运行于天民得取其时节故谓之辰也有效验者谓日月扬光星辰顺轨风雨以时寒暑应节乃知君德能动上天民皆见其征应所以言赫赫在上也传正义曰忱信释诂文微子之命及左传皆谓微子为帝乙之元子而纣得为正适者郑注书序云微子启纣同母庶兄纣之母本帝乙之妾生启及衍后立为后生受德然则以为后乃生纣故为正适也挟者周匝之义故为达周礼所谓浃日浃即今之匝义同也笺正义曰自古已来无不易之代云不可易者以诸侯以下废立由人是其可改易也至于天子之位则非人力之所能变改言不可改易所以见其难难而能改所以美周德也纣为天子而复言使明是天之使也敎令不行自由纣恶而云天使之者天将令殷灭故生兹愚主亦天使之也故云天使见天人相将之义】挚仲氏任自彼殷商来嫁于周曰嫔于京乃及王季维德之行传挚国任姓之中女也嫔妇京大也王季大王之子文王之父也笺云京周国之地小别名也及与也挚国中女曰大任从殷商之畿内嫁为妇于周之京配王季而与之共行仁义之德同志意也音义【挚音至国名仲字任音壬注同下大任皆放此嫔毗申反中丁仲反下同大任音泰后大任大姒大姜皆同】疏【正义曰毛以为既言文王明德为天所与故本其所由言有挚国之中女其氏姓曰任从彼殷商之畿内来嫁于周邦既配王季为妻曰能尽妇道于大国乃与王季维于仁义之德共之而行所以同志意郑唯为妇于周京之地为异余同传正义曰以文势累之任姓仲字故知挚为国也以下言大任妇人称姓故知任为姓仲者中也故言之中女此言仲任下言大任者此本其未嫁故详言其国及姓字下言已嫁以常称言之礼妇人从夫之諡故颂称大似为文母大任非諡也以其尊加于妇尊而称之故谓之大姜大任大姒皆称大明皆尊而称之唯武王之妻左传谓之邑姜不称大盖避大姜故也嫔妇释亲文曲礼下云生曰妻死曰嫔此生而言嫔者周礼立九嫔之官妇人有德之称妻死其夫以美号名之故称嫔也若非夫于妻傍称女妇有德虽生亦曰嫔故书曰嫔于虞亦是生称之也京大释诂文王肃曰唯尽其妇道于大国耳述毛为说也笺正义曰笺易传者以言于京是于其处所不得漫言于大王肃以为大国近不辞矣上篇述文王受命之事而云祼将于京可得以为京师此王季时为诸侯之子孙耳追崇其号得谓之王不得即以其居为京师也孙毓以为京师又不通矣思齐曰思周姜京室之妇此云来嫁于周曰嫔于京下章云命此文王于周于京皆周京并言明俱是地矣周是大名明京是其中小别也当时殷商为天下大号而言自彼为有所从来之辞以商对周故知自其畿内也乃及者相与之辞德者总称所行者仁义也故言配王季而与行仁义之德同其志意见妇人佐夫故言同耳周本纪云大王曰我世当有兴者其在昌乎则王季未为世子而生昌矣此则从后而言主于王季故其辞若王季为君之时言也】
　　大任有身生此文王传大任仲任也身重也笺云重谓懐孕也维此文王小心翼翼昭事上帝聿懐多福厥德不回以受方国传囘违也笺云小心翼翼恭慎貌昭明聿述懐思也方国四方来附者此言文王之有德亦由父母也音义【重直勇反又直龙反广雅云有娠也下同孕以证反】疏【正义曰大任既嫁于周今有身而懐孕矣至终月而生文王维此文王既生长之后小心而恭慎翼翼然明事上天之道既维恭慎而明事上天述行此道思得多福其得不有所违以此之故受得四方之国来归附之言文王有德亦由于父母传正义曰以身中复有一身故言重笺申之云谓懐孕也易曰妇孕不育是也笺正义曰释训云翼翼恭也故知恭慎貌人度量欲其心之大谨慎欲其心之小见其终常戒惧出于性然表记引此诗乃云有君民之大德有事君之小心是也言受方国故知四方之国来附之此篇主美文王有明德而上述大任之配王季故觧之云此言文王有德亦由父母也】
　　天监在下有命既集文王初载天作之合在洽之阳在渭之涘传集就载识合妃也洽水也渭水也涘厓也笺云天监视善恶于下其命将有所依就则豫福助之于文王生适有所识则为之生配于气势之处使必有贤才谓生大姒音义【洽户夹反一音庚合反案冯翊有郃阳县应邵云在郃水之阳郃戸答反渭音谓涘音士妃音配字亦作配下皆同为于伪反下天为亦为同处昌虑反】疏【传正义曰鸟止谓之集是集为依就之义故以集为就也文王初载谓其幼小始有识知故以载为识也释诂云妃匹合也妃合对也转以相训是合为配义也洽与渭连文又水北曰阳渭是水名则洽亦水也释丘云涘为厓郭璞曰谓水边也笺正义曰于文王有所识则不过二三嵗也大戴礼称文王十三生伯邑考十五生武王发明大姒之小于文王才一二嵗耳若然文王初生已有天命之意皇矣乃眷西顾明是纣恶之后天始视文王与此乖者帝王之后定于防兆唐尧之受河图昌名已在其録明天归文王在于久矣但作诗之人意各有主皇矣辞为沮劝作与夺之势故言见纣之恶乃归文王此则美文王之圣有贤妃之助故言天将有命为生大姒所述意异故言天命有早晚耳气势之处正谓洽阳渭涘是也名山大川皆有灵气嵩髙曰维岳降神生甫及申水亦灵物气与山同诗人述其所居明是美其气势故云为生贤妃于气势之处使之必有贤才也思齐云大姒嗣徽音则文王之妻为大姒也此云天作之合下言文王亲迎故知谓生大姒所言居河之湄唯言有微尰之疾者小人不得其气势唯居下湿故生疾耳辞各有意不得同也】
　　文王嘉止大邦有子传嘉美也笺云文王闻大姒之贤则美之曰大邦有子女可以为妃乃求昬大邦有子伣天之妹传伣磬也笺云既使问名还则卜之又知大姒之贤尊之如天之有女弟文定厥祥传言大姒之有文德也祥善也笺云问名之后卜而得吉则文王以礼定其吉祥谓纳币也亲迎于渭传言贤圣之配也笺云贤女配圣人得其宜故备礼也造舟为梁不显其光传言受命之宜王基乃始于是也天子造舟诸侯维舟大夫方舟士特舟造舟然后可以显其光辉笺云迎大姒而更为梁者欲其昭著示后世敬昬礼也不明乎其礼之有光辉美之也天子造舟周制也殷时未有等制音义【伣牵遍反徐又下显反说文云譬誉也韩诗作磬磬譬也迎鱼敬反造七报反又七道反毛云天子造舟方言云浮梁也广雅作艁音同说文艁古造字一音才早反辉音晖】疏【正义曰毛以为此篇主美文王虽王季尚存皆以文王为主上既言天为生配此言大昬之礼故言文王既闻大姒之贤则嘉美之曰大邦有子女可求以为昬姻媒以行纳采也既纳采问名将加卜之又益知大姒之贤言大邦之有子女言尊敬之磬作是天之妹然言尊重之甚也卜而得吉行纳吉之礼言大姒之有文德文王则以礼定其卜吉之善祥谓使人纳币则礼成昬定也既纳币于请期之后文王亲往迎之于渭水之傍造其舟以为桥梁敬重若此岂不明其礼之有光辉乎言其明也郑唯文定厥祥文一字为异余同笺正义曰上既言大姒之生此言文王嘉止则文王美大姒矣大邦有子文在嘉止之下是文王美之辞明矣既美其贤谓之可以为妃故知乃求昬也下笺云既使问名则此求昬谓纳采时也案士昬礼纳采问名同日行事是其礼相因遣纳采即问名也传正义曰此伣字韩诗文作磬则伣磬义同也说文云伣谕也诗云伣天之妹谓之譬喻即引此诗笺云尊之如天之有女弟与譬喻之言合盖如今俗语譬喻物云磬作然也笺正义曰以此既主文王之事下言亲迎于渭是指文王身之亲迎则文王嘉止文定厥祥皆谓文王身自美之身自定之也始于闻而美之终以造舟亲迎则此章文有伦次总述昬礼故笺凖行六礼之事而结之以嘉止有子承上在渭之涘故为闻而美之既美其贤自然求昬行纳采也下言文定厥祥祥者征祥之美即卜吉之谓上言纳采下言卜吉明此是问名之后还卜得吉兆益尊美之故言文王既使问名还则卜之又知大姒之贤尊之如天之有女弟也释亲云男子为女子先生为姊后生为妹妹即女弟天者无形之物非如人有亲族言天妹者系之于天见尊之耳初嫁必防故以妹言之易有归妹之卦亦此意也传正义曰祥善释诂文笺正义曰祥者吉祥之事而言定之是问名之后卜而得吉昬以纳币为定定此吉祥唯纳币耳故知文王以礼定其吉祥谓纳币也币由卜吉行之故昬礼谓之纳征注云征成也是亦为卜吉而言与此祥意协也春秋荘二十二年冬公如齐纳币不言纳征者礼以着义而为之立名故谓之纳征春秋君及大夫之行当指其所为之事故言纳币何休因此言春秋质也此笺上有问名卜而得吉即纳吉世定其吉祥为纳币也下有亲迎是四礼见矣无纳采与请期者诗人之作举其大纲非如记注能备言其事上笺云求昬者即是纳采也唯请期之文不见耳既亲迎明请之可知也六礼纳采纳吉纳征三礼言纳余不言纳者以问名请期亲迎皆湏复名而后可言其名既复不湏以纳配之采也吉也征也三者皆单是夫氏于女之礼故加纳见行之于彼也笺以此章言取大姒之事皆文王身为主孙毓云昬礼不称主人毋在则命之此时文王才十三四孺子耳王季尚在岂得制定求昬之事如毓之言非无理矣郑必以文王之娶时实幼小但圣人有作动为模范此诗歌之大雅以为正法主于文王之身不复系之父母耳非谓其时不是父母制之也下所言亲迎造舟皆出文王之意故得后世遵之以为王者之礼若王季使之然则是王季行王法无所美于文王也亲迎造舟既文王所专则嘉止定祥亦是文王身矣复何所嫌而云文王不可哉传正义曰言贤圣之配此觧本之亲迎意以贤圣宜相配故备礼而亲迎之是言亲迎亦明大姒之有德故笺申之言贤女配圣人得其宜故备礼也六礼唯亲迎为重迎尚身自亲之余礼行之可知故言备也文王虽人子时事在雅则天子法天子当亲迎故异义公羊说天子至庶人娶皆当亲迎左氏说王者尊无体敌之义故不亲迎郑驳之云大姒之家在洽之阳在渭之涘文王亲迎于渭即天子亲迎明矣天子虽至尊其于后犹夫妇也夫妇配合礼同一体所谓无敌岂施于此哉礼记哀公问曰寡人愿有言然冕而亲迎不已重乎孔子愀然作色而对曰合二姓之好以继先圣之后以为天地宗庙社稷之主君何谓己重乎此言亲迎继先圣之后为天地宗庙主非天子则谁乎是郑意以此为天子之法故引之以明天子当亲迎也昬礼人伦之本故礼始于正夫妇然则周有天下王业之基皆始于迎大姒矣故云文王受命之宜及周家王业之基乃初始于是不可不敬重之故造舟也因觧舟尊卑之制天子造舟至特舟皆释水文李巡曰比其舟而渡曰造舟中央左右相维持曰维舟并两舩曰方舟一舟曰特舟孙炎曰造舟比舟为梁也维舟连四舟也然则造舟者比舩于水加板于上即今之浮桥故杜预云造舟为梁则河桥之谓也维舟以下则水上浮而行之但舩有多少为等差耳礼天子乃得造舟文王欲盛其昬事必极物尽礼用天子之制然后为荣故云造舟然后显其光辉解本用造舟之意王肃云造舟为梁然后可以显著其光辉明文王之圣德于是可以王也笺正义曰此美大其事而造舟若礼先有之不应特述明是文王所创制也云迎大姒更为梁者欲其昭著示后世敬昬礼也不明乎其礼之有光煇言其实明礼之有光辉反其言所以美之也以传歴言舟之等级故申之云天子造舟周制也殷时未有等制知者若先有等制则下不僭上文王虽欲重昬礼岂得僭天子乎若僭天子为罪则大于时人主谁肯听之以此知殷时未有等制文王敬重昬事始作而用之后世以文王所用故制为天子法耳故王基云自殷以前质略未有造维方特之差周公制礼因文王敬大姒重初昬行造舟遂即制之以为天子礼着尊卑之差记以为后世法是也】
  </div>
  <div class="pagination">
   <a href="毛诗注疏_page21.html">
    上一页
   </a>
   <span>
    ...
   </span>
   <a href="毛诗注疏_page17.html">
    17
   </a>
   <a href="毛诗注疏_page18.html">
    18
   </a>
   <a href="毛诗注疏_page19.html">
    19
   </a>
   <a href="毛诗注疏_page20.html">
    20
   </a>
   <a href="毛诗注疏_page21.html">
    21
   </a>
   <span class="current-page">
    22
   </span>
   <a href="毛诗注疏_page23.html">
    23
   </a>
   <a href="毛诗注疏_page24.html">
    24
   </a>
   <a href="毛诗注疏_page25.html">
    25
   </a>
   <a href="毛诗注疏_page26.html">
    26
   </a>
   <a href="毛诗注疏_page27.html">
    27
   </a>
   <span>
    ...
   </span>
   <a href="毛诗注疏_page23.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
