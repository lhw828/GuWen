<!DOCTYPE html>
<html>
<head>
    <meta charset="UTF-8">
    <title>三家诗拾遗 - 第 5 页/共 15 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>三家诗拾遗 - 第 5 页/共 15 页</h1>
    <div class="content">　　刘安世述韩诗详本篇
　　鼓钟
　　韎任侏离
　　陈禅传述韩诗详本篇
　　般
　　于绎思
　　三家诗时周之命下有此一句见孔疏
　　【附】采薇歌
　　登彼西山兮采其薇兮以暴易暴兮不知其非兮黄农虞夏忽焉没兮我安适归兮吁嗟徂兮命之衰兮
　　史记予悲伯夷之志覩轶诗可异焉
　　麦秀歌
　　麦秀渐渐兮禾黍油油兮彼狡童兮不与我好兮史记箕子朝周过殷故墟宫室毁废生禾黍乃作麦秀之歌　按二歌不见经传疑未必果爲伯夷箕子之作而麦秀斥纣爲狡童尤未可信以其出自史记传之必有所自故録而附之若琴操载文王羑里鳯凰之歌则爲后人赝作无疑也【琴操鳯凰衔书于文王之郊文王曰殷帝无道天命已移乃作歌日翼翼翔翔彼鸾凰兮衔书来逰以命昌兮曕天案图殷将亡兮苍苍昊天始有萌兮神连精合谋于房兮　羑里歌曰殷道溷溷浸浊烦兮朱紫相合不别分兮迷乱声色信谗言兮炎炎之虐使我愆兮幽闭牢穽由其言兮遘我四人忧勤勤兮】
　　诗辞存篇名四
　　巧笑倩兮美目盼兮素以爲绚兮
　　见论语
　　唐棣之华偏其反而岂不尔思室是逺而
　　见论语
　　相彼盍旦尚犹恶之
　　礼坊记引此二句注盍旦夜鸣之鸟言视彼夜鸣之鸟欲反昼作夜尚且恶之
　　昔吾有先正其言明且清国家以宁都邑以成庶民以生谁能秉国成不自爲正卒劳百姓
　　礼缁衣引诗注曰上五句诗下四句见今节南山篇按三百篇中如母逝我梁四句无竞维人二句及翩翩者鵻王事靡盬等句复见甚多此所引似自爲一章之诗也
　　翘翘车乘招我以弓岂不欲往畏我友朋
　　左传齐侯使敬仲爲卿敬仲辞以羁旅之臣敢辱高位引此四句
　　虽有丝麻无弃菅蒯虽有姬姜无弃蕉萃凡百君子莫不代匮
　　左传楚入郓无偹故也君子曰恃陋而不偹罪之大者也引诗云云言偹之不可以已也
　　周道挺挺我心扃扃讲事不令集人来定
　　左传楚杀其大夫公子壬贪也君子谓楚共王于是乎不刑引诗云云注挺挺正直也扃扃明察讲谋也谋事之不善当聚致贤人以定之
　　俟河之清人寿几何兆云询多职竞作罗
　　左传楚子囊伐郑讨其侵蔡也子驷子国子耳欲从楚子孔子蟜子展欲待晋子驷引诗云云注人寿促而河清迟晋不可恃兆卜也询谋也言既卜且谋则竞作网罗之难无成功
　　淑慎尔止无载尔僞
　　左传澶渊之防防而不信名皆弃不信之不可也如是诗曰文王陟降在帝左右信之谓也又曰淑愼尔止无载尔僞不信之谓也　按大雅抑云淑慎尔止不愆于仪与此异又古文尚书载入周官篇云恭俭惟德无载尔僞
　　礼义不愆何恤于人言
　　左传子产曰吾闻爲善者不改其度故能有济也民不可逞度不可改引诗云云
　　我无所监夏后及商用乱之故民卒流亡
　　左传齐有彗星齐侯使禳之晏子曰无益也只取诬耳引大雅唯此文王及此四句
　　皇皇上天其命不忒天之以善必报其德【说苑作天之与善必报其德当从说苑】
　　家语孔子在齐舍于外馆景公造焉宾主之辞既接左右白曰周使至言先王之庙灾景公复问何王之庙孔子曰此必厘王之庙公曰何以知之孔子引诗云云　按家语爲王肃僞书此条盖袭说苑
　　鱼在在藻厥志在饵
　　见大戴记疑鱼藻篇句
　　乐矣君子直言是务
　　见晏子春秋
　　行百里者半于九十
　　国策甘茂説秦王引此二句言末路之难也
　　大武【句】逺宅不渉【一本宅下有而字】
　　国策白起拔宜阳黄歇说秦王引诗云云注曰威武之大者远安宅之不必渉其地　按国策引诗如木实繁者披其枝披其枝者伤其心服难以勇治乱以知事之计也立传以行敎孝以学义之经也树德莫如滋除害莫如尽疑皆古语而称曰诗故勿録
　　王道荡荡不偏不党王道平平不党不偏其直若矢其易若底君子之所履小人之所视
　　墨子兼爱篇引此八句称周诗上四句见洪范下四句见大东篇而称周诗古或有考也
　　青青之麦生于陵陂生不布施死何含珠爲
　　庄子外物篇引此小司马注曰诗刺死人也
　　如霜雪之将将如日月之光明爲之则存不爲之则亡荀子王霸篇礼之所以正国也譬犹衡之于轻重也犹绳墨之于曲直也犹规矩之于方圎也攻错之而人莫能诬也引诗云云
　　国有大命不可以告人妨其躬身
　　荀子臣道篇迫胁于乱时穷居于暴国而无所避之则崇其美扬其善违其恶隐其败言其所否称其所长以爲成俗诗云云
　　鳯凰秋秋其翼若干其声若箫有鳯有凰乐帝之心荀子解蔽篇目视备色耳听备声口食备味形居备宫名受备号生则天下歌死则四海哭是以谓之至盛诗云云此不蔽之福也
　　墨以爲明狐狸其苍
　　荀子解蔽篇君人者周则谗言至矣而直言反矣小人迩而君子逺诗云云此上幽而下险也
　　长夜漫兮永思骞兮太古之不慢兮礼义之不愆兮何恤人之言兮【下二句与左传同疑是一章】
　　荀子正名篇能处道而不贰吐而不夺利而不留贵公正而贱鄙争是士君子之辨说诗云云
　　涓涓流水不雝不塞毂已破碎乃大其辐事已败矣乃重太息
　　荀子法行篇曾子曰母内人之疏而外人之亲无身不善而怨人无刑已至而呼天内人之疏而外人之亲不亦逺乎身不善而怨人不亦反乎刑已至而呼天不亦晚乎诗云云
　　緜緜之葛生于旷野良工得之以爲絺绤良工不得枯死于野
　　见说苑　按说苑有辟雍诗云有昭辟雍有贤泮宫田里周行济济将将似类诗附之于此
　　有斧有柯
　　陆贾新语辨惑篇引此一句
　　厥初生民深修益成
　　史记三代世表禇先生引诗传言姜嫄出见大人迹而履践之知于身生后稷姜嫄以爲无父弃之道中牛羊不践抱之山中山者养之又捐之大泽鸟覆席食之姜嫄怪而取长之尧以爲贤立以爲大农姓之曰姬氏诗人美而颂之曰厥初生民深修益成而道后稷之始也按如禇所引则深修益成一句生民诗之句也
　　九变复贯知言之选
　　汉书武帝纪引此臣瓒曰先王创制易敎以救流弊也是以三王之敎有文有质九数之多也师古曰贯事也论语曰仍旧贯此言文质不同寛猛殊用循环复旧择而用之【武帝元鼎诏云诗曰四牡翼翼防征不服亦是诗】
　　皎皎练丝在所染之
　　后汉杨终传终闻尧舜之民可比屋而封桀纣之民可比屋而诛何者尧舜爲之隄防桀纣示之骄奢也诗云云注诗也
　　羽觞随波
　　晋书束晳传武帝问三月曲水之义晳曰昔周公成洛邑因流水以泛酒故诗云羽觞随波　汉书音义羽觞作生爵形
　　万人颙颙仰天告愬
　　见文选注薛君章句盖韩诗也
　　佞人如【陈尼切蛭也】
　　见集韵字下引诗　按诗之句见于秦汉宋唐人引述类于古语者皆弃弗録如韩外传代马依北风越鸟巢故枝明是西汉人诗亦弗録其他吕氏春秋四条【将欲毁之必重累之将欲踣之必髙举之○唯则定国○君君子则正以行其徳君小人则寛以尽其力○无过乱门】史记一条【得人者兴失人者崩】列子一条【良弓之子必学爲箕良冶之子必学爲裘】周礼郑注一条【敕尔瞽率尔众工奏尔悲诵肃肃雝雝母怠母凶】皆称曰诗而类于古之成语者也又如管子之鸿鹄锵锵【形势篇鸿鹄锵锵唯民歌之】甯戚之南山白石【高诱注是硕防诗】晋士蔿之狐裘蒙茸【狐裘蒙茸一国三公吾谁适从左氏谓是士蔿自作之诗】焦赣易林之君子有酒【君子有酒鄙人鼔缶虽不见好亦不见丑　淮南子说林本云古谚】春秋纬之月离于箕【月离于箕风扬沙矣月离于毕俾滂沱矣丰坊僞石经直入之小雅渐渐之石诗中】等类尤多或疑爲诗而实非也
　　春秋之后周道寖衰聘问歌咏不行于列国学士之诗在布衣【以上班固语】盖自大野获麟至于秦人失鹿数百年之诗不登于太史之掌録其遗文断句见于子史百家之引述者皆秀民学士之诗而非必尽经孔子之所删者也其词亦时异于三百盖文以代降诗亦随之韦孟讽时自爲汉体河梁惜别顿异风人是故诗变爲骚骚变爲赋而体制遂分四言化爲五言五言转爲歌行而俳体以作是皆诗之支流余裔而亦时尚风气之使然不可强齐也战国与春秋以上之诗亦犹是欤故虽有服古之士希心摹彷亡之什俨合乐章要之风味自有浅深质文亦表厚薄不难寻咀而见焉片语只词纵无关于经义残编蠧岂有废于搜防学者览之将毋色然而喜乎【相】再识










　　三家诗拾遗卷二
　　钦定四库全书
　　三家诗拾遗卷三
　　栁州府知府范家相撰
　　国风
　　关雎
　　鲁诗司马迁曰周道缺诗人本之袵席关雎作又曰周室衰而关雎作　刘向曰周之康王夫人晏而出朝关雎起兴思得淑女以配君子夫雎鸠之鸟未尝见其乗居而匹处也【列女传】杜钦曰佩玉晏鸣关雎刺之知好色之伐性短年离制度之生无厌天下将蒙化凌夷而成俗也故咏淑女几以配上忠孝之笃仁爱之至也【本传】杨雄曰关雎作为伤始乱又曰周康之时颂声作乎下关雎作乎上习治也　李竒曰后夫人鸡鸣佩玉去君所周康王后不然故诗人叹而伤之【汉书注】张超曰【康成弟子】关雎毕公作【传　或云蔡邕説】
　　齐诗匡衡曰妃匹之际生民之始万福之原婚姻之礼也然后品物遂而天命全孔子论诗以关雎为首言太上者民之父母后夫人之行不侔乎天地则无以奉神灵之统而理万物之宜故曰窈窕淑女君子好逑言能致其贞淑情欲之感无介乎容仪晏私之意不形乎动静夫然后可以配至尊而为宗庙主此纲纪之首王敎之端也
　　韩诗关雎刺时也【诗说　内传及薛君章句见下关雎夲篇】又外传曰子夏问关雎何以为风始也子曰关雎至矣乎幽幽防防德之所蔵纷纷沸沸道之所行如神龙变化斐斐文章大哉关雎之道也万物之所系羣生之所悬命也六经之策皆归论及之盖取之关雎关雎之事大矣哉天地之间生民之属王道之原不外是矣诗始萌芽申公训故单行于世故孔安国司马迁刘向扬雄诸人皆宗鲁诗至于后汉之末康成未见毛传之先亦逓相祖述韩婴内传见于薛君章句者【详见首章】与鲁畧同唯外传述夫子之言似与毛合然非其夲论也齐诗匡衡一疏似与鲁诗不同而诗之正义亦未明辨以晢当时仪礼左传未出无所考正三家者言未尝深究夫子不淫不伤之防使非毛公出而廓清义将终晦矣窃意康王后夫人晏起毕公思后妃之徳或弹以讽谏事则有之薛士龙谓关雎刺时是赋其诗者吕元钧谓陈古以讽是也鲁韩传讹遂直以为刺康后而经师承之不加察耳
　　后汉明帝诏昔应门失守关雎刺世应门失守一语夲春秋説题辞其言曰人主不正应门失守故歌关雎以感之然第曰歌以感之不云作以刺时也后人加以附防遂谓康王承文武之盛一朝晏起夫人不鸣璜宫门不击柝关雎之人见几而作至范蔚宗皇后纪序犹用其説岂止汉魏人哉然考光武废郭后诏云既无关雎之徳而有卫霍之风似用毛序即蔚宗序先言后夫人进贤才以辅佐君子衷窈窕而不淫其色【衷误作哀见文选李善注】是毛説甚明后又云康王晚朝关雎作讽可知是康王时人歌关雎以讽谏与薛吕之説正同予故曰康后晏朝事或有之鲁韩虽传讹非尽无稽也
　　关关雎鸠在河之洲窈窕淑女君子好逑
　　韩诗内传曰窈窕贞専淑女奉顺坤徳成其纪纲【文选注】薛君章句曰诗人言雎鸠贞洁慎匹以声相求必于河洲蔽隐无人之处故人君动静退朝入于私宫后妃御见去畱有度应门繋柝鼓人上堂退反燕处体安志明今时人君内倾于色贤人见其萌故咏关雎説淑女正容仪以刺时【后汉书注】
　　按薛君亦云咏以刺时不云作以刺时其文甚明又汉书注宋均曰应门者人主听政处也不以政事为务则有宣淫之心关雎乐而不淫思得贤人与之共化修应门之政云云此又似别为一解矣
　　葛覃
</div>
    <div class="pagination">
<a href="三家诗拾遗_page4.html">上一页</a><a href="三家诗拾遗.html">1</a><a href="三家诗拾遗_page2.html">2</a><a href="三家诗拾遗_page3.html">3</a><a href="三家诗拾遗_page4.html">4</a><span class="current-page">5</span><a href="三家诗拾遗_page6.html">6</a><a href="三家诗拾遗_page7.html">7</a><a href="三家诗拾遗_page8.html">8</a><a href="三家诗拾遗_page9.html">9</a><a href="三家诗拾遗_page10.html">10</a><span>...</span><a href="三家诗拾遗_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
