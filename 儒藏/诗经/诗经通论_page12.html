<!DOCTYPE html>
<html>
<head>
    <meta charset="UTF-8">
    <title>诗经通论 - 第 12 页/共 29 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>诗经通论 - 第 12 页/共 29 页</h1>
    <div class="content">阪有漆，隰有栗。既、见、君子，[评]既见二章。并坐鼓瑟。今者不乐，逝者其耋!本韵。○兴也。下同。
阪有桑，隰有杨。既、见、君子，并坐鼓簧。今者不乐，逝者其亡!本韵。
　　小序谓「美秦仲」，刘公瑾疑为「美襄公」，无有定也。小序谓下篇为「美襄公」，故此云「美秦仲」，以其为秦风首耳。其臆测亦可见。伪说谓「襄公为诸侯，周大夫与燕，美之而作」，以诗中有「并坐」字，谓臣不当与君并坐也。然亦武断。何玄子谓「鼓瑟者并坐」，亦非语气。意或草创之时，君、臣习狎，容有之耶
【车邻三章：一章四句，二章章六句。】
　　驷驖
驷驖孔阜，六辔在手。公之媚子，从公于狩。本韵。○赋也。下同。
奉时辰牡，辰牡孔硕。公、曰、「左、之、」，舍、拔、则、获、本韵。[评]迅快自喜如见。
游于北园，四马既闲。本韵。輶车鸾镳，载猃歇骄。本韵。
　　小序谓「美襄公」，然未知为何公。其曰「媚子从狩」，恐亦未必为美也。
　　「歇骄」，依旧解作犬名为是。若作「歇其骄」解，非古人语气。秦风诸诗多慓悍自喜之意，洵乎言乃心之声也。
　　【驷驖三章，章四句。】
　　小戎
小、戎、俴、收，[评]戎车制。五、楘、梁、辀，本韵。[评]驭两服。游、环、胁、驱，阴、靷、鋈、续，[评]驭两骖。文、茵、畅、毂，[评]又写车。驾、我、骐、馵、[评]写两服。言念君子，温其如玉；在、其、板、屋，乱、我、心、曲、本韵。○赋也。下同。
四、牡、孔、阜，六、辔、在、手，本韵。[评]承上驾我句。骐、　、是、中，[评]两服。騧、骊、是、骖、本韵。[评]两骖。龙、盾、之、合，[评]车蔽。鋈、以、觼、軜、[评]骖辔饰。言念君子，温其在邑。本韵。方、何、为、期、胡、然、我、念、之、本韵。
俴、驷、孔、群，厹、矛、鋈、錞，[评]承上龙盾两句，言矛盾。蒙、伐、有、苑、虎、韔、镂、膺，[评]弓室。交、韔、二、弓，竹、闭、绲、縢、[评]弓檠。言念君子，载、寝、载、兴、厌、厌、良、人，秩、秩、德、音、本韵。
　　序谓「美襄公，国人则矜其车甲，妇人能闵其君子焉」。一诗作两义，非也。伪传谓「襄公遣大夫征戎而劳之」，意近是。何玄子曰：「襄公当幽王时为西垂之大夫，未为诸侯也，而所遣者亦大夫耶」此驳非，大夫之臣亦可称「大夫」也。邹肇敏曰：「凡劳诗或代为其人言，或代为其室家言。而此诗『言念居子』，则襄公自念其居子。」予初亦疑「厌厌良人」为妇目夫之词；以孟子「其良人出」，唐风「如此良人何」证之，殆合。然黄鸟哀三良，亦曰「歼我良人」，雅之桑柔亦曰「维此良人，作为式谷」，何也若为室家代述，则种种军容固无烦如此缕耳。何玄子曰：「先秦之世，『良人』为君子通称。吕氏纪序意曰『秋甲子朔，朔之日，良人请问十二纪』，注亦谓『良人，君子也』。」二说皆通。
　　[二章]戎车为驷马，两服、两骖。上章言两服曰「骐、馵」，此章曰「骐、」，「」即「馵」，特变字耳，故「骐」字不变也。何玄子曰，「尔雅谓『，白驳』。盖马有色，有白色，故曰『驳』。上章曰『馵』，因其白之在足也。此章曰『』，因其之在体也。」亦有理。
　　[三章]「镂膺」，补传曰：「韔以虎皮为之，而以金镂饰其膺也。膺，胸也，谓弓室之胸也。」严氏曰：「此首言『虎韔』，继言『镂膺』，下文又言『交韔二弓，竹闭绲滕』，则皆言弓耳，不得以此『镂膺』为彼钩膺也。补传为长。」二说皆是。写军容之盛，细述其实马、器械制度，刻琢典奥，于斯极矣；汉赋迥不能及。「言念君子」以下，忽又为平浅之音，空淡之句。一篇之中，气候不齐，阴、晴各异，宜乎作序者不知之，以为两义也。
　　【小戎三章，章十句。】
　　蒹葭
蒹、葭、苍、苍，白、露、为、霜、所谓伊人，在。水一方。、洄、从、之，道阻且长。、游、从、之，宛。在。水中央。本韵。○兴也。下同。[评]此四句即上在字注脚，特加描摹一番耳，故增宛字。
蒹、葭、凄、凄，白、露、未、晞、所谓伊人，在水之湄。洄从之，道阻且跻。游从之，宛在水中坻。本韵。
蒹、葭、采、采，白、露、未、已、所谓伊人，在水之涘。洄从之，道阻且右。游从之，宛在水中沚。本韵。
　　此自是贤人隐居水滨，而人慕而思见之诗。「在水之湄」，此一句已了。重加「洄」、「游」两番摹拟，所以写其深企愿见之状，于是于「在」字上原作「于上在字」，今按语气改为「于在字上」。加一「宛」字，遂觉点睛欲飞，入神之笔。上曰「在水」，下曰「宛在水」，愚之以为贤人隐居水滨，亦以此知之也。集传曰「上下求之而皆不可得」。诗明先曰「道阻且长」，后曰「宛在」，乃以为皆不可得，何耶如此粗浅文理，尚不之知，遑言其它!既昧诗旨，且使人不见诗之妙，可叹哉!
　　【蒹葭三章，章八句。】
　　终南
终南何、有、有条、有梅。君子至止，锦衣、狐裘，颜如渥丹，其、君、也、哉、本韵。○兴也。下同。
终南何有有纪、有堂。君子至止，黻衣、绣裳，佩玉将将；寿考不忘!本韵。
　　小序谓「戒襄公」。按此乃美耳，无戒意。
　　　【终南二章，章六句。】
　　黄鸟
交交黄鸟，止于棘。谁从穆公子车奄息。维此奄息，百夫之特。本韵。临其穴，惴惴其栗。本韵。彼苍者天，歼我良人!如可赎兮，人、百、其、身、本韵。○兴也。下同。
交交黄鸟，止于桑。谁从穆公子车仲行。维此仲行，百夫之防。本韵。临其穴，惴惴其栗。彼苍者天，歼我良人!如可赎兮，人百其身。
交交黄鸟，止于楚。谁从穆公子车针虎。维此针虎，百夫之御。本韵。临其穴，惴惴其栗。彼苍者天，歼我良人!如可赎兮，人百其身。
　　「秦穆公卒，以子车氏三子为殉；国人哀之，为之赋黄鸟」，见文六年左传。
　　集传云：「今观『临穴惴栗』之言，则是康公从父之乱命，迫而纳之于圹，其罪有所归矣。」其言盖本之苏氏，曰：「三良之死，穆公之命也。康公从其言而不改，其亦异于魏颗矣。」子由又本之子瞻，其过秦穆公墓曰：「穆公生不诛孟明，岂有死之日而忍用其良!」按诗三章明言穆公，又左传曰：「秦穆公之不为盟主也宜哉，死而弃民。」郑氏曰：「从死，自杀以从死。」孔氏曰：「不刺康公而刺穆公者，是穆公命从己死，此臣自杀从之，非后主之过。」此唐以上人所论，知此偏是宋人有此深文，何也其意以穆公尚为贤主，康公庸鄙，故举而归其罪。不知从死乃秦戎狄之俗，非关君之贤否也；何必为穆公回护而归罪康公哉!朱又执「临穴惴栗」之词，为康公迫死。郑氏则以为三人自杀；其临穴惴栗，为秦人视其圹语。今平心按之，其事出于穆公之命，三人自杀，要皆不得已焉耳，岂乐死哉!即使临穴惴栗，亦自人情，不必为之讳也。
　　【黄鸟三章，章十二句。】
　　晨风
鴥彼晨风，郁彼北林。未见君子，忧心钦钦。本韵。如何!如何!忘我实多。本韵。○兴也。下同。
山有苞栎，隰有六驳。未见君子，忧心靡乐。本韵。如何!如何!忘我实多。
山有苞棣，隰有树檖。未见君子，忧心如醉。本韵。如何!如何!忘我实多。
　　序谓「刺康公弃其贤臣」，此臆测语。集传属之妇人，亦无谓。伪说谓「秦君遇贤，始勤终怠」，稍近之。
　　【晨风三章，章六句。】
　　无衣
岂曰无衣!与子同袍。王于兴师；修我戈、矛，与子同仇。本韵。○兴也。下同。
岂曰无衣!与子同泽。王于兴师；修我矛、戟，与子偕作。本韵。
岂曰无衣!与子同裳。王于兴师；修我甲、兵，与子偕行。本韵。
　　小序谓「刺用兵」，无刺意。集传仿之，谓「秦俗强悍，乐于战斗」。诗明有「王于兴师」之语，岂可徒责之秦俗哉!观其诗词，谓秦俗强悍，乐于用命，则可矣。伪传、说谓「秦襄公以王命征戎，周人赴之，赋此」，近是；然不必云周人也。犬戎杀幽王，乃周人之仇；秦人言之，故曰「同仇」。「子」，指周人也。
　　首二句毛传谓兴，是，取下「与子同」之意也。如以为赋，则夹杂矣。
　　【无衣三章，章五句。】
　　渭阳
我送舅氏，曰至渭阳。何以赠之路车、乘黄。本韵。○赋也。下同。
我送舅氏，悠。悠。我。思。[评]变。何以赠之琼瑰、玉佩。本韵。
　　秦康公为太子，送母舅晋重耳归国之诗。小序谓「念母」以「悠悠我思」句也。未知果然否大序谓「即位后思而作」，尤迂。
　　[增]「悠悠我思」句，情意悱恻动人，往复寻味，非惟思母，兼有诸舅存亡之感。
　　【渭阳二章，章四句。】
　　权舆
于我乎，夏、屋、渠、渠、[评]居。今也每、食、无、余、[评]食。于嗟乎，句。不承权舆!本韵。○赋也。下同。
于我乎，每、食、四、簋、[评]单承上食。今也每、食、不、饱、本韵。于嗟乎，不承权舆!
　　此贤者叹君礼意寖衰之意。
　　一章先言居，再言食，即「适馆、授餐」意。二章单承食言，由「无余」而至「不饱」，条理井然。其「每食四簋」句，承上接下，在有余、无余之间；可以意会，初不有碍。其上一言居，下皆言食者，以食可减而居不移故也。又「夏屋渠渠」句，即藏「食有余」在内，故是妙笔。自郑氏不喻此意，以「夏屋」为餐具；近世杨用修力证之，谬也。然即知夏屋之非餐具，而知此诗意之妙者辞矣。
　　【权舆二章，章五句。】
　　　　陈
　　宛丘
子之汤兮，宛丘之上兮。洵有情兮，而无望本韵。兮。赋也。下同。
坎其击鼓，宛丘之下。无冬无夏，值其鹭羽。本韵
坎其击缶，宛丘之道。无冬无夏，值其鹭翿。本韵
　　此诗刺游荡之意昭然。小序谓「刺幽公」，恐「子」字未安，毛传谓「子」为大夫，不与序同。然具此乐舞，自属君大夫之列。
　　【宛丘三章，章四句。】
　　东门之枌
东门之枌，宛丘之栩。子仲之子，婆、娑、其、下、本韵。○赋也。下同。[评]画。
谷旦于差，南方之原。此句不用韵。不绩其麻，市汉王符潜夫篇作「女」。也婆娑。本韵。
谷旦于逝，越以鬷迈。本韵。视尔如荍，贻我握椒。本韵。
　　大序谓「男女淫荒」，是宽泛语。何玄子谓「陈风巫、觋盛行」，似近之。盖以旧传大姬好巫，而陈俗化之。「婆娑」，舞貌；巫者必舞也。汉王符潜夫论曰「诗刺『不绩其麻，女也婆娑』。今多不修中馈，休其蚕织，而起学巫、觋，鼓舞事神，以欺诳细民」云云，足证诗意。又按其于「市」作「女」，亦疑是。盖「市也」二字未顺，而上既云「南方之原」，又云「市」，亦重迭。若果为「女」字，则上「子仲之子」当为男言。男既婆娑，女也婆娑，是为男巫、女觋也。不然，两「婆娑」亦迭。
　　【东门之枌三章，章四句。】
　　衡门
衡门之下，可、以、栖迟。泌之洋洋，可、以、乐饥。本韵。○赋也。下同。[评]倒字。
岂、其、食鱼，必、河之鲂!岂、其、取妻，必、齐之姜!本韵。
岂其食鱼，必河之鲤!岂其取妻，必宋之子!本韵。
　　此贤者隐居甘贫而无求于外之诗。一章，甘贫也。二、三章，无求也。唯能甘贫，故无求。唯能无求，故甘贫。故一章云「可以」，即「岂其、必」之意也。二、三章云「岂其、必」，即「可以」之意也。一章与二、三章词异意同。又因饥而言食，因食而言取妻，皆饮食、男女之事，尤一意贯通。
　　「乐饥」，毛传云「乐道忘饥」。集传云「玩乐忘饥」。皆添字，非。郑氏以乐作「●」，意与「疗」同，撰字，更武断。且饮水果可以疗饥乎大抵皆不知古文有倒字法也。倒字趁韵为多。乐饥，犹饥乐，谓虽饥亦乐也，犹孔子「蔬食，饮水，曲肱而枕，乐在其中」之意。
　　【衡门三章，章四句。】
　　东门之池
东门之池，可、以、沤麻。彼美淑姬，可、与、晤歌。本韵。○兴也。下同。
东门之池，可、以、沤纻。彼美淑姬，可、与、晤语。本韵。
东门之池，可、以、沤菅。彼美淑姬，可、与、晤言。本韵。
　　玩「可以」、「可与」字法，疑即上篇之意。取妻不必齐姜、宋子，即此淑姬，可与晤对、歌耳。又是上篇注脚，所谓「可以」即「岂其、必」之意，是矣。
　　「晤」，本训「明」。今毛传曰「遇也」，郑氏曰「犹『对』也」。孔氏曰「释言『遇，偶也』，是『遇』亦为对、偶之义」，与郑同。按此虽皆非确义，然犹可通。集传云「晤，犹『解』也」，则无此理矣。
　　【东门之池三章，章四句。】
　　东门之杨
东门之杨，其叶牂牂。昏以为期，明星煌煌。本韵。○兴也。下同。
东门之杨，其叶肺肺。昏以为期，明星晢晢「晢」原作「」，今改。本韵。
　　此诗未详。
　　【东门之杨二章，章四句。】
　　墓门
墓门有棘，斧以斯之。夫也不良，国人知本韵。之。知而不已，谁、昔、然矣!本韵。○比而赋也。下同。[评]倒字。
墓门有梅，有、鸮、萃、止、[评]变。夫也不良，歌以讯本韵。之。讯、予、不、顾，颠倒思予。本韵。
　　小序谓「刺陈佗」「佗」原作「陀」，下同，今改。是。观诗中云「夫」，云「国人」，则为君国之事而非民间之事矣。苏氏曰：「陈佗，陈文公之子而桓公之弟也。桓公疾病，佗杀其太子免而代之。桓公之世，陈人知佗之不臣矣；而桓公不去，以及于乱。是以国人追咎桓公，以为智不及其后，故以墓门刺焉。『夫』，指陈佗也。佗之不良，国人莫不知之；知之而不去，昔者谁为此乎」可谓善说此诗矣。集传以「谁昔」为「畴昔」，大谬。
　　[一章]「墓门有棘」，必须「斧以斯之」，以比国有不良，必须去之。
　　[二章]鸮止于梅，亦比佗之在国也。「歌以讯之」，非别有歌，意即此诗也。「予不顾」犹「不顾予」。
</div>
    <div class="pagination">
<a href="诗经通论_page11.html">上一页</a><span>...</span><a href="诗经通论_page7.html">7</a><a href="诗经通论_page8.html">8</a><a href="诗经通论_page9.html">9</a><a href="诗经通论_page10.html">10</a><a href="诗经通论_page11.html">11</a><span class="current-page">12</span><a href="诗经通论_page13.html">13</a><a href="诗经通论_page14.html">14</a><a href="诗经通论_page15.html">15</a><a href="诗经通论_page16.html">16</a><a href="诗经通论_page17.html">17</a><span>...</span><a href="诗经通论_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
