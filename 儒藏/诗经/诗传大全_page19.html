<!DOCTYPE html>
<html>
 <head>
  <meta charset="utf-8"/>
  <title>
   诗传大全 - 第 19 页/共 35 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   诗传大全 - 第 19 页/共 35 页
  </h1>
  <div class="content">
   ○予手拮【音吉】据【音居】予所捋【力活反】荼予所蓄租【子胡反】予口卒瘏【音徒】曰予未有室家【叶古胡反】
　　比也拮据手口共作之貌捋取也荼萑【音九】苕【音迢】可借巢者也【孔氏曰薍为萑萑苕谓薍之秀穗也薍顽去声】蓄积租聚也卒尽瘏病也【庆源辅氏曰拮据手口共作之貌捋荼蓄租则其所作之事也先言手之拮据终言口之卒瘏亦言之法也】室家巢也○亦为鸟言作巢之始所以拮据以捋荼蓄租劳苦而至于尽病者【华谷严氏曰手拮据而捋荼蓄租而口卒瘏交错言之也】以巢之未成也以比已之前日所以勤劳如此者以王室之新造而未集故也
　　○予羽谯谯【在消反】予尾翛翛【素雕反】予室翘翘【祈消反】风雨所漂【匹遥反】摇予维音哓哓【呼尧反】
　　比也谯谯杀【色界反】也翛翛敝也翘翘危也哓哓急也○亦为鸟言羽杀尾敝以成其室而未定也风雨又从而漂摇之则我之哀鸣安得而不急哉以比已既劳悴王室又未安而多难乘之则其作诗以喻王亦不得而不汲汲也【庆源辅氏曰此诗固是周公赤心血诚然流言自以周公为已谋而周公自以王室为已之室家无所避也此又可见其正大之情○程子曰此公之诗所以词哀而意切也○安成刘氏曰上章及此周公自比其勤劳如此者葢公以贵戚大臣宗社安危系于其身者非一日矣成王既惑于流言则夫自言其劳而不为夸谓王室为予室而不为嫌良以哓哓之音出于忠爱之情所不能已也然而成王之信其勤劳王家犹有待于他日雷风之变又以见谗説之易以入人忠言之难于见信而惜成王之见不明且速也】
　　鸱鸮四章章五句
　　事见书金縢篇【金縢曰管叔及其羣弟流言于国曰公将不利于孺子周公乃告二公曰我之弗辟我无以告我先王周公居东二年则罪人斯得于后公乃为诗以贻王名之曰鸱鸮王亦未敢诮公蔡氏传曰流言无根之言也商人兄弟争立者多周公摄政商人固已疑之又管叔于周公为兄尤所觊觎故武庚管蔡流言于国以危惧成王而动摇周公也辟读为避郑氏诗传曰周公辟居东都是也周公言我不避则于义有所不尽无以告先王于地下也居东居国之东也郑氏谓辟居东都未知何据孔氏以居东为东征非也方流言之起成王未知罪人为谁二年之后王始知罪人之为管蔡斯得者迟之之词也诮譲也按东山诗言自我不见于今三年则居东之非东征明矣葢周公居东二年成王因风雷之变既亲迎以归三叔懐流言之罪遂胁武庚以叛成王命周公征之其东征往返首尾又自三年也○朱子曰弗辟之説只从郑氏为是向董叔重得书亦辨此一时信笔答之谓当从古注説后来思之不然三叔方流言周公处骨肉之间岂应以片言半语遽然兴师以征之圣人兴师大不如此又成王方疑周公周公固不应不请而自诛之若请之于王亦未必见从虽曰圣人之心公平正大区区嫌疑似不必避但舜避尧之子禹避舜之子自是合如此若居尧之宫逼尧之子即为簒矣或谓周公居东不幸成王终不悟不知周公又如何处愚谓公亦惟尽其忠诚而已矣问鸱鸮诗其词艰苦深奥不知当时成王如何便理防得曰当时事变在眼前故读其诗者便知其用意所在自今读之既不及见当时事所以谓其诗难晓然成王虽得此诗亦只是未敢诮公其心未必能遂无疑及至雷风之变启金縢之书后方始释然开悟○安成刘氏曰集传以为公遭流言即东征二年而诛管叔武庚其后乃作此诗成王得诗又感风雷之变迎公以归公乃作东山之诗此葢用孔氏书注弗辟之説后来既与九峰辨其不然以为当从郑氏而于诗传则未及追改耳葢流言之兴而公弗辟居以待成王之察则其心虽无私而义有未尽故曰我无以告我先王是以避居二年之后成王既知流言之罪人而疑虑未释乃作鸱鸮以喻之观其告鸱鸮以无毁我室可见其诗作于武庚未诛之先自雷风之变而周公既归乃承王命作大诰东征一书之中首言王苦曰继以屡言王曰又言冲人又曰宁考皆自成王而言可见公之东征王实命之当在王旣感悟而迎公以归之后也】
　　我徂东山慆慆【吐刀反】不归【无韵未详】我来自东零雨其蒙我东曰归我心西悲制彼裳衣勿士行【戸郎反】枚【叶谟悲反】蜎蜎【乌反】者蠋【音蜀】烝在桑野【叶上与反】敦【都廻反】彼独宿亦在车下【叶后五反】
　　赋也东山所征之地也【三山李氏曰周在丰镐管蔡三监叛其地在王室之东周公征之自西而东故谓之东征】慆慆言久也【永嘉陈氏曰慆慢也有流而不止之意】零落也蒙雨貌裳衣平居之服也勿士行枚未详其义郑氏曰士事也行阵也枚如箸【迟据反】衔之有繣【音坏又音画徽也】结顶中以止语也【郑氏曰军决止语为相疑惑】蜎蜎动貌蠋桑虫如蚕者也烝发语辞敦独处不移之貌此则兴也○成王旣得鸱鸮之诗又感雷风之变始悟而迎周公于是周公东征已三年矣旣归因作此诗以劳归士【郑氏曰管蔡流言周公避居东都成王既得金縢之书亲迎周公公摄政三监叛公乃东征之三年而后归】葢为之述其意而言曰我之东征既久而归途又有遇雨之劳【董氏曰我徂东山记其地也慆慆不归记其久也我来自东记其还也零雨其蒙记其时也○华阳范氏曰人之情惮往而乐归于其归犹闵其遇两则其往可知矣】因追言其在东而言归之时心已西向而悲于是制其平居之服而以为自今可以勿为行陈衔枚之事矣【东莱吕氏曰此亦归士之情也所谓序其情而闵其劳也】及其在涂则又覩物起兴而自叹曰彼蜎蜎者躅则在彼桑野矣此敦然而独宿者则亦在此车下矣【临川王氏曰古用车战则将卒有所蔽倚止则为营卫与堑栅无以异兵械衣服皆可以载其中】
　　○我徂东山慆慆不归我来自东零雨其蒙果臝【力果反】之实亦施【羊防反】于宇伊威在室蟏【音萧】蛸【所交反】在戸【后五反】町【他顶反】疃【他短反】鹿场熠【以执反】燿【以照反】宵行【叶户郎反】不可畏【叶于非反】也伊可懐【叶胡威反】也
　　赋也果臝栝【音栝】楼也【本草曰栝楼实名黄生苖引藤蔓实在花下大如拳九月熟○孔氏曰一名天瓜叶如瓜叶形两两相値蔓延青黑色六月华七月实如瓜瓣】施延也蔓生延施于宇下也伊威鼠妇也室不埽则有之【长乐刘氏曰伊威壁落间小虫也无人埽则出行于室○本草曰防妇一名负蟠多在下湿处及土坑中常惹着鼠背故名防负今误作妇字所谓湿生虫也多足其色如蚓皆有横文○孔氏曰一名委黍在壁根下瓮底木中生似白鱼】蟏蛸小蜘蛛也戸无人出入则结网当之【陆氏曰蟏蛸名长踦小如蜘蛛而足长喜结网当户人触之则仲前后足如草使人不疑为虫故名长踦音欺○孔氏曰小蜘蛛长脚者俗呼为蟢子】町疃舍傍隙地也【程子曰庐傍畦垅○尔雅曰町畦林畽之中也】无人焉故鹿以为场也熠燿眀不定貌宵行虫名如蚕夜行防下有光如萤【濮氏曰旧説以熠燿即萤以宵行为夜飞与下章熠燿其羽相戾当知宵行乃虫名】○章首四句言其往来之劳在外之久故每章重言见其感念之深遂言已东征而室庐荒废至于如此亦可畏矣然岂可畏而不归哉亦可懐思而已此则述其归未至而思家之情也【程子曰丁夫于役田事废而室庐荒果臝以下是也在彼思念其如此也○华谷严氏曰别家于久住之处犹或相忘至于归心已动行而未至则思家之情最切故叙其在途之情以慰劳之】
　　○我徂东山慆慆不归我来自东零雨其蒙鹳【古玩反】鸣于垤【田节反叶地一反】妇叹于室洒埽穹窒我征聿至【叶入声】有敦【都廻反】瓜苦蒸在栗薪自我不见于今三年【叶尼因反】赋也鹳水鸟似鹤者也【陆氏曰似鹤而大长颈赤喙白身黒尾翅○本草注曰头无丹项无乌带身似鹤不善唳但以喙相击而鸣亦有二种白鹳乌鹳】垤蚁塜也【孔氏曰蚁辇土为冢以避湿】穹窒见七月○将隂雨则穴处者先知故蚁出垤而鹳就食之遂鸣于其上也【埤雅曰鹳知天将雨俯呜则隂仰鸣则晴○诗攷曰巢处知风穴处知雨○孔氏曰将隂雨水泉上润故螘避湿而上塜鹳是好水之鸟知天将雨故长鸣而喜也】行者之妻亦思其夫之劳苦而叹息于家【郑氏曰行者于阴雨尤苦妇念之则叹于室也】于是洒埽穹室以待其归而其夫之行忽已至矣因见苦瓜系于栗薪之上而曰自我之不见此亦已三年矣栗周土所宜木与苦瓜皆防物也见之而喜则其行久而感深可知矣
　　○我徂东山慆慆不归我来自东零雨其蒙仓庚于飞熠燿其羽之子于归皇驳【邦角反】其马【叶满补反】亲结其缡【叶离罗二音】九十其仪【叶宜俄二音】其新孔嘉【叶居宜居何二反】其旧如之何【叶奚何二音】
　　赋而兴也仓庚飞昏姻时也熠燿鲜眀也【安成刘氏曰上章熠燿言宵行虫之光故以为明不定貌此章言仓庚之羽故以为鲜明集传随文解义类如此】黄白曰皇【孔氏曰谓马色有黄处有白处】駵【音留】白曰驳【孔氏曰谓马色有駵处有白处駵赤色也】缡妇人之袆【音晖】也母戒女而为之施衿【钦去声】结帨也【尔雅孙炎注袆帨巾也郭璞注衿衣小带也○孔氏曰昏礼言结悦此言结缡则缡当是帨】九其仪十其仪言其仪之多也○赋时物以起兴而言东征之归士未有室家者及时而昏姻既甚美矣其旧有室家者相见而喜当如何耶【程子曰言归而及时成昏姻之礼人情之所乐也】
　　东山四章章十二句
　　序曰一章言其完也二章言其思也三章言其室家之望女也四章乐男女之得及时也君子之于人序其情而闵其劳所以説也説以使民民忘其死其惟东山乎愚谓完谓全师而归无死伤之苦思谓未至而思有怆惶之懐至于室家望女男女及时亦皆其心之所愿而不敢言者上之人乃先其未发而歌咏以劳苦之则其欢欣感激之情为如何哉葢古之劳诗皆如此其上下之际情志交孚虽家人父子之相语无以过之此其所以维持巩固数十百年而无一旦土崩之患也【三山李氏曰此诗所以劳归士也而得述其懐思之情葢载其情于诗是其情周公知之矣知其情所以劳之也○朱子曰周公是王室至亲诸矦连衡背叛当国大臣岂有坐视不救之理帅师征之乃是正义周公之志非为身谋也为先王谋也非为先王谋也以身任天下之重也又曰东山诗曲尽人情方其盛时则作之于上东山是也及其衰世则作之于下伯兮是也○庆源辅氏曰周公之诗七月述后稷公刘衣食斯民之事以告成王见君人之道也鸱鸮述已之勤劳以悟成王见为臣之义也东山述归士之意以慰劳之见用民之宜也三诗诚足以为万世法非周公其孰能为之○安成刘氏曰古之劳诗如四牡采薇出车杕杜等篇皆所以交通上下之情而为固结人心之本也○或曰以周公而诛武庚犹以千钧之重而压乎鸟卵之上蔑不破矣而奚俟乎三年之乆也丰城朱氏曰文武深仁厚泽其浸渍于西土者虽深而渐濡于殷邦者犹浅其顽民染于商辛之旧习未尽变其贤士懐于先王之遗泽者未尽冺一旦改商而为周其眷眷思念之意固未遽释然也况又孟之以管蔡之流言在我者有衅之可乘乎故周公之东征也衮衣绣裳舒徐容与于东山之下谆谆乎友邦之训诲恳恳乎讐民之戒饬使人心晓然知逆之不可以犯顺邪之不可以干正则自然有以剪其羽翼而披其枝叶将不必斧钺干戚之用而罪人斯得矣则周公之于庶殷非以力胜之也以徳化之也惟其以徳服人也故军士之从公而东者虽有别离之苦而无死亡之患则周公此举可调仁之至而义之尽矣】
　　既破我斧又缺我斨【七羊反】周公东征四国是皇哀我人斯亦孔之将
　　赋也隋【驼妥二音】銎【音芎】曰斧方銎曰斨征伐之用也四国四方之国也皇匡也【董氏曰齐诗作四国是匡贾公彦引以为据】将大也○从军之士以前篇周公劳已之勤故言此以答其意【庆源辅氏曰东山之诗周公能得归士之心也破斧之诗归士能得周公之心也所谓上下交而其志同者也】曰东征之役既破我斧而缺我斨其劳甚矣然周公之为此举葢将使四方莫敢不一于正而后已其哀我人也岂不大哉然则虽有破斧缺斨之劳而义有所不得辞矣【朱子曰圣人之心诗人真是形容得出这是答东山之诗古人苟利国家虽杀身为之而不辞今人个个计较利害看他四国如何不安也得不宁也得只是防我斨斧莫得缺壊了此诗説出极分明毛氏注却云四国是管蔡商奄诗里多少处説四国如正是四国之类犹言四海他却不照这例是恁地説又曰须看那周公东征四国是皇见得周公用心始得这个却是个好话头】夫管蔡流言以谤周公而公以六军之众往而征之使其心一有出于自私而不在于天下则抚之虽勤劳之虽至而从役之士岂能不怨也哉今观此诗固足以见周公之心大公至正天下信其无有一毫自爱之私抑又以见当是之时虽被坚执鋭之人亦皆能以周公之心为心而不自为一身一家之计葢亦莫非圣人之徒也学者于此熟玩而有得焉则其心正大而天地之情真可见矣【陈安卿问何以谓被坚执鋭皆圣人之徒朱子曰不是圣人之徒便是盗贼之徒此説大槩是如此不必惩粘皮带骨看不成圣人之徒便是圣人且如孳孳为善是舜之徒然孳孳为善亦有多少浅深对曰只是疑被坚执鋭是麤人曰有麤底圣人之徒亦有读诗説义理底是盗贼之徒又曰此诗大有好理会处安卿适来只説那一句没要底对曰此诗见得周公之心分明天地正大之情只被那一句碍了曰只泥那一句便未见得他意味○勉斋黄氏曰诗人洞见圣人之情以为破斧缺斨者葢欲诛管蔡而正四国也集传曰学者于此熟玩而有得焉则其心正大而天地之情直可见矣令人须是存得个正大之心不然则是邪小底人焉得谓之大丈夫】
　　○既破我斧又缺我锜【巨宜反叶巨何反】周公东征四国是吪【五戈反】哀我人斯亦孔之嘉【叶居何反】
　　赋也锜凿属吪化嘉善也
　　○既破我斧又缺我銶【音求】周公东征四国是遒【在羞反】哀我人斯亦孔之休
　　赋也銶木属【释文曰今之独头斧】遒敛而固之也休美也破斧三章章六句
　　范氏曰象日以杀舜为事舜为天子也则封之管蔡启商以叛周公之为相也则诛之迹虽不同其道则一也葢象之祸及于舜而已故舜封之管蔡流言将危周公以间王室得罪于天下故周公诛之非周公诛之天下之所当诛也周公岂得而私之哉【广平游氏曰象之志不过富贵而已故舜得以是而全之周公爱兄宜无不尽者管叔之事圣人之不幸也封之诛之此天理人伦之至其用心一也○庆源辅氏曰舜与周公皆处圣人之不幸使其易地而处则皆然也此乃是以天理处人伦之极至处○北溪陈氏曰周公诛管蔡自公义言之其心固正大直截自私恩言之则其情终有不自满处所以孟子谓周公之过不亦宜乎○李尧卿问是时可调防莫杀否朱子曰他已叛只得杀如何调防得蔡叔霍叔性较慢罪较轻所以只囚于郭邻降于庶人○丰城朱氏曰戮一人而天下服则向之不正者复反于正矣葢其匡四国即所以哀我人匡四国者以其功言也哀我人者以其心言也惟其心即天地生物之心故其功即天地成物之功也是诗虽作于军士然亦可谓知圣人者矣】
　　伐柯如何匪斧不克取【七喻反】妻如何匪媒不得
　　比也柯斧柄也【周礼考工记曰柯长三尺博三寸厚一寸有半五分其长以其一为之首】克能也媒通二姓之言者也○周公居东之时东人言此以比平日欲见周公之难
　　○伐柯伐柯其则不逺我遘【古豆反】之子笾豆有践【践浅反】比也则法也我东人自我也之子指其妻而言也笾竹豆也豆木豆也【濮氏曰笾豆礼噐形制相类竹曰笾以荐果物木曰豆以荐爼醢其实容四升故量云容四升曰豆】践行列之貌○言伐柯而有斧则不过即此旧斧之柯而得其新柯之法【朱子曰言执柯伐木以为柯者彼柯长短之法在此柯耳】娶妻而有媒则亦不过即此见之而成其同牢之礼矣【安成刘氏曰昏礼用特豚夫妇各一胖合升于鼎爼所谓同牢而食也然其礼有醯醤二豆葅醢四豆无设笾之文读者不以辞害意可也】东人言此以比令日得见周公之易深喜之之词也
　　伐柯二章章四句
　　九罭【于逼反】之鱼鳟【才损反】鲂【音房】我遘之子衮【古本反】衣绣裳兴也九罭九囊之网也【尔雅曰緵罟谓之九罭鱼网也孙炎云谓鱼之所入有九囊郭璞云緵今之百囊网也】鳟似鯶【浑上声】而鳞细眼赤【埤雅曰鳟鱼圆鲂鱼方鳟好独竹制字从尊殆以此也○尔雅翼曰鳟鱼目中赤色一道横贯瞳鱼之美者】鲂已见上【安成刘氏曰见汝坟】皆鱼之美者也我东人自我也之子指周公也衮衣裳九章一曰龙二曰山三曰华虫雉也四曰火五曰宗彝虎蜼【垒佑胃三音】也皆缋【音溃】于衣六曰藻七曰粉米八曰黼九曰黻皆绣于裳【九峯蔡氏曰龙取其变也山取其镇也华虫取其文也火取其明也宗彝取其孝也藻水草取其洁也粉米白米取其飬也黼若斧形取其断也黻两已相戾取其辨也】天子之龙一升一降上公但有降龙以龙首卷【音衮】然故谓之衮也○此亦周公居东之时东人喜得见之而言九罭之网则有鳟鲂之鱼矣我遘之子则见其衮衣绣裳之服矣
　　○鸿飞遵渚公归无所于女【音汝】信处
　　兴也遵循也渚小洲也女东人自相女也再宿曰信○东人闻成王将迎周公又自相谓而言鸿飞则遵渚矣公归岂无所乎令特于女信处而已【朱子曰此章飞归是是句腰亦用韵诗中亦有此体】
　　○鸿飞遵陆公归不复于女信宿
　　兴也高平曰陆不复言将畱相王室而不复来东也
　　○是以有衮衣兮无以我公归弓无使我心悲兮赋也承上二章言周公信处信宿于此是以东方有此服衮衣之人又愿其且畱于此无遽迎公以归归则将不复来而使我心悲也【丰城朱氏曰畱公者东人之私情而迎公者天下之公论一人之私情不足以胜天下之公论此东人所以拳拳于公虽欲挽而留之而卒不可得也】九罭四章一章四句三章章三句【朱子曰此诗分明是东人愿其来故致愿留之意公归岂无所于汝但寓信处耳公归将不复来于汝但寓信宿耳是以有衮衣兮是以两字而令都不説葢本谓缘公暂至于此是以此间有被衮衣之人其为东人愿畱之诗岂不甚明白正缘序有刺朝廷不知之句故后之説诗者悉委曲附防之费多少辞语到底鹘突某尝谓去后千百年须有人知此意自看来直是尽得圣人之心○安成刘氏曰周官司服云凡兵事韦弁服葢用赤色皮为弁与衣而素裳白舄令东人所见者乃公之冕服则此诗其作于周公避居之日成王将迎公归之际乎】
　　狼跋【蒲末反】其胡载疐【丁四反】其尾公孙【音逊】硕肤赤舄【音昔】几几
　　兴也跋躐也胡颔下悬肉也载则疐跲【鍼入声】也【説文日跲踬也○孔氏曰跋前行曰躐跲郤顿曰疐】老狼有胡进而躐其胡则退而跲其尾公周公也孙让硕大肤美也赤舄冕服之舄也【郑氏曰舄有三等赤舄为上冕服之舄诗云王锡韩侯衮赤舄则诸侯与王同复下曰舄襌下曰屦襌音丹○庐陵李氏曰天子诸侯冕服用舄他服用屦】几几安重貌【郑氏曰几人所慿以为安故几几安也】○周公虽遭疑谤然所以处之不失其常故诗人美之言狼跋其胡则疐其尾矣公遭流言之变而其安肆自得乃如此葢其道隆徳盛而安土乐天有不足言者所以遭大变而不失其常也【朱子曰此兴是反説亦有些意义略似程子説但程子説得深如云狼性贪之类○程子曰周公至公无私进退以道无利欲之蔽故虽危疑之地安于舒泰赤舄几几然安也○华谷严氏曰凡人处利害之变则举止不安其常惧者或至于防屦喜者或至于折屐诗人以赤舄几几见周公之圣其善观圣人矣】夫公之被毁以管蔡之流言也而诗人以为此非四国之所为乃公自譲其大美而不居耳葢不使谗邪之口得以加乎公之忠圣此可见其爱公之深敬公之至而其立言亦有法矣【间集传谓诗人以为非四国所为乃公自譲其美看来诗之意也回护委曲却大伤巧朱子曰自是作诗之体当如此诗人只得如此説如春秋公孙于齐不成説昭公出奔圣人也只得如此説自是体当如此鲁昭公分明是为季氏所逐春秋却书孙齐如其自出云耳○安成刘氏曰集传所谓四国葢指管蔡商奄与破斧诗所言四国又不同也】
　　○狼疐其尾载跋其胡公孙硕肤德音不瑕【叶洪孤反】兴也德音犹令闻也瑕疵病也【孔氏曰瑕者玉病疵亦玉病】○程子曰周公之处已也夔夔然存恭畏之心其存诚也荡荡然无顾虑之意所以不失其圣而德音不瑕也狼跋二章章四句
　　范氏曰神龙或潜或飞能大能小其变化不测然得而畜之若犬羊然有欲故也唯其可以畜之是以亦得醢而食之凡有欲之类莫不可制焉唯圣人无欲故天地万物不能易也富贵贫贱死生如寒暑昼夜相代乎前吾岂有二其心乎哉亦顺受之而已矣舜受尧之天下不以为泰孔子阨于陈蔡而不以为戚周公逺则四国流言近则王不知而赤舄几几德音不瑕其致一也【山杨氏曰狼跋之诗云公孙硕肤赤舄几几周公之遇谤何其安闲而不廹也学诗者不在语言文字当想其气味则诗之意得矣○庆源辅氏曰狼跋之诗首章朱子之説足以尽作诗者之情末章程子之説足以尽周公之德篇末范氏之説足以尽圣贤处穷通之道自有诗以来无人説得到此○丰城朱氏曰圣人之周于德其进退从容无所往而不宜葢临大难而不惧处大变而不忧断大事而不疑非道隆德盛者固不足以语此非常人之所能及也】
　　豳国七篇二十七章二百三句
　　程元问于文中子曰敢问豳风何风也曰变风也元曰周公之际亦有变风乎曰君臣相诮其能正乎成王终疑周公则风遂变矣非周公至诚其孰卒能正之哉元曰居变风之末何也曰夷王以下变风不复正矣夫子葢伤之也故终之以豳风言变之可正也唯周公能之故系之以正变而克正危而克扶始终不失其本其唯周公乎系之豳逺矣哉【华阳范氏曰邠居风雅之间何也风之所为终而雅之所为始也变风终于曺思明王贤相之不可得于是次之以邠反之于周公而后至于鹿鸣言周之所以盛者由周公也】○籥章龡豳诗以逆暑迎寒已见于七月之篇矣【郑氏曰邠诗邠风七月也】又曰祈年于田祖则龡豳雅以乐田畯【郑氏曰祈年祈丰年也田祖始毗田者谓神农也田畯古之先敎田者】祭蜡【音乍】则龡邠颂以息老物【郑氏曰蜡嵗十二月而合聚万物索飨之也蜡之祭也主先寿而祭司啬也万物助天成嵗事至此为其老而劳乃祀而老息之】则考之于诗未见其篇章之所在故郑氏三分七月之诗以当之其道情思者为风正礼节者为雅乐成功者为颂【安成刘氏曰郑氏分一章二章为风三章四章五章六章之半为雅又以六章之半七章八章为颂又于籥章注分邠雅者以其言男女之正邠颂者以其言嵗终人功之成】然一篇之诗首尾相应乃剟【音辍】取其一节而偏用之恐无此理故王氏不取而但谓本有是诗而亾之其説近是或者又疑但以七月全篇随事而变其音节或以为风或以为雅或以为颂则于理为通而事亦可行【防峰饶氏曰雅有雅之音颂有颂之音风有风之音故豳风亦曰邠雅亦曰邠颂葢一诗而备三体也】知又不然则雅颂之中凡为农事而作者皆可冠以豳号其説具于大田良耜诸篇读者择焉可也















　　诗传大全卷八
&lt;经部,诗类,诗传大全&gt;
　　钦定四库全书
　　诗传大全卷九　　　　　明　胡广等　撰小雅二【大雅説附】
　　雅者正也正乐之歌也其篇本有大小之殊而先儒説又各有正变之别【郑氏曰小雅大雅周室居西都之时诗也小雅自鹿鸣至菁莪十六篇大雅自文王至卷阿十八篇为正经小雅六月大雅民劳之后皆谓之变雅】以今考之正小雅燕飨之乐也【华谷严氏曰正小雅皆中庸尊贤亲亲体羣臣柔逺人懐诸侯之事也】正大雅防朝之乐受厘【音僖】陈戒之辞也【安成刘氏曰厘与僖同祭而受福也○庆源辅氏曰定正小雅为燕飨之乐歌正大雅为防朝之乐歌比之大序政有小大之説更为明切】故或欢欣和説以尽羣下之情或恭敬齐庄以发先王之徳词气不同音节亦异【朱子曰小雅施之君臣之间大雅则止人君可歌○安成刘氏曰小雅正诗歌之以燕乐劳飨羣臣故其辞气欢欣和悦以通上下之情大雅正诗或歌于防朝之时如文王大明等篇或陈于祭祀之后如生氏行苇等篇或陈于进戒之际如公刘卷阿等篇则其辞气又皆恭敬齐庄以发先王之徳此其词之异者今犹可考若其音节之异则不可间矣】多周公制作时所定也【朱子曰周公相成王定乐歌每事以诗冩其至诚和乐而被之音声举是事则奏是诗】及其变也则事未必同而各以其声附之【孔氏曰王政既衰变雅兼作取大雅之音歌其政之变者谓之变大雅取小雅之音歌其政之变者谓之变小雅故变雅皆由音体有大小不复由政事之有大小也○朱子曰亦是变用他大雅小雅腔调耳○庆源辅氏曰至于其变则不可以例言但以其声之有合故以附焉而已】其次序时世则有不可考者矣【安成刘氏曰其有可考者则已各见本篇】
　　鹿鸣之什二之一
　　雅颂无诸国别故以十篇为一卷而谓之什犹军法以十人为什也【孔氏曰风及商鲁颂以当国为别诗少可以同卷二雅周颂篇数既多故分其篇每十为卷卷首之篇则为什长以统余篇之目也】
　　呦呦【音幽】鹿鸣【叶音芒】食野之苹【叶音旁】我有嘉宾鼓瑟吹笙【叶师庄反】吹笙鼓簧【音黄】承筐是将人之好【呼报反】我示我周行【叶户郎反】
　　兴也呦呦声之和也苹藾【音赖】萧也【尔雅注曰今名藾蒿】青色白茎如筯【陆氏曰始生香可食又可蒸食】我主人也宾所燕之客或本国之臣或诸侯之使也瑟笙燕礼所用之乐也【仪礼燕礼曰工四人二瑟工歌鹿鸣四牡皇皇者华笙入奏南陔白华华黍又曰升歌鹿鸣○庐陵李氏曰鼓瑟工歌鹿鸣之三是也吹笙笙奏南陔以下是也】簧笙中之簧也【华谷严氏曰笙以匏为之十三管列匏中而施簧管端吹笙则鼓动其簧而发声】承奉也筐所以盛币帛者也将行也奉筐而行币帛饮则以酬宾送酒食则以侑宾劝饱也【安成刘氏曰仪礼冇飨有食有燕燕则无币食则无献酒于飨有酬币于食有侑币郑氏谓酬币以酬宾劝酒侑币以为食宾殷勤之意未至复发币以侑劝之】周行大道也古者于旅也语故欲于此闻其言也【孔氏曰卿射记曰古者于旅也语注云礼成乐备乃可以言语先王之道疾今人言语无节○安成刘氏曰燕饮至旅酬正礼已终然后言语以尽嘉宾之忠告而明圣人之大道也】○此燕飨宾客之诗也【庐陵李氏曰飨在庙燕在寝飨重而燕轻飨则君亲献燕则不亲献】盖君臣之分以严为主朝廷之礼以敬为主然一于严敬则情或不通而无以尽其忠告之益故先王因其饮食聚防而制为燕飨之礼以通上下之情而其乐歌又以鹿鸣起兴【西山真氏曰鹿食苹则相呼呦呦焉而乐君臣宾主之相乐亦犹是也】而言其礼意之厚如此庶乎人之好我而示我以大道也【孔氏曰王肃云饮食以飨之琴瑟以乐之币帛以将之则庶乎好爱我而示我以道矣○叠山谢氏曰古之圣贤无一时而忘学问无一事而非道徳鹿鸣之具乐将币人见其和乐而已不知吾君所望于嘉宾者有爱我之心则当示我以至道也讲圣人之道德谈先王之礼乐皆相示以道也】记【缁衣篇】曰私恵不归徳君子不自留焉盖其所望于羣臣嘉宾者唯在于示我以大道则必不以私恵为徳而自留矣呜呼此其所以和乐而不淫也与【庆源辅氏曰言人若以私意为思而不本归于徳义则君子不肯自留处也今其所望于羣臣嘉宾者唯在于示我以大道则羣臣嘉宾之受宴也决非以其私恵而不顾徳以自留处也故曰此其所以和乐而不淫也欤○安成刘氏曰陈澔云记言人有私意于我而不合于徳义之公君子决不肯自留处也故引诗言不留私恵之意】
　　○呦呦鹿鸣食野之蒿我有嘉宾徳音孔昭【叶侧豪反】视民不恌【他雕反叶音洮】君子是则是效【胡敎反叶胡髙反】我有防酒嘉宾式燕以敖【牛刀反】
　　兴也蒿菣【去刃反】也【庐陵罗氏曰荆楚之人谓蒿为菣】即青蒿也【本草注曰春生苗叶秋开淡黄花结子如粟米大】孔甚昭明也视与示同【孔氏曰古字以日视物以物示人同作视字后世目视物为示傍见示人物作单示字由是经传中示与视多相乱】恌偷薄也敖游也○言嘉宾之徳音甚明足以示民使不偷薄而君子所当则效则亦不待言语之间而其所以示我者深矣【程子曰言嘉宾闻望昭明示民以厚之之意使人仪法之】
　　○呦呦鹿鸣食野之芩【其今反】我有嘉宾鼓瑟鼓琴鼓瑟鼓琴和乐【音洛】且湛【都南反叶持林反】我有旨酒以燕乐嘉宾之心
　　兴也芩草名茎如钗股叶如竹蔓生【陆氏曰生泽中下地咸处牛马喜食之】湛乐之久也燕安也○言安乐其心则非止养其体娱其外而已盖所以致其殷勤之厚而欲其敎示之无已也【庆源辅氏曰此章再言乐之以乐以见和乐之意水久无数有旨酒以燕乐其心则又不止于养口体为观聴之羙而已其所望于嘉宾敎示之意益深至矣】
　　鹿鸣三章章八句
　　按序以此为燕羣臣嘉宾之诗而燕礼亦云工歌鹿鸣四牡皇皇者华即谓此也乡饮酒用乐亦然而学记言大学始敎宵雅肄三亦谓此三诗【乡饮酒注曰诸侯卿大夫贡士而与之饮酒歌鹿鸣采其嘉宾示我以善道又有明徳可则效也四牡采其忠孝之至也皇华采其欲谘谋于贤智也○学记注曰宵小也肄习也三谓鹿鸣四牡皇华也○董氏曰占宵小同故谓小人为宵人】然则又为上下通用之乐矣岂本为燕羣臣嘉宾而作其后乃推而用之乡人也与【朱子曰上下常用之乐如鹿鸣三篇及嘉鱼鱼丽南山有台三篇风则是闗雎卷耳采蘩采苹等篇不知当初何故独取此数篇也○安成刘氏曰先王作此诗以燕飨宾客后乃推而用之于诸侯之燕礼又用于卿大夫贡士之礼又用于大学之教习盖不専用于天子也今据大射仪亦冇歌鹿鸣之文则又通用于诸侯之射礼矣然考仪礼凡上下通用之乐止是小雅二南诸诗而无歌大雅者可见大雅独为天子之乐此二雅大小所以分也】然于朝曰君臣焉于燕曰宾主焉先王以礼使臣之厚于此见矣○范氏曰食之以礼乐之以乐将之以实求之以诚此所以得其心也贤者岂以饮食币帛为悦哉夫婚姻不备则贞女不行也礼乐不备则贤者不处也贤者不处则岂得乐而尽其心乎【庆源辅氏曰范氏説破君子岂为饮食币帛而悦之意甚好然则先王制礼所以殷勤如此者亦非以为媚贤之具也各尽其道而已○安成刘氏曰先王之宴臣下食之以宾客之礼乐之以琴瑟之乐将之以筐篚之实而其求之之诚则又燕乐其心而欲其示我以周行此其多仪之及物所以为王公之尊贤也】
　　四牡騑騑【芳非反】周道倭【于危反】迟岂不怀归王事靡盬【音占】我心伤悲
　　赋也騑騑行不止之貌周道大路也倭迟回逺之貌盬不坚固也【吕氏曰説文云煑海为盬煑池为盬盬苦而易败故传以不坚训之】○此劳使臣之诗也夫君之使臣臣之事君礼也故为臣者奔走于王事特以尽其职分之所当为而已何敢自以为劳哉然君之心则不敢以是而自安也故燕飨之际叙其情而闵其劳言驾此四牡而出使于外其道路之回逺如此当是时岂不思归乎特以王事不可以不坚固不敢狥私以废公是以内顾而伤悲也臣劳于事而不自言君探其情而代之言上下之间可谓各尽其道矣【庆源辅氏曰古之劳诗皆如此】传曰思归者私恩也靡盬者公义也伤悲者情思也【孔氏曰伤悲出自其情故曰情思情思即私恩正谓念忆父母也】无私恩非孝子也无公义非忠臣也君子不以私害公不以家事辞王事范氏曰臣之事上也必先公而后私君之劳臣也必先恩而后义
　　○四牡騑騑啴啴【他丹反】骆【音洛】马【叶满补反】岂不怀归王事靡盬不遑啓处
　　赋也啴啴众盛之貌白马黑鬛曰骆遑暇啓跪处居也【容齐项氏曰古者席地故有跪有坐跪起身居则坐也○华谷严氏曰跪者双膝着地而直身坐者双膝着地而坐也○三山李氏曰大意谓不遑暇居处耳○庆源辅氏曰我心伤悲既述其私恩之不能忘不遑啓处又述其公义之不可已所谓天理人情之至也】
　　○翩翩【音篇】者鵻【当作佳朱惟反】载飞载下【叶后五反】集于苞栩【况甫反】王事靡盬不遑将父【扶甫反】
　　兴也翩翩飞貌鵻夫不也【庐陵罗氏曰夫方于反不方浮反又如字也尔雅作鳺鴀音同】今鹁鸠也凡鸟之短尾者皆鵻属将养也○翩翩者鵻犹或飞或下而集于所安之处今使人乃劳苦于外而不遑养其父此君人者所以不能自安而深以为忧也范氏曰忠臣孝子之行役未尝不念其亲君之使臣岂待其劳苦而自伤哉亦忧其忧如已而已矣此圣人所以感人心也【庆源辅氏曰君之于臣能体悉之如此则臣之所以报上者又当何如哉古人事君得以展布四体而死生以之者亦以人君感之者无不尽其道也○叠山谢氏曰忠孝不两全此人情之所难也先王劳使臣而言之及此探人情真切而言之也】
　　○翩翩者鵻载飞载止集于苞杞【音起】王事靡盬不遑将母【叶满彼反】
　　兴也枸【音苟】檵【音讣】也【华谷严氏曰本草云名仙人杖西王母杖根名地骨茎榦三五尺作丛诗中有三杞将仲子树杞栁属也南山有杞湛露杞棘山木也此诗苞杞四月杞桋北山言采其杞枸杞也○庆源辅氏曰上两句既述其私恩公义矣故三章四章又述其托物起兴而自道其不遑养亲之情】
　　○驾彼四骆载骤【助救反】骎骎【侵寝二音】岂不怀归是用作歌将母来谂【深审二音】
　　赋也骎骎骤貌谂告也以其不获养父母之情而来告于君也非使人作是歌也设言其情而劳之耳【叠山谢氏曰圣人以孝治天下闻有以养母来告者安得不俞其请乎此盖设言欲使人臣忠孝两全也○孔氏曰臣有劳苦患上不知今君劳臣言汝曰岂不恩归作歌来告是探其情以劳之】独言将母者因上章之文也【孔氏曰母以恩意偏多故承上章再言之○华阳范氏曰父至尊也母至亲也知母之亲则知父之尊矣卒章再言母本其恩所起以教爱也爱母则敬父矣敬父则尊君矣未有爱亲而不爱其君者也○庆源辅氏曰三四章既述其不得养亲之情矣此章又言其以是情而告于上所谓臣下不敢自言而君上探其情而为之言者详于私恩而略于公义君之劳臣当然也○丰城朱氏曰忠孝非二道忠于君者必其能养于亲者也然忠孝不两立致其劳于外则必阙其养于内又不可以不虑也为人臣者将欲致其力于私养欤则当官而行国事固不可以不恤将欲致其力于王事欤则子职之不共又何以为孝哉此王者之劳使臣所以必探其情而代之言为人臣者闻之亦必有以自慰而益不懈于用力矣】
　　四牡五章章五句
　　按序言此诗所以劳使臣之来甚协诗意【庆源辅氏曰或已国使臣之归或诸侯使臣之来皆可用也】故春秋传亦云而外传以为章使臣之勤所谓使臣虽叔孙之自称亦正合其本事也【春秋鲁襄公四年左氏传曰穆叔如晋晋侯飨之歌鹿鸣之三三拜韩献子使子员问之对曰鹿鸣君所以嘉寡君也敢不拜嘉四牡君所以劳使臣也敢不重拜皇皇者华君敎使臣曰必谘于周敢不重拜○外传鲁语曰叔孙穆子对曰鹿鸣君所以嘉先君之好也敢不拜嘉四牡君所以章使臣之勤也敢不拜章皇华君敎使臣曰每怀靡及诹谋度询必咨于周敢不拜敎】但仪礼又以为上下通用之乐疑亦本为劳使臣而作其后乃移以他用耳【问鹿鸣四牡皇华仪礼皆以为上下通用之乐不知如君劳使臣王事靡盬之类庶人安得而用之朱子曰乡饮酒亦用而大学始敎宵雅肄三官其始也正谓习此盖入学之始须敎他知有君臣之义始得○安成刘氏曰此诗始作本为劳使臣也其后又与鹿鸣之宴宾皇华之遣使者同为一时通用之乐而此诗中以王事为言则此三诗其皆作于武王以后也欤】
　　皇皇者华【芳无反与夫叶】于彼原隰駪駪【所巾反】征夫每怀靡及兴也皇皇犹煌煌也华草木之华也髙平曰原下湿曰隰駪駪众多疾行之貌征夫使臣与其属也【孔氏曰使与上介众介也】怀思也○此遣使臣之诗也君之使臣固欲其宣上徳而达下情而臣之受命亦惟恐其无以副君之意也【庆源辅氏曰惟恐无以副君之意此所以每怀靡及也苟存此意则诹谋度询必咨于周自不容已也○程子曰遣使四方以观省风俗采察善恶访问疾苦宣道化于天下故为使者惟虑不能宣达也】故先王之遣使臣也羙其行道之勤而述其心之所怀曰彼煌煌之华则于彼原隰矣此駪駪然之征夫则其所怀思常若有所不及矣【庐陵欧阳氏曰言原隰者其道所经也每怀靡及者于事每思唯恐不及也】盖亦因以为戒然其辞之婉而不廹如此诗之忠厚亦可见矣【庆源辅氏曰以为戒者即穆子所谓君教使臣之意夫欲以为教戒而不遂直言之乃设言其使臣之情自如此所谓婉而不廹也○丰城朱氏曰每怀靡及者每事而思之则必歉然常若有所不及也然不曰使臣而曰征夫则不特使臣此心其属亦此心也推此心以在外则耆老之在所当问遗逸之在所当求鳏寡之在所当恤废坠之在所当举上徳之厚而欲其无不宣下情之逺而欲其无不逹为使臣者固唯恐无以副君之意而为其属者又唯恐无以为使臣之助庶可以称斯职矣于遣使之时而歌此固所以劝勉之也】
　　○我马维驹【恭于恭侯二反】六辔如濡【如朱如由二反】载驰载驱【亏于亏由二反】周爰咨诹【子须子侯二反】
　　赋也如濡鲜泽也周徧爰于也咨诹访问也【三山李氏曰周爰咨诹徧于其所而询问之】○使臣自以每怀靡及故广询博访以补其不及而尽其职也程子曰咨访使臣之大务【庐陵欧阳氏曰周详访问以博采广闻不徒将一事而出也○庆源辅氏曰每怀靡及者心也诹谋度询者事也有是心则有是事矣程子之意盖谓人君正以耳目不得与逺民相接故遣使以宣已意而通下情为之使者岂可不咨访以副君意哉故后四章皆述此意而已】
　　○我马维骐【音其】六辔如丝【叶新赍反】载驰载驱周爰咨谋【叶莫悲反】
　　赋也如丝调忍【音刃直也】也谋犹诹也变文以协韵尔下章放此【庐陵欧阳氏曰诹谋度询但叶韵尔诗家此类甚多】
　　○我马维骆六辔沃【乌毒反】若载驰载驱周爰咨度【待落反】赋也沃若犹如濡也度犹谋也【安成刘氏曰沃若有鲜泽之义故犹二章之如濡】
　　○我马维骃【音因】六辔既均载驰载驱周爰咨询
　　赋也隂白杂毛曰骃【尔雅疏曰隂浅黒色毛浅黑而白兼杂毛者今名泥骢○孔氏曰杂毛是体有二种之毛相间杂】均调也询犹度也
　　皇皇者华五章章四句
　　按序以此诗为君遣使臣春秋内外传皆云君教使臣其説已见前篇仪礼亦见鹿鸣疑亦本为遣使臣而作其后乃移以他用也然叔孙穆子所谓君教使臣曰每怀靡及诹谋度询必咨于周敢不拜教可谓得诗之意矣范氏曰王者遣使于四方教之以咨诹善道将以广聪明也夫臣欲助其君之徳必求贤以自助故臣能从善则可以善君矣臣能聴谏则可以谏君矣未有不自治而能正君者也【庆源辅氏曰范氏説是余意夫君臣一体已不能咨诹善道则君亦安能聴用已言哉○眉山苏氏曰四牡皇华先劳而后遣何也鹿鸣之三常施于礼乐不独用于劳遣意者以其声为先后欤○朱子曰大雅气象宏阔小雅虽各指一事然説得精切至到古人工歌宵雅之三将作重事近令孙子诵之则见其诗果是恳至如鹿呜见得宾主相好之诚如徳音孔昭以燕乐嘉宾之心情意恳切而不失义理之正四牡古注云无公义非忠臣也无私情非孝子也此语甚切当如既云王事靡盬又云不遑将父母皆是人情少不得底説得恳切如皇华首云每怀靡及其后便云咨谋咨询看此等诗不用小序意义自然明白】
　　常棣之华鄂【五各反】不韡韡【韦鬼反】凡今之人莫如兄弟【待礼反】
　　兴也常棣棣也子如樱桃可食【三山李氏曰何彼秾矣与论语言唐棣之华则尔雅所谓栘也此常棣与采薇言维常之华则尔雅所谓棣也○吕氏曰今玉李也华鄂相承甚力】鄂鄂然外见之貌不犹岂不也韡韡光明貌○此燕兄弟之乐歌故言常棣之华则其鄂然而外见者岂不韡韡乎凡今之人则岂有如兄弟者乎【孔氏曰毛传以为常棣之木众华俱发实韡韡而光明故以兴兄弟○华阳范氏曰凡今之人言举世之人也莫如兄弟亲之至也○庆源辅氏曰只是以岂不韡韡兴岂有如兄弟一句耳】
　　○死丧之威兄弟孔怀【叶胡威反】原隰裒【薄矦反】矣兄弟求矣赋也威畏怀思裒聚也○言死反之祸他人所畏恶惟兄弟为相恤耳至于积尸裒聚于原野之间亦惟兄弟为相求也此诗盖周公既诛管蔡而作故此章以下専以死丧急难鬬阋之事为言其志切其情哀乃处兄弟之变如孟子所谓其兄闗【音弯】弓而射之则已垂涕泣而道之者【朱子曰此诗是制礼作乐时作这是先被他害所以当天下平定后更作此诗故其词衰切不似诸诗和平○新安胡氏曰王氏云文武以来宴兄弟亦必有诗然鹿鸣四牡等篇词多和平唯常棣一篇词多激切意若有所惩创则周公因管蔡之事其后更为此诗无疑】序以为闵管蔡之失道者得之而又以为文武之诗则误矣大抵旧説诗之时世皆不足信举此自相矛盾【石凖反】者以见其一端后不能悉辨也【庆源辅氏曰二章至四章虽是周公处管蔡之变故以死防急难鬭阅之事为言然兄弟真切之情亦惟于此际而后见分晓若于安平之时观之则人或以为朋友与兄弟等耳先王之制朋友之服视兄弟有差故特言之】
　　○脊【井益反】令【音零】在原兄弟急难【叶泥防反】每有良朋况也永叹【吐丹反叶它防反】
　　兴也脊令雝渠水鸟也【陆氏口大如鷃雀长脚长尾尖喙背上青灰色腹下白颈上黒如连钱杜阳人谓之连钱○严氏曰雪姑也】况发语辞或曰当作怳【况上声】○脊令飞则鸣行则摇有急难之意故以起兴【程子曰脊令首尾相应急难之际兄弟相应如是也○丘氏曰脊令飞则鸣行则摇不少自止犹兄弟在急难中其心亦不少自止○濮氏曰小宛题彼脊令载飞载鸣亦言于兄弟之诗】而言当此之时虽有良朋不过为之长叹息而已力或不能相及也东莱吕氏曰疎其所亲而亲其所疎此失其本心者也故此诗反覆言朋友之不如兄弟盖示之以亲疎之分使之反循其本也【眉山苏氏曰人之急难相救不舍斯须如脊令者唯兄弟也虽有良朋其甚者不过为之长歏息而已小人好以亲为怨而乐从其疎故此诗每以告之】本心既得则由亲及疎秩然有序兄弟之亲既笃朋友之义亦敦矣初非薄于朋友也苟杂施而不孙虽曰厚于朋友如无源之水朝满夕除胡可保哉或曰人之在难朋友亦可以坐视与曰每有良朋况也永叹则非不忧悯但视兄弟急难为有差等耳诗人之词容有抑扬【三山李氏曰以天属之亲故急难之际能尽其兄弟之恩也然则朋友之义可废乎曰非也亲疎之义则然乡人鬭者闭户可也同室鬭者被髪缨冠而救之亲疎之义如此】然常棣周公作也圣人之言小大髙下皆宜而前后左右不相悖
　　○兄弟阋【许歴反】于墙外御其务【春秋传作侮罔甫反】每有良朋烝【之承反】也无戎【叶而主反】
　　赋也阋鬭狠也御禁也烝发语声戎助也○言兄弟设有不幸鬭狠于内然有外侮则同心御之矣虽有良朋岂能有所助乎【临川王氏曰狠于内非令兄弟也然及其御侮则虽每有良朋曾不如不令兄弟之可恃也】富辰曰兄弟虽有小忿不废懿亲【僖公二十四年在氏传注曰懿美也言内虽不和犹宜外扞异族之侵侮○国语冨辰谏襄王曰古人有言曰兄弟谗阋侮人百里注云阋狠也兄弟虽以谗阋相违狠犹禁他人侵侮己者百里谕逺也○庆源辅氏曰死丧相恤急难相救固足以见兄弟之情矣至于方且鬬阋于内而忽有外侮则同心而禁御之则尤见其情之不容己者朋友于此则岂能如兄弟之相助乎】
　　○丧乱既平既安且宁虽有兄弟不如友生【叶桑经反】赋也上章言患难之时兄弟相救非朋友可比【安成刘氏曰经文所谓丧乱者通言二章之死丧三章之急难四章之外侮也集传所谓非朋友可比者虽言三章之良明永叹四章之良朋无助然二章之所谓怀与求者尤非朋友所能及也】此章遂言安宁之后乃有视兄弟不如友生者悖理之甚也【眉山苏氏曰人居丧乱既平之后不知前日兄弟之可恃而以至亲相责望则兄弟易以生怨故有以为朋反贤于兄弟者】
　　○傧【賔反】尔笾豆饮酒之饫【于虑反】兄弟既具和乐【音洛】且孺
　　赋也傧陈饮餍具俱也孺小儿之慕父母也【程子曰孺亲慕之义小儿亲慕父母故谓之獳子】○言陈笾豆以醉饱而兄弟有不具焉则无与共享其乐矣【叠山谢氏曰凡人饮燕待亲戚朋友之礼常盛待兄弟之礼常简爱有余者敬或不足顔情稔熟者礼文有时而脱略也笾豆毕陈饮酒而至于餍饮亦可乐矣何如防集兄弟不惟和乐其情亲义厚无异于孺子相慕也孺子之无不爱其亲无不敬其兄者人欲未萌天理昭著也】
  </div>
  <div class="pagination">
   <a href="诗传大全_page18.html">
    上一页
   </a>
   <span>
    ...
   </span>
   <a href="诗传大全_page14.html">
    14
   </a>
   <a href="诗传大全_page15.html">
    15
   </a>
   <a href="诗传大全_page16.html">
    16
   </a>
   <a href="诗传大全_page17.html">
    17
   </a>
   <a href="诗传大全_page18.html">
    18
   </a>
   <span class="current-page">
    19
   </span>
   <a href="诗传大全_page20.html">
    20
   </a>
   <a href="诗传大全_page21.html">
    21
   </a>
   <a href="诗传大全_page22.html">
    22
   </a>
   <a href="诗传大全_page23.html">
    23
   </a>
   <a href="诗传大全_page24.html">
    24
   </a>
   <span>
    ...
   </span>
   <a href="诗传大全_page20.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
