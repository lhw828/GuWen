<!DOCTYPE html>
<html>
<head>
    <meta charset="UTF-8">
    <title>读诗略记 - 第 24 页/共 26 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>读诗略记 - 第 24 页/共 26 页</h1>
    <div class="content">　　周颂
　　倪氏曰周颂多不叶韵未详其说朱子言一唱三叹者一人唱之三人和之如今人换歌之类盖每句而四人歌之则成四句已似一章句末一字自然成韵
　　清庙之什
　　清庙
　　于穆清庙肃雝显相济济多士秉文之德对越在天骏奔走在庙不显不承无射于人斯
　　序曰祀文王也诸侯来朝率之以祀故作此诗而歌之于庙何子以为明堂宗祀所歌亦非无据之说蔡氏独断他序皆无所载独载周颂之序而周颂之序又不着其诗之所自作第述其歌之所用如此序曰祀文王而独断曰祀文王之所歌则此为歌诗者之例盖乐工之所传而非作诗者之序明矣夫歌者之所施与作者之所指不可得而同也即清庙一诗或用之于大尝禘其说在祭统矣或用之于飬老其说在文王世子矣或用之于两君相见其说在仲尼燕居矣或用之于祀周公其说在明堂位矣周之盛时犹难尽泥况在末世相沿而益谬者其于作者之指不大有迳庭乎是歌者之例必不可以为作者之序也而周颂之序乃与独断所载无异者大抵周颂之序与乐工之所传者相乱而后人遂窜易之观桓之序可见是非错出固不足为据如昊天有成命本祀成王之诗而后世或用之于祀天地遂以为祀天地之诗雝本祀文王之诗而后世或用之以禘大祖遂以为禘大祖之诗毛郑诸子守残袭舛不察其非又强为之辞非晦翁卓识其孰能定之至于鲁颂商颂则用之者少故其序未至于传讹而晦翁亦并疑之后学未敢以为然
　　何子曰清庙即明堂之大庙周人祀上帝而以文王配之者左传曰清庙茅屋而大戴礼言明堂以茅盖屋是其证也不显不承通作丕显丕承张元岵曰所谓显承者不言其丰功伟德不过曰无斁则吾人于伦常之际欲尽善尽美亦不必求之高逺矣维天之命
　　维天之命于穆不已于乎不显文王之德之纯假以溢我我其收之骏惠我文王曾孙笃之
　　序曰太平告文王也严华谷曰成功告神必言子孙勉力保守以慰祖考之意故此诗曰曽孙笃之天作曰子孙保之邹肇敏曰天与文王并称此谓配帝之乐歌乎何子曰此亦清庙之诗良是升歌固不止一篇也
　　晦翁初本曰假大也溢盈而被于物也言文王之徳大而被及于我我既受之矣后据左传改之按诗中之语相类者多左传所引未必即此当以初本为正维清
　　维清缉熙文王之典肇禋迄用有成维周之祯
　　序曰奏象舞也此亦祀文王之诗何子曰此亦清庙之诗合乐而舞则歌之故以为奏象舞墨子曰武王事成功立因先王之乐又自作乐命曰象也则文王武王之乐皆名象矣象文王之功而作乐其曲名曰象其舞亦名曰象故左传曰舞象箾南籥自象其功而作乐其曲名曰象其舞则名曰大武故礼记曰下管象舞大武管以节舞其曲与舞相应歌以导舞其诗不必与舞相蒙也祀文王则舞象而歌此诗此诗非为舞象作也祀武王则舞大武而歌武武之诗亦非为舞武作也乐人识其所用而流传既久遂至篡诗序而易之然此犹未离乎祀文武则取之以存古制可也
　　缉熈是文王一生学问心法即是治法召诰曰禋于文王武王大田曰来方禋祀是禋者祀之通称不必祭天乃称禋也肇禋谓始祀文王犹言自文王殁后也迄用有成谓至于今用文王之典以治天下而成王业也是鳯鸟河图之类非祯而文王之典乃周家之祯也
　　烈文
　　烈文辟公锡兹祉福惠我无疆子孙保之无封靡于尔邦维王其崇之念兹戎功继序其皇之无竞维人四方其训之不显维德百辟其刑之于乎前王不忘
　　序曰成王即政诸侯助祭也郝楚望曰此诸侯犹多盟津之诸侯故嘉廼功戒勿忘先王也
　　郝楚望曰锡兹祉福谓辟公夹辅先王克定大业今日祉福皆辟公之锡也继序谓嗣为天子也皇大也言汝能念此夹辅之功不自失坠即我之继序亦頼以昌大也陆玑曰国安由万邦之思治主尊赖羣后之图身即此意也前王不忘言前王能训能刑吾为子孙与尔为臣皆蒙其庇不可忘也
　　天作
　　天作高山大王荒之彼作矣文王康之彼徂矣岐有夷之行子孙保之
　　集传曰祀大王是也此诗虽兼咏文王然详其语意实归重大王序以为祀先王先公者当时有所通用而非作诗之本防也或以为祀岐山之诗则不宜归功于人矣
　　作兴起也治荒曰荒两彼彼岐山也徂作岨后汉西南夷传引此诗传曰岐道虽僻而人不逺是徂训僻也彼徂矣岐为句犹论语鲜矣仁也言天欲兴起岐山而大王启辟荆榛岐山果有兴起之势矣文王因之以安辑而险僻之岐山遂成荡荡平平之大道此谁创造之功子孙可忽之耶
　　昊天有成命
　　昊天有成命二后受之成王不敢康夙夜基命宥宻于缉熈单厥心肆其靖之
　　集传曰祀成王是也序以为郊祀天地者周人郊祀所歌或通用之耳祀地于社不得兼天祀天于郊有时兼地盖尊者可以统卑也故曰郊祀天地亦非无据之说后人因此遂谓天地之祭必合则误矣谓合祭天地而歌此诗则误而又误矣成王之为王诵甚明虽防国语亦晓然可知也韦昭更强国语以从郑笺亦太悍矣贾谊新书引此诗而释之曰成王者武王之子文王之孙即毛传亦不释成王必以成王为王诵故不须释也是康成以前无不以此诗为祀成王者
　　我将
　　我将我享维羊维牛维天其右之仪式刑文王之典日靖四方伊嘏文王既右享之我其夙夜畏天之威于时保之
　　序曰祀文王于明堂也孝经云昔者周公宗祀文王于明堂以配上帝晦翁曰为坛而祭谓之天祭于屋
　　下而以神祗事之谓之帝郑氏以为大飨五帝者非也周礼小宗伯之职曰兆五帝于四郊不于明堂也故诗中所指亦曰维天而已总之一天以四时之气神而言之则为五帝马贵与曰五帝为五行之主而在天犹五岳为五方之镇而在地也五帝不出于天之外而谓五帝即昊天不可五岳不出于地之外而谓五岳即后土不可也陈用之曰五帝与昊天同称帝不同称天犹诸侯与天子同称君不同称王也王肃以为有昊天之祀而无五帝固非也苏子由乃援秦汉五畤之制以为天果有六天郑氏之说为不谬何其陋哉
　　冬至祭天以报始故牲用犊季秋享帝以报成故牲备太牢季彭山泥用特之说以羊为实柴之羊据周礼羊人之职凡积共其羊牲也则羊不当与牛并设而下云右之是实柴之羊与牛并设于左矣不可通也何子曰孝莫大于严父严父莫大于配天盖主周公尊文王而言也文王有盛德宜享此盛礼不然则盛德亦遏佚而不彰以此论孝故孝莫加焉王炎曰明堂以享帝则非郊以享亲则非庙夏商所未有而周始为之盖周之王业实成于文王故武王之伐商也誓于孟津誓于牧野其伐商而归也告于羣后无不以文王为言者配天于郊则不可以二大祖之尊烝尝于庙则不足以明文王之德宗祀明堂以配上帝此义之所当然礼之所自起非厚于其祢也时迈
　　时迈其邦昊天其子之实右序有周薄言震之莫不震叠懐柔百神及河乔岳允王维后明昭有周式序在位载戢干戈载櫜弓矢我求懿德肆于时夏允王保之序曰巡守祭告柴望也不言朝防者言巡所守则朝防在其中国语以为周文公之颂左传则云武王克商而作观诗中两称允王必非天子自道矣黄泰泉曰诗有时迈书有武成庚戌柴望大告武成此懐柔之实也昭我周王天休震动此震叠之实也庶邦冡君暨百工受命于周此式序之实也归马放牛此非载戢载櫜之意乎建官位事重民五教惇信明义崇德报功此非懿德以保之乎
　　钱长玉曰应天时行故曰时迈季彭山曰右序有周犹曰厯数在躬也盖天命所右次序及之之意按叠字本作叠说文云从三日从宜雄说古理官决罪三日得其宜乃行之亡新以三日太盛改从田因有决罪行刑之义故训为惧明昭有周张元岵曰焕然一新之象
　　执竞
　　执竞武王无竞维烈不显成康上帝是皇自彼成康奄有四方斤斤其明钟鼓喤喤磬筦将将降福穰穰降福简简威仪反反既醉既饱福禄来反
　　序曰祀武王也此为昭王以后之诗祀武王而颂及成康犹天作之诗祀大王而颂及文王语意轻重较然分别盖成康之际天下安宁刑措四十余年不用至于昭王之时周人念武王贻谋燕翼之功以前此乐章有所未悉故更为此诗歌以祀之颂及成康者正所以颂武王之燕贻也文公以为成康与武王合祀则无此典列朱克升疑为祭武世室而配以成康亦凭臆揣摹絶无稽据何元子又援国语日祭之文刘歆韦昭日祭祖祢之说谓此诗为昭王日祭之诗成为祖康为祢日上食则歌之汉唐陵园犹存遗制盖祭于寝以为尝新之礼也诗为成康而作以武王端者原有天下所自始耳其说颇详然考之古制祖祢自各有庙亦各有寝即有日祭之礼不得合飨也况祭义曰祭不欲数数则烦烦则不敬即汉唐上食止于园寝不及大庙若在周时未有园寝之制将上食于何所文公以为日祭之礼乃既葬以后主未祔庙而复寝者犹日上食如未葬时即左传所云祔而作主特祀于主者杜氏谓祀于寝寝者殡宫也如此则三年丧毕奉主于庙即不得有日上食之礼矣安得并祀祖祢若谓月令尝新随时可荐是为日祭则又槩诸寝庙不止于祖祢也始知刘韦之说特以汉唐故事推附于古耳未可据此以释诗而合餐之无据者又不必言矣
　　武王始为天子而有天下诗称上帝是皇奄有四方不属武王而属之成康者歴观三代以迄于今继世以后必有变更他不具论即夏商之再世甚则有太康之游田不甚则有太甲之颠覆天命人心之去留亦几岌岌矣独至周家歴成而康皆有盛德为上帝之所宠佑四方之所归附于此见武王之积厚流光迈越千古也斤斤者礼乐刑政灿然明辨之意盖斤为斧属以其善断故借为明义何子曰八音中独举钟鼓磬筦者亦可见其与大祭祀不同故于音有所不备夫赋诗与记礼不同岂必一一备举那之诗亦止言钟鼓磬管岂非大祭祀耶孔氏云喤喤将将传言和集谓与诸声相和与诸乐合集也喤汉书说文俱作锽将汉书作锵说文作蹡穰穰稠宻也简简濶大也
　　思文
　　思文后稷克配彼天立我烝民莫匪尔极贻我来牟帝命率育无此疆尔界陈常于时夏
　　序曰后稷配天也国语以为周文公作
　　极者大中至正之德天下之大本也易曰易有太极书曰皇建其有极周礼曰设官分职以为民极其义一也郝楚望曰冬至郊祀惟二麦生焉易所谓复见天地之心者也春秋无麦则书亦綦重矣故郊稷特举之
　　臣工之什
　　臣工
　　嗟嗟臣工敬尔在公王厘尔成来咨来茹嗟嗟保介维莫之春亦又何求如何新畬于皇来牟将受厥明明昭上帝迄用康年命我众人庤乃钱镈奄观铚艾
　　此祈谷而戒农事也邹肇敏以为耕借之诗近之矣月令天子以孟春元日祈谷于上帝乃择元辰躬耕帝借此诗之作盖即其事也周家以力农开国或诸侯来朝而归即歌此诗以遣之使知王朝之本务故蔡氏独断以为诸侯助祭遣于庙之所歌而序诗者以为此诗所由作则非也肇敏曰以卑告尊不敢斥言则呼其下执事以君训臣何必呼保介而告之按篇中称上帝称康年其为祈谷之事明甚而保介之防亦惟耕借得以上亲天子也
　　敬在公者敬农事也周语务农之时无有求利于其官以干农功是也厘尔成谓纪农协功及时趋事之成法今复申饬而颁之也咨茹谓土宜不同风气不一调停纎悉之间不可不详审也保介酒诰云农夫若保故农官以保称介者副也月令孟春天子亲载耒耜措之于参保介之御间者天子所御杂于农官谓之参保介之御而以耒耜措其间也暮春即夏正之孟春也家语啓蛰之月祈谷于上帝左传亦云啓蛰而郊杜预注云建寅之月盖即月令蛰虫始振之侯也如何新畬即咨茹之实古天子究心农事不若后世祈谷借田踵行故事而已孟春来牟已长故曰将受迄用康年此郊而受厘致其颂祷之语因以命众人而鼓舞之也毛传钱铫铫音七遥反即今之锹一谓之锸
　　噫嘻
　　噫嘻成王既昭假尔率时农夫播厥百谷骏尔私终三十里亦服尔耕十千维耦
　　此戒农官于庙也竹书康王三年吉禘于先王申戒农官告于庙此诗所繇作乎告于庙者重其事也序曰春夏祈谷于上帝明是通用此以为乐歌非其本指矣
　　昭假昭明感格于臣庶也与烝民昭假于下义同三十里者周礼小司徒井牧之法九夫为井四井为邑四邑为丘四丘为甸四甸为县四县为都则是都者方三十二里凡一千二十四井九千二百一十六夫此诗指一都而举其成数故曰三十里曰十千维耦非谓一川之众也乡遂之制别之为都其井邑之界与乡遂之比闾邻里参错相制耳至于分田则无不井授者考工记匠人为沟洫九夫为井井间有沟自井地言之也遂人夫间有遂十夫有沟兼疆埸余地及菜田畸零之数以凖一夫之地也说见周礼略记以此推之其袤十井则九十夫而谓之百夫其袤百井则九百夫而谓之千夫为洫为浍与匠人之十里百里未尝不齐特匠人举其方广而遂人举其径袤也则万夫为川亦径袤之数若纵横相积即为方千里之畿与一都之地殊相逺矣故曰川上有路以逹乎畿畿者千里之限也郑康成不逹斯防乃谓采地制井田乡遂制沟洫夫中外贡助之分则有之沟洫之与井田岂有异乎但井邑以定赋税或越沟洫以为疆而此闾邻里以备卒伍又割井邑以为属所以启后人之疑而不知其总归于井田也
　　振鹭
　　振鹭于飞于彼西雝我客戾止亦有斯容在彼无恶在此无斁庶几夙夜以永终誉
　　序曰二王之后来助祭也何子曰此助祭于祖庙而先习射于泽宫故周人作诗以美之礼射义云天子将祭先习射于泽而后射于射宫射中者得与于祭不中者不得与于祭此诗言西雝雝者天子之辟雝正泽宫也
　　钱长玉曰为胜国之遗易起猜嫌在革命之际易生厌薄故以无恶无斁美之
　　丰年
　　丰年多黍多稌亦有高廪万亿及秭为酒为醴烝畀祖妣以洽百礼降福孔皆
　　集传曰祀田祖先农之属是也何子曰孟冬蜡祭也郊特牲八蜡以记四方四方年不顺成八蜡不通以谨民财也顺成之方其蜡乃通以移民也蜡祭惟年丰有之非若他祭不问丰凶其礼不废此诗特以丰年降福为言非蜡而何其辨确矣序以为秋冬报者亦识其乐歌所通用耳故但着其报之之时不着其所报之神
　　亿秭之解诸说不同大抵古人制名随时变易惟风俗通谓千生万万生亿亿生兆兆生京京生秭则亿者十万秭者万万也其说较详必有所据矣烝畀祖妣即月令所云腊先祖也洽百礼如周礼大司乐所致诸物及诸神示郊特牲先啬司啬以及猫虎坊庸皆蜡祭也详郊特牲畧记
　　有瞽
　　有瞽有瞽在周之庭设业设虡崇牙树羽应田县鼓鞉磬柷圉既备乃奏箫管备举喤喤厥声肃雝和鸣先祖是听我客戾止永观厥成
　　序曰始作乐而合乎祖也何子以为合乎祖者祫祭之谓若始合乐则无助祭之事张元岵曰此诗不言祖功宗德亦不及祭时品物第言乐官乐器乐声则序所云合乎祖者乃合乐也与祫祭无渉按月令季春大合乐此非朝防之时诚不得有助祭而称我客者然竹书武王十二年作大武乐此诗之作必于其既成也新朝盛事焕然改观原与月令之寻常合乐者不同将以昭一代之创制而革天下之陋风则必于诸侯朝防之时合之于祖庙助祭之事又何足疑
　　孔疏云树羽即明堂位所谓周之璧翣田当从郑为小鼓仪礼大射有朔鼙应鼙周礼太师有击柎有鼓朄小师亦有击柎有鼓应小鼓常兼用大鼓止用其一而已但朄与朔柎未知何者为田耳何子曰县鼓路鼓也周礼鼓人以路鼓鼓鬼享陈晋之曰乐记六成复缀以崇天子戾止观成得非所以崇天子之意与
　　潜
　　猗与漆沮潜有多鱼有鳣有鲔鲦鲿鰋鲤以享以祀以介景福
　　此季冬尝鱼而作春荐鲔亦通用之鲁语里革曰古者大寒降土蛰发水虞于是乎讲罛罶取名鱼登川禽而尝之寝庙行诸国人助宣气也季彭山曰冬月鱼潜性定而肥若春荐鲔之时鱼已不潜与诗意不合矣或云季冬不得有鲔今访之产鲔之地四时皆有但以春时大至耳陆玑云河南巩县东北崖上山腹有穴旧云此穴与江湖通鲔从此穴来北入河西上龙门入漆沮是漆沮为鲔所从出也鳣即鲔类而背有甲者今谓之带甲鲟鱑鱼若后汉书杨震传所云冠雀啣鳣则鱓也非鳣也
　　雝
　　有来雝雝至止肃肃相维辟公天子穆穆于荐广牡相予肆祀假哉皇考绥予孝子宣哲维人文武维后燕及皇天克昌厥后绥我眉夀介以繁祉既右烈考亦右文母
　　集传曰祭文王是也黄泰泉曰此为武王祭文王而彻俎之诗后通用于他庙故序以为禘大祖晦翁辨之详矣严氏引法以为皇考者祖父之通称何子云皇考果为祖即当以孝孙对言不得称孝子也穆穆祭义所云慤善不违身耳目不违心思虑不违亲结诸心形诸色者是也假即奏假之假庶几来格以绥予也合万国之欢心以事其先王而如惧弗及孝子之志深矣李迂仲曰穆王名满后世有王孙满襄王名郑当时有卫侯郑孔子作春秋匡王名班而书曹伯班简王名夷而书晋侯夷吾皆未尝讳所谓讳者如书称惟尔元孙某不敢直斥其名而已载见
　　载见辟王曰求厥章龙旂阳阳和铃央央鞗革有鸧休有烈光率见昭考以孝以享以介眉夀永言保之思皇多祜烈文辟公绥以多福俾缉熈于纯嘏
　　序曰诸侯始见乎武王庙也辟王初立故来求厥章其为始见可知时成王免防年已十六矣朝诸侯而率以见庙亦事之固然无足疑者孔氏狃于明堂位周公践阼之说谓此诗作于七年归政之后者妄也央通作鉠集韵鉠铃声鸧说文作玱玉声也谓鞗革当鸾镳之间玱然之声若出鞗革也何子曰率见昭考所云宁神莫大乎四表之欢心也以孝以享内尽志外尽物也晦翁云昭穆之分是始封以下入庙之时便有定次后虽百世不复移易盖祔昭则羣昭皆动而穆不移祔穆则羣穆皆动而昭不移也有客
　　有客有客亦白其马有萋有且敦琢其旅有客宿宿有客信信言授之絷以絷其马薄言追之左右绥之既有淫威降福孔夷
　　序曰防子来见祖庙也词虽颂客而告之于庙故末云降福言神降之福也
　　萋且文章貎卉木萋萋笾豆有且皆言其盛也敦通作雕敦琢犹琢磨谓造就之也郝楚望云淫威谓诛纣讨武庚也按周书多士篇云诞淫厥佚罔顾于天显民祗惟时上帝不保降若兹大丧此即淫威之意既有淫人之罸必有善人之福故曰甚易也王明逸云自后世论之惩管蔡事鲜不疑同姓惩武庚事鲜有能善处前代后者周家则不然管蔡败而并建亲贤以屏藩周者为益盛武庚败而建防子于上公其待遇为益加此周德之至也
　　武
　　于皇武王无竞维烈允文文王克开厥后嗣武受之胜殷遏刘耆定尔功
　　此颂武王之乐歌序曰奏大武左传亦以此为武之卒章赉为第三章桓为第六章当时或歌此数诗以导舞以振舞非此数诗为舞大舞而作也武王自象其功而作武乐周公又作诗为之乐章将舞则歌舞终又歌若此诗则其舞终所歌也故左传曰武王克商作武谓武乐也其曰卒章自谓歌诗也文辞简畧若以此诗亦为武王所作耳然则武王作乐有舞而无歌乎曰有之皆归美于文王必不自颂此诗篇中颂及文王亦犹武王之遗意也竹书载武王十二年作大武乐与左传合
　　黄才伯曰天作颂大王而下及文王武颂武王而上及文王盖大王之功非文王无以底于成武王之功非文王无以肇其始也按允文即周书所云徽柔懿恭懐保惠鲜是也遏刘定功武王所以成其文也
　　闵予小子之什
　　闵予小子
　　闵予小子遭家不造嬛嬛在疚于乎皇考永世克孝念兹皇祖陟降庭止维予小子夙夜敬止于乎皇王继序思不忘
　　序曰嗣王朝于庙也集传以为免丧始朝者是矣武王念文王故成王亦不忍忘文武继序者非徒继其相承之治统亦继其相传之心法也
　　访落
　　访予落止率时昭考于乎悠哉朕未有艾将予就之继犹判涣维予小子未堪家多难绍庭上下陟降厥家休矣皇考以保明其身
　　序曰嗣王谋于庙也
　　郝仲舆曰落始也草木实落始生故谓始为落艾终也艾老则刈故谓终为艾张元岵曰大甲复辟伊训惟曰率祖奉先率时昭考是成王一生主意宜其享有太平也绍庭谓继述其道于庙庭之中而上下求之也上而求之则见其陟于家矣下而求之则见其降于家矣此即武王之所以念文王者而以之绍武也
　　敬之
　　敬之敬之天维显思命不易哉无曰高高在上陟降厥士日监在兹维予小子不聪敬止日就月将学有缉熙于光明佛时仔肩视我显徳行
　　序曰羣臣进戒嗣王也孔氏曰成王朝庙与羣臣谋事羣臣因而进戒诗人述之以着成王之能受也敬者合乎内外动静经权常变之道文王敬止武王敬胜此一代之家法亦万世学者之准的也学者言格致而不言敬则格致为支离矣言易简而不言敬则易简为踈脱矣不聪敬止言我虽不聪亦尝夙夜敬止也曰显德行是明明可见诸施行者非徒影响之见也缉熙已见大雅文王篇
　　小毖
　　予其惩而毖后患莫予荓蜂自求辛螫肇允彼桃虫拚飞维鸟未堪家多难予又集于蓼
　　序曰嗣王求助也盖惩管蔡之事而求助也刘公瑾曰不以蜂为小而使之则无辛螫之患矣不以桃虫为小而信之则无拚飞之患矣篇名小毖其意深矣此与宗庙之事絶不相渉而亦列于颂者盖后人所述以着其徳也二雅之称述功德者多矣不得为颂者音律自有不同故雅颂之得所不曰诗正而曰乐正也
　　拚飞有盘舞空中之势故曰大鸟张子厚曰犹言初为防后为虎不必谓化雕也
　　载芟
　　载芟载柞其耕泽泽千耦其耘徂隰徂畛侯主侯伯侯亚侯旅侯疆侯以有嗿其馌思媚其妇有依其士有畧其耜俶载南亩播厥百谷实函斯活驿驿其逹有厌其杰厌厌其苖緜緜其麃载获济济有实其积万亿及秭为酒为醴烝畀祖妣以洽百礼有飶其香邦家之光有椒其馨胡考之宁匪且有且匪今斯今振古如兹此春祈社稷也序之借田疑衍文诗中无此意郝楚望曰邦家之光胡考之宁振古如兹皆祈之之辞也与良耜卒章异此援古以祈之彼续古以报之
　　芟柞是新辟之田盖古者授田有一易再易故也耕耘二者农夫之大要也先举其大要而后乃次第其始末郑氏以此耘在播谷之前故云耘除其根株然耕既泽泽矣岂犹有根株未尽待千耦之耘乎故集注初本亦从郑说后以为未当改之以谓闲民孔氏曰太平之世得有闲民者人之才度等级不同自有不能存立为人所役者望人顺而任之故周礼列于九职以此观之则井田之法虽盛世亦有不能尽通者要在因物制宜而已麃通作藨尔雅云猋藨芀疏云华秀名也姚承庵曰今吴楚之人以苖初放华为放藨防上文之序推之良是若耘之事则前已言之矣朱备万曰飶香椒馨皆酒醴芬芳之气也郝仲舆曰振古如兹谓丰年之庆自古如此惟神降康弗替引之可也
　　良耜
　　畟畟良耜俶载南亩播厥百谷实函斯活或来瞻女载筐及筥其饟伊黍其笠伊纠其镈斯赵以薅荼蓼荼蓼朽止黍稷茂止获之挃挃积之栗栗其崇如墉其比如栉以开百室百室盈止妇子宁止杀时犉牡有捄其角以似以续续古之人
　　此盖冬报社稷也月令孟冬祠于公社祀社必及稷矣序以为秋报或通歌此诗耳孔仲逹云百室盈妇子宁此乃场功毕入十月以后之事也郑康成以月令天宗公社谓即周礼之蜡祭按郊特牲天子大蜡八而猫虎坊庸皆其细者则其大者或在天宗公社之类未可知也故周礼国祭蜡以息老物郊特牲黄衣黄冠而祭息田夫也而月令孟冬亦云劳农以休息之则郊特牲之十二月盖周正与
　　赵说文云趋也盖急疾意鵙鸟曰伯赵亦以声之鵙鵙然急疾也荼通作蒤尔雅云蒤委叶又云蒤虎杖按本草虎杖状似大马蓼今与蓼并称当是虎杖矣季彭山曰礼天子祭社稷用太牢诸侯则少牢此云犉牡则当为王者之诗不得为豳颂也
　　丝衣
　　丝衣其紑载弁俅俅自堂徂基自羊徂牛鼐鼎及鼒兕觥其觩旨酒思柔不吴不敖胡考之休
　　此蜡祭而饮酒也郊特牲蜡有二祭送终之祭皮弁素服息民之祭黄衣黄冠此曰丝衣其紑又曰载弁则为蜡祭之送终明矣若他祭无用此者礼运云孔子与于蜡賔是蜡祭有主賔饮酒之礼也若周礼党正之职曰国索鬼神而祭祀则以礼属民而饮酒于序此又异日之事非其事也序曰绎賔尸者后世通用之耳至高子以为灵星之尸而何子因月令孟冬有祈年天宗之文引以证之谓灵星即天之一宗然天宗之祭不止于灵星而灵星之祭亦何得以素服所谓素服者曰送终盖为百种返土而言耳于灵星何所取义乎详郊特牲畧记
</div>
    <div class="pagination">
<a href="读诗略记_page23.html">上一页</a><span>...</span><a href="读诗略记_page19.html">19</a><a href="读诗略记_page20.html">20</a><a href="读诗略记_page21.html">21</a><a href="读诗略记_page22.html">22</a><a href="读诗略记_page23.html">23</a><span class="current-page">24</span><a href="读诗略记_page25.html">25</a><a href="读诗略记_page26.html">26</a><a href="读诗略记_page25.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
