<!DOCTYPE html>
<html>
<head>
    <meta charset="UTF-8">
    <title>段氏毛诗集解 - 第 14 页/共 31 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>段氏毛诗集解 - 第 14 页/共 31 页</h1>
    <div class="content">　　毛曰兴也皎月光也　孔曰佼好之人　朱曰窈幽逺也纠愁结也　毛曰悄忧也【王曰悄言不説而静黙】　朱曰当月出之时而思佼人之好欲一见之以舒窈纠之情而不可得是以为之劳心悄然也【毛曰舒迟也窈纠舒之姿】
　　月出皓兮佼人懰【力久反】兮舒懮【于久反】受兮劳心慅【七老反】兮
　　董曰皓月光　苏曰懰好也　朱曰懮受忧思也【苏曰懮受舒之姿也】　王曰慅言不安而骚动
　　月出照兮佼人燎【力召反】兮舒夭【于表反】绍兮劳心惨【七感反】兮
　　董曰照月光之被物　苏曰燎明也【董曰燎则其光与月并】朱曰夭绍纠之意　王曰惨言不舒而幽愁　东莱曰此诗用字聱牙意者其方言欤
　　月出三章章四句
　　株【陟朱反】林刺灵公也淫乎夏【户雅反】姬驱驰而往朝夕不休息焉
　　郑曰夏姬陈大夫妻夏征舒之母郑女也征舒字子南夫字御叔【孔曰灵公平国共公子楚语云昔陈御叔娶于郑穆公女生子南子南之母乱陈而亡之宣九年陈夏征舒弑其君平国传曰陈灵公与孔宁仪行父饮酒于夏氏公谓行父曰征舒似汝对曰亦似君征舒病之公出自廏射而杀之】
　　胡为乎株林从夏南匪适株林从夏南
　　毛曰株林夏氏邑也夏南夏征舒也【孔曰征舒以氏配字谓之夏南楚杀征舒左传谓之戮夏南实从夏南之母言从夏南者妇人夫死从子夏南为其家主故以夏南言之】
　　驾我乘【绳证反】马説【音税】于株野乘我乘驹朝食于株郑曰説舍也马六尺以下为驹　东莱曰首章郑氏文义皆善但不当以为灵公觗拒之辞彼相戱于朝犹不知耻亦何觗拒之有盖国人问灵公胡为乎株林而从夏南乎诗人则为之隠曰灵公非适株林从夏南乃他有所往尔然而驾我乗马则舍于株野矣乗我乗驹则又食于株矣虽欲为之隠亦不可得也株林二章章四句
　　泽陂【彼皮反】刺时也言灵公君臣淫于其国男女相説忧思【息嗣反】感伤焉
　　王曰东门之枌宛丘之应也泽陂株林之应也
　　彼泽之陂有蒲与荷【音何】有美一人伤如之何寤寐无为涕【他弟反】泗【音四】滂【普光反】沱【徒何反】
　　毛曰兴也　董曰传曰泽水之钟也　毛曰陂泽障也【孔曰泽障谓障水之岸】　説文曰蒲者似莞【音桓】而褊有滑柔而温【尔雅曰莞苻蓠邢昺曰本草云白蒲一名苻蓠楚谓之莞蒲】　毛曰荷芙【音符】蕖【其居反】也【尔雅曰荷芙蕖其茎茄其叶蕸其本蔤其华菡萏其实莲其根藕郭璞曰荷别名芙蓉江东呼荷蔤茎下白蒻在泥中者莲谓房也】　郑曰寤觉【音教】也　毛曰自目曰涕自鼻曰泗　孔曰目涕鼻泗俱下滂沱然苏曰妇人之色如蒲荷之美思而不见故忧伤涕
　　泗也
　　彼泽之陂有蒲与蕑【古顔反】有美一人硕大且卷【其员反】寤寐无为中心悁悁【乌反】
　　毛曰蕑兰也　苏曰卷好也　毛曰悁悁犹悒悒也
　　彼泽之陂有蒲菡【户感反】萏【大感反】有美一人硕大且俨【鱼检反】寤寐无为辗【张辇反】转伏枕
　　毛曰菡萏荷华也　李曰俨者容貌俨然也【毛曰俨矜庄貌】朱曰辗转伏枕卧而不寐思之深且久也　东莱
　　曰变风始于鸡鸣终于泽陂凡一百二十八篇而男女夫妇之诗四十有九抑何多耶曰有天地然后有万物有万物然后有男女有男女然后有夫妇有夫妇然后有父子有父子然后有君臣有君臣然后有上下有上下然后礼义有所错男女者三纲之本万事之先也正风之所以为正者举其正者以劝之也变风之所以为变者举其不正者以戒之也道之升降时之治乱俗之污隆民之死生于是乎在録之烦悉篇之复重亦何疑哉
　　泽陂三章章六句
　　陈国十篇二十六章百二十四句










　　毛诗集解卷十二
　　钦定四库全书
　　毛诗集解卷十三
　　宋　段昌武　撰
　　桧
　　郑曰桧者古髙辛氏火正祝融之墟【孔曰左传梓慎云郑祝融之墟也郑灭桧而处之故知桧是祝融之境】国在禹贡豫州外方之北荥波之南居溱洧之间祝融氏名黎其后八姓【曹曰分为八姓】惟妘姓桧者处其地焉【释文曰武王封祝融之后于济洛河颍之间为桧子　朱曰今郑州即其地也】周夷王厉王之时桧公不务政事而好洁衣服大夫去之于是桧之变风始作【孔曰按郑语史伯于幽王之世为桓公谋灭虢桧云桧仲恃险羔裘之作在桧仲之前不知其几世也　东莱曰桧至平王之初桓公灭之其风之变固在于东迁之前然未必知其为夷厉之世也　朱曰周衰桧为郑桓公所灭其世次微不传故其作诗之世不可得而推苏氏则以为桧诗皆为郑而作正如邶鄘之于卫】其国比邻于虢
　　羔裘大夫以道去其君也国小而迫君不用道好洁其衣服逍遥游燕而不能自强于政治故作是诗也张曰羔裘之诗言其所事惟在于衣服之间则其不能自强于政治可知矣【范曰君有过则谏谏而不聴则去　郑曰以道去其君者三谏不从待放于郊得玦乃去　孔曰公羊传曰古者大夫已去三年待放范曰君赐之环则还赐之玦则往荀卿云召人以环絶人以玦】
　　羔裘逍遥狐裘以朝【直遥反】岂不尔思劳心忉忉【音刀】毛曰羔裘以游燕狐裘以适朝【郑曰诸侯之朝服缁衣羔裘　苏曰锦衣狐裘所以朝天子之服也】　范曰急于游燕而怠于政治此贤人所以去也夫忠臣之事君言不用而去之不得已也其心岂舍君哉故曰岂不尔思劳心忉忉【朱曰孟子去齐其心如此】
　　羔裘翺翔狐裘在堂岂不尔思我心忧伤
　　郑曰翺翔犹逍遥也　毛曰堂公堂也
　　羔裘如膏【古报反】日出有曜【羊照反】岂不尔思中心是悼朱曰羔裘之色润泽如脂膏所渍日出照之则有光曜【毛曰日出照曜然后见其如膏】
　　羔裘三章章四句
　　素冠刺不能三年也
　　朱曰丧礼为父为君斩衰三年为母齐衰三年【毛曰子夏三年之丧毕见于夫子援琴而衎衎而乐作而曰先王制礼不敢不及夫子曰君子也闵子骞三年之丧毕见于夫子援琴而切切而哀作而曰先王制礼不敢过也夫子曰君子也子路曰敢问何谓也夫子曰子夏哀已尽能引而致之于礼故曰君子也闵子骞哀未尽能自割以礼故曰君子也夫三年之丧贤者之所轻不肖者之所勉】
　　庶见素冠兮棘人栾栾【力端反】兮劳心【徒端反】兮毛曰庶幸也素冠练冠也【孔曰素白也此冠练布使熟其色益白丧礼至朞而练至祥乃除练后常服此冠故为练冠也】棘急也【朱曰丧事欲其緫緫耳哀遽之状也】栾栾貌忧劳也　张曰不能三年不期而除则未始用练冠【曽曰不能三年虽不知为服嵗月然宰我谓钻燧改火期可已矣齐宣王曰为期之丧犹愈于已乎古之不能三年者意皆如此诗人思见练冠盖当时止为一嵗服欤　范曰桧当夷厉之时已如此则孔子孟子之世可知也】
　　庶见素衣兮我心伤悲兮聊与子同归兮
　　毛曰素冠故素衣也　朱曰与子同归言其爱慕之辞也
　　庶见素韠【音毕】兮我心蕴【于粉反】结兮聊与子如一兮朱曰韠蔽膝也以韦为之冕服谓之韨其余曰韠韠从裳色素衣素裳则素韠也蕴结者思之不解也与子如一甚于同归矣　东莱曰郑康成王肃皆以素冠为大祥之冠盖引丧服已除成丧者其祭也朝服缟冠之文其説误矣惟其不能三年是以嗟伤不见既练之冠若除丧之缟冠虽使短丧其除之也盖亦服是冠矣至于二章之素衣郑説尤不通朝服缁衣素裳初无素衣之制遂转衣为裳其牵合益甚矣三章之素韠于既练之服虽无所考观诗者亦当得其大意不必委曲琐细拘于礼文况为郑説者既曰衣者衣裳之大名则为毛説者亦曰韠从裳色衣裳既素则必有素韠岂不可乎孔氏又谓经传未有以布为素者殊不知经传以色白为素如绘事后素之类多矣不必专以帛为素也
　　素冠三章章三句
　　隰有苌【丈羊反】楚疾恣【姿刺反】也国人疾其君之淫恣而思无情欲者也
　　隰有苌楚猗【于可反】傩【乃可反】其枝夭【于骄反】之沃沃【乌毒反】乐子之无知
　　毛曰苌楚铫【音遥】弋也【孔曰郭璞云今羊桃也或曰鬼桃陆疏云叶长而狭华紫赤色其枝茎弱过一尺引蔓于草上】　孔曰猗傩然枝条柔弱　毛曰夭少也　吕曰苌楚始生犹能自立然枝干柔弱至长则引蔓于草上则既长不如初生之自立故引以为喻
　　隰有苌楚猗傩其华夭之沃沃乐子之无家
　　郑曰无家谓无夫妇室家
　　隰有苌楚猗傩其实夭之沃沃乐子之无室
　　朱曰无室犹无家也　东莱曰夭如厥草惟夭之夭谓苌楚始生之时也隰有苌楚猗傩其枝柔弱牵蔓盖如人之多欲者矣反思始茁其牙未有牵蔓之时生意沃沃然盖甚可爱也此所谓赤子之心也此桧君未有知识未有室家之时也曰无知无家无室者盖疾其君之多欲故其辞过而激
　　隰有苌楚三章章四句
　　匪风思周道也国小政乱忧及祸难【乃旦反】而思周道焉东莱曰匪风下泉思周道之诗独作于曹桧何也曰政出天子则彊不陵弱各得其所政出诸侯则征之烦供亿之困侵伐之暴惟小国偏受其害所以睠懐宗周为独切也战国时房喜为韩王曰大国恶有天子而小国利之以此二诗騐之其理益明贾谊欲众建诸侯而少其力虽其言畧而不精亦可谓少知治体矣　黄曰欲观周之所以得民者当于此诗观之
　　匪风兮匪车偈【起竭反】兮顾瞻周道中心怛【都达反】兮朱曰飘扬貌偈疾驱貌　郑曰回首曰顾　毛曰怛伤也　程曰顾瞻盻恋思而伤怛也　朱曰周道适周之路言常时风而车偈则中心怛然今非风也非车偈也特顾瞻周道而思王室之陵迟故中心为之怛然耳【张曰人之不安常如在风中车上郑笺曰非风也而其至非车也而其行偈偈　董曰犹匪兕匪虎率彼旷野之意言政之乱而人之不安也　毛曰飘风非有道之风偈偈疾驱非有道之车　前汉王吉上疏曰韩诗云匪风兮匪车偈兮説曰是非古之风也者是非古之车也偈偈者盖伤之也程曰匪风不和之风匪车无法之车】
　　匪风飘【符遥反】兮匪车嘌【匹遥反】兮顾瞻周道中心吊兮毛曰回风曰飘【孔曰旋风】　朱曰嘌漂摇不安之车吊伤也
　　谁能亨【普庚反】鱼溉之釜【符甫反】鬵【音寻】谁将西归懐之好音毛曰溉涤鬵釡属【孔曰释器云防谓之鬵孙炎曰闗东谓甑为鬵然则鬵是甑亨鱼用釡不用甑双举者以其俱是食器故连言之耳防即陵反】　郑曰桧在周之东故言西归【孔曰是时桧在荥阳周都丰镐周在于西】　程曰鱼美好之物人所欲兴善政人所思　朱曰谁能亨鱼乎有则我愿为之溉其釜鬵谁将西归乎有则我愿慰劳之以好音勉之言有能兴周道者则已将归之也【毛曰亨鱼烦则碎治民烦则散知亨鱼则知治民矣　张曰溉之釜鬵欲治民不烦也溉沃之使水多也水寛则鱼不壊政亦务寛】
　　匪风三章章四句
　　桧国四篇十二章四十五句












　　毛诗集解卷十三
　　钦定四库全书
　　毛诗集解卷十四
　　宋　段昌武　撰
　　曹
　　郑曰曹者禹贡兖州陶丘之北地名周武王既定天下封弟叔振铎于曹今日济隂定陶是也其封域在雷夏菏泽之野【朱曰今之曹州是也】昔尧尝游成阳死而葬焉舜渔于雷泽民俗始化其遗风重厚多君子务稼穑薄衣食以致蓄积夹于鲁卫之间又寡于患难末时富而无教乃更骄侈十一世当周惠王时政衰昭公好奢而任小人曹之变风始作
　　蜉【音浮】蝣【音由】刺奢也昭公国小而迫无法以自守好奢而任小人将无所依焉
　　孔曰昭公班以鲁闵公元年即位僖七年卒【陈曰有法则俭无法则奢俭则寡欲寡欲则小人无所投奢则多欲多欲则小人得以中其欲而自售小人得志则其国家必有危亡之祸而彼致祸之人亦宜立而观之耳因而挻之耳孰与图其难而共其忧哉　释文无昭公字曰一本作昭公国小而迫案郑谱云昭公好奢而任小人曹之变风始作又云蜉蝣至下泉四篇共公时作未详其正今诸本此序多无昭公字】
　　蜉蝣之羽衣裳楚楚心之忧矣于我归处
　　毛曰兴也蜉蝣渠畧也朝生夕死【孔曰蜉蝣郭璞曰似蛣蜣有角黄黒色陆玑云甲下有翅能飞夏日隂雨时地中出蛣起吉反蜣音羌】楚楚鲜明貌　郑曰喻昭公之朝徒整饰其衣裳不知君臣死亡无日如渠畧然【朱曰蜉蝣之羽翼犹人衣裳之楚楚然也然朝生暮死盖以比人之玩细娱而无逺虑者耳】
　　蜉蝣之翼采采衣服心之忧矣于我归息
　　程曰采采华饰
　　蜉蝣掘【求物反】阅【音悦】麻衣如雪心之忧矣于我归説【音税】孔曰此虫土里化生掘阅者言其掘地而出形容鲜阅也阅者悦怿之意　郑曰麻衣深衣也【孔曰玉藻诸侯之礼云夕深衣】　毛曰如雪言鲜洁　郑曰説犹舍息也　説文掘作堀　东莱曰曹之贤者见其君危亡将至犹骄浮自喜而莫可告语也曰吾忧吾君危亡近在旦夕傥无所依其于我归处乎盖欲如楚尹申亥舍灵王于家之为也彼曹君方絜其衣服志气扬而贤者已悯之如亡国丧家之人可哀也哉表记曰君子不以口誉人则民作忠故君子问人之寒则衣之问人之饥则食之称人之美则爵之国风曰心之忧矣于我归説虽别有所指然文义正如此也
　　蜉蝣三章章四句
　　候人刺近小人也共【音恭】公逺君子而好近小人焉孔曰共公襄昭公子
　　彼候人兮何【何可反】戈与祋【都外反】彼其【音记】之子三百赤芾【音弗】
　　毛曰候人道路送迎宾客者【孔曰夏官候人上士六人下士十有二人徒百有二十人身荷戈祋谓人之属非候人之官长也】何揭也【孔曰担揭也】　孔曲礼疏曰戈钩孑防也如防而横安刃但头不向上为钩也直刃长八寸横刃长六寸刃下接柄处长四寸并广二寸【周礼冬官戈柲六尺有六寸注云柲犹枘也柲音秘】　毛曰祋殳也【孔曰考工记殳长寻有四尺戈殳俱是短兵祋字从殳故知祋为殳也】贤者之官不过候人彼曹朝也　郑曰之子是子也　毛曰芾韠也【孔曰芾是配冕之服形制同于韠祭服谓之芾他服谓之韠】一命緼【乌本反】芾黝【于纠反】珩再命赤芾黝珩三命赤芾葱珩大夫以上赤芾乘轩【左传曰晋文公入曹数之以其不用僖负羁而乘轩者三百人也且曰献状】　孔曰贤者不过候人是逺君子也曹朝三百人皆服赤芾是其近小人也诸侯之制大夫五人今有三百赤芾爱小人过度也
　　维鹈【徒低反】在梁不濡其翼彼其之子不称【尺证反】其服毛曰鹈洿泽也【孔曰鹈水鸟形如鹗而极大喙长尺余颔下胡大如数升囊郭璞曰今之鹈鹕也好羣飞入水食鱼故名洿泽】梁水中之梁也　欧阳曰此鹈当居泥水中以自求鱼而食今乃邈然髙处鱼梁之上窃人之鱼以食而得不濡其翼咮如彼小人窃禄于髙位而不称其服也
　　维鹈在梁不濡其咮【陟救反】彼其之子不遂其媾【古豆反】毛曰咮喙也媾厚也　张曰不遂其媾不称其宠待也今人谓遂意亦曰称意
　　荟【乌防反】兮蔚【于贵反】兮南山朝隮【子兮反】婉【于阮反】兮娈【力转反】兮季女斯饥
　　程曰荟蔚草木之盛郁茂之状　张诗曰林木南山荟蔚时工斤樵斧竞朝隮举知趋利青冥上不念幽居季女饥【陈曰壮者趋利于山则弱女饥穷于室小人肆志于上则君子困穷于下】候人四章章四句
　　鸤【音尸】鸠刺不壹也在位无君子用心之不壹也
</div>
    <div class="pagination">
<a href="段氏毛诗集解_page13.html">上一页</a><span>...</span><a href="段氏毛诗集解_page9.html">9</a><a href="段氏毛诗集解_page10.html">10</a><a href="段氏毛诗集解_page11.html">11</a><a href="段氏毛诗集解_page12.html">12</a><a href="段氏毛诗集解_page13.html">13</a><span class="current-page">14</span><a href="段氏毛诗集解_page15.html">15</a><a href="段氏毛诗集解_page16.html">16</a><a href="段氏毛诗集解_page17.html">17</a><a href="段氏毛诗集解_page18.html">18</a><a href="段氏毛诗集解_page19.html">19</a><span>...</span><a href="段氏毛诗集解_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
