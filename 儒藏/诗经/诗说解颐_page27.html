<!DOCTYPE html>
<html>
<head>
    <meta charset="UTF-8">
    <title>诗说解颐 - 第 27 页/共 42 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>诗说解颐 - 第 27 页/共 42 页</h1>
    <div class="content">　　我南行之士自谓也任负任者辇人挽车司马法曰周十五人而辇即谓此也车大车任重载者即牛车也盖以将车者言车中有牛而将之也下云牛以牵傍者言也在前曰牵在傍曰傍牛不在辕中者则别牵傍之故车与牛分而为二也此皆工作所需之噐具如司马法所谓斧斤凿锄之类则以民间之役车载之不在天子万乘内之车也盖必赁于民者古者寓兵于农但出车乘而已无别赋也盖者不定之辞谓将归而尚在谢也
　　○我徒我御我师我旅我行既集盖云归处【赋也】
　　徒众也谓歩行从车者御谓御兵车者师以合聚言旅以部分言周礼司徒五卒为旅五旅为师亦此意也皆言从行者事毕而可以归之意○上章任辇车牛言载噐具之役车此章徒御师旅言受工役之士卒皆自周调发而不以劳谢民盖先王调兵之制多自京师而不徴发于诸侯之国详见读礼疑圗卷三
　　○肃肃谢功召伯营之烈烈征师召伯成之【赋也】
　　肃肃严正貎谢申伯之所改封即今信阳州属汝寜府说见王风扬之水营治也谢功之营不但筑城邑而已凡疆理之事皆在其中矣此以征师之我行既集者归于召伯谢功之成也
　　○原隰既平泉流既清召伯有成王心载寜【赋也】
　　土治曰平水治曰清原隰既平以田野言泉流既清以沟洫言相其原隰之宜通其水泉之利则谢民得以遂其生矣召伯以此成功则王心岂不寜哉亦以见宣王之志惟在于安民也
　　黍苖五章章四句
　　此诗当在崧髙之前本一类也
　　隰桑
　　经防曰此妇人于蚕桑之时得见其夫而作此诗盖有似于风也
　　隰桑有阿其叶有难【兴也】既见君子其乐如何【兴意】○【难乃多反】隰下湿宜桑之地也阿羙貎难盛貎皆枝叶条垂之状君子指夫言盖感桑之方盛而以得见君子为乐也
　　○隰桑有阿其叶有沃既见君子云何不乐【赋也】
　　沃光润貎
　　○隰桑有阿其叶有幽【兴也】既见君子徳音孔胶【兴意】幽黒色桑茂盛则色黒徳音者徳恵之言也孔胶者谓甚固而不变其初心也
　　○心乎爱矣遐不谓矣中心藏之何日忘之【赋也】
　　心乎爱者妇人自言其爱之出乎心也遐何谓言也遐不谓者不能言其所爱也中心藏之者藏其爱也何日忘之者久于爱而无以自解也盖爱本难言故既见君子而欲言不能也则有中藏于心而已其爱之真切何如哉此惟妇人于夫方有此情若以语懐贤则恐未必然耳
　　隰桑三章章四句
　　白华
　　经防曰幽王嬖褒姒而黜申后故申后怨而作此诗也然惓惓望王之正家而自咎其不能感动亦可谓怨而不怒矣
　　白华菅兮白茅束兮【比也】之子之逺俾我独兮【赋也】
　　白华野菅也似茅而滑泽无毛根下五寸中有白粉者柔韧宜为索白华已沤则为菅有为索之用而白茅则不可用也白华为白茅所束犹嫡为妾所制而不得有为也之子指幽王逺谓逺我而亲褒姒也逺则独处矣
　　○英英白云露彼菅茅【比也】天歩艰难之子不犹【赋也】茅菅即束菅之茅谓褒姒也天无云则有露有云则无露白云水土轻清之气未为层云也而英英如花朶然则尤轻而不蔽明矣故其气薄而易散是将不露而犹露也以比幽王恩泽之偏于褒姒虽欲不施而不能止也天歩犹天运天歩艰难以天下将乱言此宜正身齐家以为治国之本而王不之圗乃嬖褒姒何哉
　　○滮池北流浸彼稻田【比也】啸歌伤懐念彼硕人【赋也】滮池盖近丰之池丰水北流入渭者也池非大水对硕人而言小大之别也硕人者以其有天下国家之责而言指幽王王本硕人宜有大恩泽以遍及于物者而不如滮池之浸稻田即此一念之偏不能正国之所系也硕人如此安得不啸歌而至于伤懐哉
　　○樵彼桑薪卬烘于煁维彼硕人实劳我心【赋也】
　　樵采也桑非可以为薪言桑薪则无薪可燎而采桑以供薪也卬我烘燎也煁孔氏以为今火炉也言被黜独处采桑薪以自供见王之恩泽不加而使我自苦之甚也
　　○鼓钟于宫声闻于外【比也】念子懆懆视我迈迈【赋也】宫深宻之地言鼔钟于深宫必声闻于外以比中有实徳则王必知之而有感动也懆旧云七到反孔氏防亦作惨而以惨惨释之于义为长此盖反躬自责之辞程子曰此章自伤其诚意之不能动王也懆懆然忧戚而曾不能感动视我迈迈而去
　　○有鹙在梁有鹤在林【比也】维彼硕人实劳我心【赋也】鹙秃鹙也陆农师曰一名扶老状如鹤而大赤目头髙八尺好防蛇色青鹙似鹤而贪浊非鹤比也今鹙据鱼梁而饱鹤逺引在林而饥以比褒姒进而申后黜硕人不当如此也
　　○鸳鸯在梁戢其左翼【比也】之子无良二三其徳【赋也】鸳鸯有定偶之鸟戢其左翼以依雄也说见鸳鸯篇言我常依王而王自二三其徳耳
　　○有扁斯石履之卑兮【比也】之子之逺俾我疷兮【赋也】○【扁音褊】
　　扁卑貎疷病也人履扁石而卑以比宠妾而贱自贱如此岂硕人所宜哉故我以逺我为病者非为我之失爱也正以王自贱则失其所以为尊耳
　　白华八章章四句
　　緜蛮
　　经防曰贤者感大夫下士礼意之厚而不敢辞故作此诗观其命后车载之则大夫必先驱以亲造其庐矣
　　緜蛮黄鸟止于丘阿【兴也】道之云逺我劳如何饮之食之教之诲之命彼后车谓之载之【兴意】
　　緜蛮鸟声土一成曰丘阿丘之曲中偏僻之地人所不见也我劳如何者谓道逺不胜其劳也后车副车也
　　○緜蛮黄鸟止于丘隅【兴也】岂敢惮行畏不能趋饮之食之教之诲之命彼后车谓之载之【兴意】
　　丘角曰隅亦人所不见之处惮辞难也趋疾行也不能疾行亦畏劳之意
　　○緜蛮黄鸟止于丘侧【兴也】岂敢惮行畏不能极饮之食之教之诲之命彼后车谓之载之【兴意】
　　丘傍曰侧亦人所不见之处极谓极力以往则劳矣○此诗三章皆以黄鸟起兴言黄鸟止于人所不见之处以喻贤者遁迹山林之间则于时事邈乎其不相及矣而衰废之身惮于逺出有不胜疾驱极力之劳者但今饮我食我教我诲我又命后车载我则所以礼我者至矣如之何其可恝然乎哉
　　緜蛮三章章八句
　　瓠叶
　　经防曰此士庶人饮酒常用之乐歌非必天子诸侯之燕防也
　　幡幡瓠叶采之亨之君子有酒酌言尝之【赋也】
　　幡幡翩翻之貎以未采时言也瓠叶初生时熟之可以为葅尝尝酒也
　　○有兎斯首炮之燔之君子有酒酌言献之【赋也】
　　兎以首言犹数鱼以尾也献者以酒酌賔也
　　○有兎斯首燔之炙之君子有酒酌言酢之【赋也】
　　酢者賔既卒爵而酌以报主人也
　　○有兎斯首燔之炮之君子有酒酌言醻之【赋也】
　　醻者欲以醻賔而先自饮以导之也○此章以瓠叶为葅以兎为殽品物甚薄而賔主以是成献酢醻之礼而诚敬尽焉固不在于笾豆之旅陈也礼与其奢也寜俭苟无诚敬以将之虽多亦奚以为哉
　　瓠叶四章章四句
　　渐渐之石
　　经防曰将帅出征经歴险阻不堪劳苦而作此诗盖有似于风也
　　渐渐之石维其髙矣山川悠逺维其劳矣武人东征不遑朝矣【赋也】
　　渐渐髙峻貌武人将帅也石之髙峻人马所难行也朝晨初也当晨初即已不暇劳可知矣
　　○渐渐之石维其卒矣山川悠逺曷其没矣武人东征不遑出矣【赋也】
　　卒与崒同崔嵬也谓山巅之末没尽也不遑出谓深入而不能出也自不遑朝而至于不遑出则中间所歴之险阻亦多矣
　　○有豕白蹢烝渉波矣月离于毕俾滂沱矣武人东征不遑他矣【赋也】
　　蹢蹄烝众也离歴月所宿也豕污于涂不见蹢白久雨停潦多故渉水濯其涂而见蹢之白也月离毕详见说理防编十五卷谓其所值之时适当多雨之候故滂沱耳与书洪范星有好雨义同此皆既雨之事非将雨之候也遇雨如此甚切武人东征之忧岂暇于他及哉承上章不特经歴险阻而已且又有遇雨之苦焉
　　渐渐之石三章章六句
　　苕之华
　　经防曰防乱之余百物凋耗君子不忍见之故作此诗盖亦风也
　　苕之华芸其黄矣【比也】心之忧矣维其伤矣【赋也】
　　苕陵苕也即今紫葳蔓生附乔木之上其叶紫赤而繁将落则全变而黄苕华将落则黄以比周室将亡惨然憔悴也伤者伤周室之将亡也
　　○苕之华其叶青青【比也】知我如此不如无生【赋也】
　　华已落尽惟叶青青以比周之人物已尽所存者一虚域耳我本不意所遇之世如此若知我如此则不如无生谓生则不忍见也
　　○牂羊坟首三星在罶人可以食鲜可以饱【赋也】
　　牂羊牝羊也坟大也羊瘠则首大牝羊瘠则不能孕而将无遗种矣罶无鱼动水而见三星则鱼将絶矣盖羊食百卉乃肥嵗荒草木皆瘁羊所以瘠也鱼与蝗本一种嵗荒尽化为蝗鱼所以少也时之饥馑甚矣人之可以食者犹鲜可以饱况本无食可頼者乎此我心之所以忧伤而不忍见也
　　苕之华三章章四句
　　何草不黄
　　经防曰周道衰防征役不息行者苦之故作是诗盖王风也
　　何草不黄【兴也】何日不行何人不将经营四方【兴意】
　　草衰则黄枯槁之色也将奉行也经营四方言征夫从将帅所统以经营四方之事也
　　○何草不【兴也】何人不矜哀我征夫独为匪民【兴意】○【矜与鳏同】
　　赤黒色草既黄而腐败之色也矜韩诗作鳏
　　○匪兕匪虎率彼旷野哀我征夫朝夕不暇【赋也】
　　兕有力而善触虎有力而善噬以比勇悍之士能攻战者谓兕虎而循行旷野乃其宜也今征夫力皆不如兕虎而亦使之行于旷野朝夕不暇岂不可哀哉
　　○有芃者狐率彼幽草【兴也】有栈之车行彼周道【兴意】芃尾长貌狐有狡计能避患而率由幽草之中常自逸也栈旁有架貌此即役车非周礼士所乘之栈车也乘此车行于周道者皆愚弱之民非若狐之能避于幽草者也此其所以匪兕虎而可哀也欤
　　何草不黄四章章四句


　　诗说解頥正释卷二十二
　　钦定四库全书巻
　　诗説解頥正释巻二十三　　明　季本　撰
　　大雅
　　义见小雅
　　文王
　　经防曰此诗周公追述文王之徳所以受命而代商者以戒成王也东莱吕氏曰吕氏春秋引此诗以为周公所作味其词意信非周公不能作也
　　文王在上于昭于天周虽旧邦其命维新有周不显帝命不时文王陟降在帝左右【赋也】
　　于叹辞帝上帝也在上非必以既没言盖其徳合于天而尊之之辞也其命维新于人心归者见之陟降犹言进退即其心之动静也言文王昭明之徳上合于天而始受天命皆莫之为而为也盖文王之徳本至微而无所显之迹也上天之命本于穆而无所向之时也特以文王一动一静常与天俱所谓于昭于天也是以天命自归耳此章言文王受命之由也
　　○亹亹文王令闻不已陈锡哉周侯文王孙子文王孙子本支百世凡周之士不显亦世【赋也】
　　亹亹勉强之意以文王之纯亦不已者言也令闻则此不已之没世不忘耳陈敷也哉语辞侯维也本宗子也支庶子也言文王敷陈其徳而锡之于周使皆同徳故其子孙在夲宗则为天子支庶则为诸侯皆百世不絶而亲其亲矣至于本支百世所頼以谋国者在于羣臣而文王之徳亦锡及之故凡周之士亦有不显之徳而贤其贤矣凡言不显者皆谓为已谨独之功不求人知之学也虽文王纯亦不已不过如此以不显言周士者以为有此徳然后可以佐理也亦世者亦百世也此正其陈锡于周者而令闻之所以不已也此章言文王徳泽及人之逺也
　　○世之不显厥犹翼翼思皇多士生此王国王国克生维周之桢济济多士文王以宁【赋也】
　　犹谋也翼翼敬也思语辞皇显也惟多士有不显之徳故其犹翼翼而显也济济齐一貎与楚茨济济同此承上章言周士之多足以为夲支百世之桢干而又追言文王时頼此济济之多士以寕者此其所以当以文王之徳敷锡之也此章言周有頼于多士之意
　　○穆穆文王于缉熈敬止假哉天命有商孙子商之孙子其丽不亿上帝既命侯于周服【赋也】
　　穆穆即前章所谓不显也缉即前章所谓亹亹也熈即前章所谓昭也敬者不敢忽也止即大学止于仁敬孝慈信之意敬而止之则常明也缉熈敬止正文王不显之徳而天命之于穆者也最为要义假大丽数也不亿不止于亿也谓天命之大系于商之孙子以其不亿之尽服于周者验天命也此章言文王以徳受命之实
　　○侯服于周天命靡常殷士肤敏祼将于京厥作祼将常服黼冔王之荩臣无念尔祖【赋也】○【作音佐】
　　殷士者商孙子之臣属也诸侯之大夫入天子之国曰某士肤大敏防也祼灌鬯也将送也孔氏云灌时送爵也于礼王正祼后亚祼而殷士助祭行灌鬯耳宗庙之祭以祼为主故举祼言之京周京也作助也黼黼裳也祭服上公九章举一章以见之也冔殷冠也盖先代之后统承先王其礼物故以冔为常服存殷制而不变也王指成王荩进也忠爱之笃进进无已也盖以戒成王而不敢斥言故以荩臣言之犹所谓敢告仆夫云耳无念念也尔祖文王也殷士之助祼将乃武王得天下以后事然受命实自文王始故归于文王也此章言天命不可恃而商士之臣周为可鉴也
　　○无念尔祖聿厥徳永言配命自求多福殷之未防师克配上帝宜鉴于殷骏命不易【赋也】○【易音异后凡难易之易并同】聿发语辞永长配合师众骏大也此申上章之意言当鉴殷而徳以求合于天命也
</div>
    <div class="pagination">
<a href="诗说解颐_page26.html">上一页</a><span>...</span><a href="诗说解颐_page22.html">22</a><a href="诗说解颐_page23.html">23</a><a href="诗说解颐_page24.html">24</a><a href="诗说解颐_page25.html">25</a><a href="诗说解颐_page26.html">26</a><span class="current-page">27</span><a href="诗说解颐_page28.html">28</a><a href="诗说解颐_page29.html">29</a><a href="诗说解颐_page30.html">30</a><a href="诗说解颐_page31.html">31</a><a href="诗说解颐_page32.html">32</a><span>...</span><a href="诗说解颐_page28.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
