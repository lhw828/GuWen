<!DOCTYPE html>
<html>
 <head>
  <meta charset="utf-8"/>
  <title>
   毛诗注疏 - 第 6 页/共 29 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   毛诗注疏 - 第 6 页/共 29 页
  </h1>
  <div class="content">
   序旄丘责卫伯也狄人迫逐黎侯黎侯寓于卫卫不能脩方伯连率之职黎之臣子以责于卫也笺卫康叔之封爵称侯今曰伯者时为州伯也周之制使伯佐牧春秋曰五侯九伯侯为牧也音义【旄音毛丘或作古丠字前髙后下曰旄丘字林作堥云堥丘也亡周反又音毛山部又有嵍字亦云嵍丘亡付反又音旄率所类反礼记云十国以为连连有率佐牧州牧之佐】疏【正义曰作旄丘诗者责卫伯也所以责之者以狄人廹逐黎侯故黎侯出奔来寄于卫以卫为州伯当脩连率之职以救于己故奔之今卫侯不能脩方伯连率之职不救于己故黎侯之臣子以此言责卫而作此诗也狄者北夷之号此不斥其国宣十五年左伯宗数赤狄路氏之罪云夺黎氏地三也服防曰黎侯之国此诗之作责卫宣公宣公以鲁桓二年卒至鲁宣十五年百有余嵗即此时虽为狄所逐后更复其国至宣公之世乃赤狄夺其地耳与此不同彼夺地是赤狄此唯言狄人廹逐不必是赤狄也言方伯连率者王制云五国以为属属有长十国以为连连有帅三十国以为卒卒有正二百一十国以为州州有伯注云凡长皆因贤侯为之殷之州长曰伯虞夏及周皆曰牧又因千里之外设方伯公羊曰上无明天子下无贤方伯方伯皆谓州长则此方伯亦州长矣周谓之牧而云方伯者以一州之中为长故云方伯若牧下二伯不得云方伯也连率者即十国以为连连有帅是也不言属卒者举其中也王制虽殷法周诸侯之数与殷同明亦十国为连此诗周事有连率之文左传曰晋侯享公公请属鄫是周亦有连属此宣公为二伯非方伯又非连率而责不能脩之者以连帅属方伯若诸侯有被侵伐者使其连属救之宣公为州伯佐方伯今黎侯来奔之不使连率救己是不能脩方伯连率之职也此叙其责卫伯之由经皆责卫之辞也经言叔伯则责卫臣矣言责卫伯者以卫为方伯故责其诸臣之废事由君之不使亦是责卫伯也笺正义曰此解言卫伯之意故云卫康叔之封爵称侯今曰伯者时为州伯也周之制使伯佐牧牧是州牧伯佐之是州伯也知者以春秋曰五侯九伯是侯为牧伯佐之也宣公为侯爵见于春秋明矣今而本之康叔者以诸侯之爵皆因始封之君故本康叔也顾命云乃同召太保奭毕公卫侯是爵称侯也案世家自康叔至贞伯不称侯顷侯赂夷王始为侯又平王命武公为公不恒以康叔言康叔之封者以康叔之后自为时王所黜顷侯因康叔本侯故赂夷王而复之命武公为公谓为三公爵仍侯也此云责卫伯何以知宣公非州牧为方伯而以为牧下二伯者以周之州长曰牧以长一方言之得谓之方伯未有谓之州伯者此若是牧当言责卫牧今言责卫伯明非牧也故知为二伯言周之制使伯佐牧者以左所论周世之事前代必不然知指言周也此方伯连率皆是诸侯之身相为长耳王制云使大夫监于方伯之国国三人注云使佐方伯领诸侯者谓天子命人为方伯国内大夫监之非此牧伯之类王制虽是殷法于周亦当然故燕礼注云言诸公者容牧有三监是郑言周之牧国亦有三监也一解云盖牧国在先王之墟有旧法者圣王因而不改周之牧国则无三监矣太宰职云建其牧立其监注云监谓公侯伯子男各监一国又非牧下三监也所引春秋曰僖四年管仲对楚辞也曰昔召康公命我先君太公五侯九伯汝实征之以夹辅周室服防云五侯公侯伯子男九伯九州之长太公为王官之伯掌司马职以九伐之法征讨邦国故得征之郑不然者以司马征伐由王命乃行不得云汝实征之且夹辅者左右之辞也故因汉张逸受春秋异读郑云五侯侯为州牧也九伯伯为州伯也一州一牧二伯佐之太公为王官之伯二人共分陜而治自陜以东当四侯半一侯不可分故言五侯九伯则九人若王五等诸侯九州之伯是天子何异乎云夹辅之有也知侯为牧伯者周礼上公九命作伯则东西二伯上公为之八命作牧非上公也公下唯侯耳且当言五牧而云五侯明牧于外曰侯是牧本侯爵故曲礼下云九州之长入天子之国曰牧于外曰侯是牧本侯爵也侯既为牧其佐自然伯矣此卫侯爵而为伯者郑志答张逸云实当用伯而侯徳适任之何嫌不可命人位以徳古亦然也以此言则宣公徳适任伯故为伯下泉序云思明王贤伯经云四国有王郇伯劳之曰郇伯郇侯笺云文王之子为州伯则郇侯侯爵而有贤徳亦为伯者盖其时多贤故郇侯亦为伯为伯言其正法耳亦有侯为伯伯为牧者故周礼八命作牧注云谓侯伯有功徳者加命得专征伐谓侯与伯皆得为牧也是以杂问志云五侯九伯选州中诸侯以为牧以二伯为之佐此正法也若一州之中无贤侯选伯之贤者以为牧是也】
　　旄丘之葛兮何诞之节兮传兴也前髙后下曰旄丘诸侯以国相连属忧患相及如葛之蔓延相连及也诞阔也笺云土气缓则葛生濶节兴者喻此时卫伯不恤其职故其臣于君事亦疏废也叔兮伯兮何多日也传曰月以逝而不我忧笺云叔伯字也呼卫之诸臣叔与伯与女期迎我君而复之可来而不来女日数何其多也先叔后伯臣之命不以齿音义【延以战反】疏【正义曰毛以为言旄丘之葛兮何为濶之节兮以当蔓延相及以兴方伯之国兮何为使之连属兮亦当忧患相及今卫伯何为不使连属救已而同其忧患乎又责其诸臣乆不忧已言叔兮伯兮我处卫邑已乆汝当早迎我而复之何故多日而不忧我哉郑以为言旄丘之葛兮何由诞之节兮由旄丘之土其气和缓故其葛之生长皆濶节以兴卫伯之臣兮何由废其事兮由卫伯不恤其职故其臣于君事亦疏废臣既废事故责之云叔兮伯兮汝所期来迎我君而复之可来而不来何其多日数也传正义曰释丘云前髙旄丘李廵云谓前髙后卑下以前髙后必卑下故传亦言后下传以序云责卫不脩方伯连率之职故以旄丘之葛阔节延蔓相及犹诸侯之国连属忧患相及所以为喻也又解言诞节者诞阔也谓葛节之间长阔故得异葛延蔓而相连也笺正义曰笺以自此而下皆责诸臣将由疏废而责之故以此土气和缓生物能殖故葛生濶节以喻君政解缓不恤其职故臣亦疏废君不恤职臣废其事是不能脩方伯连率之职也凡兴者取一邉相似耳不须以美地喻恶君为难也传正义曰传以黎臣责卫称已来之乆言日月以徃矣而卫之诸臣不忧我故责之云何多日而不忧我笺正义曰郑以呼为叔伯是责诸臣之辞以黎侯奔卫必至即求复矣卫且处之二邑许将迎而复之卒违其言故责卫之诸臣汝其来迎我君而复之可来而不来汝之日数何其多也臣之爵命自有髙下不以年齿长防定尊卑也故先叔后伯】
　　何其处也必有与也传言与仁义也笺云我君何以处于此乎必以卫有仁义之道故也责卫今不行仁义何其乆也必有以也传必以有功德笺云我君何以乆留于此乎必以卫有功徳故也又责卫今不务功徳也疏【正义曰黎之臣子既责卫之诸臣故又本已之情而责之言我何其乆处于此也必以卫有仁义之道与我何其乆留于此也必以卫有功徳与我故也汝今何为不行仁义不务功徳而迎我复之乎传正义曰此言必有与下言必有以言二者别设其文故分为仁义与功徳言仁义者谓迎已复国是有仁恩且为义事已得复国由卫之功是卫之徳则仁义功徳一也据其心为仁义据其事为功徳心先而事后见故先言仁义后言功徳也言与言以者互文以者自己于彼之辞与者从彼于我之称已望彼以事与已惟仁义功徳耳故此言与仁义不云必由与自彼来下云必以有功徳是自己情故云必也】
　　狐裘蒙戎匪车不东传大夫狐苍裘蒙戎以言乱也不东言不来东也笺云刺卫诸臣形貌蒙戎然但为昏乱之行女非有戎车乎何不来东迎我君而复之黎国在卫西今所寓在卫东叔兮伯兮靡所与同传无救患恤同也笺云卫之诸臣行如是不与诸伯之臣同言其非之特甚音义【蒙如字徐武邦反戎如字徐而容反蒙戎乱貌案徐此音是依左读作尨茸字行下孟反下同】疏【正义曰毛以为黎之臣子责卫诸臣服此狐裘其形貌蒙戎然但为昏乱之行而不务行仁义也岂非有戎车乎何为不来东迎我君而复之乎言实有戎车不肯迎已故又责之言叔兮伯兮尔无救患恤同之心迎我也郑唯下二句为异传正义曰以责卫诸臣不当及士故传云大夫也玉藻云君子狐青裘豹褎绡衣以裼之青苍色同与此一也大夫息民之服有黄衣狐裘又狐貉之厚以居在家之服以此刺其徒服其服明非蜡祭与在家之服知为狐苍裘也苍裘所施礼无明丈唯玊藻注云盖衣之裘礼无衣之名郑见绡衣以裼之因言盖衣之裘兼无明説盖大夫士端之裘也大夫士端裳虽异衣皆裘象衣色故皆用狐青是以玉藻注云君子大夫士也此亦云大夫当是大夫端之裘也以蒙戎者乱之貌故云蒙戎以言乱也左曰士蒍赋诗云狐裘蒙戎杜预云蒙戎乱貌以此为説不东者言不来东迎我也故笺申之云黎国在卫西今所寓在卫东者杜预云黎侯国上党壶闗县有黎亭是在卫之西也】琐兮尾兮流离之子传琐尾少好之貎流离鸟也少好长丑始而愉乐终以微弱笺云卫之诸臣初有小善终无成功似流离也叔兮伯兮褎如充耳传褎盛服也充耳盛饰也大夫褎然有尊盛之服而不能称也笺云充耳塞耳也言卫之诸臣顔色褎然如见塞耳无闻知也人之耳聋恒多笑而已音义【琐素果反流音畱本又作鹠离如字尔雅云鸟少美而长丑为鹠鷅草木疏云枭也闗西谓之流离大则食其母少诗照反下同长张丈反愉以朱反乐音洛褎本亦作褏由救反又在秀反郑笑貌称尺证反聋鲁工反】疏【正义曰毛以为黎之臣子责卫诸臣言琐兮而少尾兮而好者乃流离之子也此流离之子少而美好长即丑恶以兴卫之诸臣始而愉栾终以微弱言无徳自将不能常为乐也故又责之言叔兮伯兮汝徒衣褎然之盛服汝有充耳之盛饰而无徳以称之也郑以为卫之诸臣初许迎黎侯而复之终而不能故责之言流离之子少而美好长即丑恶以兴卫之臣子初有小善终无成功言初许迎我终不能复之故又疾而言之叔兮伯兮汝顔色褎褎然如似塞其耳无所闻知也恨其不纳已故深责之传正义曰琐者少貌尾者好貌故并言少好之貌释训云琐琐小也释鸟云鸟少美长丑为鹠鷅陆玑云流离枭也自闗西谓枭为流离其子适长大还食其母故张奂云鹠鷅食母许慎云枭不孝鸟是也流与鹠盖古今之字尔雅离或作栗以上三章皆责卫不纳已之辞故以此章为黎之臣恶卫之诸臣言汝等今好而茍且为乐不图纳我尔无徳以治国家终必微弱也定本偷乐作愉乐】
　　旄丘四章章四句
　　序简兮刺不用贤也卫之贤者仕于伶官皆可以承事王者也笺伶官乐官也伶氏世掌乐官而善焉故后世多号乐官为伶官音义【简居限反字从竹或作蕳是草名非也伶音零】疏【正义曰作简兮诗者刺不能用贤也卫之贤者仕于伶官之贱职其徳皆可以承事王者堪为上臣故刺之伶官者乐官之总名经言公庭万舞即此仕于伶官在舞职者也周礼掌舞之官有舞师籥师旄人韎师也舞师云凡野舞则皆教之不教国子下传曰教国子弟则非舞师也籥师掌教国子舞羽吹籥则不教万舞经言公庭万舞则非籥师也旄人韎师皆教夷乐非万舞又不教国子且夷狄之乐诸侯所无非贤者所得为也唯大司乐云以乐教国子乐师云以教国子小舞其用人则大司乐中大夫二人栾师下大夫四人上士八人下士十有六人此乃天子之官也诸侯之礼亡其官属不可得而知燕礼注云乐正于天子为乐师也则诸侯有乐正之属乎首章曰非但在四方亲在宗庙公庭二章曰祭有畀煇胞翟阍寺者恵下之道礼记云翟者乐吏之贱者也则此贤者身在舞位在贱吏之列必非乐正也又刺卫不用贤而笺云择人择人则君所置用又非府史也若府史则官长所自辟除非君所择也祭统曰尸饮九以散爵献士下言祭之末乃赐之一爵又非士也盖为乐正之属祭庙教国子皆在舞位则为舞人也若周官旄人舞者众寡无数韎师舞者十有六人之类也周官司乐乐师其下无舞人此盖诸侯官而有之然则此非府史而言乐吏者以贱故以吏言之故煇胞阍寺悉非府史皆以吏言之也言皆可以者见不用者非一或在其余贱职故言皆也时周室卑微非能用贤而言可以承事王者见硕人徳大堪为王臣而卫不用非要周室所能任也仕于伶官首章是也二章言多才多艺卒章言宜为王臣是可以承事王者之事也笺正义曰左钟仪对晋侯曰伶人也使与之琴操南音周语曰周景王钟成伶人告县鲁语云伶箫咏歌及鹿鸣之三此云仕于伶官以伶氏世掌乐官而善焉故后世多号乐官为伶官吕氏春秋及律歴志云黄帝使伶伦氏自大夏之西昆崘之阴取竹断两节间而吹之为黄钟之宫周语景王铸无射而问于伶州鸠是伶氏世掌乐官】
　　简兮简兮方将万舞传简大也方四方也将行也以干羽为万舞用之宗庙山川故言于四方笺云简择将且也择兮择兮者为且祭祀当万舞也万舞干舞也日之方中在前上处传教国子弟以日中为期笺云在前上处者在前列上头也周礼大胥掌学士之版以待致诸子春入学舍采合舞硕人俣俣公庭万舞传硕人大徳也俣俣容貌大也万舞非但在四方亲在宗庙公庭音义【为于伪反胥思徐反版音板舍音释下篇舎軷同采音菜俣疑矩反韩诗作扈扈云美貌】疏【正义曰毛以为言卫不用贤有大徳之人兮大徳之人兮祭山川之时乃使之于四方行在万舞之位又至于日之方中教国子弟习乐之时又使之在舞位之前行而处上头亲为舞事以教之此贤者既有大徳复容貌美大俣俣然而君又使之在宗庙公庭亲为万舞是大失其所也郑以为卫君择人兮择人兮为有方且祭祀之时使之当为万舞又日之方中仲春之时使之在前列上头而教国子弟习乐为此贱事不当用贤而使大徳之人容貌俣俣然者于祭祀之时亲在宗庙公庭而万舞言择大徳之人使为乐吏是不用贤也传正义曰万舞名也谓之万者何休云象武王以万人定天下民乐之故名之耳商颂曰万舞有奕殷亦以武定天下盖象汤之伐桀也何休指解周舞故以武王言之万舞之名未必始自武王也以万者舞之摠名干戚与羽籥皆是故云以干羽为万舞以祭山川宗庙宜干羽并有故云用之宗庙山川由山川在外故云于四方解所以言四方之意也周礼舞师教羽舞帅而舞四方之祭祀敎兵舞帅而舞山川之祭祀则山川与四方别此言山川而云四方者以周礼言天子法四方为四望故注云四方之祭祀谓四望也大司乐注云四望谓五岳四镇四渎然则除此以外乃是山川也故山川与四方别舞诸侯之祭山川其在封内则祭之非其地则不祭无岳渎之异唯祭山川而已故以山川对宗庙在内为四方也此干羽为万舞宗庙山川同用之而乐师注云宗庙以人山川以干皆非羽舞宗庙山川又不同此得同者天子之礼大故可为之节文别祀别舞诸侯唯有时王之乐礼数少其舞可以同也笺正义曰以下云公言锡爵当祭末则公庭万舞是祭时此方论择人为万舞故为且祭祀也传亦以此推之故用之宗庙山川为祭也知万舞为干舞不兼羽籥者以春秋云万入去籥别文公羊曰籥者何籥舞万者何干舞言干则有戚矣礼记云朱干玉戚冕而舞大武言籥则有羽矣籥师曰教国子舞羽吹籥羽籥相配之物则羽为籥舞不得为万也以干戚武事故以万言之羽籥文事故指体言籥耳是以文王世子云春夏学干戈秋冬学羽籥注云干戈万舞象武也羽籥籥舞象文也是干羽之异也且此万舞并兼羽籥则硕人故能籥舞也下二章论硕人之才艺无为复言左手执籥右手秉翟也明此言干戚舞下説羽籥舞也以此知万舞唯干无羽也孙毓亦云万舞干戚也羽舞翟之舞也以干羽为万舞失之矣传正义曰知教国子弟者以言在前上处在前列上头唯教者为然祭祀之礼旦明而行事非至日之方中始在前上处也此既为乐官明其所教者国子也国子谓诸侯大夫士之适子言弟者诸侯之庶子于适子为弟故王制云王太子王子羣后之太子卿大夫元士之适子彼虽天子之法推此诸侯亦有庶子在国学故言国子弟也言日中为期则乐谓一日之中非春秋日夜中也若春秋言不当为期也故王肃云教国子弟以日中为期欲其徧至是也笺正义曰公羊曰诸侯四佾则舞者为四列使此硕人居前列上头所以教国子诸子学舞者令法于己也周礼者皆春官大胥职文也彼注云学士谓卿大夫诸子学舞者版籍也大胥主此版籍以待当召聚学舞者卿大夫之诸子则案此籍以召之又云春入学者注云春始以学士入学宫而学之合舞等其进退使应节奏月令仲春之月命乐正习舞入学者必释菜以礼先师谓苹藻之属也此贤者非为大胥也引此者以证此日之方中即彼春入学是矣谓二月日夜中也尚书云日中星鸟左曰马日中而出皆与此同也传正义曰硕者美大之称故诸言硕人者皆以为大徳唯白华硕人不训此及考槃传意类之当亦为大徳也故王肃云硕人谓中后此刺不用贤则笺意亦以硕人为大徳其余则随义而释不与此同故白华硕人为妖大之人谓褒姒也硕既为大徳故俣俣为容貌大也上亦教国子此直云非但在四方不并言教国子者以在前上处文无万舞故据万舞言也】
　　有力如虎执辔如组传组织组也武力比于虎可以御乱御众有文章言能治众动于近成于逺也笺云硕人有御乱御众之徳可任为王臣左手执籥右手秉翟传籥六孔翟翟羽也笺云硕人多才多艺又能籥舞言文武道备赫如渥赭公言锡爵传赫赤貌渥厚渍也祭有畀煇胞翟阍寺者恵下之道见恵不过一散笺云硕人容色赫然如厚傅丹君徒赐其一爵而已不知其贤而进用之散受五升音义【辔悲位反组音祖任音壬籥余若反以竹为之长三尺执之以舞郑注礼云三孔郭璞同云形似笛而小广雅云七孔翟亭歴反赫虚格反渥于角反赭音者丹也畀如寐反与也煇字亦作韗暄愿反刘昌宗音运甲吏之贱者胞歩交反肉吏之贱者翟乐吏之贱者阍音昏守门之贱者散素但反酒爵也傅音付】疏【正义曰言硕人既有武力比于虎可以能御乱矣又有文徳能治民如御马之执辔使之有文章如织组矣以御者执辔于此使马骋于彼织组者总纰于此而成文于彼皆动于近成于远以兴硕人能治众施化于己而有文章在民亦动于近成于远矣硕人既有御众御乱之徳又有多才多艺之伎能左手执管籥右手秉翟羽而舞复能为文舞矣且其顔色赫然而赤如厚渍之丹赭徳能容貌若是而君不用至于祭祀之未公唯言赐一爵而已是不用贤人也传正义曰以义取动近成远故知为织组非直如组也武力比于虎故可以御乱也御治也谓有侵伐之乱武力可以治之定本作御字又言御众有文章者御众似执辔有文章似织组又云言能治众动于近成于远者又总解御众有文章之事也以执辔及于如组与治众三者皆动于近成于远也此治民似执辔执辔又似织组转相如故经直云执辔如组以喻御众有文章也大叔于田云执辔如组谓叚之能御车以御车似织组知此不然者以彼説叚之田猎之伎故知为实御此硕人堪为王臣言有力如虎是武也故知执辔如组比其文徳不宜但为御矣释乐云大籥谓之产郭璞曰籥如笛三孔而短小广雅云七孔郑于周礼笙师及少仪明堂位注皆云籥如三孔此云六孔与郑不同盖以无正文故不复改翟翟羽谓雉之羽也故异义公羊説乐万舞以鸿羽取其劲轻一举千里诗毛説万以翟羽韩诗説以夷狄大鸟羽谨案诗云右手秉翟尔雅説翟鸟名雉属也知翟羽舞也笺正义曰籥虽吹器舞时与羽并执故得舞名是以宾之初筵云籥舞笙鼓公羊曰籥者何籥舞是也首章云公庭万舞是能武舞今又説其籥舞是又能为文舞也硕人有多才多艺又能为此籥舞言文武备也言其能而已非谓硕人实为之也何者此章主美其文徳不论其在职之事传正义曰渥者浸润之名故信南山曰益之以霡霂既优既渥是也故此及终南皆云渥厚渍也言渍之乆厚则有光泽故以兴顔色之润是以终南笺云如厚渍之丹言赤而泽是也定本渥厚也无渍字祭有畀煇胞翟阍寺者恵下之道皆祭统文彼又云畀之为言与也能以其余畀于下也煇者甲吏之贱者胞者肉吏之贱者翟者乐吏之贱者阍者守门之贱者注云煇周礼作韗盖谓磔皮革之官周礼韗人为鼓胞人为甲礼记是诸侯兼官故韗为甲吏也胞即周礼庖人故注云庖之言苞也里肉曰苞苴其职供王之膳羞是肉吏是也其官次于韗人周礼韗人亡庖人中士四人下士八人阍人王宫每门四人寺人王之正内五人以庖人类之则皆非府史不在献又非士庖人于天子为士于诸侯故亦非士引之证此硕人亦乐吏故于祭末乃见赐也知此亦是乐吏者以经云锡爵若士则尸饮九而献之不得既祭乃赐之故知在恵下之中经云爵言散者礼器云礼有以小为贵者贵者献以爵贱者献以散祭统云尸饮九以散爵献士士犹以散献爵贱无过散故知不过一散散谓之爵爵总名也】
　　山有榛隰有苓传榛木名下湿曰隰苓大苦笺云榛也苓也生各得其所以言硕人处非其位云谁之思西方美人笺云我谁思乎思周室之贤者以其宜荐硕人与在王位彼美人兮西方之人兮传乃宜在王室笺云彼美人谓硕人也音义【榛本亦作蓁同侧巾反子可食苓音零本草云甘草与音预或如字】疏【正义曰山之有榛木隰之有苓草各得其所以兴卫之有硕人而在贱职可谓处非其位乃榛苓之不如硕人既不宠用故令我云谁之思乎思西方周室之美人若得彼美人当荐此硕人使在王朝也彼美好之硕人兮乃宜在王朝为西方之人兮但无人荐之耳传正义曰陆玑云榛栗属其子小似杼子表皮黑味如栗是也榛字或作蓁盖一木也释草云蘦大苦孙炎曰本草云蘦今甘草是也蔓延生叶似荷青黄其茎赤有节节有枝相当或云蘦似地黄笺正义曰上言西方之美人谓周室之贤人以荐此硕人故知彼美人谓硕人西方之人谓宜为西方之人故传曰乃宜在王位言宜在王朝之位为王臣也】
　　简兮三章章六句
　　序泉水卫女思归也嫁于诸侯父母终思归宁而不得故作是诗以自见也笺以自见者见己志也国君夫人父母在则归宁没则使大夫宁于兄弟卫女之思归虽非礼思之至也音义【见贤遍反注同思之至一本思作恩】疏【正义曰此时宣公之世宣父庄兄桓此言父母已终未知何君之女也言嫁于诸侯必为夫人亦不知所适何国盖时简札不记故序不斥言也四章皆思归宁之事笺正义曰以此卫女思归虽非礼而思之至极也君子善其思故录之也定本作恩字】
　　毖彼泉水亦流于淇传兴也泉水始出毖然流也淇水名也笺云泉水流而入淇犹妇人出嫁于异国有怀于卫靡日不思笺云懐至靡无也以言我有所至念于卫我无日不思也所至念者谓诸姬诸姑伯姊娈彼诸姬聊与之谋传娈好貌诸姬同姓之女聊愿也笺云聊且略之辞诸姬者未嫁之女我且欲略与之谋妇人之礼观其志意亲亲之恩也音义【毖悲位反韩诗作秘説文作防云直视也淇音其娈力转反下篇同】疏【正义曰毛以为毖彼然而流者是泉水亦流入于淇水以兴行嫁者是我妇人我妇人亦嫁于异国然我有所至念于卫无一日而不思念之也我所思念者念娈然彼诸姬未嫁之女愿欲与之谋妇人之礼郑唯以聊为且欲略与之谋为异余同传正义曰以此连云泉水知为始出毖然流也是以衡门传亦云泌泉水也言亦流于淇者以本叙卫女之情故言亦亦已也笺正义曰以下云靡日不思此懐不宜复为思故以为至念于卫以下文言之知至念者诸姬伯姊言且者意不尽故言略之辞以言诸姬是未嫁之辞又向卫所见宜据未嫁者言同姓之女亦谓未嫁也言诸姬容兄弟之女及五服之亲故言同姓以广之所以先言诸姬后姑姊者便文互见以诸姬总辞又卑欲与谋妇人之礼也姑姊尊故云问明亦与谋妇人之礼此卫女思归但当思见诸姬而已思与谋妇礼观其志意是亲亲之恩也】
　　出宿于泲饮饥于襧传泲地名祖而舎軷饮酒于其侧曰饯重始有事于道也襧地名笺云泲襧者所嫁国适卫之道所经故思宿饯女子有行远父母兄弟笺云行道也妇人有出嫁之道远于亲亲故礼缘人情使得归宁问我诸姑遂及伯姊传父之姊妹称姑先生曰姊笺云宁则又问姑及姊亲其类也先姑后姊尊姑也音义【泲子礼反饯音践徐又才箭反送行饮酒也襧乃礼反韩诗作坭音同軷蒲末反道祭也远于万反注同】疏【正义曰卫女思归言我思欲出宿于泲先饮饯于襧而出宿以向卫国而以父母既没不得归宁故言女子生而有适人之道远于父母兄弟之亲故礼缘人情使得归宁今何为不聴我乎我之向卫为觐问诸姑遂及伯姊而已岂为犯礼也哉而止我也传正义曰言祖而舎軷饮酒于其侧者谓为祖道之祭当释酒脯于軷舎軷即軷释也于时送者遂饮酒于祖侧曰饯饯送也所以为祖祭者重已方始有事于道故祭道之神也聘礼记曰出祖释軷祭酒脯乃饮酒于其侧注云祖始也既受聘享之礼行出国门止陈车骑释酒脯之奠于軷为行始诗曰軷道祭谓祭道路之神春秋曰軷渉山川然则軷山行之名也道路以阻险为难是以委土为山或伏牲其上使者为軷祭酒脯祈告卿大夫处者于是饯之饮酒于其侧礼毕乗车轹之而遂行舎于近郊矣其牲犬羊可也大驭掌驭玉辂及犯軷遂驱之注云封土为山象以菩刍柏为神主既祭之以车轹之而去喻无险难也以此言之軷者本山行之名以祭道路之神求无险难故取名焉知出国而为之者以聘礼烝民韩奕皆言出祖则不在国内以祖为行道之始则不得至郊故知在国门外也以軷者軷壤之名与中霤行神之位同知委土为山言或伏牲其上者据天子诸侯有牲卿大夫用酒脯而已犬人云伏瘗亦如之明天子以犬伏于軷上羊人无伏祭之事则天子不用羊诗云取羝以軷谓诸侯也故云其有牲则犬羊耳谓天子以犬诸侯以羊尊卑异礼也以大驭云犯軷即云遂驱之故知礼毕乘车轹之也以聘礼上文既受聘享之礼云遂行舎于郊故知轹之而遂行舎于郊也卿大夫之聘出国则释軷聘礼于家又释币于行注云告将行也行者之先其古人之名未闻天子诸侯有常祀在冬大夫三祀曰门曰行曰厉士丧礼有毁宗躐行出于大门则行神之位在庙门外西方今时民春秋祭祀有行神古之遗礼是在家释币告将行出国门用酒脯以祈告故二处不同也月令冬其祀行注依中霤之礼云行在庙门外之西为軷壤厚二寸广五尺轮四尺有主有尸用特牲是天子诸侯常祀在冬与軷异也軷祭则天子诸侯卿大夫皆于国外为之大驭云犯軷诗云取羝以軷聘礼云释軷是也又名祖聘礼及诗云出祖是也又名道曾子问云道而出是也以其为犯軷祭道路之神为行道之始故一祭而三名也皆先軷而饮饯乃后出宿此先言出宿者见饮饯为出宿而设故先言以致其意韩奕云韩侯出祖出宿于屠既祖即当出宿故彼笺云祖于国外毕乃出宿者示行不留于是也欲先明祖必出宿故皆先言出宿后言饮饯也聘礼遂行舎于郊则此出宿当在郊而云泲地名不言郊者与下互也下干云所适国郊则此泲亦在郊也此泲云地名则干亦地名矣正以聘礼遂行舎于郊则此卫女思宿焉明亦在郊也于泲思宿焉以为在郊则言襧思饯焉盖近在国外耳计宿饯当各在一处而已而此云泲襧下云干言别地者下笺云干言犹泲襧未闻逺近同异要是卫女所嫁国适卫之道所经见故思之耳下或兼云干言所适国郊者一郊不得二地宿饯不得同处言衍字耳定本集注皆云干所适国郊笺正义曰此与蝃蝀竹竿文同而义异者以此篇不得归宁而自伤故为申远亲亲而望归宁蝃蝀刺其滛奔故为礼自得嫁何为淫奔竹竿以不见答思而能以礼故为出嫁为常不可违礼诗者各本其意故为义不同传正义曰父之姊妹称姑先生曰姊释亲文孙炎曰姑之言古尊老之名也然则姑姊尊长则当已嫁父母既没当不得归所以得问之者诸侯之女有嫁于卿大夫者去归则见之笺正义曰以上章思与诸姬谋今复问姑及姊故言又也不问兄弟宗族而问姑及姊由亲其类也】
　　出宿于干饮饥于言传干言所适国郊也笺云干言犹泲襧未闻逺近同异载脂载牵还车言迈传脂牵其车以还我行也笺云言还车者嫁时乘来今思乘以归遄臻于卫不瑕有害传遄疾臻至瑕远也笺云瑕犹过也害何也我还车疾至于卫而返于行无过差有何不可而止我音义【牵胡瞎反车轴头金也还音旋此字例同音更不重出遄市专反瑕音遐害毛如字郑音曷行下孟反差初懈反又初佳反卷末注同】疏【正义曰毛以为我思欲出宿于干先饮饯于言而归卫国耳则为我脂车则为我设牵而还回其车我则乘之以行而欲疾至卫不得为违礼远义之害何故不使我归宁乎以瑕为逺王肃云言愿疾至于卫不逺礼义之害是也郑唯不瑕有害为异传正义曰古者车不驾则脱其牵故车牵云间闗车之牵兮曰间闗设牵貌是也今将行既脂其车又设其牵故云脂牵其车云还者本乘来今欲乘以还故笺云言还车者嫁时乘来今思乘以归】
　　我思肥泉兹之永叹传所出同所归异为肥泉笺云兹此也自卫而来所渡水故思此而长叹思须与漕我心悠悠传须漕卫邑也笺云自卫而来所经邑故又思之驾言出游以写我忧传写除也笺云既不得归宁且欲乘车出游以除我忧音义【肥字或作淝音同漕音曹】疏【传正义曰释水云泉归异出同流肥笺正义曰以下须漕是卫邑故知此肥泉是卫水也传正义曰鄘云以庐于漕漕是卫邑须与漕连明亦卫邑笺正义曰以此不得归宁而出游不过出国故言且出游竹竿不见答故以出游为归是以彼笺云适异国而不见答其除此忧维有归耳】
　　泉水四章章六句
　　序北门刺仕不得志也言衞之忠臣不得其志尔笺不得其志者君不知己志而遇困苦疏【正义曰谓卫君之阍不知士有才能不与厚禄使之困苦不得其志故刺之也经三章皆不得志之事也言士者有徳行之称其仕为官尊卑不明也】
　　出自北门忧心殷殷传兴也北门背明乡阴笺云自从也兴者喻已仕于闇君犹行而出北门心为之忧殷殷然终窭且贫莫知我艰传窭者无礼也贫者困于财笺云艰难也君于己禄薄终不足以为礼又近困于财无知己以此为难者言君既然矣诸臣亦如之已焉哉天实爲之谓之何哉笺云谓勤也诗人事君无二志故自决归之于天我勤身以事君何哉忠之至音义【殷本亦作慇同于巾反沈于文反又音隠尔雅云忧也背蒲对反乡本又作向同许亮反为于伪反窭其矩反尔雅云贫也案谓贫无可为礼】疏【正义曰卫之忠臣不得其志言人出自北门者背明向阴而行犹已仕于乱世向于闇君而仕由君之闇已则为之忧心殷殷然所以忧者以君于己禄薄使己终当窭陋无财为礼又且贫困无资充用而众臣又莫知我贫窭之艰难者君于己虽禄薄己又不忍去之止得守此贫困故自决云已焉哉我之困苦天实为之使我遭此君我止当勤以事之知复奈何哉传正义曰本取人向阴行似已仕闇君故以出自北门为喻以向阴者必背明耳不取背明为义何者此人既仕闇君虽困不去非恨本不择君故知不以背明为喻也释言云窭贫也则贫窭为一也此经云终窭且贫为二事之辞故为窭与贫别窭谓无财可以为礼故言窭者无礼贫谓无财可以自给故言贫者困于财是以笺云禄薄终不足以为礼是终窭也又近困于财是且贫也言近者已所资给故言近对以之为礼者为远也无财谓之贫此二者皆无财之事故尔雅贫窭通也终窭且贫言君于己禄薄是君既然矣莫知我难总谓人无知己是诸臣亦如之以颁禄由君故怨已贫窭禄薄不由诸臣故但恨其不知己也笺正义曰此诗人叙仕者之意故谓之诗人事君不知己而不去是无二志也己困苦应去而不去是终当贫困故言已焉哉是自决也此实由君言天实为之是归之于天也君臣义合道不行则去今君于己薄矣犹云勤身以事之知复何哉无去心是忠之至也】
　　王事适我政事一埤益我传适之埤厚也笺云国有王命役使之事则不以之彼必来之我有赋税之事则减彼一而以益我言君政偏已兼其苦我入自外室人交徧讁我传讁责也笺云我从外而入在室之人更迭徧来责我使己去也言室人亦不知己志已焉哉天实为之谓之何哉音义【埤避支反偏音篇徧古遍字注及下同凡徧字从彳偏字从人后皆放此谴直革反玉篇知革反更音庚迭待结反】疏【正义曰此仕者言君既昏闇非直使己贫窭又若国有王命役使之事则不以之彼必来之我使己劳于行役若有赋税之事则减彼一而厚益我使己困于资财君既政偏已兼其苦而我入自外而归则室家之人更迭而徧来责我言君既政徧尔何不去此忠臣不忍去而室人不知以责已外为君所困内为家人不知故下又自决归天传正义曰埤厚谓减彼一以厚益已使已厚出赋税之事是也笺正义曰政事云一埤益我有可减一则为赋税之事政事是赋税则王事是役使可知役使之事不之彼而之我使我劳而彼逸赋税之事减彼一而益我使彼少而我多此王事不必天子事直以战伐行役皆王家之事犹鸨羽云王事靡盬于时甚乱非王命之事也礼君臣有合离之义今遭困穷而室人责之故知侯之去也此士虽困志不去君而家人使之去是不知己志上言诸臣莫知我艰故云室人亦不知己志】王事敦我政事一埤遗我传敦厚遗加也笺云敦犹投掷也我入自外室人交徧摧我传摧沮也笺云摧者刺讥之言已焉哉天实为之谓之何哉音义【敦毛如字韩诗云敦廹郑都回反投讁也遗唯季反掷呈释反本或作摘非摧徂回反或作催音同韩诗作防音子佳于佳二反就也沮在吕反何音阻】疏【笺正义曰笺以役事与之无所为厚也且上云适我此亦宜为之已之义故易以为投掷于己也传正义曰毛以为室人更责则乖沮己志定本集注皆云摧沮也笺以上章类之言讁已者是室人责己故以为摧为刺讥已也】
　　北门三章章七句
　　序北风刺虐也卫国并为威虐百姓不亲莫不相携持而去焉音义【携穴圭反】疏【正义曰作北风诗者刺虐也言卫国君臣并为威虐使国民百姓不亲附之莫不相携持而去之归于有道也此主刺君虐故首章二章上二句皆独言君政酷暴卒章上二句乃君臣并言也三章次二句皆言携持去之下二句言去之意也】
　　北风其凉雨雪其雱传兴也北风寒凉之风雱盛貌笺云寒凉之风病害万物兴者喻君政教酷暴使民散乱恵而好我携手同行传恵爱行道也笺云性仁爱而又好我者与我相携持同道而去疾时政也其虚其邪旣亟只且传虚虚也亟急也笺云邪读如徐言今在位之人其故威仪虚徐寛仁者今皆以为急刻之行矣所以当去以此也音义【凉音良雨于付反又女字下同雱普康反酷苦毒反好呼报反下及注同行音衡邪音余又音徐尔雅作徐下同亟纪力反急也下同只音纸且子余反虚虚也一本作虚徐也行下孟反】疏【正义曰言天既为北风其寒凉矣又加之雨雪其雱然而盛由凉风盛雪病害万物以兴君政酷暴病害百姓也百姓既见病害莫不散乱故皆云彼有性仁爱而又好我者我与此人携手同道而去欲以共归有徳我所以去之者非直为君之酷虐而在位之臣虽先日其寛虚其舒徐威仪谦退者今莫不尽为急刻之行故己所以去之既尽也只且语助也笺正义曰风雪并喻君虐而笺独言凉风者以风非所害物但北风寒凉故害万物与常风异是以兴君政酷暴也雨雪害物不言可知以经携手之文在恵好之下则与此恵而好我者相携手也释训云其虚其徐威仪容止也孙炎曰虚徐威仪谦退也然则虚徐者谦虚闲徐之义故笺云威仪虚徐寛仁者也但质诂训叠经文耳非训虚为徐此作其邪尔雅作其徐字虽异音实同故笺云邪读如徐】
　　北风其喈雨雪其霏传喈疾貌霏甚貌恵而好我携手同归传归有徳也其虚其邪既亟只且音义【喈音皆霏芳非反】莫赤匪狐莫黑匪乌传狐赤乌黑莫能别也笺云赤则狐也黑则乌也犹今君臣相承为恶如一惠而好我携手同车传携手就车其虚其邪既亟只且音义【别彼竭反】疏【正义曰卫之百姓疾其时政以狐之类皆赤乌之类皆黑人莫能分别赤以为非狐者莫能分别黑以为非乌者由狐赤乌黑其类相似人莫能别其同异以兴今君臣为恶如一似狐乌相类人以莫能别其同异言君恶之极臣又同之已所以携持而去之传正义曰狐色皆赤乌色皆黑以喻卫之君臣皆恶也人于赤狐之羣莫能别其赤而非狐者言皆是狐于黑乌之羣莫能别其黑而非乌者言皆是乌以喻于卫君臣莫能别其非恶者言皆为恶故笺云犹今之君臣相承为恶如一也故序云并为威虐经云莫赤莫黑总辞故知并刺君臣以上下皆恶故云相承也】
　　北风三章章六句
　　序静女刺时也卫君无道夫人无徳笺以君及夫人无道徳故陈静女遗我以彤管之灋徳如是可以易之为人君之配音义【遗唯季反下同】疏【正义曰道徳一也异其文耳经三章皆是陈静女之美欲以易今夫人也庶辅赞于君使之有道也此直思得静女以易夫人非谓陈古也故经云俟我贻我皆非陈古之辞也】
　　静女其姝俟我于城隅传静贞静也女徳贞静而有灋度乃可说也姝美色也俟待也城隅以言髙而不可逾笺云女徳贞静然后可畜美色然后可安又能服从待礼而动自防如城隅故可爱也爱而不见搔首踟蹰传言志徃而行止笺云志往谓踟蹰行止谓爱之而不徃见音义【姝赤朱反説文作云好也説音悦篇末注同搔蘓刀反踟直知反蹰直诛反】疏【正义曰言有贞静之女其美色姝然又能服从君子待礼而后动自防如城隅然髙而不可逾有徳如是故我爱之欲为人君之配心既爱之而不得见故搔其首而踟蹰然传正义曰言静女女徳贞静也俟我于城隅是有灋度也女徳如是乃可悦爱故下云爱而不见是也姝娈皆连静女静既为徳故姝为美色也东方之日姝者初昏之貌以彼论初昏之事亦是美色故笺云姝姝然美好之子干旄曰姝顺貌以贤者告之善道不以色故为顺亦谓色美之顺也城隅髙于常处以喻女之自防深故周礼王城髙七雉隅九雉是髙于常处也笺正义曰笺解本举女静徳与美色之意言女徳贞静然后可以保畜也有美色然后可意安以为匹也故徳色俱言之据女为说故云服从待礼谓待君子媒妁聘好之礼然后乃动不为淫佚是其自防如城隅故可爱也】静女其娈贻我彤管传既有静徳又有美色又能遗我以古人之灋可以配人君也古者后夫人必有女史彤管之灋史不记过其罪杀之后妃羣妾以礼御于君所女史书其日月授之以环以进退之生子月辰则以金环退之当御者以银环进之着于左手既御着于右手事无大小记以成灋笺云彤管笔赤管也彤管有炜説怿女美传炜赤貌彤管以赤心正人也笺云説怿当作説释赤管炜炜然女史以之说释妃妾之徳美之音义【贻本又作诒音怡遗也下同下句协韵亦音以志反彤徒冬反赤也管笔管着知畧反又直略反下同炜于鬼反説本又作悦毛王音悦怿音亦郑説音始悦反怿作释始亦反】疏【正义曰毛以为言有贞静之女其色娈然而美又遗我以彤管之灋不违女史所书之事成其妃妾之美我欲易之以为人君之妃此女史彤管能成静女之德故嘉善此彤管之状有炜炜然而喜乐其能成女德之美因静女能循彤管之灋故又悦美彤管之能成静女王肃云嘉彤管之炜炜然喜乐其成女美也郑唯説释女美为异以上句既言遗我彤管之灋故説彤管以有灋由女史执之以笔陈説而释此妃妾之徳美有进退之灋而静女不违是遗我彤管之灋也传正义曰既有静徳谓静女也又有美色谓其娈也遗我以古人之灋即贻我彤管也以经云贻我彤管是女史之事故具言女史之灋也周礼女史八人注云女史女奴晓书者其职云掌王后之礼职掌内治之贰以诏后治内政逆内宫书内令凡后之事以礼从夫人女史亦如之故此总云后夫人必有女史彤管之灋也女史若有不记妃妾之过其罪则杀之谓杀此女史凡后妃羣妾以礼次序御于君所之时使女史书其日月使知某日某当御某日当次某也援之以环以进退之者即下句是也生子月辰谓将生子之月故内则妻将生子及月辰居侧室是也此以月辰将产为文实有娠即宜退之故生民笺云于是遂有身而肃戒不复御是也内则月辰所居侧室者为将产异其处非谓始不御也当御以银环进之着于左手既御乃着于右手金环不言着略之此妃妾进御烦碎之事而令女史书之者事无大小记以成灋也此是女史之灋静女遗我者谓遗我不违女史之灋使妃妾徳美也此似有成文未闻所由定本集注云女吏皆作女史彤管以赤心正人必以赤者欲使女史以赤心正人谓赤心事夫人而正妃妾之次序也笺正义曰以女史执此赤管而书记妃妾进退日月所次序使不违失宜为书説而陈释之成此妃妾之徳羙故美之也】
　　自牧归荑洵美且异传牧田官也荑茅之始生也本之于荑取其有始有终笺云洵信也茅絜白之物也自牧田归荑其信羙而异者可以供祭祀犹贞女在窈窕之处媒氏达之可以配人君匪女之为美美人之贻传非为其徒说美色而已美其人能遗我灋则笺云遗我者遗我以贤妃也音义【牧州牧之牧徐音日荑徒兮反洵本又作询音荀共音恭窈乌了反窕徒了反处昌虑反为于伪反注同或如字】疏【正义曰毛以为诗人既爱静女而不能见思有人归之言我欲令有人自牧田之所归我以茅荑信美好而且又异者我则供之以为祭祀之用进之于君以兴我愿有人自深宫之所归我以贞信之女信美好而又异者我则进之为人君之妃又言我所用此女为人君之妃者由此女之美我非徒悦其羙色又羙此女人之能遗我彤管之灋故欲易之以配人君郑唯下二句为异言若有人能遗我贞静之女我则非此女之为美言不美此女乃美此人之遗于我者爱而不见冀于得之故有人遗之则羙其所遗之人也传正义曰以茅则可以供祭祀之用荑者茅之始生未可供用而本之于荑者欲取兴女有始有终故举茅生之名也言始为荑终为茅可以供祭祀以喻始为女能贞静终为妇有灋则可以配人君笺正义曰笺解以茅喻之意以茅洁白之物信美而异于众草故可以供祭祀喻静女有徳异于众女可以配人君故言洵羙且异也言供祭祀之用者祭祀之时以茅缩酒左曰尔贡包茅不入王祭不供无以缩酒是也定本集注云信羙而异者遗我以贤妃者笺以上自牧归荑故人贻已以美女此言非女之为美美人之贻则非美其女美贻已之人也故易之以为遗我以贤妃也】
　　静女三章章四句
　　序新台刺衞宣公也纳伋之妻作新台于河上而要之国人恶之而作是诗也笺伋宣公之世子音义【新台马云脩旧曰新尔雅云四方而髙曰台孔安国云土髙曰台伋音急宣公世子名要于遥反恶乌路反】疏【正义曰此时伋妻盖自齐始来未至于衞而公闻其羙恐不从已故使人于河上为新台待其至于河而因台所以要之耳若已至国则不须河上要之矣】
　　新台有泚河水弥弥传泚鲜明貌弥弥盛貌水所以洁污秽反于河上而为淫昏之行燕婉之求籧篨不鲜传燕安婉顺也籧篨不能俯者笺云鲜善也伋之妻齐女来嫁于卫其心本求燕婉之人谓伋也反得籧篨不善谓宣公也籧篨口柔常观人顔色而为之辞故不能俯者也音义【泚音此徐又七礼反鲜明貌説文作玼云新色鲜也弥莫尔反徐又莫啓反水盛也説文云水满也污音乌行下孟反篇注同燕于典反又于见反婉迂阮反徐于管反籧音渠篨音储鲜斯践反王少也依郑又音仙】疏【正义曰毛以为卫人恶公纳伋之妻故言所要之处云公新作高台有泚然鲜明在于河水弥弥之处而要齐女以为淫昏也水者所以洁污秽反于河上作台而为淫昏之行是失其所也又言齐女来嫁本燕婉之人是求欲以配伋乃今为所要反得行籧篨佞媚之行不少者之宣公是非所求也郑唯不鲜为异传正义曰此与下互也台泚言鲜明下言高峻见台体髙峻而其状鲜明也河弥言盛貌下言平地见河在平地而波流盛也以公作台要齐女故须言台又言河水者表作台之处也言水流之盛者言水之盛流当以洁污秽而公反于其上为淫昏故恶之也籧篨戚施本人疾之名故晋语云籧篨不可使俯戚施不可使仰是也但人口柔者必仰面观人之顔色而为辞似籧篨不能俯之人因名口柔者为籧篨面柔者必低首下人媚以容色似戚施之人因名面柔者为戚施故笺云籧篨口柔常观人顔色而为之辞故不能俯戚施面柔下人以色故不能仰也时宣公为此二者故恶而比之非宣公实有二病故笺申意以为口柔面柔也籧篨口柔戚施面柔释训文李廵曰籧篨巧言好辞以口饶人是谓口柔戚施和顔悦色以诱人是谓面柔也】新台有洒河水浼浼传洒高峻也浼浼平地也燕婉之求籧篨不殄传殄絶也笺云殄当作腆腆善也音义【洒七罪反韩诗作漼音同云鲜貌浼毎罪反讳诗作浘浘音尾云盛貌殄毛徒典反郑改作腆吐典反】疏【传正义曰殄絶释诂文言齐女反得籧篨之行而不絶者谓行之不止常然推此则首章鲜为少不言耳故王肃亦为少也笺正义曰笺云籧篨口柔当不能俯言少与不絶非类也故以上章鲜为善读此殄为腆腆与殄古今字之异故仪礼注云腆古文字作殄是也】
　　鱼网之设鸿则离之传言所得非所求也笺云设鱼网者宐得鱼鸿乃鸟也反离焉犹齐女以礼来求世子而得宣公燕婉之求得此戚施传戚施不能仰者笺云戚施面柔下人以色故不能仰也音义【戚千歴反下遐嫁反】
　　新台三章章四句
　　序二子乘舟思伋寿也衞宣公之二子争相为死国人伤而思之作是诗也音义【为于伪反】疏【正义曰作二子乘舟诗者思伋寿也卫宣公之二子伋与寿争相为死故国人哀伤而思念之而作是二子乘舟之诗也二子争相为死即首章二句是也国人伤而思之下二句是也】
　　二子乘舟泛泛其景传二子伋寿也宣公为伋娶于齐女而美公夺之生寿及朔朔与其母愬伋于公公令伋之齐使贼先待于隘而杀之寿知之以告伋使去之伋曰君命也不可以逃寿窃其节而先徃贼杀之伋至曰君命杀我夀有何罪贼又杀之国人伤其渉危遂徃如乘舟而无所薄泛泛然迅疾而不碍也愿言思之中心养养传愿每也养养然忧不知所定笺云愿念也念我思此二子心为之忧养养然音义【泛芳剑反景如字或音影愬苏路反令力征反隘于卖反】疏【正义曰毛以为二子伋寿争相为死赴死似归不顾其生如乘舟之无所薄观之泛泛然见其影之去徃而不碍犹二子争死遂徃而亦不碍也故我国人伤之每有所言思此二子则中心为之忧养养然不知所定郑唯以愿言思子为念我思此二子为异传正义曰以序云思伋夀故知二子伋夀也传因言二子争死之由其言与桓十六年左小异大同也此言愬伋于公传言构伋子服防云构会其过恶亦是愬之也此言先待于隘言使盗待诸莘服防云莘卫东地则莘与隘一处也此言君命不可逃也寿窃其节而先徃言夀子告之使行不可曰弃父之命恶用子矣有无父之国则可也及行饮以酒夀子载其旌以先此文不足亦当如饮以酒也旌节不同盖载旌旗以为节信也卫世家所説与左畧同云夀盗其白旄而先言白旄者或以白旄为旌节也言国人伤其渉危遂徃者解经以乘舟为喻之意以二子遂徃不爱其死如乘舟无所薄泛泛然迅疾而不碍无所薄犹渉危也谓渉渡危难而取死下言其影以其影谓舟影观其去而见其影义取其遂徃不还故卒章云其逝曰逝徃谓舟泛泛然其形徃影形可见故言徃也】
　　二子乘舟泛泛其逝传逝往也愿言思之不瑕有害传言二子之不远害笺云瑕犹过也我思念此二子之事于行无过差有何不可而不去也音义【害毛如字郑音曷何也远于万反】疏【正义曰下二句毛郑别笺正义曰此国人思念之至故追言其本何为不去而取死深悯之之辞也】
　　二子乘舟二章章四句
　　邶国十九篇七十一章三百六十三句














　　毛诗注疏卷三
　　毛诗注疏卷三考证
　　邶风柏舟章不可以茹茹度也○蘓辙曰入也欧阳修曰纳也李光地亦曰纳也言其善恶分明不能如鉴之妍并纳也于义较长
　　威仪棣棣不可选也○礼记孔子闲居作威仪逮逮不可选也朱穆作威仪棣棣不可算也
　　绿衣序笺疏此绿衣与内司服绿衣字同○【臣德龄】按内司服作缘衣未尝误作绿或唐时本作绿亦不可攷然彼连鞠衣展衣而言自当作缘此对黄而言自当作绿
　　日月章父兮母兮笺言己尊之如父亲之如母○【臣人龙】按此説未安刘瑾曰上呼日月而诉之此呼父母而诉之犹舜号泣于旻天于父母之意也吕祖谦曰不欲咎庄公徒自伤父母养我不终而已二説较笺语为妥
　　报我不述○述韩诗作术薛君章句云术法也义与毛别
　　终风章恵然肯来笺恵顺也○监本脱此三字今依蜀本石经增正
　　凯风章在浚之下言有益于浚○蜀本石经浚字下多人也二字
　　睍睆黄鸟○睍睆太平御覧韩诗作简简【臣照】按睍睆言其色好音言其声喻孝子之有怡色又有柔声毛义甚精不知朱子何以不从
　　雄雉章百尔君子笺可谓为徳行而君或有所留或有所遣女怨之故问焉○监本脱或有所遣四字今依石经增正
　　匏有苦叶章浅则揭掲褰衣也○蜀本石经此句上多由膝以下为揭六字
　　谷风章昔育恐育鞠○蜀本石经作昔育恐鞠少一育字
　　旄邱章旄邱之葛兮笺土气缓则葛生濶节○缓蜀本石经作暖
　　北门章政事一埤益我笺则减彼一而以益我○蜀本石经作则减彼而一以益我
　　静女章搔首踟蹰言志往而行正○正字蜀本石经作止笺亦作止










　　毛诗注疏卷三考证
&lt;经部,诗类,毛诗注疏&gt;
　　钦定四库全书
　　毛诗注疏卷四
　　汉郑氏笺　唐陆徳明音义　孔颖逹疏
　　国风
　　鄘
　　序柏舟共姜自誓也衞世子共伯蚤死其妻守义父母欲夺而嫁之誓而弗许故作是诗以絶之笺共伯僖侯之世子音义【共音恭下同姜居羊反共姜共伯之妻也妇人从夫諡姜姓也蚤音早僖许其反史记作厘曹大家音僖】疏【正义曰作柏舟诗者言其共姜自誓也所以自誓者衞世子共伯蚤死其妻共姜守义不嫁其父母欲夺其意而嫁之故与父母誓而不许更嫁故作是柏舟之诗以絶止父母夺己之意此誓云己至死无他心与郑伯誓母云不及黄泉无相见皆豫为来事之约卽盟之类也言卫世子者依世家共伯之死时厘侯已葬入厘侯羡自杀则未成君故系之父在之辞言世子以别于众子曽子问曰君薨而世子生之类也春秋公羊之説云存称世子君薨称子某既称子左氏之义既葬称君与此不同此诗便文说事非史策属辞之例也言共伯者共諡伯字以未成君故不称爵言早死者谓早死不得为君不必年幼也世家武公和簒共伯而立五十五年卒楚语曰昔衞武公年九十有五矣犹箴儆于国则未必有死年九十五以后也则武公卽位四十一二以上共伯是其兄则又长矣其妻盖少犹可以嫁丧服曰夫死妻稺子幼子无大功之亲妻得与之适人是于礼得嫁但不如不嫁为善故云守义礼记云一与之齐终身不改故夫死不嫁是夫妻之义也此叙其自誓之由也自誓即下云至死矢靡他是也但上四句见己所以不嫁之由下二句乃追恨父母夺己之意笺正义曰史记僖字皆作厘列女传曰曹大家云厘音僖则古今字异而音同也】
　　泛彼柏舟在彼中河传兴也中河河中笺云舟在河中犹妇人之在夫家是其常处髧彼两髦实维我仪传髧两髦之貎髦者髪至眉子事父母之饰仪匹也笺云两髦之人谓共伯也实是我之匹故我不嫁也礼世子昧爽而朝亦栉纚笄总拂髦冠緌缨之死矢靡它传矢誓靡无之至也至已之死信无它心母也天只不谅人只传谅信也母也天也尚不信我天谓父也音义【泛芳剑反处昌虑反髧本又作□徒坎反髦音毛説文作髳音同礼子生三月翦髪为鬌长大作髦以象之鬌音丁果反昧莫背反朝直遥反栉侧乙反纚色蟹反又色绮反总子孔反緌汝谁反它音他只音纸谅力尚反】疏【正义曰言泛泛然者彼柏木之舟在彼中河是其常处以兴妇人在夫家亦是其常处今我既在夫家矣又髧然着彼两髦之人共伯实维是我之匹耦言其同德齐意矣其人虽死我终不嫁而父母欲夺已志故与之誓言己至死誓无变嫁之心母也父也何谓尚不信我也而欲嫁我哉传正义曰既夕礼云既殡主人脱髦注云儿生三月翦髪为鬌男角女羁否则男左女右长大犹为之饰存之谓之髦所以顺父母幼小之心至此尸柩不见丧无饰可以去之髦之形象未闻内则注云髦者用髪为之象幼时鬌其制未闻髪至眉亦无文故郑云其制未闻内则云子事父母总拂髦是子事父母之饰也言两者以象幼时鬌则知鬌以挟匈故两髦也丧大记云小敛主人脱髦注云士既殡而脱髦此云小敛盖诸侯礼也士之既殡诸侯之小敛于死者俱三日也则脱髦诸侯小敛而脱之此共伯之死时僖侯已葬去髦久矣仍云两髦者追本父母在之饰故笺引世子昧爽而朝明君在时事也髦者事父母之饰也若父母有先死者于死三日脱之服阕又着之若二亲并没则因去之矣玉藻云亲没不髦是也笺正义曰以共伯已死不忍斥言故以两髦言之也世子昧爽平旦而朝君初亦如是栉髦乃栉纚笄内则注云纚所以韬髪者也笄今之簪则着纚乃以簪约之又着总又拂髦而着之故内则注云拂髦振去尘而着之既着髦乃加冠又着緌缨然后朝君也礼世子之记曰朝夕至于寝门外朝即昧爽也又内则云由命士以上父子皆异宫昧爽而朝世子亦是命士以上故知昧爽也文王之为世子鸡初鸣而衣服至于寝门外者郑云文王之为世子也非礼之制故不与常世子同也内则云子事父母鸡初鸣端韠绅注云端端士服也庶人以深衣然则命士以下亦于鸡鸣之时朝者命士以下当勉力从事因早起而适父母之所不主为朝也异宫者则敬多故内则注云异宫崇敬是也但文王之为世子加隆焉故鸡初鸣而至寝门耳内则云子事父母鸡初鸣咸盥潄栉纚笄总拂髦冠緌缨端韠绅搢笏谓命士以上父子异宫昧爽而朝更不言衣服之异则纚笄以下同故云亦栉纚笄总拂髦冠緌缨也礼记文王世子云亲疾世子亲齐冠而养盖亦衣端矣不并引端韠绅搢笏者以证经之两髦故尽首服而已士冠礼曰皮弁笄爵弁笄注云有笄者屈组为纮无笄者緌而结其绦然则此冠言緌缨则无笄矣上言纚笄者为纚而着笄也问丧曰亲始死鸡斯注云鸡斯当为笄纚是着纚必须笄也传正义曰序云父母欲夺而嫁之故知天谓父也先母后天者取其韵句耳】
　　泛彼柏舟在彼河侧髧彼两髦实维我特传特匹也之死矢靡慝传慝邪也母也天只不谅人只音义【特如字韩诗作直云相当值世慝他得反邪似嗟反】
　　柏舟二章章七句
　　序墙有茨衞人刺其上也公子顽通乎君母国人疾之而不可道也笺宣公卒惠公幼其庶兄顽烝于惠公之母生子五人齐子戴公文公宋桓夫人许穆夫人音义【墙在良反茨徐资反顽五鳏反宣公庶子昭伯名也烝之升反载驰序注同】疏【正义曰此注刺君故以宣姜系于君谓之君母鹑之奔奔则主刺宣姜与顽亦所以恶公之不防闲诗人主意异也笺正义曰左传闵二年曰初惠公之即位也少齐人使昭伯烝于宣姜不可强之生齐子戴公文公宋桓夫人许穆夫人服防云昭伯衞宣公之长庶伋之兄宣姜宣公夫人惠公之母是其事也】
　　墙有茨不可埽也传兴也墙所以防非常茨蒺藜也欲埽去之反伤墙也笺云国君以礼防制一国今其宫内有淫昏之行者犹墙之生蒺藜中冓之言不可道也传中冓内冓也笺云内冓之言谓宫中所冓成顽与夫人淫昏之语所可道也言之丑也传于君丑也音义【蒺音疾藜音梨去丘吕反下同行下孟反冓本又作遘古候反韩诗云中冓中夜谓淫僻之言也】疏【正义曰言人以墙防禁一家之非常今上有蒺藜之草不可埽而去之欲埽去之仄伤墙而毁家以兴国君以礼防制一国之非法今宫中有淫昏之行不可灭而除之欲除而灭之反违礼而害国夫人既淫昏矣宫中所冓成此顽与夫人淫昏之语其恶不可道所可道言之于君丑也君柰何以不防闲其母至令有此淫昏传正义曰媒氏云凡男女之隂讼听之于胜国之社注云隂讼争中冓之事以触法者胜国亡国也亡国之社掩其上而栈其下使无所通就之以聼隂讼之情明不当宣露即引此诗以证之是其冓合淫昏之事其恶不可道也】墙有茨不可襄也传襄除也中冓之言不可详也传详审也所可详也言之长也传长恶长也音义【详如字韩诗作犹道也】
　　墙有茨不可束也传束而去之中冓之言不可读也传读抽也笺云抽犹出也所可读也言之辱也传辱辱君也疏【传正义曰上云不可详则此为读诵于义亦通必以为抽者以读诵非宣露之义传训为抽笺中抽为出也】
　　墙有茨三章章六句
　　序君子偕老刺衞夫人也夫人淫乱失事君子之道故陈人君之德服饰之盛宜与君子偕老也笺夫人宣公夫人惠公之母也人君小君也或者小字误作人耳音义【偕音皆】疏【正义曰作君子偕老诗者刺衞夫人也以夫人淫乱失事君子之道也毛以为由夫人失事君子之道故陈别有小君内冇贞顺之德外有服饰之盛德称其服宜与君子偕老者刺今夫人有淫佚之行不能与君子偕老偕老者谓能守义贞洁以事君子君子虽死志行不变与君子俱至于老也经陈行歩之容发肤之貎言德美盛饰之事能与君子偕老者乃然故发首言君子偕老以为一篇之总目序则反之见内有其德外称其服然后能与君子偕老各自为势所以倒也郑以为由夫人失事君子之道故陈此夫人既有举动之德服饰之盛宜应与君子俱至于老反为淫佚之行而不能与君子偕老故刺之此人君之德谓宣姜服饰之盛行止有仪不谓内有其德也笺正义曰以上篇公子顽通乎君母母是宣姜故知此亦为宣公夫人惠公之母也以言刺夫人故知人君为小君以夫妻一体妇人从夫之爵故同名曰人君硕人传曰人君以朱纒镳亦谓夫人也夫人虽理得称人君而经传无谓夫人为人君者故笺疑之云或者小字误作人耳俗木亦有无此一句者定本有之】
　　君子偕老副笄六珈传能与君子俱老乃宜居尊位服盛服也副者后夫人之首饰编髪为之笄衡笄也珈笄饰之最盛者所以别尊卑笺云珈之言加也副既笄而加饰如今歩摇上饰古之制所有未闻委委佗佗如山如河传委委者行可委曲踪迹也佗佗者徳平易也山无不容河无不润象服是宜传象服尊者所以为饰笺云象服者谓褕翟阙翟也人君之象服则舜所云予欲观古人之象日月星辰之属子之不淑云如之何传有子若是可谓不善乎笺云子乃服饰如是而为不善之行于礼当如之何深疾之音义【副芳富反珈音加编蒲典反或必先反别彼列反摇余昭反委于危反佗待河反注并同韩诗云德之美貎行下孟反旧如字委曲如字易以豉反褕音遥王后第二服曰褕狄观古乱反又音官行下孟反下同】疏【正义曰毛以为言夫人能与君子俱至于老者首服副饰而着衡笄以六珈玉为之饰既服此服其行委委然行可委曲佗佗然其德平易如山之无不容如河之无不润德能如是以象骨饰服而着之是为得宜此子之德与服相称以此可谓不善云如之何乎言其宜善也今之夫人何以不善而爲淫乱不能与君子偕老乎郑以为言此夫人宜与君子偕老何者今夫人既有首服副笄而着六珈又能委委佗佗如山如河象服褕翟阙翟得其宜服饰如是宜为善以配君子今子之反为不善之行欲云如之何深疾之传正义曰副者祭服之首饰追师掌王后之首服为副编次注云副之言覆所以覆首为之饰其遗象若今之歩摇矣服之以从王祭祀编编列髪为之其遗象若今假紒矣服之以告桑也次次第髪长短为之所谓髲髢服之以见王是也言编若今假紒者编列他髪为之假作紒形加于首上次者亦鬄他髪与己发相合为紒故云所谓髲鬄是编次所以异也以此笄连副则为副之饰是衡笄也故追师又云追衡笄注云王后之衡笄皆以玉为之惟祭服有衡笄垂于副之两傍当耳其下以紞悬瑱是也编次则无衡笄言珈者以玉珈于笄为饰后夫人首服之尤尊故云珈笄饰之最盛者此副及衡笄与珈饰惟后夫人有之卿大夫以下则无故云所以别尊界也笺正义曰以珈字从玉则珈为笄饰谓之珈者珈之言加由副既笄而加此饰故谓之珈如汉之歩摇之上饰也歩摇副之遗象故可以相类也古今之制不必尽同故言古之制所有未闻以言六珈必饰之有六但所施不可知据此言六珈则侯伯夫人为六王后则多少无文也传正义曰传以陈人君之德而駮宣姜则以为内有德也释训云委委佗佗美也李廵曰皆容之美也孙炎曰委委行之美佗佗长之美郭璞曰皆佳丽美艶之貌传意陈善以駮宣姜则以为内实有德其言行可委曲德平易李廵与孙炎略同则委委佗佗皆行歩之美以内有其德外形于貌故传互言之委委者行可委曲佗佗者德平易也由德平易故行可委曲德平易即如山如河是也郑以论宣姜之身则或与孙郭同为宣姜自佳丽美艶行歩有仪长大而美其举动之貌如山如河耳无取于容润也象服尊者所以为饰以下传云褕翟羽饰衣则象非画羽也言服则非揥明以象骨饰服惟尊者为然故云尊者所以为饰象骨饰服经传无文但推此传其理当然笺正义曰笺以经言象服则非首服也以象骨饰服则书传之所未闻下云其之翟也明此为褕翟阙翟也翟而言象者象鸟羽而画之故谓之象以人君之服画日月星辰谓之象故知画翟羽亦为象也故引古人之象以证之臯陶谟云帝曰予欲观古人之象日月星辰山龙华虫作防宗彛藻火粉米黼黻絺绣是也自日月至黼黻皆为象独言日月星辰者取证象服而已故略之也传正义曰传意举善以刺恶故反其言以激之可谓不善言其善也】
　　玼兮玭兮其之翟也传玼鲜盛貌褕翟阙翟羽饰衣也笺云侯伯夫人之服自褕翟而下如王后焉鬒发如云不屑髢也传鬒黒发也如云言美长也屑洁也笺云髢髲也不洁者不用髲为善玉之瑱也象之揥也传瑱塞耳也揥所以摘发也扬且之晳也传扬眉上广晳白晳胡然而天也胡然而帝也传尊之如天审谛如帝笺云胡何也帝五帝也何由然女见尊敬如天帝乎非由衣服之盛顔色之庄与反为淫昏之行音义【玼音此又且礼反説文云新色鲜也字林云鲜也音同玉篇且礼反云鲜明貌沈云毛及吕忱并作玼解王肃云顔色衣服鲜明貌本或作瑳此是后文瑳兮王肃注好美衣服洁白之貌若与此同不容重出今检王肃本后不释不如沈所言也然旧本皆前作玼后作瑳字鲜音仙鬒眞忍反説文云发稠也服防注左传云髪美为鬒屑苏节反髢徒帝反髲皮寄反瑱吐殿反充耳也揥勑帝反摘也摘他狄反本亦作音同本又作擿又作谪并非也谪音丁革反擿音直防反且七也反徐子余反下同晳星歴反谛音帝庄如字本又作壮侧亮反与音余】疏【正义曰毛以为夫人能与君子偕老者故宜服此玼兮玼兮其鲜盛之翟衣也又其鬒髪如云言其美长不用髲而自洁美也又以玉为之瑱也又以象骨为之揥也又其眉上广且其面之色又白晳既服饰如此其德又称之其见尊敬如天帝何由然见尊敬如天乎由其瑱实如天何由然见尊敬如帝乎由其审谛如帝故能与君子偕老今夫人何故淫乱而不瑱实不审谛使不可尊敬乎郑以指据宣姜今为淫乱故责之言夫人何由见尊敬如天乎何由见尊敬如帝乎非由衣服之盛顔色之荘与既由衣服顔色以见尊敬何故反为淫昏之行乎传正义曰传以翟雉名也今衣名曰翟故谓以羽饰衣犹右手秉翟即执真翟羽郑注周礼三翟皆刻缯为翟雉之形而彩画之以为饰不用眞羽孙毓云自古衣饰山龙华虫藻火粉米及周礼六服无言以羽饰衣者羽施于旌旂盖则可施于衣裳则否盖附人身动则卷舒非可以羽饰故也郑义为长昭二十八年左传云有仍氏生女鬒黑而甚美光可以鉴名曰妻服防云髪美为鬒诗云鬒髪如云其言美长而黒以发美故名妻是鬒为黒发也笺正义曰髢一名发故云髢髲也説文云髲益发也言人发少聚他人发益之哀十七年左传曰衞荘公见己氏之妻发美使髠之以为吕姜髢是也不洁髢者言妇人发美不用他髪为髲而自洁美故云不用髲为善传正义曰既夕记云瑱塞耳充耳是也或曰充耳淇澳云充耳琇莹是也以象骨搔首因以为饰名之曰揥故云所以摘髪葛履云佩其象揥是也尊之如天审谛如帝传互言之言尊之如天明德如天也言审谛如帝则亦尊之如帝故经再云胡然也运斗枢云帝之言谛夫人审谛似帝德故云如帝则如天亦然元命苞云天之言瑱则此盖亦为瑱取其瑱实也毛不明説天帝同别不可知也二者皆取名以见德也此章论祭服言其徳当神明故尊之以比天帝卒章论事君子见賔客之服故以美女言之是以内司服注引诗国风曰玼兮玼兮其之翟也下云胡然而天也胡然而帝也言其德当神明又曰瑳兮瑳兮其之展也下云展如之人兮邦之媛也言其行配君子二者之义与礼合矣郑虽非举善驳恶其以类相配与传同也笺正义曰天帝名虽别而一体也以此别设其文为有帝王之嫌故云帝五帝谓五精之帝也春秋文耀勾曰仓帝其名灵威仰赤帝其名赤熛怒黄帝其名含枢纽白帝其名白招拒黑帝其名汁光纪是也此责夫人之辞故言何由然而见尊敬如天帝乎非由衣服之盛顔色之庄与是覆上以责之此云反为淫昏之行卒章笺云淫昏乱国者以下经云邦之媛也因有邦文故言乱国】
　　瑳兮瑳兮其之展也蒙彼绉絺是绁袢也传礼有展衣者以丹縠为衣防覆也絺之靡者为绉是当暑袢延之服也笺云后妃六服之次展衣宜白绉絺絺之蹙蹙者展衣夏则里衣绉絺此以礼见于君及賔客之盛服也展衣字误礼记作防衣子之清扬扬且之顔也传清视清明也扬广扬而顔角豊满展如之人兮邦之媛也传展诚也美女为媛笺云媛者邦人所依倚以为援助也疾宣姜有此盛服而以淫昏乱国故云然音义【瑳七我反説文云玉色鲜白展陟战反注展衣同沈张辇反绉侧救反靡也絺勑之反绁息列反绊符袁反縠户木反延以战反又如字蹙子六反里如字旧音吏见贤遍反防陟战反媛于春反韩诗作援取也倚于绮反】疏【正义曰毛以为言夫人能与君子偕老者故服此瑳兮瑳兮其鲜盛之展衣以覆彼绉絺之上绉絺是当暑绁去袢延烝热之服也子之夫人非直服饰之盛又目视清明而眉上平广且顔角丰满而德以称之诚如是德服相称之人宜配君子故为一国之美女兮今夫人何为淫乱失事君子之道而不为美女之行乎郑以言宣姜服饰容貌如是故一邦之人依倚以为援助何故反为淫昏之行而乱国乎传正义曰言衣服之内有名展衣者其衣以丹縠为之以文与绉絺相连嫌以絺为之故辨其所用也絺者以葛为之精曰絺麤曰绤其精尤细靡者绉也言细而缕绉故笺申之云绉絺絺之蹙蹙者言是当暑袢延之服诸谓绉絺是绁袢之服展衣则非是也绁袢者去热之名故言袢延之服袢延是热之气也此传言展用丹縠余五服传无其説丹縠亦不知所出而孙毓推之以为祎衣赤褕翟青阙翟黑鞠衣黄展衣赤禄衣黑鞠名与麴同虽毛亦当色黄褖衣与男子之褖衣名同则亦宜黑然则六服逆依方色义或如毓所言以妇人尚华饰赤为色之着因而右行以为次故袆衣赤褕翟青阙翟黒次鞠衣鞠衣宜白以为疑于凶服故越取黄而展衣同赤因西方阙其色故褖衣越青而同黑也二章传曰褕翟阙翟羽饰衣则袆衣亦羽饰衣袆衣以翚鸟羽褕翟以摇鸟羽阙翟次褕翟则亦用摇羽矣但饰之有阙少耳笺正义曰笺不同传故云后妃六服之次展衣宜白言宜者无明文周礼之注差之以为然也内司服掌王后之六服袆衣褕翟阙翟鞠衣展衣褖衣郑司农云展衣白鞠衣黄褖衣黒谓鞠衣黄桑服也色如麴尘象桑叶始生月令三月荐鞠衣于先帝告桑事也褖者实褖衣也男子之褖衣黑则是亦黒也六服备于此矣以下推次其色则阙翟赤褕翟青袆衣是郑以天地四方之色差次六服之文以士冠礼爵弁服皮弁服之下有端无褖衣士防礼爵弁服皮弁服之下有褖衣无端则褖衣当端端当黑则褖亦黒矣以男子之褖衣黒知妇人之褖衣亦黒褖衣上有展衣郑司农云展衣白上又有鞠衣以色如麴尘故取名焉是鞠衣黄也三服之色以见矣是从下依行运逆而为次惟三翟之色不明故云以下推次其色阙翟赤褕翟青袆衣也又解展衣之里不恒以絺而云蒙彼绉絺者衣展衣者夏则里之以绉絺作者因举时事而言之故云是绁袢也定本云展衣夏则里衣绉絺俗本多云冬衣展衣盖误也又解展衣所用云此以礼见于君及賔客之盛服玉藻云一命襢衣丧大记曰世妇以襢衣是礼记作襢衣也定本云礼记作襢无衣字司服注以展为声误从襢为正以衣服之字宜从衣故也传正义曰以日视清明因名为清故此云清视清明也者眉上之羙名因名眉目曰扬故猗嗟云美目兮传曰好目扬眉是也既名眉为扬目为清明因谓眉之上眉之下皆曰扬目之上目之下皆曰清故上传曰扬眉上广此及猗嗟传云扬广是眉上为野有蔓草传曰清眉目之间是眉之下为目之上为清猗嗟传又曰目下为清是目之下亦为清也释训云猗嗟名兮目上为名郭云眉眼之间是目上又为之名也猗嗟名兮既为目上故知美目清兮清为目下美女为媛释训文孙炎曰君子之援助然然则由有美可以援助君子故云美女为媛笺以为责非夫人之辞当取援助为义故云邦人所依倚以为援助因顔色依为美女故知邦人依之为援助是举其外责其为内之不称故说各殊也】君子偕老三章一章七句一章九句一章八句
　　序桑中刺奔也衞之公室淫乱男女相奔至于世族在位相窃妻妾期于幽远政散民流而不可止笺衞之公室淫乱谓宣惠之世男女相奔不待媒氏以礼防之也世族在位取姜氏弋氏庸氏者也窃盗也幽远谓桑中之野音义【窃千节反弋羊职反】疏【正义曰作桑中诗者刺男女淫怨而相奔也由衞之公室淫乱之所化是故乂使国中男女相奔不待礼防而行之虽至于世族在位为官者相窃其妻妾而期于幽远之处而与之行淫时既如此即政敎荒散世俗流移淫乱成风而不可止故刺之也定本云而不可止止下有然字此男女相奔谓民庶男女世族在位者谓今卿大夫世其官族而在职位者相窃妻妾谓私窃而与之淫故云期于幽远非为夫妇也此经三章上二句恶衞之淫乱之主下五句言相窃妻妾期我于桑中是期于幽远此叙其淫乱之由经陈其淫乱之辞言公室淫乱国中男女相奔者见衞之淫风公室所化故经先言衞都淫乱国中男女相奔及世族相窃妻妾俱是相奔之事故序总云刺奔经陈世族相奔明民庶相奔明矣经言孟姜之等为世族之妻而兼言妾者以妻尚窃之况于妾乎故连言以协句耳谓之窃者蔽其夫而私相奸若窃盗人物不使其主知之然既上下淫乱有同亡国故序云政散民流而不可止是以乐记曰桑间濮上之音亡国之音也其政散其民流诬上行私而不可止是也笺正义曰此惠公之时兼云宣公者以其言由公惑淫乱至于政散民流则由化者远矣此直言公室淫乱不指其人而宣公亦淫乱故并言之也序言相窃妻妾经陈相思之辞则孟姜之革与世族为妻也故知世族在位取姜氏弋氏庸氏矣】
　　爰采唐矣沬之乡矣传爰于也唐蒙菜名沬衞邑笺云于何采唐必沬之乡犹言欲为淫乱者必之衞之都恶衞为淫乱之主云谁之思美孟姜矣传姜姓也言世族在位有是恶行笺云淫乱之人谁思乎乃思美孟姜孟姜列国之长女而思与淫乱疾世族在位有是恶行也期我乎桑中要我乎上宫送我乎淇之上矣传桑中上宫所期之地淇水名也笺云此思孟姜之爱厚已也与我期于桑中而要见我于上宫其送我则于淇水之上音义【沬音妹恶乌路反行下孟反笺同长丁丈反要于遥反注下同洪音其】疏【正义曰人欲采唐者于何采唐菜乎必之沬之乡矣以兴人欲淫乱者于何处淫乱乎必之衞之都言沬乡唐所生衞都淫所主故也又言衞之淫乱甚矣故虽世族在位之人相窃妻妾与之期于幽远而行淫乃云我谁思乎乃思美好之孟姜与之为淫乱所以思孟姜者以孟姜厚爱于我与我期往于桑中之野要见我于上宫之地又送我淇水之上爱厚于我如此故思之也世族在位犹尚如此致使淫风大行民流政散故陈其词以刺之传正义曰释草云唐蒙女萝女萝莬丝舍人曰唐蒙名女萝女萝又名莬丝孙炎曰别三名郭璞曰别四名则唐与蒙或并或别故三四异也以经直言唐而传言唐蒙也頍弁传曰女萝莬丝松萝也则又名松萝矣释草又云蒙玉女孙炎曰蒙唐也一名莬丝一名玉女则通松萝玉女为六名酒诰注云沬邦纣之都所处也于诗国属鄘故其风有沬之乡则沬之北沬之东朝歌也然则沬为纣都故言沬邦后三分殷畿则纣都属鄘谱云自纣城而南据其大率故犹云之北之东明纣城北与东犹有属鄘者今鄘并于衞故言衞邑纣都朝歌明胡歌即沬也笺正义曰殷武传曰乡所也则此沬之乡以为沬之所矣沬邑名则采唐不于邑中但总言于其所耳不斥其方下云之北之东则指其所在采之处矣言衞之都谓国所在也时衞之淫风流行遍于境内独言都者淫风所行相习成俗公室所在都尤甚焉故举都为主国外承化淫亦可知言淫乱主者犹左传云武王数纣之罪以告诸侯曰纣为天下逋逃主然言淫在其都而君不禁似若为之主然故言恶衞为淫乱之主知孟姜列国之长女者以衞朝贵族无姓姜者故为列国列国姜姓齐许申吕之属不斥其国未知谁国之女也臣无境外之交得取列国女者春秋之世因聘逆妻故得取焉言孟故知长女下孟弋孟庸以孟类之盖亦列国之长女但当时列国姓庸弋者无文以言之传正义曰经桑中言期上宫言要传幷言所期者见设期而相要一也】爰采麦矣沬之北矣云谁之思美孟弋矣传弋姓也期我乎桑中要我乎上宫送我乎淇之上矣
　　爰采葑矣沬之东矣笺云葑蔓菁云谁之思美孟庸矣传庸姓也期我乎桑中要我乎上宫送我乎淇之上矣音义【葑孚容反菁音精又子形反】
　　桑中三章章七句
  </div>
  <div class="pagination">
   <a href="毛诗注疏_page5.html">
    上一页
   </a>
   <a href="毛诗注疏.html">
    1
   </a>
   <a href="毛诗注疏_page2.html">
    2
   </a>
   <a href="毛诗注疏_page3.html">
    3
   </a>
   <a href="毛诗注疏_page4.html">
    4
   </a>
   <a href="毛诗注疏_page5.html">
    5
   </a>
   <span class="current-page">
    6
   </span>
   <a href="毛诗注疏_page7.html">
    7
   </a>
   <a href="毛诗注疏_page8.html">
    8
   </a>
   <a href="毛诗注疏_page9.html">
    9
   </a>
   <a href="毛诗注疏_page10.html">
    10
   </a>
   <a href="毛诗注疏_page11.html">
    11
   </a>
   <span>
    ...
   </span>
   <a href="毛诗注疏_page7.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
