<!DOCTYPE html>
<html>
 <head>
  <meta charset="utf-8"/>
  <title>
   毛诗正义 - 第 35 页/共 72 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   毛诗正义 - 第 35 页/共 72 页
  </h1>
  <div class="content">
   《南山有台》，乐得贤也。得贤则能为邦家立太平之基矣。人君得贤，则其德广大坚固，如南山之有基趾。○为，如字，又于伪反。 
　　南山有台，北山有莱。兴也。台，夫须也。莱，草也。笺云：兴者，山之有草木，以自覆盖，成其高大，喻人君有贤臣，以自尊显。○莱音来。夫音符。 
　　乐只君子，邦家之基。乐只君子，万寿无期。基，本也。笺云：只，之，言是也。人君既得贤者，置之於位又尊敬，以礼乐乐之，则能为国家之本，得寿考之福。○乐乐，上音岳，下音洛。 
　　[疏]“南山”至“无期”。○正义曰：言南山所以得高峻者，以南山之上有台，北山之上有莱，以有草木而自覆盖，故能成其高大。以喻人君所以能令天下太平，以人君所任之官有德，所治之职有能，以有贤臣，各治其事，故能致太平。言山以草木高大，君以贤臣尊显，贤德之人光益若是，故我人君以礼乐乐是有德之君子，置之於位而尊用之，令人君得为邦家太平之基。以礼乐乐是有德君子，又使我国家得万寿之福，无有期竟，所以乐之也。○传“台，夫须。莱，草”。○正义曰：“台，夫须”，《释草》文。舍人曰：“台，一名夫须。”陆机《疏》云：“旧说夫须，莎草也，可为蓑笠。”《都人士》云：“台笠缁撮。”传云：“台所以御雨。”是也。《十月之交》曰：“田卒汙莱。”又《周礼》云：“莱五十亩。”莱为草之总名，非有别草名之为莱。陆机《疏》云：“莱，草名，其叶可食。今兖州人烝以为茹，谓之莱烝。”以上下类之，皆指草木之名，其义或当然矣。此山有草木，成其高大，而《车舝》笺云“析其柞薪，为蔽冈之高”者，以兴喻者各有所取。若欲睹其山形，草木便为蔽障之物；若欲显其高大，草木则是裨益之言，不一端矣。
　
　　南山有桑，北山有杨。乐只君子，邦家之光。乐只君子，万寿无疆。笺云：光，明也。政教明，有荣曜。○疆，居良反。 
　　南山有杞，北山有李。乐只君子，民之父母。乐只君子，德音不已。笺云：已，止也。不止者，言长见称颂也。○杞音起，《草木疏》云：其树如樗，一名狗骨。 
　　南山有栲，北山有杻。栲，山樗。杻，檍也。○栲音考。杻，女九反。樗，敕居反。檍音忆。乐只君子，遐不眉寿？乐只君子，德音是茂。眉寿，秀眉也。笺云：遐，远也。远不眉寿者，言其近眉寿也。茂，盛也。 
　　南山有枸，北山有楰。枸，枳枸。楰，鼠梓。○枸，俱甫反。楰音庾，楸属。枳，诸氏反。 
　　[疏]传“枸枳”至“鼠梓”。○正义曰：枸，《释木》无文。宋玉赋曰“枳枸来巢”，则枸木多枝而曲，所以来巢也。陆机《疏》云：“枸树高大似白杨，有子著枝端，大如指，长数寸，啖之甘美如饴。八月熟。今官园种之，谓之木蜜。”“楰，鼠梓”，《释木》文。李巡曰：“鼠梓，一名楰。”郭璞曰：“楸属也。”陆机《疏》曰：“其树叶木理如楸，山楸之异者，今人谓之苦楸是也。”
　
　　乐只君子，遐不黄耇。乐只君子，保艾尔后。黄，黄发也。耇，老。艾，养。保，安也。○耇音苟，寿也。艾，五盖反，沈音刈。 
　　[疏]传“黄，黄发。耇，老”。○正义曰：《释诂》云：“黄发、耇老，寿也。”舍人曰：“黄发，老人发白复黄也。”孙炎曰：“耇，面冻梨色如浮垢。”
　
　　《南山有台》五章，章六句。 
　
　　《由庚》，万物得由其道也。《崇丘》，万物得极其高大也。《由仪》，万物之生各得其宜也。有其义而亡其辞。此三篇者，《乡饮酒》、《燕礼》亦用焉，曰“乃间歌《鱼丽》，笙《由庚》；歌《南有嘉鱼》，笙《崇丘》；歌《南山有台》，笙《由仪》”。亦遭世乱而亡之。《燕礼》又有“升歌《鹿鸣》，下管《新宫》”。《新宫》亦诗篇名也。辞义皆亡，无以知其篇第之意。○此三篇义与《南陔》等同。依《六月》序，《由庚》在《南有嘉鱼》前，《崇丘》在《南山有台》前。今同在此者，以其俱亡，使相从耳。间，古苋反。 
　　[疏]“由庚万物”至“其辞”。○正义曰：“有其义而亡其辞”，亦毛氏所著，於后行别记之。○笺“此三篇”至“之处”。○正义曰：此郑亦本其所用所亡之事也。此三篇，《乡饮酒》《燕礼》亦用焉，亦者，亦《南陔》等也，即言其事之用曰：“乃间歌《鱼丽》，笙《由庚》；歌《南有嘉鱼》，笙《崇丘》；歌《南山有台》，笙《由仪》。”《乡饮酒》、《燕礼》二篇俱有此辞也。言间歌者，堂上与堂下递歌，不比篇而间取之。笙者，在笙中吹之。所以亡者，亦遭乱而亡，亦如《南陔》等遭战国及秦之乱而失之也。因此亡诗事终，更述“《燕礼》又有‘升歌《鹿鸣》，下管《新宫》’，亦诗篇名也”，以对《鹿鸣》而入管用，故知诗篇名也。辞义皆亡，今无以知其篇第所在之意也。篇第所在，皆当言处，云“之意”者，以无意义可推寻而知，故云意也。案《鱼丽》，武王诗也，而与《嘉鱼》间歌。《南陔》等三篇亦武王诗也，乃在堂下笙歌之。是武王之诗得下管用之也。《新宫》制礼所用，必在礼前而作，不知武王诗也？成王诗也？此笺因亡诗事终而言之耳，不谓当在成王诗中，故曰“无以知其篇第之意也”。案《礼·射义》，诸侯以《貍首》为节。以彼类之，当在《召南》。但《召南》无亡诗之比，故郑於此言“辞义皆亡”者，对六篇有义无辞。《新宫》并义亦无，故言“皆亡”。不谓已为作序，与经俱亡。若子夏为之作序，何由辞及目篇并“六月”连序并无存者？以此知孔子录而不得，子夏不为之序也。《左传》昭二十五年，宋公享昭子，赋《新宫》。计孔子时年三十馀矣，所以录不得者，诗之逸亡，必有积渐，当孔子之时，道衰乐废，自宋公赋《新宫》，至孔子定《诗》，三十馀年，其间足得亡之也。圣人虽无所不知，不得以意录之也。
　
　　《蓼萧》，泽及四海也。九夷、八狄、七戎、六蛮，谓之四海，国在九州之外，虽有大者，爵不过子。《虞书》曰：“州十有二师，外薄四海，咸建五长。”○蓼音六。薄音博，诸本作“外敷”，注音芳夫反。四海，海者晦也，地险，言其去中国险远，禀政教昏昧也。长，张丈反。 
　　[疏]“《蓼萧》四章，章六句”至“四海”。○正义曰：作《蓼萧》诗者，谓时王者恩泽被及四海之国也，使四海无侵伐之忧，得风雨之节。《书传》称越常氏之译曰：“吾受命，吾国黄老曰：‘久矣，天之无烈风淫雨。’”意中国有圣人，远往朝之，是泽及四海之事。经四章，皆上二句是泽及四海。由其泽及，故其君来朝，王燕乐之，亦是泽及之事，故序总其目焉。经所陈，是四海君蒙其泽，而序漫言四海者，作者以四海诸侯朝王而得燕庆，故本其在国蒙泽，说其朝见光宠。序以王者恩及其君，不可遗其臣，见其通及上下，故直言四海以广之。○笺“九夷”至“五长”。○正义曰：“九夷、八狄、七戎、六蛮，谓之四海”，《释地》文。李巡曰：“九夷在东方，八狄在北方，七戎在西方，六蛮在南方。”孙炎曰：“海之言晦，晦闇於礼仪也。”《雒师谋》、《我应》注皆与此同。《职方氏》及《布宪》注亦引《尔雅》云“九夷、八蛮、六戎、五狄，谓之四海”。数既不同，而俱云《尔雅》，则《尔雅》本有两文，今李巡所注“谓之四海”之下，更三句云“八蛮在南方，六戎在西方，五狄在北方”。此三句唯李巡有之，孙炎、郭璞诸本皆无也。李巡与郑同时，郑读《尔雅》盖与巡同，故或取上文，或取下文也。《尔雅》本有二文者，由王所服国数不同，故异文耳。亦不知九夷、八狄、七戎、六蛮正据何时也。此及《中候》直言四海，不列其数，故引上文解之。《职方》列其国数，唯“五戎、六狄”与《尔雅》“六戎、五狄”上下不同，馀则相似，故据下文也。《布宪》则秋官承夏官之下，故同於《职方》焉。《周礼》注据《尔雅》下文“八蛮、六戎、五狄”当四海者，以《明堂位》陈周公朝於明堂之时，其数与之等。是周时之验，故据之焉。《明堂位》与《职方》不同者，《郑志》答赵商云：“戎狄之数，或五或六，两文异耳。《尔雅》虽有，与周皆两数耳，无别国之名，不甚明，故不定之也。”是郑疑两文必有一误，但无国数可明，故不敢定之耳。四海之於王者，世一见耳。此经说四海来朝，应是摄政六年时事，当与《明堂位》同。直以漫言四海，故取《尔雅》上句“谓之四海”之文充之。其实此当八蛮、六戎、五狄也。国在九州之外者，明四海不属九州，其州长所不领，故《周礼》曰：“九州之外，谓之蕃国，世一见。”是也。若然，下文蛮荆谓荆州之蛮。《尧典》曰：“流共工于幽州。”注云：“幽州，北裔。”则四海亦有在九州之内者矣。言外者，以大凡化内非州牧所领，则谓之四海之国，其境所居，不妨在九州之内。《禹贡》万里大界，尽以九州目之，故得有荆州之蛮，及幽州为北裔也。《曲礼》曰：“其在东夷、北狄、西戎、南蛮，虽大曰子。”是虽有大者，爵不过子也。大者曰子，小者曰男而已。《左传》曰：“骊戎，男。”是也。若殷爵三等，无子、男，则四夷之君为伯爵也。而《书序》曰：“武王胜殷，巢伯来朝。”注云：“巢伯，南方诸侯，世一见者。”以武王即位来朝，是九州外为伯。又《虞书》曰“州有十二师，外薄四海，咸建五长”。明四海是九州之外也。何者？既言“州十有二师”，是九州之内立师也。又曰“外薄四海，咸建五长”，是四海在九州之外矣。所引者，《皋陶谟》文也。检郑所注《尚书》经作“外薄”，今定本作“外敷”，恐非也。彼注云：“九州，州立十二人为诸侯之师，以佐其牧。外则五国立长，使各守其职。”此“建五长”，即《下曲礼》所谓子，故彼注云：“子谓九州之外长也。天子亦选其诸侯之贤者以为之子，子犹牧。”是也。案彼上云：“弼成五服，至于五千。”郑以为，禹治水辅成五服，土方万里。以七千里内为九州，七七四十九千里者之方四十九，以其一为畿内，馀四十八，八州分之，各得方千里者六。计一州方百里之国二百，七十里之国四百，五十里之国八百。计一州有一千四百国，以二百国为名山大川不封之地，馀有一千二百国，以百国立一师，故州有十二师。郑又云：“八州九千六百国，又四百国在畿内，以子、男备其数。”是郑计充“禹会诸侯于涂山，执玉帛者万国”之文。
　
　　蓼彼萧斯，零露湑兮。兴也。蓼，长大貌。萧，蒿也。湑湑然，萧上露貌。笺云：兴者，萧，香物之微者，喻四海之诸侯，亦国君之贱者。露者，天所以润万物，喻王者恩泽，不为远国则不及也。○湑，息叙反。长如字，又张丈反。为，于伪反。既见君子，我心写兮。输写其心也。笺云：既见君子者，远国之君朝见於天子也。我心写者，舒其情意，无留恨也。 
　　燕笑语兮，是以有誉处兮。笺云：天子与之燕而笑语，则远国之君各得其所，是以称扬德美，使声誉常处天子。 
　　[疏]“蓼彼”至“处兮”。○正义曰：言蓼然长大者，彼萧斯也。此萧所以得长大者，由天以善露润之，使其上露湑湑然盛兮，以故得其长大耳。以兴得所者，彼四夷之君。此四夷之君所以得所者，由王以恩泽及之，使其恩泽丰多，故令其得所耳。然此萧是香物之微者，天不以其微而不润也，喻四海诸侯乃国君之贱者，王不以其贱而不及也。远国既蒙王泽，乃来朝见，自言己既得朝见君子之王者，我心则舒写尽兮，无复留恨。在国恐不得见，今来得见，则意尽也。朝之后，王又与之燕饮而笑语兮。感王之恩，皆称扬王之德美，是以使王得有声誉，又常处天子之位兮。言为天子所保，不忧危亡也。○传“萧蒿”至“露貌”。○正义曰：《释草》云：“萧，荻也。”李巡曰：“荻，一名萧。”郭璞曰：“即蒿也。”下章“瀼瀼”、“泥泥”皆重言，故此以为“湑湑”也。湑湑，露在物之状，故为萧上露貌。○笺“萧香”至“贱者”。○正义曰：《生民》曰：“取萧祭脂。”《郊特牲》曰：“爇萧合馨香。”是萧为香物也。虽香，而是物之微者，以喻四海诸侯亦是国君之贱者。
　
　　蓼彼萧斯，零露瀼瀼。瀼瀼，露蕃貌。○瀼，如羊反，徐又乃刚反。蕃音烦。既见君子，为龙为光。龙，宠也。笺云：为宠为光，言天子恩泽光耀，被及己也。○被，皮寄反。 
　　其德不爽，寿考不忘。爽，差也。 
　　[疏]“既见”至“不忘”。○正义曰：言远国之君，蒙王恩泽，今皆来朝。既得见君子之王者，为君所宠遇，为君所光荣，得其恩意，又燕见笑语，使四海称颂之不忘也。
　
　　蓼彼萧斯，零露泥泥。泥泥，霑濡也。○泥，乃礼反。既见君子，孔燕岂弟。岂，乐。弟，易也。笺云：孔，甚。燕，安也。○岂，开在反，本亦作“恺”，下同，后“岂弟”放此。弟如字，本亦作“悌”，音同，后皆放此。乐音洛，下篇同。易，夷豉反。 
　　宜兄宜弟，令德寿岂。为兄亦宜，为弟亦宜。 
　　[疏]“既见”至“寿岂”。○正义曰：远国之君既朝见君子，为君子所接遇，故皆甚安，而情又喜乐以怡易也。君子既接，远国得所，而又燕见，以尽其欢，是君子为人之能，宜为人兄，宜为人弟。随其所为，皆得其宜，故能有善德之誉，寿凯乐之福也。
　
　　蓼彼萧斯，零露浓浓。浓浓，厚貌。○浓，奴同反，又女龙反。 
　　既见君子，鞗革氵中氵中。和鸾雍雍，万福攸同。鞗，辔也。革，辔首也。氵中氵中，垂饰貌。在轼曰和。在镳曰鸾。笺云：此说天子之车饰者，诸侯燕见天子，天子必乘车迎于门，是以云然。攸，所也。○鞗，徒彫反。氵中，直弓反，徐音同，又音敕弓反。轼音式。镳，彼苗反。 
　　[疏]“既见”至“攸同”。○正义曰：言远国之君，既见君子之王者，又蒙垂意燕见於己，说其燕见之车饰。君子所乘燕见之车，鞗皮以为辔首之革，垂之冲冲然。其在轼之和铃，与衡镳之八鸾，其声雍雍然。乘是车服，屈己之尊，降接卑贱，恩遇若是，是王为主得所，故宜为万福之所同，皆得归聚之。○传“鞗辔也”至“曰鸾”。○正义曰：《释器》云：“辔首谓之革。”郭璞曰：“辔靶也。”然则马辔所靶之外有馀而垂者谓之革，鞗皮为之，故云鞗革。辔首垂也，鞗革即言冲冲，故知垂饰貌。在轼曰和，和亦铃也，以其与鸾相应和，故《载见》曰“和铃央央”，是也。在镳曰鸾，谓鸾铃置於马之镳。郭璞曰：“镳，马勒傍铁也。”言置铃於马口之两傍，此无文也，故郑不从之。《礼记》注云：“鸾在衡。”《驷铁》笺云：“置鸾於镳，异於乘车。”是郑以乘车之鸾不在镳，知此天子所乘以迎宾，则亦乘车也，鸾不当在镳矣。此笺不易之者，以《驷铁》已明之，此从可知也。○笺“此说”至“然”。○正义曰：既见君子，即言鞗革冲冲，和鸾雍雍，是见君子车上有此饰，故知说天子之车饰也。解所以得见天子车饰者，以诸侯燕见天子，必以车迎於门，是以云然。此既见天子之言为朝见之后，则燕见之，皆是见君子之事，故蒙上既见之文也。知燕见迎诸侯者，以王唯觐礼不下堂而见诸侯耳，其朝宗当迎之，故《秋官·大行人》说车迎之法，宾主步数。彼六服诸侯尚有车迎，则四夷之君车迎可知。燕主欢心，不可不接。既然迎接，不得无车，故《燕礼》云：“若四方之宾，公迎之于大门内。”是燕有迎法也。以唯首章言“燕笑语兮”，是燕时事，故知此见车饰亦是燕时事。案《大行人》上公九命，贰车九乘，介九人，礼九牢，朝位宾主之间九十步，立当车轵，摈者五人。侯、伯以七为节，立当前侯，摈者四人。子、男以五为节，立当车衡，摈者三人。注云：“王立当轸。”又郑注《下曲礼》以春夏受贽於朝，受享於庙，以生气文也。秋冬一受之於庙，杀气质也。郑又以觐礼不出迎，诸侯则冬遇亦不迎。然则秋冬燕见亦无出迎之法也。
　
　　《蓼萧》四章，章六句。 
　
　　《湛露》，天子燕诸侯也。燕，谓与之燕饮酒也。诸侯朝觐会同，天子与之燕，所以示慈惠。○湛，直减反。 
　　[疏]“湛露”至“诸侯”。○正义曰：作《湛露》诗者，天子燕诸侯也。诸侯来朝，天子与之燕饮，美其事而歌之。经虽分别同姓庶姓二王之后，皆是天子燕诸侯之事也。《蓼萧》序不云天子，此及《彤弓》独言天子者，此及《彤弓》燕赐诸侯之身，既言诸侯，不得不言天子以对之。《蓼萧》序不言诸侯，文无所对，故不言天子也。四章虽皆说天子燕诸侯之事，而皆首章见天子於诸侯之义，下三章见诸侯於天子之事。首章言王燕诸侯，虽至於夜，留与饮燕，无问同姓异姓，皆不醉不归，是天子恩厚之义也。下三章乃分别说之。二章言同姓则成夜饮之礼，非同姓让之则止。三章言庶姓。卒章言二王之后不得成其夜饮，故云善德善仪，言其不至於醉也。首章直言“湛湛露斯”，不指所在之物，总下章云草木也，故下章各言草木以充之。以同姓一类，故广举丰草。庶姓非一族之人，喻以异类之木。二王之后，同为天子所尊，譬之同类之木。各取其所象也。丰草、杞棘言露在，桐、椅不言露在，承上露在，可知天子燕诸侯之义备於此矣。不言异姓与三恪者，兄弟甥舅礼不同，要夜饮之义，非宗不可，则异姓从庶姓礼也。三恪卑於二代，其亦在异姓中。
　
　　湛湛露斯，匪阳不晞。兴也。湛湛，露茂盛貌。阳，日也。晞，乾也。露虽湛湛然，见阳则乾。笺云：兴者，露之在物湛湛然，使物柯叶低垂。喻诸侯受燕爵，其义有似醉之貌。诸侯旅酬之则犹然。唯天子赐爵则貌变，肃敬承命，有似露见日而晞也。○晞音希。 
　　厌厌夜饮，不醉无归。厌厌，安也。夜饮，私燕也。宗子将有事，则族人皆侍。不醉而出，是不亲也。醉而不出，是渫宗也。笺云：天子燕诸侯之礼亡，此假宗子与族人燕为说尔。族人犹群臣也，其醉不出，不醉出，犹诸侯之仪也。饮酒至夜，犹云“不醉无归”，此天子於诸侯之义。燕饮之礼，宵则两阶及庭门皆设大烛焉。○厌，於盐反，《韩诗》作“愔愔”，和悦之貌。渫，息列反。 
　　[疏]“湛湛”至“无归”。○正义曰：湛湛然在物上者，露斯也。此物得露而湛湛然，柯叶低垂，非见日之阳则不得乾而舒放也。以兴诸侯受王燕饮而嵬瓘然威仪纵弛，非天子之赐爵，则不承命而严肃也。是王燕诸侯恩厚，至於厌厌安闲之夜，尚与燕饮。其意殷勤以留宾客，言不至於醉不得归也。○传“湛湛”至“阳日”。○正义曰：此在物而湛湛，是盛也。兴王隆厚於诸侯，故以盛为喻。以阳为乾物，故知日也。○笺“露之”至“而晞”。○正义曰：露之所霑，必在草木。此言所在，以总下文，故笺亦顺经直言在物。物正谓下章丰草、杞棘也。柯谓枝也。露在於叶，则令柯亦低，故言柯叶低垂，草木通然，非木柯而草叶也。此燕诸侯之诗，露比王燕诸侯；物得露而低，犹诸侯得酒而醉，故喻诸侯受燕爵，其威仪有似醉之貌也。其醉必在燕末，诸侯旅酬则然。以举行旅酬、燕末之事，故以露见日而乾，喻诸侯有承命之事燕之。天子有命，唯赐爵耳，故言“唯天子赐爵则貌变，肃敬承命，有似露见日而乾也”。○传“夜饮”至“渫宗”。○正义曰：《楚茨》云：“备言燕私。”传曰：“燕而尽其私恩。”明夜饮者，亦君留而尽私恩之义，故言燕私也。解夜饮之意，言宗子将有事，族人皆入侍，宗子或与之图事，则当饮之酒。若宗子不饮之酒，使不醉而出，是不亲族人也。若族人饮宗子酒，至醉仍不出，是渫慢宗子也。言此者，明宗子之义，族人虽醉，尚留之饮。族人之义，虽不至醉，亦当辞出，不得尽宗子之意。是主法自当留宾，宾则可以辞主去。天子於诸侯，义亦当然。《书传》曰：“既侍其宗，然后得燕。燕私者何？已而与族人饮。饮而不醉是不亲，醉而不出是不敬。”与此传同。毛、伏俱大儒，当各有所据而言也。○笺“天子”至“大烛焉”。○正义曰：申毛之意，言传所称宗子饮族人之事者，以天子燕诸侯之礼亡，此假宗子与族人燕为说耳。以天子比宗子，族人比群臣，是假讬之也。族人至醉，而有出、有不出之二涂，犹诸侯至醉，亦当辞出。若不辞出，是渫慢王也，是以诸侯皆当辞出。但王得其辞，异姓则听之出，同姓则留之饮也。又解燕饮当以昼，所以淫饮至夜，犹云不醉不归者，此天子於诸侯之义。言天子与诸侯为主，虽终日而未尽欢，故留之夜饮，使至於必醉也。燕饮之礼，宵则两阶及庭门皆设大烛，是燕必至夜，故欲留之夜饮也。《燕礼》曰：“宵则庶子执烛於阼阶上，甸人执大烛於庭，阍人为烛於门外。”是两阶门庭皆有烛也。彼两阶与门言执烛，唯庭言大烛，此云皆设大烛者，因彼有大烛，总而言之。
　
　　湛湛露斯，在彼丰草。厌厌夜饮，在宗载考。丰，茂也。夜饮必於宗室。笺云：丰草，喻同姓诸侯也。载之言则也。考，成也。夜饮之礼，在宗室同姓诸侯则成之，於庶姓其让之则止。昔者，陈敬仲饮桓公酒而乐，桓公命以火继之。敬仲曰：“臣卜其昼，未卜其夜。”於是乃止。此之谓不成也。○饮桓，於鸩反。 
　　[疏]“湛湛”至“载考”。○正义曰：湛湛然者，彼露斯也。此露在彼丰草之上，丰草得露则湛湛然，柯叶低垂，以兴王之燕饮於彼同姓诸侯，此同姓诸侯得王燕饮，则威仪宽纵也。王与欢酣，至於厌厌安闲之夜，留之私饮，虽则辞让，以其宗室之故，则留之而成饮，不许其让，以崇亲厚焉。○笺“夜饮”至“不成”。○正义曰：郑以经言“载考”，言“则成”，对有不成者。既天子欲留之，而有不成者，明是宾让之也，故言“夜饮之礼，在宗室同姓诸侯则成之，於庶姓让之则止”也。独言庶姓，除同姓皆耳，故以庶姓总之。昔者，陈敬仲饮桓公酒，至於是止。庄二十二年《左传》有其事，引之以证异姓不得成夜饮之义，故云此之谓不成也。饮桓公酒者，桓公至敬仲之家，而敬仲饮之酒也，故《郑志》答张逸云：“时桓公馆敬仲，若哀公馆孔子之类。”杜预亦云：“桓公贤敬仲之故，幸贤人之家。”是也。言卜昼、不卜夜者，服虔云：“臣享君必卜，示敬慎也。”此燕诸侯，王为之主，彼桓公饮酒，敬仲为主，而得证此者，君适其臣，君为主人，其进退在君所裁，敬仲之辞与诸侯之让同，故得为证也。
　
　　湛湛露斯，在彼杞棘。显允君子，莫不令德。笺云：杞也棘也异类，喻庶姓诸侯也。令，善也。无不善其德，言饮酒不至於醉。 
　　[疏]“湛湛”至“令德”。○正义曰：湛湛然者，露斯。此露在此杞棘之木，此杞棘之木得露则湛湛然，柯叶低垂，以兴王之燕饮在彼庶姓之诸侯，此庶姓诸侯得王燕饮，皆威仪宽纵也。此庶姓明信之君子，虽得王之燕礼，饮酒不至於醉，莫不皆善其德，使之无过差。
　
　　其桐其椅，其实离离。岂弟君子，莫不令仪。离离，垂也。笺云：桐也椅也，同类而异名，喻二王之后也。其实离离，喻其荐俎礼物多於诸侯也。饮酒不至於醉，徒善其威仪而已，谓《陔》节也。○椅，於宜反，木名也。陔节，古哀反，字亦作“裓”，音同戒也。 
　　[疏]“其桐”至“令仪”。○正义曰：其桐也，其椅也，言二树当秋成之时，其子实离离然垂而蕃多，以兴其杞也，其宋也，二君於王燕之时，其荐俎众多，而於王为客，加其厚恩故也。此二王之后，乐易之君子，虽得王之燕礼，饮酒不至於醉，莫不善其威仪，令可观望也。○笺“其实”至“陔节”。○正义曰：以此变在言，其实当燕之时，唯酒与荐俎，酒则樽不属宾，宾所专者，唯荐俎耳。昭二十五年，“宋乐大心曰：‘我於周为客。’”是二王之后，其尊与诸侯殊绝，故知荐俎礼物多於诸侯也。此美天子之燕诸侯无不醉之理，故燕饮，宾醉乃出，是燕末必醉也。此与上章善威仪，笺皆云不至醉者，言其蕴藉自持，不至醉乱。内实困酒，空善外仪，故云“徒善其威仪而已”。又言善仪早晚，谓《陔》节，当奏《陔夏》之节，犹善威仪，以其美，人必举其终，故知当“陔”之节也。《燕礼》：“宾醉，北面坐，取其荐脯以降。奏《陔夏》。取所执脯以赐锺人於门内霤，遂出。”是也。天子燕诸侯之礼亡，故据《燕礼》以况之。二王之后，燕罢而出，不必奏《陔夏》。
　
　　《湛露》四章，章四句。 
　
　　《彤弓》，天子锡有功诸侯也。诸侯敌王所忾而献其功，王飨礼之，於是赐彤弓一，彤矢百，玈弓矢千。凡诸侯，赐弓矢然后专征伐。○彤，徒冬反。彤弓，赤弓也。忾，苦爱反，很也。杜预云：“很，怒也。”《说文》作“鎎”，火既反，云“怒战也”。玈音卢，黑弓也，本或作“旅”，字讹。 
　　[疏]“《彤弓》三章，章六句”至“诸侯”。○正义曰：作《彤弓》诗者，天子赐有功诸侯诸。侯有征伐之功，王以弓矢赐之也。经三章，上二句言诸侯受王彤弓，是赐之事，下四句言王设乐飨酬，而行飨，亦是赐之事，故云“锡”以兼之。○笺“诸侯”至“征伐”。○正义曰：自“诸侯敌王所忾”，尽“玈弓矢千”，除“飨礼”一句以外，皆文四年《左传》甯武子辞也。“诸侯赐弓矢然后专征伐”，《礼记·王制》文也。引《左传》者，解有功赐之由。王赐诸侯，非唯弓矢而已，独言彤弓者，以弓矢为重，故又引《王制》以明之。言敌王所忾者，敌者，当也；忾，恨也。谓夷狄戎蛮不用王命，王心恨之，命诸侯有德者使征之。诸侯於是以王命兴师以讨。王之所恨者为雠敌，而伐之既胜，而献其所获之功於王。王亲受之，又设飨礼礼之，於是赐之弓矢也。献功者，伐四夷而胜则献之。其伐中国，虽胜不献，故庄三十一年《左传》曰：“凡诸侯有四夷之功则献於王，以警於夷。中国则否。”是中国之功不献捷也。其献，唯四夷之功乃献之。其赐，有功则赐之，不须要四夷之功始赐之也。晋文侯夹辅周室，平王东迁洛邑，无伐四夷之功，王亦赐之弓矢。《尚书·文侯之命》是其事也。经先言受功，后说飨。郑先言飨礼之，乃言赐弓矢者，襄二十六年《左传》曰：“将赏则加膳，加膳则饫赐。”将欲赏人，尚加殽膳，况弓矢之赐，赏之大者焉，得无其礼也？为赐以设飨而赐之，故郑先言飨也。其飨之日，先受弓矢之赐，后受献酬之礼也。且王以赐弓为重，故经先言赐弓，后言飨之事也。若僖二十八年《左传》说晋文公败楚於城濮，献功於王。“王飨醴，命晋侯宥”。下乃言“策命晋侯为侯伯”，赐之以弓矢。似先飨后赐者。彼飨醴、命宥别行，飨礼非赐日之飨也，故丁未献俘，己酉设享，是先飨礼以劳其功，它日乃赐之弓矢，更加策命。其赐之日，别行飨礼。则此经所云，是与彼飨别也。庄十八年，“虢公、晋侯朝王。王飨醴，命之宥”。僖二十五年，“晋侯朝王。王飨醴，命之宥”。於时不赐，特行飨醴。以此知城濮之言飨礼者，非赐日之飨。赐之日实行飨礼，而《左传》甯武子云：“以觉报宴者。”杜预云：“歌《彤弓》者，以明报功宴乐，非谓赐时设飨礼。”甯武子所言，及晋文侯、文公所受，皆并有玈弓。此诗独言彤弓者，以二文皆先彤后玈，彤少玈多，举重可以包轻，故直言彤弓也。有弓则有矢，言弓则矢可知，故亦不言矢也。传文直云“玈弓矢千”，定本亦然，故服虔云：“矢千则弓十。”是本无“十玈”二字矣。俗本有者，误也。首章为总目，下二章分而述之，以相成也。毛以“藏之”者为藏之於其家，以示子孙。先櫜之，乃载以归，后始藏於其家，以藏为重，先言之。藏於家，受后之事，致其意而言之，非受时也。“好之”、“喜之”，由悦乐而赐之，故“贶之”为总也。“飨之”是大礼之名，“右之”、“酬之”是飨时之事，亦飨为总也。郑亦首章为总，但藏、载於车即是受时之事为异耳。
　
　　彤弓弨兮，受言藏之。彤弓，朱弓也，以讲德习射。弨，弛貌。言，我也。笺云：言者，谓王策命也。王赐朱弓，必策其功以命之。受出藏之，乃反入也。○弨，尺昭反，《说文》云：“弓反也。”《字林》充小反。弛，式氏反。我有嘉宾，中心贶之。贶，赐也。笺云：贶者，欲加恩惠也。王意殷勤於宾，故歌序之。 
　　钟鼓既设，一朝飨之。笺云：大饮宾曰飨。一朝，犹早朝。○饮，於鸩反。 
　　[疏]“彤弓”至“飨之”。○毛以为，诸侯受天子所赐彤赤之弓，弨然而弛。既天子以此赐我，我则於王受之矣。既受之，我当於家藏之，以示子孙，不忘大功也。於时王既赐诸侯以弓，又飨礼礼之。我有嘉善之宾，中心至诚而贶赐之，以钟鼓既为之设，一旦早朝，大设礼而飨之。郑以叙王之意，言我彤赤之弓弨然弛兮，以赐诸侯，则受策命之言与此赐之弓，出而藏之，乃反之入也。馀同。○传“彤弓”至“言我”。○正义曰：彤赤，故言朱弓。《周礼》无彤弓之名。言讲德习射，则彤弓《周礼》当唐弓、大弓也。《夏官·司弓矢》有六弓，王、弧、夹、庾、唐、大。郑云：“六者，弓异体之名也。往体寡，来体多，曰王、弧。往体多，来体寡，曰夹、庾。往体来体若一，曰唐、大。”经曰：“唐弓、以授学射者、使者、劳者。”郑云：“学射者，弓用中，后习强，弱则易也。使者、劳者，弓亦用中，远近可也。劳者，勤劳王事，若晋文侯、文公受王弓矢之赐也。”如是，则郑以此彤弓及玈弓於《周礼》为唐、大，故言劳者受得之后，则以学射，故云“以讲德习射”也。但唐、大者，是其体强弱之名，此彤、玈者，为弓色之异称，为弓者皆漆之，以御后霜露。漆之为色，赤之而已。彤既是赤，则知玈者为黑也。色以赤者，周之所尚，故赐弓赤一而黑十，以赤为重耳。为其体同异未闻，正以有功者受彤弓、彤弓之赐。《周礼》唐弓、大弓以授劳者，此传言彤弓以讲德习射。《周礼》唐弓、大弓以授学射者，此彤弓必当唐、大二者之中有之耳。其必当唐、大，亦未能审玈弓与彤弓俱赐劳者，盖亦当唐、大乎？服虔云：“玈弓以射甲革椹质。”则以玈弓当《周礼》之弧。安得赐玈弓多，彤弓少，则体不得过之。而以彤为学射，当唐、大，合七成规，玈弓为王、弧，合九成规。准之《周礼》，非其差也。《周礼》又有八矢，弓弩各四。其弓之矢有枉、杀、矰、恒。而恒矢云“用诸散射”。郑云“散射谓礼射及习射”，与此讲德习射事同，则彤矢玈矢当《周礼》恒矢也。弨，弛貌。《说文》云：“弨，弓反。”谓弛之而体反也。此言“弨，弛貌”，则受弓矢者皆定体之弓弛而赐之。至於凡平敌体，自出临时之宜，故《曲礼》有“张弓尚筋，弛弓尚角”。弓定体、未定体之事，不与此同。传训“言”为“我”，不解藏义。王肃云：“我藏之以示子孙也。”○笺“言者”至“反入”。○正义曰：郑以此歌本叙王意，故云有嘉宾。既叙王意，不得诸侯言我受藏之也。晋文公受弓矢之赐，传称“王命尹氏及王子虎、内史叔兴父策命晋侯为侯伯”，此与彼同，宜有策命，故知言者谓王命策也。王赐朱弓，必策其功以命之。《左传》策命晋侯之文是其事也。此直言藏之，则“受出藏之，乃反入”者，以传说晋文公既从命，云“受策以出，出入三觐”，故知之。○笺“王意”至“序之”。○正义曰：笺以言王中心以贶之，是中心诚实，非饰貌矫情，是殷勤於宾也。由王如此，故复作诗歌而叙之，解此彤弓之意，以王中心之实，故歌之以示法耳。○笺“大饮”至“早朝”。○正义曰：飨者，烹大牢以饮宾，是礼之大者，故曰大饮宾。曰飨，谓以大礼饮宾，献如命数，设牲俎豆，盛於食燕。《周语》曰：“王飨有体荐，燕有折俎。公当享，卿当燕。”是其礼盛也。言一朝者，言王殷勤於宾，早朝而即行礼，故云“一朝，犹早朝”。以燕如至夜，飨则如其献数，礼成而罢，故以朝言之。昭元年《左传》云：“郑飨赵孟，礼终乃燕。”是享不终日也。
　
　　彤弓弨兮，受言载之。载以归也。笺云：出载之车也。我有嘉宾，中心喜之。喜，乐也。○乐音洛。 
　　钟鼓既设，一朝右之。右，劝也。笺云：右之者，主人献之，宾受爵，奠于荐右。既祭俎，乃席末坐，卒爵之谓也。○右，毛音又，郑如字，荐右也。卒，遵律反，本或作“啐”者，误也。啐音七内反。 
　　[疏]传“右，劝”。○正义曰：下章言“醻”。醻宾之前，止有献宾。初献未得名为劝，则劝者非以酒劝宾，谓设享礼劝其功也。故成二年《左传》曰“王亲受而劳之，所以惩不敬，劝有功”，是也。此劝既非劝酒，故卒章“醻”亦不得醻酒。传“醻，报”，言为享以报其功，故《左传》曰“以觉报宴”，是也。○笺“右之”至“之谓”。○正义曰：案《燕礼》云：“主人筵前献宾。宾西阶上拜，筵前受爵，反位。主人宾右拜送爵。膳宰荐脯醢，宾升筵。膳宰设折俎。宾坐，左捝爵，右祭脯醢，奠爵於荐右，兴；取肺，坐绝祭，哜之，兴，加於俎；坐捝手，执爵，遂祭酒，兴；席末坐啐酒。”此郑略其事，故言之，谓右之者，即此《燕礼》所言奠於荐右之谓也。彼啐酒即此卒爵，爵即酒也。郑以下言醻之为醻宾，故此右之为当献宾。既献宾，宾受而奠之於荐右。是言之可以明主之献宾，故作者举以表之。
　
　　彤弓弨兮，受言櫜之。櫜，韬也。○櫜，古刀反。韬，本又作“弢”，吐刀反，弓衣也。我有嘉宾，中心好之。好，说也。○好，呼报反。说音悦。 
　　钟鼓既设，一朝醻之。醻，报也。笺云：饮酒之礼，主人献宾，宾酢主人。主人又饮而酌宾，谓之醻。醻犹厚也，劝也。○醻，本又作“酬”，市由反。酢，才洛反。 
　　[疏]笺“饮酒”至“厚劝”。○正义曰：案《燕礼》宾既受献，“西阶上北面坐卒爵。宾以虚爵降。宾坐取觚，奠於篚下，盥洗。卒盥，揖升；酌以酢主人於西阶上。主人北面拜受”。又曰：“遂卒爵。”是主人献宾，宾酢主人也。又曰：“主人盥洗，升，媵觚於宾。酌散西阶上，坐奠爵，拜宾。宾降筵，北面答拜。主人坐祭，遂饮。”又曰：“主人酌膳。宾西阶上拜，受爵於筵前，反位。主人拜送爵。宾升席，坐祭酒，遂奠於荐东。”是主人又饮而酌宾曰醻也。其《乡饮酒》亦然。彼注“醻，劝酒”，与此“厚、劝”一也。《瓠叶》传曰：“醻，导饮。”主人又饮，以导宾而醻之。此传训“醻”为“报”，是传意醻之不施於饮酒，明矣，故王肃云：“醻，报功也。”
　
　　《彤弓》三章，章六句。 
　
　　《菁菁者莪》，乐育材也。君子能长育人材，则天下喜乐之矣。乐育材者，歌乐人君教学国人秀士，选士俊士，造士进士，养之以渐，至於官之。○菁者莪，上子丁反，下五何反。长，张丈反，下注并同。乐音洛，下并注同。选，雪恋反。 
　　[疏]“《菁菁者莪》四章，章四句”至“乐之矣”。○正义曰：作《菁菁者莪》诗者，乐育材也。言君子之为人君，能教学而长育其国人，使有材而成秀进之士，至於官爵之。君能如此，则为天下喜乐矣，故作诗以美之。经四章，言长养、成就、赐之官爵，皆是育材之事也。《南有嘉鱼》言乐与贤也。《南山有台》云乐得贤者。彼谓在位及人君於时乐求贤者，本在上之心，非下人所乐。此则下人所乐，乐君之能育材，与彼别。又经言喜乐者，谓被人君所育者，以被育有材得官爵而喜。又序言喜乐之者，他人见之如是而喜乐之，非独被育者也。作者述天下之情而作歌耳。○笺“乐育”至“官之”。○正义曰：笺解乐育材者，乐养之以至於材，故言教学之渐，至於官爵也。《王制》云：兴立小学、大学，乃言若有循教者，乡人子弟、卿大夫馀子皆入学。九年大成，名曰秀士。又曰：“命乡论秀士，升之司徒，曰选士。司徒论选士之秀者，升之於大学，曰俊士。升於司徒者，不征於乡；升於大学者，不征於司徒，曰造士。”又曰：“大乐正论造士之秀者，以告於王，而升诸司马，曰进士。”注云：“进士，可进受爵禄。”又曰：“司马辨论官材，论进士之贤者，以告於王，而定其论。论定然后官之，任官然后爵之。”如是，从乡人中教之为秀士，是教学之从秀士，渐至於进士，是养之以渐也。进士论材任官，而又爵之，是至於官爵之也。其养成为此五士，是长育人材也。进士是材之大成，故官爵以进士为主。但人材有限，官有尊卑，其进士以下，学已大成，超逾伦辈，亦可随材任之，不必要至进士始官之也。卒章笺云：“文亦用，武亦用，於人之材无所废。”是秀士以上，皆可为官也。定本无“进士”二字，误也。
　
　　菁菁者莪，在彼中阿。兴也。菁菁，盛貌。莪，萝蒿也。中阿，阿中也，大陵曰阿。君子能长育人材，如阿之长莪菁菁然。笺云：长育之者，既教学之，又不征役也。 
　　既见君子，乐且有仪。笺云：既见君子者，官爵之而得见也。见则心既喜乐，又以礼仪见接。 
　　[疏]“菁菁”至“有仪”。○正义曰：言菁菁然茂盛者，萝蒿也。此萝蒿所以得茂盛者，由生在阿中，得阿之长养，故茂盛。以兴德盛者，是学士也。此学士所以致德盛者，由升在彼学中，得君之长育，故使德盛。人君既能长育人材，教学之，又能官而用之，故此学士既见君子则心喜乐，且又有礼仪见接也。又君子能养材与官，又接之以礼，故下所以歌之也。言此养莪者，以沚则有水之润，阿、陵有所居之势，草得於中而长遂，故言长也。○传“莪，萝蒿”。○正义曰：《释草》云：“莪，萝蒿也。”舍人曰：“莪，一名萝。”郭璞曰：“今莪蒿也。”陆机《疏》云：“莪，蒿也，一名萝蒿也。生泽田渐洳之处，叶似邪蒿而细，科生。三月中，茎可生食，又可蒸，香美，味颇似蒌蒿。”是也。○笺“官爵”至“见接”。○正义曰：以下云“赐我百朋”，得禄之事，故此乐者为得官而乐也。既乐为官爵之，又云“且有仪”。且，兼事之辞，故为君子以礼仪接己也。
　
　　菁菁者莪，在彼中沚。中沚，沚中也。○沚音止。既见君子，我心则喜。喜，乐也。 
　　菁菁者莪，在彼中陵。中陵，陵中也。 
　　既见君子，锡我百朋。笺云：古者货贝，五贝为朋。赐我百朋，得禄多，言得意也。 
　　[疏]笺“古者”至“得意”。○正义曰：言赐我，是入己之辞，故为得禄也。言“古者货贝”，言古者，宝此贝为货也。五贝者，《汉书·食货志》以为大贝、壮贝、么贝、小贝、不成贝为五也。言为朋者，为小贝以上四种，各二贝为一朋。而不成者不为朋。郑因经广解之，言有五种之贝，贝中以相与为朋，非总五贝为一朋也。故《志》曰：“大贝四寸八分以上，直钱二百一十文，二贝为朋。壮贝三寸六分以上，直钱五十文，二贝为朋。么贝二寸四分以上，直钱三十文，二贝为朋。小贝一寸二分以上，直钱一十文，二贝为朋。不成贝不盈寸二分，漏度不得为朋，率枚直钱三文。”是也。以《志》所言，王莽时事。王莽多举古事而行五贝，故知古者货贝焉。
　
　　汎汎杨舟，载沈载浮。杨木为舟，载沉亦浮，载浮亦浮。笺云：舟者，沉物亦载，浮物亦载。喻人君用士，文亦用，武亦用，於人之材，无所废。○汎汎，方剑反。 
　　既见君子，我心则休。笺云：休者，休休然。○休，虚虬反，美也。 
　　[疏]“汎汎”至“则休”。○正义曰：言汎汎然杨木之舟，则载其沉物，则载其浮物，俱浮水上。以兴当时君子，用其文者，又用其武者，俱致在朝。言君子於人，唯才是用，故既见君子，而得官爵，我心则休休然而美。“载飞载止”，及“载震载育”之类，笺、传皆以“载”为“则”，然则此“载”亦为“则”，言则载沉物，则载浮物也。传言“载沈亦浮”，笺云“沉物亦载”，则以载解义，非经中之载也。
　
　　《菁菁者莪》四章，章四句。
  </div>
  <div class="pagination">
   <a href="毛诗正义_page34.html">
    上一页
   </a>
   <span>
    ...
   </span>
   <a href="毛诗正义_page30.html">
    30
   </a>
   <a href="毛诗正义_page31.html">
    31
   </a>
   <a href="毛诗正义_page32.html">
    32
   </a>
   <a href="毛诗正义_page33.html">
    33
   </a>
   <a href="毛诗正义_page34.html">
    34
   </a>
   <span class="current-page">
    35
   </span>
   <a href="毛诗正义_page36.html">
    36
   </a>
   <a href="毛诗正义_page37.html">
    37
   </a>
   <a href="毛诗正义_page38.html">
    38
   </a>
   <a href="毛诗正义_page39.html">
    39
   </a>
   <a href="毛诗正义_page40.html">
    40
   </a>
   <span>
    ...
   </span>
   <a href="毛诗正义_page36.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
