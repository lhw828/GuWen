<!DOCTYPE html>
<html>
<head>
    <meta charset="UTF-8">
    <title>三家诗拾遗 - 第 1 页/共 15 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>三家诗拾遗 - 第 1 页/共 15 页</h1>
    <div class="content">　　钦定四库全书　　　　　经部三
　　三家诗拾遗　　　　　　诗类
　　提要
　　【臣】等谨案三家诗拾遗十卷
　　国朝范家相撰家相字蘅洲防稽人乾隆甲戌进士官至柳州府知府汉代传诗者四家隋书经籍志称齐诗亡于魏鲁诗亡于西晋惟韩诗存宋修太平御览多引韩诗崇文总目亦著录刘安世晁説之尚时时述其遗説而南渡儒者不复论及知亡于政和建炎间矣自郑樵以后人人务立新义以掊击汉儒为能虽毛传郑笺亦岌岌乎不能自立特以刋板太学仅得幸存三家之佚文遂散失而不可复问王应麟于咸淳之末始掇拾残賸辑为诗攷三卷然剙始难工多所挂漏又增缀诗篇目采诸子依托之説亦颇少持择家相是编因王氏之书重加裒辑增入者十之六七其以三百篇为纲而三家佚説一一并见较王氏所录以三家各自为篇者亦颇易循览惟其以三家诗拾遗为名则古文考异不尽三家之文者自宜附录其逸诗不系于三家者亦自宜芟除乃一例收入未免失于贪多且冠于篇端使开卷即名实相乖尤非体例至于张超称关雎为毕公作一条语
　　本见超所作诮青衣赋非超别有解经之书而但据诗补传所载泛称张超云云并不录其赋语搜采亦间有未周然较王氏之书则详赡逺矣近时严虞惇作诗经质疑内有三家遗説一篇又惠栋九经古义余萧客古经解钩沈于三家均有采掇论其赅备亦尚不及是编也乾隆四十四年四月恭校上
　　总纂宫【臣】纪昀【臣】陆锡熊【臣】孙士毅
　　总　校　官　【臣】　陆　费　墀















　　三家诗拾遗原序
　　鲁齐燕韩诗在汉最爲早出后爲毛公所掩遂至亡佚歴唐宋至今未有举其遗説而述之者尝疑三家师承至远其弟子如孔安国匡衡王吉诸人皆当世名儒申公之师浮邱伯与毛本出一家何至相悬如是因集三家之说散见于经传子史之引用者反覆推览多与礼记周官左国不合而毛独条条可复此毛之所以得掩前人者然三家之说令人欣然頥解者固触目皆是也经师专己守残昌黎深嫉其弊今之学者视汉唐注疏若可覆瓿不知注疏未可废也义理求而日出古注亦探而弥新汉唐纵有缺败其可传者自在岂可任其散佚而不爲之収拾哉嗟乎诗自朱传一出即毛传尚束之高阁何论三家然集传每取匡刘韩子之説以纠毛传之失矣非其説之原有可信者在欤今使三家之书与毛俱存则朱子之驳三家者当甚于毛唯仅存一二见其有禆于经而采之弥觉其可重然则三家之说之是者固当信从其非者亦不妨任其两存也余因毛郑笺传之不行于世而有感于三家之亡于是就深宁王氏之诗攷更爲搜补稍爲推论其得失附以古文考异及逸诗二卷名之曰拾遗将以问诸好古之士乾隆庚辰四月长至后十日防稽范家相自序











　　三家诗源流
　　三家总记
　　汉书曰汉兴鲁申公爲诗训故而齐辕固生燕韩生皆爲之传或取春秋采杂説咸非其本义与不得已鲁最爲近之
　　应劭曰申公作鲁诗后苍作齐诗韩婴作韩诗
　　隋经籍志曰汉初鲁人申公受诗于浮邱伯作训诂是爲鲁诗辕固生亦传诗是爲齐诗燕人韩婴亦传诗是爲韩诗终于后汉三家并立齐诗魏代已亡鲁诗亡于西晋韩诗虽存无传之者
　　按韩诗内传太平御览尚引其文刘安世以爲少时尝读韩诗是内传之亡当在北宋之末所存者外传一卷而已
　　鲁诗传授
　　汉书曰楚元王交字游高祖同父少弟也少时尝与鲁穆生白生申生俱受诗于浮邱伯伯者孙卿门人也高后时浮邱伯在长安元王遣子郢客与申公俱卒业元王好诗诸子皆读诗申公始爲诗传号鲁诗元王亦次之诗传号元王诗传
　　汉书申公鲁人少从楚元王俱事齐人浮邱伯受诗汉兴高祖过鲁申公以弟子从师入见于鲁南宫武帝使使束帛加璧安车以蒲裹轮驾驷迎申公至时已八十余以爲太中大夫病免归数年卒弟子爲博士十余人孔安国周霸夏寛砀鲁赐兰陵缪生徐偃邹人阙门庆忌申公卒以诗春秋授而瑕邱江公尽能传之及鲁许生免中徐公皆守学敎授韦贤治诗至丞相子成以淮阳中尉论石渠后亦至丞相由是鲁诗有韦氏学王式翁思事免中徐公及许生爲昌邑王师山阳张长安幼君先事式后东平唐长宾沛禇少孙亦来事式皆爲博士由是鲁诗有张唐禇氏之学张生兄子防卿爲谏议大夫其门人琅琊王扶陈留许晏由是张家有许氏学【按鲁诗与韦贤同时者有章氏学后汉武荣治韦氏章句有武氏学不可悉载】
　　陆德明曰申公以诗经爲训故以敎无传疑者则阙弗传【儒林传】号曰鲁诗弟子爲博士者十余人郎中王臧御史大夫赵绾临淮太守孔安国胶西内史周霸城阳内史夏寛东海太守鲁赐长沙内史缪生胶西中尉徐偃胶东内史阙门庆忌皆申公弟子
　　汉艺文志鲁说二十八卷鲁故二十五卷
　　齐诗传授
　　汉书辕固齐人以治诗孝景时爲博士诸齐以诗贵显者皆固之弟子也夏侯始昌最明传后苍苍字近君东海郯人通诗礼爲博士至少府授翼奉萧望之匡衡衡授琅琊师丹防理斿君颍川满昌君都由是齐诗有翼匡师防之学
　　陆德明曰辕固生作诗传号齐诗传夏侯始昌授后苍苍授翼奉及萧望之匡衡衡授师丹及伏理满昌昌授张邯及皮容皆至大官徒众尤盛后汉陈元方亦传齐诗
　　汉艺文志齐诗传二十九卷【苟悦汉纪云辕固生作诗内外传】后氏苍齐故二十卷传三十九卷孙氏故二十七卷传二十八卷杂记十八卷
　　韩诗传授
　　汉书曰韩婴燕人推诗人之意而作内外传数万言其语颇与齐鲁间殊然归一也淮南贲生受之燕赵间言诗者由韩生河南赵子事生授同郡蔡谊谊授同郡食子公与王吉食生授泰山栗丰丰授山阳张就吉授淄川长孙顺顺授东海发福由是有王食长孙之学汉艺文志韩故三十六卷【新唐书韩诗卜商序韩婴注二十二卷】内传四卷外传六卷【隋唐志十卷】诗说四十一卷
　　汉魏说诗不着传授者
　　伏生尚书大传时或引诗伏本鲁人与申公先后同时是鲁诗家伏湛治鲁诗见本传
　　淮南子鸿烈解集众手成书其说诗不一然家世鲁诗也亦爲鲁诗
　　贾谊新书説诗与鲁诗合即驺虞可见矣刘歆曰诗始萌芽天下众书往往颇出皆诸生杂説犹广立于学宫爲立博士在汉之儒惟贾生而已
　　董仲舒春秋繁露及本集説棫朴云汉及白牡骍刚诸诗与毛诗不同是时三家早出盖三家说也
　　司马迁曾向孔安国问故孔安国鲁申公弟子
　　刘向列女传曾南丰讥其説诗多乖异不知向家世鲁诗也说苑新序亦然向子歆好春秋左传及毛诗其与毛异者皆鲁诗
　　班固白虎通多引韩诗内传亦时述鲁诗汉书亦然盖三家诗俱有之
　　扬雄法言鲁颂閟宫之说乖异大抵亦出三家
　　蔡邕书鲁诗石经其琴操亦多鲁说唯独断载三颂之序俱同毛公朱氏经义考疑是鲁序与毛同者
　　郑康成未笺毛传时其注三礼多用鲁诗兼出齐韩见郑志答张逸及郑驳异义
　　王肃崔灵恩皆毛诗家其注亦时出三家说















　　凡例
　　一三家诗鲁最先出齐次之韩又次之故所録遗说以鲁齐韩爲次间有入则错次録之
　　一经文所标俱从毛诗不列其义但録三家遗说残章片语俱加辑録仍疏其得失于后
　　一三家文字异者与经书子史所引古文竒字统爲一卷列之于首以广见闻其三家文字既异仍别有意义者重録于各章各句之下书曰某作某然后可览其说焉其文字异而义同者不重出
　　一古逸诗或爲孔笔所删或删后之诗皆见经传子史之引述三家如雨无正鼓钟般诸篇句有逸出毛诗者皆当辑録故统爲一卷次于文字考异后
　　一三家齐诗存者絶少鲁训故传亦复无多唯韩诗亡于北宋所存颇见一斑凡所辑録必注明出于何书
　　一鲁之孔安国刘向齐之匡衡翼奉韩之王吉诸人皆传一家之学无所出入其董江都贾长沙班孟坚诸説未知的出何家者则但标其名郑司农少学韩诗兼通齐鲁后乃笺毛今本所自言出于何家之说分别书之
　　一韩诗外传虽皆引诗证事亦时见本义间有节録一三家训故传说遗文悉録原文不遗一字其他各家所引述非有禆于经义者不録
　　一是编本王氏诗考更加搜删正以成书挂漏错失在所难免博雅之士聊以爲津筏可也其本论则具载诗沈中矣







　　钦定四库全书
　　三家诗拾遗卷一
　　柳州府知府范家相撰
　　文字考异
</div>
    <div class="pagination">
<span class="current-page">1</span><a href="三家诗拾遗_page2.html">2</a><a href="三家诗拾遗_page3.html">3</a><a href="三家诗拾遗_page4.html">4</a><a href="三家诗拾遗_page5.html">5</a><a href="三家诗拾遗_page6.html">6</a><span>...</span><a href="三家诗拾遗_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
