<!DOCTYPE html>
<html>
<head>
    <meta charset="UTF-8">
    <title>诗说解颐 - 第 6 页/共 42 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>诗说解颐 - 第 6 页/共 42 页</h1>
    <div class="content">　　泲祢皆卫地当近卫都而地里志谓泲在临邑祢在寃句者非矣言始嫁时将出宿而先饮饯固已逺其父母兄弟矣况于义不可而夫不从故问之姑姊姑姊葢先君时之媵妇以其老成必为夫所敬信非诸姬比也○按孔氏韩奕防曰祖于国外毕乃出宿则出宿当在饮饯之后
　　○出宿于干饮饯于言载脂载舝还车言迈遄臻于卫不瑕有害【赋也】
　　干言皆所嫁国之地名而今欲适卫之所经也当为异姓昏姻之国而九域志谓干言为邢地者非矣舝与辖同车轴头鐡也不驾则脱之设之而后行载脂者先以脂膏涂舝使滑泽也载舝者涂毕然后设舝而行也故两言之还车犹言囬辕旧説谓嫁时乘来之车似牵强矣迈逺行也遄速臻至也瑕与遐同何也言今亦欲如来嫁时之出宿饮饯而还车以徃卫则至卫为速但恐于义有害故疑之而不敢自遂也
　　○我思肥泉兹之永叹思湏与漕我心悠悠驾言出游以冩我忧【赋也】
　　肥泉自卫而来所渡之水也湏漕自卫而来所经之邑也驾乘舟也冩与冩同言必乘舟出游于卫然后可以解忧也葢欲归不得而自解之辞非必欲徃也○卫女思归者发乎情也卒不得归者止乎礼义也守礼义之正而不为私情所夺即此一念则凡情爱之私可以自克矣圣人着之于经所以示教也
　　泉水四章章六句
　　北门
　　经防曰忠臣劳于役而困于贫不得以行其志故作此诗而安于命也
　　出自北门忧心殷殷终窭且贫莫知我艰已焉哉天实为之谓之何哉【赋也】
　　忠臣劳于逺役故因出北门而发此叹也旧说以北门背阳向隂为暗君之比恐不必然殷殷忧之隠也窭谓无财可以为礼贫谓无财可以自给贫视窭为切也葢财不足以备礼而人莫之知使之劳于逺役故忧其不能供也非忧贫也已焉哉者叹其终莫我知也谓之何哉无所归咎之辞也
　　○王事适我政事一埤益我我入自外室人交徧讁我已焉哉天实为之谓之何哉【赋也】
　　王事诸侯遣使于天子之事也适之也政事诸侯国内所差役之事也一専也埤与禆同皆加以逺役之意室犹家也谪责也见其贫无以自给也
　　○王事敦我政事一埤遗我我入自外室人交徧摧我已焉哉天实为之谓之何哉【赋也】○【遗夷季反后凡加遗之遗并同】敦厚遗加摧阻也○此二章申説首章之意
　　北门三章章七句
　　山杨氏曰忠信重禄所以劝士也卫之忠臣至于窭贫而莫知其艰则无劝士之道矣士之所以不得志也先王视臣如手足岂有以事投遗之而不知其艰哉然不择事而安之无怼憾之辞知其无可奈何而归之于天所以为忠臣也
　　北风
　　经防曰卫之贤者知国乱将危招其同志避地而去也
　　北风其凉雨雪其雱【比也】惠而好我手同行其虚其邪既亟只且【赋也】○【雨去声邪音徐只音止且音疽后凡雨之之雨及只且并同】
　　北风寒风也凉寒气也雱初雪貎惠爱也虚寛貎邪尔雅作徐缓也只且语辞言北风而又雨雪其愁惨甚矣以比国家危乱将至而日廹也故言朋友之爱好我者可以手而相与同行矣虚徐言其者尚疑可以寛缓之辞既而曰亟则事势已廹而不可不速去矣此见其心虽不忍而见几则明决也
　　○北风其喈雨雪其霏【比也】惠而好我手同归其虚其邪既亟只且【赋也】
　　喈风疾声霏雪飞而宻也归归于所安之处也
　　○莫赤匪狐莫黒匪乌【比也】惠而好我手同车其虚其邪既亟只且【赋也】
　　狐兽名似犬黄赤色乌鸟名黒色详见鸒斯字义狐妖邪而善媚人乌贪残而善攫物皆不祥而可恶者也狐色赤君大夫之服纁裳者似之乌色黒君大夫之服衣者似之故以比卫之君臣皆狐乌也同行之人必富而有车马者故曰同车东莱吕氏曰同车不必指贵者特恊韵耳
　　北风三章章六句
　　静女
　　经防曰此滛风也盖卫人因女子赠物以相期防故恱之而作此诗也毛郑之说大失经意欧阳氏既辩之明矣
　　静女其姝俟我于城隅爱而不见搔首踟蹰【赋也】
　　静女谓其处深闺幽静之中而意独専向也姝色之美也城郊外邑城而隅则其幽僻之处必女家所近而俟于此也不见者男子失期而不至也踟蹰行不进貎言静女虽爱之而不得遂但搔首踟蹰欲去不去而已
　　○静女其娈贻我彤管彤管有炜说怿女美【赋也】
　　管管籥之管盖以乐噐相贻也漆以赤故其色彤炜赤貎此静女既得见之以彤管相赠以结殷勤而男子以女为恱也旧说以管为笔非也古以刀为笔未有用毫者安得有管
　　○自牧归荑洵美且异匪女之为美美人之贻【赋也】牧郊外也归亦贻也荑与硕人手如柔荑之荑同茅之始生者也以其柔白可爱故以相贻女赠而男恱之亦犹上章之意也
　　静女三章章四句
　　新台
　　经防曰刺卫宣公也旧説卫宣公为其子伋娶于齐而闻其美欲自娶之乃作新台于河上而要之国人恶之而作此诗也
　　新台有泚河水弥弥燕婉之求籧篨不鲜【赋也】○【鲜斯浅反后凡鲜少之鲜并同】
　　泚明润也言河水者表作台之处也弥弥满也求谓齐女欲得婉顺之男以相安乐也籧蒢者龟胷之疾言其不能俯也盖蘧蒢本竹席之名人或编以为囷其状如人之臃肿而不能俯者故又因以名此疾也鲜少也
　　○新台有洒河水浼浼燕婉之求籧篨不殄【赋也】
　　洒高防也浼浼浊涨貎殄絶也
　　○鱼网之设鸿则离之燕婉之求得此戚施【赋也】
　　鱼网本欲得鱼以喻齐女之遣嫁本为伋也而鸿丽其中以比所得者卫宣公也离附也离本分离无附丽之义犹治乱之乱训治云耳戚施驼背之疾言其不能仰也○宣公以翁为君初至新台时则以尊临卑外为尊大之态如籧篨然其后见齐女有未顺者则俯而求之极其卑屈如戚施矣故卫人形容其情状如此亦可以见人心恶恶之公焉新台二章本在台言而皆曰籧篨鱼网鸿离一章则言戚施义各有所当也郑氏据尔雅以口柔释籧篨以面柔释戚施欧阳氏已辩其失矣
　　新台三章章四句
　　二子乘舟
　　经防曰伋不得于父宣公与其弟寿俱出亡以死国人伤之而作此诗也旧説以为朔搆伋于宣公而使盗杀之因及于寿于义难通辩见春秋私考桓公十六年衞侯朔奔下
　　二子乘舟泛泛其景愿言思子中心飬飬【赋也】○【景即古影字后凡取影义者并同】
　　二子指伋寿也乘舟以其方渡河言也飬飬犹忧不知所定之貎
　　○二子乘舟泛泛其逝愿言思子不瑕有害【赋也】
　　不瑕者疑辞此见其不归而疑之也
　　二子乘舟二章章四句
　　此诗必以宣公夺伋之妻使伋不安因奔而寿以爱兄故亦并及之诗人伤悼葢以此也不过数言而辞意恳至闻之而不流涕者无人心矣意其序当在鹑之奔奔之后云















　　诗説解頥正释卷三
　　钦定四库全书
　　诗説解頥正释卷四　　　　明　季本　撰
　　鄘
　　説见邶风
　　柏舟
　　经防曰旧説卫世子共伯蚤死其妻共姜守义父母欲夺而嫁之共姜作此诗以自誓也窃意父母即共伯之父母也共伯为卫世子共姜齐女其父母岂有越他国夺嫁之理哉盖父母者舅姑之通称也共伯者厘侯之子厘侯既而共伯始死则欲夺嫁共姜者共伯之母也其父且不与焉以为姜氏之父母可乎史记又谓卫武公攻杀共伯则尤诞説也东莱吕氏辩之详矣
　　泛彼柏舟在彼中河【兴也】髧彼两髦实维我仪之死矢靡他母也天只不谅人只【兴意】
　　中河中于河也齐地西以河为境而卫居河之西故以河言柏舟坚实而在中河以比志节之坚而夫死无所着也髧发垂貎髦小儿剪发也谓以所剪发作为伪髻垂两眉之上也盖儿生三月剪发夹囟曰两髦女则为三防曰覊与男不同长大犹用为饰不敢忘孝思也内则云子事父母拂髦是也亲死然后去之故两髦以男言盖指共伯是时共伯父死母犹存则髦犹未去也仪以夫为法也母以姑言
　　○泛彼柏舟在彼河侧【兴也】髧彼两髦实维我特之死矢靡慝母也天只不谅人只【兴意】
　　柏舟在河侧则有畔崖葢以礼义为依也特独也谓心之所从独在夫也慝邪也
　　柏舟二章章七句
　　墙有茨
　　经防曰旧説公子顽通乎君母言之而丑故诗人作此诗以刺之君母即宣姜也或以为鄘人讽三叔之谤周公则三叔流言显然众所共知有何不可道之丑哉
　　墙有茨不可埽也【兴也】中冓之言不可道也所可道也言之丑也【兴意】
　　茨蒺藜也蔓生细叶子有三角刺人埽扫除也中冓材木交构在堂之中言其隠奥也中冓之言但谓闺门之事非指其相淫之私语也道言也丑恶也言茨埽之则墙必頺犹伤君心但为君者亦当黙有所处不可以墙之不頺而藏恶于其中也
　　○墙有茨不可襄也【兴也】中冓之言不可详也所可详也言之长也【兴意】
　　襄除谓驾而出之也长者难竟之意语长则劳托此以见其实不欲言也
　　○墙有茨不可束也【兴也】中冓之言不可读也所可读也言之辱也【兴意】
　　束束而去之也读诵言也辱汚口舌也诗人咏叹其事虽若甚恶而亦不欲言其可恶之实犹有隐恶之意存焉
　　墙有茨三章章六句
　　山杨氏曰公子顽通乎君母闺中之言至不可读其污甚矣自古淫乱之君自以为密于闺门之中世无得而知者故自肆而不反圣人所以着之于经使后世为恶者知虽闺中之言亦无隐而不彰也其为训戒深矣
　　君子偕老
　　经防曰旧説刺卫夫人滛乱失事君子之道故陈人君之德服饰之盛宜与君子偕老也葢指公子顽与宣姜相通事然朱子疑之谓此诗所以作亦未可考今观诗辞或但为夫人之德不足以相君子而发未必为淫乱也朱子未尽之意宜更求之
　　君子偕老副笄六珈委委佗佗如山如河象服是宜子之不淑云如之何【赋也】○【佗与蛇同音移】
　　君子指夫言偕老言誓与同老无他志也副祭服之首饰即女冠服之所以祭宗庙也笄簮也所以卷发在副谓之衡笄以玉加笄故谓之珈而以垂于副之两旁当耳处其下以紞悬瑱紞织如縧而上属于笄者也笄本妇人之常饰惟副之珈则后夫人有之卿大夫以下妻所无也珈之以六则夫人之制也此言夫人与诸侯共承国祀之重故以祭服言委佗解见羔羊如山言其性之安重也如河言其度之广也安重则不轻佻广则不褊狭然后可以为委佗山河卫国之疆域故特举以明同主山川之意而夫人当似之也象服如舜典予欲观古人之象象翟形而缀于服即下章所谓翟也象服从副以祭者也谓夫人之德委佗而如山河乃于象服为宜耳子指夫人与三章子之清扬之子同云如之何谓不足以配君子而承宗庙之祀也
　　○玼兮玼兮其之翟也鬒发如云不屑髢也玉之瑱也象之揥也扬且之皙也胡然而天也胡然而帝也【赋也】玼鲜润貎翟雉羽也刻缯为翟雉之形而彩画之以缀祭服者即象服也鬒黒也如云稠密也今亦谓之云鬟髢与鬄同髲髢也髲髢者剪发之名人少发则剪他发益已发而合绾为髻也发美则不用他发而自善故曰不屑髢也瑱塞耳也以玉为之详见着字义象象骨也揥如今篦子以象骨为之用之摘发而因揷发以为饰也摘音剔扬眉上广也且语辞皙白也承上章象服而言翟之玼者乃其外饰也而鬒发如云则其本质自然之美也然亦但以玉为瑱以象为揥而已其实容色之美无待于外饰故又继之曰扬且之皙以见其美不但在发也胡然者问之之辞帝者天所主宰之名言天与帝胡为而生此人也葢欲其君子之亲爱相与宜室家而共承祭祀耳
　　○瑳兮瑳兮其之展也蒙彼绉絺是绁袢也子之清扬扬且之顔也展如之人兮邦之媛也【赋也】
　　瑳玉色整防貎展衣色白乃夫人以礼见君及见賔客之服防覆也葛之精者曰絺其精尤细靡者曰绉皆当暑之服也玉藻防曰夏则中衣之上不用裘而加葛葛上加朝服展衣即朝服也见内司服防绁袢束缚意以展衣防绉絺而为之绁袢所以自敛饬也清目清秀也扬眉扬开也顔额角丰满也言夫人服展衣防绉絺而以礼拘束故不见其自然之态度耳若其清扬之顔本非外餙可加也展不拘束而但顺此人清扬态度之自然则邦中之女美孰过焉尔雅云美女为媛以其为夫人在一国女人之上故曰邦之媛也见其色虽擅国中之美而德则有愧于为夫人也辞虽不露而其意宛然在言表矣
　　君子偕老三章一章七句一章九句一章八句华谷严氏曰此诗惟述夫人服饰之盛容貎之尊不及滛乱之事但中间有子之不淑一言而讥刺之意尽见硕人惟述庄姜之美不言庄公不见荅但中间有大夫夙退二语猗嗟惟述鲁庄之羙不言不能防闲其母但中间有展我甥兮一语三诗体同但中间冷下一二语而首尾不露其意也
　　桑中
　　经防曰衞俗滛奔虽巨室之妻亦比比与人期防而迎送之不以为耻其后所私之男子托采物以至其地而追思之故作此诗也观所分三地则知其非初至时所能遍厯而又有姜弋庸三姓则亦非一时所能尽私至于三姓皆贵族而字皆言孟则必其为巨室之妻也若妾则多言叔仲矣
　　爰采唐矣沬之郷矣云谁之思美孟姜矣期我乎桑中要我乎上宫送我乎淇之上矣【赋也】○【要音腰后凡要约要截之要并同】唐兎丝也详见頍弁字义沬衞邑即书妹邦纣所都朝歌也姜齐之姓也桑中采桑之处也宫犹室也合院曰宫桑在下湿之地而宫在其上故曰上宫
　　○爰采麦矣沬之北矣云谁之思美孟弋矣期我乎桑中要我乎上宫送我乎淇之上矣【赋也】
　　麦谷名秋种夏熟者弋与姒通杞女夏后氏之姓也
　　○爰采葑矣沬之东矣云谁之思美孟庸矣期我乎桑中要我乎上宫送我乎淇之上矣【赋也】
</div>
    <div class="pagination">
<a href="诗说解颐_page5.html">上一页</a><a href="诗说解颐.html">1</a><a href="诗说解颐_page2.html">2</a><a href="诗说解颐_page3.html">3</a><a href="诗说解颐_page4.html">4</a><a href="诗说解颐_page5.html">5</a><span class="current-page">6</span><a href="诗说解颐_page7.html">7</a><a href="诗说解颐_page8.html">8</a><a href="诗说解颐_page9.html">9</a><a href="诗说解颐_page10.html">10</a><a href="诗说解颐_page11.html">11</a><span>...</span><a href="诗说解颐_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
