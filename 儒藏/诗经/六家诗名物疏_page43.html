<!DOCTYPE html>
<html>
<head>
    <meta charset="UTF-8">
    <title>六家诗名物疏 - 第 43 页/共 52 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>六家诗名物疏 - 第 43 页/共 52 页</h1>
    <div class="content">　　核
　　天官笾人馈食之笾其实栗桃干防榛实
　　射【互见郑风射】
　　传云燕射之礼笺云大射
　　按天子诸侯射礼有三曰大射曰賔射曰燕射大射是将祭择士之射賔射是诸侯来朝天子入与之射或诸侯相朝而与之射燕射是息燕而与之射其侯大射张皮侯而栖鹄賔射张采侯燕射张兽侯其射之处则大射先习于泽后射于射宫天子射宫盖在庙乡射记云于郊则闾中则天子大射亦在虞庠诸侯在太学也賔射天子在朝射人云诸侯在朝则皆北面是也诸侯在国内与天子同在朝或国外相会则在竟故乡射记云于竟则虎中也燕射则在于路寝以燕礼朝服于寝故也其耦则大射賔射王以六耦畿内诸侯以四耦畿外诸侯卿大夫士皆三耦燕射例同三耦而已此诗毛以为燕射郑以为大射按燕礼大射礼诸侯与其臣行礼皆宰夫为主人纳賔及庭公降一等揖之公升席賔升自西阶主人从之賔右北面再拜賔答拜主人降洗賔降主人辞降主人取觚洗賔辞洗主人卒洗賔揖升筵前献賔賔拜受爵于筵前然后賔升筵是初筵折旋揖让之事也饮酒孔偕云者二礼賔主献酬及献公之属是也钟鼓既设者燕礼云乐人县又云若射如乡射之礼乡射云乐正适西方命弟子赞工迁乐于下注云当辟射也然则此设钟鼓亦为将射改县也王宫县阶间有妨射位与国君大射轩县及阶间但有鼓者不同明天子大射当改县矣燕射准乡射自然当改县也云举酬逸逸者是二礼媵爵于公之后为賔为卿为大夫举旅之礼也乡射大夫士礼则无举旅之文大侯既抗云者燕射自天子至士皆一侯上下共射之乡射记所云天子熊侯白质诸侯麋侯赤质者也大射之侯则天子虎熊豹畿外诸侯熊糁豻畿内诸侯熊豹天子自射虎侯九十弓畿外诸侯自射熊侯亦九十弓故大射礼谓熊侯为大侯此大侯在天子则虎在国君则熊也乡射张侯下纲不及地武不系左下纲中掩束之既纳射器比三耦司正为司马命张侯弟子脱束遂系左下纲所谓既抗者也郑则以大射前射三日量人巾车已张三侯明天子三侯亦射前三日张之故以抗为栖鹄于侯中然大射亦云张三侯不系左下纲射末巾车量人解左下纲但将射无系左下纲之节或文不具耳郑未为的论也自是司射诱射既射两畨释获司射命设丰司宫士奉丰由西阶升坐设于西楹西胜者之弟子洗觯升酌散南面坐奠于丰上司射及三耦及众射者胜者皆袒决遂执张弓不胜者皆袭脱决拾却左手右加弛弓于其上遂执拊胜者先升堂不胜者进北面坐取丰上之觯兴少退立卒觯坐奠于丰下三耦卒饮众皆继饮射爵如三耦及第三畨用乐射不胜者升饮亦如初仪所谓罚不胜之爵也由是则旅酬及于士而礼终矣此燕射大射之礼大率然也毛既以此为燕射至次章籥舞笙鼓十句所説不明王肃以为燕乐之义得则能进乐其先祖故言烝衎非是实祭不思祭祀感神获福与燕何渉可谓牵率之甚矣其释賔载手仇二句云主人请射于賔賔许诺自取其匹以射主人亦入于次又射以耦賔考之礼则请射者司射非主人自请也耦者有司所比非賔自取也不知毛何以云然朱传称熊侯白质诸语及三耦皆据燕射又引大射宿县之文未知朱子之意以此为大射乎抑燕射乎
　　的【互见齐风侯】
　　传云的质也孔氏云周礼郑众马融注皆曰十尺曰侯四尺曰鹄二尺曰正四寸为质王肃云质方六寸郑以大射之侯其中制皮为鹄賔射之侯其中采画为正正大如鹄中皆居侯中三分之一此传惟云的质也盖亦以为所射处与郑同燕射则谓麋侯白质者
　　子孙奏能
　　郑氏云士之祭礼上嗣举奠因而酌尸天子则有子孙献尸之礼○刘瑾云特牲三献之后长兄弟洗觯献尸尸饮毕酢之长兄弟受而卒爵少牢下篇三献之后亦有二人洗觯酌献之礼各奏尔能谓此类与
　　室人
　　孔氏曰特牲注云佐食賔佐尸食者也谓于賔客之中取人令佐主人为尸设馔食特牲佐食一人少牢佐食二人未知天子诸侯当几人也特牲三献之后长兄弟洗觚为加爵又曰众賔长为加爵注云大夫三献而礼成多之者为加是賔手挹酒室人复酌为加爵也特牲止有賔长为加爵不及佐食此言賔与室人俱为加爵者天子之礼大故佐食亦为加也○特牲记云佐食端裳黄裳杂裳可也皆爵韠佐食当事则尸外南面无事则中庭北面凡祝呼佐食许诺佐食于旅齿于兄弟
　　监
　　朱子云监史司正之属燕礼乡射恐有解倦失礼者立司正以监之察仪法也○乡饮酒礼乡射礼曰作相为司正燕礼曰射人为司正大射曰摈者遂为司正
　　史
　　吕东莱云淳于髠説齐威王曰赐酒大王之前执法在旁御史在后此人君燕饮之制犹存于战国者也立之监即执法也乡射注所谓立司正以监察仪法者也佐之史即御史也董氏所谓佐之史以书之者也○周礼大史掌建邦之六典小史掌邦国之志内史读四方之事书掌书王命外史掌书外令达书名于四方御史掌邦国都鄙及万民之治令以赞冢宰掌赞书凡数从政者○礼记云史载笔士载言又云动则左史书之言则右史书之○大戴礼云太子既冠成人免于保傅则有司过之史○韩诗外传云据法守职而不敢为非者太史令也○左传云君举必书书而不法后嗣何观○史通云古者言为尚书事为春秋左右二史分尸其职昔轩辕受命仓颉沮诵实居其官曲礼曰史载笔大事书之于防小事简牍而已至于诸侯列国亦各有史官
　　羖
　　尔雅云夏羊牡羭牝羖注云夏羊黑羖防也今人便以牂羖为白黒羊名○罗氏云羖本夏羊牝者之名吴羊白夏羊黒羖羊之角主明目安心益气轻身辟鬼魅虎狼疗疥虫蛊毒结气止寒泄为用最大而诗云俾出童羖胁防必无之物犹言而无实不为用也羖在今世但为黒羊之名不取牝义而音又通于牯故本艸羖羊条注称牯羊牯乃牡之名














　　六家诗名物疏卷四十四
　　钦定四库全书
　　六家诗名物疏卷四十五　明　冯复京　撰小雅鱼藻之什
　　鱼藻篇
　　镐
　　郡县志周武王宫即镐京也在京兆府长安县西北十八里自汉武帝穿昆明池于此镐京遗址沦陷焉○括地志滈水源出长安县西北滈池北流入渭○盟会图云丰镐相去二十五里○一统志镐水在陜西西安府城西北十八里上承镐池下流合滮池水镐京城在咸阳县西南
　　采菽篇
　　黼
　　贾氏曰黼谓黒白为形则斧文【详见九罭衮衣】
　　槛泉
　　尔雅云滥泉正出正出涌出也李巡曰水泉从下上出曰涌泉○释名云水正出曰槛泉滥衔也如人口有所衔口开则见
　　芹
　　尔雅云芹楚葵注今水中芹菜○本艸水芹味甘平主养精保血脉益气令人肥健嗜食一名水英陶隐居云二三月作英时可作葅及熟爚食之又有渣芹可生噉别本注云芹有两种青芹取根白色赤芹取茎叶并堪作葅图经云生水中叶似芎防花白色而无实根亦白色○孟诜云水芹置酒浆中香美高田者名白芹○周礼醢人云加豆之实芹菹兔醢○吕氏春秋伊尹曰菜之美者云梦之芹○埤雅云芹洁白而有节其气芬芳而味不如莼美故列子以为客有献芹者乡豪取而尝之蜇口惨腹
　　邪幅
　　传云幅偪也所以自偪束也笺云如今行縢偪束其胫自足至膝疏云邪纒于足谓之邪幅○释名云偪今谓之行縢言以裹脚可以跳腾轻便也○左传云带裳幅舄昭其度也○内则子事父母有偪
　　绋
　　释木云绋纚维之绋繂也缡緌也孙炎曰繂大索也李巡曰竹为索所以维持舟者郭璞曰緌系也
　　角弓篇
　　爵
　　周礼太宰以八柄诏王驭羣臣一曰爵以驭其贵二曰禄以驭其富大宗伯以九仪之命正邦国之位壹命受职再命受服三命受位四命受器五命赐则六命赐官七命赐国八命作牧九命作伯司士以德诏爵以功诏禄以能诏事以乆奠食○礼记云天子三公九卿二十七大夫八十一元士大国三卿皆命于天子下大夫五人上士二十七人次国三卿二卿命于天子一卿命于其君下大夫五人上士二十七人小国二卿皆命于其君下大夫五人上士二十七人又云司马辨论官材论进士之贤者以告于王而定其论论定然后官之任官然后爵之位定然后禄之○礼含文嘉云殷爵三等周爵五等
　　猱
　　尔雅云猱蝯善援貜父善顾注云猱蝯便攀援貜父貑貜也似猕猴而大色苍黒能攫持人好顾盼○説文云夒贪兽也一曰母猴似人○陆玑云猱猕猴也楚人谓之沐猴老者为玃长臂者为猨猨之白腰者为獑胡獑胡猨骏捷于猕猴其鸣噭噭而悲○广雅云猱狙猕猴也○顔师古云獿善拂拭○相如赋蛭蜩玃蝚顔注今狨皮为鞍褥者非猕猴也○陆佃云狨盖猿狖之属轻捷善縁木大小类猿长尾尾作金色俗谓之金线狨生川峡深山中人以药矢射杀之取其尾为卧褥鞍被坐毯中矢毒即自齧断其尾以掷之狨一名猱顔氏以为其尾柔长可借故其制字从柔以此故也○严粲云猱即王孙也杜诗觅胡孙是也○元康地记云猿与猕猴不共山宿临旦相呼○王延寿王孙赋云储粮食于两颊稍委输于胃脾縁百仞之高木攀窈袅之长枝○栁子厚云猨王孙居异山徳异性不能相容猨之徳静以恒王孙之德躁以嚣勃诤号呶虽羣不相善也食相噬齧行无列饮无序乖离而不思有难推其柔弱者以免好践稼蔬所遇狼籍披攘禾实未熟辄龁齩投注山之小艸木必凌挫折挠○江乘地记云摄山有山猱赤足○鸟兽考云猴诗谓之猱性躁而多智
　　按猱字説文作夒今文作猱或作獿又作蝚猿属陆玑云猕猴也严粲云即王孙也据元康地记云猿与猕猴不共山宿与栁子厚説猨王孙居异山相符王延寿云储食两颊尔雅翼释猴亦有此説则猱信为猴矣而师古及陆罗二氏俱以猱猴为异物故埤雅以猱为狨而别见猴今吴俗指猴为猿亦谓之胡孙既已混甚都不闻猱与王孙之名未知异同
　　附
　　笺云附木桴也疏云木表之麤皮
　　髦
　　笺云髦西夷别名武王伐纣其等有八国从焉○牧誓及庸蜀羌髳微卢彭濮人○括地志姚府以南古髳国之地有髳州○一统志云南楚雄府定逺县唐初置西濮州贞观中改髳州姚安军民府大姚县唐属髳州
　　都人士篇
　　缁撮
　　仪礼缁布冠缺项青组缨属于缺注缺读如頍缁布冠无笄者着頍围发际结项中隅为四缀以固冠也项中有亦由固頍为之耳今未冠笄者着卷帻頍象之所生也又云賔筵前正纚右手执项左手执前○郊特牲曰大古冠布齐则缁之其緌也孔子曰吾未之前闻也冠而敝之可也玉藻曰始冠缁布冠诸侯下达缁布冠缋緌诸侯之冠也杂记大白缁布冠不緌又曰大夫卜宅与葬日缁布冠不緌○陈氏云缁布冠有前有项缨属于缺无緌后世以尊者不可无饰故加缋緌用于始冠及大夫之卜宅与葬日而已庶人或以为常服用于始冠则端裳黄裳杂裳缁带爵韠用于卜宅与葬日则有司麻衣布衰布带因丧屦若庶人则深衣焉庶人虽服委貌而俭者服缁布谓之缁撮则无梁矣
　　吉
　　左传郑石癸曰吾闻姬姞耦其子孙必蕃姞吉人也后稷之元妃也○国名记云郅黄帝之宗见诗风俗通云殷时侯国一作吉濳夫论云郅与姞仝而字异○唐宰相世系云吉氏出自姞姓黄帝裔伯鯈封于南燕赐姓曰姞
　　厉
　　笺云鞶必垂厉为饰厉字当作裂○内则男鞶革女鞶丝注云鞶小囊盛帨巾者男用韦女用缯有饰縁之则是鞶厉与诗云垂带如厉疏云此是郑义若如服杜左传鞶厉注则以鞶为大带厉是大带之垂者○小尔雅云带之垂者谓之厉
　　虿
　　诗义疏云虿一名杜白河内谓之蚊幽州谓之蝎○通俗文云长尾为虿短尾为蝎○左传云蠭虿有毒○葛洪方云蝎中国多此江南无也○陶隐居云蝎有雌雄雄者螫人痛止在一处雌者痛牵诸处○段柯古云鼠负巨者多化为蝎蝎子多负于背蝎前谓之螫后谓之虿常为蜗牛所食以迹防之不能去○雅翼云説文虿字象形盖象其奋螯曳尾之形蜥蜴能食之
　　采緑篇
　　蓝
　　尔雅云葴马蓝郭云今大叶冬蓝也疏云今为淀者是○夏小正曰五月啓灌蓝蓼啓者别也陶而疏之也灌者丛生者也记时也○礼记云仲夏令民母艾蓝以染注云为伤长气也此月蓝始可别○苏恭云蓝实有三种一种围径三寸许厚三四分出岭南名木蓝子菘蓝堪切为淀本艸经所用乃是蓼蓝实其苗似蓼而味不辛者菘蓝惟堪染青蓼蓝不堪为淀惟作碧色○图经云蓝实人家蔬圃中作畦种莳三四月生苗髙三二尺叶似水蓼花红白色实亦若蓼子而大黒色五六月采实即蓼蓝也菘蓝即尔雅所谓马蓝又福州有一种马蓝四时俱有江宁有吴蓝二三月生如蒿叶青花白○荀子云青出于蓝而青于蓝○四民月令榆荚落时可种蓝五月可刈蓝六月可种冬蓝○齐民要术云种蓝一同葵法蓝三叶浇之薅治令净五月中新雨后即抆裁之
　　襜
　　尔雅云衣蔽前谓之襜郭璞云今蔽膝
　　黍苗篇
　　辇【互见车攻徒】
　　説文挽车也从车防在车前引之也防音伴并行也从两夫○汉书注驾人以行曰辇
　　谢【详见王风申】
　　水经注云沘水又西南流谢水注之出谢城北○国语注郏南谢北虢郐在焉
　　白华篇
　　白华【详见陈风菅】
　　尔雅云白华野菅
　　滮池
　　水经注鄗水又北流西北注与滮池合水出鄗池西而北流入于鄗世传以为水名○九域志京兆府冰池按十道志名滮池亦名圣女泉○一统志鄗水下流合滮池水滮水在西安府城西北二十里发源咸阳县之滮池西北合镐水
　　煁
　　尔雅云煁烓也郭璞曰今之三隅灶○説文曰行灶也○孔氏曰烓者无釜之灶止以燃火照物若今火炉
　　鹙
　　埤雅云鳬雁丑翁鹙鹤丑鷩鹙性贪恶俗呼秃鹙长颈赤目其毛辟水毒刘桢赋云緑蠲葱鹙鹙色盖青也○古今注云扶老秃鹙也状如鹤而大大者高八尺善与人鬭好啖虵○禽经云扶老强力注食之益人气力走及奔马○魏书崔光云贪恶之鸟野泽所有
　　石
　　传云王乘车履石○夏官仆云王行则洗乘石先郑云乘石所登上车之石也○礼书云乘石王与后乘车于是登降也设于两阶
　　緜蛮篇
　　丘阿丘隅
　　传云丘阿曲阿也○郑注大学止于丘隅云鸟择岑蔚安闲而止处之疏云岑谓岩险蔚谓艸木蓊蔚
　　渐渐之石篇
　　豕
　　尔雅云豕子猪防豮幺防奏者豱所寝橧四豴皆白其迹刻絶有力彘五尺为○方言云猪燕朝鲜谓之豭关东西谓之彘或谓之豕南楚谓之狶其子谓之豚或谓豯吴扬之间谓之猪子○易睽上九曰见豕负涂大畜六五曰豮豕之牙吉姤初六曰羸豕孚蹢躅説卦曰坎为豕○礼记曲礼曰凡祭豕曰刚鬛豚曰腯肥又曰士无故不杀犬豕月令曰孟夏天子以彘尝麦王制曰秋荐黍以豚○韩诗説云犬喜雪马喜风豕喜雨○春秋説题辞曰斗星时散为彘四月生应天理○淮南子云六九五十四四主时时主豕故豕四月而生○山海经云□猪大者肉至千斤豪猪状如豚而白毛毛大如笄而黒端○五行传云听之不聪则有豕祸○埤雅云豕喜雨而躁白蹢又其躁者
　　蹢
　　传云蹢蹄也○説文云住足也
　　波
　　説文云水涌流也
　　苕之华篇
　　苕
</div>
    <div class="pagination">
<a href="六家诗名物疏_page42.html">上一页</a><span>...</span><a href="六家诗名物疏_page38.html">38</a><a href="六家诗名物疏_page39.html">39</a><a href="六家诗名物疏_page40.html">40</a><a href="六家诗名物疏_page41.html">41</a><a href="六家诗名物疏_page42.html">42</a><span class="current-page">43</span><a href="六家诗名物疏_page44.html">44</a><a href="六家诗名物疏_page45.html">45</a><a href="六家诗名物疏_page46.html">46</a><a href="六家诗名物疏_page47.html">47</a><a href="六家诗名物疏_page48.html">48</a><span>...</span><a href="六家诗名物疏_page44.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
