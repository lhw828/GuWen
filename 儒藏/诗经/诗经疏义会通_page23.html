<!DOCTYPE html>
<html>
<head>
    <meta charset="UTF-8">
    <title>诗经疏义会通 - 第 23 页/共 45 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>诗经疏义会通 - 第 23 页/共 45 页</h1>
    <div class="content">　　赋也适之也郊外曰野服乗也【増释许氏曰二章三章传冇音释而无其盖与首章之意同也无饮酒服马谓无如叔之善饮酒服马者此诗虽段不义得众而人爱之然详味其辞非小人党恶者之言盖君子知防者所作也终篇虽全称美畧无讥刺之辞而所美者惟田狩饮酒之事舎是盖无足言者且公子居大都専事驱骋田猎沈于酒而人心归仰如此则将何所不至邪祸败之来豫知之矣】
　　叔于田三章章五句【爱念之意反覆道之】
　　叔于田乗乗【下防证反】马【叶蒲补反】执辔如组【音祖】两骖如舞叔在薮【素口反叶素苦反】火烈具举襢【音袒】裼【素歴反】暴虎献于公所将【七羊反】叔无狃【女九反叶女古反】戒其伤女【音汝】
　　赋也叔亦段也车衡【车轭也】外两马曰骖如舞谓谐和中节【辑录御法有舞交衢也】皆言御之善也薮泽也火焚而射也烈炽盛貌具俱也【辑录释文韩诗云禽兽居之曰薮毛氏曰田者大艾草以为防或舍其中然后焚而射焉孔疏云未田之前誓士戒众止其间教战既毕乃出而驱禽纳之于防然后焚此所芟之防草而射之此恐未必然一説火火田也焚除莱草而田猎也】襢裼肉袒也【辑录凡独言袒者袒去袭而露裼言袒裼者则并袒去裼而露肉也】暴空手搏虎也公庄公也狃习也国人戒之曰请叔无习此事恐其或伤汝也盖叔多材好勇而郑人爱之如此【善御多才也暴虎好勇也戒以无狃郑人爱之也】
　　○叔于田乗乗黄两服上襄两骖鴈行【户郎反】叔在薮火烈具叔善射忌【音记】又良御【叶鱼驾反】忌抑磬【苦定反】控【口贡反】忌抑纵送忌
　　赋也乗黄四马皆黄也衡下夹辕两马曰服襄驾也马之上者为上驾犹言上驷也【史记孙武传有上驷中驷下驷之盖上中下三等也】鴈行者骖少次服后如鴈行也扬起也忌抑皆语助辞骋马曰磬止马曰控舎【音舍】拔【音防】曰纵覆彇曰送【拔矢括也彇弓弰头也纵则放矢送则送矢磬控见其善御纵送见其善射此皆美之之词辑录覆倒也既矢则弓随势倾倒直指于前以送矢】
　　○叔于田乗乗鸨【音保叶补苟反】两服齐首两骖如手叔在薮火烈具阜【符有反】叔马慢【叶黄半反】忌叔罕【叶虚旰反】忌抑释掤【音永】忌抑鬯【勅亮反】弓【叶姑宏反】忌
　　赋也骊白杂毛曰鸨今所谓乌骢也齐首如手两服并首在前而两骖在旁稍次其后如人之两手也阜盛慢遅也矢也罕希释觧也掤矢筩【音同】盖春秋传作氷【昭公二十五年公欲去季氏叔孙陷公围公徒释甲执氷而踞辑录注氷椟丸盖或云椟丸是箭筩其盖可以取饮】鬯弓囊也与韔同言其田事将毕而从容整暇如此【辑录郑氏曰田事且毕则马行遅矢希盖矢而弢弓】○亦喜其无伤之词也【马慢罕则兽防尽释掤鬯弓则事亦已昔惧其或伤今喜其无伤首末两章相应也】
　　大叔于田三章章十句【一章猎事举二章猎事盛三章猎事毕辑录頥曰段之为人以射则善以御则良以容止则甚习以材力则甚武如是而甚不仁夫惟不仁所以欲紾兄而夺其位也而国人爱之若此者岂尽出于公哉主教不明人心不古颠倒是非混淆黒白固有不胜其可叹者矣】
　　陆氏曰首章作大叔于田者误苏氏曰二诗皆曰叔于田故加大以别之不知者乃以段有大叔之号而读曰泰又加大于首章失之矣【辑录解頥曰段之轻浮浅露如此固不得为善矣然荘公所以处之者果得为尽善乎仁人之于弟也亦亲爱之而已矣教诲之而已矣若是则庄公所以处段者无以异于舜之处象孰得而议之哉今庄公不然始则恣其所为而不问终则操之已蹙而不恕则是其予之者乃所以夺之也其宠之者乃所以残之也其不仁已甚矣圣人录二诗于国风既以着叔段之恶而书郑伯克段于春秋复以甚庄公之罪其亦可以为后世戒矣按此説本隐公元年左氏传】
　　清人在彭【叶普郎反】驷介旁旁【彭反叶冈反】二矛重【直龙反】英【叶于良反】河上乎翺翔
　　赋也清邑名清人清邑之人也彭河上地名驷介四马而被甲也旁旁驰驱不息之貌二矛酋【慈秋反】矛夷矛也英以朱羽为矛饰也酋矛长二丈夷矛长二丈四尺并建于车上则其英重累而见【辑录矛钩兵也考工记注酋夷声夷为长酋为短酋之言遒也道迫也言短也建者邪迤立之也累上声叠也一本作叠见音现】翺翔游戏之貌○郑文公恶髙克使将清邑之兵御狄于河上【辑录孔氏曰文公防厉公子闵公二年冬十二月狄入卫卫在河北郑在河南恐其渡河侵郑故使髙克将清邑之兵于河上御之】久而不召师散而归郑人为之赋此诗言其师出之乆无事而不得归但相与游戏如此其必至于溃散而后已尔
　　○清人在消驷介麃麃【表骄反】二矛重乔河上乎逍遥赋也消亦河上地名麃麃武貌矛之上句【音勾】曰乔所以悬英也英弊而尽所存者乔而已
　　○清人在轴【叶音胄】驷介陶陶【叶徒候反】左旋右抽【叶勅救反】中军作好【叶许候反】
　　赋也轴亦河上地名陶陶乐【音洛】而自适之貌左谓御在将【去声下同】车之左执辔而御马者也旋还车也右谓勇力之士在将车之右执兵以击刺者也抽抜刃也中军谓将在鼓下居车之中即髙克也【将车则将在中左执御右执兵噐士卒之车则左执弓右执矛中人御○増释许氏曰凡兵车执弓矢者在左主五兵者在右御者在中唯将车则鼓悬车中而将立鼓下御者在左车右在右】好谓容好也○东莱吕氏曰言师乆而不归无所聊赖姑游戏以自乐必溃之也不言已溃而言将溃其词深其情危矣清人三章章四句【前二章言其游戏而不归后一章陈其游戏之状也】事见春秋【増释许氏曰闵公二年郑弃其师左氏传郑人恶髙克使帅师于河上乆而弗召师溃而归髙克奔陈孔疏是时狄侵卫卫在河北郑在河南恐其渡河郑故御之】○胡氏曰人君擅一国之名宠生杀予【上声】夺惟我所制耳使髙克不臣之罪已着按而诛之可也情状未明黜而退之可也爱惜其才以礼驭之亦可也乌【何也】可假【去声】以兵权委诸竟【音境】上坐视其离散而莫之防乎春秋书曰郑弃其师其责之深矣
　　羔裘如濡【叶而朱而由二反】洵直且侯【叶洪姑洪钩二反】彼其【音记】之子舎【音赦】命不渝【叶容朱容周二反】
　　赋也羔裘大夫服也如濡润泽也洵信直顺侯美也其语助辞舎处渝变也○言此羔裘润泽毛顺而美彼服此者当生死之际又能以身居其所受之理而不可夺【舎命不渝犹曰守义而不变尔辑录辅氏曰舎命不渝所包者阔命有二有指理而言者有指气而言者此盖兼之以理而言则居其理而不变以气而言则居其分而不逾理可以兼气故集传止以理言之】盖美其大夫之词然不知其所指矣
　　○羔裘豹饰孔武有力彼其之子邦之司直
　　赋也饰縁【去声】袖也礼君用纯物臣下之故羔裘而以豹皮为饰也孔甚也豹甚武而有力故服其所饰之裘者如之司主也
　　○羔裘晏兮三英粲兮彼其之子邦之彦【叶鱼盰反】兮赋也晏鲜盛也三英裘饰也未详其制粲光明也彦者士之美称
　　羔裘三章章四句【一章美其存心二章美其从政三章美其为人辑录觧頥曰舎命不渝则必不徼幸而苟得而于守身之道得矣邦之司直则必不谀悦以求容而于事君之道尽矣既能顺命以持身又能忠直以事上此所以为邦之彦也欤按此云明哲保身者即所谓顺理以守身非趋利避害而偷生免死以全躯之谓也】
　　遵大路兮掺【所览反】执子之袪【叶起据反】兮无我恶【乌路反】兮不寁【音昝】故也
　　赋也遵循掺擥【鲁敢反通作揽】袪袂【辑录孔疏袂是袖之大者祛是袖头小称俱是衣袖】寁速故旧也○妇为人所弃故于其去也擥其袪而留之曰子无恶我而不留故旧不可以遽絶也宋玉赋有遵大路兮揽子袪之句亦男女相【音恱】之词也【辑录通释曰宋玉登徒子好色赋曰遵大路兮揽子袪赠以芳花词甚妙注云揽衣袖欲与同归折芳诵诗以赠游女也集传援此为证者盖宋玉去此诗之时未逺其所引用当得诗人之本防彼为男语女之词犹此诗为女语男之词也】
　　○遵大路兮掺执子之手兮无我魗【市由反叶齿九反】兮不寁好【叶许口反】也
　　赋也魗与丑同欲其不以已为丑而弃之也好情好也【辑录辅氏曰无我恶兮不寁故也犹假义以责之至于无我魗兮不寁好也则真情见而词益哀矣】遵大路二章章四句【故旧已不可遽弃而况情好之人乎留之之意以渐而深】
　　女曰鸡鸣士曰昧旦子兴视夜明星有烂将翺将翔弋鳬【音符】与鴈
　　赋也昧晦旦明也昧旦天欲旦昧晦未辨之际也明星啓眀之星先日而出者也弋缴【音灼】射谓以生死系矢而射也【辑录欧阳氏曰泛而言射则在去声以射其物而言则在入声后放此毛韵注缴生丝缕弋箭箸之以罥禽足谓之矰缴】鳬水鸟如鸭青色背上有文○此诗人述贤夫妇相警戒之词言女曰鸡鸣以警其夫而士曰昧旦则不止于鸡鸣矣妇人又语其夫曰若是则子可以起而视夜之如何意者明星已出而烂然则当翺翔而往弋取鳬鴈而归矣其相与警戒之言如此则不留于宴【安也】昵【尼质切近也】之私可知矣
　　○弋言加【叶居之居何二反】之与子宜【叶鱼竒鱼何二反】之宜言饮酒与子偕老【叶吕孔反】琴瑟在御莫不静好【叶许厚反】
　　赋也加中【去声】也史记所谓以弱弓防缴加诸鳬鴈之上【见楚世家】是也宜和其所宜也内则所谓鴈宜麦之属是也【牛宜稌羊宜黍豕宜稷犬宜粱鴈宜麦鱼宜苽注云言其气味相成也】○射者男子之事而中馈妇人之职故妇谓其夫既得鳬鴈以归则我当为子和其滋味之所宜以之饮酒相乐【音洛下同】期于偕老而琴瑟之在御者亦莫不安静而和好其和乐而不淫可见矣【御亲近也琴瑟静好则物各得所而家道之齐可见矣夫妇之和其效如此】
　　○知子之来【叶六直反】之杂佩以赠【叶音则】之知子之顺之杂佩以问之知子之好【呼报反】之杂佩以报之
　　赋也来之致其来者如所谓脩文徳以来之【见论语】杂佩者左右佩玉也上横曰珩下系三组贯以蠙【步眠反辑录蚌之别名也】珠中组之半贯一大珠曰瑀末悬一玉两端皆锐曰冲牙两旁组半各悬一玉长博而方曰琚其末各悬一玉如半璧而内向曰璜又以两组贯珠上系珩两端下交贯于瑀而下系两璜行则冲牙触璜而有声也吕氏曰非独玉也觽【音又翾规反】燧箴【与针同】管凡可佩者皆是也【觽以觧结燧以取火箴以刺病管不知何用或日即玉琯也辑录内则篇注云箴管箴在管中也】赠送顺爱问遗也○妇又语【去声】其夫曰我苟知子之所致而来及所亲爱者则将【一作当】觧此杂佩以送遗报答之盖不惟治其门内之职又欲其君子亲贤友善结其驩【欢同】心而无所爱于服饰之玩也【辑录辅氏曰观此诗则郑国之俗虽曰乱然在下之人夫妇之间犹知礼义勤生业不昵于宴私相安于和乐而又能賛助其君子亲贤乐善以辅成其徳此可以观先王之泽与民性之善矣】女曰鸡鸣三章章六句【始则相勉以男子之事继则愿相以闺门之职终则助其先施以笃亲友之好○此诗与齐鸡鸣同意然彼言防朝之事可知其为国君之妃此其男子躬亲射弋则士庻人之妻也辑录觧頥曰鸡鸣而兴昧旦而往言其时之有常也翺翔而往鳬鴈而归言其事之冇常也弋而取之于外宜而和之于内盖欲各供其职也酒食以养其身琴瑟以和其志盖欲同享其乐也来者致其来赠者送其往顺以爱之好以亲之皆来之之意问以遗之报以答之皆赠之之意又见其重不在物而在乎徳也前二章相戒以职分之当为后一章相勉以徳业之交修】
　　有女同车顔如舜华【叶芳无反】将翺将翔佩玉琼琚彼美孟姜洵美且都
　　赋也舜木槿也树如李其华朝生暮落【辑录陆佃云取瞬之义今人言一瞬】孟字姜姓洵信都闲雅也○此疑亦淫奔之诗言所与同车之女其美如此而又叹之曰彼美色之孟姜信美矣而又都也【辑录辅氏曰郑诗惟此篇为男悦女之词】
　　○有女同行【叶户郎反】顔如舜英【叶于良反】将翺将翔佩玉将将【七羊反】彼美孟姜徳音不忘
　　赋也英犹华也将将声也徳音不忘言其贤也【好色之人心志蛊惑所美非美故亦以徳音称之徳音不忘者言其美徳不可忘也辑录王氏曰于琼琚言徳之容于将将言徳之音各以其类也】
　　有女同车二章章六句【一章恱其色二章恱其徳】
　　山有扶苏隰有荷华【叶芳无反】不见子都乃见狂且【子余反】兴也扶苏扶胥【踈须二音】小木也荷华芙渠也【辑录释文曰未开曰菡萏已曰芙渠】子都男子之美者也狂狂人也且语辞也○淫女戏其所私者曰山则有扶苏矣隰则有荷花矣今乃不见子都而见此狂人何哉【彼所宜有者皆有此所宜见者不见不宜见者乃见之盖以寻常之物而兴怪异之事也】
　　○山有桥松隰有游龙不见子充乃见狡童
　　兴也上竦无枝曰桥亦作乔游枝叶放纵也龙红草也一名马蓼叶大而色白生水泽中髙丈余子充犹子都也【充盛也男子之顔色衣服皆美而盛也】狡童狡狯【古外反】之小儿也
　　山有扶苏二章章四句【狡甚于狂故以为序辑录辅氏曰山冇扶苏已得而其欲未餍之辞萚兮未得而亟欲得之辞狡童则已絶而又欲别图之辞褰裳则未絶而防其欲絶之辞○増释许氏曰此诗恐是淫女见絶于男子而复私于人乃思絶者之美好而厌所私者之狂狡也或曰有女同车男戏女山有扶苏女戏男其男子之言曰有女与我同车同行者貌如舜华舜英我将之以翺翔佩玉固若美矣然岂如彼美孟姜容貌则洵美且都语言则使人不忘哉同车者则所与之女孟姜则虗设之辞也女则以山有扶苏答之如传意】
　　萚【他落反】兮萚兮风其吹女【音汝】叔兮伯兮倡【昌亮反】予和【胡卧反叶户圭反】女
　　兴也萚木槁而将落者也女指萚而言也叔伯男子之字也予女子自予也女叔伯也○此女之词言萚兮萚兮则风将吹女矣叔兮伯兮则盍倡予而予将和女矣【此専以语相应为兴○增释金履祥曰萚木叶之将落者风吹则落矣以见人生之易老故欲且与之相乐也】
　　○萚兮萚兮风其漂【匹遥反】女叔兮伯兮倡予要【于遥反】女兴也漂飘同要成也【成者所以终其曲也】
　　萚兮二章章四句【先和之后要之言之序也】
　　彼狡童兮不与我言兮维子之故使我不能餐【七丹反叶七宣反】兮
　　赋也此亦淫女见絶而戏其人之词言恱已者众子虽见絶未至于使我不能餐也
　　○彼狡童兮不与我食兮维子之故使我不能息兮赋也息安也【辑录辅氏曰男子之淫泆非狂则狡也】
　　狡童二章章四句【戏谑之意反覆道之】
　　子惠思我褰裳渉溱【侧申反】子不我思岂无他人狂童之狂也且【子余反】
　　赋也惠爱也溱郑水名狂童犹狂且狡童也且语辞也○淫女语其所私者曰子惠然而思我则将褰裳而渉溱以从子子不我思则岂无他人之可从而必于子哉狂童之狂也且亦谑之之辞
　　○子惠思我褰裳渉洧【叶于已反】子不我思岂无他士【鉏里反】狂童之狂也且
　　赋也洧亦郑水名【辑录汉地志颍川郡阳城县阳城山洧水所出东南至长平入颍水经洧水过新郑县南溱水从西北来与之合】士未娶者之称
　　褰裳二章章五句【戏谑之意反覆道之辑录辅氏曰妇人从一而终者也狡童褰裳二诗则其纵欲而贼理也甚矣】
　　子之丰【芳容反叶芳用反】兮俟我乎巷【叶胡贡反】兮悔予不送兮赋也丰丰满也巷门外也○妇人所期之男子已俟乎巷而妇人以有异志不从既则悔之而作是诗也
　　○子之昌兮俟我乎堂兮悔予不将兮
　　赋也昌盛壮貌将亦送也
　　○衣【于既反】锦褧【苦逈反】衣裳锦褧裳叔兮伯兮驾予与行赋也褧襌【即单也】也【辑录郑氏曰盖以襌縠为之中裳用锦而上加襌縠焉恶其文之着也】叔伯或人之字也○妇人既悔其始之不送而失此人也则曰我之服饰既盛备矣岂无驾车以迎我而偕行者乎
　　○裳锦褧裳衣锦褧衣叔兮伯兮驾予与归
　　赋也妇人谓嫁曰归
　　丰四章二章章三句二章章四句【既悔不从其人继又变志于他人盖不止于二三其徳矣纵欲之意以渐而深】
　　东门之墠【音善叶上演反】茹【音如】藘【力于反】在阪【音反叶孚脔反】其室则迩其人甚逺
　　赋也东门城东门也墠除地町町【他顶反】者【孔氏曰除地去草故云町町辑录除地去草也町町平貌】茹藘茅搜【音搜】也一名茜【音倩】可以染綘陂【音坡】者曰阪【尔雅注陂陀不平也】门之旁有墠墠之外有阪阪之上有草识【音志】其所与者之居也室迩人逺者思之而未得见之词也
　　○东门之栗有践家室岂不尔思子不我即
　　赋也践行列貌门之旁有栗栗之下有成行列之家室亦识其处也即就也【辑录辅氏曰思之切而冀其亟来就已之辞】
　　东门之墠二章章四句【一章慕之二章怨之】
　　风雨凄凄【子西反】鸡鸣喈喈【音皆叶居奚反】既见君子云胡不夷赋也凄凄寒凉之气喈喈鸡鸣之声风雨晦冥盖滛奔之时君子指所期之男子也夷平也○奔之女言当此之时见其所期之人而心恱也
　　○风雨潇潇鸡鸣胶胶【叶音骄】既见君子云胡不瘳【叶怜萧反】赋也潇潇风雨之声胶胶犹喈喈也瘳病愈也言积思之病至此而愈也
　　○风雨如晦【叶呼洧反】鸡鸣不已既见君子云胡不喜赋也晦昏已止也【辑录许氏曰喈喈胶胶不已皆鸡声纷杂之意○庆源辅氏曰喜甚于瘳瘳甚于夷云胡不喜言如之何而不喜也盖喜剧之辞】
　　风雨三章章四句【喜幸之意反覆道之】
　　青青子衿【音金】悠悠我心纵我不往子寜不嗣音
　　赋也青青纯【音凖】縁【去声】之色具父母衣纯以青【见记深衣】子男子也衿领也悠悠思之长也我女子自我也嗣音继续其声问也此亦淫奔之诗
　　○青青子佩【叶蒲眉反】悠悠我思【叶新赍反】纵我不往子寜不来【叶陵之反】
　　赋也青青组绶【辑录玉藻注曰所以胃佩玉相承受者组绶一物也】之色佩佩玉也【辑录孔氏曰礼不佩青玉以青色组绶之】
　　○桃【他刀反】兮逹【他末反叶他恱反】兮在城阙兮一日不见如三月兮
　　赋也挑轻儇【烜平声】跳跃之貌逹放恣也【辑录辅氏曰此淫女望其所与私者既无音问又不见其来而极其怨之辞也】
　　子衿三章章四句【一章二章则致思而微责之三章则切责而深思之】
　　扬之水不流束楚终鲜【息浅反】兄弟维予与女【女汝同】无信人之言人实廷【居南反】女
　　兴也兄弟婚姻之称【辑录尔雅曰妇之党为婚兄弟婿之党为姻兄弟注云古人皆谓婚姻为兄弟】礼所谓不得嗣为兄弟是也【记曽子问壻之伯父致命女氏曰某之子有父母之防不得嗣为兄弟疏云夫妇有兄弟之义】予女男女自相谓也人他人也廷与诳同○淫者相谓言扬之水则不流束楚矣终鲜兄弟则维予与女矣【缓弱之水不能流去其所载寡特之人不能舍去其所依二者皆冇绸缪相与之意故以为兴】岂可以他人离间【去声】之言而疑之哉彼人之言特诳女耳
　　○扬之水不流束薪终鲜兄弟维予二人无信人之言人实不信【叶斯人反】
　　兴也
　　扬之水二章章六句【诳女则所欺者一人耳不信则欺人也多矣其诞妄亦已久矣】
　　出其东门有女如云虽则如云匪我思存缟【古老反】衣綦【巨基反】巾聊乐【音洛】我贠【于云反】
　　赋也如云美且众也缟白色綦苍艾色【青而微白色如艾也】缟衣綦巾女服之贫陋者此人自目其室家也【辑录严氏曰犹云荆钗布裙也】贠与云同语辞也○人见淫奔之女而作此诗以为此女虽美且众而非我思之所存【我之所思不在此也】不如己之室家虽贫且陋而聊可以自乐【音洛】也是时淫风大行而其间乃有如此之人亦可谓能自好【去声】而不为【去声】习俗所移矣羞恶【乌故反】之心人皆有之岂不信哉
　　○出其闉【音因】阇【音都】有女如荼【音徒】虽则如荼匪我思且【子余反】缟衣茹藘聊可与娱
　　赋也闉曲城也【城门之外有副城回曲以障门者】阇城防也【城上之防当门防也】荼茅华轻白可爱者也且语助词茹藘可以染绛故以名衣服之色娱乐也【辑录辅氏曰聊乐我贠自乐其乐也聊可与娱夫妇同乐其乐也】
　　出其东门二章章六句【自足之意反覆道之辑录辅氏曰郑诗唯女曰鸡鸣与此诗为得夫妇之道夫子录之正以见人性之本善而先王之泽犹未泯也】
　　野有蔓草零露漙【徒端反叶上兖反】兮有美一人清婉兮邂逅相遇适我愿【叶五逺反】兮
　　赋而兴也蔓延也漙露多貌清眉目之间婉然美也【详见齐风猗嗟注】邂逅不期而防也○男女相遇于野田草露之间故赋其所在以起兴言野有蔓草则零露漙矣有美一人则清婉矣【本即所在而赋之又用其语相呼也】邂逅相遇则得以适我愿矣
　　○野有蔓草零露瀼瀼有美一人婉如清邂逅相遇与子偕臧
　　赋而兴也瀼瀼亦露多貌臧美也与子偕臧言各得其所欲也
　　野有蔓草二章章六句【喜幸之意反覆道之】
　　溱与洧方涣涣【叶于元反】兮士与女方秉蕳【古顔反叶古贤反】兮女曰观乎士曰既且【子余反】且往观乎洧之外洵訏【况于反】且乐【音洛】维士与女伊其相谑赠之以勺药
　　赋而兴也【本即所在而赋之又用其语相呼也】涣涣春水盛貌盖氷觧而水散之时也蕳兰也其茎叶似泽兰广而长节节中赤髙四五尺【辑录朱子曰兰与泽兰相似生水旁紫茎赤节緑叶光润尖长有岐隂小紫】且语辞洵信訏大也勺药亦香草也三月开花芳色可爱【辑录本草注曰勺药有二种有草勺药木勺药】○郑国之俗三月上已之辰采兰水上以祓除不祥【辑录韩诗注采作秉】故其女问于士曰盍往观乎士曰吾既往矣女复【扶又反】要【平声】之曰且往观乎盖洧水之外其地信寛大而可乐也于是士女相与戏谑且以勺药相赠而结恩情之厚也此诗淫奔者自叙之词
　　○溱与洧浏【音留】其清矣士与女殷其盈矣女曰观乎士曰既且且往观乎洧之外洵訏且乐维士与女伊其将谑赠之以勺药
　　赋而兴也浏深貌殷众也将当作相声之误也
　　溱洧二章章十二句【纵欲之意反覆道之】
　　郑国二十一篇五十三章二百八十三句郑卫之乐皆为淫声然以诗考之卫诗三十有九而淫奔之诗才四之一郑诗二十有一而淫奔之诗已不趐七之五卫犹为男恱女之词而郑皆为女惑男之语【辑录郑诗惟冇女同车一篇为男恱女之辞】卫人犹多刺讥惩创之意而郑人防于荡然无复羞愧悔悟之萌是则郑声之淫有甚于卫矣故夫子论为邦独以郑声为戒而不及卫盖举重而言固自有次第也诗可以观岂不信哉【郑国固无足论者然缁衣之贤诸侯羔裘之贤大夫女曰鸡鸣之贤夫妇出其东门之独行君子于淫乱之风而得之亦甚为之喜幸也辑录通释曰郑诗之有缁衣羔裘女曰鸡鸣出其东门数篇乃砾中之玉也他如大叔于田及清人诗虽无足尚犹幸非为淫奔而作若叔于田则亦未免有男女相恱之疑是其二十一篇之中晓然不为淫奔而作者五六篇而已故曰淫奔之诗不翅七之五然自昔説诗者唯以东门之墠与溱洧为淫诗今朱子乃例以淫奔斥之者盖即其辞而得其情正以明放郑声之防不然则卫齐陈诗诸篇非无淫声夫子何独以郑声为当放哉】



</div>
    <div class="pagination">
<a href="诗经疏义会通_page22.html">上一页</a><span>...</span><a href="诗经疏义会通_page18.html">18</a><a href="诗经疏义会通_page19.html">19</a><a href="诗经疏义会通_page20.html">20</a><a href="诗经疏义会通_page21.html">21</a><a href="诗经疏义会通_page22.html">22</a><span class="current-page">23</span><a href="诗经疏义会通_page24.html">24</a><a href="诗经疏义会通_page25.html">25</a><a href="诗经疏义会通_page26.html">26</a><a href="诗经疏义会通_page27.html">27</a><a href="诗经疏义会通_page28.html">28</a><span>...</span><a href="诗经疏义会通_page24.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
