<!DOCTYPE html>
<html>
<head>
    <meta charset="UTF-8">
    <title>御纂诗义折中 - 第 27 页/共 33 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御纂诗义折中 - 第 27 页/共 33 页</h1>
    <div class="content">




　　御纂诗义折中卷十六
<经部,诗类,御纂诗义折中>
　　钦定四库全书
　　御纂诗义折中卷十七
　　生民之什三之二
　　厥初生民时维姜嫄生民如何克禋克祀以弗无子履帝武敏歆攸介攸止载震载夙载生载育时维后稷赋也姜姓嫄名髙辛氏之妃也言溯厥古初生天下之民者是爲姜嫄姜嫄何以生民以其生后稷也后稷播谷民頼以生则不啻姜嫄生之也其生后稷如何毛传曰禋敬弗去也去无子求有子古者必立郊禖焉元鸟至之日以大牢祠于郊禖是也履随也帝髙辛氏也武行敏疾歆飨介大攸止福禄所止也震动夙早育长也何楷曰言姜嫄从帝将事敏速上帝歆飨大降之福是以助祭甫毕身如有所震动遂早有娠而生育后稷也
　　诞弥厥月先生如达不坼不副无菑无害以赫厥灵上帝不宁不康禋祀居然生子
　　赋也诞发语词弥终也终十月之期也先生首生也达小羊也羊子易生者也圻副皆裂也赫显也居然犹徒然也言妇人产难首生尤难而如达之易并无圻副菑害之苦是上帝所以显厥灵也乃姜嫄则心疑焉以为禋祀之后无端身动弥月首生并无留难事属不经岂上帝之心有不宁乎前之禋祀有未安乎何爲而徒然生子也此则其见弃之由也
　　诞寘之隘巷牛羊腓字之诞寘之平林会伐平林诞寘之寒冰鸟覆翼之鸟乃去矣后稷矣实覃实訏厥声载路
　　赋也隘狭腓芘字爱也防値也値人伐木也覆盖翼借也以一翼覆之一翼借之也啼声也覃长訏大载满也满路言其声之大而人皆闻之也旣弃而灵异如此是以收而养之也
　　诞实匍匐克岐克嶷以就口食蓺之荏菽荏菽斾斾禾役穟穟麻麦幪幪瓞唪唪
　　赋也匍匐手足并行也岐峻立也嶷端重也就成也荏菽大豆斾斾枝叶扬起也黍稷稻粱皆谓之禾役行列也穟穟美好貌幪幪茂密唪唪多实也言后稷之幼也当实应匍匐之年已能岐然而峻立嶷然而端重曁乎稍长遂能蓺五谷以成就其口食禾麦爲主佐以麻菽葅以瓞而一人之口食就生民之口食皆就矣
　　诞后稷之穑有相之道茀厥丰草种之黄茂实方实苞实种实褎实发实秀实坚实好实頴实栗卽有邰家室赋也稷善稼穑不止因天分地而已有以人力相助之道焉草害嘉谷故先除之便耕犁也黄土色也茂土肥也种之黄茂物土宜也立苗之道勿宻勿疏特苗则方之均布之也吕氏春秋曰横行必得纵行必术茎生有行则苗速长是也弱苗则苞之丛植之也吕氏春秋曰其长也欲相与居其熟也欲相扶故三以爲族乃多粟是也种当作钟培之也汉书曰苗生叶以上稍耨陇土以附苗根土厚根深能风与旱是也褎与裒通聚也苖既秀再耘之收其旁土以阜苗足则粟不秕吕氏春秋曰能使穗大而均粟圆而薄糠是也如是以相之故后稷之穑必盛发而齐秀茎节坚而枝叶完好实繁而頴垂颗粒圆而栗栗然也朱子曰尧嘉其有功于民封于邰使即其母家而居之以主姜嫄之祀故周人亦世祀姜嫄焉
　　诞降嘉种维秬维秠维穈维芑恒之秬秠是获是亩恒之穈芑是任是负以归肇祀
　　赋也降天生之也秬黍也秠黍之一稃二米者也穈赤粱芑白粱也恒徧获刈也亩栖于亩也任肩任负背负也肇始也言天降嘉种秬秠穈芑后稷敎民徧种之熟而获亩之任负之归以祀神报之且祈之也祭祀之礼自古有之而酿秬秠以爲酒烝穈芑以爲粢则自后稷始也以谷祀神而因以祈谷则谷常熟矣此后稷之所以生民也
　　诞我祀如何或舂或揄或簸或蹂释之叟叟烝之浮浮载谋载惟取萧祭脂取羝以軷载燔载烈以兴嗣岁赋也言后稷生民之功如此迄于今后稷往矣我则祀后稷焉舂捣于臼也揄杵抒之也簸箕扬之也蹂手揉之也所重在谷故治之精也谋卜日择士也惟斋戒具修也萧蒿也脂膟膋也以萧焫脂尚臭也軷祭行道之神也祭行所以速神之来犹祭祊之意也燔烧也烈炙也所以爲羞也嗣继也今岁所以继往岁故嗣岁者新岁也言备物盛礼以祀之者所以兴新岁之农事使有年也此周人孟春祈谷于上帝以后稷配之礼也
　　卬盛于豆于豆于豋其香始升上帝居歆胡臭亶时后稷肇祀庶无罪悔以迄于今
　　赋也卬我也木器曰豆瓦噐曰登盛于豆者葅醢也盛于登者太羮也居安也鬼神食气曰歆胡何臭香亶信时期也庶庶几也迄至也言爼豆始荐香气初升而上帝已安飨之何以臭一达而神即如期而至其诚信如此哉盖上帝之眷后稷久矣自后稷肇祀以来子孙世修其业不敢不敬天而至于有罪不敢不勤农而至于有悔兢兢业业以迄于今上帝嘉今之承祀者能不替生民之功是以居歆亶时如此也严粲曰周之郊也因稷而致所谓文武之功起于后稷尊以配天不亦宜乎
　　生民八章四章章十句四章章八句
　　生民祀后稷也周礼啓蛰之月上辛之日祈谷于上帝以后稷配是也述后稷之农事而推本于所生者见天为敎民稼穑而特生后稷天眷之故以之配之也长至之配也用思文元日之配也用生民思文简而生民繁者因祈谷之故是以详叙其相穑之始末以昭后稷之功抑以示祀后稷者必如后稷之有功于民乃足以当天心也则庶无罪悔矣是故有相之道后稷所以生唐虞之民也以兴嗣岁文武所以生成周之民也而是诗之传使后之长民者皆敬天勤农以庶无罪悔则圣人所以生万世之民也
　　敦彼行苇牛羊勿践履方苞方体维叶泥泥戚戚兄弟莫远具尔或肆之筵或授之几
　　比也敦茁也行道也苞丛体成也泥泥润貌戚戚内相亲也尔与迩同肆陈也言道旁之苇勿为牛羊所践履乃能丛生并长而枝叶润泽以比兄弟之亲勿为他人所防间乃能同心合力而家道昌隆也故戚戚之兄弟不可逺而日疎惟当近而日亲是以相与燕饮幼者为之设筵长者又加之以几也何楷曰此下三章皆言燕兄弟之事然必有此心以为之主而后燕饮不为虚文也
　　肆筵设席授几有缉御或献或酢洗爵奠斝醓醢以荐或燔或炙嘉殽脾臄或歌或咢
　　赋也设席筵上加席也周礼设莞筵加缫席设蒲筵加莞席是也缉续御侍也有相续而侍者也进酒于客曰献客答之曰酢主人又洗爵酬客客受而奠之不举也夏曰醆殷曰斝周曰爵醓肉汁也醢肉醤也燔烧肉炙炙肝殽切肉而升于爼也国语云亲戚宴飨则有殽烝是也脾主脏也礼记云宾爼脊脇肩肺脾是也臄口上肉也歌人声比于琴瑟也燕礼旅酬之后乃歌也徒击鼓曰咢燕无咢射有之此通下章而言歌之后又射也
　　敦弓既坚四鍭既钧舍矢既均序宾以贤敦弓既句既挟四鍭四鍭如树序宾以不侮
　　赋也敦雕通坚犹劲也鍭矢也尔雅云金簇翦羽谓之鍭钧停也簇与干轻重称也舍发也均皆中也贤中多者也句彀通引满也射礼搢三挟一四鍭既挟则皆发矣如树如手就树之言皆中也不侮敬也不以中病不中者也射以中多为隽以不侮为德吕祖谦曰四鍭既钧泛言射者也故继之曰序宾以贤四鍭如树专言胜者也故继之曰序宾以不侮
　　曾孙维主酒醴维醹酌以大斗以祈黄耇黄耇台背以引以翼寿考维祺以介景福
　　赋也曾孙君卿大夫之通称嗣位而主祭者也曽孙为主故兄弟皆称宾也醹厚也大斗长勺也勺挹于尊而注诸爵斗挹于大器而注诸尊也燕礼之后有无算爵故挹以大斗也祈求也黄耇老人之称以祈黄耇者饮酒既毕乃乞言于兄弟之年老者也台隆起之意老人腰曲故背隆起也引导翼辅也少者乞言老者指引之使不迷于所往劝勉之使不怠于所行也祺安也景明也此少者祝老者也恐其身有未安故祷其夀考维祺恐其心或昏愦故欲其介以景福也老者敎之少者祝之各尽其道也
　　行苇四章章八句
　　行苇燕兄弟也古者燕礼通乎上下非徒饮酒而已先王敎飬天下之道在是焉是故莫逺具尔所以亲亲也授几缉御所以长长也防酒献酬所以飬阳也庶羞迭进所以飬阴也序賔以贤所以贤贤也序以不侮所以敬德也以祈黄耉所以广敎也以引以翼所以幼幼也夀考维祺所以老老也经之以礼维之以乐参之以射而文武之事备矣君子是以知燕之为义大也
　　既醉以酒既饱以德君子万年介尔景福
　　赋也此尸嘏主人之词也旣醉以酒言饮食之丰也既饱以德言礼意之厚也感德心满如饱也醉酒饱德如此故愿君子万年天助尔以明福也
　　既醉以酒尔殽既将君子万年介尔昭明
　　赋也殽爼实也将进也昭明通于事也何楷曰言助其智虑小事大事无不周知所谓景福也曹粹中曰老将至而耄及之古人所虑也今锡之以夀考又大之以昭明则受福无穷矣
　　昭明有融髙朗令终令终有俶公尸嘉告
　　赋也融贯通也昭明而至于贯通则其明逺矣髙者识超于事先朗者鉴彻于事后故其所为之事无不令终言善全也所谓知终终之也俶始也事理无尽终则有始其明无穷其福亦无穷故公尸又有嘉言以告之也吕祖谦曰周之追王止于大王故宗庙之中尸之尊者乃公尸也
　　其告维何笾豆静嘉朋友攸摄摄以威仪
　　赋也静嘉清洁而美也朋友谓賔客助祭者也摄检也此工祝致告之词笾豆静嘉即楚茨所谓苾芬孝祀神嗜饮食也摄以威仪即楚茨所谓既齐既稷既匡既勅也祭主于诚礼主于敬诚不可见而寓于敬故相摄以威仪也
　　威仪孔时君子有孝子孝子不匮永锡尔类
　　赋也时节也孔时言威仪皆中节也孝子主人之嗣子也仪礼曰祭祀之终有嗣举奠是也匮竭也孝者万善之源也其德生而不已无有竭时故天亦锡之以其类使永无匮也
　　其类维何室家之壸君子万年永锡祚
　　赋也壸宫中之巷也祚福子也言其类维何不越乎室家之间盖孝子孝其妃亦孝也夫妇皆孝天又锡以能孝之子故曰锡类也
　　其维何天被尔禄君子万年景命有仆
　　赋也仆附也言其如何乎彼既能类其父则天将被以尔身之禄使亦嗣位而为天子也既已嗣位则景命所集又有附属之者如下文所云也
　　其仆维何厘尔女士厘尔女士从以孙子
　　赋也厘予也女士女之有士行者朱子曰谓生淑媛使为之妃也从随也谓又生贤子孙也辅广曰既有贤妃又生贤子孙天命之附属者莫大于此矣既醉八章章四句
　　既醉受厘也主人馈食尸嘏之也其词繁而愿奢似防而非防也易有之曰方以类聚物以羣分吉凶生矣言吉凶之与善恶类也恶与凶类善与吉类造物无心各予之以其类而已既醉所咏笾豆静嘉威仪孔时则君子之孝可知也君子孝故有孝子嗣子孝则所生者皆孝矣所谓类也永锡祚类也从以孙子亦类也不宁惟是嗣子孝则其妃亦孝所娶之妇皆孝矣室家之壸类也厘尔女士亦类也昔周之兴也大王王季文王皆孝子也太姜太任太姒皆女士也太姜生王季太任生文王太姒生武王武王与邑姜又生成王以及无穷所谓永锡尔类也其前如此其后可知其享福之隆极古今之异而其获福之故实庸行之常君子是以知孝之为道大也
　　凫鹥在泾公尸来燕来宁尔酒既清尔殽既馨公尸燕饮福禄来成
　　比也凫水鸭鹥鸥也凫鹥行徐而有度游泳而不争人之和羣而嫺于礼者似之故以比众賔也在泾比在燕也众賔皆在而公尸乃来气度安宁亦如凫鹥也尔谓主人也燕礼司官尊于东楹之西两方壶尊士旅食于门西两圜壶所谓酒清也膳宰具官馔于寝东所谓殽馨也公尸来燕则福禄亦随之而来祭祀所受之嘏至此而乃成矣尔主人而目公尸众宾颂祝之词也
　　凫鹥在沙公尸来燕来宜尔酒既多尔殽既嘉公尸燕饮福禄来爲
　　比也沙水旁也凫鹥在沙散处徐行以比众賔在燕各事其事也来宜谓事皆惬于心也献酬媵致皆举所谓酒多也主人献后荐脯醢宾升筵设折爼所谓殽嘉也为助也福禄来助使诸事咸宜也
　　凫鹥在渚公尸来燕来处尔酒既湑尔殽伊脯公尸燕饮福禄来下
　　比也渚渟而不流也凫鹥在渚聚而不飞以比众賔入座安而不动也公尸来处亦安之也此辩献之后大夫皆升就席工歌笙入之时也湑酒之泲者也旅酬之后尊壶不足故泲之所谓酒湑也宾升席坐乃祭脯醢所谓殽脯也来下者人处于此故福禄亦降于此若自天而下也
　　凫鹥在潨公尸来燕来宗既燕于宗福禄攸降公尸燕饮福禄来崇
　　比也潨水防也凫鹥在潨四处来防以比众宾旅酌皆献公尸也燕礼正歌备后乃立司正遍献旅酌皆以进公今公亦齿而尊尸故皆献尸也来宗众尊之也于宗在宗室也言昨日祭毕既燕于宗而福禄攸降今又賔尸而燕之则福禄之来积而愈崇矣徐常吉曰祭毕之燕尸不与以其象神不敢留也燕于次日所以尊尸即所以尊神也
　　凫鹥在亹公尸来止熏熏防酒欣欣燔炙芬芬公尸燕饮无有后艰
　　比也亹水流峡中两岸如门也凫鹥在亹相随而出以比众賔燕后出门而归也熏熏和悦也言公尸之来当其止而饮食之时固已熏熏焉今将归矣而防酒犹觉欣欣有余欢也燔炙犹觉芬芬有余香也公尸之燕饮如此则人懽而神亦喜永降之福而无有后日之艰矣
　　凫鹥五章章六句
　　凫鹥燕公尸也祭之明日绎而賔尸也君申其惠臣饮其和人有余懽神有余福其致此者非一日之积也是故读芣苢知妇子之和平诵凫鹥知臣工之委蛇妇子和平家皆静好也臣工委蛇人皆正直也所谓皥皥而不知为之者与君子于凫鹥有余思焉
　　假乐君子显显令德宜民宜人受禄于天保右命之自天申之干禄百福子孙千亿
　　赋也假当作嘉君子谓王也显显光明也民庶民人有位者也右与佑通申重也干求也言可嘉乐之君子有显显之令德故能宜民宜人书曰在知人在安民是也民人者天之心也能宜民人则合天心而受天禄故保其身佑其行命为天子而又申之使其干天禄享百福而子孙众多至于千亿也
　　穆穆皇皇宜君宜王不愆不忘率由旧章威仪抑抑德音秩秩无怨无恶率由羣匹
　　赋也穆穆深逺皇皇美大君诸侯王天子也穆穆皇皇宜为君王记曰天子穆穆诸侯皇皇是也愆过忘遗也率循由行旧章成法也不敢有过误不敢有遗忘惟前人之成法是遵能法祖也抑抑谦下也秩秩有序也匹偶也所谓公侯好仇也不敢怨其匡拂不敢恶其倨侮惟羣臣之嘉言是从能纳谏也行先王之仁政则百姓咸被其泽故率由旧章乃所以宜民也从臣工之嘉言则贤人得行其道故率由羣匹乃所以宜人也由旧章以宜民由羣匹以宜人此武王之所以干禄也
　　受福无疆四方之纲之纲之纪燕及朋友百辟卿士媚于天子不解于位民之攸墍
　　赋也燕安也朋友谓诸臣也书曰友邦冡君谓百辟也又曰大史友内史友谓卿士也觧与懈通塈息也言君子之令德如此则可以受无疆之福而为四方之纲纲四方者持其大纲而四方之民自安也四方既安则君张其纲臣理其纪而清燕之福及于羣臣矣羣臣既安则顺天子之德意以各尽其职而四方之民益以安息矣吕祖谦曰民之劳逸在下而枢机在上上逸则下劳矣上劳则下逸矣故不觧于位乃民之所由休息也何楷曰四方之纲宜民也燕及朋友则宜民乃所以宜人也百辟卿士媚于天子宜人也不觧于位民之攸塈则宜人乃所以宜民也假乐三章章八句
　　假乐美武王也大明之诗曰保右命尔此诗亦云故知为美武王也穆穆皇皇宜君宜王言自诸侯而为天子也诸侯受命而为天子者惟汤武为然故中庸引此诗为大德受命之证也武王之为天子也上承穆考之谟下资四友十乱之助率由旧章率由羣匹其实録也以此宜其民人则受天禄所必然矣太史公曰天下称颂周公言其能歌咏文武之德不益信乎
　　笃公刘匪居匪康廼埸廼疆廼积廼仓廼裹糇粮于橐于囊思辑用光弓矢斯张干戈戚扬爰方啓行
　　赋也笃厚也书曰公刘克笃前烈是也康安也公刘之祖不窋失官而奔于戎狄之间公刘不以其地为可居而遂安之也乃疆乃理敎耕植也乃积乃仓裕盖藏也为居者谋也裹糇粮于橐囊为行者备也辑和光大也为居者谋思以和辑其民人为行者备思以光大其国家于是张弓矢扬戈戚以启行葢将择地而迁都也深谋逺虑动出万全此公刘之所以为笃也
　　笃公刘于胥斯原既庶既繁既顺廼宣而无永叹陟则在巘复降在原何以舟之维玉及瑶鞞琫容刀
　　赋也于往胥相原地名宣布也巘山舟带也鞞刀鞘琫刀饰也言公刘初迁往相原地而本国之人从行者庶聚处者繁又有他国之归顺者宣布散处皆悦公刘之德而无愁叹之声公刘于是陟山降原以相之将欲久居之也陟降徒行故人见其带以玉瑶为佩而鞞琫饰刀也吕祖谦曰以如是之佩服亲如是之劳苦斯其所以为厚于民也
　　笃公刘逝彼百泉瞻彼溥原廼陟南冈乃觏于京京师之野于时处处于时庐旅于时言言于时语语
　　赋也逝往也百泉地名杜佑云唐为百泉县属平凉郡魏于其地置原州溥大也南冈百泉之南山觏遇也京豳地师众也京师之名始此言公刘逝彼百泉欲瞻溥原升其南山乃觏豳地以为更胜于原故遂定都而为京师也时是也处处处其当处者也庐旅安其旅寓者也言言公言之出令也语语宻商之议政也
　　笃公刘于京斯依跄跄济济俾筵俾几既登乃依乃造其曹执豕于牢酌之用匏食之饮之君之宗之
　　赋也依安也跄跄济济与祭之容也何楷曰行迁庙之礼是也筵几为神设也祭统云铺筵设同几为依神也迁庙之礼奉神之衣服至于新庙奉者升君从升所谓既登也祝曰令月吉日可以徙于新庙所谓乃依也造召而进之也有司曰曹既祭之后乃召羣臣将燕之也牢豕闲也执豕于牢食之也酌之用匏饮之也宗之立宗法也吕祖谦曰上则统于君下各统于宗葢古者建国立宗其事相须也
　　笃公刘既溥既长既景廼冈相其阴阳观其流泉其军三单度其隰原彻田为粮度其夕阳豳居允荒
　　赋也溥广也言土地渐辟既广且长矣景测日也冈升髙也何楷曰既景乃冈者视阴阳之寒燠使种植各适土宜又观其流泉之所经使沟洫得尽水利是也单周也言公刘自启行以来止宿之处其军常三周以环卫之今既定都矣宿卫之士散于田野故度其原隰画井授田以彻法行之使通力合作而收其所入以为粮此寓兵于农之道也山西曰夕阳荒大也朱子曰定其军赋与其税法又度山西之田以广之而豳人之居于此益大矣
　　笃公刘于豳斯馆涉渭爲乱取厉取鍜止基廼理爰众爰有夹其皇防遡其过防止旅廼密芮鞫之即
　　赋也馆舍也何楷曰造作之处也百工之来不皆本国之人故为馆以处之是也横渡曰乱张守节曰公刘从漆水横渡渭水而至南山是也厉砥鍜铁也止居基始理治也厉鍜既取器用皆利而相宅授田经武之始事益以理矣止基既理居者益众而又有来者于是度二涧而处之何楷曰皇涧纵故夹其两旁过涧横故在水北而南乡是也所以处续有之众故曰止旅芮水名在陇州鞫水外也久而止旅益密故又度芮水之外而处之也吕祖谦曰风气日开编民日众规模日广有方兴未艾之象焉周之王业始于此矣
　　公刘六章章十句
　　公刘始迁豳也周以忠厚开基而积功累仁自公刘始观其居有积仓行有裹粮飬民者裕矣陟巘降原陟冈觏京勤民者至矣庶繁顺宣处处庐旅奠民居者固矣隂阳流泉度其隰原制民产者详矣于豳斯馆取厉取鍜利民用者周矣厚于为民所以为笃也而且弓矢干戈以饬武备玉瑶鞞琫以修礼服筵几登依以肃祀典执豕于牢以示俭也酌之用匏以尚质也饮之食之以广爱也君之宗之以教敬也其军三单兵制定矣彻田为粮农政详矣其勤劳俭朴犹留浑噩之遗而创制显庸已开官礼之兆积累可谓深厚综理可谓周密矣深厚之谓笃周密亦谓笃故每章皆以笃称之也
　　泂酌彼行潦挹彼注兹可以餴饎岂弟君子民之父母比也泂逺也行潦流潦也挹取也餴淅米也饎饭也言逺酌行潦之水挹而注之于器则可以餴饎以比详察小民之情取而注之于心则可以飬民也故岂弟君子常念民之艰苦则可以为民之父母矣
　　泂酌彼行潦挹彼注兹可以濯罍岂弟君子民之攸归比也罍祭器也能挹行潦可以濯罍以比能恤民隐可以事神也民神之主也故恤民即所以事神神依之则民愈归之矣
　　泂酌彼行潦挹彼注兹可以濯溉岂弟君子民之攸塈比也溉器之当涤者也塈息也能挹行潦则物之尘垢皆可濯之以比能恤民隠则心之污染皆可除之也故岂弟君子常念民之艰苦则嗜好功利之念皆息矣我无欲而民自静故可以为民之攸塈也泂酌三章章五句
　　诗序曰泂酌召康公戒成王也昔武王诰康叔曰呜呼小子封恫瘝乃身敬哉天畏棐忱民情大可见小人难保往尽乃心无康好逸豫乃其乂民周公曰呜呼君子所其无逸先知稼穯之艰难乃逸则知小人之依召公之意亦犹是也故以泂酌行潦为比以为人君必逺察民情而知其艰难自能飬民如行潦之餴饎天畏棐忱自能事神如行潦之濯罍无康好逸豫自能修德如行潦之濯溉矣是故致治之术无他常取民情而注之心则保民之事自此起厉民之政自此息周公之陈七月召公之作泂酌此物此志也
　　有卷者阿飘风自南岂弟君子来游来歌以矢其音赋也卷曲也阿陵也君子谓王也矢陈也言卷阿之上风来自南王以此时来防喜而作歌以陈其和乐之音也
　　伴奂尔游矣优游尔休矣岂弟君子俾尔弥尔性似先公酋矣
　　赋也伴奂开舒之貌优寛徐也弥充而满之也酋久也言志意开舒而来防于此寛徐以防而时休于此所以适其性也既适其性必推而广之以满其量使万物各适其性斯受天之眷而似先公之悠久矣
　　尔土宇昄章亦孔之厚矣岂弟君子俾尔弥尔性百神尔主矣
　　赋也昄当作版版章犹版图也言尔土宇版章既甚厚矣然山川城邑皆有神灵必弥尔性使防泽及于四海然后可为百神之主而常有土宇也
　　尔受命长矣茀禄尔康矣岂弟君子俾尔弥尔性纯嘏尔常矣
　　赋也茀嘏皆福也言受命长茀禄康所谓纯嘏也然福本于德必弥尔性使德纯而不已乃可常享此纯嘏也
　　有冯有翼有孝有德以引以翼岂弟君子四方为则赋也似先公主百神常纯嘏皆本于弥性顾性之量逺矣其充于己者自为之其及于人者必有众贤之助焉邹泉曰冯者忠谅可托心膂翼者才猷可任股肱孝者顺徳则有移忠之心德者修己则具正物之学以之引导而不昧于所适以之辅翼而不怠于所行则岂弟君子得以锡极敷言而为四方之则矣
　　颙颙卬卬如圭如璋令闻令望岂弟君子四方为纲赋也颙颙犹穆穆也卬卬犹皇皇也君颙颙于上弥性也臣卬卬于下引翼也圭君所执也璋臣所执也何楷曰两璋之合则为一圭君有冯翼孝德与为一体如圭也臣能以引以翼协力比附如璋也如此则同心同徳善皆归君逺者闻其声誉近者挹其丰采而岂弟君子得以敷政优优为四方之纲矣
　　凤凰于飞翽翽其羽亦集爰止蔼蔼王多吉士维君子使媚于天子
　　兴也凤凰灵鸟也雄曰凤雌曰凰翽翽羽声也集众鸟集也凤凰飞则众鸟从之而集于所止之处也蔼蔼和羣貌忠厚慈祥曰吉谓己享福而人亦蒙休也媚顺爱也王多有蔼蔼之吉士则可以惟所使而皆能媚于天子如众鸟之集也
</div>
    <div class="pagination">
<a href="御纂诗义折中_page26.html">上一页</a><span>...</span><a href="御纂诗义折中_page22.html">22</a><a href="御纂诗义折中_page23.html">23</a><a href="御纂诗义折中_page24.html">24</a><a href="御纂诗义折中_page25.html">25</a><a href="御纂诗义折中_page26.html">26</a><span class="current-page">27</span><a href="御纂诗义折中_page28.html">28</a><a href="御纂诗义折中_page29.html">29</a><a href="御纂诗义折中_page30.html">30</a><a href="御纂诗义折中_page31.html">31</a><a href="御纂诗义折中_page32.html">32</a><span>...</span><a href="御纂诗义折中_page28.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
