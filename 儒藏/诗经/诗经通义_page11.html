<!DOCTYPE html>
<html>
<head>
    <meta charset="UTF-8">
    <title>诗经通义 - 第 11 页/共 16 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>诗经通义 - 第 11 页/共 16 页</h1>
    <div class="content">　　三言彼何人斯皆假托暴公之侣以刺暴公也前六章反覆言不入之可疑七章乃责以大义末章又峻其辞焉虽云絶之仍有冀其悔悟之意○苏公与暴公同为王卿士其从行之人亦卿士也诗云不入唁我知苏公是时已因谮失位吹壎吹箎追言同为王臣之日也苏之絶暴必因国事参商故责其反侧若薄物细故不应诋斥如此
　　何人斯八章章六句【集传解此诗全用永叔】
　　萋兮斐兮【传萋斐文章相错也】成是贝锦【笺喻防人集作已过以成其罪犹女工之集彩色以成锦文埤雅锦文如贝谓之贝锦】彼谮人者亦已大【音泰】甚○哆【昌者反音扯○传哆大也説文哆张口也】兮侈【疏侈者因物而大也礼于衣袂半而益一谓之侈袂】兮成是南箕【笺箕星哆然踵狭而舌广严缉箕东方苍龙之宿考星者多验于南方故曰南箕○朱氏曰萋斐以成贝锦喻防人者能因细小而饰成大罪也哆侈以成南箕喻防人者能因疑似而搆成实罪也】彼谮人者谁适【音的】与谋【读音迷】○缉缉翩翩【读批賔反音彬○严缉防人情状接续増益缉缉然如女之织往来轻飘翩翩然如鸟之飞】谋欲谮人慎尔言也谓尔不信○捷捷幡幡【读芬迁反借音边古音考音掀○捷捷然轻儇幡幡然反覆】谋欲谮言岂不尔受既其女【音汝】迁【辅氏曰谓尔不信自谮者而言也既其女迁自听者而言也皆必至之理故以之为忠告】○骄人【谓王听信其言所骄纵之人也】好好劳人草草【笺忧将妄得罪】苍天苍天视彼骄人矜此劳人【于是呼天而告之何不视彼骄人之有罪乎悯此劳人之无辜乎下章投畀有昊所以要之令视也】○彼谮人者【读掌与反音渚】谁适与谋【读满补反音姥】取彼谮人投畀豺虎豺虎不食投畀有北【读如迫○疏北方太隂之气不生草木故弃掷于彼葢不欲其生之甚】有北不受投畀有昊【读许候反吼去声○者谋虎一韵食北一韵受昊一韵○疏当掷予昊天自制其罪以物皆天之所生天无推避之理】○杨园之道猗【音倚○毛云倚加也集传从之或云猗通作倚】于亩丘【读祛寄反音欺○疏丘如田亩曰亩丘孙炎云方百歩也笺欲之杨园之道当先歴亩丘以兴防人欲谮大臣故从近小者始朱传亦用郑意而以杨园为自况则不可○杨园亩丘葢即所见以起兴】寺人孟子作为此诗凡百君子敬而听之
　　序巷伯刺幽王也寺人伤于防故作是诗也【疏后宫称永巷是宫中道名伯长也寺人之长○愚按周礼寺人属于内小臣集传以为即巷伯葢自称曰寺人自人称之曰巷伯犹唐人号御史为端公耳】
　　首章二章言防口中人小可使大虚可成实也三章四章述防人之情状因以其身所必受者戒之五章六章诉之天而欲其死亡末章又以防祸警在位诸臣也○朱子谓寺人以防被宫刑为巷伯而作此诗葢因班固论司马迁云迹其所以自伤悼小雅巷伯之伦而有此説又引杨氏谓寺人亲近而遭此防则幽王之不明可知陈啓源曰巷伯诗是本为寺人又被防谮而作使其遭防后宫则残刑之时尚未为奄安得自称寺人耶
　　小弁以下四诗作而内外上下皆困于防矣此幽王之所以亡也
　　巷伯七章四章章四句一章五句一章八句一章六句【诗之编次固有以事类相从者如巧言何人斯巷伯三篇是也】










　　诗经通义卷七
　　钦定四库全书
　　诗经通义卷八　　　　　　吴江朱鹤龄撰谷风之什
　　习习谷风维风及雨【笺风而有雨则润泽行喻朋友同志则恩爱成】将恐将惧维予与女【音汝】将安将乐【音洛】女转弃予【上声○传言朋友趋利穷达相弃吕记朋友之义出于天其相求本非以利害也故穷达若一不知其义则利害已尔离合安可常哉】○习习谷风维风及頽【尔雅李巡曰焚轮暴风从上下谓之○頽下也扶摇暴风从下上谓之焱焱上也疏頽风力薄不能更升谷风与并力乃相扶而上以喻朋友同心乃相率而成也】将恐将惧寘予于怀将安将乐弃予如遗【读夷隈反音为】○习习谷风维山崔嵬无草不死无木不萎忘我大徳思我小怨【怨字无韵未详古音考云当作于隈切音威与嵬萎叶○言谷风生长之时草木犹不免有萎死者以比小怨无损于交好也○吕记生物之恩及于崔嵬之山不知以为徳草木偶然萎死则怨其恩之不足此忘我大徳思我小怨也】
　　序谷风刺幽王也天下俗薄朋友道絶焉
　　吕氏曰急则相求缓则相弃恩厚不知怨小必记皆小人之交俗薄道絶由于上之所致故以刺也严缉谷风大谷之风习习然继之以雨喻事变不安也维风及頽喻事变未已维山崔嵬喻事变益大也患难之时赖朋友以济安乐岂可忘之旧注谷风为生长习习为和调今考二章言頽风頽暴风也非和调之类三章言草木萎死无生长之意其説难通【此説有理东发取之但与尔雅注疏不合】○章梦易曰谷风和调及其久而大也则雨从之又及其变也则为焚轮矣若有崔嵬之山蔽之则旋转阻郁而草死木萎矣夫其初之和调非不善也而后乃至于回旋害物以比朋友之始相慕用后渐疎逺以成仇怨也维山崔嵬是比防间之人此四句以易象山下有风蛊证之便明
　　郝敬曰小雅短章叠咏如此篇类犹似风体大雅俱庄严大篇所以有大小雅之别
　　谷风三章章六句
　　蓼蓼【音六】者莪匪莪伊蒿【吕记莪蒿不能报天地之长育犹人子不能报父母之劬劳孟郊诗谁云寸草心报得三春晖亦此意也朱传则云莪美菜蒿贱草自伤不得养父母故云匪莪也此説较长按尔雅翼云莪即古之蘩也春生可食为莪至秋长大则为蒿是莪蒿本一物特因可食不可食而美贱顿殊耳莪蘩各一草皆蒿类也蒿是总名○严缉释草蘩之丑秋为蒿注云丑类也蘩萧蔚莪之类气味既异为名不同至秋老成则皆蒿也此説莪蒿甚明盖莪美而蒿恶故菁莪以喻人才而蒿止为鹿食喻父母生我初以为美至于长大而不能终养此孝子自怨其身之辞与凯风言棘非美材仅堪为薪之意正同】哀哀父母生我劬劳○蓼蓼者莪匪莪伊蔚【音尉○蔚疏名牡蒿一名菣邢昺云蔚即蒿之雄无子者故云牡菣菣去慎切埤雅蔚粗而莪细】哀哀父母生我劳瘁○瓶之罄矣维罍之耻【严缉瓶以汲水罍以盛水瓶小喻子罍大喻父母瓶汲水注罍犹子之养父母瓶竭则罍无所资为罍之耻犹子穷困则贻亲之羞矣】鲜【上声】民【单孑之民】之生不如死之久【读如几】矣无父何怙无母何恃【按怙恃毛郑无解释文引韩诗云怙赖也恃负也此可补之】出则衔恤入则靡至【曾氏曰入则靡至无所归投也】○父兮生我母兮鞠我拊我畜我长【上声】我育我顾我复我【严辑顾复谓父母去之则回视反覆不能舍也】出入腹我【谢氏曰腹者怀抱于腹间】欲报之【之是也】徳昊天罔极○南山烈烈飘风发发民莫不谷我独何害【读如曷○言民莫不善而我独何以遭此害也】○南山律律【借同嵂】飘风弗弗民莫不谷我独不卒
　　序蓼莪刺幽王也民人劳苦孝子不得终养尔
　　首二章自伤不得养父母而报其恩三章言父母与子相资故以失养为戚四章言父母生我之恩不知如何可报末二章以南山气寒飘风暴发伤己见役之劳苦【本郑説欧苏同】不得如他人之终养其亲也
　　蓼莪六章四章章四句二章章八句
　　有饛【音蒙】簋飱有捄【音求】棘匕【音比○仪礼少牢雍人廪人溉匕匕有四吉祭及待宾客则用棘棘取赤心○疏有饛然满者簋中黍稷之飱也有捄然长者棘木载肉之匕也苏传思先王之世诸侯富足其簋之飱饛然其鼎之匕捄然】周道如砥【音纸】其直如矢君子所履小人所视睠【音眷】言顾之澘【音山】焉出涕○小东大东【读都郎反音当○笺小大以赋敛言小亦于东大亦于东言其政偏失砥矢之道】杼【直吕反音芧】柚【音轴○疏杼持纬者一云即梭也柚卷织者】其空【读枯郎反音】纠纠葛屦可以履霜佻佻【音桃】公子【传谭公子】行彼周行【音杭】既往既来【读如力】使我心疚【读如棘】○有冽氿【音轨】泉【读才匀反音旬○尔雅氿泉穴出注从旁出也】无浸获薪契契【旧音器徐邈读苦结反古音考音挈与挈濶之契同音】寤叹哀我惮【丁佐反音妬释文云字亦作瘅○疏云哀我劳苦之民人】人薪是获薪尚可载【读节力反音即】也哀我惮人亦可息也【此章苏传解最精见集传】○东人之子职劳不来【去声读如力○专主劳苦之事无有慰抚之者】西人之子粲粲衣服【叶音白】舟人之子熊罴是裘【读渠之反音其】私人【疏私人谓本无官职卑贱之属】之子百僚是试【严缉东人困顿虽贵者犹葛屦以履霜而西人逸乐虽贱者皆美衣厚禄言不均如此】○或以其酒不以其浆鞙鞙【释文胡犬反音○鞙鞙长貌】佩璲【音遂○璲瑞玉以瑞玉为佩也笺云鞙鞙佩璲徒美其佩而无其徳虽本尔雅不可从】不以其长【长谓所佩璲组之长】维天有汉【杨泉物理论汉水之精也精华浮上宛转随流名曰天河一曰云汉】监亦有光跂【説文作吱疏织女三星鼎足而成三角望之吱然如隅故传云隅貌】彼织女【史记正义织女三星在河北天纪东天女也考要云织女在女之北一名天女亦名天孙女或以织女亦名女误矣】终日七襄【七襄传云反也笺云驾也谓更其肆也从旦暮七辰一移集传本此为解○至此则愬之于天庶几天汉之光以监代织女成反报之章以恤我也】○虽则七襄不成报章【传报章反报成章也疏织之用纬一来一去是报反成章织女有西无东不见倒反是无成也本通朱传则云成文章以报我】睆【音莞○疏睆睆然而明也】彼牵牛【疏尔雅河鼓谓之牵牛以为一星李巡孙炎以为二星不知其同异○天官书牵牛为牺牲其北河鼓河鼓大星上将左右左右将正义曰河鼓三星在牵牛北主军鼓按孙炎云河鼓之旗十二星在牵牛北故或名河鼓为牵牛耳牵牛非即河鼔当主此为説】不以服箱【疏两较之内谓之箱箱是车内容物之处丘氏曰服箱犹云驾车也】东有啓明【读如芒】西有长庚【读如冈○庚续也续日之光毛传以啓明长庚为一星朱子从之李氏曰启明即太白长庚不知何星李白母梦长庚名白字太白盖因毛传之説郑氏曰启明金星长庚水星也金在日西故日将出则东见水在日东故日将没则西见实二星也毛氏以为一星者非何楷曰水星自名辰星天官家未闻以长庚名水星者史记称太白出以辰戌入以丑未辰星出入亦当以辰戌丑未安得毎日东西见乎太白谓之长庚无可疑者但从前之解似每日东西两见则不然夫金星岁一周天东西本非同时晨见东方去夕见之期甚逺及夕见西方去晨见之期甚逺启明长庚正因东西见而异其名耳陈啓源曰金水二星皆有晨昏度若如郑説则金无昏度水无晨度矣渔仲博雅士何舛误至此】有捄天毕【疏掩兎之毕象毕星为之】载施之行【音杭○行列】○维南有箕不可以簸【上声】扬维北有斗【按北斗七星南斗六星朱传具载二説凌蒙初云诗明言维北有斗于二十八宿之南斗何与】不可以挹酒浆维南有箕载翕其舌维北有斗西柄之揭【箕其踵似箕且有舌斗其方如斗且有柄箕四星二为踵二为舌踵狭而舌广故曰翕北斗七星四星为斗三星为柄垂而下引故曰揭】
　　序大东刺乱也东国困于役而伤于财谭大夫作此诗以告病焉【谭嬴姓子爵笺谭国在东故其大夫尤苦征役之事左传注谭国在济阴平陵县西南通典谭在齐州全节县其地产丝枲故诗云杼柚其空也疏不指谭而言东者谭大夫虽自为己怨而王政大经偏东非谭独然故言束以广之】
　　首章思周道也【周道虽指道路言意实在周之王道与匪风同】先王之世侯国丰饶簋飱棘匕百礼皆备葢由周道坦直而赋役甚均其时君子小人恃以各得【欧苏同】至于今则不然是以睠顾焉而出涕也二章三章述东人皆困转输而庶防其休息四章叹王政不均东人劳苦而西人则骄奢得志也五章至末即酒与佩以言西人之征求不已【从集传説严缉吕记同】故无可控愬而仰愬于天又无可归咎而歴咎东西南北之象纬所谓告病之辞也维天有汉以下郑意皆喻众官废职盖为废职故
　　不恤民劳也永叔云天虽有织女不能为我织而成章虽有牵牛不能为我驾车而输物虽有启明长庚不能助日为昼裨我营作虽有天毕不能为我掩捕禽兽虽有箕不能为我簸扬糠粃虽有斗【北斗】不能为我挹酌酒浆箕斗非徒不可用而已箕引其舌反若有所噬斗西其柄反若有所挹取于东也皆作望天怨天穷困无聊之叹最得情防朱传纯采用之严缉此诗其作于秋乎露渐为霜云汉分明斗指西箕在南皆秋时也时惟毕尚未见因言星象故牵连及之耳
　　大东七章章八句【严缉将或以其酒四句缀百僚是试之下为一章维天有汉四句缀虽则七襄之上为一章按诗意虽在不以其长句截古本因浆长光襄一韵故合为一章集传从之不可易也】
　　四月维夏【读后五反音戸古音考音虎】六月徂暑先祖匪人胡宁忍子【王楙曰如注解似詈先祖为非人此岂理哉不若云先祖不以我为人乎何忍使我当此乱世陈啓源曰古人文字简质须顿挫读之如节南山昊天不佣昊天不惠郑云昊天乎师尹为政不平又为不和顺之行又昊天不平笺亦云昊天乎师尹为政不平巧言篇昊天已威昊天太怃笺亦云昊天乎王甚已畏王甚傲慢皆昊天二字畧读下二字指师尹与王葢呼天而诉之也此诗先祖亦呼而诉之当云先祖乎我独非人乎何忍使我遭此乱呼天呼祖总是怨极而无所控告之辞耳】○秋日凄凄百卉具腓【病也本作痱】乱离瘼【音莫】矣爰其适归【集传改爰作奚今不从辨详攷异○王氏曰乱出于上而受患常在下其极也乃适归于其所出其乱离之病不独天下受之且还归于国家也】○冬日烈烈【张氏曰夏则暑秋则腓冬则烈言祸乱日进无时而息也范氏曰言夏秋冬独不及春葢天气和畅万物茁生治之象也自古治世少乱世多观四时可知已】飘风发发民莫不谷我独何害【音曷】○山有嘉卉【诗诂卉草也通言之则草木皆卉也】侯栗侯梅【读莫悲反音迷】废为残贼【传废忕也忕时世反释文引説文忕习也言习为恶行疏云定本训废为大此王肃义集传则云变也君子犹嘉卉也今亦变为小人犹离骚云胡昔日之芳草今直为此萧艾也○苏传废为残贼言幽王暴而剥下下无完民也】莫知其尤【读于其反音移○莫知谁之过】○相【去声】彼泉水载清载浊【读殊玉反音蜀古音考音独○叹世道昏乱清者皆浊】我日搆【笺构犹合也集也】祸曷云能谷○滔滔江汉南国之纪【苏传思得王者以纪诸侯如江汉之纪众水使天下国有所宗而人有所赖】尽瘁以仕宁莫我有【读羽已反音以○王志长曰我有谓知其瘁也若卷耳之金罍永怀四牡之将母来谂出车劳还枤杜勤归则所谓我有也】○匪鹑【音团○释文云或作鷻雕也与防属之鹑不同严缉鹑似鹰而大黒色俗呼皂雕其飞上薄云汉】匪鸢【音沿读以旬反音寅】翰飞戾天【读如吞○苏子瞻曰鸟飞不在翼而在翰翰者翼之鋭也】匪鳣【音氊】匪鲔潜逃于渊【读音因○言虽欲髙飞深藏而不可得】○山有蕨薇隰有【枸】桋【音夷○赤栋也详集传】君子作歌维以告哀【读音依】
　　序四月大夫刺幽王也在位贪残下国构祸怨乱并兴焉
　　董氏曰韩诗四月叹征役也○大夫行役南国【以六章言江汉知为南国】自初夏歴秋至冬而未得归故前三章叙其始末以发叹也孔丛子引孔子曰于四月见孝子之思祭也葢于先祖匪人句见之四章推乱之所生曰莫知其尤者不忍斥言王也五章言祸乱之来无时可免六章言劳悴之臣弃之在下七章八章言如此则欲去而不如鱼鸟之遂性天渊欲居而不如草木之得依山隰惟有作歌以告哀而已
　　四月八章章四句
　　陟彼北山言采其偕偕士子朝夕从事【上声】王事靡盬忧我父母【读如米】○溥天之下【读音户】莫非王土率土之滨莫非王臣大夫不均我从事独贤【读下珍反音形】○四牡彭彭【读音滂】王事傍傍【音崩读布光反】嘉我未老鲜【释文沈重云郑音仙善也】我方将【笺王独嘉我未老乎善我方壮乎何独久使我也】旅力【旅力解详余尚书埤传】方刚经营四方○或燕燕居息或尽瘁事国或息偃在牀或不已于行【音杭】○或不知呌号【平声○疏云征发呼召】或惨惨劬劳或栖迟偃仰【吕记有栖迟于家而偃仰者】或王事鞅掌【毛云鞅掌失容也何楷曰鞅马鞅也掌説文云手中也控马者执组在手一释手则马逸矣故以为身肩王事之喻】○或湛【音耽】乐饮酒或惨惨畏咎或出入风【去声】议【释文云协句音宜古音考音俄】或靡事不为【古音考音譌】
　　序北山刺幽王也役使不均已劳于从事而不得养其父母焉
　　补传大东言赋之不均此篇言役之不均
　　读后三章知当时以役使不均不得养父母者非独赋北山之一人也连用十二或字章法甚奇
　　北山六章三章章六句三章章四句
　　无将大车祗【音支】自尘兮无思百忧【何楷曰忧至于不欲思正其思之深也】祗自疧【释文都礼反音抵集传无音叶古音考云当作□音民何楷曰疧武巾反赵宧光谓大雅多我觏痻之痻即此字本作説文昬以民得声唐刻石经避太宗讳民省从氏后人因通用此疧字下从氏非葢本从民也顾炎武曰疷石经作疧从氏宋刘彛以为当作□音民病也唐人避讳凡字从民者皆省而为氏今人书昬为昏犹其遗法也后人不解或乃于氏下添一画而读为氐则误矣杨旭曰觏痻之痻乃疧之重见异文观经文疧字两见痻字一见皆训病也又説文有疧无痻其非两字明矣】兮○无将大车维尘防防【读莫回反上声】无思百忧不出于颎【耿同○陈启源曰按説文颎火光也从火顷声玉篇颎火光也亦作耿钱氏诗诂始有小明之训郑笺云思众事为忧使人蔽闇不能出于光明之道此与防防正相应古义本优】○无将大车维尘雍【上平二声】兮无思百忧祗自重【集传雍重有二音吕记从上声读○郑云重犹累也王氏曰凡物之行不为物所累则轻而速为物所累则重而迟此言不思则己一思则百端交集徒自觉重累耳】兮
　　序无将大车大夫悔将小人也
　　笺幽王之时小人众多贤者与之从事反见谮害自悔与小人并
　　郝敬曰小车驾马大车驾牛车行利轻而恶重贵马而贱牛故以牛车为小人负重之比始不察而用之至于误国偾事所以可忧朱子因篇次北山小明间遂改为行役劳苦而忧思者之作非也○将者推之挽之也君子推挽小人小人既进必倾害君子无所不至观自尘自疧自重俱有咎己之意如王介甫引用吕惠卿后每叹为福建子所误是也
　　荀子大畧篇云君人者不可以不慎求臣匹夫不可以不慎取友友也者所以相有也道不同何以相友也均薪施火火就燥平地注水水流湿类之相从如此其着也诗曰无将大车维尘防防言毋与小人处也荀子引此诗意与序合戴岷隠云诗言世既乱矣力微而挽重无益于时故忧之非悔将小人之谓此説东发取之存以待考
　　无将大车三章章四句
　　明明上天照临下土【明明上天照临下土喻臣下贤劳君当察而恤之】我征徂西至于艽【音求○苏地名】野【叶音墅】二月初吉【卯月之朔日】载离寒暑心之忧矣其毒大【音泰】苦念彼共【音恭下同】人【按集传以共人为僚友之处者即下靖共尔位之人也丘氏严氏以为隠居者谓不仕之友闲居自守欲似之而不得故涕零如雨也此解于悔仕意甚切小宛之卒章温温恭人如集于木即此共人也】涕零如雨岂不怀归畏此罪罟【王氏曰世乱矣欲去而畏罹罪也】○昔我徃矣日月方除【去声○疏上章二月初吉谓始行之时故传言除旧生新二月也下章日月方奥传言暖即春温亦谓二月】曷云其还岁聿云莫【音暮】念我独兮我事孔庶心之忧矣惮【丁佐反音妬见大东】我不暇【读胡故反音防○疏事多劳我不得有闲暇之时】念彼共人睠睠怀顾【内顾】岂不怀归畏此谴怒○昔我徃矣日月方奥【音燠与燠同】曷云其还政事愈慼【音蹴】岁聿云莫采萧获菽【或疑岁莫安得有萧菽此葢言岁既莫矣又将值采萧获菽之时极叹行役之久也】心之忧矣自诒伊戚【读子六反音足古音考音促○笺我冒乱世而仕自贻此忧】念彼共人兴言出宿岂不怀归畏此反覆【音福】○嗟尔君子无恒安处【上声】靖共尔位正直是与神之听之式谷以女【音汝○与汝以禄○靖共四句郑解作不汲汲求仕之词意太屈折从朱传为长居乱朝事暗主与回邪之人共处最易随风而靡恶直丑正故以正直是与好是正直戒之○伐木云神之聴之终和且平此诗云神之聴之式谷以女可见古人事君交友之际无日不临之以天临以天故诚诚故能动】○嗟尔君子无恒安息靖共尔位好【去声】是正直神之听之介尔景福【读笔力反音偪○按毛云介大也郑云介助也郑解是若如毛训则大尔大福成何语后章报以介福又当训大葢介字本有二义当随文取之○王志长曰靖共正直君子之常也乱世之风波无穷君子道其常而已靖共正直之外安得更有所谓式谷景福者哉】
　　序小明大夫悔仕于乱世也
　　欧阳义郑氏谓篇名小明者以幽王日小其明损其政事据诗终篇但述征行劳苦不敢怀归了无幽王日小其明意大雅明明在下谓之大明小雅明明上天谓之小明自是名篇者偶为志别不关诗义也苟如郑説则小旻小宛之类有何义乎○陈啓源曰诗篇之名作诗者为之乎编诗者为之乎观金縢言公作诗名之曰鸱鸮左传言许穆夫人赋载驰秦人赋黄鸟国语亦言衞武公作懿戒可见作诗时篇名已定矣大雅之大明作于周之初年安得预知幽王时有作小明者而加大以识别哉且诗篇重名固亦多矣雅之杕杜黄鸟谷风甫田名皆与国风同而白华之名两见于小雅国风之柏舟无衣则亦两见羔裘扬之水则三见何不加一字以别之也然则小之为义虽未必如笺疏所云欧苏二家以为别于大雅断不然矣
　　此诗乃西征之大夫寄其僚友之处者而作前三章以仕于乱世久役不休故有怀归之叹后三章则与其僚友自相劳苦而告以善全之道也
　　王志长曰此诗虽叙行役之苦而多悔恨之情各章念彼共人思自全之策惟有恭顺可化忧患为景福处乱世而获安全其为怨悔语甚明若但以为为久役而作恐不尽作者之意○章梦易曰昬乱之朝逺之犹可以免祸近之实难以保身故小明之大夫逺行久出虽其甚苦而不敢即归者畏归而有罪罟谴怒之反覆也若在朝之僚友进退维谷罪罟谴怒在所不免惟靖共正直可为神明之所佑耳君子本共又勉之以靖共靖即自靖自献之靖能自靖而共始至也
　　小明五章三章章十二句二章章六句
　　鼔钟将将【音锵】淮水汤汤【音伤】忧心且伤淑人君子怀允不忘【严缉闻先王之乐而思其徳信不能忘也】○鼓钟喈喈【读如鸡】淮水湝湝【音谐读贤鸡反音奚】忧心且悲淑人君子其徳不回【读乎为反音移】○鼓钟伐鼛【音髙读居尤反音鸠○疏鼛即皐也古今字异耳○王志长曰按周礼注鼛鼔长丈二尺所以鼔役者绵诗鼛鼓弗胜是也此诗先言鼔钟末言琴瑟笙磬乃是金奏之乐当用晋鼓而言伐鼛者岂王在淮上有兴众动役之事如缮治离宫别馆之类乎】淮有三洲忧心且妯【音抽○方言云妯扰也】淑人君子其徳不犹【頴滨説此章见集传】○鼓钟钦钦【钦钦声之有节也】鼓瑟鼓琴笙磬同音【笺同音者堂上堂下其声克谐】以雅以南【读如吟○苏传雅二雅南二南】以籥【周礼籥师以教国子舞羽吹籥籥虽吹器舞时与羽并执故得舞名籥舞文舞也又曰羽舞】不僭【读七心反音侵○攷仪礼凡乐四节首节歌也工升自西阶歌鹿鸣四牡皇皇者华是谓升歌三终毎一篇一终三终则主人酌献工焉其比歌则以瑟二节笙也笙入于堂下奏南陔白华华黍是谓笙入三终亦一篇一终三终主人亦酌献工其辅笙则以磬于是间歌堂上堂下更代而作为间堂上歌鱼丽堂下笙由庚堂上歌南有嘉鱼堂下笙崇丘堂上歌南山有台堂下笙由仪是为间歌三终此乐之三节也于是合乐堂上堂下歌瑟及笙并作为合工歌闗雎笙吹鹊巢合之工歌葛覃笙吹采蘩合之工歌卷耳笙吹采苹合之是为合乐三终闗雎为风始以合乐在间歌之后故曰闗雎之乱此乐之四节也升歌以磬为主众音并作以笙为主磬止则笙亦止是谓鼓瑟鼔琴笙磬同音也先之以雅终之以南秉羽吹二南之籥而舞之舞必依乐音以为节是谓以雅以南以籥不僭也此郑渔仲説据乡饮燕礼二篇文朱传用之若郑笺以万舞为雅毛传以南为南夷之乐则程泰诸家已有辨正】
　　序鼓钟刺幽王也
　　刺幽王为流连之乐而不知祸乱将作也严缉説者以史无幽王东巡之事遂谓淮水为害幽王作乐而不恤然古事亦有不见于史而因经以见者诗即史也
　　董氏曰乐虽正而用于淮上则其地逺也用于三洲则其役久也其地逺其役久则民愁而音变凄苦之气贯金石入匏笙故闻之者忧伤也同音不僭皆言声是而人非所谓淑人君子其徳不犹也
　　疏郑氏中候握河注云昭王时鼓钟之诗所为作者郑时未见毛诗依三家为説今按毛诗小雅七十余篇刺幽王者过半前此何无一诗岂有之而皆删耶史云懿王之时诗人作刺昭王去成康未逺不当遽有刺诗故毛郑从序皆以此诗属幽王
　　鼓钟四章章五句【集传多采苏説】
　　楚楚者茨【当作荠注见鄘风】言抽其棘【传抽除也集传用之王氏严氏作抽发之抽以为伤今之荠棘而思古盛时乃傅防序説东发辨之甚详○严缉诗有二棘吹彼棘心园有棘是酸枣楚茨以棘配茨青蝇以棘为樊必非酸枣当是尔雅之茦刺按茦刺注云草刺鍼也方言凡草木刺人北燕朝鲜之间谓之茦自闗而西谓之刺江湘之间谓之棘】自昔何为我蓺黍稷我黍与与【音余】我稷翼翼【何楷曰与与者黍黍相并如人之有俦侣也翼翼者稷稷相辅如鸟之布翅相接也吕氏春秋云苖其弱也欲孤其长也欲相与俱其熟也欲相扶故三以为族乃多粟此与与翼翼之义也】我仓既盈我庾【国语野有庾积】维亿【传万万曰亿笺改云十万朱传从之】以为酒食以享【此享献之享注疏及吕严诸本皆然惟集传作飨当是传写之误】以祀【读夷织反音乙】以妥以侑【读夷益反音亦○集传妥尸侑尸皆仪礼少牢文在迎尸初入之时】以介景福【读如偪】○济济【上声】跄跄【音枪○曲礼大夫济济士跄跄何楷曰主人自慤而趋賔客则有容仪故济济跄跄也】絜【音洁古洁通作絜○刘氏曰絜者在涤而刍之也】尔牛羊以徃烝尝【何楷曰庙祀莫重于烝尝田功成而品食备也】或剥或亨【音烹字读铺郎反音滂○剥亨治牲之事】或肆或将【肆将献牲之事○按肆毛云陈也郑读剔言剔其骨体于俎集传从毛】祝祭于祊【音崩读补光反一读甫良反音方○疏孙炎曰祊庙门也知祊为庙门内者以正祭之礼不宜出庙门也○祊祭有二一是正祭之时既设祭于庙又求神于祊一是祭之明日绎祭之时行礼于祊此乃正祭之祊也王氏曰凡祭祼鬯求诸阴焫萧求诸阳索祭于祊求诸阴阳之间夫游魂为变无不之无不在求之不可一所故祝祭于祊祀事所以孔明也焫先雕反】祀事孔明【读如芒】先祖是皇神保【保毛训安郑云安而飨其祭祀集传始以神保为尸之嘉号按篇中神保三见言神安而飨之神安而格之神安之而遂归本可通况五章皇尸载起鼓钟送尸已明号为尸矣何必更有嘉号乎又引楚辞灵保为证楚辞思灵保兮贤姱王逸注灵巫也思得贤姱之巫与神明保乐原不用为巫号】是飨孝孙有庆【叶袪羊反音羌】报以介福万寿无疆○执防踖踖【音积读七畧反音鹊○传引饔防廪防见仪礼疏饔防以煮肉廪防以煮米执防灶之人皆踖踖然敬慎】为俎孔硕【读常约反音芍○丘氏曰载牲体于俎甚大】或燔或炙【音只读陟畧反音灼○周礼量人云凡祭祀制其从献脯燔之数传燔取膟膋炙炙肝也○吕记为俎孔硕谓荐熟也或燔或炙谓从献也从献者既献酒则以燔肉从之郑氏误以为一事燔肉与肝炙岂得谓之孔硕乎】君妇莫莫【音麦读末各反音汉○笺君妇谓后也祭礼后夫人主共笾豆王志长曰称君妇者涖以祖考也犹前章之称孝孙莫莫即奏格无言之意】为豆孔庶【叶陟畧反音鹊○疏有司彻云宰夫羞房中之羞于尸侑主人主妇皆右之司士羞庶羞于尸侑主人主妇皆左之房中之羞内羞也大夫宾尸尚有二羞则天子正祭可知矣天子庶羞百有二十品李氏曰内羞谷物庶羞牲物】为宾为客【读克各反音恪】献酬交错【献尸之后有献宾之礼坊记尸饮三众宾饮一示民有上下是也传东西为交邪行为错】礼义卒度【音铎】笑语卒获【读黄郭反音镬○乡射云古者于旅也语笑语而不敢肆曰获】神保是格【读刚鹤反音阁】报以介福万寿攸酢○我【笺我孝孙也】孔熯【音善○毛郑以熯为敬与尔雅同説文训干吕记从之集传云竭也盖以熯字本训强通之于诗然古义自顺】矣式礼莫愆【读起巾反音倾】工祝【祝善其事曰工祝周礼有太祝之官】致告徂赉孝孙【笺祝致神意告主人使受嘏既而以嘏之物徃与主人疏嘏之物谓黍稷牢肉○按祝传神意如下文所云是也】苾【音必】芬孝祀【读音乙】神嗜饮食卜【卜犹期也】尔百福【读如偪】如几【音机】如式【疏其来如期不迟晚也其多如法不乏少也】既齐【如字】既稷既匡既敇永锡尔极【极郑训中即皇建有极之极】时万时亿【严缉尔之祭祀既整齐既稷疾既诚正既戒敇故锡尔以中其福至于亿万之多也不言锡福而言锡极者人君能建其有极则五福备矣】○礼仪既备【读蒲北反音白】钟鼓既戒【读如急○笺既戒戒诸在位者以祭礼毕】孝孙徂位【读力入反音立○笺位者堂下西面之位何楷曰郊特牲少牢皆言主人出立西面故知天子之位亦西面也】工祝致告【读右得反音骼○祝以利成告主人非告尸也利顺养成毕也下文神具醉止正致告之语】神具醉止【具皆也疏言皆醉者所祭羣庙非止一神】皇尸载起鼓钟送尸【陈啓源曰疏言鸣鼔钟以送尸是二器名周礼钟师掌金奏以钟鼔奏九夏其二曰肆夏此其证也但鼔钟偕作仍以钟为主故谓之金奏而掌以钟师李氏曰送尸送之庙门也尸在庙门外则疑于臣故送迎尸皆以庙门为断】神保聿归【疏神尸相将神无形故尸象焉尸起则神归矣归者归于天也】诸宰君妇废【去也】彻不迟【疏周礼九嫔云凡祭祀赞后荐彻豆笾知君妇豆笾而已余馔诸宰彻之也诸宰膳夫属不迟以疾为敬】诸父兄弟备言燕私【疏特牲云祝命彻胙俎豆笾设于东序下注云设于东序下将私燕也归之俎所以尊宾客留之燕所以尽私恩】○乐具入奏【音族陈第曰古奏族通音○疏祭时之乐皆复入于寝而奏之燕祭不得同乐而云皆入者歌咏虽异乐器则同】以绥后禄【疏后禄从今以后之福也骨肉欢而君之福禄安】尔殽既将莫怨具庆【读如羌】既醉既饱【叶浮上声】小大【笺小大犹少长皆同姓】稽首神嗜饮食【疏神嗜饮食以下是庆辞】使君寿考【叶去九反音糗】孔惠孔时【笺惠顺也甚顺于礼甚得其时何楷曰时谓春祠夏禴秋尝冬烝之时】维其尽【杨慎曰尽音尽曲礼虚席尽后坐席尽前】之子子孙孙勿替引之
　　序楚茨刺幽王也政烦赋重田莱多荒饥馑降丧民卒流亡祭祀不飨故君子思古焉
　　严缉楚茨信南山甫田大田四篇维楚茨首章二句言当时所见余皆全述古事形容田野修治田谷丰穰祭祀礼乐之备燕饮威仪之美言之反覆而不厌者葢诗人遐想太平之盛如此恨不生于其时所以伤今而思古也○辨説自此篇至车舝凡十篇似出一手词气和平称述详雅无风刺之意序以其在变雅中故皆以为伤今思古之作诗固有如此者然不应十篇相属而絶无一言以见其为衰世之意也窃恐正雅之篇有错脱在此者尔序皆失之○愚按郑康成云赋诗者或造篇或诵古如周公常棣之篇左传又以属召穆公也楚茨以下诸诗所云刺幽王者或是先有其作重歌之以为讽【此説本郑樵奥论】如鲁诗以关雎刺康王晏起太史公以鹿鸣刺仁义陵迟之类若作此解庶于序説可通
　　陈啓源曰楚茨所咏皆天子祭礼也仪礼残阙天子诸侯祭礼无存焉故笺疏引特牲少牢士大夫礼推类以明之如燔炙受嘏利成之类是也其天子祭礼载周礼戴记而亦见于此诗者则如剥亨祭祊鼓钟送尸之类是也朱子以此诗为公卿力农奉祭之诗盖据少牢嘏辞不知少牢礼乃侯国之大夫所行非天子公卿也又谓若是天子之诗不应列在小雅夫小雅诸篇何一非天子诗耶○愚按仪礼少牢云皇尸命工祝承致多福无疆于汝孝孙来汝孝孙使汝受禄于天宜稼于田眉夀万年勿替引之疏以此大夫嘏辞故畧天子嘏辞必多于是夫苾芬孝祀八语独不可为王者之嘏辞欤冯嗣宗云集传解此诗皆准少牢馈食礼至鼓钟送尸引大司乐尸出入奏肆夏则仍以天子之礼言之矣何子云祭礼之见于少牢馈食者初无祝祭于祊鼔钟送尸之文即此可证其非矣又况涤牛燕毛皆天子之礼乎
　　首章述黍稷既成为酒食以祭祖考所谓先成民而后致力于神也二章述助祭之举职祀礼之着明而神福之三章述俎豆之盛主妇之防宾客之贤旅酬之洽四章述祝传神意以嘏予主人五章述祭毕送尸祝告利成归俎而留同姓焉末章述燕寝受福而幷载燕者之庆辞也【乐章一升奏为一阕故各章下系以受福之语】
　　何楷曰楚茨信南山皆一时所作特此兼言烝尝下专为烝祭耳此章祭祊以前尚有灌地迎牲告幽全升臭等事故言祀事孔明而不详及之者以与信南山互见也尝参绎郊特牲礼器之言祊者而得之郊牲特云诏祝于室坐尸于堂用牲于庭升首于室直祭祝于主索祭祝于祊不知神之所在于彼乎于此乎礼器云纳牲诏于庭血毛诏于室羹定诏于堂三诏皆不同位葢道求而未之得也设祭于堂为祊于外故曰于彼乎于此乎二篇所记畧同今按信南山所云祭以骍牡即纳牲诏于庭及用牲于庭也啓毛取血即血毛诏于室也膟膋燔燎先儒皆以为诏祝于室之事在取血膋之后即朝践时也室之中有主在焉因而升牲首于室郊特牲所谓直祭祝于室而自解之曰首也者直也是可见升首之为直祭也此时尸坐于堂亦设有牲爓之祭焉所谓设坐于堂也犹恐神之或不在求而未之得也因于祊以求之郊特牲于直祭祝于主之下即继之曰索祭祝于祊礼器于设祭于堂之下即继之曰为祊于外互相备也皆曰于彼乎于此乎葢汲汲于求神也自是而神若至矣始行荐熟之礼则下章执防以后【云　云】是也楚茨详荐熟以后事而畧于前但以祀事孔明一语该之信南山详朝践以前事而畧于后亦以祀事孔明一语该之此古人文章互见之法也
　　楚茨六章章十二句
　　信彼南山维禹甸【读徒隣反音豚古音考音陈】之【笺信乎彼南山之野禹治而丘甸之六十四井为甸甸方八里出兵车一乘疏论语禹尽力乎沟洫与匠人井间有洫同也尚书濬畎浍距川与匠人同间有浍专达于川同也是则丘甸之法禹之所为左传説少康之兴有田一成有众一旅则十里为成非始自周也严缉言禹治之则平水患理沟洫皆在其中不必解甸为乘也韩奕亦云维禹甸之不专言丘乗朱氏曰将言原隰之事故推其始】畇畇【音匀】原隰曾孙【曽孙毛郑谓成王吕记此泛指周之盛王也书有道曽孙周王发对祖考而言皆得称之】田【读池因反音陈】之我疆我理南东其畞【读如米○苏传疆者正其经界理者分其土宜刘氏曰疆谓有夫有畛有涂有道有路以经界之也理谓有遂有沟有洫有浍有川以疏道之也何楷曰地势东南下水势皆趋之故顺地势以为遂为沟遂横则沟从遂从则沟横刘长乐所云其遂东入于沟则其畞南矣其遂南入于沟则其亩东矣是也○周礼百亩为夫夫间有遂十夫有沟遂深广各二尺沟深广各四尺】○上天同云雨【去声】雪雰雰【传丰年之冬必有积雪】益之以霡【音麦】霂【音木○陆佃曰雪欲盛而遍故言雰雰雨欲微而润故言霡霂】既优既渥【叶乌谷反音屋】既霑既足生我百谷○疆埸翼翼黍稷彧彧【音郁读于逼反音域○刘氏曰疆埸翼翼谓万井纵横左右翼翼整齐也黍稷彧彧谓万井棊布广野彧彧成文也】曾孙之穑以为酒食畀我尸宾【王献尸之后主人亦有献宾之礼丘氏曰畀尸谓献熟食并酌宾献尸是也畀宾谓助祭者酌齐献尸尸因酌以酢宾并祭末燕同姓于寝是也此祭始终用酒食之事】寿考万年【读宜因反古音考音宁】○中田有庐【説文庐寄也春夏居秋冬去○陈祥道曰古五亩之宅庐舎二亩半田中之居也廛亦二亩半国中之居也春出于野冬入于邑焉】疆埸有【读公乎反音孤】是剥是葅【侧居反音租○是剥是葅剥为葅也疏周礼场人祭祀共其果蓏是祭必有葅矣醢人豆实无葅者主説正豆之实故文不具尔】献之皇祖曾孙寿考【读如苦】受天之祜【音戸古音考音古】○祭以清酒【即郁鬯之酒非周礼清酒亦非酒也】从以骍牡【疏牧人云阳事用骍牡注以阳事为宗庙】享于祖考【读如糗○笺享于祖考纳亨时疏纳亨见周礼君牵牲入庙将杀授亨人故谓之纳亨也纳亨而曰献于祖考者地官充人云硕牲则赞赞助也助君牵牲入告肥是献之也】执其鸾刀【疏鸾刀刀环有铃其声中节声和而后断也祭义卿大夫鸾刀以刲之取膟膋则是卿大夫执之也愚按祭义曰祭之日君牵牲入庙门丽于碑卿大夫袒而毛牛尚耳鸾刀以刲祭统又云君执鸾刀羞哜夫人荐豆注疏谓馈熟之时君以鸾刀割牲取羞进哜肺奠于俎上葢牵牲时卿大夫执鸾刀馈熟时君自执鸾刀也】以启其毛【楚语毛以示物韦昭注物色也是取毛色告之】取其血膋【音聊又音劳○取血告杀即所云膟也取膋为燔燎之用】○是烝是享【何楷曰于是行烝祭享献之礼谓荐熟也荐熟之礼周礼谓之馈献亦谓之馈食】苾苾芬芬【郝本读如方○此黍稷之苾芬祭以黍稷为重也】祀事孔明【音芒○王志良曰祀事交于幽之道也交于幽何以孔明也君子之齐思其居处笑语入室则见乎其位周旋则闻乎其容声出户而聴则忾然闻乎其叹息之声故曰致爱则存致慤则着夫亡而愈存幽而愈着所谓明也楚茨信南山极言祭祀之盛而君子之内心总以祀事孔明一语括之其意简而精矣】先祖是皇报以介福万夀无疆
　　序信南山刺幽王也不能修成王之业疆理天下以奉禹功故君子思古焉
　　此诗大防与前篇同我疆我理南东其亩乃槩率土而言左传所谓先王疆理天下物土之宜而布之利也如以为公卿之诗其辞不类何子云我疆我理王事也鸾刀啓毛王礼也以曾孙田之配维禹甸之非天子不敢当朱子以为公卿奉宗庙之诗何也葢前三章言黍稷之盛由于土宜得而天时和遂获之以为祭享之用也四章五章述献新及割牲之事末章则祭而受福
　　信南山六章章六句
　　甫田之什
　　倬【曹氏曰倬训明者言其事显然也】彼甫田【读音陈】岁取十千【读如亲○传十千言多也郑谓一成公田万亩之税其説较有据故集传从之苏传吕记同严缉则云十千谓十一之法犹孟子万取千焉千取百焉亦通】我取其陈食【音嗣】我农人【笺仓廪有余民得赊贳取之所以纾官积滞亦使民爱存新谷按食我农人谓取官庾之陈者以食之即后世贷官法然但贷不收非如后世之必责偿于民也】自古有年【读泥因反音民古音考音宁○自古犹云自昔谷梁传五谷皆熟曰有年○谢氏曰民生三代之前其命制乎君民生三代之后其命制乎天吾求其所以制命之道矣取民常少与民常多自古以来岂无水旱霜蝗吾民常如有年者敛散得其道也】今适南畞【读如米下同○亩以南为正故曰南亩严缉适南亩不必王自行笺疏作农民为是至三章曽孙来止方言王者之省耕耳】或耘或耔【音子○耔者拥其根本集传用孔疏疏引汉书食货志而有讹脱朱传吕记皆因之按志云苗生叶以上稍耨垅草因隤其土以附苗根比盛暑垅尽而根深能风与旱应据此正之】黍稷薿薿【音蚁】攸介攸止烝我髦【音毛】士【严缉介助也攸介攸止烝我髦士言有司行田者见黍稷之盛乃相劝而休息之又进其秀髦而劳勉之若周礼乡大夫兴其贤能遂大夫率其吏而兴甿是也】○以我齐【音咨】明【读如芒○传器实曰齐在器曰盛疏云六谷皆为器之实齐明言齐盛之明洁也集传引稷曰明粢云齐与粢同倒文协韵】与我牺羊【纯色之羊疏独言羊以防句实非止羊而已】以社【按集传云社后土以句芒配此本之祭法非与皇天对言之后土也良耜序云秋报社稷】以方【曲礼天子祭四方岁徧注谓句芒祝融蓐收防之神疏社谓阴祀其牺用纯黒色方祀则各以其方之色报祭四方在仲秋见周礼】我田既臧农夫之庆【读如羌下同】琴瑟击鼓以御【牙嫁反音迓】田祖【田祖先啬神农也笺云报乐以迎祭先啬谓郊后始耕】以祈甘雨【胡氏曰农夫之庆以上秋报也琴瑟击鼓以下又是春祈也按社方在仲秋祈年在孟春周礼仲秋狝田罗献禽以祀祊注祊当为方字之误也月令孟春祈谷于上帝是也报成举礼之盛祈年举乐之盛互见耳○陈啓源曰此章先言报后言祈合两年之事相为首尾犹生民诗以兴嗣岁之义也社方田祖凡三祭冯氏名物疏欲以月令仲夏大雩当之彼见诗言祈雨与大雩帝之文相合又上章耘耔正大雩之时故为此説不知大雩之祭以上帝为尊诗言田祖不应反畧之也大雩用盛乐月令所言十有九诗止及其三不得为盛也冯又以祈谷非祈雨讥注疏则尤不然诗咏农事往往及雨如信南山之霡霂大田之兴雨皆是此章述春祈之祭因兼及甘雨特起下黍稷之文耳非专言祈雨也岂可据此一语遂合社方田祖为一祭而以祈雨槩之哉】以介我稷黍以谷我士女○曽孙来止以其妇予馌彼南亩田畯至喜攘【吕记曰攘者喜之甚而取之疾】其左右【读如以】尝其防否【读如鄙】禾易【治也】长畞终善且有【读如以○何楷曰终善且有预期之辞善者实頴实栗之美有者万亿及秭之饶】曾孙不怒农夫克敏【读母鄙反音米○吕记曾孙不怒农夫克敏者言农夫能敏于田事如此王者无由谴怒也不曰喜而曰不怒者若不敏于农则怒矣葢其喜怒专在于农也洛人称张全义曰张公他无所好见嘉谷大茧则喜尔正此意也】○曾孙之稼如茨如梁【稼是禾未刈者未刈故望之如屋葢如车梁】曾孙之庾如坻【音池】如京【读如姜○庾是谷露积者露积故望之如髙地如髙丘】乃求千斯仓乃求万斯箱黍稷稻梁【苏传黍稷稻粱言其无所不有也】农夫之庆报以介福万夀无疆【郝敬曰凡此黍稷稻粱莫非农夫之庆而敢忘曾孙哉愿方社田祖报之以大福使之万夀无疆也季本曰民爱其君故颂祷之如此集传以为归美于下失之矣君之于民岂有称万夀者哉按疏云报者自神之辞明求神而得报也上为农夫祈庆而神以此报之报农夫正以报曾孙耳】
　　序甫田刺幽王也君子伤今而思古焉
　　朱传以此诗为述公卿有田禄者力农事以奉方社田祖之祭东发非之定为王者之诗
　　首章述彻法取民及补助劝农之事二章述报成与祈年之祭三章述天子省耕时事末章述丰年之乐东莱曰此诗后二章皆述前二章之意三章所言申首章南亩劳农之事也故曰曾孙来止田畯至喜四章所言申二章田祖祈福之事也故曰报以介福万寿无疆自曾孙之稼以下所谓大福也
　　按周礼籥章氏凡国祈年于田祖吹雅击土鼓以乐田畯而此诗有琴瑟击鼓以御田祖故説者以为即雅也但祈年田祖与社方不同时徐扈云此诗本报赛之乐当作于秋祭时而首述耘耔次述报祈次述省耕末述收获葢诗人叙事错举成文必拘拘于时月次第则失之矣
　　甫田四章章十句
　　大田多稼【严缉大田犹甫田谓天下田也曹氏曰多稼或宜髙燥或宜下湿或利先种或利后种】既种【上声】既戒【月令季冬令民出五种所谓既种也又命农计耦耕事修耒耜具田器所谓既戒也】既备乃事【笺是既备矣至孟春土长冒撅陈根可防而事之疏云乃者缓辞】以我覃【音剡○覃当依尔雅注作剡説文剡鋭利也剡覃音同通用】耜俶载南畞【读如米】播厥百谷【读工落反音郭】既庭且硕【读常约反音若○庭言不卷曲硕言不低小】曾孙是若【笺若顺也王于是止力役以顺民事不夺其时严缉曽孙所重者稼穑而民能顺之也此説本颍濵】○既方【疏初秀始欲结实之时故云方房也禾生于中若人房舎】既皁【读子苟反音走○疏皁训成故云成实】既坚【坚熟】既好【读如吼○齐好○陈啓源曰方皁坚好四者皆以谷实言不若生民诗歴道禾稼生成之次第葢生长之条茂已具于前章庭硕中矣此诗之方皁与生民实发实秀相当此坚好即生民之坚好也发管而秀出则先有乎甲而实犹未坚所谓皁也故二诗皆以坚好继之】不稂不莠【释文稂童粱草也説文作蓈禾粟之秀生而不成者谓之童蓈莠稗草也】去其螟螣【音特】及其蟊贼【集传解四虫本尔雅説文吏犯法则生螟乞贷则生蟘抵冒取民财则生蟊】无害我田穉【疏虫灾穉禾偏甚故举言之】田祖有神秉畀炎火【读虎委反音喜○疏月令仲夏行春令百螣时起阳盛而虫生消之则付于所生之本○田祖有神乎为我持四虫付之炎火中使消亡也此是祷辞姚崇遣使捕蝗引之为证设火掘坑且焚且瘗则信以为实事矣】○有渰【音揜○刘氏曰天将降雨则地气上腾蒸为湿润渰浸万物】萋萋兴雨祁祁【严缉祁祁然不暴疾所谓雨不破块】雨【去声】我公田遂及我私彼有不获穉此有不敛穧【音剂】彼有遗秉【盈手曰秉】此有滞穗【释文音遂一音嗣○刘氏曰穉谓穗之小刈获所不及者穧谓刈而遗亡束防所不及者遗秉谓束而辇载之所不尽者滞穗谓刈而折乱秉获之所不逮者皆縁丰稔故也】伊寡妇之利○曾孙来止以其妇子馌彼南畞【读同上】田畯至喜【何楷曰四句与前篇不同此来止省民之敛此至喜喜其趋获事也】来方禋祀【读如亦○言曾孙此来举禋祀于方之礼是倒句方谓四方之神董氏云随所来之方而禋祀之此曲説也】以其骍黒【传骍牛也黒犬豕也笺引周礼骍牲黝牲黝黒也集传从郑其云四方各用其方色之牲举南北以见其余则疏説也季彭山以为不然】与其黍稷以享以祀【叶同上】以介景福【音偪】
　　序大田刺幽王也言矜【鳏同】寡不能自存焉【疏不言思古者承上章而畧之】
　　朱传以此诗为农夫颂美其上若以答前篇之意恐不然补传曰此诗疑为王者省敛因举方祀而作所谓穉穧秉穗皆省敛以助不给之事也
　　首章地广而尽耕种之功次章苗盛而袪虫蝗之害三章望雨而豫期年丰末章有年而徧举方祀吕记大田多稼总言之也既种既戒以下至于卒章自始及末以次陈之
　　李氏曰以上四诗词虽不同其意则一始皆言黍稷次言祭祀末乃以福禄终之张文潜同此説愚谓前二诗详于祭祀而畧于田功后二诗详于田功而畧于祭祀前二诗为烝尝之祭故多祝嘏之辞后二诗乃祈报之祭故多劝农之语防各不同
　　大田四章二章章八句二章章九句
　　瞻彼洛矣维水泱泱【音央起二句无韵例见东山】君子【君子传笺皆以为指诸侯集传云君子天子也】至止福禄如茨韎【音昧】韐【音閤○韐韠也以韎韦为韐韎者茅搜所染茅搜即茜草】有奭以作六师○瞻彼洛矣维水泱泱君子至止【补顶反音秉】琫【音菶】有珌【音必○传容刀也琫上室珌下室天子玉琫而珧珌诸侯璗琫而镠珌珧蜃甲以饰物璗黄金説文刀室也小尔雅刀鞘谓之室○按此诗毛传云琫上饰珌下饰公刘传又云下曰上曰琫葢彼传有误冯氏名物疏已辨之】君子万年保其家室○瞻彼洛吴维水泱泱君子至止福禄既同【苏传既同言与诸侯共之也】君子万年保其家邦【读卜工反一音崩】
　　序瞻彼洛矣刺幽王也思古明王能赏善罚恶焉集传此天子防诸侯于东都以讲武事而诸侯美之之诗濮氏曰洛邑初成成王尝往受诸侯之朝宣王复防诸侯于此序所谓明王也安知非当时美之之诗而必别之为思古欤
　　毛郑于裳华桑扈鸳鸯所云君子之子皆为天子而此篇君子又谓诸侯止因解韎韐为士服故不得不异其説耳【笺诸侯世子服士服入见时有征伐之事天子使代卿士将六军而出○士冠礼爵弁服韎韐凡衣从冠色弁韎韦则衣亦韎韦也】考周官凡有兵事韦弁服即左传所云韎韦之跗注【本王氏之説】意天子亦然从集传可也【广韵仰视曰瞻诗曰瞻彼洛矣其为诸侯美天子之词甚明】
　　瞻彼洛矣三章章六句
　　裳裳者华【传裳裳犹堂堂董氏曰裳古文作常按説文常下帬也从巾尚声本作常后从衣作裳而常但为常久字是裳裳本作常常下云芸其黄矣又云或黄或白或疑即常棣刘勰文心雕龙云雅咏常花或黄或白亦以裳作常然徧检诸书并无言常棣花黄者尔雅常棣棣注云棣白棣也花若李而小又有赤棣似白棣子赤五月熟吕氏曰常棣今之玉李花蕚相承甚力即小雅常棣之华维常之华也此诗既以其花为黄白色则非常棣明矣集传无定説华谷竟解作常棣尚未详恐仍以毛训堂堂为正堂堂盛也若果是常棣亦无叠言常常之理】其叶湑【上声○钱氏曰湑犹沃也叶美如沃】兮我觏之子我心写【读如暑】兮我心写兮是以有誉处【上声】兮○裳裳者华芸其黄矣我觏之子维其有章【苏传有章有文也其文灿然如华之盛】矣维其有章矣是以有庆【叶音羌】矣○裳裳者华或黄或白【叶仆各反音薄古音考音博】我觏之子乘其四骆乘其四骆六辔沃若○左之左之君子【笺君子斥其先人也集传无解葢即指诸侯】宜【读如俄】之右【读如以】之右【同上】之【传左阳道朝祀之事右阴道兵戎之事】君子有【读如以】之维其有【同上】之是以似之【传似嗣也陈啓源曰先人有是才徳子孙宜嗣其禄位以似为嗣亦诗之恒训耳今云有之于内是以形之于外者无不似其所有左之右之不可言在内形于外者又何指乎】序裳裳者华刺幽王也古之仕者世禄小人在位则谗谄并进弃贤者之类絶功臣之世焉
　　苏传为序説者不过以乘其四骆为守先人之禄位是以似之为嗣其先祖至于小人谗谄则是诗之所无
　　集传此天子美诸侯之诗邹忠曰孔丛子载孔子曰于裳裳者华见古之贤者世保其禄也世保其禄于末章见之葢前三章所称之子指继世之新侯末章所称君子则追美其先人也先世之君子才全徳备左宜右有是以其子孙肖似之【此朱子初説见读诗记】曲礼诸侯既见天子曰类见谓继先君之徳乃得受国而见天子此云似之即小宛所云式谷似之也篇中未有此意郑笺尤多踳驳○王志长曰章首二句郑氏谓兴君臣而后儒以为兴贤者之世类之子郑氏谓古明王而后儒以为亦指贤者之后皆后儒为胜左之右之当读如左右逢其原之左右亦不必如毛氏以吉凶为説
　　裳裳者华四章章六句
　　交交桑扈有莺其羽【笺窃脂飞而徃来有文章人见而爱之喻君子以礼法威仪升降于朝廷天下亦见而仰乐之】君子乐【音洛】胥【传胥皆也疏孙毓云与天下皆乐乐之大者】受天之祜【音戸】○交交桑扈有莺其领君子乐胥万邦之屛【音丙○苏传乐循礼仪则足以屛万邦矣】○之屛之翰【读胡见反音现】百辟【音璧】为宪不戢不难【音乃多反音傩○戢敛难慎也一説难通作傩説文云行有节也】受福不那【音同上○多也】○兕觥其觩【笺兕觥罚爵也燕饮无失礼者罚爵徒觩然陈设而巳】防酒思柔【饮美酒者皆柔和】彼交【上声】匪敖【音傲】万福来求【严缉万福来求犹云自求多福古人多倒句】
　　序桑扈刺幽王也君臣上下动无礼文焉
　　陈啓源曰礼文法度王者所以整齐一世不可一日无也君臣上下守此而勿失则尊卑得安其位亲疎得遂其情长幼得顺其序家国内外皆得循其分而洽其欢政令于是成风俗于是美中国以宁四裔以服天祐之万邦赖之此非徒一人之乐而天下之乐故曰乐胥不然鸎然之桑扈犹有文章可观人反不如乎三章之戢难礼文之在率下者也末章之思柔匪敖礼文之在上交者也幽王之朝上下动无礼文则放恣骄僻无所不为将何以保福禄乎孙毓述毛乐胥之防而未畅故为衍之如此
　　集传谓天子燕诸侯之诗君子皆指诸侯今按之屛之翰百辟为宪即维周之翰四国于蕃文武吉甫万邦为宪也从朱説甚安记曰髙而不矜所以常守贵满而不溢所以常守富此戢难那福之义也彼交匪敖即戢难之见于饮酒者也中亦寓戒勉之意桑扈四章章四句
　　鸳鸯于飞【吕记诗独以鸳鸯为兴者偶见人之掩捕适有所感尔】毕之罗之【疏网小而柄长谓之毕鸟罟谓之罗毕则执以掩物罗则张以待鸟】君子万年福禄宜【读如俄】之○鸳鸯在梁戢其左翼【笺敛其左翼以右翼掩之无恐惧疏云此举雄者而言按尔雅云鸟翼右掩左雄左掩右雌郑孔説本此集传载张子説亦通○苏传惟俟其飞而后取故在梁者戢翼而安】君子万年宜其遐福【叶音偪】○乘【去声】马在廏【説文周礼马有二百四十匹为廏】摧【笺云摧今莝字释文采卧反刍也○顾炎武曰传云摧莝也但训字义陆氏遂以摧字音来卧反则与摧不协当从本音】之秣【音末读莫佩反音昧○释文秣谷马也】之君子万年福禄艾【读鱼肺反音乂】之○乘马在廏秣之摧【读如字又音剉】之君子万年福禄绥【如字又读上果反音妥】之
　　序鸳鸯刺幽王也思古明王交于万物有道自奉养有节焉
　　陈啓源曰鸳鸯诗以实义为兴此又一兴体也交万物有道不尽于鸳鸯之毕罗自奉养有节不尽于乘马之摧秣举一以槩其余故传以为兴而笺复广其义要之祭鱼兽而后田渔齐三举而恒日减亦畧举之耳明王爱养樽节之政固不可悉数
</div>
    <div class="pagination">
<a href="诗经通义_page10.html">上一页</a><span>...</span><a href="诗经通义_page6.html">6</a><a href="诗经通义_page7.html">7</a><a href="诗经通义_page8.html">8</a><a href="诗经通义_page9.html">9</a><a href="诗经通义_page10.html">10</a><span class="current-page">11</span><a href="诗经通义_page12.html">12</a><a href="诗经通义_page13.html">13</a><a href="诗经通义_page14.html">14</a><a href="诗经通义_page15.html">15</a><a href="诗经通义_page16.html">16</a><a href="诗经通义_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
