<!DOCTYPE html>
<html>
<head>
    <meta charset="UTF-8">
    <title>诗解颐 - 第 8 页/共 10 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>诗解颐 - 第 8 页/共 10 页</h1>
    <div class="content">　　三章
　　善类之不用则所用者强御冦攘而已强御则暴虐之臣也冦攘则聚敛之臣也暴虐之是用则既有以殚民之力聚敛之是用则复有以竭民之财此怨怼之所以生流言之所以兴而诅祝之所以无穷极也
　　四章
　　炰烋者怒气之盛也敛怨以为徳者不以徳为徳而以怨为徳也人君不明其徳则慈祥岂弟之人逺而暴虐聚敛之人进无背莫为之后也无侧莫侍其旁也无陪莫为之贰也无卿莫为之辅也无非实无也虽有之而不称其职不任其事则亦若无人焉尔
　　五章
　　人君荒湛于酒则必信任小人于是而愆厥止则威仪之迷乱也于是而号且呼则言语之讙哗也穷日夜以娱乐弃国事而不恤所谓俾昼作夜靡明靡晦也
　　六章
　　如蝉之鸣言其无静黙之时也如羮之咈言其无清浄之处也小大近丧人尚乎由行言乱亡之证无间于小大也内□于中国覃及鬼方言怨怒之极无间于逺迩也
　　七章
　　殷不用旧言既不用乎旧人又不用乎旧政也何谓旧人老成是也何谓旧政典刑是也老成之不用则无所咨访典刑之不用则无所持守此大命之所以倾覆而不可救也
　　八章
　　上章言暴虐聚敛之是用老成典刑之是弃皆自絶其根本之谓也桀以是亡于前而殷受之为殷王者可以鉴矣而纣不知鉴也纣以是亡于后而周受之为周王者可以鉴矣而厉王又不知鉴也此乱亡之所以相继也可胜叹哉
　　抑首章
　　愚人之所以益愚者以其有禀赋之偏而又无学问之力也哲人之所以不愚者以其所禀既异于人而又有省察克治之功也今而曰靡哲不愚曰亦维斯戾则是既不能省察于机微之际复不能克治于形着之后其为反常也大矣
　　二童
　　人君必大其谋而后可以定其命必逺其图而后可以时其告谟之訏犹之逺此自纲领上説所以立一代之规模者也命之定告之辰此自号令上説所以为一时之政事者也此戒其加于人者不可不审诸己也敬慎者戒惧之存乎中威仪者辉光之着乎外威而能敬仪而能慎则容止必可观进退必可度而斯民无不畏而爱之则而象之此勉其修于己者必有以示于人也上四句葢泛言之下四句则以其切近者言之也
　　三章
　　迷乱于政谓施于事者惑而无统也颠覆厥徳谓见于行者颠倒而不常也所以然者以其荒湛于酒故也汝独不念汝所承之绪乎则当广求先王所行之道以共其明法可也
　　四章
　　夙兴夜寐修身之事也洒埽庭内齐家之事也身者民之主家者国之则身修而家齐是岂不足以为民之章乎车马所以安身也固不可以不修弓矢戎兵所以御患也尤不可以不戒在我者既不至于妄动则在彼者亦不敢以轻侮此又治国之要也详于内而亦不遗于外谨于大而亦不忽乎细地有逺近之不同而虑之无不周事有常变之不同而备之无不饬此所以为訏谟定命逺犹辰告之实也欤
　　五章
　　质尔人民即所谓寝兴洒埽维民之章也谨尔侯度即所谓车马之修戎兵之戒也用戒不虞即所谓用戒戎作用逷蛮方也慎尔出话则欲其谨于言也敬尔威仪则欲其谨于行也白圭之玷以下又以见欲谨于行者必先谨于言也
　　六章
　　言之不可轻也以舌之不可扪也言之不可苟也以其易致差失也不可放也且天下之理孰有言而不雠者乎孰有徳而不报者乎朋友辅我者也庶民则效我者也小子师法我者也而皆有以顺之则子孙绳绳谓后有以继乎前也万民靡不承谓下有以承乎上也此皆谨言之效也
　　七章
　　辑柔尔顔以下言修饬于显明之处也相在尔室以下言戒惧于幽隠之时也神之格思以下又言神之体物而不遗也夫惟神之体物而不遗此所以虽人所不暏不闻之处尤当戒谨恐惧而不可忽也不动而敬不言而信此自君子之戒惧言之也微之显诚之不可掩此自鬼神之体物言之也至此则不特无愧于人亦且无愧于天矣
　　八章
　　言尔为人君之徳当使无一事之不善无一事之不嘉容止之不可以不慎威仪之不可以不谨不僭则于事无所差不贼则于理无所害夫如是鲜不为民之则矣投桃报李言理之必有者以勉之也彼童而角言理之必无者以戒之也夫昧之以理之所无者将以溃乱汝也而岂可以莫之察乎
　　九章
　　荏染柔木则可以缗之丝矣此温温恭人则亦可以为徳之基矣基者为学之所由以立温恭者亦徳之所以成也彼明哲之人告之以善言则顺而行之此愚昧之人告之以善言则反谓我为不信人心之不同如此吁可叹哉
　　桑柔首章
　　桑之盛也其根本未蠧其枝叶未壊而蚕者采之忽焉而尽以比周之盛也其典章未废其法度未改而厉王败之忽焉而亡君子不幸而遇此安得而不忧忧之之甚而至于病又安得而不号天以诉之乎
　　二章
　　车马之盛旌旗之美一也而在正雅则为美在变雅则为怨者亦由闻钟鼔管籥之音其欣欣喜色而相告者以其君能与民同乐也其疾首蹙頞而相告者以其君不能与民同乐也身之所遇有劳逸之殊而心之所感有悲喜之异然则为人君者其可不以絜矩为心而与民同好恶也
　　三章
　　无争者君子之所以已乱好争者小人之所以生乱乱阶之既成则其祸之所及者逺矣此天之所以怒国之所以危而我之所以居无所定徂无所往无所适而可也
　　五章
　　告尔忧恤欲其及诸己也诲尔序爵欲其用夫贤也不能忧其所当忧则是悔悟之未萌无以为致治之本矣不能用其所当用则是贤否之不辨无以为致治之资矣谁能执热逝不以濯贤者之能已乱犹水之能涤热也其何能淑载胥及溺不用贤以已乱犹不用人以极溺也
　　六章
　　君子之在世惟出与处而已世治而行其道则禄食为无愧世乱而守其志则稼穑为无憾夫以稼穑而视禄食其劳逸固有间矣而惟君子之心视之如一故曰稼穑维寳代食维好稼穑之所以为寳者可资之以养吾生也代食之所以为好者谓可因之以全吾志也
　　七章
　　上章言稼穑以代禄食则朝廷虽不可以留田野犹可得而处也不曰【以下阙】
　　十六章
　　职竞用力指暴虐之臣言之也职盗为冦指聚敛之臣言之也上有反覆之臣则民亦贪乱而不已矣上有暴虐之臣则民亦邪僻以相尚矣上有聚敛之臣则民亦怨咨而不定矣凉曰不可者外为正直之言覆背善詈者隂为险诈之行然亦孰得而掩之哉此我之所以既作尔歌也
　　云汉首章
　　王曰于乎何辜今之人此哀矜恻怛不能自己之诚所以消灾弭祸之本也靡神不举言于神无不求也靡爱斯牡言于牲无所爱也圭璧既卒天以苍璧地以黄琮四方各以其色之玉言羣祀徧举而于玉无所吝也而何为其莫我聴乎
　　二章
　　蕴则其气之方蓄而未散也隆则其气之方盛而未衰也禋祀之相继而不殄将以弭其灾也郊焉而祭天地庙焉而祭祖考既靡神之不宗矣莫亲于后稷而何为其不克也莫尊于上帝而何为其不临也耗则财之消而趋于尽斁则势之败而几于危此其为下土之祸也甚矣何以当我之身而有是灾乎
　　三章
　　竞业言其心之危惧也如霆如雷言其势之可畏也靡有孑遗则其民之不可保也不我遗则其身之不可保也先祖于摧则其宗社之不可保也
　　四章
　　靡瞻无所依也靡顾无所望也所以无可望者为羣公先正而不我助也所以无可仰者为父母先祖之忍予也
　　五章
　　羣公先正上章言其不助则不肯用其力也此章言其不我闻则不肯聴其言也父母先祖亲也故其望之也切昊天上帝尊也故其畏之也深望之切故不无怨慕之情畏之深故虽欲逃遁而不敢
　　八章
　　始言有嘒其星叹其雨之不可必终言曷恵其宁幸其雨之或可必上言大命近止靡瞻靡顾求其助于神此言大命近止无弃尔成尽其责于己惟其责之在己者不可以不尽故当益求所以昭假者而修之凡若此者非以为一人也固以定众志也余读是诗见宣王有事天之敬有事神之诚有恤民之仁敬畏以事天而天监之防恭以事神而神享之恻怛以恤民而民懐之蕴隆之气消丰穰之效着内治既修外攘斯举南征北伐无不如意中兴之业视文武成康而无愧皆自云汉一念之烈而基之也
　　崧高首章
　　四岳之佐唐虞不惟总方岳之诸侯抑且奉岳神之祭祀则其有功于神人大矣故岳神享之愈久而不替其在于周则其神灵和气之所钟既生甫侯于前复生申伯于后甫侯之生有以佐穆王于耄期之时申伯之生有以佐宣王于中兴之日甫侯之训刑申伯之畨畨要皆足以为周之桢干四国其有不赖之而屏蔽者乎四方之人其有不赖之而宣布天子之徳泽者乎
　　二章
　　申伯以元舅之亲世徳之懿而即封于谢冝也召伯王朝之大臣乃以身任版筑之责而不以为劳何也葢大封之礼召公实世掌之则其上承天子之命下慰羣黎之心亦其责之不得辞也申伯之宅既定则不惟一世之安而申伯之子孙亦得以世执其功矣
　　三章
　　彻土田王者之大法故以命之大臣迁私人王者之私恩故以命之傅御土田彻而国制定私人迁而家道成则王之所以待申伯者厚矣
　　六章
　　信迈诚归言其行之决而不疑也式遄其行言其行之速而无留也彻土疆所以定经制峙糇粮所以广储蓄定经制者所以为他日悠久之计广储蓄者又所以为今日经营之计也
　　七章
　　畨畨者言其才徳之武勇啴啴者言其仪卫之众盛才徳之武勇固足为国之干仪卫之众盛亦所以为国之光岂不显哉此申伯乎以亲则天子之元舅以贤则百辟之是法则其位望之隆重而名誉之彰著亦可想矣
　　烝民首章
　　天监有周谓上天之明命有以视于下也昭假于下谓宣王之明徳有以格于天也惟天子有昭明之徳故上天有保佑之命惟上天有保佑之命故贤佐钟粹美之徳则其天性之本善者虽贤愚之所同而其气禀之独厚者乃贤哲之所以异于人也
　　二章
　　今仪今色者辉光之着于外小心冀翼者严敬之存乎中古训是式者学问以致其知威仪是力者进修以力于行四者体之所以立也天子是若明命使赋则用之所以行也惟其为用之所以行所以亦可谓之徳也
　　三章
　　式百辟而侯国有所法保王躬而君徳頼以成司政本而王命有所寄此皆自其已然者言之也至于赋政于外则正指筑城于齐之事而言之也四方爰发兼以其效言之则所以期望之者至矣
　　四章
　　此肃肃然齐之命惟仲山甫为能将而行之邦国之有臧有否亦惟仲山甫能明之明哲保身者周身之智夙夜匪懈者事君之忠惟其有保身之智所以能明邦国惟其有事君之忠所以能将王命未有不能保身而可以事君者也未有不能事君而可以治民者也此明哲保身所以为事君治人之本也
　　五章
　　常人之情因物有迁而惟君子之守则不以物情之异而或变上章言仲山甫明哲保身明者明于理体之所以立也哲者察于事用之所以行也既能明于理又能察于事则其赋政于外也亦惟视事理之可否何如耳柔者岂得而茹刚者岂得而吐哉惟不茹柔故不侮鳏寡则可以恵鲜之固所以行吾仁也惟不吐刚故不畏强御则可以遏絶之亦所以示吾勇也然则山甫之保身岂枉道徇人之谓哉
　　六章
　　仪度图谋而后言者所以为知徳之至爱而恨其不能助者所以为好徳之深斯徳也何徳也固人所同得也然得之于天者众人之所同而举之于己者仲山甫之所独何以见其独也人莫不有是仪色也而仲山甫独能令焉人莫不有是心也而仲山甫独能翼翼其敬焉人孰无古训也而仲山甫则是式焉人孰无威仪也而仲山甫则是力焉此即其举徳之实也观鲜克举之之词众人惟致其不足于人观爱莫助之之词诗人惟致其不足于己则山甫之举徳固可谓贤而诗人之知徳好徳亦可谓贤矣举己之徳者所以立本补君之阙者所以致用即上章所谓能保身而后能事君者也
　　韩奕首章
　　受命者臣事君之忠亲命者君待臣之厚纉戎祖考欲其无愧于亲也无废朕命欲其无愧于君也夙夜匪懈勉之以劝也防恭尔位戒之以敬也朕命不易示之以信也干不庭方以佐戎辟又欲其有以敌王之忾也
　　六章
　　彼韩城之广而大者乃召伯康公之所营也昔先祖之受命既因百蛮以为之长今韩侯之受命复因追貊以为之伯则其城池之不可以不修田亩之不可以不治税法之不可以不正土物之不可以不贡皆修其职业之谓所以终首章之意也
　　江汉二章
　　经营者召虎之职告成者召虎之功有召虎之经营故四方得以既平有召虎之告成故王国得以庶定四方之既平时靡有争矣王国之庶定则王心载宁矣天下之所以未平者以争心之未息而争心之所以未息者以王化之未孚也彼见利则夺见便则乗者固夷狄之常情而转逆以为顺转危而为安者乃王者之盛心故必使天下无有争心而后大臣之功成而王者之心亦安矣
　　三章
　　封建井田二者皆先王之良法中兴之所当复也故江汉既平宣王即命召虎辟四方之侵地将以复封建之旧也彻四方之疆土将以复井田之旧也复封建之旧所以息四方之争而固小国之利也复井田之旧所以戢四国之暴而固小民之利也凡若此者非以病之也非以急之也惟欲其取正于王国而已于是而疆之所以画其大界也于是而理之所以别其条理也疆之理之尽南海而止则虽海濵之国无不复乎旧封也濵海之民无不安于什一也此所以为中兴之盛也
　　四章
　　昔先王受命有如召公日辟国百里则召公者实文武之桢干也我之命尔以来句来宣也岂惟一人之为亦惟先人之功业是继果能以继先人之业为心则淮夷之未服岂惟虎之责抑亦虎之耻也汝能闻敏汝功则我固当锡汝以祉福矣勉之以先人之业期之以后日之报宣王真得待世臣之体也哉
　　五章
　　厘尔圭瓉秬鬯一卤所以厚其礼也告于文人锡山土田所以广其封也于周受命自召祖命君臣相期望于无穷也宣王之意若曰我之祖有若文王焉则创业之圣君也尔之祖有若康公焉则佐命之元臣也此其同心同徳为可知也今我之伐淮夷非以黩武也将以复先王之境土也尔之受命而往非以邀功也将以嗣先人之功业也然则尔之告成非特无愧于尔祖固亦无愧于先王也我之报功非特无愧于先王也固亦无愧于尔祖也昔也尔祖既于此乎受命则功非尔之功即尔祖之功也赏非吾之赏即先王之赏也且佐命之臣固有于此乎受命者矣而其子孙未必能继之于今日也中兴之臣固有于我乎受赏者矣而其先祖未必能开之于昔日也则是自先王创造以来祖孙相继而受命于兹者惟尔而已此所以为宠异之至也若虎之受赐则如之何亦惟曰虎拜稽首以致其敬天子万年以致其祝而已
　　六章
　　上四句为祝颂之词下四句乃劝勉之语祝颂者所以荅君之赐劝勉者所以进君于道夫淮夷之服王则有令闻矣然犹愿其令闻之不已焉四方之平王则有武功矣然犹愿其文徳之治焉武功可以拨祸乱于一时文徳可以致太平于悠久则武功者诚非圣人之得已而文徳者诚今日之急务也若召穆公可谓爱君之至矣
　　常武首章
　　赫赫言其声势之盛明明言其威灵之显此中兴之气象也王之所命者以正官则卿士以兼官则大师言其世则南仲以为祖言其人则皇父以为字是当时之大将也是时天子亲征故亲命皇父以整六师谓统其士众也以修我戎谓备其器械也军事以敬戒为主敬则无一念之或怠戒则无一事之敢忽即南仲所谓忧心悄悄也尔祖南仲既以敬戒而服玁狁平昆夷于前矣尔其可不以敬戒而恵此南国于后乎
　　二章
　　宣王尝命吉甫北伐矣又尝命方叔南征矣独于淮夷之叛则赫赫自将何也葢淮夷徐戎近居中国中国之土地则先王之土地也而夷狄侵之中国之人民则先王之人民也而夷狄暴之果安得不以吾之仁伐彼之不仁以吾之义讨彼之不义也赫赫业业言其威灵之显威也匪绍匪游言其师行之节制也如雷如霆言其声势之磅礴也用兵之法攻心为上徐方绎骚徐方震惊虽未即顺从而已先服其心矣
　　四章
　　震天之怒也怒人之怒也虓虎之怒也王之武则如震而如怒士之武则阚焉而如虎于以进师于淮浦铺则其众之偏也敦则其阵之厚也仍执则其力之勇也此淮浦之地所以截然而不可犯者以其为王师之所也
　　总论
　　首章言敬戒卒章言允塞葢不言敬戒无以见军律之严不言允塞无以见王道之大惟其军律之严所以战而必胜惟其王道之大所以不战而自服也服而来来而同人以为天子之功也而不知宣王初未尝以兵力服之也终而曰不回则王道之大信有以服其心矣宣王于此夫何为哉可以班师振旅而归矣斯时也其即武王戢干戈而弓矢求懿徳而肆时夏之时乎故曰因以为戒者戒其武功之不可黩而勉其文徳之不可以不修也
</div>
    <div class="pagination">
<a href="诗解颐_page7.html">上一页</a><a href="诗解颐.html">1</a><a href="诗解颐_page2.html">2</a><a href="诗解颐_page3.html">3</a><a href="诗解颐_page4.html">4</a><a href="诗解颐_page5.html">5</a><a href="诗解颐_page6.html">6</a><a href="诗解颐_page7.html">7</a><span class="current-page">8</span><a href="诗解颐_page9.html">9</a><a href="诗解颐_page10.html">10</a><a href="诗解颐_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
