<!DOCTYPE html>
<html>
<head>
    <meta charset="UTF-8">
    <title>诗总闻 - 第 43 页/共 49 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>诗总闻 - 第 43 页/共 49 页</h1>
    <div class="content">　　五章
　　为谋为毖乱况斯削告尔忧恤诲尔序爵谁能执热逝不以濯其何能淑载胥及溺
　　濯所以救热用之不善则反以及溺我告我诲尔当善用之
　　六章
　　如彼遡风亦孔之僾民有肃心荓云不逮好是稼穑力民代食稼穑维寳代食维好
　　此条举之事也力民所以作稼穑反不得食而有代食者是力民艺之而他人食之也如是代食者坐享所奉岂不自以为嘉则代食为民之病一也
　　七章
　　天降丧乱灭我立王降此蟊贼稼穑卒痒哀恫中国具赘卒荒靡有旅力以念穹苍
　　此条举之事也不幸降蟊贼以病稼穑身有所属力无所施故田卒至于荒则力役为之病二也大率祸乱之源皆生于农事之废
　　八章
　　维此惠君民人所瞻秉心宣犹考慎其相维彼不顺自独俾臧自有肺肠俾民卒狂瞻彼中林甡甡其鹿朋友已谮不胥以谷人亦有言进退维谷
　　此以下多称维此维彼维此者欲其为此也维彼者欲其不为彼也此秉心宣猷则考其质者彼自有肺肠则使其狂者惟其自有肺肠所以交相谮而不相善也
　　九章
　　维此圣人瞻言百里维彼愚人覆狂以喜匪言不能胡斯畏忌
　　此所见者逺所言者逺彼或覆或狂喜覆狂则不喜逺者也贤者岂不能分别此为覆此为狂何用犯此畏忌以诒我危辱也言时不可正言也
　　十章
　　维此良人弗求弗迪维彼忍心是顾是复民之贪乱寜为荼毒大风有隧有空大谷
　　此怀良心者既不求亦不进彼怀忍心者既加顾又加复既爱忍心则必不爱良心者也故贪乱者安为荼毒而无复恻怛也凡当荼毒者皆当大风之冲大空之谷可见人之危恐也
　　十一章
　　维此良人作为式谷维彼不顺征以中垢大风有隧贪人败类聴言则对诵言如醉匪用其良覆俾我悖此怀良心者则所为皆善彼怀不顺之心者则所行皆汚凡遇贪浊者皆当大风之冲安得不伤败也相聴从之言则对可讽诵之言则醉不用其良而反使为悖者故良人衰而不顺之人盛也
　　十二章
　　嗟尔朋友予岂不知而作如彼飞虫时亦弋获既之隂女反予来赫民之罔极职凉善背为民不利如云不克朋友疑其在朝廷无所别白故晓之曰我岂不知而无所为如虫之飞可弋而获盖小人隂于女而阳于我而任事之人主薄而不主厚喜背而不喜面既能为不利则或恐不胜故不如且已也晓之辞也
　　十三章
　　民之囘遹职竞用力【止】民之未戾职盗为冦凉曰不可【止】覆背善詈虽曰匪予既作尔歌
　　民之所以多端皆在职者主竞故竞者用力也民之所以未定皆在职者主盗故盗者为冦也薄言不可则已反于背肆詈女虽自以非我欲推怨他人然已为尔作歌乌能掩其恶而文其奸也言歌可讽而人喜传也
　　闻音曰填池邻切天铁因切烬旁纽作辛叶频溺奴学切瞻职良切相思将切迪徒沃切垢居六切悖蒲昧切获黄郭切赫黒各切背必墨切民之未戾止不可覆背善詈终尔歌可歌相叶吴氏不得谓之未详也集韵可歌皆居何切
　　闻物曰甡甡鹿精采貌鹿在林而人遇谷言鹿之不如也
　　闻人曰序以为芮伯毛氏以为芮良夫盖承左氏其言既明当从所讥诋之小人当是荣夷公之徒也
　　闻迹曰作此诗者当是或行或居山野之中其首言桑其次言水其次言草其次言蟊其次言禾其次言林其次言鹿其次言谷凡再其次言风隧亦再其次言弋虫良夫或以正言不容退处未可知也
　　闻事曰风起则尘埃肆人物不见今西北多然逆风而行尤不可故曰维彼遡风亦孔之僾僾与爱同风冲则草木頽偃隧道即成今西北犹然大率多在山蹊之间故曰大风有隧有空大谷谷读作浴民敬事稼穑肃敬也从事草间荓草也反以为缓嫚是欲夺民力以与代食者也皆代食之人蔽上如此樊氏诋王氏是谓我耕稼而汝食之相传不平之语史书文言尔
　　总闻曰君子小人不可杂处杂处则小人必胜君子必负此诗反覆委曲如此然所谓维此者实何所设施维彼者实何所惩艾以当时之治乱兴亡可见
　　云汉
　　一章
　　倬彼云汉昭囘于天
　　与有嘒其星同意言无雨状也
　　王曰于乎何辜今之人天降丧乱饥馑荐臻靡神不举靡爱斯牲圭璧既卒寜莫我聴
　　何辜今之人一句辞端已切当
　　二章
　　旱既大甚蕴隆虫虫不殄禋祀自郊徂宫上下奠瘗靡神不宗后稷不克上帝不临耗斁下土寜丁我躬寜丁我躬一句语意又切当告困于后稷又告困于上帝
　　三章
　　旱既大甚则不可推兢竞业业如霆如雷周余黎民靡有孑遗昊天上帝则不我遗胡不相畏先祖于摧告困于昊天上帝又告困于先祖
　　四章
　　旱既大甚则不可沮赫赫炎炎云我无所大命近止靡瞻靡顾羣公先正则不我助父母先祖胡寜忍予告困于羣公先正又告困于父母先祖
　　五章
　　旱既大甚涤涤山川旱魃为虐如惔如焚我心惮暑忧心如熏羣公先正则不我闻昊天上帝寜俾我遯又告困于羣公先正又告困于昊天上帝寜俾我遯欲弃天下而逃困之极也
　　六章
　　旱既大甚黾勉畏去胡寜瘨我以旱憯不知其故祈年孔夙方社不莫昊天上帝则不我虞敬恭明神宜无悔怒
　　又告困于昊天上帝又告困于明神憯不知其故此灾众知其自厉王而称不知其故者为父讳也
　　七章
　　旱既大甚散无友纪鞫哉庶正疚哉冢宰趣马师氏膳夫左右靡人不周无不能止瞻卬昊天云如何里告困于庶正羣臣又告困于昊天
　　八章
　　瞻卬昊天有嘒其星大夫君子昭假无赢大命近止无弃尔成何求为我以戾庶正瞻卬昊天曷恵其寜又告困于昊天又告困于大夫君子庶正何求为我言何必求我我将遯也羣公三公也先正羣公之先正也已往者也书言先正保衡孔氏正长也庶正见存者也如天官宫正地官党正之属统言之也冡宰言其长也天官膳夫地官师氏言其属也左右统言之数官言皆近王也靡人不周天官酒人之属地官封人之属无人不及也大夫中大夫下大夫之属是也君子统言之数官皆美称也言官僚错综参差又非可以十月之交为例也宣王求天求帝求神求先祖求父母而又求于臣言我虽弃位臣则受戾故未忍去而苦兾寜也
　　闻音曰天铁因切临力中切皇矣临冲韩氏作隆冲临当读作隆推吐雷切遗夷佳切顾果五切助牀所切予演女切川枢伦切遯徒匀切莫幕故切虞元具切宰奨礼切今南人以宰为子奬礼切又为宰亦奬礼切子宰皆奨皆通右羽轨切正诸盈切云如何里将如之何言计穷也里辞也今北人犹有此音
　　闻人曰序以为仍叔美宣王也寻诗皆王辞是时丧乱方繁不见天下喜王化复行王自忧不见百姓见忧他称召康公召穆公凡伯卫武公芮伯惟芮伯粗可考然皆美讽讥切以为他人所作犹之可也至仍叔决非叔辞按经世宣王癸酉即位大甚之旱必其初基之时鲁桓五年天王使仍叔之子来聘左氏仍叔之子弱也杜氏讥使童子出聘故本父字自宣王初年至是得一百二十三年而其子尚幼当亦未及弱冠也如此方仍叔能为文美君之时官为大夫则非幼稚者也大约以其年度之一百四五十嵗而百余年生子亦似非人情识者更详
　　总闻曰两言大命近止言将亡也非是哀辞实有是理不讳此字然后可以感动人也
　　崧髙
　　一章
　　崧髙维岳峻极于天维岳降神生甫及申维申及甫维周之翰四国于蕃四方于宣
　　申申伯也甫仲山甫也郑氏以甫为训夏赎刑之甫侯相去近二百年所不可晓
　　二章
　　亹亹申伯王缵之事于邑于谢南国是式王命召伯定申伯之宅登是南邦世执其功
　　三章
　　王命申伯式是南邦因是谢人以作尔庸王命召伯彻申伯土田王命傅御迁其私人
　　四章
　　申伯之功召伯是营有俶其城寝庙既成既成藐藐王锡申伯四牡蹻蹻钩膺濯濯
　　五章
　　王遣申伯路车乗马我图尔居莫如南土锡尔介圭以作尔宝往近王舅南土是保
　　至是遣行也王舅非独申伯一人故曰往近王舅当是诸舅先有在谢者今与相近时申伯在诸舅之中最尊故曰王之元舅也
　　六章
　　申伯信迈王饯于郿申伯还南谢于诚归王命召伯彻申伯土疆以峙其粮式遄其行
　　至是饯行也以谢为国故自西而南称还归
　　七章
　　申伯番番既入于谢徒御啴啴周邦咸喜戎有良翰不显申伯王之元舅文武是宪
　　至是始至国也申伯皆称王命王锡王遣王饯皆慿宣王之威灵而已则缺然故称不显此周邦所以咸喜也若申伯以属行之尊委寄之重夸耀矜骄以自为显人情方且不平何由皆喜也
　　八章
　　申伯之德柔恵且直揉此万邦闻于四国吉甫作诵其诗孔硕其风肆好以赠申伯
　　闻音曰天铁因切翰胡干切蕃多邅切式失吏切伯逋莫切邦卜工切田地因切马满补切宝愽抱切行户郎切番芬邅切翰胡干切宪虚言切国越逼切硕常约切伯逋莫切
　　闻迹曰谢在汝南谢城后以封为氏郿在长安郿县音眉恐当与归相叶音眉
　　总闻曰古有五岳尔雅河南华河西泰河东岱河北恒江南衡又太山为东岳华山为西岳霍山为南岳恒山为北岳嵩山为中岳书四岳谓东西南北也在中帝者之镇域故不使臣掌之毛氏徒知尔雅山大而髙曰崧而不考崧髙为中岳二説皆尔雅也何独舍一而取一当是欲附合四岳之义故遗一岳而不知阙中中者五数也又当是以嵩髙字而不知通用也于是以尧时姜氏掌四岳于周则有甫有申有齐有许也又以岳降神灵和气以生申甫之大功止须后説不须前説申甫皆当是此境所生故申伯封谢山甫封樊嵩髙为大室属豫州
　　烝民
　　一章
　　天生烝民有物有则民之秉彛好是懿德
　　民之秉彛好德盖其常禀然天有特为时而生者则与常禀不同所谓出乎其类防乎其萃者也
　　天监有周昭假于下保兹天子生仲山甫
　　二章
　　仲山甫之德柔嘉维则令仪令色小心翼翼古训是式威仪是力天子是若明命使赋
　　三章
　　王命仲山甫式是百辟纉戎祖考王躬是保出纳王命王之喉舌赋政于外四方爰发
　　四章
　　肃肃王命仲山甫将之邦国若否仲山甫明之既明且哲以保其身夙夜匪解以事一人
　　五章
　　人亦有言柔则茹之刚则吐之维仲山甫柔亦不茹刚亦不吐不侮矜寡不畏彊御
　　六章
　　人亦有言德輶如毛民鲜克举之我仪图之维仲山甫举之爱莫助之衮职有阙维仲山甫补之
　　七章
　　仲山甫出祖四牡业业征夫捷捷每怀靡及四牡彭彭八鸾锵锵王命仲山甫城彼东方
　　八章
　　四牡骙骙八鸾喈喈仲山甫徂齐式遄其归吉甫作诵穆如清风仲山甫永怀以慰其心
　　至是方徂齐也当是东方有大变故山甫自上卿出将命恐是厉公胡公子之乱
　　闻音曰下后五切明谟郎切寡果五切图动五切及极业切彭铺郎切喈居奚切风孚愔切蔡氏君子愽文贻我德音辞之集矣穆如清风正用此诗惟若赋难叶盖在下字字上作叶也是使相叶读至是使少止若使作余声可也古文难执定律当通方也
</div>
    <div class="pagination">
<a href="诗总闻_page42.html">上一页</a><span>...</span><a href="诗总闻_page38.html">38</a><a href="诗总闻_page39.html">39</a><a href="诗总闻_page40.html">40</a><a href="诗总闻_page41.html">41</a><a href="诗总闻_page42.html">42</a><span class="current-page">43</span><a href="诗总闻_page44.html">44</a><a href="诗总闻_page45.html">45</a><a href="诗总闻_page46.html">46</a><a href="诗总闻_page47.html">47</a><a href="诗总闻_page48.html">48</a><span>...</span><a href="诗总闻_page44.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
