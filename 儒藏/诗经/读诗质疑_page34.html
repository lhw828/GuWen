<!DOCTYPE html>
<html>
<head>
    <meta charset="UTF-8">
    <title>读诗质疑 - 第 34 页/共 62 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>读诗质疑 - 第 34 页/共 62 页</h1>
    <div class="content">　　兴也　毛传家室家也
　　隰有苌楚猗傩其实夭之沃沃乐子之无室
　　兴也
　　隰有苌楚三章章四句
　　虞惇按乐子之无知郑云知匹也非是陆玑草木疏云苌楚其枝茎弱过一尺引蔓于草上而郑云始生正直及其长大不妄寻蔓草木亦非也朱注政烦赋重人不堪其苦叹不如草木之无知葢本申培説也又云子指苌楚也苌楚可言无知不得言无家室有狐之之子注亦即指狐狐无衣裳苌楚无家室説皆未可通今取吕氏説
　　匪风思周道也国小政乱及祸难而思周道焉
　　匪风发兮匪车偈兮顾瞻周道中心怛兮
　　虞惇曰兴也　毛传发飘风也偈疾驱也　朱注周道适周之道也　毛传怛伤也
　　苏氏曰匪风也而发发然匪车也而偈偈然言恶政之及民也　严氏曰反顾昔曰周道之盛心自伤怛伤今而思古也　汉书王吉传诗云匪风发兮匪车偈兮説曰是非古之风也发发者是非古之车也偈偈者葢伤之也
　　匪风飘兮匪车嘌兮顾瞻周道中心吊兮【平上去通韵】兴也　毛传廻风曰飘嘌无节度也吊伤也
　　谁能亨鱼溉之釡鬵谁将西归懐之好音
　　兴也　毛传溉涤也鬵釡属　郑笺桧在周之东朱注谁能亨鱼乎有则我愿为之溉其釡鬵谁将西归乎有则我愿慰之以好音　吕氏曰言有能兴周道者则已将归之也　程氏曰鱼人所欲善政人所思　毛传亨鱼烦则碎治民烦则散知亨鱼则知治民矣　吕氏曰匪风下泉思周道之诗独作于曹桧何也曰政出天子则强不陵弱各得其所政出诸侯则徴发之烦共亿之困侵伐之暴唯小国偏受其害所以睠懐宗周为独切也战国时房喜谓韩王曰大国恶有天子而小国利之以此二诗騐之益信匪风三章章四句
　　虞惇按匪风发兮匪车偈兮毛公与汉书王吉传正相合集注过于简防遂失取兴之义今叅用苏氏毛公亨鱼之説亦非诗本义而意防殊妙故附録之
　　桧国四篇十二章四十五句











　　读诗质疑卷十三
<经部,诗类,读诗质疑>
　　钦定四库全书
　　读诗质疑卷十四
　　太仆寺少卿严虞惇撰
　　曹
　　郑谱曰曹者禹贡兖州陶丘之北地名周武王既定天下封弟叔振铎于曹今曰济隂定陶是也其封域在雷夏菏泽之野昔尧尝游成阳死而葬焉舜渔于雷泽民俗始化其遗风重厚多君子务稼穑薄衣食以致畜积夹于鲁衞之间又寡于患难末时富而无敎乃更骄侈十一世当周惠王时政衰昭公好奢而任小人曹之变风始作
　　蜉蝣刺奢也昭公国小而迫无法以自守好奢而任小人将无所依焉
　　严氏曰奢则国必敝刺奢而言衣裳楚楚者举一端也
　　蜉蝣之羽衣裳楚楚心之忧矣于我归处
　　毛传兴也蜉蝣渠畧也朝生夕死楚楚鲜明貎郑笺昭公之朝其羣臣皆小人也徒整饰其衣裳不知死亡之无日如渠畧然　朱注此喻人之玩细娱而忘逺虑者也　吕氏曰贤者忧其君之将亡曰傥无所依其于我归处乎　严氏曰见当时在位无一可依仗者葢惨然以亡国为忧也
　　蜉蝣之翼采采衣服心之忧矣于我归息【服蒲北反】兴也　朱注采采华饰也
　　蜉蝣掘阅麻衣如雪心之忧矣于我归説
　　兴也　孔疏掘阅掘地而出形容鲜阅也　郑笺麻衣深衣也诸侯朝则朝服夕则深衣　毛传如雪鲜絜也　郑笺説舎息也
　　吕氏曰曹君方修絜衣服志气扬扬而贤者已悯之如亡国丧家之人可哀也哉
　　蜉蝣三章章四句
　　虞惇按诗以蜉蝣之羽兴衣裳之楚楚而朱注则全篇皆指蜉蝣似于于我归处未可通也毛传蜉蝣犹有羽翼以自修饰则似反以昭公不能修饰衣服为不如蜉蝣失诗意矣今从笺
　　候人刺近小人也共公逺君子而近小人焉
　　彼候人兮何戈与祋彼其之子三百赤芾
　　虞惇曰赋也　毛传候人道路送迎賔客者何揭也祋殳也　朱注之子指小人也　毛传芾韠也一命緼芾黝珩再命赤芾黝珩三命赤芾葱珩大夫以上赤芾乗轩
　　孔疏贤者之官不过候人是逺君子也服赤芾者三百人是近小人也诸侯之制大夫五人今三百赤芾爱小人过度也　春秋传晋文公入曹数之以其不用僖负羁而乗轩者三百人也且曰献状
　　维鹈在梁不濡其翼彼其之子不称其服
　　兴也　毛传鹈洿泽水鸟也　苏氏曰梁鱼梁　严氏曰鹈之在梁犹小人在髙位也
　　维鹈在梁不濡其咮彼其之子不遂其媾【顾氏诗本音咮古音注媾古音故】
　　兴也　毛传咮喙也媾厚也　张氏曰不称其宠厚也
　　荟兮蔚兮南山朝隮婉兮娈兮季女斯饥【荟蔚婉娈一句中自为韵】
　　比也　毛传荟蔚云兴貎隮升也婉少貎娈好貎苏氏曰小人朋党相援并进于朝如山之升云荟蔚而上君子守道困穷于下如幼弱之女虽有饥寒之患而婉娈自保不妄从人季女者无求于人而人之所当求也
　　候人四章章四句
　　虞惇按彼候人兮二句正言曹君之用小人而朱子以为兴非也维鹈在梁毛传误不遂其媾季女斯饥郑笺误今俱正之　又按唐太学博士施士丏説诗云梁人取鱼梁也鹈自合求鱼不合于人梁上取其鱼譬之人自无善事攘人之美者如鹈在人梁上也此説见朱子韩昌黎集注附载之
　　鸤鸠刺不壹也在位无君子用心之不壹也
　　虞惇按诗意言君子用心之壹而序云刺不壹者刺曹之无此君子也
　　鸤鸠在桑其子七兮淑人君子其仪一兮其仪一兮心如结兮
　　兴也　毛传鸤鸠秸鞠也　孔疏如结心不放也毛传鸤鸠之养其子朝从上下暮从下上平均如一也君子执义一则用心固　陈氏曰君子动容貎斯逺暴慢正顔色斯近信出辞气斯逺鄙倍其见于威仪动作之间者有常度矣岂故为是拘拘者哉葢和顺积中而英华发外由其威仪一于外而其心之如结于内者从可知也　説苑尸鸠之所以养七子者一心也君子之所以理万物者一仪也
　　鸤鸠在桑其子在梅淑人君子其帯伊丝其帯伊丝其弁伊骐
　　兴也　毛传在梅飞在梅也　郑笺帯大帯也大帯用素丝有杂色饰焉　毛传弁皮弁也骐骐文也朱注言有常度不差忒也
　　孔疏鸤鸠在桑而子异木者子自飞去母常不移也苏氏曰帯伊丝矣而弁不骐则为充于下而不充
　　于上上下有一不充则不一矣君子之行无不充足故周旋反复视之如一夫无一不然者一之至也徳未充而求其一不可得也既充矣而求其有一不然亦不可得也
　　鸤鸠在桑其子在棘淑人君子其仪不忒其仪不忒正是四国
　　兴也　朱注忒差也　朱氏曰由其身之修故化有以行于国
　　鸤鸠在桑其子在榛淑人君子正是国人正是国人胡不万年
　　兴也　郑笺能长人则人欲其夀考　朱氏曰由其国之治故福有以裕于身
　　苏氏曰鸤鸠在桑而已其子则不可常也以其爱之宜其无所不从然而从其在梅则失其在棘从其在棘则失其在榛是以居一以俟之而无不及者此得一之要也
　　鸤鸠四章章六句
　　下泉思治也曹人疾共公侵刻下民不得其所忧而思明王贤伯也
　　严氏曰郑之褰裳思大国之见正齐桓未霸也曹共之时晋文霸矣襄王命之为侯伯而下泉顾思明王贤霸何耶文之于曹执其君分其田以私憾而欲甘心焉后乃仅以货免文寜能帖曹乎下泉愧木矣
　　冽彼下泉浸彼苞稂忾我寤叹念彼周京【隔句韵】虞惇曰比也　毛传冽寒也下泉泉下流也　朱注苞丛生也　毛传稂童梁也　许氏曰忾太息也孔疏周京周之京师也
　　朱注寒泉下浸苞稂见伤喻王室陵迟小国困也孔疏念周京者思古明王也有明王则无此困矣
　　冽彼下泉浸彼苞萧忾我寤叹念彼京周
　　比也　毛传萧蒿也　朱注京周犹周京也
　　冽彼下泉浸彼苞蓍忾我寤叹念彼京师
　　比也　朱注蓍筮草也　孔疏京大师众也公羊传天子之居必以大众言之
　　芃芃黍苗隂雨膏之四国有王郇伯劳之
　　兴也　毛传芃芃美貎　孔疏有王有从王之事也毛传郇伯郇侯也　郑笺文王之后为周伯治诸
　　侯有功　孔疏劳者以恩徳劳来之伤今之不然也毛传诸侯有事二伯述职
　　钱氏曰明王在上四国共禀一尊又有方伯以时廵省之隂雨之膏非下泉之冽也黍苗之芃非苞稂之浸也此周京之所以盛也　孔丛子孔子曰于下泉见乱世之思明君也　程氏易传曰剥上九诸阳消剥已尽独上九一爻尚存如硕大之果不见食将有复生之理上九亦变则纯隂矣然阳无可尽之理变于上则生于下无间可容息也隂道极盛其乱可知乱极自当思治故众心愿戴于君子君子得舆也诗匪风下泉所以居变风之终也　陈氏曰乱极而不治变极而不正则天理灭人道絶矣圣人于变风之极系之以思治之诗以示循环之理言乱之可治变之可正也　吕氏曰匪风下泉虽皆思周道之诗然匪风作于东迁之前此一时也下泉作于齐桓之后此又一时也　王氏曰桧亡东迁之始也曹亡春秋之终也夫子删诗系曹桧于国风之后桧之卒章曰思周道也伤天下之无王也曹之卒章曰思治也伤天下之无伯也
　　下泉四章章四句
　　虞惇按苞稂之稂郑改为凉正义云草木见有名凉者未知郑何据也四国有王朱云四国既有王矣语意殊晦今从旧
　　曹国四篇十五章六十八句










　　读诗质疑卷十四
　　钦定四库全书
　　读诗质疑卷十五
　　太仆寺少卿严虞惇撰
　　豳
　　郑谱曰豳者后稷之曾孙曰公刘者自邰而出所徙戎狄之地名今属右扶风栒邑公刘以夏后太康时失其官守窜于此地犹修后稷之业勤恤爱民民咸归之而国成焉其封域在禹贡雍州岐山之地原隰之野至商之末世太王避戎狄之难而入处于岐阳民又归之公刘之出太王之入皆能守后稷之教不失其徳成王之时周公避流言之难出居东都二年思公刘太王居豳之职忧念民事至苦之功以比序已志后成王迎而反之摄政致太平其出入也一徳不回纯似于公刘太王之所为太师大述其志主意于豳公之事故别其诗以为豳国变风焉　朱注虞夏之际弃为后稷而封于邰及夏之衰弃稷弗务弃子不窋用失其官自窜于戎狄之间不窋生鞠陶鞠陶生公刘自邰居豳复修后稷之业民以富实周之王业自此兴十世而太王徙居岐山之阳十二世而文王受天命十三世而武王遂为天子武王崩成王幼不能践阼周公以冢宰摄政乃述后稷公刘之化作诗以戒成王谓之豳风后人又取周公所作及凡为周公而作之诗附焉　春秋传呉季札观周乐为之歌豳曰美哉荡乎乐而不滛其周公之东乎汉书地理志昔后稷封斄公刘处豳太王徙文王作丰武王治镐其民有先王遗风好稼穑务本业故豳诗言农桑衣食之本甚备　文中子程元问曰敢问豳风何风也文中子曰变风也元曰周公之际亦有变风乎曰君臣相诮其能正乎成王终疑则风遂变矣非周公至诚其孰能卒正之哉元曰居变风之末何也曰夷王以下变风不复正矣夫子盖伤之也故终之以豳风言变之可正也唯周公能之故系之以正变而正危而克扶终始不失其本其唯周公乎系之豳逺矣哉　孔防此逺论豳公为诸侯之政不美王业之本不得入周召之正风又非美刺成王不得入成王之正雅周公王朝卿士不得专名一国进退既无所系因其上陈豳公故为豳之变风防鸮以下不陈豳事亦系豳者七月是周公之事既为豳风防鸮以下亦周公之事尊周公使专一国故并为豳风也　蘓氏曰七月之诗言后稷公刘勤劳民事致王业之艰难文武受命功未及究而没成王尚幼恐其不能承以坠先公之功是以周公当国而终成之故七月者道周公之所以当国而不辞也周公之所以当国而不辞者重王业之艰难也然是诗言豳公而已不及于周公故谓之豳而以周公之诗附之夫豳公之诗一国之风也周公之诗一人之事也以为皆非天下之政是故得为风而不得为雅也　范氏曰豳居风雅之间何也风之所为终而雅之所为始也变风终于曹思明王贤霸之不可得于是次之以豳反之于周公而后至于鹿鸣言周之所以盛者由周公也　朱氏曰豳不先二南尊文王也不继二南豳先岐后也不与王风相属兴衰非其类也文王致治周公反正十五国风以是始终之尊周公与文王等矣　刘氏曰公刘之诗言政事也七月之诗言风俗也故一为雅一为风
　　七月陈王业也周公遭变故陈后稷先公风化之所由致王业之艰难也
</div>
    <div class="pagination">
<a href="读诗质疑_page33.html">上一页</a><span>...</span><a href="读诗质疑_page29.html">29</a><a href="读诗质疑_page30.html">30</a><a href="读诗质疑_page31.html">31</a><a href="读诗质疑_page32.html">32</a><a href="读诗质疑_page33.html">33</a><span class="current-page">34</span><a href="读诗质疑_page35.html">35</a><a href="读诗质疑_page36.html">36</a><a href="读诗质疑_page37.html">37</a><a href="读诗质疑_page38.html">38</a><a href="读诗质疑_page39.html">39</a><span>...</span><a href="读诗质疑_page35.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
