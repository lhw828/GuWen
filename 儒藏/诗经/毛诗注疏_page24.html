<!DOCTYPE html>
<html>
 <head>
  <meta charset="utf-8"/>
  <title>
   毛诗注疏 - 第 24 页/共 29 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   毛诗注疏 - 第 24 页/共 29 页
  </h1>
  <div class="content">
   生民八章四章章十句四章章八句
　　序行苇忠厚也周家忠厚仁及草木故能内睦九族外尊事黄耇养老乞言以成其福禄焉笺九族目已上至高祖下至孙之亲也黄黄髪也耇冻梨也乞言从求善言可以为政者敦史受之音义【苇虎鬼反行道也苇草也耇音苟尔雅云寿也梨利知反又利兮反方言云冻梨老也敦如字本又作惇同】疏【正义曰作行苇诗者言忠诚而笃厚也言周家积世能为忠诚笃厚之行其仁恩及于草木以草木之微尚加爱惜况在于人爱之必甚以此仁爱之深故能内则亲睦九族之亲外则尊事其黄髪之耇以礼恭敬养此老人就乞善言所以为政以成其周之王室之福禄焉此是成王之时则美成王之忠厚矣不言成王者欲见先世皆然非独成王故即立周家以广之九族是王近亲黄耇则及他姓故言内外以别之经八章仁及草木首章是也内睦九族二章尽四章是也尊事黄耇五章尽卒章上二句皆是也以成其福禄卒章下二句是也三王养老必就乞言故序因而及之于经无所当也首章言苇唯有草耳举草则木可知故序言以足句耳笺正义曰亲睦九族非直其父祖子孙而已故言上至高祖下至孙之亲见同世髙祖五服之内皆亲之文王世子云族食世降一等则天子所燕及者非独五服之内此唯言九族者言其亲亲以及逺举九族以见同姓皆亲之黄耉皆是老名故云黄黄髪耇冻梨释诂云黄髪耇老寿也舎人曰黄髪老人髪白复黄也孙炎曰黄髪髪落更生者面冻梨色似浮垢也方言云燕代北鄙谓耇为梨郭璞注梨面色似梨也内则云凡养老五帝宪三王又乞言皆有惇史言五帝直养其意体而法效之三王亦养而法效之又乞善言皆有惇史故知得善言则惇史受之礼有内外小史大史无惇史正以待接老人择史之惇厚者掌之惇非官名也故彼注云惇史史之孝厚者也】
　　敦彼行苇牛羊勿践履方苞方体维叶泥泥传敦聚貌行道也叶初生泥泥笺云苞茂也体成形也敦敦然道傍之苇牧牛羊者母使躐履折伤之草物方茂盛以其将终为人用故周之先王为此爱之况于人乎音义【敦徒端反注同泥乃礼反注同张楫作苨苨云草盛也为此之为于伪反注内为设同】疏【正义曰言周之先王忠厚之至见敦敦然道旁之苇乃禁牧者尔所牧牛羊勿得践履折伤之何则此苇方欲茂盛方欲成体维其叶泥泥然少而美好以其将为人用故爱惜之言其叶少美是爱之意周之先王尚爱及草木况于人乎是其忠厚之极也传正义曰周礼以苇好丛生而谓之丛物故言敦聚貌禁其勿践则生必近路故以行为道也犹虑牛羊所食故知是叶之所生泥泥然笺正义曰成形者谓至秋乃成为苇此时未成故言方以方为未至之辞苇之初生其名为葭稍大为芦长成乃名为苇八月萑苇是其事也此禁牛羊勿践则是春夏时事而言苇者此先王爱其为人用人之所用在于成苇作者体其意故经以成形名之苇之初生正是牛羊所食而禁之者以牛羊当有牧处且见先王之意爱之耳】
　　戚戚兄弟莫逺具尔或肆之筵或授之几传戚戚内相亲也肆陈也或陈筵者或授几者笺云莫无也具犹俱也尔谓进之也王与族人燕兄弟之亲无逺无近俱揖而进之年稚者为设筵而已老者加之以几音义【筵以然反席也铺陈曰筵借之曰席稚直吏反】疏【正义曰言先王有仁恩之故能诚心亲戚其亲戚之兄弟无逺无近王俱尔而揖进之与之燕乐于时王心实悦铺设促遽或有陈之筵席者或有授之以几者是王能亲其所亲也传正义曰戚戚犹亲亲然亲其所亲起于心内故言内相亲也相者两相之辞族人固当亲王但若王不亲族人则族人亦不亲王耳今王能降心则族人必亲矣故以相言之肆陈释诂文笺正义曰迩是近义谓揖而进之令自近也燕礼曰公降立于阼阶之东南南响迩卿面南北上迩大夫北面少进注云迩近也揖而移之近之是也经直言莫逺而笺言无逺无近者以作者句有所局不得逺近并言举逺则近可知矣几者所以安身少不当凭几而经筵几别文故知老者加之以几也】
　　肆筵设席授几有缉御传设席重席也缉御踧踖之容也笺云缉犹续也御侍也兄弟之老者既为设重席授几又有相续代而侍者谓敦史也或献或酢洗爵奠斝传斝爵也夏曰醆殷曰斝周曰爵笺云进酒于客曰献客答之曰酢主人又洗爵醻客客受而奠之不举也用殷爵者尊兄弟也音义【缉七习反重直龙反下同踧子六反踖子亦反酢才洛反斝古雅反又音嫁夏户雅反醆则简反字或作琖同】疏【正义曰毛以为承上肆筵授几之文更申其事言王于族人既为肆之筵上又设重席其授几之人尊敬老者则有致敬踧踖之容既设筵几族人升堂受燕或乃主人进酒而献之于宾宾既受卒爵或乃酌而酢答主人主人卒饮又洗爵酢以酬宾宾受而奠此斝不复举之王与族燕以异姓为宾使宰夫为主人行此献酢之礼也郑以上二句特为老者设文既为老者肆筵又重设席授之以几复有惇史相续代而侍之余同传正义曰既言肆筵上又设席故知重席也不过下莞上簟而已春官司几筵注云筵亦席也铺陈曰筵借之曰席然则言之筵席通矣彼以在下为铺陈在上人所蹈借故在下者称筵在上者称席此当与之同也以授几以供老人故以缉御为致敬踧踖之容传以授几之时有踧踖之容则肆筵之文不主于老人当是承述上文与郑异耳笺正义曰缉续者连续之故缉犹续也几御者皆侍其侧故御为侍也上章已云肆筵授几今肆筵之上复设席则是主于老者异于上章少者或单席矣惇史主侍老人故知续代而侍者谓惇史传正义曰礼主人洗以酬宾宾得而奠之所洗所奠犹一物也而云洗爵奠斝似是异器故辨之云斝爵也爵酒器之大名故仪礼饮觯者亦云卒爵是爵为总称作者因洗奠之别更变其文耳夏曰醆以下皆明堂位文引之者明斝非周器谓之斝者彼注谓画禾稼也笺正义曰此献酢之法仪礼行事之次为然知用殷斝为尊者公羊传曰周公白牡鲁公骍刚礼运云醆斝及尸君非礼也以大夫用之为僭明先代之物为尊也此言先王之事或在制礼之前自当正用殷爵而知必有异意者此诗成王之时作纵使追述先代当以周制言之不当举殷之爵故知于时实用之也燕礼诸侯燕其臣子宰夫为主人则天子亦当然文王世子云公与族人燕则异姓为宾则宾主皆非兄弟言尊兄弟者宾主为兄弟行礼而有之其器之设主为兄弟故也】
　　醓醢以荐或燔或炙嘉殽脾臄或歌或咢传以肉曰醓醢臄函也歌者比于琴瑟也徒击鼔曰咢笺云荐之礼韭菹则醓醢也燔用肉炙用肝以脾函为加故谓之嘉音义【醓他感反肉酱也郑注仪礼云醓汁也醢呼改反脾婢支反臄渠略反字或作醵咢五洛反毛云徒歌曰咢尔雅云徒击鼔谓之咢徒歌谓之謡函胡南反何又戸感反本又作□同説文云函舌也又云口里肉也通俗文云口上曰臄口下曰函比毗志反炙者夜反】疏【正义曰言王燕族人于献酒之时则用醓醢幷韭葅以荐进之也又复或燔其肉或炙其肝以为羞其正馔以外所加嘉殽则脾之于臄酒殽既备又作乐助劝于是时或比于琴瑟而歌或徒击鼓而咢以此燕乐族人是王能内睦之也定本集注经皆作嘉笺以脾臄为加故谓之嘉是为嘉美之加也传正义曰释器云肉谓之醢李巡曰以肉作酱曰醢天官醢人注云醢肉汁也盖用肉为醢特有多汁故以醓为名其无汁者自以所用之肉鱼鴈之属为之名也以臄为函盖相传为然服防通俗又云口上日臄口下曰函或当然也经传诸言歌者皆以歌之故云歌者比于琴瑟徒击鼔曰咢释乐文孙炎曰声惊咢也王肃述毛作徒击鼔今定本集注作徒歌者与园有桃传相涉误耳笺正义曰醢所以濡葅礼笾豆偶有醢必有葅故云韭葅则醓醢醢人云朝事之豆韭葅醓醢是也燔炙是正馔以脾函为加助故谓之嘉】
　　敦弓既坚四鍭既钧舎矢既均传敦弓画弓也天子敦弓鍭矢参亭已均中蓺笺云舎之言释也蓺质也周之先王将养老先与羣臣行射礼以择其可与者以为宾序宾以贤传言宾客次第皆贤孔子射于矍相之圃观者如堵墙射至于司马使子路执弓矢出延射曰奔军之将亡国之大夫与为人后者不入其余皆入盖去者半入者半又使公罔之裘序点觯而语曰幼壮孝弟耆耋好礼不从流俗修身以俟死者不在此位盖去者半处者半序点又扬觯而语曰好学不倦好礼不变耄勤称道不乱者不在此位也盖仅有存焉笺云序宾以贤谓以射中多少为次第音义【敦音雕注及下同徐又都雷反鍭音又音侯矢名钧规伦反舎音舍注同参七南反中丁仲反下皆同可与之与音预下与为同一本直云可者无与字矍俱缚反相息亮反圃布古反又音布观古乱反又音官堵寸古反奔音奋覆败也将子匠反点都簟反觯之防反爵名容三升语鱼据反弟音悌耋徒节反好呼报反下皆同者不之不弗武反下同耄莫报反字或作旄同八十曰耄勤音其百年曰期颐仅其靳反】疏【正义曰毛以为自此以下皆说养老之礼周之先王将欲养老亲自射以择士其天子所射之画弓既坚劲矣其四鍭之矢既钧停矣其舎放此既均同而中矣王既射以择宾莫非贤者宾次序而为宾客者以此择之故而皆是贤人也郑唯下句为异谓次序羣臣为宾以射之贤者为次言以射中多少为差等余同传正义曰敦与雕古今之异雕是画饰之义故云敦弓画弓也冬官弓人为弓唯言用漆不言画则漆上又画之彼不言画文不具耳此述天子择士宜是天子之弓故言天子敦弓此择士之射与羣臣共之作者主言天子之弓而已其诸侯公卿宜与射者自当各有其弓不必画矣其等级无文以明之也定四年公羊传何休注云天子雕弓诸侯彤弓大夫婴弓士卢弓事不经见未必然也又解四鍭之义言鍭是矢参停者也参停谓三分矢一在前二在后轻重钧停四矢皆然故言四鍭既钧冬官矢人为鍭矢参分一在前二在后注云三订之而平者前有防重也矢而谓之鍭者释器云金镞剪羽谓之鍭孙炎曰镝者断羽使前重也方言云关西曰箭江淮谓之鍭则鍭者防镞之矢名也又解舍矢既均之义言已均中蓺为所射之质四矢皆均中也案周礼司弓矢鍭矢杀矢用诸近射田猎恒矢庳矢用诸散射郑注云散射谓礼乐之射此养老即是礼射而用鍭矢者此与宾客私宴不与常射同或云先王用先代法不用周礼笺正义曰舎释俱是放义放舎之言释谓既射放矢也传言中蓺故又解之云蓺是质即所射之物正鹄之总名但此说大射当谓鹄也以下章言养老之事而此论射则知射为养老故云周之先王将养老先与羣臣行射礼以择其可与者以为宾礼称将祭而射谓之大射养老与祭相类而亦射以择宾则亦为大射何则礼射有三宾射在朝而射以娱宾燕射因燕而射以为乐皆无择士之义乐记云祀于明堂以教诸侯之孝食三老五更于太学以教诸侯之悌是祭与养老为相类之事故知此射必大射也王肃以此为养老燕射案燕射于燕旅酬之后乃为之不当设文于曽孙维主之上岂先为燕射而后酌酒也以此知为毛之意亦为大射也传正义曰言序宾以贤者谓次序为宾以此释之而皆贤也然则非贤不得为宾故言宾客次序皆贤也自孔子射于矍相之圃以下皆射义文彼以圃下云盖观者如堵此引之略也矍相地名树菜蔬曰圃于矍相之地有此圃孔子射于中以圣人行礼故观射者众如垣堵之墙焉将射先行饮酒之礼其礼立一人为司正使主饮酒之事至于将射则变司正为司马故言射至于司马立司马是将射之始也于此之时使子路执弓矢出圃外以延进射者令欲射也子路延射则子路为司射矣执弓矢者明其为射之事也告观者曰若尝为奔败军众之将谓与人为将抚御无方致使己军丧败或尝为亡国之大夫谓与人为臣不能匡辅今使其国灭亡及与谓人后谓他人已自有后复往奇而后之则是贪财之人若有此行者不得入其余无此行者皆入子路言此之后盖去者半入者半子路所陈三事皆是人之恶行者观者终不半为此行但见其言畏其义故去者半耳既已半入于圃又使公罔之裘及序点二人觯爵而为语公罔裘先语于众曰今射之所取之者唯十年而幼三十而壮于是能行孝弟之行及六十之耆七十之耋尚能好礼不从流失之俗脩饰己身以待其死而不变者可畱于此若无此行者不得在此射位此说既讫所入之人于中盖又去者半而处留者亦半也序点又举此觯以语说于众曰今射所取唯是好学不厌倦好礼不变慝至八十九十之耄而能勤行称举其道不为乱者若无此行不得在此射位于是皆去盖仅有存焉郑于彼注其意为然传言此者见在射位如此为难故先射择之则宾客皆贤知子路为司射者以乡射云司射袒决遂取弓矢于西阶乃告请射事今子路执弓矢延射故知为司射也司射与司马别而先自言之明子路延射之节立司马时也主射一人而已故子路独出延射语说必须二人故罔裘序点相对而言也以觯者将以令众故执爵以自表也二人语意相类而子路之言全与别者子路出圃外延入令众人皆入就大众之内简去恶者故言恶者不入为威肃之辞其已入圃则是宾客将欲与之同射故使裘点就众人之中简取好者是故二人之言皆陈善事前言好礼而已后令好之不变前言耆耋好之后言耄亦不乱是先易后难使弥简弥精故再言之后盖仅有存焉盖者谓语辞也子路言恶事其末当云有此行者不入裘点言善事其末当云无此行者不在此位以意在可知故不设此言是作文之常势也孔子此射盖为大夫射也大夫射礼有五大射宾射燕射郷射主皮之射此射先行饮酒之礼则孔子用郷射礼何则大射自择其臣非外人得入宾射则与宾为之无询众之义燕射与所燕者射不得有外人观之且燕在于寝不当处矍相之圃主皮之射则求中而已不在于礼而此射行礼又非主皮射明孔子此射用郷射礼矣射义上又云古者天子诸侯将射必行燕礼卿大夫之射必行郷饮酒之礼其下则说孔子射事明孔子射前饮酒者是乡饮酒之礼射者即是郷射也故地官郷大夫职云三年则兴贤者能者以礼宾之厥明献贤能之书于王退而以乡射之礼询众庶注引孔子射于矍相之圃使序点扬觯而语众庶之义引证乡射明孔子用乡射之礼也笺正义曰投壶数算云某党贤于某若干纯为中多者为贤此射择之为宾而云贤明以射中多少为次故易传也】
　　敦弓既句既挟四鍭传天子之弓合九而成规笺云射礼搢三挟一个言已挟四鍭则已徧释之四鍭如树传言皆中也序宾以不侮传言其皆有贤才也笺云不侮者敬也其人敬于礼则射多中音义【句古豆反说文作彀云张弓曰彀挟子协反又子合反个古贺反亦作介徧音遍】疏【正义曰毛以为又说择士为射之事言王之敦画之弓既挽其而句然既挟此四鍭之矢徧释之矣其四鍭皆中于质如手就树之然王既为此善射以择贤者为宾故其次序为宾者以此择之故皆不有侮慢者也言为宾者皆是恭敬之贤人郑唯下句为异言其次序宾不以侮慢多少为次第余同传正义曰天子之弓合九而成规皆冬官弓人文也又云往体寡来体多谓之王弧注云王弓合九而成规弧弓亦然则此敦弓即彼王弧也传言此者明既句是引满之时也以合九成规此弓体直今言既句明是挽之说文云彀张弓也二京赋曰雕弓既彀彀与句字虽异音义同笺正义曰射礼搢三挟一个大射礼然也搢者挿也挟谓手挟之射用四矢故挿三于带间挟一以扣而射也射礼每挟一个今言挟四鍭故知已徧释之也案大射礼搢三挟一个谓卿大夫若其君则使人属矢不亲挟也】
　　曾孙维主酒醴维醹酌以大斗以祈黄耉传曾孙成王也醹厚也大斗长三尺也祈报也笺云祈告也今我成王承先王之法度为主人亦既序宾矣有醇厚之酒醴以大斗酌而尝之而美故以告黄耉之人征而养之也饮酒之礼曰告于先生君子可也音义【醹如主反说文厚酒也字林同音女父反斗字又作科都口反徐又音主三尺谓大斗之柄也醇音淳】疏【正义曰毛以为宾射既中可以助行养老曽孙成王于是承先王之法度维为主人矣其为主人酒醴维醹厚矣故今酌之以大斗而献之以报养黄耇之老人郑以此章始告老人下章乃言其养成王养老为主人酒醴维醹厚酌以大斗而尝之以告黄耇将养之也传正义曰以信南山经序凖之知曽孙为成王也醹厚谓酒之醇者说文云醹厚酒也大斗长三尺谓其柄也汉礼器制度注勺五升径六寸长三尺是也此盖从大器挹之以樽用此勺耳其在樽中不当用如此之长勺也祈训为求但从求善言而报养之故以祈为报也笺正义曰祈告释诂文序言周家忠厚则此篇所陈周之先王与今王皆能亲亲而敬老也四章以上言亲睦九族之事故笺于首章言先王五章以下言养老之事故笺又言先王以明周之先王尽能然也至于此章指言曾孙则是主言成王故云今成王承先王之灋度为主人明先王亦然矣此先王指文王武王以其行天子礼故也若大王王季追王耳未能用天子灋上言先王射以择宾则成王亦然故知即以文王之事接之云亦既序宾矣酌文在祈黄耇之上未告黄耇故知酌者酌而尝之也饮酒之礼曰告于先王君子可也是乡饮酒之礼宾贤能明日之事也彼注云先生大夫之致位者不以筋力为礼于是可以来君子国中有盛徳者可召唯所欲引此者证祈为告义言养老之礼亦当豫告老人矣】
　　黄耉台背以引以翼传台背大老也引长翼敬也笺云台之言鲐也大老则背有鲐文既告老人及其来也以礼引之以礼翼之在前曰引在旁曰翼寿考维祺以介景福传祺吉也笺云介助也养老人而得吉所以助大福也音义【台汤来反徐又音台尔雅云寿也鲐易来反鱼名一音夷祺音其介音戒毛大也后皆放此】疏【正义曰毛以为成王之养老人也非止一时而已言此黄耉鲐背之老人成王以立长养事之以此常恭敬之由其尊耉老之人故得寿考维有吉庆以受大人之福郑以上言告老人此言养之事黄耉鲐背之老人既告之而来成王乃使人以礼在前导引之以礼在傍赞翼之以此故得寿考维吉以助其受大福传正义曰释诂云鲐背耉老寿也舍人曰老人气衰皮肤涓瘠背若鲐鱼也尔雅作鲐以其似鲐鱼而此经作台故笺申之云台之言鲐也大老则背有鲐文是依尔雅为说也刘熙释名云九十曰鲐背背有鲐文或当然也引长翼敬释诂文笺正义曰引者率引之义故云在前曰引谓在前相导之翼者如鸟之翼在身之两旁故云在傍曰翼谓在旁扶持之以此引翼是导引扶持之义则老人于是始来故易传以上章为始告此章为正养传正义曰祺吉释言文】
　　行苇八章章四句故言七章二章章六句五章章四句
　　序既醉大平也醉酒饱徳人有士君子之行焉笺成王祭宗庙旅醻下徧羣臣至于无算爵故云醉焉乃见十伦之义志意云满是谓之饱徳音义【大音泰后大平皆放此行下孟反第四章以下注皆同徧音遍下同见贤遍反】疏【正义曰作既醉诗者言大平也谓四方宁静而无事此则事之大者故谓大平也成王之祭宗庙羣臣助之至于祭末莫不醉足于酒厌饱其徳既荷德泽莫不自脩人皆有士君子之行焉能使一朝之臣尽为君子以此教民大安乐故作此诗以歌其事也士者事也言其才可以理庶事人行之成名公卿以下总称之济济多士文王以宁其文兼公卿也君子者言其徳可以君上位子下民虽天子亦称之易乾卦九三君子终日干干谓天子是也公卿以下有徳者亦称之言人有徳者谓人人皆有徳以显大平之验经八章首章上二句是醉酒饱徳也四章下二句言相摄以威仪五章言君子有孝行是有士君子之行此二事是大平之实故乃特言之但醉酒饱徳本因祭蒙神福则逺被子孙故作者因言祭而得福禄泽及后世之事非诗所主意故序者略之本或云告大平者此与维天之命叙又相渉故遂误耳今定本无告字笺正义曰以经言祭事故云成王祭宗庙至于旅酬乃以酒次序相酬不遗微贱下徧于羣臣至于无算爵爵行无数以此故云醉焉酌酒始于旅酬爵行终于无算以醉必在祭末故先以无算结之又从祭初至于祭末乃见十等伦理于是志意充满如食饱足是以谓之饱徳也祭统云夫祭有十伦焉见事鬼神之道焉见君臣之义焉见父子之伦焉见贵贱之等焉见亲疏之杀焉见爵赏之施焉见夫妇之别焉见政事之均焉见长幼之序焉见上下之际焉此谓之十伦也彼陈目于上又歴说其事于下文多不可尽载略举其意以为筵几依神诏室出于祊为交神明一也君迎牲而不迎尸为尸在庙门外疑于臣别嫌而迎是明君臣之义二也孙为王父尸已北面而事子则为父尸之故此父子之伦三也尸饮五献卿尸饮七献大夫尸饮九献士与有司是明贵贱四也羣昭羣穆咸在别逺近亲疏之序是亲疏之杀五也赐爵禄于太庙此施爵赏为六也君在阼夫人在房不相授受酢必易爵此别夫妇为七也祭末归俎贵者不重贱者不虚是政事之均八也赐爵昭穆及有司皆以齿是长幼有序九也有畀韗胞狄阍者君在上而惠下是上下之际十也此十义祭必有之唯爵赏之施或有或无举其有者而为十耳若然此十义祭则有之独言成王之时为大平事者人有士君子之行自由王化之深实非祭末始然但作者因事见义以祭有饱徳之事而臣有士君子之行以为政由于神化从神感是故因祭祀而美其人有徳行以示世之大平耳】
　　既醉以酒既饱以徳传既者尽其礼终其事笺云礼谓旅酬之属事谓施惠先后及归俎之类君子万年介尔景福笺云君子斥成王也介助景大也成王女有万年之寿天又助女以大福谓五福也音义【施式防反】疏【正义曰毛以为成王之祭宗庙羣臣助之至旅酬而酌酒终无算爵而皆醉言成王既醉之以酒矣又于祭末见惠施先后归俎之事差次二者之徳志意充满又是既饱以徳矣君子成王德能如此当有万年之寿天又大与汝大福也郑唯以介为助余同传正义曰春秋日食尽者谓之既故解之云既者尽其礼终其事尽礼终事其义一也以经有二事故分之耳笺正义曰以传解为二故又分而申之传以礼解酒故云礼旅酬之属言之属谓下及无算爵也传以事解德故云事谓惠施先后谓尸饮五献卿尸饮七献大夫以贵贱为先后也及归俎者贵者得贵骨贱者得贱骨贵者先而贱者后言之类见理兼十伦故笺略举以包通之何知君子非上醉酒饱徳之人而以为成王者以与万年连文六章七章万年之下以祚景命接之故知君子万年宜斥成王也六章万年之下云永锡祚即乘之云天被尔禄明永锡者是天锡之也此介尔景福亦在万年之下其文与彼相値明亦大也故云天助汝以大福也此祭宗庙而言天助者以人死魂归于天虽人鬼所助者皆归之于天焉少牢嘏辞亦云使汝受禄于天是也福谓五福者洪范云五福一曰寿二曰富三曰康宁四曰攸好徳五曰考终命注云康宁人平安也攸好徳人皆好有德也考终命考成也终性命谓皆生佼好以至老也此五者皆是善事自天受之故谓之福福者备也备者大顺之总名诗言景福多矣以此篇福事数备于五故就此以明之见诸言景福义皆然也此篇言君子万年是为寿也天被尔禄是富也室家之壸是康宁也昭明有融是攸好徳也高朗令终景命有仆即考终命也为下具此五者故笺于是言之明此篇景福之言为下总目也】既醉以酒尔殽既将传将行也笺云尔女也殽谓牲体也成王之为羣臣俎实以尊卑差次行之君子万年介尔昭明笺云昭光也疏【正义曰毛以为成王之祭宗庙羣臣助之终于无算爵而皆醉言成王既醉之以酒矣尔王之殽羞牲体既差次而行之礼事终备女君子成王当有万年之寿天又光大汝成王与之以昭明之道谓使之政教常善永作明君也郑唯以介为助余同笺正义曰归俎者以牲体实之于俎故又谓俎实以尊卑差次行之者谓贵者得贵骨贱者得贱骨是也】
　　昭明有融高朗令终传融长朗明也始于飨燕终于享祀笺云有又令善也天既与女以光明之道又使之长有高明之誉而以善名终是其长也令终有俶公尸嘉告传俶始也公尸天子以卿言诸侯也笺云俶犹厚也既始有善令终又厚之公尸以善言告之谓嘏辞也诸侯有功徳者入为天子卿大夫故云公尸公君也音义【俶尸叔反嘏古雅反】疏【正义曰毛以为天既光大汝成王以昭明之道甚有长也言与之明道未有极己之时以是之故王徳高明而有善终礼莫重于祭飨燕是礼之始祭祀是礼之终言王能善于祭也王之善终又有始言王于飨燕之礼亦善为之由其终始皆善故于祭之时有诸侯之公与王为先祖之尸始以善告王使受福也由此祭而使羣臣饱徳故因述王之祭祀焉郑以为天既助汝王以光明之道不但一时而已又使之长逺也所以为长者使王有髙明之誉而以善名终是其长也既以善名而终又使之笃厚是故公尸以善言告王也传正义曰融长释诂文释言云明朗也反覆相训故朗为明也此言令终下云有俶则是始终相对下云公尸此论祭事祭统曰礼有五经莫重于祭是以祭礼为重礼终于是故谓之终以事神之礼为终则与人交接者为始故以飨燕为始享祀为终王者先成民而后致力于神故始于飨燕终于飨祀笺正义曰以说一人之事宜为相亚故以有为又令善释诂文天既助汝以光明之道令其无有穷已是又使之长也光明之道自在己身行之于人则有名誉此髙朗令终还述有融之言故云有髙明之誉而以善名终是其长也易传者此昭明还乘上文而申之未有祭祀在其间故易之也传正义曰俶始释诂文天子以卿谓以卿为尸也卿而谓之公者言此卿之尊比下土诸侯也诸侯称公故亦谓卿为公也白虎通引曾子曰王者宗庙以卿为尸射以公为耦不以公为尸避嫌三公尊近天子亲稽首拜尸故不以公为尸然则当时传记有此说故知宗庙之尸必以卿也卿六命出封则为侯伯故得以公言之此传据卿非诸侯者为说耳若诸侯入为卿则称公是常矣笺正义曰笺以此文从介尔昭明以来转相乘述则是终有俶亦是介尔之事俱为神祐受之于天非言王之祭燕行事始终故不从俶为始以令终已是善名故以俶为厚释诂文俶作也作事所以厚生故云俶犹厚也言天祐成王既始使以善名终又使厚之见天意殷勤之至也尸告主人唯嘏辞耳故知公尸嘉告谓嘏辞也传言以卿为非诸侯者故又言诸侯入为卿大夫以申足传说也诸侯有功徳者入为天子之卿大夫谓侯伯为卿子男为大夫五等在国臣皆称之曰公故言公尸也公君释诂文明国君而称公非必公爵也此宗庙宜以卿为尸但因解公而连言大夫耳祭统云夫祭之道孙为王父尸所使为尸者于祭者子行也父北面而事之彼说天子诸侯之法则天子诸侯宗庙之祭其尸用同姓也于同姓之中用其适者故祭统注云必取同姓之适知者士虞记云男男尸女女尸必使异姓不使贱者注云异姓妇也尸配尊者必使适也虽虞时男女别尸既祔则夫妇共尸唯此为异其用适则同也曲礼曰为人子者不为尸注云然则尸必卜筮无父者然则尸又用适而无父者也非其宗庙之祭则其尸不必同姓石渠论云周公祭天用太公为尸是用异姓也白虎通又云周公祭太山用召公为尸盖天地山川得用公也】
　　其告维何笾豆静嘉传恒豆之菹水草之和也其醢陆产之物也加豆陆产也其醢水物也笾豆之荐水土之品也不敢用常防味而贵多品所以交于神明者言道之徧至也笺云公尸所以善言告之是何故乎乃用笾豆之物洁清而美政平气和所致故也朋友攸摄摄以威仪传言相摄佐者以威仪也笺云朋友谓羣臣同志好者也言成王之臣皆有仁孝士君子之行其所以相摄佐威仪之事音义【防息列反清如字又才性反好呼报反】疏【正义曰案乘上公尸嘉告又问而说之言其此公尸以善言告者维何所为乎乃由王之所祭笾豆之物洁清而美又其时王之羣臣同志好之朋友皆有士君子之行所以相摄敛而佐助之其所以相摄佐者以威仪之事也由祭馔则洁清而美助者又善于威仪当神之意故公尸以善言告王也传正义曰自交于神明以上皆郊特牲文所异者唯彼和下有气此略之耳既引其文又云言道之徧至以解其间用水土之意恒豆谓恒常正祭之豆葅用水草之和气所生者而为之若昌本与凫葵也其醢则用陆地所产之物若麏麋之等也朝事为正故谓之恒其加豆葅用陆产之物若葵葅与豚拍也其醢则别用水物若羸与鱼谓馈食之豆以其亚朝事故谓之加此笾豆之荐用水土所生之品者以不敢用寻常防美之味而贵其多品数故加相及所以交接于神明者言道之徧而至于水土故也彼注云此谓诸侯也天子朝事之豆有昌本麋臡茆葅麏臡馈食之豆有葵葅羸醢豚拍鱼醢其余则有杂错云也记言恒豆加豆郑引朝事馈食则以朝事为恒馈食为加取其水陆相配与记同者而证之以恒加相亚宜为朝事与馈食故不为馈外之加焉其余错杂者于天官醢人云朝事之豆有韭葅青葅非水草也馈食之豆有蜃蚳醢蜃非陆产蚳非水物故言杂错也此皆言豆而并言笾者笾与豆相配故连言之也此皆天子之礼而引诸侯法者取水土之品是静嘉之义故引之其杂错犹自不同也笺正义曰维何者问者辞静嘉者答之意言政平气和因解水陆之物得美之意此经意言其告维何由笾豆静嘉下云其类维何室家之壸其维何天被尔禄更自申説类之事文势虽与此异俱问而自说故同言维何也朋友谓羣臣同志好者言朋友则非一人论祭事而言攸摄则是羣臣相摄以助之友者同志之名故知朋友谓羣臣同志好者摄者收敛之言各自收敛以相助佐为威仪之事则祭义所谓济济漆漆是也】
　　威仪孔时君子有孝子笺云孔甚也言成王之臣威仪甚得其宜皆君子之人有孝子之行孝子不匮永锡尔类传匮竭类善也笺永长也孝子之行非有竭极之时长以与女之族类谓广之以教道天下也春秋传曰頴考叔纯孝也施及庄公音义【匮永位反道音导施以豉反】疏【正义曰毛以为成王之臣既相摄佐以威仪故威仪甚得其适时之中皆为君子之人皆有孝子之行既有孝子之行又不有竭极之时能以孝道转相教化则天长赐汝王以善道矣郑唯长与汝之族类为异余同笺正义曰孔甚释言文时谓时节前事而量度之使已举措合宜故云威仪甚得其宜宾之初筵笺以时为心所尊敬意亦类于此也传正义曰匮竭俱是尽之义故以匮为竭类善释诂文笺正义曰永长释诂文祭义云大孝不匮言博施备物当谓天子诸侯行孝不匮也此孝子不匮承上朋友之文亦谓羣臣行孝与彼异也以言羣臣之孝则知永锡尔类为长与汝之族类谓转相教导也各欲其类则可以徧及天下故云谓广之教导天下近从朝廷而至于天下是其无竭极之时也所引春秋传者隐元年左传文彼言颖考叔之孝延及荘公亦使孝以证有孝行者能转相教导也纯孝者杜预云纯犹笃也谓孝之笃厚也】
　　其类维何室家之壸传壸广也笺云壸之言捆也其与女之族类云何乎室家先以相捆致已乃及于天下君子万年永锡祚传习也笺云永长也成王女有万年之寿天又长予女福祚至于子孙音义【壸苦本反郑捆致也捆苦本反致直置反】疏【正义曰毛以为承上锡王善道故又问而说之天与王以善道者维是云何乎正谓以此善道施于室家之内以此室家之善广及于天下此所谓长与之也能使善道之广如此则君子成王当有万年之寿天又长与汝之福祚至于嗣之子孙言天深祐之使福及后世也郑亦承上问而说之言羣臣以孝行与其族类者维云何乎使至室家之内皆自先捆致恩亲乃后及于天下使皆室家相亲是谓与族类也余同传正义曰释宫云宫中巷谓之壸以宫中巷路之广故以壸为广王肃云其善道施于室家而广及天下周语单靖公之老送叔向叔向告其老而美单子引此章乃云壸也者广裕民人之谓也王肃据彼文以述毛传彼言壸者广裕民人故以壸为广也笺正义曰笺以言室家之壸则壸即是室家之事若言室家之广则于文不类故易之云壸之言捆以孝行与族类者室家先以相捆逼而密致言其相亲然后以此相亲之道与其族类亦使之室家相亲故言乃及于天下也毛据外传为说外传正解此文而笺必易之者笺之此意不违外传也室家捆致则可以化天下则是广裕民人也韦昭皆取此笺以解外传是其不违矣但不训壸为广与毛异耳】
　　其维何天被尔禄传禄福也笺云天予女福祚至于子孙云何乎天覆被女以禄位使禄福天下君子万年景命有仆传仆附也笺云成王女既有万年之寿天之大命又附着于女谓使为政教也音义【被皮寄反注同着直略反下同】疏【正义曰毛以为承上祚问而说之其言祚及后者维是云何乎正谓天覆被汝以福禄使之长保王位禄临天下言既得福禄如此君子成王常有万年之寿天之大命有所附着言常归故汝传之子孙也郑唯以有为又余同传正义曰以仆御必附近于人故以仆为附传不训有为又故知不与郑同】
　　其仆维何厘尔女士传厘予也笺云天之大命附着于女云何乎予女以女而有士行者谓生淑媛使为之妃厘尔女士从以孙子笺云从随也天既予女以女而有士行者又使生贤知之子孙以随之谓传世也音义【厘力之反媛于眷反妃音配又芳非反知音智传直专反】疏【正义曰承上景命有仆问而说之言其大命所附之事维是云何乎乃与汝以女而有士行者使与汝为配耦既与汝女而有士行者又随之以生贤者之子孙使之传世是得天之大命附着也传正义曰释诂云厘予赐也俱训为赐故厘得为予笺正义曰自六章至此其文有次因孝子之臣化族类以固王室故先言永锡祚为逺之辞但乘其句末而转之故云其维何不言其祚耳其实七章所言天被尔禄景命有仆即祚也此章云厘尔女士从以孙子是也六章举其目因而分说之郑以七章言祚故笺云天覆被汝以禄位天之大命又附着于汝指王之身是解祚也以此章言故下笺云使生贤智之子孙以随之谓传世指其子孙是解也但以理得相因故言其维何而以祚答之见其生贤乃可以保国祚故其言相起发也下言厘尔女士从以孙子则孙子是此士女所生故知女士谓女而有士行者文母为十乱之一是女而有士行者也成王之妃书传无文其子则康王也昭二十六年左传曰成王靖四方康王息民则康王亦明王也】
　　既醉八章章四句
　　序凫鹥守成也太平之君子能持盈守成神祗祖考安乐之也笺君子斥成王也言君子者太平之时则皆然非独成王也音义【凫音符鹥于鸡反苍颉解诂云鹥鸥也一名水鸮只祁支反乐音洛篇末注同】疏【正义曰作凫鹥诗者言保守成功不使失坠也致太平之君子成王能执持其盈满守掌其成功则神祗祖考皆安宁而爱乐之矣故作此诗以歌其事也上篇言太平此篇言守成即守此太平之成功也太师次篇见有此义叙者述其次意故言太平之君子亦承上篇而为势者王者之驭天下太平是功之所极物极则反或将丧之成之既难守亦不易故所以美其能守之也执而不释谓之持主而不失谓之守持是手执之守是身防之盈者如器实满故言持成者如物积聚故言守持守之义亦相通也故易注云持一不惑曰守是守亦持也神祗以人为主故能守成则神祗祖考安乐之矣神者天神祗者地神祖者则人神也经五章毛以为皆祭宗庙则是祖考耳而兼言神祗者以推心事神其致一也能事宗庙则亦能事天地因祖考而广言神祗明其皆安乐之也安者神意自安即来燕来宁来宜来处来宗是也乐者谓爱乐主人飨其祭祀降之福禄即来成来为来下来崇无有后艰是也其持盈守成言神只所以得安之意于经无所当也郑于神祗祖考经皆有之三章祭天地是神祗也卒章七祀亦神之别也二章四方百物四章社稷山川于周礼皆地祗也首章宗庙即祖考也不言鬼而言祖考复其文以足句经序倒者序以天地人为尊卑之次以统其小者经以鸟至为次故不同也毛于首章传曰太平则万物众多则不以凫鹥所在兴祭处也二章传曰厚为孝子则是于祖考也卒章传曰不敢多祈则是述孝子之情非尸有尊卑也然则毛以五章皆为宗庙矣郑以首章祭宗庙二章祭四方百物三章祭天地四章祭社稷山川卒章祭七祀皆以首章一句言正祭次句以下言燕尸宗庙燕尸以祭之明日其余皆同日也如此为章次者以凫鹥水鸟居水是常故先言在泾既以水为主然后从下而渐至于高鸟不常处或出水傍故次在沙而水中髙地鸟亦往焉故次在渚水外髙地鸟又时往故次在潨山之絶水鸟往最稀故以为末因以鸟之所在取其象类为喻故不依尊卑之次焉】
　　凫鹥在泾公尸来燕来宁传凫水鸟也鹥凫属太平则万物众多笺云泾水名也水鸟而居水中犹人为公尸之在宗庙也故以喻焉祭祀既毕明日又设礼而与尸燕成王之时尸来燕也其心安不以已实臣之故自嫌言此者美成王事尸之礼备尔酒既清尔殽既馨公尸燕饮福禄来成传馨香之逺闻也笺云尔者女成王也女酒殽清美以与公尸燕乐饮酒之故祖考以福禄来成女音义【闻音问或如字】疏【正义曰毛以为成王之时天下太平万物众多莫不得所其凫鹥之鸟在于泾水之中得其处也既天下太平成王祭宗庙之神以其明日绎而燕尸此时公尸之来与王燕也其来心则安宁不以已实臣之故而不安由王诚心敬之故也其燕之时尔王酒既清洁矣尔王之殽既馨香矣乃用之以公尸燕乐而饮之则为神所悦以此致福禄而来成汝孝子是为神所安乐之也郑唯上句为异言凫鹥在泾水之中以兴公尸在宗庙之内余同传正义曰释鸟鸍沈凫某氏曰诗云弋凫与鴈郭璞曰似鸭而小长尾背上有文今江东亦呼为鸍陆玑疏云大小如鸭青色卑脚短喙水鸟之谨愿者也鹥与凫俱在泾故知凫属苍颉解诂云鹥鸥也一名水鸮太平则取之以时不妄大杀故万物众多万物多而独言凫者举鸟之得所则余者皆然可知笺正义曰欲言水鸟居中故云泾水名也以凡喻皆取其象故以水鸟之居水中犹人为公尸之在宗庙故以喻焉此谓正祭故云在宗庙若绎祭之礼则郊特牲注云枋当于庙门之外西室绎又于其堂不专在庙门明在庙为正祭也言公尸来燕则是祭后燕尸非祭时也燕尸之礼大夫谓之宾尸即用其祭之日今有司彻是其事也天子诸侯则谓之绎以祭之明日春秋宣八年言辛巳有事于太庙壬午犹绎是谓在明日也此公尸来燕是绎祭之事故云祭祀既毕明日又设礼而与公尸燕也其尸以卿大夫为之于王实为其臣但孝子以父象事之故其心安不以已实臣之故自嫌曰王事之尽敬故不嫌也若人遇己薄则不敢自安今言尸之安明王礼之备也】
　　凫鹥在沙公尸来燕来宜传沙水旁也宜宜其事也笺云水鸟以居水中为常今出在水旁喻祭四方万物之尸也其来燕也心自以为宜亦不以已实臣自嫌也尔酒既多尔殽既嘉传言酒品齐多而殽备矣公尸燕饮福禄来为传厚为孝子也笺云为犹助也助成王也音义【齐才细反为于伪反注同协句如字】疏【正义曰毛以为时既太平凫鹥之鸟在于水傍之沙而得其所于此之时成王祭其祖考而明日燕尸公尸之来燕也自以其来为宜其事不以臣故而自嫌言王事尸之礼备也其燕之事尔王之酒既多矣尔王之殽既善矣王用之以与公尸燕乐而与之故致福禄来而厚为孝子也郑以凫鹥在沙喻祭四方百物即以其日燕尸福禄来助成王以此为异余同传正义曰上言在泾此云在沙则在泾水之旁沙也故云沙水旁易需卦九三需于沙注云沙接水者亦是水傍矣说文云沙水中散石也水少则沙见故字从水少耳因以为宜故知宜其事也笺正义曰笺以序言神祗祖考其言徧说诸神则经之所陈尽有之矣非独祭宗庙而尸故以每章各为一祭而诗之取喻皆以为象庙中之有神犹泾水之有鸟故以在泾为喻宗庙今鸟出在水旁犹似神居国外国外之祭惟是四方百物之神矣故云水鸟而居水中为常今出在水旁喻祭四方百物之尸由四方万物祭在国外故以出水为喻也大宗伯疈辜祭四方百物言四方则其祭在国之外者各祭其方也言百物则徧祭百种之神也祭在四方其神百种唯蜡祭耳故注云疈畐牲胷也辜磔也疈而磔之谓桀禳及蜡祭也即引郊特牲曰八蜡以祀四方年不顺成则八蜡不通以谨民财也又曰蜡之祭也主先啬而祭司啬也祭百种以报啬也是八蜡之祭在四方祭百种也言百种者举成数耳郊特牲曰蜡也者索也嵗十二月合聚万物而索飨之注云万物有功加于民者神使为之故祭以报焉既言百种又言万物是其徧祭天下羣神也而谓之八蜡者以蜡者主于为田报祭其八者于田功尤多故以为主耳其祭非徒八神而已其神虽众总而祭之郊特牲又曰伊耆氏始为蜡注又云造者配之盖诸神共立一尸而以伊耆氏配也曾子问云尝禘郊社尊无二上注云神虽多犹一一而祭之此得总祭羣神者彼据常法故一一祭之蜡之与祫皆有以而然故为总祭然蜡以先啬为主祫以后稷为主亦尊无二上也郊特牲说蜡之辞曰土反其宅水归其壑昆虫无作草木归其泽注云此蜡祭祀辞也若辞同则同处可知是诸神总祭之事也郊特牲又曰顺成之方其蜡乃通则四方方为一祭故谓之四方也此笺言祭四方百神之尸谓正祭时也来燕来宜者谓祭末燕尸也上笺宗庙之祭言明日又设礼而为公尸燕此及下章皆不言明日有事祭义曰周人祭日以朝及闇既言终日有事明其即燕尸矣春官神士职曰以冬日至致天神人鬼以夏日至致地祗物魅注云盖用祭天地之明日既别其事明其不复燕尸故知燕尸即以其祭之日也天地尚以其日月其余诸神亦以其日也故笺于此及下章皆不言明日也其心自以为宜为宜与来宁意同故云亦不以已实臣之故自嫌也传正义曰郑于周礼差之唯大事于太庙备五齐三酒毛于此义虽为宗庙之祭其大事与时祭不明但言品齐多耳未必五齐三酒皆俱也殽称既嘉可言美而已矣而传兼言备者见苟可荐者莫不言在之义笺以此章为蜡祭则言多者以其神意故世厚为孝子也者言此福禄之来厚为孝子而其意亦与笺同以为助之也但不以为宗庙之祭不得言孝子故变言成王也】
　　凫鹥在渚公尸来燕来处传渚沚也处止也笺云水中之有渚犹平地之有丘也喻祭天地之尸也以配至尊之故其来燕似若止得其处尔酒既湑尔殽伊脯公尸燕饮福禄来下笺云湑酒之泲者也天地之尸尊事尊不以防味泲酒脯而已音义【渚之与反沚音止湑息汝反泲子礼反字又作防同】疏【正义曰毛以为时既太平凫鹥之鸟来在水中之渚得其常处于此之时成王祭其宗庙而明日燕尸公尸之来燕也其来似若止得其处其燕之时尔王之酒既湑然而泲之尔王之殽维是脯矣王用此酒脯与尸燕乐而饮之为神所飨福禄来下而与之郑以凫鹥在渚喻祭天地之神于丘即以其日燕尸为异余同笺正义曰喻取其象水中髙地谓之渚渚之髙于水犹丘之髙于地故云水中之有渚犹平地之有丘喻祭天地之尸也春官大司乐曰冬日至于地上之圜丘奏乐六变则天神皆降夏日至于泽中之方丘奏乐八变则地祗皆出是祭天地之神皆在丘也天地之祭唯二至在丘耳其夏正郊天与迎气四郊及北郊祭地为坛而祭不于丘也此以渚为喻唯喻二至之祭其文不及郊也尸为神象故公尸配至尊上云求宁来宜此言来处义亦同也上言其来心安心安宜据尸意为说此文似若止得其处谓外人观之彼言其心此据其貌为异耳定本云以若止其处集注云似若止得其处集注是也笺以上言酒多殽美今酒言湑变殽言脯明其因文立义故知天地之事尊事尊者不敢以防美之味直以所泲之酒及干脯而已因此示义举酒脯为言其实天地之祭更有殽馔也】
　　凫鹥在潨公尸来燕来宗传潨水会也宗尊也笺云潨水外之髙者也有瘗埋之象喻祭社稷山川之尸其来燕也有尊主人之意既燕于宗福禄攸降公尸燕饮福禄来崇传崇重也笺云既尽也宗社宗也羣臣下及民尽有祭社之礼而燕饮焉为福禄所下也今王祭社又以尸燕福禄之来乃重厚也天子以下其社神同故云然音义【潨在公反说文云小水入大水也徐示郑音在容反水外之高者也瘗于例反埋亡皆反字亦作薶同降戸江反重直龙反下同】疏【正义曰毛以为时既太平鳬鹥之鸟在于潨水之会得其常处于此之时成王祭宗庙明日而与尸燕公尸之来燕也其来有尊敬孝子之心既来与王燕于宗庙则福禄从此尸所而下与王也于时王与公尸燕乐饮酒故致福禄而来重与王也郑以为鳬鹥之鸟在水外之潨喻公尸之居在瘗埋之祭谓祭社稷山川之神至其祭毕而燕尸公尸之来燕也其来有尊主人之意于此天子祭社稷之时羣臣下及众民尽至而燕饮于其社宗为福禄所下而与之此时天子用酒殽而与公尸燕乐而饮之故致福禄之来乃重而厚也自天子至于庶人同得社之福禄故言重也传正义曰潨音如丛则丛是聚义且字从水众知是水之会聚之处说文云潨小水入于大水也庙以尊重称宗庙故宗为尊也王肃云言尊敬孝子地笺正义曰笺以水会亦在水中与在泾无异不宜别文其义既别则潨非水矣此诗之次从水而次沙次渚则是渐向高地此承渚下则亦是地矣渚既是水中高地潨当是水外之高地潨者地髙之貌水外之地潨然而高盖涯涘之中复有徧高之处以为瘗埋之象喻祭社稷山川释天云祭地曰瘗埋李巡曰祭地以玉埋地中曰瘗埋孙炎曰瘗者翳也既祭翳藏地中然则瘗埋牲者其上以土覆之微髙于平地故以潨为喻也尔雅以祭地为瘗埋祭法云瘗埋于泰折祭地也春官司巫凡祭事掌守瘗注云瘗谓若祭地祗有埋牲主者守之然则瘗埋者唯谓祭地耳此以瘗埋为祭社稷山川者上以渚喻丘其文可以兼天地则此非地之大祗当是地之别神耳大宗伯社稷山川皆在地神之条则其祭亦埋与祭地同也若然大宗伯云以血祭祭社稷五岳以埋沈祭山林川泽注云不言祭地此皆地祗祭地可知也隂祀自血起贵气臭也祭山林曰埋川泽曰沈顺其性之含藏如彼之注唯山而埋尔社稷与川似不用埋而此言社稷山川皆瘗埋者郑志张逸问曰以血祭祭五岳以埋沈祭山川不审五岳亦当埋否答曰五岳尊祭之从血腥始何嫌不埋如郑此言祭五岳有埋明社稷亦埋矣然则川泽曰沈盖亦沈而复埋何者释天云祭山曰庪悬不言埋张逸亦引以问而郑答曰尔雅之文杂非一家之注不可尽据以难周礼虽不可尽据而于校人玉人之注有庪沈之言是郑意亦以祭山有庪悬之法郑虽不解庪悬之义要庪悬似非埋也祭山得庪悬而复埋明祭川亦得沈而复埋故以社稷山川皆言埋也李巡以埋为埋玉而礼运云瘗缯帛注云埋牲曰瘗则牲王币帛皆埋之也孙炎曰既祭埋之郑于司巫注云守瘗者以祭礼未毕若有事然祭礼毕则去之矣即是初即埋之非祭毕始埋也社稷山川其神不卑于四方百物云有尊主人之意者尸以主人尽礼故尊重之而以己卑之故尊主人也毛意正以为宗庙之祭亦言尊敬孝子传正义曰崇重释诂文笺正义曰以下文云公尸燕饮则此未为燕讫故以既为尽上笺云社稷山川则此章所祭非独社耳偏以宗为社宗者以下言公尸燕饮谓王与尸燕则既燕于宗则非王燕尸矣此非王燕而言尽燕者周悉之辞故知既燕于宗谓羣臣下及民庶因祭而燕也此在社稷山川之章则羣臣所祭之神亦此等神耳但诸侯之于山川在其地则祭之非其地则不祭国君尚然则羣臣民庶必不得祭山川矣臣民得与天子同祭者唯社稷耳故知既燕于宗唯指社宗以社是尊神耳故言社宗犹庙称宗庙也月令仲春命民社祭法云大夫以下成羣立社郊特牲曰唯为社事单出里是羣臣下及民庶尽有祭社之礼而燕饮焉臣民所祭不必有尸所云燕饮因祭而与共祭之人自燕饮耳郊特牲曰社所以神地之道也又曰社祭土而主阴气天子诸侯下及庶民虽广狭不等俱土神因言天子祭社其辞遂及于民故文辞重叠异于余章笺又言天子以下其神社同故云然是解诗人置辞被及民庶之意也公尸燕饮文在臣民之下以民得福君又得福故云来重以民之获福亦君之福也故于君为重】
　　凫鹥在亹公尸来止熏熏传亹山絶水也熏熏和说也笺云亹之言门也燕七祀之尸于门戸之外故以喻其来也不敢当王之燕礼故变言来止熏熏坐不安之意旨酒欣欣燔炙芬芬公尸燕饮无有后艰传欣欣然乐也芬芬香也无有后艰言不敢多祈也笺云艰难也小神之尸卑用美酒有燔炙可用防味也又不能致福禄但令王自安无有后艰而已音义【亹音门薰许云反说文作醺云醉也说音悦令力呈反】疏【正义曰毛以为时既太平凫鹥之鸟在山絶水之亹得其常处于此之时成王祭其宗庙以明日燕尸公尸之来止于燕坐熏熏然其又和悦而得其宜于是行旨美之酒欣欣然欢乐荐燔炙之羞芬芬然馨香王用之以与公尸燕而饮之致其无复有后日之艰难孝子之意不敢多祈故变文不言福禄以见之郑以凫鹥之鸟在于絶水之亹喻公尸之居在于王宗庙之门谓祭七祀之神燕其尸于庙门之外也公尸之来止处自以神卑之故熏熏然坐而不安于是有旨酒欣欣然美燔炙芬芬然香用之以与公尸燕乐而饮之致其无复有在后之难厄神卑不敢致福止令无难而已传正义曰传以渚者水中地是土当水之流众者水会之处是土障水令聚今变文言亹非复土也故以为山絶水谓山当水路令水势絶也所云石絶水曰梁亦此之类盖石是小石此则大山为异耳以宗庙之尸尊者自得故为熏熏和悦也笺正义曰笺以上四章随类取喻己有天地宗庙社稷山川四方百物诸神略欲尽矣其所未见唯七祀耳而上言凫鹥所在于祭皆有所类唯此山絶水之亹于七祀之祭事无其象则是假取其名以为其义故云亹之言门燕七祀之尸于门户之外故取此门名以为喻焉祭法曰王为羣姓立七祀曰司命曰中霤曰国门曰国行曰太厉曰户曰灶是七祀之名也诸侯以下则有降差此言天子之事故云七也案中霤祀唯祭五祀皆先荐于奥祀户则设主于户内祀中霤则设主于牖下此二者在戸内也祀门则设主于门左枢在门内也祀灶则设主于陉祀行则设主于軷上灶在庙门外之东行在庙门外之西此二者在门外也尸主当相依附五祀正祭之时戸与中霤在戸之内门在门之内灶行在门之外司命大厉虽无文亦不过庙门之外内也宗庙正祭在奥绎在门况七祀之祭有本在门外者也明其燕尸皆在门之外矣故云于门戸之外也上四章皆以发首一句喻正祭则此凫鹥在门亦当喻正祭矣各以尸在门故取亹名为喻则首句经喻燕事与上不类者以七祀之祭祭非一处而正祭有在门者燕尸又皆在于门故言门亦可以见正祭也七祀之神神之卑者而来止熏熏文异于上故知其来不敢当王之燕礼故变言来止熏熏是坐不安之意传正义曰饮美酒而言欣欣故为乐谓口之乐也芬芬是香之义故为香谓燔炙香也二事不类者以人饮酒而后知味食炙而后知香指体而言虽为小异自人而发意亦同也无有后艰守成而已非神加之福见孝子之意不敢多祈也礼称祭祀不祈则皆亦不祈言不敢多者此非孝子口所自祈言神才令如此见孝子不敢多祈耳不敢更复望福是所谓能持盈也笺正义曰七祀神之小者故云小神祭法注云小神居人间伺察小过作谴告者是也月令孟冬腊先祖五祀聚祭之则周之七祀虽四时别祭于腊亦聚祭之义也此诗所云未必七神并祭作者于后总言之耳固其神卑而变其文用美酒有燔炙以其神卑可用防美之味神又自以为卑不敢致福主人但令王自今以去无有后难而已】
　　凫鹥五章章六句
　　序假乐嘉成王也音义【假音暇】疏【正义曰作假乐诗者所以嘉美成王也经之所云皆是嘉也正诗例不言美以见为经之正因训假为嘉故转经以见义且承上篇为次以其能守成功故于此嘉美之也】
　　假乐君子显显令徳宜民宜人受禄于天传假嘉也宜民宜人宜安民宜官人也笺云显光也天嘉乐成王有光光之善徳安民官人皆得其宜以受福禄于天保右命之自天申之传申重也笺云成王之官人也羣臣保右而举之乃后命用之又用天意申勑之如舜之勑伯禹伯夷之属音义【右音又助也重直用反】疏【正义曰言上天嘉美而爱乐此君子成王也以其有光光然明察之善徳宜于民而能安之宜于人而能官之以此能受其福禄于天是天嘉乐之也官人之事王政尤重故又更申説之言王所以能官人者待羣臣相保安素相委知乃自佑助而共举之成王乃后命用之既用之为官又用天意申重戒勑之此其所以官人得其宜也传正义曰假嘉释诂文民人散虽义通对宜有别臯陶谟云能安民能官人安民则惠黎民懐之其文与此相类故知宜民宜人是宜安民宜官人也笺正义曰显光释诂文下言受禄于天则嘉乐者是天嘉乐之故云天嘉乐成王有光光之善徳光光虽为总辞安民官人即亦善徳之事也天不能自治下民立君以治民治民得宜则天降之福故云皆得其宜以受福禄于天传正义曰申重释诂文也笺正义曰官人之事王政尤重上文既言宜人故云成王之官人羣臣保佑而举之保安也佑助也谓能相委知乃相助荐举成王得其所举乃命用之又用天意申勑之尧典云舜曰咨四岳有能奋庸熙帝之载使宅百揆佥曰伯禹作司空帝曰俞汝往哉帝曰咨四岳有能典朕三礼佥曰伯夷帝曰俞咨伯汝作秩宗既命羣官其下总云帝曰咨汝二十有二人钦哉惟时亮天功是舜勑伯禹伯夷之事也佥曰是保佑也俞往是命之也亮天功是用天意申勑之也其事与此相类故云如舜之勑伯禹伯夷之属彼所命者犹有垂益夔龙之等引之不尽故言之属以包之】
　　干禄百福子孙千亿穆穆皇皇宜君宜王传宜君王天下也笺云干求也十万曰亿天子穆穆诸侯皇皇成王行显显之令徳求禄得百福其子孙亦勤行而求之得禄千亿故或为诸侯或为天子言皆相勗以道不愆不忘率由旧章笺云愆过率循也成王之令徳不过误不遗失循用旧典之文章谓周公之礼法音义【宜君宜王一本宜并作且字勗香玉反愆起连反】疏【正义曰言成王能行光光之善德宜安民官人以此求天之禄则得百种之福子孙亦勤行善徳以求天禄则徳千亿言其多无数也子孙以勤行得禄之故所以穆穆然皇皇然宜为诸侯之君宜为天子之王言其相勉以徳上天福之常作人主保其邦国也又言成王所以蒙天之徳泽及子孙者以其有光光善徳勤行之不过误不遗忘志唯循用旧典之文章言能遵用周公礼法故得福流子孙传正义曰君王别文传并言之者以其俱有宜文故总而释之言宜君者宜君天下宜王者宜王天下君则诸侯也亦以天下言之者以其与此天下之民为君其国亦在天下之中故同言之笺正义曰干求释言文十万曰亿古数然也天子穆穆诸侯皇皇下曲礼文也求禄者必行善求之以文承上章故知成王行显显令徳求禄得百福也知非子孙之数有千亿者以此美成王能行善徳不美其子孙众多上言百福是福之众多故知千亿亦福之多数也宜君宜王文承千亿之下故笺以势接之言得禄故或为诸侯或为天子明得为天子诸侯即是千亿之禄也又解得禄之由言皆相助勉力行道故福禄降之愆过释言文率循释诂文以不愆不忘即是令徳之事故本于上章言成王之令徳也循用旧典之文章是用之以治天下也上章言宜民宜人则是王已莅政而遵用旧章事在制礼之后故知是周公之礼法也以其一代大典虽则新制永为旧章也周礼六官所存者五天地夏秋四官皆以正月之吉悬其所掌之法于象魏使万民观之哀三年左传曰鲁灾季桓子至御公立于象魏之外命藏象魏曰旧章不可忘是谓周公之制六典之法为旧章也】
　　威仪抑抑德音秩秩无怨无恶率由羣匹传抑抑美也秩秩有常也笺云抑抑密也秩秩清也成王立朝之威仪致密无所失教令又清明天下皆乐仰之无有怨恶循用羣臣之贤者其行能匹耦己之心受福无疆四方之纲音义【恶乌路反又如字注同朝直遥反致直致反本或作致行下孟反疆居良反下篇同】疏【正义曰毛以为言成王立朝之威仪抑抑然而美也其道徳教令之音秩秩然而有常也以此之故为天下爱乐无有咎怨之者无有憎恶之者又能循用羣臣之匹耦己志者谓臣有贤行能与己为匹则取其谋虑而依用之以此之故受天之福禄无有疆境常为天下四方之纲言常为君王统领天下郑以为王立朝之威仪抑抑然密致无遗失其教令之德音秩秩然清明无所壅滞故为天下乐仰余同传正义曰抑传以抑抑为密则是密审故所以为美也释诂云秩常也故以秩秩为有常笺正义曰抑抑密秩秩清皆释训文以此诗美成王之徳下云四方之纲则是为政之事故知谓立朝之威仪也致密无失谓举止详悉事无非礼教令清明谓下民宁静无幽不烛有仪可爱有徳可慕故天下皆乐仰之其行能匹耦己心者谓举事允当与己志合也】之纲之纪燕及朋友传朋友羣臣也笺云成王能为天下之纲纪谓立法度以理治之也其燕饮常与羣臣非徒乐族人而已百辟卿士媚于天子不解于位民之攸塈传塈息也笺云百辟畿内诸侯也卿士卿之有事也媚爱也成王以恩意及羣臣羣臣故皆爱之不解于其职位民之所以休息由此也音义【乐音洛辟音璧注同媚眉备反注同解佳卖反注同塈许器反】疏【传正义曰此美王能官人又言天子燕及故知朋友是羣臣尚书武王曰我友邦冡君亦是称臣为朋友也笺正义曰纲纪者以结网喻为政故知谓立法度以理治之言燕及则时复及之非常燕也礼有族食族燕则王燕族人为常臣则有功乃燕是燕臣为非常今美王恩之隆而云燕及朋友则是以族人之恩及之故云燕饮常与羣臣非徒族人而已传正义曰释诂云呬息也某氏曰诗云民之攸塈郭璞曰今东齐呼息为呬则塈与呬古今字也笺正义曰烈文云百辟其刑之对四方其训之则百辟非四方故为畿内诸侯以此百辟卿士文相对故分之为二烈文唯有百辟无卿士之文则百辟兼卿士矣故彼笺以卿士解百辟明百辟之中可以兼之也月令仲夏雩祀百辟卿士云百辟卿士古者上公以下若句龙后稷之类亦以其文具足故言以下明古之王朝之臣有功于民者皆可以祀之非独上公意亦与此同也】
　　假乐四章章六句
　　序公刘召康公戒成王也成王将涖政戒以民事美公刘之厚于民而献是诗也笺云公刘者后稷之曾孙也夏之始衰见迫逐迁于豳而有居民之道成王始幼少周公居摄政反归之成王将涖政召公与周公相成王为左右召公惧成王尚幼稚不留意于治民之事故作诗美公刘以深戒之也音义【公刘王云公号刘名也尚书传云公爵刘名也王基云公刘字也召本亦作邵上照反后皆同涖音利又音类力洎反夏户雅反下夏人同少时照反相息亮反】疏【正义曰作公刘诗者召康公所作以戒成王武王既崩成王幼弱周公摄政七年而反归之今成王将欲莅临其政召公以王年尚幼恐其不能留意于民故戒之以治民之事美往昔公刘之爱厚于民欲王亦如公刘而献是公刘之诗以戒成王此与泂酌卷阿俱是召公所作而为此次者厚民之事人君之急务故先作公刘非有道徳则不能爱民故又作泂酌言皇天亲有徳飨有道欲王之脩徳行道也君虽有徳不能独治又作卷阿戒王使求贤用士也案卷阿末句云矢诗不多维以遂歌自言作意是总结之辞则三篇次第元是召公作之先后编者知其意而次之叙亦以其一时之事故于此详之言成王将莅政而献是诗明下两篇亦是将莅政之时俱献之也献者卑奏于尊之辞召公臣也故言献国语曰使公卿至于列士献诗是也鸱鸮序云以贻王者周公自达己意欲使遗传至王非已情所献见故文与此异也公刘之厚于民经六章皆是也言成王将莅政戒以民事序其作者之意于经无所当笺正义曰周本纪云后稷生不窋不窋生鞠陶鞠陶生公刘是后稷之曾孙也后稷本封于邰非有所迫不应去国适豳公刘有道之君天子不应见逐故知以夏之衰始见迫逐而迁于豳也谱云公刘以夏后太康时失其官守窜于此地则夏之始衰谓太康时也去中国而适戎其则是不为天子所助下笺以为夏人迫逐盖是王朝之人以时衰政乱疾恶有道故逐之也案谱以公刘当太康之时韦昭之注国语以不窋当太康之时不窋乃公刘之祖不应共当一世夏氏之衰太康为始太康禹之孙公刘不窋之子计不窋宜当太康公刘应在其后豳谱欲言迁豳之由逺本失官之世不窋以太康之时失稷官至公刘而窜豳其迁豳之时不必当太康也又外传称后稷勤周十五世而兴周本纪亦以稷至文王为十五世计虞及夏殷周有千三百歳每世在位皆八十许年乃可充其数耳命之短长古今一也而使十五世君在位皆八十许载子必将老始生不近人情之甚以理而推实难据信若使此言必非虚诞则不窋之与公刘弥是不共世太康之后有羿浞之乱比至少康之立几将百年盖太康始衰之时不窋失官少康未立之前而公刘见逐也而有居民之道经之所陈皆是也成王始幼少周公居摄政者郑以金縢之注差约之以为武王之崩成王年十嵗除丧年十三是其幼少也摄政元年成王年十五及归之成王年二十一成王将莅政其年二十有二召公与周公相成王为左右谓作上公为二伯分陜而治周公古书序云周公为师召公为保召公不悦作君奭与此同时也郑不辨公刘是名是字王肃云公号也刘名也王基云周人以讳事神王者祫百世召公大贤出自姬姓称扬先祖盛徳之君而举其名不亦逺于礼乎其意以为公刘必是字也计虞夏之时世代尚质名字之别难得而知世本史记不应皆没其名而尽书其字以之为名未必非矣郑以姜嫄为名诗人亦得称之何独公刘不可言其名也周人自以讳事神于时未有讳法祫祭之及羣君未能重于先妣何当许姜嫄而怪公刘王基虽述郑未必然也王肃以公为号犹可焉何则后稷至于大王十有余世唯三人称公何故三君特以公号岂余君不为公也若为名单而以公配则古公祖绀者复二名而加公矣】
　　笃公刘匪居匪康乃埸乃疆乃积乃仓乃裹糇粮于橐于囊思辑用光传笃厚也公刘居于邰而遭夏人乱迫逐公刘公刘乃辟中国之难遂平西戎而迁其民邑于豳焉乃埸乃疆言脩其疆埸也乃积乃仓言民事时和国有积仓也小曰橐大曰囊思辑用光言民相与和睦以显于时也笺云厚乎公刘之为君也不以所居为居不以所安为安邰国乃有疆埸也乃有积委及仓也安安而能迁积而能散为夏人迫逐己之故不忍鬭其民乃裹粮食于囊橐之中弃其余而去思在和其民人用光大其道为今子孙之基弓矢斯张干戈戚扬爰方啓行传戚斧也扬钺也张其弓矢秉其干戈威扬以方开道路去之豳盖诸侯之从者十有八国焉笺云干盾也戈句矛防也爰日也公刘之去邰整其师旅设其兵器告其士卒日为女方开道而行明已之迁非为迫逐之故乃欲全民也音义【埸音亦裹音果糇音侯食也字或作糇粮本亦作粮音良糇也橐他洛反囊乃郎反说文云无底曰囊有底曰槖辑音集又七立反难乃旦反积子智反委于伪反为夏之为于伪反又如字戚七歴反钺音越从才用反又如字盾字又作楯顺允反又音允句音钩卒尊忽反下余卒士卒皆同为于伪反下非为为公刘皆为同】疏【正义曰毛以为厚于民事乎此公刘也乃能匪以所居为居匪以所安为安言不顾已之安居唯以利民为意又言其不顾安居之事公刘之在邰国乃有畛埸乃有疆界言其有田畴之业乃有委积乃有囷仓言其有谷食之资有田有食深可安居乃以不忍鬭其民人之故遂弃此疆埸积仓乃裹此粮食于此囊橐之中委其余而去是其不以安居为安居也公刘所以必为此事者思使民人相与辑睦不欲战鬭以杀伤之用此以光显已徳于其时故为民而不爱物也其发邰国之时弓矢于此张之又秉其干戈戚扬之兵器整其师旅而出乃告其士卒曰我为汝方开道路而行其民以此之故而徙之至豳是其爱厚于民也王今当念此公刘厚民之事而留意治之郑唯以用光为光大其道为子孙之基大意亦与毛同传正义曰笃厚释诂文后稷封于邰至公刘而始迁故云公刘居于邰也夏人乱迫逐公刘当太康之后少康之前未能定其年世也以其时当夏世而被逐去国明因王政之乱而有人逐之不知逐者是何人也言公刘乃避中国之难遂平西戎而迁其民邑之于豳者言其迁之所由也豳地虽亦与狄邻而近戎为多故云遂平西戎平之者谓与之交好得自安居耳公刘不忍鬭民而去不与戎战争而平之也豳于汉属右扶风为栒邑县则是中国之地言西戎者雍之西境与戎接连为夏为戎随时变易公刘未居之前则为戎大王既来之后复为狄良由地居疆埸故一彼一此也乃埸乃疆谓民各有地言脩其疆埸谓民脩之乃积乃仓谓官之积仓也此仓积所有出于疆埸而来故云言民事时和国有积仓谓税民而得之也地必民所耕故举民之疆埸欲见公刘不恡故举官之积仓官仓出于民田故先言疆埸也橐囊俱用裹粮而异其文明有大小之别故云小曰橐大曰囊宣二年左传称赵盾见灵輙饿食之又为之箪食与肉寘诸橐以与之囊唯盛食而已是其小也哀六年公羊传称陈乞欲立公子阳生盛之巨囊而内可以容人是其大也释诂云辑和也是思和其民不鬭其民即是相与和睦民能和睦则时久显知君徳故云于时也笺正义曰此篇言笃犹生民之言诞以公刘君厚爱其民叹其能厚故每章言笃以冠公刘之上笺云厚乎公刘之为君总释诸章皆云笃公刘之意也居之与安所以为异者居谓田宅是人之所处止即疆埸是也安谓资财是人所利用积仓是也正言邰国乃有委积及仓者美其已聚之物而能散之故其言不及疆埸也安安而能迁积而能散曲礼文也言安此之安以爱民故而能迁往他所以自有积聚散而弃之以其意与彼同故引以为说又申説迁散之意公为夏人迫逐已之故不忍鬭其民爱重民命故弃其安居也既有积仓裹粮食故知弃其余而去也以召公追而美之以戒成王不述他姓之人唯陈已之父祖以此知思辑用光之言意在感今追昔故易传以为光大其道为今子孙之基传正义曰广雅云钺戚斧也则戚皆斧钺之别名传以戚为斧以扬为钺钺大而斧小太公六韬云大阿斧重八斤一名天钺是钺大于斧也牧誓云武王左杖黄钺孔安国云黄钺以黄金饰斧也以其特言黄钺故云以金饰然则不言黄者未必皆金饰也以弓矢言张是人张之故知干戈戚为人秉之也夏人迫逐则是有兵围绕为之阻难故云方开道路而去之豳也盖诸侯之从者十有八国当是亦为夏人政乱为邻国所侵以公刘贤君为可师长故与之俱迁也毛自言盖为疑辞不知出何文也笺正义曰爰曰释诂文言为汝开道而行示其无所畏难明已之迁非为迫逐之故力不能拒乃欲保全其民无令损害故也告之以此使民知迁意也】
　　笃公刘于胥斯原既庶既繁既顺乃宣而无永叹传胥相宣徧也民无长叹犹文王之无悔也笺云于于也广平曰原厚乎公刘之于相此原地以居民民既众矣既多矣既顺其事矣又乃使之时耕民皆安今之居而无长叹思其旧时也陟则在巘复降在原何以舟之维玉及瑶鞞琫容刀传巘小山别于大山也舟带也瑶言有美徳也下曰鞞上曰琫言徳有度数也容刀言有武事也笺云陟升降下也公刘之相此原地也由原而升巘复下在原言反复之重居民也民亦爱公刘之如是故进玉瑶容刀之佩音义【叹他安反字或作叹徧音遍相息亮反下相此皆同巘本又作甗鱼辇反又音言又音鱼偃反又音彦毛云小山别于大山也与尔雅异复降之复音服又扶又反注复下同瑶音遥鞞必顶反琫必孔反别彼列反反复之复本亦作覆同方福反】疏【正义曰公刘既至豳国先相地居民厚乎公刘之为君也于是相此原地以居其民既众矣既多矣既顺其事矣又乃使之徧而时耕其田于是民皆乐业安今之居而无悔恨长叹思其旧时者也又覆说相原之事公刘升则在巘山之上观其形势复下而在原察其处所用心反覆重民若是以此之故亦为民爱其时之民皆云我今有何物而可与公刘带之维有美玉及瑶并有鞞琫容饰之刀可以为之佩耳言居民相土其情若此故能保全家国泽及子孙王岂得不念之而留意治民乎传正义曰胥相释诂文宣徧释言文乃宣之文在既顺之下顺谓顺事则宣谓徧耕意亦与郑同王肃云徧谓庐井毛意未必然也民无长叹是喜其来迁不恨公刘故云犹文王之无悔言文王之徳不为人恨与此同以此传知彼不与郑同笺正义曰于于释诂文广平曰原释地文李巡曰广平谓土地寛博而平正也众多一也丁宁言之耳顺其事矣谓顺为生之事筑室之类皆是也乃宣之文与緜乃宣乃亩同故亦以为时耕也传正义曰小山别于大山者释山云重甗隒郭璞曰谓山形如累两甗甗甑山状似之上大下小因以为名西京赋曰陵重甗是也与皇矣小山曰鲜义别彼谓大山之傍别有小山也言何以舟之即说玉瑶容刀乃玉是所佩之物故知舟是带也传解下之所以进上多矣惟言玉瑶容刀者君子所以比徳今进之瑶言公刘有美徳也瑶是玉之别名与瑶可以兼玉故不言玉也鞞者刀鞘之名琫者鞘之上饰下不言其饰指鞞之体故云下曰鞞上则有饰可名故云上曰琫桓二年左传曰衮冕黻珽带裳幅舄昭其度也藻率鞞琫鞶厉游缨昭其数也夫徳俭而有度登降有数此鞞琫在昭数之中以表人之有数故云言有度数意取左传故并度言之刀所以割断故云言有武事】
　　笃公刘逝彼百泉瞻彼溥原乃陟南冈乃觏于京传大觏见也笺云逝往瞻视溥广也山脊曰冈絶髙为之京厚乎公刘之相此原地也往之彼百泉之间视其广原可居之处乃升其南山之脊乃见其可居者于京谓可营立都邑之处京师之野于时处处于时庐旅于时言言于时语语传是京乃大众所宜居之野庐寄也直言曰言论难曰语笺云于于时是也京地乃众民所宜居之野也于是处其所当处者庐舎其宾旅言其所当言语其所当语谓安民馆客施教令也音义【音普觏古豆反处昌虑反庐力居反论鲁困反难乃旦反馆客一本作馆舍】疏【正义曰上既相地居民此又説相立都邑言厚乎公刘之为君也乃往之彼百泉之间就下地而仰望彼广大之原观见可居之处也乃又升彼南山冈脊之上乃见其可居而为都邑者于京之地也此京地乃是大众所宜居之野故于是处其所当处者于是又为馆舎以寄其宾旅既立都邑乃宣布号令公刘于是言其所当言语其所当语谓施政敎于民也公刘厚民如此王亦当留意治民也传正义曰溥大觏见皆释诂文王肃云往之彼百泉之地乃视彼太原乃见是京而居之可以避水御乱也笺正义曰逝往瞻视皆释诂文以原是广平之地故以溥为广其义亦与传大同也山脊曰冈释山文絶髙为之京释丘文彼下即云非人为之丘京与丘相对且言为之丘则是人为之矣孙炎郭璞皆云人力所作而此诗说公刘依京筑宫王肃言可以御乱则京是大丘非人为矣李巡曰丘之高大者曰京是京有二等若战胜取尸筑为京观者则人为之此言京者则是丘之髙大非人为也相原地而往之百泉之间者上已升巘观之是登髙以临下此徃百泉之间自下而望髙且虑下湿故往之泉处前既升巘今复陟冈反覆审观之下言于京斯依故知京是可营立都邑之处传正义曰春秋言京师者谓天子所居公刘非天子不得谓所居为京师此文连上乃观于京则此京还是上京也师者众也故云是京乃大众所宜居之野以众必大故言大众非是京之训也地官遗人治国野之道以待宾客云十里有庐庐有饮食则庐是居舍之名宾客寄舍其中故云庐寄也衞戴公庐于曹亦谓寄在曹地也直言曰言谓一人自言答难曰语谓二人相对对文故别耳散则言语通也定本集注皆云论难曰语】
　　笃公刘于京斯依跄跄济济俾筵俾几笺云跄跄济济士大夫之威仪也俾使也厚乎公刘之居于此京依而筑宫室其既成也与羣臣士大夫饮酒以落之羣臣则相使为公刘设几筵使之升坐既登乃依乃造其曹执豕于牢酌之用匏传宾已登席坐矣乃依几矣曹羣也执豕于牢新国则杀礼也酌之用匏俭以质也笺云公刘既登堂负扆而立羣臣适其牧羣搏豕于牢中以为饮酒之殽酌酒以匏为爵言忠敬也食之饮之君之宗之传为之君为之大宗也笺云宗尊也公刘虽去邰国来迁羣臣从而君之尊之犹在邰也音义【跄七羊反依毛如字郑于岂反笺云或扆字造七报反匏步交反杀所戒反搏音博沈又音付食音嗣饮于鸠反】疏【正义曰毛以为上既言处止于京此又言宫室既就飨燕羣臣焉厚乎公刘之为君也既为邑于京地于此依之而筑宫室宫室既成则飨燕羣臣其威仪跄跄之士及济济之大夫将来君所公刘则使人为之设筵使人为之设几宾来就燕既登席矣乃依几矣公刘乃使人造适其羣牧执其豕于牢中以为饮酒之殽其饮此酒酌之用匏匏以酌之言其新为邦国俭而合礼也又说公刘其于羣臣设馔以食之设酒以饮之已身与之为君与之为大宗也言公刘之厚于羣臣如此欲成王之法效之郑上二句与毛同言公刘筑室既成与羣臣饮食以落之其为如此跄跄济济之威仪者谓公刘之朝士大夫者则相使为公刘设筵相使为公刘设几欲使公刘升扆而坐也公刘既登堂矣乃负扆而立其羣臣乃造其羣牧执豕于牢以为饮酒之殽得殽乃饮遂酌之用匏以进于公刘于此之时羣臣之于公刘也献酒以饮之进食以食之从而君敬之从而尊重之言虽去旧国见尊如本国由爱厚其民故下不失敬欲成王之厚于民以见敬笺正义曰曲礼下云凡行容大夫济济士跄跄是跄跄济济大夫士之威仪也俾使释诂文上京师之野于时处处谓众民处处此言于京斯依则是公家之事故云公刘之居此京依而筑宫室以宫室新成则有落之之礼下执豕用匏是饮酒之事故知既成与羣臣士大夫饮酒以落之也落室之礼则是公家所为筵几酒豕当是公家之物而云羣臣相使为公刘设几筵使之升坐者为礼之物实出于公但使掌供办羣臣之职若使心不爱君则苟从而已虽有所掌不必促遽今言羣臣相使见其爱君之意耳传正义曰以上言筵几此言登依则是登筵依几故云宾已登席矣乃依几矣以传此言则知上筵几者毛意以公刘为羣臣设之飨燕之礼立一人为宾对主以行礼总而言之则非主者皆曰宾此宾即上跄跄济济之人宜为总矣左传之说飨礼云设几而不倚此言依几者此章总言于臣之礼不辨飨燕之异下云饮之食之或亦兼食燕矣故得依几也行苇说燕宗族之礼笺云老者加之以几则羣臣之中当有无几者据有者言之耳周语曰民所曹好汉书每云吾曹曹者辈类之言故为羣也飨礼当烹太牢以饮宾此唯用豕者秋官掌客曰凡礼宾客国新杀礼公刘新至豳地杀礼也匏是自然之物故云俭且质也定本云俭以质也燕礼羹定乃纳宾此宾升乃执豕者其实执豕在登席之前欲使宾事与殽酒各自相近故也笺正义曰释宫云牖戸之间谓之扆明堂位云天子负斧衣南向而立此云既登乃依事与彼同故知是公刘既登堂负扆而立也明堂位注云负之言背也斧依为斧文屏风于戸牖之间然则斧者是屏风之名扆则戸牖之间地耳郭璞云扆牕东戸西也礼有斧扆形如屏风画为斧文置于扆地因召为斧扆是也言天子负斧扆则诸侯之扆有斧以否无明文也此公刘负扆而立谓在朝之时其饮则坐于席故上笺云使之升坐谓设几筵疑饮时非负扆时也适其羣牧谓牧豕之羣处也晋语曰大任溲于豕牢即牢是养豕之处故云搏豕于牢中言忠敬者总解执豕用匏之事备其殽酒酌以进君道公刘之臣忠而且敬也传正义曰传以君之宗之其意为一也板传云王者天下之大宗然则此以诸侯为一国之所尊故云为之大宗也笺正义曰夷险易情人之恒事国君不能得其社稷乃逃窜逺夷于此之时臣多解体而能见尊如此所以可尚易传者孙毓云此篇主称公刘之厚于民列其始迁于豳此章言羣臣之爱敬上下之有礼无飨燕尊卑之事且飨之礼设几而不倚何有宾已登席依几之义又国君不统宗故有大宗小宗安得为之君复为之大宗乎笺说为长】
　　笃公刘既溥既长既景乃冈相其阴阳观其流泉传既景乃冈考于日景参之髙冈笺云厚乎公刘之居豳也既广其地之东西又长其南北既以日景定其经界于山之脊观相其阴阳寒暖所宜流泉浸润所及皆为利民富国其军三单度其隰原彻田为粮传三单相袭也彻治也笺云邰后稷上公之封大国之制三军以其余卒为羡今公刘迁于豳民始从之丁夫适满三军之数单者无羡卒也度其隰与原田之多少彻之使出税以为国用什一而税谓之彻鲁哀公曰二吾犹不足如之何其彻也度其夕阳豳居允荒传山西曰夕阳荒大也笺云允信也夕阳者豳之所处也度其广轮豳之所处信寛大也音义【相息亮反注同暖况袁反又乃管反浸子鸩反单音丹度待洛反注及下同羡音贱又音衍下同广古旷反】疏【笺正义曰毛以为厚乎公刘之为君初至于豳既广其土地之东西既长其境界之南北既以日影定其经界乃复登彼山脊之冈而视其阴阳寒暖所宜又观其流泉浸润所及知天气宜其禾黍地利足以生物乃居处其民焉又其从邰往豳未得安定之时其为军也分老弱妇女为三等之陈而单营之初来未有宅舎且居其隰原之地治其豳国之田以为久住之粮然后始得营室安居乃居得山西夕阳之地此豳国之居信寛大矣美其居民得所辟境广大欲王法效之也郑唯下五句为异言公刘初至于豳丁夫寡少其军有三唯单而已无羡卒也量度其隰与原田之多少彻税其田之所收以为国之粮度其豳之所处夕阳之地观其广轮则豳之所居信寛大矣传正义曰既景乃冈者以此句同事别故特解之考其日影即上既溥既长以日影考之也参之髙冈即下相其观其是登冈视之先影后冈故称及也定本影皆为是字笺正义曰既广既长谓正定疆界故以土地言之公刘自邰往迁豳之时尺土皆非己物故美公刘能广长之也夏殷之世大国百里虽云广长亦不是过也日影定其经界者民居田亩或南或东皆须正其方面故以日影定之居山之脊观其阴阳则观其山之南北也大名则山南为阳山北为阴但广谷大川有寒有暖寒暖不同所宜则异故相之也流泉所以溉灌故知观其浸润所及相寒暖视浸润欲民择所宜而种之遂浸润而耕之皆所以利民富国故公刘殷勤审之也传正义曰重衣谓之袭三单相袭者谓三行皆单而相重为军也北谓发邰在道及初至之时以未得安居虑有宼钞故三重为军使强壮在外所以备御之也嵩髙及此传皆云彻治则训彻为治非税法之通名也言治田为粮谓既至豳地以为久住之粮非在道之粮也何则发邰之日尚委弃积仓不暇言治田为道路之粮矣王肃云三单相袭止居则妇女在内老弱次之强壮在外言自有备也彻治也居其民众于隰与原治其田畴以为粮是也笺正义曰知后稷上公之封者公羊传曰王者之后称公后稷本是三王之后以有大功而改封于邰明为大国公爵公刘是其曾孙耳故知仍为大国当作三军地官小司徒云凡起徒役无过家一人以其余为羡羡谓家之副丁也今言其军三单则是单而无副故知公刘迁豳民始从之其众未多丁夫适满三单之数无复羡卒故称单也以周礼言之三军三万七千五百人然则从公刘之迁其家不满此数故通取羡卒始满三军也言度其隰原是度量土地使民耕之也下即云彻田为粮明是彻取此隰原所收之粟以为军国之粮也且彻与孟子百亩而彻文同故知彻之使出税以为国用孟子说三代税法其实皆什一故云什一而税谓之彻引论语曰明彻是税法其证为什一也如孟子之言夏曰贡周曰彻彻乃周之税法公刘夏时诸侯而言彻者召公以周之世上论公刘遂以周法言之以其俱是什一其名可以相通故也大国三军亦是周制而谓公刘之时已作三军者以三代损益事多相因甘誓云大战于甘乃召六卿王曰嗟六事之人是夏时天子六军之将方命卿其法与周同也于时大国亦立三卿则知亦作三军而周制因之耳夏殷大国百里周则大国五百里大小悬絶而军数得同者周之军赋皆出于乡家出一人故乡为一军诸侯三军出其三乡而已其余公邑采地不以为军若夏殷之世则通计一国之人以为军数故此言丁夫适满三军是通一国之人总计之大国百里为方一里者万为田九万夫田有不易一易再易通率二而当一半之得四万五千家以三万七千五百家为三军尚余七千五百举大数故得为三军也次国七十里为方一里者四千九百为田四万四千一百夫半之得二万二千五十家二军当用二万五百人少二千九百五十人以羡卒充之举大数亦得为二军也以小国五十里为方一里者二千五百为田二万二千五百夫半之得一万一千二百五十家以万二千五百人为军少一千二百五十人不满一军举大数亦得为一军也如此计之夏殷国地虽狭亦得为三军矣易传者此诗主美公刘之迁首章言去邰二章以言至豳无宜此文方说在道去夏入戎则戎地无宼至豳之日无所用兵三军相袭复何御哉且上言弃其积仓裹粮而行至豳无粮必须税敛彻是税名粮从田出彻田为粮税事明矣故知三单是三军之无副彻田是彻民而取粮所以不从传也传正义曰山西曰夕阳释山文孙炎曰夕乃见日然则阳即日也夕始得阳故名夕阳释言云荒奄也孙炎曰荒大之奄也则荒奄俱是大义故为大也皇矣传以度为居此章二度传意皆应为居王肃云居其夕阳之地豳国之居信广大也笺正义曰夕阳者总言豳人一国之所处也其界在山之西不知是何山也谱云豳在岐山之北书传説太王去豳逾梁山注云梁山在岐山东北然则豳国之东有大山者其唯梁山乎大司徒注云轮从也马融云东西为广南北为轮量度其东西南北之所处信寛大矣豳谱所云原隰之野谓此】
　　笃公刘于豳斯馆涉渭为乱取厉取鍜传馆舎也正絶流曰乱鍜石也笺云鍜石所以为鍜质也厚乎公刘于豳地作此宫室乃使人渡渭水为舟絶流而南取鍜厉斧斤之石可以利器用伐取材木给筑事也止基乃理爰众爰有夹其皇涧遡其过涧传皇涧名也遡郷也过涧名也笺云爰日也止基作宫室之功止而后疆理其田野校其夫家人数日益多矣器物有足矣皆布居涧水之旁止旅乃密芮鞫之即传密安也芮水厓也鞫究也笺云芮之言内也水之内曰隩水之外曰鞫公刘居豳既安军旅之役止士卒乃安亦就涧水之内外而居脩田事也音义【厉本又作砺鍜本又作碬丁乱反说文云碬厉石字林大唤反材木一本作材末夹古洽反又古协反涧古晏反遡音素过古禾反注同乡本又作向许亮反文与卷阿篇注同校音教芮本又作汭如鋭反鞫居六反涯五佳反亦作厓澳于六反又于报反字或作奥】疏【正义曰上言量度国境此言安置民居厚乎公刘之为君也于此豳地令民作此馆舍将作之时先使人涉渡于渭乘舟絶中为乱而过取其砺石取其鍜具所以鍜砺斧斤利其国用伐取材木乃为宫室言其劝导有法豫事省功也宫室既备民得居处公刘止此宫室之基乃疆里民之田亩言其先营民居次理民田又校数夫家人数见其人物众多公刘乃言曰人民众多矣器物有足矣又徧观民宅见其有夹其皇涧而处者谓在涧两边也见其遡其过涧而处者谓开门向涧也公刘见其布在水旁各服田亩又止其军旅之役乃安息其士卒令此士卒于彼芮鞫之就也芮水内也鞫水外也谓止其在官之役使就水营田也言公刘之爱民如是王岂得不法效之乎传正义曰礼有公馆私馆馆者宫室之名为馆所以止舍其中故云舍也正絶流曰乱释水文孙炎曰直横渡也然则水以流为顺横渡则絶其流故为乱俱是渡谓取砺砺既是石则知鍜亦石也笺正义曰鍜者治铁之名非石也传言鍜石嫌鍜是石名故明之云鍜石所以为鍜质者质椹也言鍜金之时须山石为椹质故取之也砺者磨刀劎之名亦非石名也言取砺者亦取其为砺之石耳公刘之君民豳地作宫室谓作民宫室非公宫也公宫则上云于京斯依者是也鍜砺所用施于斧斤故知取鍜砺斧斤之石所以利器用也材木由器而取筑作所用故云取材木给筑事也传正义曰以皇过与涧共文故知皆涧名也夹者在其两旁故知遡者向也谓开门向之大率民以南门为正此盖皇涧纵在两旁而夹之过涧横故往北而向之王肃云或夹或向所以利民也笺正义曰爰日者公刘之言也公刘疆理田畴巡行庐井见民多器足而发此言故云日也作公室之功止谓民之宫也上云既顺乃宣谓初至先及时耕田既耕乃营宫室也上既言耕则民已得地于此复疆之者前来急于趍时未善部分且有后来之众皆须得田故止宫室之功乃疆理之亦既疆理其田自然须校人数周礼称夫家者谓男女也校比其国内男女之数而授之田公刘叹其众故曰益多矣有之为言与多不类上言砺鍜是民之器物故知有者器用有足矣经陈二涧故云皆布于涧水之旁传正义曰释诂云密康静也康安也转以相训是密得为安芮是水厓之内故云水厓也释言云鞫究穷也俱训为穷故转鞫为究此鞫是水厓之名言其曲水穷尽之处也故转解其名鞫之意笺正义曰芮鞫皆是水厓之名鞫是其外则芮是其内故云芮之言内谓厓内隩隈之处故即引尔雅以释之释丘云隩隈也厓内为隩外为鞫李巡曰厓内近水为隩其外为鞫孙炎曰内曲里也外曲表也是水之内曰隩水之外曰鞫也经言芮不言隩则经为互也内则芮以明鞫为外外有鞫名则内亦有内名以此见其芮为隩也公刘初至之时居处未安须有防衞今言止旅则是宫室已安可以自固乃止之故云公刘居豳既安军旅之役止士卒乃安上言夹涧向此芮鞫为水之内外故知就涧水之内外在居民居主于治田故云脩田事也此以水内为芮则是厓名非水名也夏官职方氏雍州其川泾汭注云汭在豳地诗大雅公刘什芮鞫之即以此芮为水名者盖注礼之时未详诗义故也】
　　公刘六章章十句
　　序泂酌召康公戒成王也言皇天亲有徳飨有道也音义【泂音逈】疏【正义曰尊者莫过上天犹以道徳降灵亲飨是王不可以无徳故戒王使脩行之天言皇天者以尊称名之重其事也道徳相对则在身为徳施行为道故中候云皇道帝徳为内外优劣散则通也亲飨者谓亲爱其人飨其祭祀亦为相接成也经三章皆上三句言薄物可以荐神是亲飨之也下三句言与民为父母是有道徳也】
　　泂酌彼行潦挹彼注兹可以餴饎传泂逺也行潦流潦也餴馏也饎酒食也笺云流潦水之薄者也逺酌取之投大器之中又挹之注之于此小器而可以沃酒食之餴者以有忠信之徳齐洁之诚以荐之故也春秋传曰人不易物唯徳繄物岂弟君子民之父母传乐以强教之易以说安之民皆有父之尊有母之亲音义【潦音老挹音揖又音邑餴甫云反又作饙字书云一蒸米也饎尺志反字林充之反馏力又反又音留尔雅饙馏饪也孙炎云蒸之曰餴均之曰馏郭云餴熟为馏齐侧皆反本又作斋繄于兮反乐音洛易羊豉反説音悦】疏【正义曰言使人逺往酌取彼道上流潦之水置之于大器而来待其清澄又可挹彼大器之水注之此小器之中以灌沃米餴以为饎之酒食以此祭祀则天飨之此薄陋之物皇天所以飨之者以此设祭者是乐易之君子能有道徳为民之父母上天爱其诚信故歆飨之然则为人君者安可以不行道徳而作民父母故言此以戒王传正义曰泂逺释诂文行者道也潦者雨水也行道上雨水流聚故云流潦也释言云饙馏稔也孙炎曰蒸之曰饙匀之曰馏郭璞曰今呼音修饭为饙饙均熟为馏说文曰饙一蒸米也馏饭气流也然则蒸米谓之饙饙必馏而熟之故言饙馏非训饙为馏饎酒食释训文笺正义曰隐三年左传曰潢污行潦之水可荐于鬼神可羞于王公雅有行苇泂酌昭忠信也其意以行潦为薄物由忠信之故而可以祭神笺取彼意为说故言流潦水之薄者也言投之大器者以言挹彼注兹是彼器挹之而注于此器故知逺酌取置之大器挹来乃注于小器盖以潦水之浊置之大器以澄之挹小器而用之所以转经二器也沃酒食之饙谓为饙之时以此水沃润之也引春秋传者僖五年左传文也服防注云繄发声也言黍稷牲玉不易无徳荐之则不见飨有徳则言飨言物为有徳用也传正义曰乐以至之亲者皆孔子闲居之文也彼引此诗以为此言以释之故传依用焉乐者人之所爱当自疆以教之易谓性之和悦当以安民故云悦安之一人之云父母故云有父之尊有母之亲】泂酌彼行潦挹彼注兹可以濯罍传濯涤也罍祭器岂弟君子民之攸归音义【罍音雷涤徒歴反】疏【正义曰说文云涤洗也濯浣也则濯涤俱是洗浣之名故云濯涤也特牲注云濯溉也则溉亦是洗名下传云溉清也谓洗之使清洁皆是洗器之名也春官司尊彝云四时之祭皆有罍是罍为祭器也卷耳云我姑酌彼金罍则飨燕亦有罍以此论祭事故言祭耳】
　　泂酌彼行潦挹彼注兹可以濯溉传溉清也岂弟君子民之攸塈笺云塈息也音义【溉古爱反清才姓反又如字】
　　泂酌三章章五句
　　序卷阿召康公戒成王也言求贤用吉士也笺吉犹善也音义【卷音权曲也篇内同大陵曰阿】疏【正义曰说文云贤坚也以其人能坚正然后可以为人臣故字从臣吉者善也吉士亦是贤人但序者别其文以足句亦因经有吉士之文故也经十章皆言求贤用吉士之事】
　　有卷者阿飘风自南传兴也卷曲也飘风防风也恶人被徳化而消犹飘风之入曲阿也笺云大陵曰阿有大陵卷然而曲防风从长养之方来入之兴者喻王当屈体以待贤者贤者则猥来就之如飘风之入曲阿然其来也为长养民岂弟君子来游来歌以矢其音传矢陈也笺云王能待贤者如是则乐易之君子来就王游而歌以陈出其声音言其将以乐王也感王之善心也音义【飘避遥反本亦作票被皮寄反长张丈反下同猥乌罪反为于伪反乐音洛易音以豉反后乐易皆仿此】疏【正义曰毛以为有卷然而曲者是大陵之阿也此阿以曲之故使防旋之飘风从南而入之无不消散以兴有美者是大徳之化此化以美之故使凶悖之恶人随政而顺之皆得其息止也恶人既消则贤者乐进故此乐易之君子于是来而就王游来而就王歌以陈出其音声言其将以乐王感王之善郑以为有卷然而曲者之阿则飘风从南长养之方来入之以兴王有降屈之意则贤者懐其抚养之徳来就之阿以岸曲而来风犹王以体屈而致贤也下三句与毛同传正义曰檀弓称原壤歌曰执女手之卷然则卷是曲貌也释天云防风为飘李巡曰防风旋风也风必有道然后得去阿之曲者风无去路故入阿则消善政消恶亦复如此笺正义曰大陵曰阿释地文以此诗劝王求贤求之必当降意下言君子之来此当言王待之状且舜举臯陶不仁者逺矣是得贤然后消恶非恶消然后贤来故易传以曲阿喻王之体屈也屈体者谓降尊就卑接以恩意使贤者感恩而乐来也以飘者风之状故言猥来以对之猥者多而疾来之意飘风之来非有定所而以自南言之明其此南为义故知以南是长养之方喻贤者有长养之徳故云其来为长养民也桧风云匪风飘兮何人斯篇云其为飘风彼皆不言自南故以为恶此言从长养之方故为喻善兴取一象不得皆同此言贤人疾来故以疾风为喻传正义曰矢陈释诂文笺正义曰以言歌复言音则音为歌之音声故云陈出其声音言其将以乐王也王能为贤有所乐是感王之善心也以此知上经喻王之屈体矣若其不然止致贤人之来何能使之歌乐乎】
　　伴奂尔游矣优游尔休矣传伴奂广大有文章也笺云伴奂自纵弛之意也贤者既来王以才官秩之各任其职女则得伴奂而优防自休息也孔子曰无为而治者其舜也与恭已正南面而立言任贤故逸也岂弟君子俾尔弥尔性似先公酋矣传弥终也似嗣也酋终也笺云俾使也乐易之君子来在位乃使女终女之性命无因病之忧嗣先君之功而终成之音义【伴音判徐音畔奂音唤徐音换防本又作弛同书氏反任音壬或如鸩反治直吏反下为治同与音余共音恭本亦作恭酋在由反又子由反又在幽反】疏【正义曰毛以为言王若能用周道伴然而徳广大奂然而有文章可使贤者于汝王所来游矣则此贤人皆来就王优游然于汝王所休息矣欲王广大有文章以来致贤人又言贤人益王之意此乐易之君子者若得来在爵位以辅佐王则使汝王得终汝王之性命无困病之忧又嗣其先君之功汝王能终之矣言得贤人则可以保全已之性命又终成先君之功戒王不可不求之也郑以上二句言劝王求贤之意若得贤为官任之以事则伴奂然汝王得自游纵矣又优游矣汝王得休息矣是任贤则逸不可不求余同传正义曰传以伴奂为广大文章则是劝王使为此也求游者谓王能如此则贤人来游故王肃云周道广大而有文章故君子得以乐易而来游优游而休息传之此言以二字分而为义盖伴为广大奂为文章故孔晁引孔子曰奂乎其有文章伴乎其无涯际是分之也则毛当读为伴奂不得如徐音徐音自为郑读也笺正义曰伴奂之言与优游相类故为自纵防之意人情莫不恶劳而好逸迫于不得已耳任贤可以优游故以此辞劝之求逸在于能官能官在于任职则君得优游故云贤者既来王以才官秩之各任其职汝则伴奂而优游自休息也才官秩之谓论才然后官之居官然后秩之也引孔子之言又解其意言任贤故逸以明召公言此之意亦劝王欲使如舜也王肃奏云周公著书名曰无逸而云自纵防也不亦违理哉孙毓云忠臣戒君而发章令自纵防非直方之义斯皆未达劝戒之要旨也何则周公之言无逸者心也召公之言优游者事也心当战兢无时可逸事若无为自然逸矣子之燕居申申如也是纵防之状无为而治其舜也与是自逸之事书传称成康之间刑措不用虽欲不逸何所为乎召公教其求逸劝使任贤此则达者之格言万世所不易何以为违理之谈非直方之义也周公之戒成王云君子所其无逸即云知稼穑之艰难乃逸亦是教王使求自逸其为劝戒与此正同孔晁又云一人戒无逸一人劝使纵防事相反戻乃天之与地何其疏实而妄争讼也传正义曰弥终释言文似先公是继嗣先君故似为嗣遒终释诂文彼遒作酋音义同也笺正义曰礼运云政也者君之所以藏身之固也然则贤人在位即行善政可以保全性命无他患祸故云使汝终汝之性命无困病之忧也若使臣无可任每事劳心则是伤年夭命不得终矣成王之所继嗣者先王也而云先公公是君之别名故云嗣先君之功而终成之谓守其王位成就先君之功也】
　　尔土字昄章亦孔之厚矣传昄大也笺云土宇谓居民以土地屋宅也孔甚也女得贤者与之为治使居宅民大得其法则王恩惠亦甚厚矣劝之使然岂弟君子俾尔弥尔性百神尔主矣笺云使女为百神主谓羣神受飨而佐之音义【昄徐符版反孙炎郭璞方满反字林方但反又方旦反】疏【正义曰劝王若得贤者与之为治使之教民则汝之土地居宅之民大得其礼法文章矣下民蒙其徳泽皆荷王者之恩则为王之恩惠亦甚之厚矣王何以不求之乎此乐易之君子既来在王位以徳助汝使汝得终汝之性命百神皆以汝为主矣言其爱而飨祐之传正义曰昄大释诂文笺正义曰贤者所以养民故以土字谓居民土地屋宅也以教之故民有所法则王而下得其恩故云王恩惠亦甚厚言甚者王恩已厚臣又益之祭法云有天下者祭百神则为天子者固自为百神主矣今言百神尔主谓神意以之为主不欲使他人主之故知谓羣神受飨而祐助之】
　　尔受命长矣茀禄尔康矣传茀小也笺云茀福康安也女得贤者与之承顺天地则受久长之命福禄又安女岂弟君子俾尔弥尔性纯嘏尔常矣传嘏大也笺云纯大也予福曰嘏使女大受神之福以为常音义【茀沈云毛音弗徐云郑音废一云毛方味反郑芳沸反】疏【正义曰毛以为王得贤者与之承顺天地则所受天之性命得久长矣非徒大福佑助王身其细小之福禄亦于汝而安之矣此乐易之君子既来在王位以徳助汝终汝之性命徳大天之性于汝为常矣言能任贤者则福常助之郑唯以茀为福嘏为嘏辞为异余同传正义曰福之大者莫过永年命长已是大福则茀福宜为小福故以茀为小福故以茀为小言小尚安之则大者可知笺正义曰茀之为福为小皆无正训以其与禄共文宜为福尔上言百神为主命则天地所授天无悔怒寿命则长故云得贤者与之承顺天地则受久长之命既得长命又为福禄所安谓使之四方无虞常主天下也传正义曰嘏大释诂文笺正义曰纯大释诂文诗之有嘏字者皆是祭祀之事少牢特牲之礼尸嘏主人皆予之以福故云予福曰嘏受福以为常言其终常徳之未尝阙失也】
　　有冯有翼有孝有徳以引以翼传有冯有翼道可冯依以为辅翼也引长翼敬也笺云冯冯几也翼助也有孝斥成王也有徳谓羣臣也王之祭祀择贤者以为尸尊之豫撰几择佐食庙中有孝子有羣臣尸之入也使祝赞道之扶翼之尸至设几佐食入助之尸者神象故事之如祖考岂弟君子四方为则笺云则法也王之臣有是乐易之君子则天下莫不放效以为法音义【冯符氷反注同本又作凭馔士恋反又士转反具也本亦作撰道徒报反本亦作导放方往反】疏【正义曰毛以为上章劝王求贤以自益此作指贤人之行以戒王言有善行可以为凭依者有艺能可以为辅翼者有至孝可以为感化者有大徳可以为轨训者正当以此长尊之以此恒敬之若王得此四等是乐易之君子若来在王位可与四方为法则矣以此故不可不求之郑以为王所得为百神之主受大嘏之福者由敬神所致故祭祀则宜择贤为尸而尊事之当有豫设所凭之几有豫择佐食之人而宿戒之也其在庙中当有孝子之主人有徳行之羣臣共行祭祀及尸之来至而以礼使祝导引之以礼使祝扶翼之既至神坐共尊而事之以致神福故不可不求贤也余同传正义曰传以此求贤不言祭故皆以为贤人之徳凭翼是施用之名孝徳是成行之称总而为名皆是道也以凭翼义隐故特释之言道可依凭以为辅翼则孝之与徳亦为道也凭者可以委杖翼者可以辅助凭重于翼故先凭后翼孝者徳之本故亦先孝后徳俱是贤人之行分之异名耳引长辅翼皆释诂文笺正义曰顾命云成王凭王几又曰皇后凭玉几道末命是凭施于几故以凭为凭几臯陶谟曰庶明励翼又曰予欲左右有民汝翼是翼谓佐助故以翼为助曲礼下曰内事曰孝王某主人称孝故知有孝斥成王有孝既是主人则有徳宜谓助祭故以有徳谓羣臣不解以引以翼从行苇而略之下言百神尔主纯嘏尔常皆言神福主人神福由祭祀而来此诗为求贤而作故知此章说王之祭祀择贤者以为尸以尊之故豫撰几择佐食撰几解有凭择佐食解有翼以下句乃言以引以翼谓来至导引之则有凭有翼未是尸之来至故为豫也撰谓供置之与择相类但几则取而置之故言撰佐食则众中简之故言择耳此本或云豫撰食者误耳孙毓载笺唯言撰几择佐食是也定本亦作馔字非也少牢尸未入之前云司宫筵于奥祝设几于筵上特牲尸未入之前云祝筵几于室中东面是豫撰几也少牢云佐食升牢佐食迁肵俎特牲云宗人遣佐食盥出皆其下始言迎尸是择佐食亦在尸未至之前故俱言豫也知翼为佐食者以翼者助也祭礼之有助名者唯佐食耳特牲注云佐食宾佐尸食者佐助也故知翼为佐食言庙中有孝子有羣臣谓祭时也然则凡与佐食亦在庙中用之别言庙中有孝子者凡与佐食祭时自在庙中其撰择之时则在庙外以孝子不迎尸故以庙中为主设孝徳之文于引翼之上见尸未入之前已有祭事故也言尸之入使祝赞导之扶翼之者行苇笺云在前曰引在旁曰翼此与彼同故以引为赞导也小牢云祝出迎尸于庙门之外主人降立于阼阶东西面祝先入门右尸入门左是祝在前导之也导谓在前则赞谓在后少牢又云祝延尸尸升自西阶入祝从注云由后诏相之曰延延进也特牲亦云至于阶祝延尸尸入升祝先主人从是在后赞之也故此兼言赞焉特牲少牢亦无在尸旁之时而言持翼之者已有在其前后亦当或在其旁特牲注引礼器诏侑无方是前后左右无常也又言尸至设几佐食助之明上豫设至此用之又解所以令王尊尸如此者尸神象故当事之如祖考】颙颙卬卬如圭如璋令闻令望传颙颙温貌卬卬盛貌笺云令善也王有贤臣与之以礼义相切磋体貌则颙颙然敬顺志气则卬卬然髙朗如玉之圭璋也人闻之则有善声誉人望之则有善威仪徳行相副岂弟君子四方为纲笺云纲者能张众目音义【颙鱼恭反卬五纲反闻音问本亦作问望如字叶韵音亡磋七何反或作瑳论鲁困反行下孟反】疏【正义曰上既劝王敬贤又言敬贤之尽意言王者若得贤人与之以礼义相切磋则能令王体貌颙颙然温和而敬顺其志气卬卬然充满而髙朗以玉之成器如圭然如璋然有善声誉为人所闻知有善威仪为人所观望非徒有益于王此乐易之君子能与天下四方为纲纪王何得不求之乎传正义曰传亦以颙颙为体貌故为温卬卬为志气故为盛其意与笺同笺正义曰令善释诂文以圭璋是玉之成器切磋是治玉之名故云王有贤臣与之以礼义相切磋也颙颙是覩其形状故以为体貌敬顺敬顺即温和也卬卬是见其遒逸故以为志气高朗髙朗即茂壮也既体貌敬顺志气髙朗则可以比玉故知玉之圭璋髙朗则行闻于逺故有善声誉敬顺则貌无隋容故有善威仪貌善名彰是徳行相副也释训云颙颙卬卬君之徳也孙炎曰颙颙体貌温顺也卬卬志气高逺也取此笺传为说】凤凰于飞翽翽其羽亦集爰止传凤凰灵鸟仁瑞也雄曰凤雌曰凰翽翽众多也笺云翽翽羽声也亦与众鸟也爰于也凤凰往飞翽翽然亦与众鸟集于所止众鸟慕凤凰而来喻贤者所在羣士皆慕而往仕也因时凤凰至因以喻焉蔼蔼王多吉士维君子使媚于天子传蔼蔼犹济济也笺云媚爱也主之朝多善士蔼蔼然君子在上位者率化之使之亲爱天子奉职尽力音义【翽呼会反说文云羽声也字林云飞声也口外反瑞垂伪反蔼于害反尔雅云臣尽力也说文作蔼蔼云臣尽力之美也朝直遥反】疏【正义曰毛以为成王之时有凤凰之瑞召公以为用贤所致故陈之以戒王言凤凰之往飞翽翽然者是其羽翼之声亦集止于其所宜止之处今所以致此瑞者以其蔼蔼然王朝之上多善士也此善士等维君子大贤之所命使率化之使媚爱于天子矣令皆奉职尽力郑以为凤凰往飞之时翽翽其羽为声亦与众鸟集于所止凤凰所在众鸟慕而从之故凤凰亦与之同止以兴贤者来仕之时亦与众羣士集于君朝贤者所在羣士慕而就之故贤者亦与之同朝得大贤而致羣士犹凤凰飞而来众鸟王安得不求之乎其余同毛传正义曰礼运云麟凤龟龙谓之四灵凰亦凤类故俱云灵鸟言此鸟有神灵也言仁瑞者五行传及左氏说皆云貌恭体仁则凤凰翔言行仁徳而致此瑞毛此意用臣之仁以致南方凤昭二十九年左传云水官废矣故龙不生彼言臣脩水职致东方龙则毛意与左丘氏说同以用臣所致者皆脩母致子应也释鸟云鶠凤其雌凰是雄曰凤雌曰凰也说文云凤神鸟也天老曰凤象麟前鹿后蛇颈鱼尾龙文龟背燕颔喙五色备举出于东方君子之国翺翔四海之外过昆仑饮砥柱濯羽弱水暮宿风穴见则天下大安宁字从鸟几声凤飞则羣鸟从以万数故凤古作朋字山海经曰川穴之山有鸟焉其状如鹤五采而文名曰凤首文曰徳翼文曰顺背文曰义膺文曰仁腹文曰信是鸟也饮食自歌自舞见则天下大安宁京房易传曰凤凰髙丈二汉时凤凰数至汉书云髙五六尺郭璞云小之形未详翽翽与其羽连文则是羽声也言众多者以凤鸟多故羽声大臯陶谟云凤凰来仪注云仪匹言其相乘匹中候握河纪云凤凰巢阿阁讙树言讙讙在树是凤必羣飞白虎通云黄帝之时凤凰蔽日而至是来必众多也毛意不言众鸟则唯是凤事而言亦者以凤事自相亦也故王肃云凤凰虽亦髙飞传天而亦集于所宜止故集止以亦傅天亦集止今能致灵鸟之瑞者以多士也欲其常以求贤用吉士为务也笺正义曰以传言众多解为声之意故又明之云翽翽羽声也以此兴求贤求贤当此凤而言亦集则意取于亦故云亦集众鸟也凤与众鸟俱集所止犹贤与羣士俱在王朝众鸟慕凤以羣士慕贤故以为喻明王之朝无人不贤而云慕者以贤有等级言小善之慕大善耳君奭云苟造徳不降我则鸣鸟不闻又太平必致四灵故知因时凤凰至故以喻焉传正义曰释训云蔼蔼济济止也俱为容止故犹之释训又云蔼蔼萋萋臣尽力也则此为美容又尽力矣笺正义曰以左传言维命者皆谓受其节度听其进止此经既云多言吉士即云维君子使则吉士受此君子之命使也媚于天子文承其下明是君子使此吉士爱天子矣故云君子在上位者率化之谓若公卿之率化大夫士也臣之爱君惟当尽心力奉职事故云奉职尽力意取尔雅为説也】
　　凤凰于飞翽翽其羽亦傅于天笺云傅犹戾也蔼蔼王多吉人维君子命媚于庶人笺云命犹使也善士亲爱庶人谓无扰之令不失职音义【傅音附令力呈反下欲令同】疏【笺正义曰无扰皆安乐之义耕垦原隰以种禾黍治其丝麻以为布帛皆民之职也爱庶人者清静为政不乱在下安养之使不失此职耳】
　　凤凰鸣矣于彼髙冈梧桐生矣于彼朝阳传梧桐柔木也山东曰朝阳梧桐不生山冈太平而后生朝阳笺云凤凰鸣于山脊之上者居髙视下观可集止喻贤者待礼乃行翔而后集梧桐生者犹明君出也生于朝阳者被温仁之气亦君徳也凤凰之性非梧桐不栖非竹实不食菶菶萋萋雝雝喈喈传梧桐盛也凤凤鸣也臣竭其力则地极其化天下和洽则凤凰乐徳笺云菶菶萋萋喻君徳盛也雝雝喈喈喻民臣和协音义【梧音吾被皮寄反栖音西菶布孔反又薄孔反又薄公反萋七西反喈音皆凤凰鸣也】疏【正义曰毛以为上既言凤凰由吉人所致此又总而结之以告戒于王言今凤凰鸣矣于彼髙冈之上又梧桐生矣于彼朝阳之地其梧桐之生则菶菶萋萋而茂盛其凤凰之鸣则雝雝喈喈而和协是太平之实验矣郑以为凤凰之将出则先鸣矣于髙山之脊居高视下观可集止见其梧桐生矣于彼山东之朝阳乃往集之以兴贤者之将仕也则相时待礼择可归就见其明君出矣于彼仁圣之治世乃往仕之梧桐之生则菶菶萋萋而茂盛以兴明君亦徳盛也凤凰之鸣也则雝雝喈喈然音声和协以兴民臣亦和协也传正义曰梧桐可以为琴瑟是柔刃之木故曰柔木释木云榇梧郭璞曰今梧桐又曰荣桐木郭璞云即梧桐也然则桐梧一木耳山东曰朝阳释山文孙炎曰朝先见日也言梧桐不生山冈太平而后生朝阳者山冈与朝阳一也以经有冈故以山言之但梧桐柔脆之木若时未太平地不及化则不生山冈朝阳之地若太平则生山冈之朝阳出顶之东皆早朝见日但是山东之冈脊总曰朝阳不云凤鸣处所者以时不太平凤全不见故不须言鸣之处所笺正义曰笺以上二章兴求贤人故此亦以凤凰兴贤者梧桐自是凤之所栖不必太平乃有不得为太平之事因凤所集故以兴明君焉以凤鸣而言在冈故知居髙视下观可集止言贤者待礼者明君能以礼召人故以喻焉梧桐可使凤凰集之则大树非始生矣而言梧桐生者喻明君出也既以梧桐比君不言生于他处而云生于朝阳者以其早见日阳被温仁之气温仁者亦君之徳也故以朝阳之梧桐喻之非梧桐不栖非竹实不食荘子文也然荘子所说乃言鹓鶵鹓鶵亦凤凰之别白虎通云黄帝之时凤凰蔽日而至止于东园食常竹实栖常梧桐终身不去且诸书传之论凤事皆云食竹栖梧笺言此者解经既言凤凰即言梧桐之意也传正义曰言梧桐盛解菶菶萋萋凤凰鸣解雝雝喈喈臣竭其力以下更覆解此凤鸣木盛之意由臣能竭其力以助于君故使地亦极尽其化生之徳生此梧桐使之菶菶萋萋也由臣竭其力故使天下和洽故使凤凰乐徳而来其鸣雝雝喈喈也知臣竭其力为二事之总者以此言太平由臣之力明天下和洽亦臣竭力矣万物草木天之所生言地极其化者以梧桐生在地是地能化之释训云蔼蔼萋萋臣尽力也舍人曰蔼蔼贤人之貌萋萋梧桐之貌孙炎曰言众臣竭力则地极其化梧桐盛也是用此传为说释训又云雝雝喈喈民协服也不为凤凰鸣此传与尔雅异者毛意以为由万民协服故凤声雝和亦得合尔雅也笺正义曰菶菶萋萋梧桐之貌也笺于上经以梧桐喻明君故以梧桐盛喻君徳尔雅言臣尽力与此笺不同者以君有盛徳则能使臣尽其心力亦与尔雅合也雝雝喈喈凤凰之声上以凤凰比贤者其鸣似贤者之政教故以凤凰声闻于人人闻之而知其雝和以喻政教加被于民民应之而相与和协尔雅言民协服者彼言所喻之意也】
　　君子之车既庶且多君子之马既闲且驰传上能锡以车马行中节驰中法也笺云庶众闲习也今贤者在位王锡其车众多矣其马又闲习于威仪能驰矣大夫有乘马有贰车矢诗不多维以遂歌传不多多也明王使公卿献诗以陈其志遂为工师之歌焉笺云矢陈也我陈作此诗不复多也欲今遂为乐歌王日听之则不损今之成功也音义【中丁仲反下同乘承证反复扶又反】疏【正义曰毛以为成王实能用吉士已致太平但召公欲令守其成功故自言作诗之意言今君子贤者来在王位王赐之车马其所赐君子之车既众且又能多矣所赐君子之马既闲习于威仪且又能驰矣是王能用贤不须规戒今我陈作此诗岂不多乎言其实烦多也正以中心不已恐王惰慢故作此诗遂为乐人之歌冀常求贤士永为鉴戒不损今日成功也郑唯以不多为作此诗不复多为异余同传正义曰言上能赐以车马谓成王于时已能赐之行中节解既闲也驰中法解且驰也言闲驰者美其中节度合礼法笺正义曰以经言既是王赐之故云今贤者在此位王赐其车众多矣庶多一也丁宁以足句且驰者是马走之名马既能走今言且驰明是驰合于法故云其马又闲习于威仪能驰矣车不独赐驾必以马车言众多则马亦多矣但马有御之威仪故别言闲驰以美之马既别文故众多者唯言车耳言大夫有乘马有贰车者解其言多之意以车则人有副贰所赐又非一人故言多也言大夫者自大夫以上皆有此不必专指大夫也礼士无贰车又止得一马本或有士者衍字定本云大夫士有乘车贰车非也传正义曰传反其言以不多为多者王既能用贤不复须戒故以作诗为烦多也又解召公献诗及言遂歌之意以明王使公卿献诗以陈其所作之人志意遂为工师之歌故也国语亦云使公卿至于列士献诗与此同也春官大师职掌九徳六诗之歌工者乐师之总名即太师是也笺正义曰笺以忠臣谏王其言虽多犹恨心之不尽不当自谓己言已为多也宜顺文自通不宜反之故易传以为作此诗不复多言其意犹以为少也乐人之歌常在君侧故云王日听之则不损今日之成功】
　　卷阿十章六章章五句四章章六句
　　序民劳召穆公刺厉王也笺云厉王成王七世孙也时赋敛重数繇役烦多人民劳苦轻为奸宄彊淩弱众暴寡作宼害故穆公以刺之音义【劳如字从此至桑柔五篇是厉王变大雅敛力艳反数音朔繇本亦作徭音遥宄音轨本亦作轨】疏【正义曰经五章上四句言民劳之须安次四句言宼虐之当止下二句言王当行善政以安民皆是刺王之事笺正义曰世本及周本纪皆云成王生康王康王生昭王昭王生穆王穆王生恭王恭王生懿王及孝王孝王生夷王夷王生厉王凡九王从成王言之不数成王又不数孝王故七世也左传服防注云穆公召康公十六世孙然康公与成王同时穆公与厉王并世而世数不同者生子有早晚寿命有长短故也注述详略不必有例而商颂列祖笺云中宗殷王太戊也汤之孙鸟笺云高宗殷王武丁也中宗孙之孙是则以诗相继因而明之此以厉王之诗承成王诗后故本之于成王也其文武成及厉宣幽若王风之平桓荘皆父子相继中间无隔故不假言之小雅之序无成王之文故六月不以宣王继成王十月之交推之而知是厉王耳而序文不为厉字故就此以明世数也郊特牲云天子失礼自夷王以下注云夷王周康王孙之子系之康王者以记文事杂上无所据文武成康俱为明王失礼是初衰之始故繋于明王之最末者言之此以天子事皆因有所隔而详其世数国风虽有隔絶皆不明言详天子而略诸侯亦尊卑之义也序略言刺王笺明其刺意赋敛重数徭役烦多使民劳苦即五章皆上四句是也轻为奸宄以彊凌弱以众暴寡作为宼害五章皆次四句是也故穆公以此刺之也五章下二句皆教王为善政以安止之非劳虐之实事故笺略之】
　　民亦劳止汔可小康惠此中国以绥四方传汔危也中国京师也四方诸夏也笺云汔几也康绥皆安也惠爱也今周民罢劳矣王几可以小安之乎爱京师之人以安天下京师者诸夏之根本无纵诡随以谨无良式遏宼虐憯不畏明传诡随诡人之善随人之恶者以谨无良愼小以惩大也憯曾也笺云谨犹慎也良善式用遏止也王为政无听于诡人之善不肯行而随人之恶者以此勑慎无善之人又用此止为宼虐曾不畏敬明白之刑罪者疾时有之柔逺能迩以定我王传柔安也笺云能犹侞也迩近也安逺方之国顺侞其近者当以此定我国家为王之功言我者同姓亲也音义【汔许一反説文巨乞反夏戸雅反下同几音祈下同罢音皮诡俱毁反遏于万反惨七感反本亦作憯柔音揉本亦作揉能徐云毛如字郑奴代反侞检字书未见所出广雅云如若也均也义音相似而字则异旧音如庶反义亡难见郑注尚书云能恣也与此不同】疏【正义曰毛以为穆公谏王言今周民亦皆疲劳止而又危耳近于丧亡王可以小省赋役而安息惠爱此中畿之国京师之人以安天下四方诸夏之国若安定劳民当纠察有罪无得听纵其诡人之善随人之恶者以其无阿纵之法故以勑愼其为无善之人亦用此法以止其为宼虐之行曾不畏敬明白之刑罚者当用正法刑罚而禁止之令民得无劳也所以令王先爱京师以及四方者以王之政欲安逺方之国当先顺侞其近王当行之以此定我周家为王之功恐其不能安定而丧失之郑唯以汔为几云此民亦皆已劳止王几可以小安之为异余同传王义曰以汔之下即云小康明是由危须安故以汔为危也中国之文与四方相对故知中国谓京师四方谓诸夏若以中国对四夷则诸夏亦为中国言各有对故不同也笺正义曰传以汔之为危既无正训又小康者安此劳民直以劳民须安不当更云危也释诂云汔也孙炎曰汔近也郭璞曰谓相摩近反覆相训是汔得为几也昭二十年左传引此诗杜预云汔期也然则期字虽别皆是近义言其近当如此史记称汉髙祖欲废太子周昌曰臣口不能言然臣期知其不可陛下虽欲废太子臣期不奉诏言期者意亦与此同也康绥皆安惠爱皆释诂文又云爱京师得安四方之意由京师者诸夏之根本根本既安枝叶亦安京师王之所专王若安之则四方诸侯亦皆效王安之传正义曰诡戾人之善随从人之恶以其故为此恶情不可原是故不得听纵之也此诡随无良宼虐俱是恶行但恶有大小诡随小恶无良其次宼虐则大恶也诡随未为人害故直云不得纵之无良则为小恶已着故谨勑之宼虐则害加于民故遏止之然则三者各自为罪而云无纵诡随以谨无良以为相须之意故传解之云谨慎其小以惩创其大以无良之恶大于诡随诡随者尚无所纵则无良者谨慎矣至于宼虐则不可以谨故别云式遏谓加之大罪也憯曽释言文尔雅本或作云曾音义同笺正义曰谨慎俱是勑戒之言故云谨犹慎以传言慎小故申足之式用释言文遏止释诂之此无纵之文为下总目为良宼虐蒙之故云又用此止为宼虐曾不畏敬明白之刑罚者言又用者亦用此无纵之事不畏明白之刑即以与宼虐为一故长读之穆公谏王无纵明实有其人故云疾时有之传正义曰柔安释诂文笺正义曰尚书无逸云柔逺能迩注以能为恣则此云侞者与注同谓顺适其意也迩近释诂文安逺方之国当先顺侞其近者即论语所谓悦近来逺是也此与上文相成能迩谓惠中国柔逺即绥四方也厉王身为王矣而云以定我王故知以定我周家为王之功若广论天下之事虽则异姓可以称我今指王身而文称我是共王有周家之辞故云我者同姓亲也】
　　民亦劳止汔可小休惠此中国以为民逑传休定也逑合也笺云休止息也合聚也无纵诡随以谨惽怓式遏宼虐无俾民忧传惽怓大乱也笺云惽怓讙哗也谓好争者也俾使也无弃尔劳以为王休传休美也笺云劳犹功也无废女始时勤政事之功以为女王之美述其始时者诱掖之也音义【逑音求惽音昬说文作昬云怓也释文惽亦不僚也怓女交反郑云犹讙譊也説文云怓乱也讙音欢又许元反譊女交反本又作哗音花好呼报反争争鬭之争休许虬反掖音亦】疏【正义曰毛以为今周民亦皆疲劳止而又危耳近于死亡王可以小安定止息矣当爱此中畿之国以为诸夏之民使得会聚王若施善政当纠察有罪无得纵此诡人之善随人之恶者以此勑慎其讙哗为大恶者又用此无纵之事止其宼虐之善无使有遭此宼虐之忧又诱王言其始时有善劝今终之无弃尔王始时之政事之功以为王政之美郑唯汔几为异余同传正义曰释诂云休息也定止也息亦定之义故以休为定逑合释诂文笺云休之为定于义虽通而未是正训故以休为止息合为合聚所以申足毛义惽怓者其人好鄙争惽惽怓怓然故笺以为犹讙哗谓好争讼者是其言语为大聒乱人故云大乱非是为大祸乱也休美释诂文笺正义曰劳力然后有功故云劳犹功也知汝劳为汝始时勤政事之功者以云无弃明其先有而不弃也厉王暴虐初则然矣而述其始有功者诱掖之耳诱掖之言出衡门之序谓诱道而扶掖之以小人贪功闻已先有善或将勉力故诱之】
　　民亦劳止汔可小息惠此京师以绥四国传息止也无纵诡随以谨罔极式遏宼虐无俾作慝传慝恶也笺云罔无极中也无中所行不得中正敬愼威仪以近有徳传求近徳也音义【慝吐得反近附近之近注同】
　　民亦劳止汔可小愒惠此中国俾民忧泄传愒息泄去也笺云泄犹出也发也无纵诡随以谨丑厉式遏宼虐无俾正败传丑众厉危也笺云厉恶也春秋传曰其父为厉败壊也无使先王之正道壊戎虽小子而式大传戎大也笺云戎犹女也式用也犹广也今王女虽小子自遇而女用事于天下甚广大也易曰君子出其言善则千里之外应之况其迩者乎出其言不善则千里之外违之况其迩者乎是以此戒之音义【愒起例反徐丘丽反泄以世反又息列反应应对之应】疏【正义曰毛以为民亦疲劳止又危耳可以止息之先爱止中国之京师使诸夏之民其忧写泄而去又当无纵诡随之人以此勑慎众为危殆之行者又用此止其宼虐之害无使王之正道败壊也所以须然者在王之大位者虽小子而用事甚大大不可不慎故须息劳民而止宼虐也郑以汔为几厉为恶戎汝广为异余同传正义曰愒息释诂文云泄漏也然则泄者闭物漏去之名故以为去笺以为忧泄者是忧气在腹而发出故云出也发也其意亦与毛同月令是谓泄天地之气是发出之义也丑众释训文易之言厉者皆危之义干九三夕惕若厉之类皆是危也故以为危丑厉谓众为恶行以危人者也笺正义曰笺以言人之恶当指其恶状危非恶之名故以厉为恶秋官司厉注云犯政为恶曰厉是也所引春秋传曰襄十七年左传云卫孙蒯田于曹隧饮马于重丘毁其瓶重丘人闭门而訽之曰亲逐而君尔父为厉是之不忧而何以田为以厉为骂辞明是恶矣故引之以证厉为恶释诂云壊毁也败亦毁损之名故以为壊言正败是正者败故云无使先王之正道壊言宼虐之人能壊先王正道也传正义曰戎大释诂文王肃云在王者之大位虽小子其用事甚大也笺正义曰以下已有大故训戎为汝复为大则大文太重故犹广广亦大之义耳小子无知之称故抑曰于乎小子未知臧否言虽小子故知自遇如小子居天子之位故用事广大引易曰尽迩者乎皆上繋辞也出言善否千里之外违之应之是其用事广大出言不易是以穆公以此言戒之必易传以戎为汝者乃孙毓云戎之为汝诗人通训言大虽小子于文不便笺义为长】
　　民亦劳止汔可小安惠此中国国无有残传贼义曰残笺云王爱此京师之人则天下邦国之君不为残酷无纵诡随以谨缱绻式遏宼虐无俾正反传缱绻反覆也王欲玉女是用大谏笺云玉者君子比徳焉王乎我欲令女如玉然故作是诗用大谏正女此穆公至忠之言音义【缱音遣绻起阮反字或作卷覆芳服反令力呈反】疏【传正义曰孟子云贼仁曰贼贼义曰残言是贼败仁义之事昭二十五年左传缱绻从公无通外内则缱绻者牢固相着之意非善恶之辞但施于善则善施于恶则恶耳此云以谨缱绻是人行反覆为恶固义不舍常为恶行也】
　　民劳五章章十句
　　序板凡伯刺厉王也笺云凡伯周同姓周公之也入为王卿士音义【板音版】疏【笺正义曰僖二十四年左传曰凡蒋邢茅胙祭周公之也知为王卿士者以经云我虽异事及尔同寮是为王官也以其伯爵故宜为卿士瞻仰凡伯之刺幽王春秋隐七年天王使凡伯来聘世在王朝盖畿内之国杜预云汲郡共县东南有凡城共县于汉属河内郡盖在周东都之畿内也】
　　上帝板板下民卒瘅出话不然为犹不逺传板板反也上帝以称王者也瘅病也话善言也犹道也笺云犹谋也王为政反先王与天之道天下之民尽病其出善言而不行之也然为谋不能逺图不知祸之将至靡圣管管不实于亶传管管无所依系亶诚也笺云王无圣人之法度管管然以心自恣不能用实于诚信之言言行相违也犹之未逺是用大谏传犹图也笺云王之谋不能图逺用是故我大谏王也音义【卒子恤反瘅本又作僤当宣反沈本作出如字徐尺遂反话戸快反説文云会合善言也亶丁旦反行下孟反】疏【正义曰毛以为尊比上帝之王者其为政教反又反也既反于先王又反于天道以此之故天下之民蒙其恶政尽皆困病矣假使王出嘉善话言则不肯是而用行之如此则王之所为之道不能长逺唯趋于浅近不知祸之将至也又王之所为恐无重圣人之法管管然以心自恣无所依据不能用实于诚信之言既不依圣人之法不实诚信之言以此图事不能至逺我以王所图之事未能及逺恐王将有祸难以是之故用大谏正王郑唯以犹皆为谋为异余同传正义曰释训云板板僻也邪僻即反戾之义故为反也上帝以称王者谓假上帝之尊称之以比王者若实指上天则天无所反故知以斥王也瘅病话善言犹道皆释诂文彼犹作繇义同也笺正义曰犹谋释诂文以言不逺则无不能深知逺事故易传以犹为谋以重言反反则反有二事故云王为政反先王与天道王者为政当遵用先王上承天意故知所反有二事反先王与天也以其先违旧章乃失天意故后言天也其出善言不行之谓王自出而不行也小人之言虽不尽善亦知爱其善时复言之但言之易行之难不能行之耳知非他人为王説善言王不能行者他人之言则是谏诤经不得言出也不用他言则是不从笺不得言不行也以此知是王自出言不能行之人必深谋逺虑乃能预防患祸王之为谋不能逺图是不知祸之将至也传正义曰以管管与靡圣同文既无圣法故知无所依繋亶诚释诂文笺正义曰以无圣而言管管是违法任情故知以心自恣不能用实于诚信之言谓意欲为善终不能行是于言为虚故云不能用实于诚信之言有言不行是言行相违也此不实于亶还是上出话不然也下言犹之未逺还是上为犹不逺耳作者反覆重言耳传正义曰犹图释言文图即谋也笺言王之谋者申传意耳言大谏谓其谏之深自此以下是大谏也】
　　天之方难无然宪宪天之方蹶无然泄泄传宪宪犹欣欣也蹶动也泄泄犹沓沓也笺云天斥王也王方欲艰难天下之民又方变更先王之道臣乎女无宪宪然无沓沓然为之制法度达其意以成其恶辞之辑矣民之洽矣辞之怿矣民之莫矣传辑和洽合怿説莫定也笺云辞辞气谓政教也王者政教和説顺于民则民心合定此戒语时之大臣音义【宪许建反蹶俱衞反泄徐以世反尔雅云宪宪泄泄制法则也说文作泄云多言也为于伪反辑音集又七入反怿音亦本亦作怿説音悦下同语鱼庶反】疏【正义曰王之为恶侵乱下民则有谄佞之臣助为恶政此又责以王之尊比于上天故谓王为天言王之方行暴虐之政以艰难天下之民汝臣等无得如是欣欣然喜乐而劝之王之方欲动变先王之道而行邪僻之政汝臣等无得如是沓沓竞随从而助之戒之使无得为王制作法度以通达其意使王成恶故又言已之意所以不欲令臣制作法度者以国之安危在于出令王者若出教令其辞气之和顺矣则下民之心相与合聚矣其辞气之悦美矣则下民之心皆得安定矣言民合定在于王教故汝臣等不得为王制虐政以乱下民也传正义曰释训云宪宪泄泄制法则也李巡曰皆恶党为制法则也孙炎曰厉王方虐谄臣并为制作法令此直解诗人言此之意而不解其状故传解宪宪泄泄之义宪宪犹欣欣喜乐貌也谓见王将为恶政而喜乐之泄泄犹沓沓竞进之意也谓见王将为恶政竞随从而为之制法也蹶动释诂文笺正义曰戒臣不令助之故天斥王非斥上天也方者未至之辞故言方欲谓将为教令之时也难是困苦之事故知艰难天下之民动为变改之事故知变更先王之道以下文及尔同寮故知是责臣之辞达其意者谓君意始发往通达其心与之合和为作法以成其恶也定本集注皆作达其意俗为逢者误也传正义曰辑和洽合莫定释诂文又云怿悦乐也俱训为乐故以怿为悦笺正义曰论语云出辞气故以此辞为辞气也此辞加于下民故知谓政教也知此大臣者以凡伯卿士而云与已同寮且非大臣不得与王制法故知是戒语时之大臣也】
　　我虽异事及尔同僚我即尔谋听我嚣嚣传僚官也嚣嚣犹謷謷也笺云及与即就也我虽与尔职事异者乃与女同官俱为卿士我就女而谋及忠告以善道女反听我言謷謷然不肯受我言维服勿以为笑先民有言询于刍荛传刍荛薪采者笺云服事也我所言乃今之急事女无笑之古之贤者有言有疑事当与薪采者谋之匹夫匹妇或知及之况于我乎音义【寮字又作僚力雕反嚣五刀反謷五报反道音导下牖道道民皆同刍初俱反荛如謡反説文云荛草薪也知音智又如字】疏【正义曰上言戒语大臣而大臣不受此又责之言我虽与汝异其所职之事要乃与汝同其官寮以同官之类当相用其言语我今就汝谋虑告此以善道而汝听我言反嚣嚣然不肯受用何也我之所言维是当今急事汝勿以为非而笑之先世上古之民贤者有善言云我有疑事当询谋于刍荛薪采者以樵采之贱者犹当与之谋况我与汝之同寮不得弃其言也传正义曰寮官释诂文言同寮者谓同为王官文七年左传荀林父谓先蔑曰同官为寮吾尝同寮敢不尽心乎是寮为同官也嚣嚣者是不听之状释训文嚣嚣傲也谓傲慢其言而不听之故言犹謷謷笺正义曰及与释诂文我即尔谋谓往与之谋故知即为就周礼六官各有所掌故异职而同官也论语説朋友之交云忠告而善道之故知就与之谋是其忠诚之心告之以善道道即上章所云勿为王制法度是也传正义曰言询于刍荛谓谋于取刍取荛之人非谋于草木故云刍荛薪采者是贱人也説文云薪荛也荛即薪也然则刍者饲马牛之草荛者供燃火之草荛是薪耳以薪者亦是采取故连言之笺正义曰服事释诂文知所言是急事者凡伯责其不听明是事之急切以其恶急故责汝无笑之先民者是古昔之民耳但以其言传于后世为人所效习故知是古之贤者亲取薪采则是贱者故云匹夫匹妇或知及之况于我乎中庸云夫妇之愚可以与知焉彼言夫妇即此笺所谓匹夫匹妇也庶人无妾媵唯夫妇相匹故称匹也】天之方虐无然谑谑老夫灌灌小子蹻蹻传谑谑然喜乐灌灌犹欵欵也蹻蹻骄貌笺云今王方为酷虐之政女无谑谑然以谗慝助之老夫谏女欵欵然自谓也女反蹻蹻然如小子不听我言匪我言耄尔用忧谑多将熇熇不可救药传八十曰耄熇熇然炽盛也笺云将行也今我言非老耄有失误乃告女用可忧之事而女反如戏谑多行熇熇惨毒之恶谁能止其祸音义【谑虚虐反灌古乱反蹻其略反乐音洛耄莫报反熇徐许酷反沈又许各反説文云火热也】疏【正义曰又责大臣言比天之王者方为酷虐之政将害于民汝等大臣无得如是谑谑然喜其所为而以谗慝助之我老夫教谏汝其意乃欵疑然情至意尽何为汝等而未知幼弱之小子反蹻蹻然自骄恣而不听用我之言乎汝不用我言岂不以我为老也非我之言为老耄有所失误乃告汝可忧之事汝何为反用可忧之事以为戏谑而慢我汝既不用我言反助王为恶多行惨毒之恶熇熇然使恶加于民不可救止而药治之言王之为恶皆大臣之由故责之传正义曰此言谑谑犹上宪宪见王为恶如喜乐之故为喜乐也释训云灌灌忧无告也解其言灌灌之意耳非解灌灌之义故云犹欵欵言日至诚欵实而告之但彼不受用即是无所告耳释训云蹻蹻骄也孙炎曰谓骄慢之貌笺正义曰谑谑直是喜乐之貌而云以谗慝助之者释训云谑谑謞謞崇谗慝也舍人曰谑谑謞謞皆盛烈貌孙炎曰厉王暴虐大臣谑谑然喜謞謞然盛以兴谗慝也是以谗慝助之事也下云匪我言耄则凡伯老矣故云老夫谏汝欵欵然者是凡伯自谓也小子是幼弱无知之称以其不可教诲故谓之小子言汝反蹻蹻然如小子不听我言也传正义曰八十曰耄曲礼文熇熇是气热之盛故为炽盛也笺正义曰老耄老人言多惛忘故云非我言耄有其失误此尔用忧三字皆言耄之下与谑字共文则是凡伯自言我告汝可忧之事而汝反用其可忧之事而好为戏谑故笺分之以见此意熇熇是炽盛之貌而言不可救止故知是多行惨酷毒害之恶谁能止其祸如人病甚不可救以药】
　　天之方懠无为夸毗威仪卒迷善人载尸传懠怒也夸毗体柔人也笺云王方行酷虐之威怒女无夸毗以形体顺从之君臣之威仪尽迷乱贤人君子则如尸矣不复言语时厉王虐而弭谤民之方殿屎则莫我敢葵丧乱蔑资曾莫恵我师传殿屎呻吟也蔑无资财也笺云葵揆也民方愁苦而呻吟则忽然有揆度知其然者其遭丧祸又素以赋敛空虚无财货以共其事穷困如此又曾不肯惠施以赒赡众民言无恩也音义【懠才细反疾怒也夸若花反复扶又反弭弥耳反止也殿都綀反郭音坫説文作念屎许伊反郭音香帷反説文作吚呻音申吟如字本又作唫同度待洛反敛力艶反共音防本亦作防施式防反赒音周赡市艶反】疏【正义曰此又责羣臣言比天之王者方欲威怒行酷虐之害汝等无得为此夸毗足防前却以体从之君既为恶臣又从之则上下威仪尽迷乱矣其善人君子则如尸然不复言语矣故今天下之民方欲愁苦而呻吟矣汝君臣忽然则莫有察我民敢能揆度知其情者此民又遭虐政之丧祸重敛之危乱其室空虚无有资财而汝等君臣亦曾莫有肯惠施我之众人欲赒赡之者言愁贫并至民困之甚而上无恩恤故以刺之传正义曰懠怒释言文舍人曰懠怒声也释训云夸毗体柔也李巡曰屈已卑身求得于人曰体柔然则夸毗者便僻其足前却为防以形体顺从于人故云以体柔人笺正义曰尸谓祭时之尸以为神象故终祭而不言贤人君子则如尸不复言语畏政故也时厉主虐而弭谤事见周语弭止也止人之谤已者传正义曰殿屎呻吟释训文孙炎曰人愁苦呻吟之声也笺正义曰葵揆释言文民愁苦而呻吟是无所告诉也无有揆度知其然谓君臣并不察民也君行既恶则致天灾故民有遭丧祸者政乱则税民无艺故又责以赋敛也内供丧费外充税敛故空虚无资财以供其事用也定本集注责以赋敛责字皆作素俗本为责误矣素者先也谓先重赋敛故困穷也】
　　天之牖民如壎如箎如璋如圭如取如携传牖道也如壎如箎言相和也如璋如圭言相合也如取如携言必从也笺云王之道民以礼义则民和合而从之如此携无曰益牖民孔易民之多辟无自立辟传辟法也笺云易易也女携掣民东与西与民皆从女所为无曰是何益为道民在已甚易也民之行多为邪僻者乃汝君臣之过无自谓所建为法也音义【壎许元反箎音池携下圭反和如字又胡卧反易郑音亦注易易也上字同又以豉反多辟之辟匹亦反邪也注同立辟之辟婢亦反注同易也之易以豉反下同掣本又作尺制反与并音余行下孟反邪似嗟反】疏【正义曰自此以上言政恶民困此言可反之使善言天王之导民也如壎然如箎然言民必应君命如壎箎之相和也如璋如圭然言民必同君心如圭璋之相合也又如往取物如手携物言其必从君化如携取之随人君也若然民之从已如手携之汝王无曰是何益与勿谓如手携无益王者之导民甚易言上为善政民必为善是甚易也汝当行善以化之今民之所行皆多邪僻乃汝君臣之过汝无自谓所建立者为法当更改行以化民无得行此恶政也传正义曰牖与诱古字通用故以为导也壎箎俱是乐器其声相和以喻民之应君故云相和也半圭为璋合二璋则成圭以喻民合君心故云言相合也取谓物在他处行往取之携谓物在地上手举携之人所携取必从手而来故云言必从也壎箎圭璋相类之物故言相也取携谓人携取物而物名不见与上不类故变言必从而不言相也辟法释诂文笺正笺曰以韵当为改易之易故转之为难易之易也上有六如独言携者以携者处未处故乘而反之以比携民之东西】
　　价人维藩大师维垣大邦维屏大宗维翰传价善也藩屏也垣墙也王者天下之大宗翰干也笺云价甲也被甲之人谓卿士掌军事者大师三公也大邦成国诸侯也大宗王之同姓世适子也王当用公卿诸侯及宗室之贵者为藩屏垣干为辅弼无疏逺之懐徳维宁宗子维城无俾城壊无独斯畏传怀和也笺云斯离也和女徳无行酷虐之政以安女国以是为宗子之城使免于难遂行酷虐则祸及宗子是谓城壊城壊则乖离而女独居而畏矣宗子谓王之适子音义【价音界説文同郑作介藩方元反大师音泰注大师同垣音袁翰胡旦反徐音寒被皮寄反适丁歴反下同逺于万反难乃旦反】疏【正义曰毛以为上既令王施法此言立法之事言王当用善人为官维以为藩鄣又用大师之大臣维以为垣墙又用大邦诸侯维以为屏蔽王又身为大宗维当施政为之桢干又和安汝徳以施于民无行酷虐之政维安汝之国矣不但安汝之国亦与汝之宗子维以为城言其可以蔽身又得蔽子王必常行此徳无使宗子之城壊又无得疏逺藩屏之人令王独居此则王有所畏矣郑以为当用此被甲卿士之人维为其藩鄣大师三公之大臣维为垣墙大邦成国之诸侯维为藩蔽大宗同姓之宗适维为桢干皆近而任之令为王用无得疏逺之下四句同唯训斯为离传正义曰价善释诂文藩者园圃之篱可以屏蔽行者故以藩为屏也垣者小墙之名故云垣墙亦是屏蔽之义也以大师是三公之官大邦是诸侯之国大宗文在其下则是天子之身故云王者天下之大宗以礼有大宗小宗为其族人所尊故称宗子天子则天下所尊故谓之大宗也传以藩垣屏皆防衞之名干是施法之称言以善人及三公诸侯障蔽宼难天子居内设法而抚安之价人总言用善则百官皆是故文在大师之上诸侯非王朝之人故退大邦之文于下翰干释诂文笺正义曰笺以诗戒王使亲其官人不劝王择人为官故不从以价为善也价者甲之别名故以价为甲以其身被甲故称甲人若言宗人宰人也被甲之人谓卿士掌军事者于周礼司马之卿也以兵甲之事国之所重且举司马以明六卿犹言太师以显三公也尚书周官曰立太师太傅太保兹惟三公是太师为三公也以言大邦则不兼小国故知为成国诸侯也大宗伯云五命赐则注云则未成国之名又云七命赐国则伯以上为成国也襄十四年左传成国不过半天子之军周为六军诸侯之大者三军可也明堂位注成国之赋千乘则侯地四百里以上始为成国其伯未成国也此言大邦成国当亦侯以上也以天子诸侯皆絶其宗名且以上文类之不得为王之身大者众多之辞宗者与王同族故知大宗王之同姓世适子也此价人太师大邦大宗皆王宜亲爱故总之云王当用公卿诸侯及宗室之贵者为藩屏垣干为辅弼无疏逺之也文次如此者卿虽卑于公而亲掌职又兵用事重故先公言之大邦非在王朝大宗未为官职尊卑次之也笺以公亲为卿故便文而先言公耳传正义曰懐之为训思也来也止也思止亦和之义故为和也笺正义曰斯离释言文以上章刺王酷虐故知懐徳维寕谓和汝徳无行酷虐之政以安汝国也懐徳之下即言宗子维城明以此懐徳为宗子之城宗子王之适子也有禾下者皆欲福及长世恐子孙之不安故言以徳为城使完于患难城可以御宼难故以城喻焉又解城壊之意若其不和汝徳遂行酷虐之政则民不堪命祸及宗子是谓城壊宗子之城既壊则羣臣乖离而汝王独居而有所畏惧矣以是欲王之亲辅弼之臣使不乖离固宗子之城使不倾壊则令已无独畏之忧也以上言大宗谓同姓之适此言宗子嫌与上同故辩之云宗子谓王之适子也周语曰彘之乱宣王在召公之宫国人围之召公以其子代宣王是祸及宗子也雨无正曰正大夫离居莫知我勚是君臣乖离也昭二十六年左传曰至于厉王王心戾虐万民弗忍居王于彘是独居而畏也是贤人之言皆有征矣】
　　敬天之怒无敢戏豫敬天之渝无敢驰驱传戏豫逸豫也驰驱自恣也笺云渝变也昊天曰明及尔出王昊天曰旦及尔游衍传王往旦明游行衍溢也笺云及与也昊天在上人仰之皆谓之明常与汝出入往来游溢相从视女所行善恶可不愼乎音义【渝用朱反昊胡老反曰音越下同羡余战反溢也一音延善反本或作衍】疏【正义曰上既劝王和徳以安国故又言当畏敬上天当敬天之威怒以自肃戒无敢忽慢之而戏谑逸豫又当敬天之灾变以常战栗无敢忽之而驰驱自恣也天之变怒所以须敬者以此昊天在上人仰之皆谓之明常与汝出入往来游溢相从终常相随见人善恶既曰若此不可不敬愼也传正义曰戏豫谓戏而逸豫驰驱谓驰骋自恣皆谓非礼而动反道违天如此者则上天罚之故戒王使敬天也孔子迅雷风烈必变注云敬天之怒则天之怒者谓暴风疾雷也周礼大恠异灾则去乐彻膳则天之变者谓大恠异灾也言上天之道有此变怒之时故常须敬戒非谓当此变怒之时独禁逸豫自恣也笺正义曰渝变释言文传正义曰以王与出共文故为往也既有出往则亦有入来故笺言出入往来此出王游衍还是上戏豫驰驱之事故云游行衍溢亦自恣之意也】
　　板八章章八句
　　生民之什十篇六十五章四百三十三句






　　毛诗注疏卷二十四
　　毛诗注疏卷二十四考证
　　生民章禾役穟穟传役列也○李樗曰役禾之末也説文亦云禾末也较毛说为胜
　　瓞唪唪○唪説文作菶集韵作□
　　维秬维秠○【臣光型】按尔雅翼云郑氏释鬯人以秠之状杂于秬郭氏觧释草以秬之色杂于秠郭又引汉任城生黑黍诗歌后稷播种乃民事之常如必待任城所生而后降之则没世不可得矣此条所驳甚是但谓秠即来麰而以説文一来二缝为即一稃二米恐未然本草图经云秬黍之中一稃二米者今上党或値丰岁往往得之此为得其实也
　　或舂或揄○揄韩诗作抌
　　行苇章敦弓既坚笺将养老先与羣臣行射礼○【臣人龙】按诗记曰孔頴达难王肃燕射之説谓燕射旅酬之后乃为之不当设文于曾孙维主之上岂先为燕射而后酌酒也遂从郑氏以为大射抑不知此篇乃成周燕宗族兄弟之诗非大射择士时也按仪礼燕射如乡射之礼射虽毕而饮未终举觯无算爵献酌尚多言酌大斗祈黄耉于既射之后亦岂不可乎此章当从诗记作燕射
　　传疏公羊传何休注云天子雕弓诸侯彤弓大夫婴弓士虑弓事不经见○荀子天子雕弓诸侯彤弓大夫黒弓
　　笺防某党贤于某若干纯○礼记原文无党字
　　卷阿章茀禄尔康矣○尔雅注作袚福康矣
　　民劳序笺厉王成王七世孙疏左传服防注云穆公召康公十六世孙○【臣光型】按史记燕世家自召公以下九世至惠侯惠侯当周厉王奔彘共和之时是惠侯与穆公共世也纵子有早晚命有长短不应一召公之后北燕之封与畿内之封世数悬絶若此史记周自成王以下至孝王共九王七世与燕自召公以下至惠侯九世相去不逺服注穆公为康公十六世孙其言未可据也
　　憯不畏明○憯説文作朁训曾也
　　板章是用大谏○谏左传作简
  </div>
  <div class="pagination">
   <a href="毛诗注疏_page23.html">
    上一页
   </a>
   <span>
    ...
   </span>
   <a href="毛诗注疏_page19.html">
    19
   </a>
   <a href="毛诗注疏_page20.html">
    20
   </a>
   <a href="毛诗注疏_page21.html">
    21
   </a>
   <a href="毛诗注疏_page22.html">
    22
   </a>
   <a href="毛诗注疏_page23.html">
    23
   </a>
   <span class="current-page">
    24
   </span>
   <a href="毛诗注疏_page25.html">
    25
   </a>
   <a href="毛诗注疏_page26.html">
    26
   </a>
   <a href="毛诗注疏_page27.html">
    27
   </a>
   <a href="毛诗注疏_page28.html">
    28
   </a>
   <a href="毛诗注疏_page29.html">
    29
   </a>
   <a href="毛诗注疏_page25.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
