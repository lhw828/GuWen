<!DOCTYPE html>
<html>
<head>
    <meta charset="UTF-8">
    <title>诗说解颐 - 第 21 页/共 42 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>诗说解颐 - 第 21 页/共 42 页</h1>
    <div class="content">　　祈父三章章四句
　　按此诗以下自白驹以至无羊凡六篇序皆以为刺宣王也毛郑后儒皆祖其说窃意宣王之学圣人之学也其政王者之政也其所用以为将相者南仲吉甫方叔仲山甫申伯召虎诸贤其所建立皆以徳行仁畧不杂于功利观于出车六月采芑车攻云汉崧髙烝民江汉常武诸诗遗风所存真皆文武之徳意所谓中兴以复先王之旧者岂在于声色之可见者哉诸臣固皆格心之学也然传述未详所可考者仲山甫之徳最为精宻又事宣王最乆其朝夕启沃必有黙成至其晚年益宜坚固岂至一变无终如序所刺哉大抵秦汉陋儒好为异论其于贤圣每摘瑕疵如国语载鲁武公以括与戯见宣王仲山甫谏不听而卒立戯遂以是为诸侯不睦之本以理论之诸侯岂得有以子见王之事乎至于不籍千防师南国之事皆非宣王所宜有而好事者以为侈谈亦何怪乎序诗者之不并縁乎后儒未有能察此者惟朱子疑之而曰多不可考然亦未尝断其决无此事也夫一日万几事亦安能保其无阙但随时匡救即是圣功故吁咈之言唐虞不免何害其为圣也若终防厥徳如两截人则圣学必不至此耳圣人之徳将为万世法程妄加訾议使人懐不信之心其害教不小矣故特叙而论之
　　白驹
　　经防曰此诗不知何人所作但其辞则似在位之臣以贤者欲去不可留而不欲其终絶也贤者之去无以考其所因岂闻所闻而来见所见而去者欤然留之者则出于至爱耳群臣靣留贤者则亦当为小雅矣
　　皎皎白驹食我场苖絷之维之以永今朝所谓伊人于焉逍遥【赋也】
　　皎皎防白也场盖舎傍积聚之区非以筑场圃者言也谷之始生曰苖絷绊其足维系其靷永乆也伊人指贤者逍遥言但得其游息耳非能拘束也
　　○皎皎白驹食我场藿絷之维之以永今夕所谓伊人于焉嘉客【赋也】
　　藿豆叶也嘉客言非有职守可拘也○此二章言贤者至于国中其白驹之所食者乃苖藿皆嘉谷也而不肯留但维絷其驹而得其于此逍遥为客耳
　　○皎皎白驹贲然来思尔公尔侯逸豫无期慎尔优游勉尔遁思【赋也】
　　贲然光彩之貎来谓夲非絶我者欲留则亦可留也尔公尔侯非谓以官爵许之如横来大者王小者侯之云也盖谓尔之徳夲可以为公为侯而非逸豫之期也故优游隠遁皆非其宜慎者欲其勿优游也勉者欲其勿隠遁也盖日月逝矣不我与之意而欲其仕也二思字皆语辞此章嘉其来而劝之仕也
　　○皎皎白驹在彼空谷生刍一束其人如玉母金玉尔音而有遐心【赋也】
　　空谷寂寥无人之所也生刍新刈之草则非苖藿之嘉谷矣此言贤者不可留而在空谷则白驹但食生刍一束而贤者安之其人之徳莹然如玉畧无瑕疵我特留之而不可得耳然犹望其嘉言之及也故又语之曰毋贵重尔之音声如金玉然而有逺我之心也其眷望惓惓之意岂因其去而遽已乎
　　白驹四章章六句
　　黄鸟
　　经防曰民适异国不得其所而作此诗集传得之矣但其体似风耳
　　黄鸟黄鸟无集于谷无啄我粟此邦之人不我肯谷言旋言归复我邦族【赋也】
　　谷木名説见鹤鸣谷善也此以黄鸟自比而戒之以不可于此居室食粟也
　　○黄鸟黄鸟无集于桑无啄我梁此邦之人不可与明言旋言归复我诸兄【赋也】
　　不可与明谓不可与之明言被侮也
　　○黄鸟黄鸟无集于栩无啄我黍此邦之人不可与处言旋言归复我诸父【赋也】
　　栩木名说见鸨羽
　　黄鸟三章章七句
　　我行其野
　　经防曰世乱贤者适异国依其昏姻而不见收防故作是诗与黄鸟意同当属国风
　　我行其野蔽芾其樗昏姻之故言就尔居尔不我畜复我邦家【赋也】
　　野所经之野也蔽芾说见甘棠樗详见七月字义畜与慉同养也
　　○我行其野言采其蓫昏姻之故言就尔宿尔不我畜言归思复【赋也】
　　蓫羊蹄菜也野生煮为茹滑美
　　○我行其野言米其葍不思旧姻求我新特成不以富亦祗以异【赋也】○【成当作诚】
　　葍防也亦野生可蒸为茹新特新亲也○此诗言我从夲国而来经行于野所蔽芾者樗木而已无嘉树也所采食者蓫与葍而已无嘉蔬也以尔昏姻之故特来相就以其富而可依也则于夲国之旧姻皆不之思矣然至此乃无收恤我者是其人无特异之行耳可见人不在于富而在于有异行也如有异行岂至此哉
　　我行其野三章章六句
　　斯干
　　经防曰此必武王营镐京成燕饮以落之而群臣因有颂祷之辞也当为大雅欧阳氏曰古人成室而落之必有称颂祷祝之言如歌于斯哭于斯聚国族于斯谓之善颂善祷者是矣
　　秩秩斯干幽幽南山如竹苞矣如松茂矣兄及弟矣式相好矣无相犹矣【赋也】
　　干水涯也南山长乐刘氏以为镐京之阳终南之山者是已镐京临大水对终南以此知为武王营镐也苞丛生而固也言作室之地临水涯则秩然整齐对南山则幽然深逺以植根基则根基固而如竹之苞以长枝叶则枝叶繁而如松之茂此言其地之善未及作室也兄弟者人君继世而立多疑忌其兄弟则有不得室家君王者矣此与蓼萧宜兄宜弟意同但此为颂祷而发耳盖欲其和于一家以立垂裕之夲也犹谋也
　　○似续妣祖筑室百堵西南其户爰居爰处爰笑爰语【赋也】
　　似嗣也妣祖南丰曽氏以为姜嫄后稷者是也西南云者必镐京之室木因地势而西南向也否则言西南而不言东北亦无谓矣居处说见击鼔此章緫言筑室之事将以乆居而嗣先祖之业也
　　○约之阁阁椓之槖槖风雨攸除鸟防攸去君子攸芋【赋也】
　　约束板也阁阁上下相乘也椓筑也槖槖杵声也此章言墙垣之固也毛氏曰芋大也曹氏曰居于其间心广体胖是以大也
　　○如跂斯翼如矢斯棘如鸟斯革如翚斯飞君子攸跻【赋也】
　　跂竦立也人竦敬则如鸟舒翼也棘急矢行缓则枉急则直也革变谓鸟之悚顾也翚雉也此章言其堂之美也跻升也升以听事也此盖路寝君日出眡朝退适路寝听政即其所也
　　○殖殖其庭有觉其楹哙哙其正其冥君子攸宁【赋也】
　　此章言其室之羙也盖寝室在路寝之后者也君既眡朝听政使人眡大夫退然后适小寝释服即其所也故孔氏以庭为宫寝之前庭庐陵李氏谓堂下至门谓之庭则以路寝言非攸宁之意矣殖殖平正也觉古训为大为直殊无意义盖髙峻而可见之意故孔氏亦谓宫寝之楹柱是也正对偏而言则正是内寝之寛明处故曰哙哙冥是奥窔之间幽隠处故曰哕哕蓝田吕氏以正为正寝亦非也临川王氏曰哙哙其正则知哕哕其防是偏也哕哕其防则知哙哙其正是明也
　　○下莞上簟乃安斯寝乃寝乃兴乃占我夣吉夣维何维熊维罴维虺维蛇【赋也】
　　此章因居室而祝其有夣兆以开子孙之祥也安斯寝即上章所谓攸宁也
　　○大人占之维熊维罴男子之祥维虺维蛇女子之祥【赋也】
　　大人占夣之官也人之精神与天地隂阳流通昼之所为常感于夣故设官以占之熊罴阳物在山彊力壮毅男子之祥也虺蛇隂物穴居柔弱隠伏女子之祥也此言大人占夣而告志也
　　○乃生男子载寝之牀载衣之裳载弄之璋其泣喤喤朱芾斯皇室家君王【赋也】
　　此章祝其生男子之祥也寝之牀尊之也衣之裳备盛服也半圭曰璋以行礼之璋玉言非祼宗庙之璋瓉也喤喤声之大亦吉徴也朱芾者天子纯朱诸侯黄朱皆谓之朱详见车攻字义室家君王谓服朱芾而有室有家以为君为王也
　　○乃生女子载寝之地载衣之裼载弄之瓦无非无仪唯酒食是议无父母贻罹【赋也】
　　此章祝其生女子之祥也寝之地卑之也裼褓也今之防儿被也衣之褓即其在身者而无所加也瓦黄东发以为覆膝以索麻线之瓦非砖也于义为近不违君子之命故曰无非不专君子之事故曰无仪唯酒食是议而无贻父母之忧即易所谓无攸遂在中馈贞吉也
　　斯干九章四章章七句五章章五句
　　无羊
　　经防曰贤者隠于牧人而牧事有成其梦兆亦闗国家之富庶故君子美之而作此诗也然则斯人其百里奚爵禄不入于心而饭牛牛肥之俦欤
　　谁谓尔无羊三百维羣谁谓尔无牛九十其犉尔羊来思其角濈濈尔牛来思其耳湿湿【赋也】
　　尔指牧人犉与醇同牛之一色成体者谓之犉兽三为群羊以三百为群言其群之多也牛之犉者九十非犉者尚多也临川王氏曰濈濈和也羊以善触为患故言其和谓聚而不相触也湿湿润泽也牛病则耳燥安则润泽也愚谓无羊无牛者其心不知有羊牛也故人以此谓之此章言牧事之成而牛羊众多也
　　○或降于阿或饮于池或寝或讹尔牧来思何蓑何笠或负其糇三十维物尔牲则具【赋也】
　　讹动也荷蓑笠以为备赍干粮以随行盖从牛羊之所适也三十维物谓齐其色而别之凡为色者三十也尔牲则具用无不周也此言善牧而牛羊众多也
　　○尔牧来思以薪以蒸以雌以雄尔羊来思矜矜兢兢不骞不崩麾之以肱毕来既升【赋也】
　　麤曰薪细曰蒸薪蒸者牧人闲暇则就牧地采之暮则以之来归也雌雄者当归之际辨畜之雌雄以视其多寡之数也矜矜坚强貎兢兢畏惧貎骞羸瘦也崩耗败也肱臂也升升入于牢也此言牧人暮归不劳棰楚而牛羊驯扰从人意也临川王氏曰言羊得其性而无耗败也言羊而不言牛者羊善耗败故也言羊不耗败则牛可知矣
　　○牧人乃梦众维鱼矣旐维旟矣大人占之众维鱼矣实维丰年旐维旟矣室家溱溱【赋也】○【大音泰后凡大师大王之类并同】梦人而乃是鱼年丰登之祥也梦旐而乃是旟室家昌盛之兆也大人得是梦而献之故有此占言牧人之梦闗于国家之富庶也此非托辞乃牧人实有此梦也盖其人神清气定能先天地之几如此此岂常人哉
　　无羊四章章八句
　　节南山
　　经防曰此诗家父以尹氏专权致乱而作虽为尹氏作而亦以告于王也故其卒章直言家父作诵无所讳也与言之讥刺者不同矣父者名也告王之言自宜称名春秋中凡言父如孔父季孙行父荀林父之类皆名也家父必家伯之子孙以伯为字则父之为名信矣家伯用事在幽王之世而家父见于春秋在桓王之时则尹氏之擅权当在平王之后矣观十月之交刺皇父也歴叙家伯畨允棷橛楀诸小人而不及尹氏则幽王时尹氏子孙尚有吉甫遗风未甚失徳也至桓王时两遣家父过鲁篇内所谓驾彼四牡四牡项领者其必指此而言欤然亦可见家父乃尹氏之所信用者也家父亦贤臣欲救正尹氏故作此诗以面折之而因以告王故曰以究王讻使知警焉亦可以见其忠直矣然实僚友自相规诲之言不可以为大雅也
　　节彼南山维石岩岩【兴也】赫赫师尹民具尔瞻忧心如惔不敢戯谈国既卒斩何用不监【兴意】○【节音截下章同】
　　节髙峻貎岩岩积石貎南山节然而石岩岩以其可望而不可跻者起兴也赫赫显盛貎师大师尹氏吉甫之后为大师则三公也惔燔也不敢戯谈谓不切已而闲谈以见已之所言实治乱所闗欲其必听非谓畏其威而不敢言也斩絶监视何用不监谓尹氏也此章言尹氏系天下之望而不以民忧为已忧也
　　○节彼南山有实其猗【兴也】赫赫师尹不平谓何天方荐瘥防乱多民言无嘉防莫惩嗟【兴意】
　　实以草木遍满而言猗倚也言南山有岩石而草木倚于其间则不平也故以起兴方者言方来不已也荐与荐同重也瘥病大防痛也谓可防痛而无惩创嗟怜之心也此章言尹氏之失人望在于不平也
　　○尹氏大师维周之氐秉国之均四方是维天子是毗俾民不迷不吊昊天不宜空我师【赋也】
　　氐夲均平维持毗辅吊恤也不吊昊天言民之防乱不为天所恤也尹氏正宜惩嗟以救遗民不宜使之尽空也师众也此章言尹氏不称重任以申上章之意
　　○弗躬弗亲庶民弗信弗问弗仕勿罔君子式夷式已无小人殆姻亚则无膴仕【赋也】
　　仕谓官使之也罔欺也君子对下文小人言夷平已止殆危也小貎壻之父曰姻两壻相谓曰亚膴厚也弗躬弗亲委政于小人也故民弗信于君子而不询问之不官使之乃以为无可用者是欺罔君子也尹氏之不平止是任用姻亚小人耳故能平其心以止小人而去之则国不至于危殆矣平其心以去小人所谓式夷式已也姻亚无膴仕则小人去矣此章言尹氏惟用小人所以为不平也
　　○昊天不佣降此鞠讻昊天不恵降此大戾君子如届俾民心阕君子如夷恶怒是违【赋也】
　　佣用力之意鞠穷也讻与匈匈同众语讙扰乱之象也惠爱戾乖也天降讻戾谓天生小人祸天下也君子即上章君子也届至阕息也恶怒谓民之怨恶也违逺也言用君子而君子至至而平其政则民息而恶怒逺矣此章言救不平之祸惟在于用君子也
　　○不吊昊天乱靡有定式月斯生俾民不宁忧心如酲谁秉国成不自为政卒劳百姓【赋也】
　　式月斯生言其祸之日进与月俱生也病酒曰酲国成即国钧以纲纪法度一成而不可变故谓之国成不自为政即前章弗躬弗亲而委之小人也此章言守其不平之徳则无以救乱盖欲其必改也
　　○驾彼四牡四牡项领我瞻四方蹙蹙靡所骋【赋也】项领引领四顾之貎蹙蹙缩小之貎谓其狭而不能驰骋也家父尝奉使于诸侯之国见其穷蹙故言此以见天下皆乱之意
　　○方茂尔恶相尔矛矣既夷既怿如相醻矣【赋也】○【相尔之相去声】
　　言平时以恶加人视之虽如矛防及既平心而得人恱怿则欢然如饮酒之相醻矣见人心易感而旧恶可改也旧说以为小人喜怒不常则非开导良心之言矣
　　○昊天不平我王不宁不惩其心覆怨其正【赋也】
　　不平者昊天不吊而降之讻戾也王见天意如此则其心必不自宁欲尹氏之知警也乃复不自惩创其心则必反怨人之正已者其恶何时而已哉此亦欲其自反而不责人也
　　○家父作诵以究王讻式讹尔心以畜万邦【赋也】
　　不平之政国家讻乱之所由也故曰以防王讻式讹尔心以尹氏言欲其改也篇内尔字皆指尹氏或以此为责宣王当改化其心则篇内指切尹氏者皆规诲之言朋友责善之道自当如此使王知之自足以警矣何必切责王身哉
　　节南山十章六章章八句四章章四句
　　正月
　　经防曰幽王暴虐宠爱褒姒而小人依附者皆得以讹言中伤善类君子之遭谗者无所控愬故作此诗以发其忧愤不平之情焉然惓惓为国而冀王省悟亦可谓怨而不怒矣盖在位之臣直言以讥切朝政非若风人之自叙情者也
　　正月繁霜我心忧伤民之讹言亦孔之将念我独兮忧心京京哀我小心癙忧以痒【赋也】
　　正月旧説皆以夏正建巳之月为正阳之月在周正则为六月也盖夲左传昭公十七年六月日食所载大史之说意必古者常以纯阳为正而以此称已月欤繁多也繁霜者政事严急之应戮及无辜故致此尔忧伤者忧政事之严急也讹言者谗言也随口化成而无实迹故曰讹言将大也讹言为害足以防人于刑戮人皆忧之而曰我独者必此人以国家为念而尤为小人所忌如下章所谓有侮也京京亦大也小心者虽有忧而不使人知之意即癙忧也防病则忧在穴内人所不知故癙忧谓之幽忧痒病也此章言国政严急而讹言可忧也
　　○父母生我胡俾我瘉不自我先不自我后好言自口莠言自口忧心愈愈是以有侮【赋也】
　　瘉病也莠恶也以莠害嘉谷故借以为恶愈愈益甚之意好言莠言谓有时言人之善有时言人之恶变乱无常也以此为忧则与小人不合而为所忌矣故反见侮侮之者谓加以谗言也此章言已适当讹言之为害而不能避也
　　○忧心惸惸念我无禄民之无辜并其臣仆哀我人斯于何从禄瞻乌爰止于谁之屋【兴也】
　　惸惸独也即上章独忧之意无禄不有禄也虽有粟吾得食诸之谓也为臣仆谓国将亡而见虏也我人之人言我也无辜之民既同为臣仆我亦将从何所而可安于食粟乎与上无禄意同无辜之民亦皆并为臣仆则人无所分别如乌之首尾无异色故以乌为言非可止之处则不可止故曰于谁之屋此章言讹言将至亡国而人无所归也○欧阳氏曰乌巢乌也当止于林木屋非乌所止也止屋则近偪而将及祸也余详见第五章
　　○瞻彼巾林侯薪侯蒸【兴也】民今方殆视天夣夣既克有定靡人弗胜有皇上帝伊谁云憎【兴意】○【夣音蒙后言夣夣同】蘓氏曰中林之木莫不摧毁而维薪蒸在焉其残之也甚矣此说夲于郑氏盖林以丛聚得名宜有乔木而所存者惟薪蒸则可见当时贤者已尽凋落其有存者则值讹言方殆之时视天夣夣不明使罹于祸是天之不福善也然岂常理哉盖天夲无憎人之但其时未定耳若克有定则能胜人而讹言之人不能嫁祸矣君无可愬而归之于天以天言君心也此因流言方进于殆而望王悔祸之意
　　○谓山葢卑为冈为陵【兴也】民之讹言寜莫之惩召彼故老讯之占夣具曰予圣谁知乌之雌雄【兴意】
　　山夲起于平地至卑者也然自一篑而积之则可以为冈为陵犹讹言之祸不可以为小也其积之大则成冈陵之髙矣故人君不可不惩也但讹言无实能变乱人之是非使人不可辨盖以其君自圣不听善言故耳故耆旧之老可以决事理之得失者也占夣之官可以决徴兆之吉凶者也凡国有事皆当召之讯之以审治乱之几而王与亲近之臣皆自以为圣不听其言谓从我所为斯已矣故治乱之防莫先于君子小人之别而使小人得以谗间君子则于人之是非皆不能辨如乌之雌雄皆不能知矣此言王之不能惩讹言也○欧阳氏曰凡禽兽之雌雄多以首尾毛色不同而别之乌之首尾毛色雌雄不异人所难别故引以为言
　　○谓天盖髙不敢不局谓地盖厚不敢不蹐维号斯言有伦有脊哀今之人胡为虺蜴【赋也】○【号音豪后几呼号之号并同】局曲也蹐累足也号长言之也伦序脊理也虺蜴皆毒螫之虫也曲身而行惧压也小歩而行惧防也此过为忧惧之言然于时当惧故为有伦脊也此言人肆讹言之毒虽欲避而不可得也
　　○瞻彼阪田有菀其特天之扤我如不我克彼求我则如不我得执我仇仇亦不我力【赋也】
　　阪田崎岖峣崅之处菀茂也特苖之特盛者也扤动揺臲之意克胜也言天尽力以挫我也盖阪田而有菀然之特以壅培灌溉之力至耳喻人能加讲习克治之功则无不可入于善也王之初心求我惟恐不得此其善根也其后为讹言所谗则遂坚执我为不善而视之如仇仇之又仇故曰仇仇而信我之意亦不力矣此即所谓天之扤我也王之所以不能成徳而反不如阪田者良以是耳
　　○心之忧矣如或结之今兹之正胡为厉矣【赋也】燎之方扬宁或灭之【兴也】赫赫宗周褒姒烕之【兴意】
　　正与政同古字通用厉暴恶也此言我之忧心所以纒结而不可解者以国政暴虐将至防亡而原其祸实起于褒姒也盖讹言之人皆倚褒姒而肆恶耳火田为燎宗周镐京也烕亦防也言火势方杨之际夲不可扑灭者以兴赫赫之宗周亦如火扬之盛也而褒姒乃以一人烕之盖可伤也时宗周未防以事理论之而知其必然耳
</div>
    <div class="pagination">
<a href="诗说解颐_page20.html">上一页</a><span>...</span><a href="诗说解颐_page16.html">16</a><a href="诗说解颐_page17.html">17</a><a href="诗说解颐_page18.html">18</a><a href="诗说解颐_page19.html">19</a><a href="诗说解颐_page20.html">20</a><span class="current-page">21</span><a href="诗说解颐_page22.html">22</a><a href="诗说解颐_page23.html">23</a><a href="诗说解颐_page24.html">24</a><a href="诗说解颐_page25.html">25</a><a href="诗说解颐_page26.html">26</a><span>...</span><a href="诗说解颐_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
