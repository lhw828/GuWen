<!DOCTYPE html>
<html>
<head>
    <meta charset="UTF-8">
    <title>诗经疏义会通 - 第 21 页/共 45 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>诗经疏义会通 - 第 21 页/共 45 页</h1>
    <div class="content">　　按春秋传卫懿公九年冬狄入卫懿公及狄人战于荧泽而败死焉【辑录杜注荧户扄反河北地名】宋桓公迎卫之遗民渡河而南立宣姜子申以庐于漕【辑录作曹卫下邑】是为戴公是年卒立其弟燬是为文公于是齐桓公合诸侯以城楚丘而卫焉文公大布之衣大帛之冠【辑录注大布麤布大帛厚纁盖用诸侯谅闇之服或曰此文公贬损之意】务材训农通商惠工敬教劝学【辑录注通商旅以迁其有无惠百工以頼其器用敬重五教劝勉为学】授方任能【授方者授以事为之方也】元年革车三十乗【辑录文公是年冬立明年为元年季年在僖公二十五年】季年乃三百乗【见闵公三年騋牝三千乃诗人称美之辞不必求其实也集传引此以见文公兴卫之由】
　　蝃【丁计反】蝀【都动反】在东莫之敢指女子有行逺【子万反】父母兄弟【叶待里反】
　　比也蝃蝀虹也日与雨交倐然成质似有血气之类乃隂阳之气不当交而交者盖天地之淫气也【辑录孔氏曰双出色鲜盛者为防曰虹暗者为雌曰蜺】在东者莫【与暮同】虹也虹随日所映故朝西而莫东也【辑录通释曰虹之为质不映日不成盖云薄漏日日映雨气则生也今以水噀日亦成青红之晕】○此刺滛奔之诗言蝃蝀在东而人不敢指以比淫奔之恶人不可道况女子有行又当逺其父母兄弟岂可不顾此而冒行乎【逺父母兄弟与泉水竹竿不同彼言不可犯义而归此言不可犯义而行也知冇此义故为贤不知此义则流而为恶无怪也】
　　○朝隮【子西反】于西崇朝其雨女子有行逺兄弟父母【叶满补反】
　　比也隮升也周礼十煇九曰隮注以为虹盖忽然而见如自下而升也【辑录煇音运春官注眡祲掌十煇之法以观妖祥辨吉防煇谓日旁之光气一曰祲隂阳气相侵赤云为阳黒云为隂二曰象如赤鸟三曰隽日旁云气刺日四曰监赤云在日旁如冠珥五曰闇日月食六曰瞢日月无光七曰弥云气贯日而过八曰叙云气次序如山在日上九曰隮虹也十曰想杂气有似可形像眡音视】崇终也从旦至食时为终朝言方雨而虹见则其雨终朝而止矣盖淫慝之气有害于隂阳之和也今俗谓虹能截雨信然【淫慝之气害隂阳之和淫奔之事害男女之正其类如此辑录张南轩曰隂阳和则成雨隂气方凝聚而日气自他方来感不以正隂受其感其正反为之觧散故雨不能成也】
　　○乃如之人也懐昏姻也大无信【叶斯人反】也不知命【叶弥并反】也
　　赋也乃如之人指淫奔者而言婚姻谓男女之欲程子曰女子以不自失为信命正理也○言此淫奔之人但知思念男女之欲是不能自守其贞信之节而不知天理之正也程子曰人虽不能无欲然当有以制之无以制之而惟欲之从则人道废而入于禽兽矣以道制欲则能顺命【辑录辅氏曰男女之欲人所不能无也要当有以制之无以制之则失其贞信之节而有害于天理之正道即是理理即是命以道制欲则能顺命去其人欲则能循乎天理矣】
　　蝃蝀三章章四句【一章贱之二章恶之三章深责之○増释许氏曰卫因滛邪以致祸败其乱极矣文公一转移之民之知义乃如此且其辞非止论事常言而逹理知命真君子之言也】
　　相【息亮反】防有皮【叶蒲何反】人而无仪【叶牛何反】人而无仪不死何为【叶吾何反】
　　兴也相视也防虫之可贱恶者○言视彼防而犹必有皮可以人而无仪乎【此盖甚言人不如物之意而以有无二字相呼为兴也】人而无仪则其不死亦何为哉
　　相防有齿人而无止人而无止不死何俟【叶羽已反又音始】兴也止容止也俟待也
　　○相防有体人而无礼人而无礼胡不遄死【叶想止反】兴也体支体也遄速也
　　相防三章章四句【反覆讥刺辅氏谓蝃蝀相防二诗皆文公化行而人心去邪反正之时也故其疾恶如此而后篇又继以好善之诗焉辑录严氏曰凡兽皆冇皮齿体独言防举卑汚可恶之物以恶人之无礼也东莱吕氏相防之恶无礼何其如是之甚也盖溺于淫乱之俗不如是不足以自防也疾恶不深则迁善不力】
　　孑孑【居反】干旄在浚【苏俊反】之郊【叶音髙】素丝纰【符至反】之良马四之彼姝【赤朱反】者子何以畀【必寐反】之
　　赋也孑孑特出之貌干旄以旄牛尾注于旗干之首而建之车后也【辑录尔雅郑樵云注系也】浚卫邑名邑外谓之郊纰织组也盖以素丝织组而维之也四之两服两骖凡四马以载之也【辑录董氏曰马在车中为服在车外为骖】姝美也子指所见之人也畀与也○言卫大夫乗此车马建此旌旄以见贤者彼其所见之贤者将何以畀之而答其礼意之勤乎【礼着于外意本于中车服之盛如此则好善有诚矣贤者之忠告当如何哉诗人所以预为之谋也】
　　○孑孑干旟在浚之都素丝组【音祖】之良马五之彼姝者子何以予【音与】之
　　赋也旟州里所建鸟隼之旗也上设旌旄其下系斿斿下属縿【音衫旗之正幅为縿斿则其末垂者也】皆画鸟隼也【辑录周礼司常曰鸟隼为旟考工记曰鸟旟七斿以象鹑火盖画朱鸟及隼于斿縿之上也】下邑曰都五之五马言其盛也【马止于四无五马六马之理诗人特言其盛固不可以辞害意也】
　　○孑孑干旌在浚之城素丝祝之良马六之彼姝者子何以告【姑沃反】之
　　赋也析羽为旌干旌盖析翟羽设于旗干之首也【析分也分其羽而间缀之也辑录孔疏干之首有旄有羽其下有旒縿周礼注曰徐州夏翟之羽有虞氏以为绥后世或无故染鸟羽用之谓之夏采尔雅旄首曰旌则干旄干旌一也既设旒縿有旃旟之称未设旒縿空有析羽谓之旌】城都邑也祝属也六之六马极其盛而言也【卫冇好贤之大夫畜徳之君子而诗又识报施之礼忠告之义皆可为贤矣】
　　干旄三章章六句【以良马四之五之六之为次序也】
　　此上三诗小序皆以为文公时诗盖见其列于定中载驰之间故尔他无所考也然卫本以滛乱无礼不乐善道而亡其国今破防之余人心危惧正其有以惩创往事而兴起善端之时也故其为诗如此【蝃蝀疾滛乱也相防恶无礼也干旄乐善道也】盖所谓生于忧患死于安乐者小序之言疑亦有所本云
　　载驰载驱【叶祛尤反】归唁【音彦】卫侯驱马悠悠言至于漕【叶祖侯反】大夫防【蒲末反】渉我心则忧
　　赋也载则也吊失国曰唁悠悠逺而未至之貌草行曰防水行曰渉○宣姜之女为许穆公夫人闵卫之亡驰驱而归将以唁卫侯于漕邑【辑录朱子曰此诗之作在定之方中之前则未知其为戴公时欤文公时欤】未至而许之大夫有奔走防渉而来者夫人知其必将以不可归之义来告故心以为忧也既而终不果归乃作此诗以自言其意尔【辑录此诗辅氏所谓夫人伤宗国之亡既归而许之大夫乃追之于路而告之以不可归之义观夫人见其大夫之至亦知其必将以不可归之义来告而心以为忧则夫人之行亦故知其于义冇不可者矣特以恻怛之情有不能自已者此可谓乎情止乎礼义者也】
　　○既不我嘉不能旋反视尔不臧我思不逺既不我嘉不能旋济视尔不臧我思不閟
　　赋也嘉臧皆善也逺犹忘也济渡也自许归卫必有所渡之水也閟闭也止也言思之不止也○言大夫既至而果不以我归为善则我亦不能旋反而济以至于卫矣虽视尔不以我为善然我之所思终不能自已也【辑录许氏曰汝既不以我归为嘉则信不能旋反而济视尔虽不以我为善然我之思则不逺也不止也】
　　○陟彼阿丘言采其蝱【音盲叶谟郎反】女子善懐亦各有行【叶户郎反】许人尤之众穉【直吏反】且狂
　　赋也偏髙曰阿丘蝱贝母主疗鬱结之疾善懐多忧思也犹汉书云岸善崩也【辑录沟洫志曰引洛水至商顔下岸善崩】行道尤过也○又言以其既不适卫而思终不止也故其在涂或升髙以舒忧想之情或采蝱以疗鬱结之疾盖女子所以善懐者亦各有道而许国之众人以为过则亦少不更事而狂妄之人尔许人守礼非穉且狂也但以其不知已情之切至而言若是尔然而卒不敢违焉则亦岂真以为穉且狂哉
　　○我行其野芃芃【蒲红反】其麦【叶讫力反】控【苦贡反】于大邦谁因谁极大夫君子无我有尤【叶于其反】百尔所思【叶新赍反】不如我所之
　　赋也芃芃麦盛长貌控持而告之也因如因魏庄子之因【辑录左传襄公四年无终子使孟乐如晋因魏庄子纳虎豹之皮以请和诸戎注云因缘也縁此而至彼也】极至也大夫即防渉之大夫君子谓许国之众人也○又言归途在野而渉芃芃之麦又自伤许国之小而力不能救故思欲为之控告于大邦而又未知其将何所因而何所至乎大夫君子无以我为有过虽尔所以处此百方然不如使我得自尽其心之为愈也【增释许氏曰又设行野见麦之意且忧控大国谁因谁极乎大夫君子无以我有过盖百尔所思不如我之自往也】
　　载驰四章二章章六句二章章八句【一章出而在道之时二章大夫追及之时三章旋反在道之时四章归而将至之时】
　　事见春秋传【见闵公二年】旧説此诗五章一章六句二章三章四句四章六句五章八句苏氏合二章三章以为一章按春秋传叔孙豹赋载驰之四章而取其控于大邦谁因谁极之意【襄十九年】与苏説合今从之范氏曰先王制礼父母没则不得归寜者义也虽国防君死不得往赴焉义重于亡故也【夫人之辞哀痛廹切若不能以为心也然使得归卫亦何于防亡哉妇人之仁先圣王之礼不待较而轻重可知驰驱已出已犯义矣闻义而能自克不害其为贤也故圣人取之如此辑录朱子曰圣人列泉水于前所以着礼之经列载驰于后所以尽事之变夫宗国覆防莫大之变顾以父母既终而不得归则事变之防于是可知矣然则许穆夫人亦贤矣哉又曰宣姜生卫文公宋桓夫人许穆夫人卫夀子以此观之则人生自有秉彛不系于气类】
　　鄘国十篇二十九章百七十六句
　　卫一之五
　　瞻彼淇奥【于六反】緑竹猗猗【于宜反叶于何反】有匪君子如切如磋如琢如磨瑟兮僴【遐版反】兮赫兮咺【况晚反】兮有匪君子终不可谖【况元反叶况逺反】兮
　　兴也淇水名奥隈【音煨】也【辑録隈水曲尔雅厓内为奥外为隈】緑色也淇上多竹汉世犹然所谓淇园之竹是也【辑录汉志武帝塞瓠子决河薪柴少乃下淇园之竹以为揵又防恂伐淇园之竹为矢百余万揵音健】猗猗始生柔弱而美盛也匪斐通文章着见之貌也君子指武公也【辑录孔氏曰武公和僖侯子】治骨角者既切以刀斧而复磋以鑢铴治玉石者既琢以槌凿而复磨以沙石言其徳之脩饬有进而无已也【辑录朱子曰切琢皆裁物使成形质也瑳磨皆治物使其滑泽也切而复磋琢而复磨言治之有叙而益致其精也】瑟矜庄貌僴威严貌咺宣着貌谖忘也○卫人美武公之徳而以緑竹始生之美盛兴其学问自脩之进益也【以始生之美盛有进益之意故以为兴】大学传曰如切如磋者道学也如琢如磨者自脩也【此进徳之事学问属知自脩属行知行二者并进也辑录朱子曰道言也学谓讲习讨论之事自脩者省察克治之功又曰既学而犹虑其未至则复讲习讨论以求之犹治角者既切之而复磋之既脩而犹虑其未至则又省察克治以终之犹治玉石者既琢之而复磨之问道学自脩此诗人美武公之本防邪曰武公大段是冇学问底人抑之一诗义理精密诗中如此者甚不易】瑟兮僴兮者恂【音峻】栗也赫兮咺兮者威仪也【辑录朱子曰瑟严密貌僴武毅貌赫咺宣着盛大之貌恂栗战惧也威可畏也仪可象也○恂栗者敬之存于中也威仪者敬之见于外也皆以成徳气象言而进徳工夫亦可见矣】有斐君子终不可谖兮者道盛徳至善民之不能忘也【盛徳之感人心如此○大学于止至善之引此诗又引之以释此至善乃大学之成功圣贤之能事则武公之徳固不可以浅近窥矣辑录朱子曰盛徳至善盖人心之同然圣人亦先得之而其充盛宣着又如此是以民皆仰之而不能忘也盛徳以身之所得而言也至善以理之所极而言也辅氏曰观大学传曾子所以觧此诗首章后六句之説字义明白而防意详备愈读愈冇意味此方可谓之善説诗盖后之説诗者详于训诂则或略泥于防意则或遗于训诂惟曾子则于字义旨意两皆极其至也○增释许氏曰武公之所以有徳全在切磋琢磨四字惟其工夫如此精密故有瑟僴赫咺之效存于内者周故于外者着下二句却就他人心上説谓此君子不可忘也又曰此章训诂觧义皆不及大学详明盖大学朱子晚年之书读此章者当从大学】
　　○瞻彼淇奥緑竹青青【子丁反】有匪君子充耳琇莹【音营】防【古外反】弁如星瑟兮僴兮赫兮咺兮有匪君子终不可谖兮
　　兴也青青坚刚茂盛之貌充耳瑱【音殿】也琇莹美石也天子玉瑱诸侯以石防缝【去声】也弁皮弁也以玉饰皮弁之缝中如星之明也【辑录孔疏弁师注云防缝也皮弁之缝中每贯结五采玉十二以为饰谓之琪武公诸侯则玉用三采而琪饰七也】○以竹之坚刚茂盛兴其服饰而见其徳之称也【坚刚茂盛亦有尊大威严之意故以为兴凡服饰之尊严可知○首章先言进徳后言成徳义兼首尾此与下章専主成徳言故不及乎切磋琢磨也】
　　○瞻彼淇奥绿竹如箦【音责叶侧歴反】有匪君子如金如锡如圭如璧寛兮绰兮猗【于绮反】重【直恭反】较【古岳反】兮善戏谑兮不为虐兮
　　兴也箦栈【潺上声】也【檀弓注栈谓床第也】竹之宻比【去声】似之则盛之至也金锡言其鍜链之精纯【鍜链已至于精纯则成功之极也】圭璧言其生质之温润【生质能全其温润则复其本然矣】寛宏裕也绰大也猗叹辞也重较卿士之车也【武公尝入相为王卿士故乗重较之车】较两輢上出轼者谓车两傍也【輢音竒两旁植木也语见周礼舆人注疏云较重两旁竪之者两輢上出轼者以较之两头皆置于輢上二木相附故据两輢出轼而言也○周礼无重较单较之文训诂谓植木之上出两横木在下者为轼上者为较谓之重较者轼上有较层出也此説重较稍明而与周礼略异姑存之辑录诗诂云车广六尺六寸深四尺轼去舆髙三尺三寸较去轼又髙二尺二寸通髙五尺五寸立则慿较应为敬则俯慿轼】善戏谑不为虐者言其乐易而有节也【辑录程子曰言其乐易而以礼中节不至于过是不为虐也】○以竹之至盛兴其徳之成就【至盛则无以加亦冇成就之意故以为兴】而又言其寛广而自如【在舆而寛绰心广体胖是也】和易而中节也【戏谑而不为虐笑语卒出言有章是也】盖寛绰无敛束之意戏谑非庄厉之时皆常情所忽而易致过差之地也然犹可观而必有节焉则其动容周旋之间无适而非礼亦可见矣【前二章犹有主敬之功此则无事矜持而皆出于自然也】礼曰张而不弛文武不能也弛而不张文武不为也一张一弛文武之道也此之谓也【语出杂记凡人敛束之时犹弓之张舒缓之时犹弓之弛有徳之人严而泰和而节自不倚于一偏也辑录觧頥曰首章以竹之美盛兴其徳之进脩卒章以竹之至盛兴其徳之成就合二章而并观之所以能有鍜链之精纯者由其知行之并进也所以能全其生质之温润者由其表里之相符也寛广者矜荘之反矜庄而又寛广则是寛而冇制也和易者威严之反威严而又和易则是严而能防也此所以为徳之成也果能是则其谓之睿圣也亦可以无愧矣】
　　淇奥三章章九句【一章言由进徳而成徳也二章以成徳言也三章极言盛徳之至也】
　　按国语武公年九十冇五犹箴儆于国曰自卿以下至于师长士【师长大夫也】苟在朝者无谓我老耄而舎我必恪恭于朝以交戒我遂作懿【懿当读为抑】戒之诗以自警而賔之初筵亦武公悔过之作则其有文章而能听规谏以礼自防也可知矣卫之他君盖无足以及此者故序以此诗为美武公而今从之也【有文章于瑟僴赫咺见之能聼规谏以礼自防切磋琢磨见之○増释许氏曰一章总言其讲学自脩之功敬徳容仪之盛二章止言正其衣冠则其徳容自充盖至此徳成矣三章言守之于心者贞刚如金锡施之于四体者温粹如圭璧至于猗较则寛绰戏谑则不虐盖动作之间无所往而非徳容之盛也】
　　考槃在涧【叶居贤反】硕人之寛【叶区权反】独寐寤言永矢弗谖【况元反】
　　赋也考成也槃盘桓之意言成其隐处之室也陈氏曰考扣也槃器名盖扣之以节歌如鼓盆拊之为乐【音洛】也二説未知孰是山夹水曰涧硕大寛广永长矢誓谖忘也○诗人美贤者隐处涧谷之间而硕大寛广无戚戚之意虽独寐而寤言犹自誓其不忘此乐也【辑录严氏曰硕人之寛易所谓肥遯者也○増释许氏曰者槃在涧可谓幽僻硕徳之人居之则见其寛广之意如此】
　　○考槃在阿硕人之薖【苦禾反】独寐寤歌永矢弗过【古禾反】赋也曲陵曰阿薖义未详或云亦寛大之意也永矢弗过自誓所愿不逾于此若将终身之意也【辑录辅氏曰寛大自乐若将终身焉盖无入而不自得也】
　　○考槃在陆硕人之轴独寐寤宿永矢弗告【姑沃反】赋也髙平曰陆轴盘桓不行之意寤宿已觉而犹卧也弗告者不以此乐告人也【素位而行遯世无闷于考槃之诗见之】考槃三章章四句【一章其志坚二章其愿足三章其乐深辑录觧頥曰贤者隐处于涧谷之间始而曰弗谖谓其心之不忘乎此也继而曰弗过谓所愿不逾于此也终而曰弗告谓不以此乐告人也】
　　硕人其颀【其机反】衣【于既反】锦褧【苦逈反】衣齐侯之子卫侯之妻东宫之妹邢侯之姨谭公维私【息夷反】
　　赋也硕人指庄姜也颀长貌褧襌【单也】也锦衣而加褧焉为其文之太着也【辑录朱子曰褧仪礼作景礼记作防古注以为禅衣所以袭锦衣者沈存中谓褧与檾同是用檾麻织布为之不知是否严氏曰褧以谷为之】东宫太子所居之宫齐太子得臣也系太子言之者明与同母言所生之贵也女子后生曰妹妻之姊妹曰姨姊妹之夫曰私邢侯谭侯皆庄姜姊妹之夫互言之也【辑录苏氏曰邢周公之后谓近齐】诸侯之女嫁于诸侯则尊同故歴言之【辑录通释曰歴言此者以见庄姜之姊妹与庄公之姻娅其尊皆同也】○庄姜事见风绿衣等篇春秋传曰庄姜美而无子卫人为之赋硕人即谓此诗而其首章极称其族类之贵以见其为正嫡小君所宜亲厚而重叹庄公之昏惑也【辑录孔氏曰其父母兄弟皆正大如此君何为不答之乎严氏曰诗人不直言庄姜不见答之事但首章厯述其亲族欲读之者知其为庄姜则不见答之事国人自知之不待察察言之矣】
　　○手如柔荑【徒兮反】肤如凝脂领如蝤【似修反】蛴【音齐】齿如瓠【户故反】犀螓【音秦】首蛾【我波反】眉巧笑倩【七荐反】兮美目盻【匹苋反叶匹见反】兮
　　赋也茅之始生曰荑言柔而白也凝脂脂寒而凝者亦言白也领颈也蝤蛴木虫之白而长者【辑录本草郭璞注腐木根下有之瘦而白】瓠犀瓠中之子方正洁白而比次整齐也螓如蝉而小其额广而方正【辑录螓蜻蜻】蛾蚕蛾也其眉细而长曲倩口辅之美也【辑录孔氏曰服防云辅上颔车也是牙外之皮肤颊下之别名也】盻黒白分眀也○此章言其容貌之美犹前章之意也
　　○硕人敖敖【五毛反】【始税反】于农郊【叶音髙】四牡有骄【起桥反叶音髙】朱幩【符云反】镳镳【表骄反叶音褒】翟茀【音弗】以朝【直遥反叶直豪反】大夫夙退无使君劳
　　赋也敖敖长貌舎也农郊近郊也四牡车之四马骄壮貌幩镳饰也镳者马御外鐡人君以朱纒之也镳镳盛也【重言之则见其为盛】翟翟车也夫人以翟羽饰车茀蔽也妇人之车前后设蔽【辑录孔氏曰妇人不露见车前后设幛谓之茀因以翟羽为饰】夙早也玉藻曰君日出而视朝【辑录郑氏曰朝内朝路寝门外之正朝也】退适路寝听政使人视大夫大夫退然后适小寝释服【辑录郑氏曰小寝燕寝也陈氏曰视朝而见羣臣所以通上下之情听政而适路寝所以决可否之计释服释朝服也】○此言庄姜自齐来嫁舎止近郊乗是车马之盛以入君之朝国人乐得以为庄公之配故谓诸大夫朝于君者宜早退无使君劳于政事不得与夫人相亲而叹今之不然也
　　○河水洋洋北流活活【古濶反叶户劣反】施罛【音孤】濊濊【呼活反叶许月反】鳣【陟连反】鲔【于轨反】【末反叶方月反】葭【音加】菼【他览反】掲掲【居谓反】庻姜孽孽【鱼竭反】庻士有朅【欺列反】
　　赋也河在齐西卫东北流入海洋洋盛大貌活活流貌施设也罛鱼也濊濊入水声也【辑录説文曰濊碍流也】鳣鱼似龙黄色锐头口在颔下背上腹下皆有甲大者千余斤【辑录孔氏曰鳣鱼体有邪行甲无鳞大者长二三丈江东呼为黄鱼】鲔似鳣而小色青黒【辑录孔氏曰陆玑云鲔头小而尖似鐡兠鍪口亦在颔下其甲可以摩姜大者不过七八尺一名骆肉色味不如鳣也鍪音矛】盛貌菼薍【硕去声】也亦谓之荻掲掲长也庻姜谓侄姊孽孽盛饰也庻士谓媵臣朅武貌○言齐地广饶而夫人之来士女佼好礼仪盛备如此亦首章之意也
　　硕人四章章七句【一章言其族类之贵二章称其容貌之美三章言其嫁时车马之盛四章言其嫁时所见地利之饶从媵之美也哀伤悼惜皆在言外辑录辅氏曰观风燕燕等篇则庄姜之徳行文章皆未易及而此诗不之言何也朱子曰此但指其人所易见者以刺荘公之昏惑而不知耳荘姜之美则固不止此也】
　　氓之【尺之反】抱布贸【莫豆反】丝【叶新齐反】匪来贸丝来即我谋【叶谋悲反】送子渉淇至于顿丘【叶祛竒反】匪我愆期子无良媒【叶谟悲反】将【七羊反】子无怒秋以为期
　　赋也氓民也盖男子而不知其谁何之称也【辑录朱子曰始见其来莫知其为谁何也既与之谋则尔汝之矣此言之序也】无知之貌盖怨而鄙之也布币【辑录币者布帛之名】贸买也贸丝盖初夏之时也顿丘地名【辑录严氏曰在朝歌之东汉志陈郡有顿丘县师古云以丘为县也丘一成为顿丘谓一顿而成也】愆过也将愿也请也○此淫妇为人所弃而自叙其事以道其悔恨之意夫既与之谋而不遂徃又责所无以难其事再为之约以坚其志此其计亦狡矣以御之氓宜其有余而不免于见弃盖一失其身人所贱恶始虽以欲而迷后必以时而悟是以无徃而不困耳【秽恶之人虽奸无益也】士君子立身一败而万事瓦裂者何以异此可不戒哉【朱子又推之以戒士君子盖广诗之法也】
　　○乗彼垝【俱毁反】垣【音袁】以望复关【叶圭贠反】不见复关泣涕涟涟【音连】既见复闗载笑载言尔卜尔筮体无咎言以尔车来以我贿【呼罪反】迁
　　赋也垝毁垣墙也复闗男子之所居也不敢显言其人故托言之耳曰卜蓍曰筮体兆卦之体也【辑录蓍音尸蒿属荚曰天下和平王道得而蓍茎长丈生满百茎下必有灵守之】贿财迁徙也○与之期矣故及期而乗垝垣以望之既见之矣于是问其卜筮所得卦兆之体若无凶咎之言【辑录辅氏曰此章可见古人之尚卜筮然使其知易为君子谋不为小人谋则亦不敢求之筮矣】则以尔之车来迎当以我之贿徃迁也【已上二章皆述其初奔时事以起怨悔之端】
　　○桑之未落其叶沃若于【音吁下同】嗟鸠兮无食桑葚【音甚叶知林反】于嗟女兮无与士耽【叶持林反】士之耽兮犹可也女之耽兮不可也
　　比而兴也沃若润泽貌鸠鹘【音骨】鸠也似山雀而小短尾青黒色多声【辑录严氏曰即荘子所谓鸢鸠也郭璞云似山鹊呼为鹘鸼音骨嘲本草曰鹘鸼尾短黄色多声】葚桑实也鸠食葚多则致醉耽相乐也觧也○言桑之润泽以比已之容色光丽然又念其不可恃此而从【音纵】欲忘反故遂戒鸠无食桑葚以兴下句戒女无与士耽也【鸠食葚则醉女悦士则丑皆可戒者也此以欲不可纵之意而为兴辑录耽溺好也】士犹可而女不可者妇人被弃之后深自愧悔之辞主言妇人无外事唯以贞信为节一失其正则余无足观尔不可便谓士之耽惑实无所妨也【此亦推广言之此章悔也辑录通释曰集所谓主言者盖以此妇立言之意専主于言妇人不可一失其节故以辞意抑重于女而轻于男亦非男有可耽之理而无所妨玩诗文犹之一字意亦可见读者当不失性情之正也】
　　○桑之落矣其黄而陨【叶于贫反】自我徂尔三嵗食贫淇水汤汤【音伤】渐【子防反】车帷裳女也不爽【叶师庄反】士贰其行【下孟反叶户郎反】士也罔极二三其徳
　　比也陨落徂往也汤汤水盛貌渐渍也帷裳车饰亦名童容妇人之车则有之【辑录孔氏曰以帷障车之傍如裳以为容饰故谓童容】爽差极至也○言桑之黄落以比已之容色凋谢遂言自我往之尔家而值尔之贫于是见弃复乗车而度水以归复自言其过不在此而在彼也【此章怨也辑录辅氏曰女也不爽此但言其誓约之言不差耳岂不悔其初之失哉虽云曲不在已殊不知始既如此则其终固宜然也诗缉曰士贰其行士心无极不可测知由其徳二三不専于一故也】
　　○三嵗为妇靡室劳矣夙兴夜寐靡有朝【叶直豪反】矣言既遂矣至于暴矣兄弟不知咥【许意反】其笑【叶音燥】矣静言思之躬自悼矣
　　赋也靡不夙早兴起也咥笑貌○言我三嵗为妇尽心竭力不以室家之务为劳早起夜卧无有朝旦之暇与尔始相谋约之言既遂而尔遽以戾加我兄弟见我之归不知其然但咥然其笑而已盖淫奔从人不为兄弟所齿故其见弃而归亦不为兄弟所恤理固有必然者亦何所归咎哉但有痛悼而已【此章怨而思也】
　　○及尔偕老老使我怨淇则有岸【叶鱼战反】隰则有泮【音畔叶四见反】总角之宴言笑宴宴【叶伊佃反】信誓旦旦【叶得绢反】不思其反【叶孚絇反】反是不思【叶新赍反】亦已焉哉【叶将黎反】
　　赋而兴也及与也泮涯也髙下之判也总角女子未许嫁则未笄但结髪为饰也【孔氏曰但结其髪为两角】晏晏和柔也旦旦明也○言我与汝本期偕老不知老而见弃如此徒使我怨也【辑录前章以桑之意怨叹比其色之哀此章言老使我怨而又言总角之宴则与三嵗食贫三嵗为妇若可疑者故诗缉谓未笄为氓之妇三年便见弃不应便老也通释曰三嵗者但言其在夫家贫劳之嵗月耳】淇则有岸矣隰则有泮矣而我总角之时与尔宴乐言笑成此信誓曽不思其反复以至于此也此则兴也【地有限止而可见事有终穷而不思此反其意以为兴也反字正与岸泮二字语相应】既不思其反复而至此矣则亦如之何哉亦已而已矣传曰思其终也思其复也思其反之谓也【纵欲败礼失身从人此岂永终知敝之谓哉人穷反本此章可见此章悔也辑录襄公二十五年注曰思使终可成思其可复行也】
　　氓六章章十句【一章约奔二章遂奔三章悔奔四章旋反在道而怨之深五章被弃归宗而怨与悔俱甚六章思其始奔而悔无及也辑录刘执中曰夫妇者五品之木匹配虽自于人谋义理实根于天地顺其道者足以安于其位逆其理者无以保于其生盖肇有人伦以来未有违理犯义终其身而弗悔者此氓诗之所由作也通释曰此诗及谷风皆弃妇所作故其辞意多同桑之黄陨即泾浊之色也食贫靡劳即方舟泳游之苦也至于暴矣即有洸有溃之意也偕老而使我怨即既生育而比予于毒也然则宴尔新昏以我御穷则其过今在于夫女之耽兮不可也则其过昔在于已今之过在夫故可责其不念昔者之来塈昔之过在已故终于自悔昔者之不思其反此诗自悔之深固不得如谷风归怨之深也塈音戏】
　　籊籊【他歴反】竹竿以钓于淇岂不尔思逺莫致之
　　赋也籊籊长而杀【去声】也【辑录杀衰小之也谓钓竿长而根大其末渐渐而衰小】竹卫物淇卫地也○卫女嫁于诸侯思归寜而不可得故作此诗言思以竹竿钓于淇水而逺不可至也【辑录辅氏曰岂不尔思者言固不能不思也逺莫致之者以义有不可故托以逺而不能致耳】
　　○泉源在左淇水在右【叶羽轨反】女子有行逺【于万反】父母兄弟【叶满彼反】
　　赋也泉源即百泉也在卫之西北而东南流入淇故曰在左淇在卫之西南而东流与泉源合故曰在右【增释鄱阳张氏曰泉水即卫州共城之百泉淇水出相州林虑县东流泉水自西北来洼之】○思二水之在卫而自叹其不如也【辑录辅氏曰女子有行逺父母兄弟安之之辞】
　　○淇水在右泉源在左巧笑之瑳【七可反】佩玉之傩【乃可反】赋也瑳鲜白色笑而见齿其色瑳然犹所谓粲然皆笑也【增释谷梁军人粲然皆笑粲明也笑而露其齿白也】傩行有度也○承上章言二水在卫而自恨其不得笑语游戏于其间也
　　○淇水滺滺【音由】桧楫松舟驾言出游以写我忧
　　赋也滺滺流貌桧木名似柏【辑录毛氏曰桧柏华松身孔氏曰禹贡栝栢注柏叶松身曰栝与此一也】楫所以行舟也○与泉水之卒章同意竹竿四章章四句【一章归而乱辞以决之二章思归而以正义决之三章四章则思不能忘而义若不能决也然则所以自处者有道矣○竹竿泉水载驰三诗为一类载驰之诗其情廹此与泉水其词缓势不同也然载驰驰驱而出矣闻大夫之言而后反泉水亦与诸姬伯姊谋而后知义理之必然而无疑此则断之以心不待谋而后决告而后知比之泉水载驰尤为贤也】
　　芄【音丸】兰之支童子佩觽【许规反】虽则佩觽能不我知容兮遂兮垂悸【其季反】兮
　　兴也芄兰草一名萝摩蔓生断之有白汁可啖【音淡】支枝同觽锥也以象骨为之所以觧结成人之佩非童子之饰也【此诗不知所谓则其起兴之意难晓若以为刺童孺无能则义有可推盖芄兰柔弱而枝叶长蔓本不称末故以兴童穉无能而服饰美盛人不称其服也】知犹智也言其才能不足以知于我也容遂舒缓放肆之貌悸下垂之貌
　　○芄兰之叶童子佩韘【失渉反】虽则佩韘能不我甲【叶占恊反】容兮遂兮垂悸兮
　　兴也韘决也以象骨为之着【音斫】右手大指所以钩闿体【闿即字体弓体也】郑氏曰沓【冐也】也即大射所谓朱极三是也以朱韦为之用以彄【音抠】沓右手食指将【去声】指无名指也【朱韦皮之染赤色者也以朱韦为之故名朱极彄沓者包之也包三指所以遂辑录郑氏曰极犹放也所以韬指利放也三者食指将指无名指】甲长也言其才能不足以长于我也【射者男子之事尤非童孺所能者才能甚不称其佩服也】
　　芄兰二章章六句【佩觽已不称佩韘尤不称】
　　此诗不知所谓不敢强【辅氏曰此亦必刺在其位者童孺无能惟仪容之可观耳然未知其谁何也○增释许氏曰芃兰柔弱之草其枝叶不足取以兴童孺无才智不足尚故虽服成人之佩而智不足以知我才不足以长我且犹不能自省而舒缓放肆垂悸然以自得盖其徳不称于服饰故为人指议如此其必有所托而言也盖朱子谓不可强觧姑存于此】
　　谁谓河广一苇杭【户郎反】之谁谓宋逺跂【丘防反】予望之赋也苇蒹葭之属杭度也卫在河北宋在河南【卫防于狄桓公迎其遗民渡河而南襄公即位则卫国在河南矣此恐当作兴体不必以渡河为也辑录左传闵公二年冬桓公逆卫立戴公卒立文公僖公元年即文公之元年至二十五年文公卒成公立是时卫在河南十年矣】○宣姜之女为宋桓公夫人生襄公而出归于卫襄公即位夫人思之而义不可徃盖嗣君承父之重与祖为体【祖孙昭穆同故以祖为体辑录孔疏体上有一字】母出与庙絶不可以私反【不得供祭祀则与庙絶而义不可反矣】故作此诗言谁谓河广乎但以一苇加之则可以渡矣谁谓宋国逺乎但一跂足而望则可以见矣【辑录严氏曰跂举踵也脚根不着地】明非宋逺而不可至也乃义不可而不得徃耳
　　○谁谓河广曽不容刀谁谓宋逺曽不崇朝
　　赋也小船曰刀不容刀言小也崇终也行不终朝而至言近也【辑录严氏曰刀古字通用辅氏曰但言非河之广而不可渡非宋之逺而不可至以极其情思焉而终不明言其义之不得往也此意最可玩范氏以为知礼而畏义者得之矣】河广二章章四句【既量于目力知其近又量于足力知其近】
　　范氏曰夫人之不徃义也天下岂有无母之人欤有千乗之国而不得飬其母则人之不幸也为襄公者将若之何生则致其孝没则尽其礼而已【吕氏曰説苑载襄公为太子请于桓公立目夷公问何故对曰臣之舅在卫爱臣若终立则不可往矣襄公欲见母也而曰见舅盖恐伤其父之志也母之慈子之孝皆止于善而不敢过焉不幸而处母子之变者可以观矣东汇陈氏曰礼为出母期而为父后者无服心防而已愚谓如此则襄公之于其母生不可见死不可为服矣死以心防为礼而生其孝未之详也岂惟终身永慕以志养志乎】卫有妇人之诗自共姜至于襄公之母六人焉【辑录卫有妇人之诗六人皆止于礼义谓共姜庄姜也许穆夫人也宋桓夫人也泉水之女也竹竿之女也】皆止于礼义而不敢过也夫以卫之政教淫僻风俗伤败然而女子乃有知礼而畏义如此者则以先王之化犹有存焉故也【辑录辅氏曰范氏为襄公处者得其义矣所谓先王之化犹有存焉即大序所谓止乎礼义先王之泽也必如此等诗方可当之頥曰母出固与庙絶而母之与子初无絶道也母之辙虽不可以私返而子之使则未尝不可以私往也歳时问安之使交错于道路而一草一木之防必先以奉乎亲焉则子之心可以无愧而母之心亦可以少慰矣】
　　伯兮朅【丘列反】兮邦之桀兮伯也执殳【市朱反】为【去声】王前驱赋也伯妇人目其夫之字也朅武貌桀才过人也殳长丈二而无刃【辑录文殳积竹为之冬官庐人殳长寻有四尺即丈二尺兵同强殳无刃可打人故谓之兵同强上下同坚劲也】○妇人以夫乆从征役而作是诗言其君子之才之美如是今方执殳而为王前驱也【此以侯国之人供天子之役也才美如此而执殳前驱则用之非其义矣】
　　○自伯之东首如飞蓬岂无膏沐谁适【都歴反】为容赋也蓬草名其华如栁絮聚而飞如乱髪也膏所以泽髪者沐涤首去垢也适主也○言我髪乱如此非无膏沐可以为容所以不为者君子行役无所主而为之故也传曰女为已容【辑录晋豫让云士为知己者死女为已者容辅氏曰此其真情也吕氏曰膏所以膏首面沐盖潘也左传遗之潘沐潘音番米澜也内则潘浙米汁也】
　　○其雨其雨杲杲【古老反】出日愿言思伯甘心首疾比也其者冀其将然之词○冀其将雨而杲然日出以比望其君子之归而不归也是以不堪忧思之苦而寜甘心于首疾也【忧思之苦本不能堪而令人首疾也但我则思而又思寜甘心首疾而不辞耳此章辞意当与下章例之】
　　○焉【于防反】得谖【况反】草言树之背【音佩】愿言思伯使我心痗【呼内反】
　　赋也谖忘也谖草合欢食之令人忘忧者【辑录本草注曰一名鹿葱其花名宜男懐胎妇人佩其花生男也萱草味甘令人好欢乐忘忧】背北堂也【辑录孔氏曰房室所居之地总谓之堂房半以北为北堂房半以南为南堂通释曰北堂背南向北故为之背】痗病也○言焉得忘忧之草树之北堂以忘吾忧乎【辑录朱子曰北堂盖古之植花草之处】然终不忍忘也是以寜不求此草而但愿言思伯虽至于心痗而不辞耳【寜使心疾而伯不可忘也】心痗则其病益深非特首疾而已也
　　伯兮四章章四句【一章悯夫之才二章明已之志三章四章则极其忧思之苦而言也】
　　范氏曰居而相离则思期而不至则忧此人之情也文王之遣戍役【采出车杖杜之诗是也此用古注故以为文王时作】周公之劳归士【东山之诗】皆叙其室家之情男女之思以闵之故其民恱而忘死圣人能通天下之志是以能成天下之务兵者毒民于死者也孤人之子寡人之妻【杀人之父则孤人子杀人之夫则寡人妻】伤天地之和召水旱之灾故圣王重之如不得已而行则告以归期念其勤劳哀伤惨怛不啻在已是以治世之诗则言其君上闵恤之情乱世之诗则录其室家怨思之苦以为人情不出乎此也【辑录辅氏曰范氏之诚足以诏万世人君而知此义则知谨重于用兵矣至所谓治世之诗则述其君上闵恤之情乱世之诗则录其室家怨思之苦以为人情不出乎此者又深得圣人录诗之意李氏曰古者师出不逾时所以重民力也春秋时用兵多矣未有书师还者独于荘公八年书之以见逾时不返也然采之役逾年而归东山之师三年而至诗人乃美之者盖用之得其道则民无怨怼之心不得其道则逾时之乆而人怨矣】
　　有狐绥绥在彼淇梁心之忧矣之子无裳
　　比也狐者妖媚之兽绥绥独行求匹之貌【淫奔之诗每以狐比齐之南山亦是类也辑录严氏曰狐性又多疑绥绥然独行而迟疑有求匹之意喻无妻之人也】石絶水曰梁【人于浅水以石障水而取鱼也】在梁则可以裳矣○国乱民散防其妃【配同】耦有寡妇见鳏夫而欲嫁之故托言有狐独行而忧其无裳也【济未及梁未可裳也既及梁矣则可以裳矣】
　　○有狐绥绥在彼淇厉心之忧矣之子无【叶丁计反】比也厉深水可渉处也所以申束衣也【申重也衣已束矣又用以束之也○增释鄱阳张氏曰凡有二革加裳上所以悬佩大加衣上所以束衣而为礼也】在厉则可以矣【水自已上曰厉必脱去其而渡之既厉矣则可以束矣】
　　○有狐绥绥在彼淇侧心之忧矣之子无服【叶蒲北反】比也济乎水则可以服矣【梁与厉皆淇侧也裳与皆所服者也此兼上两章之意】
　　有狐三章章四句【着裳然后加故用裳与为先后而又言服以兼之】
　　投我以木【叶攻乎反】报之以琼琚【音居】匪报也永以为好【呼报反】也
　　比也木楙【音荗】木也实如小酢可食【辑录本草曰木状如柰花生于春末深红色其实大者如小者如拳尔雅谓之楙徐氏曰有瓞桃有羊桃李有雀李此皆枝蔓也故言木木桃木李以别之也】琼玉之美者琚佩玉名【辑录罗氏曰琚处佩之中所以贯蠙珠而上系于珩下维璜冲牙者也】○言人有赠我以防物我当报之以重寳而犹未足以为报也但欲其长以为好而不忘耳疑亦男女相赠答之词如静女之类【增释许氏曰此虽男女赠答之辞然推而充之亦足以为法盖彼施者虽轻我报者当重不以彼已相较而效之此厚之道也而犹曰匪报盖如此则可永其好也】
　　○投我以木桃报之以琼瑶匪报也永以为好也比也瑶美玉也
　　○投我以木李报之以琼玖【音乆叶举里反】匪报也永以为好也
</div>
    <div class="pagination">
<a href="诗经疏义会通_page20.html">上一页</a><span>...</span><a href="诗经疏义会通_page16.html">16</a><a href="诗经疏义会通_page17.html">17</a><a href="诗经疏义会通_page18.html">18</a><a href="诗经疏义会通_page19.html">19</a><a href="诗经疏义会通_page20.html">20</a><span class="current-page">21</span><a href="诗经疏义会通_page22.html">22</a><a href="诗经疏义会通_page23.html">23</a><a href="诗经疏义会通_page24.html">24</a><a href="诗经疏义会通_page25.html">25</a><a href="诗经疏义会通_page26.html">26</a><span>...</span><a href="诗经疏义会通_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
