<!DOCTYPE html>
<html>
<head>
    <meta charset="UTF-8">
    <title>段氏毛诗集解 - 第 17 页/共 31 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>段氏毛诗集解 - 第 17 页/共 31 页</h1>
    <div class="content">　　孔曰陂陀不平而可种者名阪　苏曰衍多也　郑曰践陈列貌　朱曰兄弟朋友之同侪者【范曰先诸舅以及兄弟尊卑之等也　曹曰尔雅云父之党为宗族母与妻之党为兄弟又云妻之党为婚兄弟壻之党为姻兄弟盖兄弟者同气之亲推而广之以及其异姓皆得称焉亲亲之义也　陈曰君子之取友无方若内若外惟其有德而已】无逺皆在也　毛曰糇食也　孔曰民之失德正由干糇之食不分于人以获愆过【曹曰易曰饮食必有讼】　毛曰湑莤【所六反】之也【释文曰与左传缩酒同义谓以茅泲之而去其糟也朱曰湑亦酾也酾酒者或以筐或以草礼所谓缩酌用茅是也】　郑曰酤买也【前汉】
　　【食货志羲和鲁匡曰诗曰无酒酤我而论语曰沽酒不食二者非相反也承平之世酒酤和防周衰酒酤薄恶不诚是以疑而不食　曹曰酤一宿酒商颂所谓既载清酤是也】　李曰坎坎鼓声也　毛曰蹲蹲舞貌　郑曰迨及也及我今之闲暇共饮此湑酒　王曰于诸父曰肥羜而已于诸舅乃曰八簋肥牡于兄弟乃曰笾豆有践者言以至诚加焉每有隆而无杀也　程曰有盛具当以燕乐朋友无相踈逺民之失德故不能修亲睦之道厚朋友故旧之礼至干糇之不相及盖人之失德也岂当然乎故有酒则我湑之无酒则我酤之以至鼓舞则我为之我及暇时则相与燕饮以笃恩意【苏曰民之失德也有以干糇相谴责故君子于其朋友故旧无所爱者有则湑之无则酤之不以有无为辞也奏之以鼓重之以舞尽其所以乐之也　朱曰人之所以至于失朋友之义者非必有大故也或以干糇之薄而至于有愆故我不计有无但及闲暇则饮酒以相乐】　段曰举干糇者儆之于防也笃友义当于闲暇急难而能相求者独兄弟耳伐木三章章十二句
　　天保下报上也君能下【户嫁反】下【如字】以成其政臣能归美以报其上焉
　　郑曰下下谓鹿鸣至伐木皆君所以下臣也臣亦归美于君以答其歌　苏曰人君以鹿鸣之五诗燕其羣臣天保者岂以答是五诗于其燕也皆用之欤程曰恩惠周物君之下下也归美于君臣之报上也天保之诗盛言人君受天之祐福禄之厚蒙被臣民由君德之所致也　欧阳曰天保六章其义一也皆下爱其上之辞其文甚显而易明大抵此诗六章文意重复以见其爱上之深至如此　黄曰君下下以成政则君不敢忽其臣臣归美以报上则臣不敢忘其君此天道下济而光明地道卑而上行之理也又曰三复是诗见君子爱君之意曰单厚以信厚之德期之也曰戬谷以进善之不已期之也是用孝享则奉先思孝之意也徧为尔德则敛福锡民之意也是数者皆所以受福之资欤此臣报君之志也
　　天保定尔亦孔之固俾尔单【音丹】厚何福不除【治虑反】俾尔多益以莫不庶
　　郑曰保安也【曹曰保则不危定则不倾】　朱曰尔指君也　毛曰固坚也【段曰九重乃临深履薄之地也故曰保曰定曰固有坚凝安定之意圣人以鼎象位亦此意矣】俾使也　郑曰单尽也　程曰俾尔尽厚何福不除除更新也日进之义【又曰除有消去之义所禀之薄者虽小福不能容载惟其甚厚故福祉之来不问多寡其受之也皆若消去而未尝有者所谓何福不除也　朱曰除除旧而生新】毛曰庶众也【程曰俾之多增益莫不繁庶】　朱曰言天之保定
　　我君使之如此也【曹曰人臣之福禄出于君人君之福禄出于天　段曰保有周旋扶持卫防之意凡出于人力不及用之地者乃天也后稷之寘于水而鸟覆翼焉周公之流于东而风雷动焉推此类可与语天矣】
　　天保定尔俾尔戬【子浅反】谷罄无不宜受天百禄降尔遐福维日不足
　　朱曰戬尽谷善也尽善云者犹其曰单厚多益也【闻人曰戬与剪同】　毛曰罄尽也　郑曰降下遐逺也天与女以广逺之福汲汲然如日且不足也　欧阳曰既曰何福不除矣又曰俾尔戬谷又曰罄无不宜而受天百禄又曰降尔遐福其所以殷勤重复如此而犹曰维日不足也【朱曰尔有以受天之禄矣而天又降尔以福言天人之际交相与也书所谓昭受上帝天其申命用休语意正如此】　王曰君恩至重臣虽有犬马之劳不足以上答惟称其福禄以报之此出于欢心而不可强以为者也
　　天保定尔以莫不兴如山如阜如冈如陵如川之方至以莫不増
　　郑曰兴盛也　毛曰髙平曰陆大陆曰阜大阜曰陵【董曰尔雅曰山脊曰冈又曰大阜曰陵则冈为山之髙者陵为阜之大者此则日进而不已者也】郑曰如山如阜如冈如陵此言其福禄委积髙大也川之方至谓其水纵长之时【朱曰川之方至言其盛长之未可量也】程曰既庶矣则欲积累振起至于崇髙而不已故曰以莫不兴既兴矣则又欲继继増益寖盛不絶故曰以莫不増
　　吉蠲【古反】为饎【尺志反】是用孝享禴【余若反】祠烝尝于公先王君曰卜尔万寿无疆【居良反】
　　毛曰吉善蠲洁也【王曰吉言诹日择士之善蠲言斋戒涤濯之洁】饎酒食也享献也春曰祠夏曰禴秋曰尝冬曰烝【王曰禴于文或从勺　尔雅曰春祭曰祠夏祭曰禴秋祭曰尝冬祭曰烝注曰祠之言食礿新菜可汋尝尝新谷烝进品物也　孔曰若以四时当云祠禴尝烝诗取便文也禘祫志云王制记先王宗庙之祭春曰礿夏曰禘秋曰尝冬曰烝周公制礼乃改夏为禴禘又为大祭易曰不如西邻之禴祭郑注为夏祭之名则文王时已改】郑曰公先公谓后稷至诸盩【直留反　朱曰谓后稷以下至公叔祖类也史记公叔祖类生古公亶父索隐云古公亶父之父世本作太公组绀诸盩三代世表作叔类　曹曰商周之制天子立七庙三昭三穆与太祖之庙而七当成王时后稷为太祖其下有大王王季及文武二昭二穆则亚圉公叔祖类之俦当在七庙之数矣按周官守祧掌守先王先公之庙祧郑氏曰此王者之宫而有先公谓大王以前为诸侯者则知先公不止后稷也】　朱曰先王大王王季以下也文王时周未有曰先王者此诗非武王时作则或者周公所更定欤【孔曰周之所追王太王以下太王之前皆为先公】君谓先公先王也卜犹期也　孔曰无疆者无有疆畔境界也　郑曰吉蠲为饎是用孝享谓将祭祀也君曰卜尔万寿无疆尸嘏主人传神辞也【孔曰少宰云皇尸命工祝承致多福无疆于汝孝孙之等是传神辞嘏主人也】　欧阳曰既则又言非惟天之福我君如此至于四时丰洁酒食祀其先公先王而神亦降之福
　　神之吊【都歴反】矣诒【以之反】尔多福民之质矣曰用饮食羣黎百姓徧【音遍】为尔德
　　毛曰吊至也　郑曰神至者宗庙致敬鬼神着矣【孔曰言王已致神之来至矣　朱曰犹所谓祖考来格也】　毛曰诒遗也　程曰质实也　朱曰言其质实无伪日用饮食而已【王曰民无所施其智巧也日用饮食而已】　郑曰黎众也　李曰百姓庶民也【又曰百姓自古有二书言平章百姓者百官族姓也论语言修已以安百姓者庶民也此言羣黎百姓则当以为民不当以为百官族姓也】　郑曰羣众百姓徧为女之德言则而象之【曹曰犹尧之民皆以尧之心为心】　范曰君所以为神民之主神则降福民则日用饮食而不知所以然羣黎百姓皆为君德此君人者之至愿也
　　如月之恒【古恒反】如日之升如南山之寿不骞【起防反】不崩如松栢之茂无不尔或承
　　毛曰恒也升出也言俱进也【郑曰月上而就盈日始出而就明　孔曰日月在朔交防俱右行于天日遅月疾从朔而分至三日月去日已当二次始死魄而出渐渐逺日而月光稍长八日九日大率月体正半昏而中似弓之张而直谓之上后渐进至十五十六日月体满与日正相当谓之望云体满而相望也从此后渐亏至二十三日二十四日亦正半在谓之下于后亦渐亏至晦而尽也以取渐进之义故言上不云望也】骞亏也　程曰如松栢之茂盛无不承其庇廕【刘曰覆于万物而不雕如松栢之茂而罔不承其庇也】朱曰承奉也　欧阳曰前既欲其兴盛后又欲其
　　永乆故多引常乆不亏壊之物以为况
　　天保六章章六句
　　采薇遣戍役也文王之时西有昆夷之患北有玁【音险】狁【音允】之难以天子之命命将率【所类反】遣戍役以守卫中国故歌采薇以遣之出车以劳【力报反】还杖杜以勤归也郑曰文王为西伯服事殷之时也昆夷西戎也天子殷王也　孔曰此与出车五言玁狁惟一云西戎玁狁大于西戎出帅主伐玁狁故戒敕戍役以玁狁为主而略于西戎也劳与勤还与归但变文耳出车序云劳还帅杕社序云劳还役俱言还并云劳明还归义同勤劳不异也　苏曰采薇出车杕杜此三诗皆言文王为西伯以纣之命而伐玁狁　程曰文王遣戍役以守卫歌此诗以遣之序其勤劳伤悲之情且风以义当时之事也后世因用之以遣戍役　朱曰文王既受命为西伯得专征伐而其征伐也亦必称天子之命以行之此足以见服事殷之实矣而或者谓文王受命而称王则是二天子也而可乎　段曰文王百里之国当西北之二邉遣戍守卫民亦疲矣意者文王领西伯之任或率其旁之诸侯欤不然嵗嵗出戎尽用百里之民必不堪命也汝坟勉正之风殷靁劝义之俗是诗固有感动之而由汝坟以观岂特岐周之民也读诗者当考乎此
　　采薇采薇薇亦作止曰归曰归嵗亦莫【音暮】止靡室靡家玁狁之故不遑启居玁狁之故
　　毛曰薇菜也作生也【刘曰作谓芽初出土】　郑曰莫晚也靡无也　王曰男本有室而女有家今男靡得以室为室女靡得以家为家　毛曰玁狁北狄也【郑曰北狄今匈奴也】郑曰遑暇启跪也　朱曰此设为戍役者之言也程曰采薇采薇以薇为遣戍役之也曰归曰归深念归时在嵗暮也【王曰戍者自计归期则嵗暮矣】舍其室家不遑暇启居以玁狁之故也毒民不由上则人懐敌忾之心矣【朱曰凢此所以使我舍其室家而不暇启居者非上之人故为是以苦我也直以玁狁之故有所不得已而然耳盖序其勤苦悲伤之情而又风之以义也】
　　采薇采薇薇亦柔止曰归曰归心亦忧止忧心烈烈载饥载渴我戍未定靡使归聘
　　程曰薇始长而柔　郑曰烈烈忧貌载则也定止也毛曰聘问也　李曰始遣戍役之时薇始生其后
　　薇始长而柔又其后薇始壮而刚以见天时之变尔范曰自作以至于柔未乆也已念归而忧　苏曰
　　内忧归期之逺而外为饥渴之所困亦甚病矣　朱曰虽忧之深然戍事未已将谁使归问其室家之安否乎　段曰天下之艰苦非所期而骤遭焉则情必至于难堪傥前知其必然而一旦当之则安矣是诗作之于遣戍之初而预道其室家之契阔饥渴之穷困道途经歴之险阻如此正所以安其心使不至临境而惊忧也
　　采薇采薇薇亦刚止曰归曰归嵗亦阳止王事靡盬不遑启处忧心孔疚【乆又反】我行不来
　　程曰薇壮而刚郑曰十月为阳时坤用事嫌于无阳故名此月为阳【孔曰君子爱阳而恶隂其实隂阳常有四月秀葽靡草死岂无隂乎明隂阳常兼有也　曹曰蟋蟀嵗聿其莫注以为九月则首章亦阳止乃十月也】盬不坚固也处犹居也　毛曰疚病也　郑曰来犹反也据家曰来王曰则止者亦如柔止感时物之变也　程曰归期湏嵗之阳王事不可盬也故启处不遑忧心虽甚病我行不可归也【朱曰不来不反也见士之竭力致死无还心也　刘曰言文王之将率与其役者勇于报国视死亦不敢顾其亲也】
　　彼尔维何维常之华彼路斯何君子之车戎车既驾四牡业业岂敢定居一月三捷
　　毛曰尔华盛貌常常棣也　王曰路戎路也　郑曰斯此也君子谓将率【孔曰乘路车而称君子故知谓将率得称路者左传子蟜叔孙豹王赐之大路是卿车得称路也】　毛曰业业然壮也捷胜也　孔曰彼尔然而盛者何木之华乎维常棣之华也【曹曰常棣之华繁宻而相承戎车之宻比亦如是也】彼路车者斯何人之车乎维君子之车也以常棣之华色美喻君子车餙之盛也朱曰戎车既驾而四牡盛矣则何敢以定居乎庶乎一月之间三战而三捷尔【程曰君子总彊盛之车甲岂敢安居当期成功之速一月而三捷言速也　王曰岂敢定居一月三捷此言忧勤之至而兾其功之速成者也】　段曰古人所谓战胜者与后世事不同后世大率运竒百出以求胜则胜负必至于难定古人之治夷狄也服则舍之而已矣以是为胜亦宜三捷之可期哉虽然一捷可矣而犹有俟于三焉独非穷威乎此当以孟子三不朝之意推之圣人不欲以一战求尽也战而败败而三焉在彼亦心服在此亦非幸矣曰三者以赴敌休士之节约而言之也
　　驾彼四牡四牡骙骙【求龟反】君子所依小人所騑【符非反】四牡翼翼象弭【弥氏反】鱼服岂不曰戒玁狁孔棘
　　毛曰骙骙彊也【説文曰骙马行威仪也】　程曰依依止所处也腓腓动之义人之腓身行则从动【腓足肚也】言君子所处小人从而动也　郑曰言戎车者将率之所依乗戍役之所芘倚【刘曰君子则依之为御备也小人则腓之以为进退也　董曰按字书腓胫腨也易之咸艮以取象以着其随物而动也】　毛曰翼翼闲也【孔曰闭闭习也　程曰行列整治之状】象弭弓反末也所以解紒【音计】也【郑曰弓反末别以象骨为之以助御者解辔紒宜滑也　孔曰释器云弓有缘者为之弓孙炎曰縁谓繁束而漆之又云无縁者谓之弭孙炎曰不以繁束骨节两头者也然则弭者弓弰之名弛之则反曲故云象弭为弓反末也紒与结义同绳索有结用以解之故曰所以解紒也兵车三人同载左人持弓中人御车御人自当佩觹不专待射者解结弭之用骨自是弓之所宜亦不为解辔而设但巧者作器因物取用以弓必湏骨故用骨象若辔或冇紒可以助解之耳】鱼服鱼皮也【郑曰服矢服也　陆防曰鱼兽似猪东海有之其皮背上斑文腹下纯青其皮虽干燥为弓鞬矢服海潮及天将雨其毛皆起】　郑曰日戒日相警戒也言警勑军事也孔甚棘急也【陈曰帅乗辑睦又能备戒以防患君子所依小人所腓则帅乘之相依也可知矣】　朱曰言将士岂不日相警戒乎玁狁之难甚急诚不可以忘备也【程曰整练其车甲修严其器械日为戒备玁狁之事甚急故也器械弭服是也　段曰兵器必盛饰足以壮耀耳目恱其心而今其气勇也象弭鱼服亦此意耳】
　　昔我往矣杨栁依依今我来思雨【于付反】雪霏霏行道迟迟载渴载饥我心伤悲莫知我哀
　　毛曰杨栁蒲栁也霏霏甚也迟迟长逺也　朱曰此章设为役人预自道其归时之事言勤劳之甚也董曰杨栁依依春之中也雨雪霏霏冬之末也【曹曰往时杨栁依依则与首章薇作之候同来时雨雪霏霏则迟于三章阳止之矣】　程曰春而往冬而旋行逺而时乆言行道迟则见归思之切范曰人情之所患者莫切于饥渴莫知我哀言民之不得其所而无告也予于采薇见先王以人道使人至于后世之使人则牛羊而已矣　毛曰君子能尽人之情故人忘其死【程曰一章述事之由次章三章极道其劳苦忧伤之情上能察其情则虽劳而不怨虽忧而能励四章五章则劝以义卒章言其归以闵其劳古者戍役再期而还今年春暮行明年夏代者至复留备秋至过十一月而归又明年中春至春暮遣次戍者每秋与冬初两畨戍者皆在疆圉乃今之防秋也　又曰雨雪霏霏纪次年之冬也若以仲春往而冬暮归则次戍者未至疆圉虚矣每秋冬两畨戍皆在又见备御之至也　林贤良事要曰成周制兵大扺期戍以一年盖役民嵗三日故于百二十人之中共凖出一人以供一年之役由一人三日以积之也采薇曰昔我往矣杨栁依依今我来思雨雪霏霏而左氏传亦曰时而往及而代是知其期以一年也然东山诗曰周公以西土而东征者盖三年又何也古者君行师从卿行旅从周公以西土东征盖亦师从旅从之比非逺调也况説以使民民忘其死曾何以乆役病之哉】
　　采薇六章章八句
　　出车劳【力报反】还【音旋】率【所类反】也
　　郑曰遣将率及戍役同歌同时欲其同心也反而劳之异歌异日殊尊卑也礼记曰赐君子小人不同日此其义也　王曰遣戍役同诗者出时用兵则均服同食一众心也劳还役异诗者入而振旅则反尊卑辨贵贱定众忘也　程曰此诗所赋自受命至还归其事有叙大要在归功将率
　　我出我车于彼牧【音目】矣自天子所谓我来矣召彼仆夫谓之载矣王事多难【乃旦反】维其棘矣
　　尔雅曰郊外曰牧【毛曰出车就马于牧也　王曰古者兵隐于民而马则牧于野兵车之出则以车而就牧地也　李曰荀子曰天子召诸侯诸侯辇舆就马礼也遂举此诗云我出我车于彼牧矣毛氏盖本荀子之説然未必得诗人之意牧即郊也】　郑曰自从也　王曰天子纣也【董曰文王为西伯则既得专征矣诸侯虽得专征必以王命行之以王既命之专征也】　程曰谓我命我也　毛曰仆夫御夫也　郑曰载装载也棘急也　欧阳曰南仲为将始驾戎车出至于郊则称天子之命使我来将此众遂戒其仆夫以趋王事之急难　东莱曰言车徒始集于郊牧殷勤告语之以天子之命南仲受文王之命文王受天子之命故南仲语其众曰我所以统众者其命盖自天子而下也使之装载勉其体悉王事以赴其急孔曰序其忠敬以慰劳之
　　我出我车于彼郊矣设此旐【音兆】矣建彼旄【音毛】矣彼旟【音余】旐斯胡不斾斾【蒲贝反】忧心悄悄【七小反】仆夫况瘁【似醉反】丘曰将言建旐设旄之事又本出车言之也　李曰言郊与牧同义但其字异耳【朱曰郊在牧内盖前军已至牧而后军犹在郊也　曹曰周官载师以牧田任逺郊之地则郊外犹牧也车出于牧则既驾矣于是出郊则自逺郊而出闗门孟子所谓郊闗之内者也】　毛曰龟蛇曰旐旄干旄鸟隼曰旟【郑曰设旐者属之于干　孔曰周礼大司马诸侯载旂军吏载旗郊野载旐百官载旟此诗旐旟旗杂互陈之则军之诸帅有建之者矣文王时未制周礼则南仲以下或建旗或戴旐或载旟也　杨曰曲礼行前朱鸟而后武左青龙而右白虎招摇在上急缮其怒进退有度左右有局各司其局此师行之法也四方之星随其方所为左右前后使进退有度各司其局则士无失伍离次矣　朱曰此章所谓旐者武也旟者朱雀也下章所谓旂者青龙也】　孔曰胡不何不也　毛曰斾斾旒垂貌【程曰斾斾垂委之状　王曰未有事故不斾也　董曰记曰德车结旌武车绥旌绥谓垂舒之也昔晋治兵建而不斾壬申复斾之诸侯畏之则知垂旌所以为战也　东莱曰军礼虽无所考以左传聘礼考之则治兵之时建而不斾受命则张而斾之在道之时则敛而不斾将战之时则张而斾之左传平丘之防晋治兵于邾南革车四千乗建而不斾壬申复斾之诸侯畏之杜预曰军将战则斾故曳斾以恐之此治兵不斾将战张斾之验也聘礼仗者载旜帅上介众介以受命于朝遂行敛旜及所聘之境张旜而誓使之旜犹军之旗旐也使聴命于朝犹军聴命于野也使载旜而受命犹军张斾而聴命也使既行而敛旜犹军在道而敛斾也使及所聘之境而张旜犹军将战而张斾也】况兹也程曰此章既受命而行有旗章之盛见付与之重
　　忧劳其事也其忧念之深仆夫左右之人亦为之意瘁【郑曰将帅既受命行而忧临事而灈也御夫则兹益憔悴】　东莱曰言方欲治兵之时众车并列于郊此车设旐彼车建旄【曹曰师既出郊则当设备故设旐建旄焉】各事整饬戎容既备肃然无哗为将者指其旟旐而言曰彼旟旐斯胡不斾斾而飞也【曹曰其心常如遇敌志在必战故曰胡不斾斾】虽治兵之时建而不斾然以将士忧惧之心观之亦若旌旗随人意而不舒也古者出师以防礼处之命下之日士皆涕泣夫子之言行三军亦曰临事而惧皆此意也
　　王命南仲往城于方出车彭彭旂旐央央【于良反】天子命我城彼朔方赫赫南仲玁狁于襄
　　毛曰王殷王也南仲文王之属【朱曰南仲文王之臣此时大将也】方朔方近玁狁之国也【朱曰今灵夏州西夏所据之地曹曰即六月所谓侵镐及方也　刘曰往城于方者军行而为番筑之具也】　范曰往城于方所以守卫中国也非取玁狁之地而城之　苏曰彭彭壮盛也毛曰文龙为旂央央鲜明也【王曰彭彭然张其车乗央央然斾其旂旐】　朱曰天子命我城彼朔方者文王以商王之命命南仲而南仲语其军士以天子之命也　毛曰赫赫盛貌【程曰赫赫德名显盛】襄除也　李曰墙有茨曰不可襄也则襄是除也朱曰襄上也与懐山襄陵之襄同　东莱曰言既治兵大将传天子之命以令军众于是彭彭然张其车乗央央然斾其旂旐威灵气熖赫然动人兵事以哀敬为本而所尚则威二章之戒惧三章之奋并行而不相悖也　程曰此章指元帅之名以显其功主言城而胜玁狁御戎之道守备为本不以攻击为先　曹曰襄玁狁则师可以凯还矣故下章序其来归之意
　　昔我往矣黍稷方华今我来思雨【于付反】雪载涂王事多难不遑启居岂不懐归畏此简书
　　孔曰方华方生华也　李曰思语辞也　毛曰涂冻释也【孔曰雪落而释为涂泥是春冻始释也】简书戒命也【又曰邻国有急以简书相告则奔命救之　刘曰谓王命载之以竹简也　朱曰或曰简书册命临遣之辞也　孔曰古者无纸有事则书之于简谓之简书】　朱曰本其往时所见与今还时所遭以见其出之乆【郑曰征伐玁狁因伐西戎至春冻始释而来反】　东莱曰采薇之所谓往遣戍时也此诗之所谓往在道时也采薇之所谓来戍毕时也此诗之所谓来归而在道时也【曹曰黍稷方华六月时也雪融而为涂正月时也采薇之始遣也春时而往期以冬归故曰昔我往矣杨栁依依今我来思雨雪霏霏南仲以春出师至则玁狁襄矣既而西戎荐兴乃复以六月自北徂西而伐之比其胜之而归当初春雪释之时逮至于周则春深矣故如下文所云卉木萋萋等是也】刘曰王事多难言玁狁虽襄而西戎又入也自北而西不遑启居也　曹曰南仲既襄玁狁则思归矣继得伐西戎之命不敢或违故曰畏此简书也
　　喓喓【于遥反】草虫趯趯【吐歴反】阜螽未见君子忧心忡忡【勑中反】既见君子我心则降赫赫南仲薄伐西戎
　　毛曰喓喓声也草虫常羊也趯趯跃也阜螽蠜也郑曰君子斥南仲也　毛曰忡忡犹冲冲也降下也东莱曰薄语辞也【刘曰降者莫不欲下其心以自安也】　程曰此章
　　复言兵出而众和为一方所徯望南仲之功于此尤盛草虫阜螽其类相应民心之望王师犹是也此南仲之伐西戎也【郑曰近西戍之国闲南仲既征玁狁将伐西戎皆跳跃而乡望之如阜螽之闻草虫鸣焉　东莱曰喓喓草虫以下六句説者以草虫之诗有之遂亦以为室家之语观其防句曰赫赫南仲薄伐西戍其辞奋张岂室家思望之语乎母逝我梁母我笱我躬不阅遑恤我后两见于谷风小弁之诗其一夫妇也其一父子也】　朱曰岂既却玁狁而还师以伐昆夷也欤薄之为言聊也盖不劳余力也
　　春日迟迟卉木萋萋【七西反】仓庚喈喈采蘩祁祁【巨移反】执讯【音信】获丑薄言旋归赫赫南仲玁狁于夷
　　毛曰卉草也　孔曰萋萋然茂美喈喈然和鸣采蘩之人祁祁然众多　程曰讯问也其魁首当讯问者丑徒众也　毛曰夷平也　欧阳曰述其归时春日暄妍草木荣茂而禽鸟和鸣于此之时执讯获丑而归岂不乐哉【朱曰此章言其振旅而凯旋之时也】　曹曰征玁狁则西戎作伐西戎则玁狁平意者二虏相掎角而为冦欤郑曰此时亦伐西戎独言平玁狁者玁狁大故以
　　为始以为终
　　出车六章章八句
　　杕杜劳还役也
　　朱曰此诗首末皆述其室家思望之情以劳之【曹曰一章二章前四句俱序征夫之思其室家后三句俱序室家之思其夫三章前四句序征夫之思其父母后三句序父母之思其子四章序征夫过期之乆举家思之也】　吕曰将帅君子也君子志在名节故出车述其忧勤王事以彰其义兵役小人也小人恤于私者多故杕杜道其思望以序其情此二诗之言所以为异也
　　有杕之杜有睆【华板切】其实王事靡盬继嗣我日日月阳止女心伤止征夫遑止
　　毛曰杕特生貌杜赤棠也【孔曰陆疏云赤棠与白棠同耳但子有赤白美恶子白色为棠甘棠也少酢滑美赤棠子澁而酢无味】　毛曰睆实貌　郑曰嗣续也十月为阳遑暇也　朱曰军士在外其室家感时物之变而思之　吕曰杜之有实秋冬之交也嵗将暮矣犹叹其未至也　李曰继嗣我日言其行役以日继日无有休息之期也　范曰日月阳止嵗将暮矣女心伤止居者之思也【曹曰始遣之也以杨栁依依之时而出行期以雨雪霏霏之时而来归今既十月期已至矣故其室家思念之乆而至于哀伤也】凡行役惟居者之忧为甚　郑曰妇人思望忧伤征夫如今已闲暇且归也而尚不得归
　　有杕之杜其叶萋萋王事靡盬我心伤悲卉木萋止女心悲止征夫归止
　　丘曰萋萋新叶　郑曰伤悲者念其君子于今劳苦吕曰杜叶萋萋则春矣卉木亦萋然有叶则春将
　　暮矣嵗暮之期既不至将至春之暮犹未归也
　　陟彼北山言采其杞王事靡盬忧我父母檀【徒丹反】车幝幝【尺善反】四牡痯痯【古缓反】征夫不逺
　　吕曰杞之可食春暮矣　孔曰伐檀云伐轮伐辐是檀可以为车之轮辐大明云檀车煌煌　毛曰幝幝敝貌痯痯疲貌　李曰陟彼北山言采其杞【曹曰以朔方而视岐周为南故陟北山以望之】犹草虫之诗言陟彼南山言采其薇皆以见时物之变感其君子乆出思得以见之非有他义也　朱曰忧我父母诒我父母之忧也【丘曰我君子也父母君子之父母】　陈曰言夫之车乆而当敝矣四牡当罢矣谅亦不逺当归也【朱曰檀车之坚而敝矣四牡之壮而罢矣则征夫之归亦不逺矣　范曰檀车幝幝四牡痯痯若闻其将至也】
　　匪载匪来忧心孔疚【居乆反】期逝不至而多为恤卜筮偕止防言近止征夫迩止
　　郑曰载装载也疚病也　毛曰逝往也　刘曰期逝者谓所期之日已逝　毛曰恤忧也　郑曰偕俱防合也　毛曰迩近也　王曰庶防其归且至不逺矣既而匪载匪来所以忧心孔疚也　毛曰逺行不必如期室家之情以期望之　朱曰期已过而犹不至则使我多为忧恤宜矣　王曰防卜筮之言皆言近矣则庶防征夫之归近矣【朱曰且卜且筮其繇皆曰近矣则征夫其亦迩而将至也欤】　范曰以卜筮终之言思之无所不为也出车劳率故美其功杕杜劳众故极其情先王以已之心为人之心故能曲尽其情使民忘其死以忠于上也【李曰观此诗言王事靡盬忧我父母何以异于鸨羽王事靡盬不能艺稷黍父母何怗言期逝不至亦何异于采緑五日为期六日不詹然鸨羽采緑下之人自诉其劳苦此下之人劳苦而上知之】杕杜四章章七句
　　鱼丽【力驰反】美万物盛多能备礼也文武以天保以上治内采薇以下治外始于忧勤终于逸乐故美万物盛多可以告于神明矣
　　程曰太平之时庶物繁盛故能备礼六月序云鱼丽废则法度缺矣物不足则不能备法度也　曹曰物之生子最多者莫如鱼故牧人之梦以众维鱼矣为丰年之兆而鱼藻之篇以鱼在在藻为万物皆得其性
　　鱼丽于罶【音栁】鲿【音常】鲨【音沙】君子有酒防且多
　　毛曰丽歴也罶曲梁也寡妇之笱也【孔曰释器云嫠妇之笱谓之罶郭璞曰以薄取鱼者名为罶然则曲也以为鱼笱其功易成号之寡妇笱耳非寡妇所作也】鲿也【陆防曰鲿一名黄今黄颊鱼是也身形厚而长大颊骨正黄有力解飞】鲨鮀也【孔曰郭璞曰今吹沙也陆防曰兼狭而小常张口吹沙故曰吹沙　曹曰以簿为笱非工致之器而鱼之小大备有则他物可知】太平而后防物盛多【程曰罶鱼笱之易作者簏于罶者亦美大之鱼也见其盛多】古者不风不暴不行火【孔曰言风暴然后行火也风暴者谓气寒其风疾即北风也自十月始】草木不折不芟斧斤不入山林【孔曰草木黄落斤斧乃入山林也霜劲风暴枝折叶陨谓之折芟益叶落而尽似芟之也】豺祭兽然后杀【孔曰豺杀兽聚而祭其先然后可田猎月令季秋豺祭兽而戮禽故夏小正云十月豺祭兽】獭祭鱼然后渔【孔曰獭聚其鱼以祭先然后可捔鱼月令孟春獭祭鱼】鹰隼击然后罻【音畏】罗设【孔曰夏小正五月鸠化为鹰月令季夏鹰乃学习孟秋鹰乃祭乌司裘云仲秋王乃行羽】【物注云此羽物小鸟鹑雀之属鹰所击者罻捕鸟纲细宻者也自此以上是取之以时者也】是以天子不合围诸侯不掩羣大夫不麝不卵【孔曰既言取之时又言取之节天子虽田猎不得围之使匝诸侯言不掩羣大夫言不麝不卵各举其力之所能以禁之耳恐尽物以长养之故也】士不隐塞庶人不数罟罟必四寸然后入泽梁【孔曰梁止司为防于两邉不得当中皆隐塞罟目不得小使小鱼不得过亦为尽物】故山不童泽不涸鸟兽鱼鼈皆得其所然　朱曰凡此皆先王之政也然必有至诚恻怛之心仁厚恺悌之化使人不知其所以为之者然后可行耳不然则丛脞已甚矣岂得恃以为治者哉　苏曰古之仁人交物有道取之有时用之有节则草木鸟兽繁殖无有求而不得者君子于是及其闲暇而为礼以燕乐之其酒既防且多言无所不备也
　　鱼丽于罶鲂鳢【音礼】君子有酒多且防
　　毛曰鳢鲖也【孔曰释鱼云鳢鲩舍人曰鳢名鲩　郭璞曰鳢鲖或作鳢防或作鳢鲩定作鲖】
　　鱼丽于罶鰋【音偃】鲤君子有酒防且有
　　毛曰鰋鮎【乃兼反】也【孔曰释鱼有鰋鮎孙炎以为鰋鮎一鱼鲤鲩一鱼郭璞以四者各为一鱼】
　　物其多矣维其嘉矣
　　曹曰物则非特鱼而已　苏曰多则患其不嘉
　　物其防矣维其偕矣
　　苏曰偕齐也防则患其不齐　东莱曰防即所谓嘉也物虽嘉防然陆产或不如水产之盛泽物或不如山物之蕃犹未可以言偕也
　　物其有矣维其时矣
　　程曰盛而及时也【王曰若季冬荐鱼春献鲔之类是也　吕曰物常有而不乏则可以待时而取之故曰维其时矣物不常有不可必其时也】　苏曰多而能嘉防而能齐有而能时言曲全也　东莱曰有即所谓偕也物虽盛多而偕有必适当其时然后尽善所谓时者不专为用之之时也茍非国家间暇内外无故则物虽盛不能全其乐矣
　　鱼丽六章三章章四句三章章二句
　　南陔【古哀反】孝子相戒以养【余尚反】也
　　白华孝子之絜白也
　　华黍时和嵗丰宜黍稷也
　　毛曰有其义而亡其辞　郑曰乡饮酒燕礼皆曰笙入奏南陔白华华黍孔子论诗雅颂各得其所时俱在耳篇第当在于此遭战国及秦之世而亡之其义则与众篇之义合编故存至毛公为诂训传乃分众篇之义各置于其篇端云【张曰人或言亡诗六篇古无其诗既无诗安得有此篇必是有其辞所以亡者良由施之于笙非若歌之可习　董曰笙入者有声而无诗也益诗有歌有声其见于诗者歌也其寓于乐者声也以其用于乡人邦国故当是时人习其义工师肄业朝夕其事是以因其器识其声而知其义之如是也然亡其辞云者非失亡之乃本亡也　朱曰此笙诗也乡饮酒礼鼓瑟而歌鹿鸣四牡皇皇者华然后笙入堂下磬南北面立乐南陔白华华黍燕礼亦鼓瑟歌鹿鸣四牡皇华然后笙入立于县中奏南陔白华华黍南陔以下今无以考其名篇之义然曰笙曰乐曰奏而不言歌则有声而无词明矣所以知其篇第在此者意古经篇题之下必有谱焉如投壶鲁鼓薛鼓之节而亡之耳　曹曰今六篇无诗者皆笙也余诗不亡而独施于笙者尽亡之以此知其本无诗也虽无诗而工师肄习其声不可以无义故有其义而已则亡当作有无之亡而非亡逸之亡也且歌则升堂而奏之贵人声也笙入则奏于悬中悬在堂下贵贱有等安得有诗以汉制观之太祝逆神于庙门奏嘉至皇帝入庙门奏永至升歌再终下奏休成之乐皇帝就洗东厢奏永安之乐皆未尝冇诗至房中安世乐皆升歌而后有诗则此六篇者其嘉至休成之类欤　东莱曰董氏之言不为无理然国语叔孙穆子聘晋伶箫咏歌鹿鸣之三鹿鸣三篇既可与箫相和而歌则南陔以下岂不可与笙相和而歌乎】　郑曰毛公阙其亡者以见在为数故推改什首遂通耳而下非孔子之旧【孔曰据六月之序由庚夲在华黍之下其义不备论于此而与崇丘同处者以其是成王之诗故下从其类　朱曰按仪礼乡饮酒及燕礼前乐既毕皆间歌鱼丽笙由庚歌南有嘉鱼笙崇丘歌南山有台笙由仪间代也言一歌一吹也然则此六者葢一时之诗而皆为燕飨宾客上下通用之乐毛氏分鱼丽以足前什而説者不察遂分鱼丽以上为文武诗嘉鱼以下为成王诗其失甚矣】苏或曰毛公推改什首予以为非古于是复为南
　　陔之什则小雅之什皆复孔子之旧【东莱曰六月序小雅诸篇鱼丽之后次一曰南陔次二曰白华次三曰华黍次四曰由庚次五曰南有嘉鱼次六曰崇丘次七曰南山有防次八曰由仪与乡饮酒礼燕礼奏乐之序皆合此孔子之旧也苏氏复南陔之什既得之矣而由庚崇丘尚仍毛氏之旧今厘正之】
　　鹿鸣之什十篇五十五章三百一十五句








　　毛诗集解卷十六
<经部,诗类,段氏毛诗集解>
　　钦定四库全书
　　毛诗集解卷十七
　　宋　段昌武　撰
　　南有嘉鱼之什
　　南有嘉鱼乐与贤也大【音泰】平之君子至诚乐与贤者共之也
　　董曰文王大统未集武王继伐方改定制度至成王然后治定功成传曰太平治之至也然则非成王其得谓大平君子哉　陈曰大平之时得贤则未必有益于治矣失贤亦未必趋于乱是以贤者渐致踈弃不贤者渐致狎昵间有勉强与贤者共享其乐亦不能乆今也至诚乐与贤者共之非天资敦厚学与性成不能如是也　张曰与之共天位治天职食天禄而以燕乐终焉此之谓与贤者【段曰与则相与之义也主于心矣所以是诗皆不及爵禄之事而但言燕饮】
</div>
    <div class="pagination">
<a href="段氏毛诗集解_page16.html">上一页</a><span>...</span><a href="段氏毛诗集解_page12.html">12</a><a href="段氏毛诗集解_page13.html">13</a><a href="段氏毛诗集解_page14.html">14</a><a href="段氏毛诗集解_page15.html">15</a><a href="段氏毛诗集解_page16.html">16</a><span class="current-page">17</span><a href="段氏毛诗集解_page18.html">18</a><a href="段氏毛诗集解_page19.html">19</a><a href="段氏毛诗集解_page20.html">20</a><a href="段氏毛诗集解_page21.html">21</a><a href="段氏毛诗集解_page22.html">22</a><span>...</span><a href="段氏毛诗集解_page18.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
