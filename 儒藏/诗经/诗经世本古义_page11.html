<!DOCTYPE html>
<html>
 <head>
  <meta charset="utf-8"/>
  <title>
   诗经世本古义 - 第 11 页/共 17 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   诗经世本古义 - 第 11 页/共 17 页
  </h1>
  <div class="content">
   菀栁三章章六句【序云刺幽王也暴虐无亲而刑罚不中诸侯皆不欲朝言王者之不可朝事也子贡传云厉王不礼于诸侯诸侯相戒以避之申培説云厉王暴虐诸侯相戒而作朱子亦主暴虐不朝之説而不显其世夫君臣大义无所逃于天地之间王虽不道而臣子朝贡之礼岂可以不修果如旧説诸侯相戒不欲朝王乃悖理伤教之甚者夫子岂肯録之乎】
　　巧言大夫伤谗也周幽王惑于谗既立伯服逐宜臼复与诸侯为太室之盟将谋伐申以求宜臼而杀之大夫忧丧乱之将至而作此诗【序云刺幽王也大夫伤于谗故作是诗也愚按竹书幽王十年春王及诸侯盟于太室秋九月王师伐申左传椒举亦云周幽王为太室之盟戎狄叛之据此篇有君子屡盟之语则此诗必于盟太室后作也何以盟太室谋伐申也何以谋伐申时宜臼奔于申将求而杀之也谁为此谋者乎虢石父也其事始末在国语言之最详与此诗相印合备録于此晋语史苏谓献公曰周幽王伐有褒有褒人以褒姒女焉褒姒有宠生伯服于是乎与虢石甫比而立伯服太子出奔申申人缯人召西戎以伐周周于是乎亡郑语史伯谓桓公曰夫虢石甫谗谄巧从之人也而立以为卿士与剸同也弃聘后而立内妾好穷固也侏儒戚施实御在侧近顽童也周法不昭而妇人是行用谗慝也不建立卿士而妖试幸措行暗昧也是物也不可以久申缯西戎方强王室方骚将以纵欲不亦难乎王欲杀太子以成伯服必求之申申人弗畀必伐之若伐申而缯与西戎会以伐周周不守矣缯与西戎方将徳申申吕方彊其隩受太子亦必可知也王师若在其救之亦必然矣王心怒矣虢公从矣凡周存亡不三稔矣此诗所指僭始既涵正斥褒姒也所指为谗为盗为巧言皆斥石父也曰既微且尰则石父之徒所谓侏儒威施实御在侧者也曰尔勇伊何尔居徒几何则斥其同谋伐申之事也曰跃跃毚遇犬获之则豫防周之必亡于申也然乱之长乱之暴乱之餤总之石父之谗阶之序谓大夫伤于谗犹云所痛伤者在于谗人耳非谓大夫身自遭谗也旧解俱谬】
　　悠悠昊天曰父母且【叶虞韵丛租翻】无罪无辜【虞韵】乱如此怃【叶虞韵荒鸟翻石经尔雅俱作幠】昊天已威【叶贿韵读如猥鄥贿翻】予慎无罪【贿韵】昊天大【韩诗外传引此同陆徳明本朱传苏传读诗记诗缉俱作泰新序作太】怃【见上】予慎无辜【见上　赋也悠説文云忧也尔雅云思也悠而又悠者忧思之极故呼昊天而诉之也昊天解见雨无正篇天之于人若父母然亲之之辞也且语助也无罪无辜泛指下民怃通作幠覆也昊天为民父母今乃使无罪无辜之民横遭祸乱之及如此乎其无不笼罩也此以未然言逆料其势必至是也已止威虐也予诗人自谓也慎谨也大如字诗人见天下大乱已将与人俱不免故又呼天而祝之曰昊天庶几其止此威虐乎若予平日兢兢自审未尝有乱国之事固无罪也昊天庶几其大加覆庇乎若予平日兢兢自审未尝有乱国之事固无辜也夫乱阶于一人而祸延于众人使无罪无辜同归于尽生斯世乎何不幸若此诗人灼见周之必亡故先作危惧之语以端郑桓公所谓王室多故余惧及焉其何所可以逃死即此意】　乱之初生僭【读诗记作谮】始既涵【叶咸韵胡谗翻韩诗作减】乱之又生君子信谗【咸韵】君子如怒【叶麌韵暖五翻顔师古纠缪正俗云自古读怒有上去二音今山东河北但知怒有去声失其真也】乱庶遄沮【叶麌韵读如组总古翻】君子如祉【纸韵】乱庶遄已【纸韵　兴也僭説文云假也徐云按左传惟名与器不可以假人是僭也涵毛云容也此言褒姒不安嫔妾之分当其初兴夺嫡之谋幽王惟欲顺适其意辄涵容之此乱之所自生也君子以位言谓天子也不忍斥言王故但言君子若泛指者然谗指虢石父也石父谗佞与褒姒为比幽王信之于是乎申后废太子宜臼逐此乱之所以又生也然则幽王葢身自开乱而石父其成之者也君子如怒以下四句规王之辞庶庶几也遄尔雅云疾也沮通作阻遏也祉福已止也如怒反信谗而言如祉反涵僭而言谗而信之则有怒其所不当怒者矣君子如有所加谴怒于人必其庶几可以疾速遏乱者怒一人而人知惩然后怒之若惑于谗而妄怒焉乌可也僭而涵之则有祉其所不当祉者矣君子如有所施福泽于人必其庶几可以疾速止乱者福一人而人知劝然后福之若溺于僭而妄祉焉乌可也伤幽王之不然所以致乱冯时可云人主之好恶喜怒乃天之暖清寒暑也当暑而寒当寒而暑物受其灾当怒而喜当喜而怒民逢其乱是故人主大守在于谨藏而深禁怒四时之未尝过则胡不底于理按左昭十七年范武子将老召文子曰燮乎吾闻之喜怒以类者鲜易者实多诗曰君子如怒乱庶遄沮君子如祉乱庶遄已君子之喜怒以已乱也正此诗义疏又文二年秦孟明帅师伐晋以报殽之役晋献公以狼瞫为右箕之役先轸黜之瞫怒其友曰盍死之瞫曰周志有之勇则害上不登于明堂死而不义非勇也及彭衙既陈以其属驰秦师死焉晋师从之大败秦师君子谓狼瞫于是乎君子诗曰君子如怒乱庶遄沮怒不作乱而以从师可谓君子矣昭三年齐景公繁于刑有鬻踊者公问晏子曰子之宅近市识贵贱乎对曰踊贵屦贱景公为是省于刑君子曰仁人之言其利溥哉晏子一言而齐侯省刑诗曰君子如祉乱庶遄已其是之谓乎皆借词立义】　君子屡盟【叶阳韵谟郎翻】乱是用长【阳韵】君子信盗【号韵】乱是用暴【号韵】盗言孔甘【覃韵】乱是用餤【叶覃韵徒甘翻】匪其止共【叶冬韵居容翻韩诗外传陆本俱作恭陆又云一作供】维【礼记説苑家语外传作惟】王之卭【冬韵　赋也屡古文作娄数也尔雅云疾也亟也义同盟朱子云杀牲歃血告神以相要束也字从明在血上会意明者明神也周礼司盟职云凡邦国有疑会同则掌其盟约之载及其礼仪北面诏明神郑云时见曰会殷见曰同非此时而盟谓之数盟之所以数者繇世衰乱多相背违也愚按此正指王及诸侯盟于太室之事史记载褒姒不好笑幽王欲其笑万方故不笑幽王为烽燧大鼓有冦至则举烽火诸侯悉至至而无冦褒姒乃大笑幽王悦之为数举燧火其后不信诸侯葢亦不至此时王亦觉诸侯离心故不得已为盟以要之曰屡盟则前此葢不一盟矣长如字无所以聨诸侯之心而徒乞灵于盟盟可燖亦可寒也此乱之所以未已也荀子云不足于信者诚言故春秋善胥命而诗非屡盟其心一也王符云大人之道周而不比微言相感掩若同符又焉用盟左桓十二年公欲平宋郑冬又会于宋公辞平故与郑伯会于武父遂帅师伐宋而战焉宋无信故也君子曰苟信不继盟无益也诗曰君子屡盟乱是用长无信也襄二十九年郑大夫盟于伯有氏禆谌曰是盟也其与几何诗曰君子屡盟乱是用长今是长乱之道也祸未歇也盗亦指石父也公羊传云贱者穷诸盗孔颖达云穷者尽也小人贱者尽诸盗知盗是恶名故引以证盗为小人也盗昼伏夜行石父投闲伺隙为谗言以中王其状亦如穿窬之盗然故以盗目之暴通作□説文云疾有所趣也王惟信石父不已故乱之来甚疾也按史记称王以虢石父为卿用事国人皆怨夫曰国人怨则诸侯之怨可推使王不信石父亦无事屡盟为矣孔甚甘美也小人之言先务谀説其君甘言卑辞以入之使人君聴之不倦如嗜美物而不厌也餤本作防説文云食也赵世家云故以齐餤天下是也乱是用餤言王以身受乱如人之食物也亦与甘字相应礼表记篇子曰君子之接如水小人之接如醴君子淡以成小人甘以壊小雅曰盗言孔甘乱是用餤止以心言共通作恭敬也卭通作穷困也聴小人孔甘之言娬媚曲谨似甚恭敬君者而其心实不然非能安止于恭者也不过欲借此售其奸利徒足蛊惑王心而使王受其困耳礼缁衣篇子曰下难知则君长劳臣仪行不重辞不援其所不及不烦其所不知则君不劳矣小雅曰匪其止共惟王之卭家语説苑云鲁哀公问政于孔子孔子曰政在于谕臣子贡问曰政有异乎孔子曰哀公有臣三人内比周公以惑其君外障距诸侯賔客以蔽其明故曰政在谕臣诗不云乎匪其止共惟王之卭此伤奸臣蔽主以为乱者也韩诗外传云哀公问取人孔子曰无取健无取佞无取口谗健骄也佞谄也谗诞也故弓调然后求劲焉马服然后求良焉士信慤而后求知焉士不信焉又多知譬之豺与其难以身近也周书曰为虎传翼也不亦殆乎诗曰匪其止恭惟王之卭言其不恭其职事而病其主也又云有大忠者有次忠者有下忠者有国贼者不恤乎公道之大义偷合苟同以持禄养者是谓国贼也诗曰匪其止共惟王之卭】　奕奕寝庙君子作【药韵】之秩秩【説文作】大猷【汉书注作繇】圣人莫【药韵陆本作漠汉书注作谟】之他【丰本作它】人有心予【史记作余】忖【陆本作寸】度【叶药韵达各翻亦叶陌韵直格翻】之跃跃【史记韩诗丰本俱作趯趯】毚遇犬获【陌韵亦叶药韵黄郭翻】之【史记引此趯趯毚二句在他人有心二句之前　赋而比也奕説文云大也兼寝庙而言故重曰奕奕寝庙即太室也书雒诰云王入太室裸疏云清庙有五室中央曰太室周礼注云前曰庙后曰寝方氏云既曰寝又曰庙何也葢王者之于祖宗以人道事之则有寝以神道事之则有庙后汉祭祀志云古宗庙前制庙后制寝以象人之居前有庙后有寝也月令有先荐寝庙诗称寝庙奕奕言相通也庙以蔵主以四时祭寝有衣冠几杖象生之具以荐新物秦始出寝起于墓侧汉因而弗改故陵上称寝殿起居衣服象生人之具古寝之意也陈祥道云春秋之时子太叔之庙在道南其寝在道北此古者前庙后寝之遗制也此君子谓天子也作造也即奚斯所作之作按曲礼注曰诸侯春见曰朝受挚于朝受享于庙秋见曰觐一受之于庙朝者位于内朝而序进观者位于庙门外而序入王南面立于依宁而受焉夏宗依春冬遇依秋左传叔向云明王之制使诸侯嵗聘以职业间朝以讲礼再朝而会以示威再会而盟以显昭明所谓再会而盟者十二年王一巡守盟于方岳之下也是则王之立宗庙所以待诸侯之朝觐宗遇非为盟而设又盟之事惟时巡与会同有之今幽王与诸侯盟于太室失礼甚矣秩説文云积也字从禾徐云有叙之貌猷犹同字谋虑也谋之有闗于朝常国典世道人心者谓之大猷圣人以庙中之圣人言文武是也莫通作谟徐云泛议将定其谋曰谟大猷之定皆拟议自圣人如周礼仪礼之类各有次序不可移易继世而为天子者必本祖宗所定之大猷以出治然后可以仰对宗庙而无媿今幽王于君臣父子夫妇之间举失其道至如伯服石父之辈亦皆于兄弟朋友有慙徳焉则天与我民彞大冺乱而负此尊位多矣他人指申侯也对他人言称予欲幽王之自审也忖度二字互相解皆取量度长短之义时石父与王谋者非大猷是经惟以伐申求太子为事岂知申侯必有所以处此当宜臼奔申之后太室未盟之先竹书所纪申侯聘西戎及鄫事正在幽王九年其心已叵测矣奈何徒见已而不见彼乎董仲舒云物莫无邻察视其外可以见其内也东郭先生云目者心之符也言之者行之指也夫知者之于人也未尝求知而后能之也观容貌察气志定取舍而人情毕矣齐宣王谓孟子曰夫我乃行之反而求之不得吾心夫子言之于我心有戚戚焉凡此皆明于忖度之术者也跃説文云迅也或作趯踊也毚説文云之骏也苍颉解诂云大也大必狡猾又谓之狡格物论云鼠形尾匾弯短大如猫毛色褐耳大而鋭且卓口缺长须趫捷善走防其狡者毚又其大也有毚又有故重言跃跃则石父与其徒党之比皆同谋伐申者也犬比申缯犬戎猎所得曰获毚虽善腾跃适与田犬遇或又为所获深危之之辞也其后申人缯人及犬戎入宗周弑王及郑桓公犬戎杀王子伯服执褒姒以归诗人之言于是乎始验史记秦令伯起与韩魏共伐楚楚使黄歇适至于秦乃上书説秦昭王曰昔智氏见伐赵之利而不知榆次之祸吴见伐齐之便而不知干隧之败此二国者非无大功也没利于前而易患于后也吴之信越也从而伐齐既胜齐人于艾陵还为越王禽三渚之浦智氏之信韩魏也从而伐赵攻晋阳城胜有日矣韩魏叛之杀智伯瑶于凿台之下今王妬楚之不毁也而忘毁楚之疆韩魏也臣为王虑而不取也诗曰大武逺宅而不涉从此观之楚国援也邻国敌也诗云趯趯毚遇犬获之他人有心予忖度之今王中道而信韩魏之善王也此正吴之信越也按歇所援引可借为此诗义疏】　荏染柔木君子树【叶麌韵上主翻】之往来行言心焉数【麌韵】之蛇【以支翻下同】蛇硕言出自口【有韵】矣巧言如簧顔之厚【有韵】矣【比而赋也荏色厉而内荏之荏愚按宜通作恁説文云下赍也言心所赍者卑下故借为柔弱之意染通作姌説文云弱长貌柔木朱子云桐梓之属可用者也树植也荏染然之柔木良材也君子当封殖之俾无牛羊斧斤之患以比太子宜臼柔弱不能自立王宜爱防之勿聴谗言伤害之也按中云无易树子注以树子为适子所以名适子为树子者文王之诗云本支百世以适子比树本庶子比支蘖也行言朱子云行道之言也焉何也数钱氏云犹记也吕祖谦云谗言易入而难忘聴之当如聴行路之言人之聴往来行路之言者或歌或詈如风过耳心焉尝数之乎愚按此以上四句皆比体蛇蛇屈曲之貌蛇属纡行所言不必与理会而宛转闗生无所不入有似蛇行之纡曲者然又此唱彼和故目之以蛇蛇也硕大也出自口矣与好言自口莠言自口同意簧解见君子阳阳篇宜臼奔申岂无善处之术彼但以伐申杀太子为事信口大言谓王师所至必无敢逆我顔行者骋其巧辨总不根心如笙中之簧随气转动而不自知其可羞愧葢为人臣子而日以离间骨肉为事诚负恩之甚者尚敢防然呈面目于人世所谓胡顔之厚也上章以事势言故曰跃跃毚遇犬获之危之也此章以情理言故曰巧言如簧顔之厚矣鄙之也】　彼何人斯【支韵】居河之麋【支韵尔雅注陆本俱作湄】无拳无勇职为乱阶【叶支韵坚夷翻】既微且尰【説文作□陆本作肿】尔勇伊何【歌韵】为犹将多【歌韵】尔居徒几何【见上　赋也彼彼小人也孔云贱而恶之作不识之辞故曰何人斯通作□説文云悲声也麋古文通作湄水草交际之处左传吾赐汝孟诸之麋是也拳通作卷説文云气势也引国语予有卷勇之卷勇説文云健也小人之工为谗佞者其貌极卑其气极下奄奄若九泉下人何拳勇之有职主也阶级也刘熙云梯也如梯之等差也郑云此人主为乱作阶言乱繇之来也愚按此以上四句専主虢石父而言居河之麋则其所居之采邑也微细也以形体言尰説文云胫气足肿贾谊传方病大□是也此石父之徒党史伯谓侏儒戚施实御在侧微即侏儒也尰即戚施也戚施为蟾蜍之别名背上多痱磊似于尰也尔尔石父也后同石父固无拳勇之可言矣观其徒党既有微者且有尰者与石父表里相依石父未必不资之以为重然其形状猥陋如此即尔之所谓勇亦乌在其能勇哉犹谋也将者且然之辞为犹将多所谋皆兴兵搆怨之事方兴而未艾也因又警之曰尔所与聚居之徒众几何许人而能为此正恐作之不顺威之不立众怒难犯祸不旋踵耳左襄十四年卫献公射鸿于囿孙文子从之不释皮冠而与之言公饮之酒使太师歌巧言之卒章太师辞师曹请歌之遂诵之文子曰君忌我矣弗先必死遂作难公出奔卫】
　　巧言六章章八句【朱子云以五章巧言二字名篇子贡传申培説丰氏本皆合巧言何人斯为一篇故其篇名止有巧言而无何人斯今按二诗立言各有所为原不相涉彼但见篇中皆有彼何人斯一语遂谬欲混之为一耳邹忠谓诗以悠悠昊天端而摘第五章中巧言二字为目意诗章原止于五其居河麋章当与下篇相属然左传卫献公使太师歌巧言之卒章以嘲林父时林父如戚将为乱则所歌必是居河之麋也左传所举章次与毛传殊合犹不足信耶若旧説相沿皆以此诗为圣谗之作故于寝庙章则曰是言谗之心不难知也于荏染章则曰是言谗之説不难辨也于河麋章则曰是言谗之党不难除也于是有为之著论者云如王莽之谦恭使当年即死孰知其伪如王安石之依于道动引经术神宗以为圣人虽司马亦不知其伪又或有拳勇如羿奡吕布有徒党如汉唐宦官宋章惇蔡卞之流除之不得其方必致大乱是皆可患也今谗人之伎俩如此而王不能去其罪不独在谗人也又云国家之有小人其强悍跋扈者多易败而奸深诡谲者多难驱此何以故为其心如重渊之不可窥而知之实难其言如悬河之不可御而辨之实难此其所以卒至覆国不然虽有羿奡之权力章蔡之结党而除之如蒙振落耳诗人繇心不难知言不难辨而始推及于党不难除意深逺矣二论皆佳然要之非此诗本防】
　　苕之华幽王之时西戎之乱始于褒姒而其祸遂连于中国诗人伤之于其末章穷而反本【出罗愿尔雅翼　竹书纪幽王十年王师伐申至次年申人鄫人及犬戎遂入冦此诗之作当在其时】
　　苕之华芸其黄【阳韵】矣心之忧矣维其伤【阳韵】矣【兴而赋也苕毛传云陵苕也严粲云非防有鹊巢所谓卭有防苕也郭璞云一名陵时华尔雅云荂也木谓之华草谓之荣邢昺云木则名华月令季春桐始华草则名荣月令仲夏木槿荣此对文耳草亦名华郑风云隰有荷华是也愚按以字母推之华从艸荣从木疑木当名荣草当名华也芸其黄矣言如芸华之色黄也解见裳裳者华篇按尔雅苕陵苕黄华蔈白华茇舍人谓别华色之名也华黄者名蔈华白者名茇故説文解蔈字谓苕之黄华也本草以为紫葳又一名茇华则华之白者耳图经云凌霄花也多生山中人家园圃亦或种莳初作藤蔓生依大木嵗久延引至巅而有华其华黄赤夏中乃盛罗云凌霄蔓生乔木极木所至开花其端是物虽名紫葳而华不紫又或以为瞿麦根为紫葳瞿麦花红亦非此类然则芸其黄者正自花开之色耳据图经及罗説与此诗及尔雅殊合陆玑乃谓一名鼠尾似王刍生下湿水中七八月中华紫似今紫草华可染皁煮以沐发即黑叶青如蓝而多华今考玑所説乃尔雅所谓葝也尔雅云葝防尾注云可以染皁本草经云防尾草有白华者赤华者一名葝一名陵翘生平泽中四月采叶七月采华陶隠居云田野甚多人采作滋染皁图云苗如蒿夏生茎端作四五穂穂若车前与陆説生下湿七月华可染皁者相似则陆误以陵苕为防尾矣苕蔓生附于乔木正如藤萝之类乃女宠小人之比而首以华黄端则指以兴褒姒取其容貌如华如史记赵武灵王歌曰美人荧荧兮顔若苕之荣是也且黄者土色坤卦所谓黄裳也时褒姒已正位中宫矣又罗説此华弥络石壁盛夏视之如锦绣不可仰望露滴目中有失明者则亦褒姒妖艳能蔽明之况耳褒姒为亡周祸本而诗人不敢斥言故首托兴于此心之忧矣忧周之将亡也伤説文云创也维其伤矣者忧痛之甚坐立不安如体之被创也】苕之华其叶青青【韵】知我如此不如无生【叶青韵桑经翻　赋】
　　【而兴也叶以斥褒姒之党故亦防苕华之文谓是辅华之叶耳皇父卿士辈是也叶方盛则其色青兴其得时也非一叶而已故重言之知我之所遭如此不如不生之为愈痛之深亦恨之至孔颖达云人莫不好生而云已不用生生非已所裁而以生为恨自伤逢今世也又罗云周室之于诸夏犹衣服之有冠冕水木之有本源葢有深根固植之义不特以其在物上而已今苕虽居髙在物之上然荏弱而托于物所自恃者微矣虽华之芸黄叶之青青识者知其将不久也故见其华则为之忧伤逮其华落而叶存则不如无生矣今按以弱周比苕固为近似但于华叶两义终觉无当且苕叶自黄非将落而黄有何可忧若云其叶青青见华已尽落则上文何云苕之华乎故皆不取】　牂羊坟【易林丰氏本俱作羵】首【有韵】三星在罶【有韵陆徳明本作霤】人可以食鲜可以饱【叶有韵补苟翻　比也牂羊毛云牝羊也坟据焦氏易林作羵按説文有羒字无羵字羒羵同音当通作羒尔雅释羊牡羒牝牂是也説文解羒为牂当是为此诗句所误广雅云吴羊牡一嵗曰牡翔三嵗曰羝其牝一嵗曰牸防三嵗曰牂罗云牂止是牝羊而诗正义欲合坟大首之义称为牝小羊夫吴羊三嵗称牂则非小矣焦氏易林有云开牢择羊喜得大牂字説谓犅以乗而不逆为刚牂以承而不随为臧葢羊之性顺犅虽牡而犹有顺性故为乗而不逆羊性狠牂虽牝而犹有狠故为承而不随牂羊羵首喻妇人而为男子之事犹武王数纣称牝鸡之晨矣牂或作防刘昼云晋文公不服羔裘羣臣皆衣防羊防非美毳而竞之者随君所好也即此三星在罶者三星婚姻之星在罶则非其所矣又以叹夫褒姒也按三星者参也参为白虎宿见于十月而终于正月正婚姻之时故以为婚姻之星罶説文云曲梁寡妇之笱鱼所留也尔雅亦谓之嫠妇之笱所以取此名者其説有二尔雅疏谓罶曲梁其功易故曰寡妇之笱葢曲薄也寡妇者匹妇也言虽一妇人亦能为此笱非鳏寡之寡也诗诂谓古者獭祭鱼然后虞人入泽梁川泽之利不使人得専之惟寡妇家上所矜闵使得织薄曲絶水为梁以笱承之以时得鱼若遗秉滞穗之意罶乃曲梁之笱非曲梁也二説皆道诗言此以刺王娶褒姒而托之隠语谓寡妇乃无夫者今以婚姻之星下临寡妇之笱则必将有配匹之事也人可以食承牂羊句言牝羊牡首物之妖也人遇此物可以杀而食之则牝羊之妖亡矣恶褒姒也鲜可以饱承三星句言老子云治大国若烹小鲜鲜者鱼也三星在天人见之而行婚姻之礼当其下照鱼笱斯时鱼可以尽吞而厌饫之则人不见此星而庶乎无婚姻之事矣以王娶褒姒致阶祸乱故遡其本而云然又罗云五行传有羊祸説者曰易刚而包柔为离离为火为目羊上角下蹏刚而包柔大目而不精明视毁故有羊祸然则咏牂羊羒首又与咏苕华损目同意皆于王溺嬖宠而不明有深恫焉】
　　苕之华三章章四句【序云大夫闵时也幽王之时西戎东夷交侵中国师旅并起因之以饥馑君子闵周室之将亡伤已逢之故作是诗也先儒皆主饥馑之説谓羊则皆大罶中无鱼而木静故但见三星之光又谓羊食百卉乃肥嵗荒草木皆瘁羊所以鱼与蝗本一种嵗荒尽化为蝗鱼所以少以是为饥馑之验果尔则当野无青草而上章言苕华之黄苕叶之青又何以云乎焦氏易林亦云牂羊羵首君子不饱年饥孔荒士民危殆葢祖述序説朱子但谓诗人自伤身逢周室之衰而不着其世子贡传有王室乱人不生六字而生字之上阙其一字申培説则云景王崩王室乱兵连嵗馑民物尽耗君子自伤身逢其难而作是诗要皆想像之语无所依据】















　　诗经世本古义卷十八之下
&lt;经部,诗类,诗经世本古义&gt;
　　钦定四库全书
　　诗经世本古义卷十九之上
　　明　何楷　撰
　　周平王之世诗三十四篇
　　瞻彼洛矣纪东迁也【按史周幽王十有一年申侯与犬戎入冦戎弑王于骊山之下郑桓公友死之郑人共立其子掘突是为武公时晋卫秦皆以兵来救平戎武公収父散兵从诸侯东迎故太子宜臼于申立之是为平王王以丰镐逼近戎狄不可居乃迁都于洛此诗所咏正其事也篇中有靺鞈一语知为指郑武公解见本文下武公新丧父故服靺鞈竹书称武公为郑子而缁衣之诗亦呼武公为子则以诸侯即位未逾年改元犹称子也左传谓周之东迁晋郑焉依故书有文侯之命而诗如瞻雒裳华缁衣诸篇凡为郑武公咏者不一而足则以申为平王母家而武公亦娶于申有昏姻之谊深为平王所倚重故也】
　　瞻彼洛【光庙讳今文通作雒按光武都雒以火行忌水故去其水而加佳及魏为土德以土水之母也水得土而流土得水而柔复除佳加水】矣【纸韵】维水泱泱【丰氏本作漪漪彼不知矣止之为韵而欲与茨师叶耳二三章亦妄以意改之伪书之庸鄙可哂如此】君子至止【纸韵】福禄如茨【支韵】韎韐有奭【白虎通作赩】以作六师【支韵毎三句一韵而夹一句不韵于其中亦殊制也　赋也雒水名王安石朱子皆以为在东都者是也山海经称讙举之山雒水出焉而禹贡云导雒自熊耳葢发源讙举而经繇熊耳也及过河南县南又过雒阳县南则周公所营雒邑在焉孝经援神契云八方之广周雒为中谓之雒邑周书云周公将致政乃作大邑成周于土中城方千七百二十丈郭方七百里南系于雒水北因于郏山以为天下之大凑制郊甸方六百里国西土为方千里摰仲治云古之周南今之雒阳也泱说文云滃也重言泱泱毛传云水深广貌钱天锡云自古都会必居大川之侧以四方朝贡漕挽为易如在渭之将丰水东注观禹贡所列贡道此意可见君子朱子云指天子也至止者至雒邑而定都也孔颖达云凡言福者大庆之辞禄者吉祉之谓善事皆是不必一定愚按此主言其居天位享天禄也茨以覆屋绵宻坚固不可动摇今王迁都实为子孙奠无穷基业故以如茨期之后章所云保家室保家邦是也韎説文云茅搜染韦也杜预云韎声也今绛草茅搜急疾呼茅搜成韎也即今之蒨礼记注云赤黄之间色韐本作□从市合声市即韨字亦谓之韠説文云士无市有□制如榼缺四角徐云酒榼腹园上小下大象之也郑云韎韐者祭服之韠合韦为之孔云大夫以上祭服谓之韨士无韨名谓之韎韐士冠礼爵弁服韎韐不言韨是也士言韎韐亦犹大夫以上之言韨也陈云韠之色视裳而已兵事韦弁服韦弁服纁裳故贵者以朱芾卑者以韎韐周祈云韨韠韐三者皆蔽膝之衣制同名异韐乃合韦韨韠不合此其异耳奭通作赩赤貌白虎通云世子上受爵命衣士服何谦不敢自专也故诗曰韎韐有赩世子始行也孔云王制言诸侯之世子未赐爵视天子之元士以君其国此言韎韐故知诸侯世子未赐爵命服士服也愚按此指郑武公也作説文云起也指麾鼓舞之意毛云天子六军郑云时有征伐之事天子以其贤任为军将也补传云六师万年之语可为王者之证王应麟云周公东征四国是皇此上公为军将也韎韐有奭以作六师此诸侯世子为军将也金履祥云按东迁时定难立君惟秦晋郑卫四国耳秦襄公与西戎世为不共戴天之讐其势亦不两立其与戎力战固亦为已不独为王室也平王以防丰之地予之使之自取然西戎方炽父子力战二十一年而始得之固不暇东畧矣周室都雒则晋居河北表里山河是为屛辅文侯固忠而贤然其前有殇叔之难其后有曲沃之封晋之替实自是始平王所望于文侯者亦固不以兴复期之则其委任可知平王申出郑武公娶于申武公以昏姻之故迎王于申立之观平王戍申之志则其依郑之心可推也想其柄任在于郑武所以终平王之世郑伯父子世于其职卫武虽贤其柄任未必在】　瞻彼洛矣【见前】维水泱泱【丰本作潏】君子至止【见前】鞞【陆德明本作琕】琫【陆本作防】有珌【质韵陆本作防】君子万年保其家室【质韵　赋也鞞説文云刀室也孔云古之言鞞犹今之言鞘也亦谓之遰内则云右佩遰是也琫徐锴云刀削上饰也琫之为言捧也若捧持之也上谓首也刘熙云室口之饰曰琫或作鞛左传鞞鞛是也珌説文云佩刀下饰亦作琕刘熙云下末之饰曰琕琕卑也葢琕琫虽皆刀削之饰而琕尤在其下也毛云天子玉琫而珧珌诸侯璗琫而璆珌大夫璙琫而璆珌士珕琫而珕珌董氏云此出于三朝礼陆徳明云蜃谓之珧黄金谓之璗璆□皆玉也珕蜃属又璆□或从金作镠镣尔雅云黄金美者谓之镠白金美者谓之镣愚按左传云藻率鞞鞛鞶厉游缨昭其数也此诗概言琫珌而不言其所饰之物当是通天子诸侯而下言之犹云不图今日复见周官威仪耳家室以天子之家室言天室既奠贻子孙以万年之安所谓保也】　瞻彼洛矣【同前】维水泱泱【丰本作瀜瀜】君子至止【同前】福禄既同【东韵】君子万年保其家邦【叶东韵悲工翻　赋也苏辙云福禄既同言与诸侯共之也愚按孟子言与共天位与食天禄即所谓既同者家邦指天下也王者以天下为家故曰家邦】
　　瞻彼洛矣三章章六句【序云刺幽王也思古明王能爵命诸侯赏善罚恶焉其于经义有何相涉朱子谓此天子会诸侯于东都以讲武事而诸侯美天子之诗申培説袭之子贡传则谓此诗与鸳鸯鱼藻皆诸侯所以报天子而或又据车攻有徂东之语疑为宣王时诗虽皆近似然究之韎韐有奭非天子服也故断谓非东周郑武不足以当之】
　　缁衣美郑子掘突也犬戎弑幽王于骊山下并杀郑桓公郑人共立其子掘突是为武公【自犬戎下至此俱出史记】与晋卫秦会师兴复周室故平王爱之如此【竹书纪幽王十一年申侯鲁侯许男郑子立宜臼于申平王元年王东徙雒邑晋侯会卫侯郑伯秦伯以师从王入于成周是则武公之于平王始而迎立继而东徙皆与有力王之徳郑也深故其情见乎词特为恳挚如此礼记载子曰好贤如缁衣孔丛子亦载子曰于缁衣见好贤之至也】
　　缁衣之宜【支韵】兮敝【絶句陆徳明本作弊】予又改为【支韵】兮适子之馆【叶翰韵古玩翻】兮还【絶句此与上文敝字皆以一言为一句】予授子之粲【翰韵】兮【赋也缁説文云帛黒也按尔雅及考工记云一染谓之縓縓浅赤色今之红也再染谓之竀竀与頳同赤色也三入为纁谓染朱黑色即绛也五入为緅谓三入之后再染以黑七入为缁谓五入之后又复以黒再染之也此缁衣乃诸侯与其臣服之以日视朝者故礼通谓此服为朝服时武公继立新受封爵故有缁衣之赐宜説文云所安也言此服与此人相安明其徳足以居此也敝败衣也改更也俱见説文言他日此衣若敝则我当更制以赐见其眷注之无已也适説文云之也子指武公也诸侯即位未逾年改元称子馆説文云客舍也时周新迁东都故武公止于客舍平王亲临视之亦以省其舍止之安否也还説文云复也谓见毕而驾旋也承适字而言授説文云予也粲粟治之精者説文云稻重一防为粟二十斗为米十斗曰毇为米六斗大半斗曰粲汉有白粲之刑给舂稻之役尔雅训粲为餐亦曰粲乃所以为餐云尔郭璞以为今河北人呼食为餐则粲乃餐之转音非是严粲云既见之而归我又取米之精者以遗之犹白饭靑刍之意孔颖达云饮食虽云小事圣人以之为礼伐柯言王迎周公云我觏之子笾豆有践奉迎圣人犹愿以饮食也】　缁衣之好【皓韵】兮敝予又改造【皓韵】兮适子之馆【见前】兮还予授子之粲【见前】兮【赋也好美也此以缁帛之美好言与上章宜字意有别造説文云就也谓成就也】　缁衣之蓆【叶药韵祥龠翻】兮敝予又改作【药韵】兮适子之馆【见前】兮还予授子之粲【见前】兮【赋也蓆韩诗云储也説文云广多也尔雅云大也愚按蓆之为字从艸从席如前三训不得其解今人误谓蓆即席故程子谓蓆有安舒之义然考古文凡用席字无通用蓆者则蓆之非席确矣偶思之而得古人命字之义古人坐席或敷数重此蓆字加艸于席上当是取卉艸相枕藉如席然故韩诗训储説文训多又因多而推言之则为广为大总之不离储与多者近是然则此言缁衣之蓆者亦明其所赠缁衣不止一袭也作説文云起也谓创起而为之也平王之爱武公虽用物有尽而寄意无穷故其言之不一而足如此】
　　缁衣三章章六句【旧于敝字还字不絶皆云章四句　序云美武公也父子并为周司徒善于其职国人宜之故美其徳以明有国善善之功焉朱子从其説徐学谟云适馆授粲岂民之得施于上者而朱传因之何也愚按礼玉藻云天子皮弁以日视朝诸侯朝服以日视朝曹氏云天子常朝之服用皮弁诸侯常朝之服用羔裘冠也皮弁以白鹿皮为冠以狐白皮为裘以素锦为衣而禓之其上加朝服十五升白布为之衣冠同色故也羔裘以缁布为冠以黒羊皮为裘以缁布为衣而裼之其上加朝服十五升缁布为之其裳皆素凡朝服君与卿大夫同今武公既入为天子之卿则当服皮弁不当服缁衣矣又按竹书王锡司徒郑伯命在平王三年此时武公已除服即吉不应复以子称且曰适子之馆明是周初迁都时栖止未定故武公暂就客舍以居然则此诗之作当在武公初受封为伯而从王入成周之时其必非在为司徒之日甚明也若子贡传申培説皆以为郑武公好贤赋诗贻之虽亦近似然武公好贤之事史无所载不敢谓然】
　　车邻秦臣美襄公也平王初命襄公为秦伯其臣荣而乐之【子贡传云襄公伐戎初命为秦伯国人荣之赋车邻按史记襄公七年西戎犬戎与申侯伐周杀幽王骊山下而襄公将兵救周战甚力有功周避犬戎难东徙洛邑襄公以兵送周平王平王封襄公为诸侯赐之周以西之地玩此诗乃秦臣所作】
　　有车邻邻【叶先韵陵延翻汉书作辚释文作隣】有马白颠【先韵】未见君子寺【释文作侍】人之令【叶先韵力延翻韩诗作伶　赋也邻通作辚説文云车声也曰邻邻者毛传以为众车声孔頴达云车有副贰明非一车又曹氏陆佃皆解如字云邻邻宻比之意言车之众亦通尔雅云马的颡白颠舍人云的白也颡额也额有白毛今之戴星马也陆佃云觐礼曰奉束帛匹马卓上九马随之説者以为卓即的颡故以为上列而九马随其后庄子曰齐之以月题葢月题额上当颅如月者所以象颠之白然则马之贵的颡也可知矣易曰其于马也为的颡葢震二隂在上故为的颡夫文入二为白白隂色也二隂数也于车言其众于马言其特相备也陆化熙云车多则声众故邻邻然马多则色奇故有白颠君子指襄公也寺人奄人周礼天子有之今按左传齐有寺人貂晋有寺人披宋有寺人栁是诸侯之官亦有寺人也令使也言君子尚未得见但见其往来奔走者有寺人以供使令也严粲云秦前此所未有故诗人美其始有也冯时可云古者君臣相与如家人父子至秦而始自尊大屛居深宫怠于延接矣君臣隔絶则必以寺人传语葢秦俗然也史记年表书缪公学于宁人宁人守门之人即寺人也是襄公为之法也夫传语而至于受学受学而至于窃权变所繇来非一日矣然则望夷之祸其滥觞于车邻也圣人录此以冠秦风垂戒深矣严云秦反周之政者秦兴而帝王之影响尽矣车邻其滥觞也世道兴衰升降之机在是欤沈守正云夫子删书以秦世为殿知代周者秦也删秦风以寺人之令为冠知亾秦者寺人也圣人无不知者以近怪而不言耳】　阪有漆【质韵丰氏本作桼】隰有栗【质韵丰氏本作防】既见君子并坐鼓瑟【质韵】今者不乐【音络后同】逝者其耋【叶质韵徒吉翻　兴也尔雅云陂者曰阪下者曰隰李巡云陂者谓髙峰山陂下者谓下湿之地曹氏云説文阪山脇也地理志陇西有陇坻在其西注陇坂也即今陇山三秦记其坂九回欲上者七日乃越髙处东望秦川然则阪固秦地所有也漆解见定之方中篇栗解见东门之墠篇罗愿云秦风隰有栗燕秦千树栗是其出处也秦饥应侯请发五苑之果蔬橡枣栗以活民昭王不许毛诗义防曰五方皆有栗周秦吴特饶阪有漆以兴位之尊者隰有栗以兴位之卑者况人材之盛也并坐鼓瑟是伶工之辈与其侪侣并坐以供鼔瑟之事非君臣并坐也下章放此瑟解见闗睢篇鼓瑟鼓簧苐取叶韵别无意义按李斯上秦皇书曰夫击瓮叩缶弹筝抟髀而歌呼呜呜快耳目者真秦之声也今鼓瑟鼓簧非其旧声葢亦变西戎之陋而习华夏之风矣今者不乐恐失时也曰逝者犹言自今以往也耋尔雅云老也或言七十或言八十无正文也増韵云耋至也年之至也孙炎刘熙皆云耋铁也皮肤变黒色如铁也诗诂云耋之言昳也过七十则筋力已衰如日之昳故谓之耋至八十则大耋易云日昃之离不鼓缶而歌则大耋之嗟与此语意相类此与下章其亾犹汉防所云冀须臾无死以观徳化之成之意辅广云葢国家方兴礼仪初备而人情喜乐故至于此严云言贵生前得意否则虚老歳月耳此彊毅果敢之气勇于有为已有安能邑邑以待数十百年之意矣秦之能彊者在此而周人之气象变矣】　阪有桑【阳韵】隰有杨【阳韵】既见君子并坐鼓簧【阳韵】今者不乐逝者其亡【阳韵　兴也桑解见氓篇杨木名有黄白靑赤四种此当指白杨耳以桑杨兴下文其亡者桑之为言防也白杨墓上所种株大叶圆如梨皮白一名髙飞一曰独摇其树干霄古诗所谓上叶拂靑云下根通黄泉又云鬼火烧白杨又云白杨多悲风萧萧愁杀人是也簧解见君子阳阳篇　云书以琴瑟为堂上之乐笙箫为堂下之乐则鼓瑟堂上常御之乐也鼓簧堂下甚盛之乐也先鼓瑟后鼓簧与闗睢先琴瑟后钟鼓同意亾死也耋之后则亾矣】车邻三章一章四句二章章六句【序以为美秦仲也秦仲始大有车马礼乐侍御之好焉陈为之説云定之方中曰椅桐梓漆爰伐琴毖则阪有漆君子所以为乐也东门之墠曰东门之栗有践家室则隰有栗君子所以为礼也曲礼曰并坐不横肱则并坐者礼也鼓瑟者乐也秦仲始大有礼乐之好是礼乐自诸侯出非所以为美而车邻美之者变中之美也説诗如是可谓凿矣按史记秦仲立三年周厉王无道诸侯或叛之西戎反王室灭犬丘大骆之族周宣王即位乃以秦仲为大夫诛西戎刘公瑾云秦仲但为宣王大夫未必得备寺人之官此诗疑作于平王命襄公为侯之后其説与子贡传合矣朱子亦心疑之但泛指为秦君不显其名若申培説则云襄公初为诸侯周大夫与燕美之而作今按篇中所云今者不乐逝者其耋逝者其亾似非过客之语总因并坐鼓瑟一句不得其解误以为君臣无并坐之理遂别为之辞耳不足信也】
　　裳裳者华美同姓诸侯也继世象贤天子美之意必为郑武公而作【孔丛子载孔子曰于裳裳者华见古之贤者世保其禄也愚按此诗以常华起咏知其兴同姓也以常常者华联言知其兴继世也既曰维其有章是以有庆又曰维其有之是以似之知其赋象贤也终周之世惟周公之后有鲁公郑桓之后有郑武足以当之然鲁公出就侯封未尝踵周公冡宰之位而郑桓公以宣王母弟始封于郑及子武公皆相继入为周司徒善于其职则济美之最著者且据毛传系此诗篇次于瞻彼雒矣之后彼韎韐有奭既指武公则此诗之断为武公咏无疑也又按竹书载平王三年锡司徒郑伯命是诗之作当在此时】
　　裳裳【子贡传申培説丰氏本俱作常常后同董氏云裳古文作常】者华其叶湑【语韵】兮我觏之子我心写【叶语韵洗与翻】兮我心写【见上】兮是以有誉处【叶语韵敞吕翻】兮【兴也裳説文本从巾作常或从衣作裳徐云裳下直而垂象巾故从巾然则常裳在古文本是一字非通用也此言裳谓常棣也采薇之诗曰彼尔维何维常之华即此解见棠棣篇郝敬云常棣其华同蔕故比兄弟世族非亲非族鲜有以常棣比者重言裳裳者相继非一之辞兴兄弟再传又有兄弟也湑叶上露貌解见蓼萧篇叶得露而润则其华之承露可知诸侯受天子徳泽有似于此以兴父既膺宠于前子复膺宠于后也杨慎云裳裳者华其叶湑兮气相属润相滋也常棣之华鄂不韡韡体相亲意相承也我天子自我也觏説文云遇见也按遇有接遇之意之子是子指诸侯也心写誉处解俱见蓼萧篇严粲云我见是勲贤之子孙我心为之输写爱其先人美其有后也愚按诗咏叶湑兴意在此孔颖达云君臣相得是以有声誉之美而处之兮言常处此声誉之美也】　裳裳者华芸其黄【阳韵】矣我觏之子维其有章【阳韵】矣维其有章【见上】矣是以有庆【叶阳韵虚良翻】矣【兴也此下三章皆咏之子蕴借之盛所以我觏而心写也亦以裳裳起兴者先表其父子合德不独为之子咏也芸草名芸其黄矣言如芸华之色黄也按尔雅云权黄华郭璞注云今谓牛芸草为黄华其华黄叶似菽蓿邢昺防云牛芸者亦芸类也章郑云礼文也苏辙云黄色之正也君子之有文粲然如华之盛也邹忠云黄者中央正色易坤卦曰含章可贞曰黄裳元吉葢隂虽有美含之以从王事美在中而畅四肢发事业则章莫美于黄矣有庆谓君宠锡之指禄位言如王制孟子所云则有庆是也郑武继桓为周司徒以典司文敎为职非其徳之有章何以得此】　裳裳者华或黄或白【叶药韵仆各翻】我觏之子乗其四骆【药韵】乗其四骆【见上】六辔沃若【药韵　兴也按戴侗六书故称棣华有红白二种今言或黄或白疑红黄二色相近亦或另自有一种也四骆解见四牡篇礼惟天子之卿驾纯驷诸侯亦然沃若解见皇皇者华篇乗其四骆必有出使从戎之事见其才无所不可下章所谓左宜右有是也故以或黄或白起与黄言文白言质维其有章英华发外是其文也乗其四骆急病让夷是其质也又邹云黄白之华以兴四骆葢黄马黑鬛曰骆白马朱鬛亦曰骆之子所乗非一或黄或白有如此华矣此虽巧合嫌其太巧】　左之左【叶歌韵祖戈翻】之君子宜【叶歌韵牛何翻按宜仪通用仪亦有纸叶语绮翻】之右之右【叶有韵云九翻亦叶纸韵羽轨翻】之君子有【韵亦叶纸韵羽轨翻】之维【左传作惟新序非唯】其有【见上】之是以似【纸韵】之【赋也毛传云左阳道朝祀之事右隂道防戎之事孔云阳道谓嘉庆之事朝者人所乐祀者吉之大故为阳也隂道谓忧凶之事防者人所哀戎者有所杀故为隂也以防事多故皆重言以见众也郑云君子斥其先人也多才多艺有礼于朝有功于国按诗目诸侯为之子故知此变言君子为指其先人也宜安也言与之相安习也有严云谓所蕴不竭也刘向説苑引此诗传云君子者无所不宜也是故韠冕厉戒立于庙堂之上有司执事无不敬者斩衰裳苴绖杖立于防次賔客吊唁无不哀者被甲缨冑立于桴鼓之间士卒无不勇者故仁足以怀百姓勇足以安危国信足以结诸侯强足以拒患难威足以率三军故曰为左亦宜为右亦宜为君子无不宜者此之谓也又荀子云此言君子之防以义屈伸变应也韩诗外传云孔子曰昔者周公事文王行无专制事无繇己身若不胜衣言若不出口有捧持于前洞洞焉若将失之可谓子矣武王崩成王幼周公承文武之业履天子之位听天子之政征夷狄之乱诛管蔡之罪抱成王而朝诸侯诛赏制断无所顾问威动天地振恐海内可谓能武矣成王壮周公致政北面而事之请然后行无伐矜之色可谓臣矣故一人之身能三变者所以应时也诗曰左之左之君子宜之右之右之君子有之愚按老子言吉事尚左凶事尚右毛传之説本此今观下文单以维其有之为言明是指武公帅师兴复之事传解自确一説季本云左逆行也不用之义右顺行也见用之义左之而不宜者不防藏也右之而不有者不能行也此説亦通但于作诗之指不合耳维其有之指之子也之子之先君子不特宜于左而且有于右今之子亦防以戎事建功为国家所倚赖此则左右咸有亦如其先君子也似説文云象也才徳如其先人故受天朝宠任特命之为司徒亦如其先人也邹云曲礼诸侯既见天子曰类见谓其继先君之徳乃得受国而见天子故曰类见郊特牲所云继世以立诸侯象贤也士冠礼亦云然则似之犹言克肖即宛鸠所云式谷似之也誉处而有处所谓世保其禄也若析薪而弗克荷其何似之有又左传賛祁奚防誉善引此诗谓唯善故防举其类亦断章取义也】
　　裳裳者华四章章六句【序云刺幽王也古之仕者世禄小人在位则谗謟并进弃贤者之类絶功臣之世焉其以此诗为功臣世禄而言与孔丛子防合但篇中絶不见有刺语子贡传以为天子燕诸侯然篇中亦无言及燕饮之事坐繇首章与蓼萧首章词意颇相似遂因而附会之耳申培説及朱子皆以为天子美诸侯之诗葢亦近之而朱子又谓此诗所以答瞻彼雒矣则未必然也】
　　溱洧刺郑风滛也【竹书纪平王六年郑迁于溱洧后汉书薛君注云郑国之俗三月上已桃花水下之时之溱洧两水之上招魂续魄秉兰草祓除不祥韩诗传十道志皆云然按此即后世所谓修禊事者但彼乃士女同游故相于滛耳辅广云郑国之土地寛平人物繁丽情意骀荡风俗滛佚读是诗者可以尽得之诗可以观岂不信然白虎通云郑国土地人民山居谷浴男女错杂为郑声以相悦怿故邪僻声皆滛色之声也】
　　溱【説文作潧】与洧方涣涣【叶元韵于元翻韩诗作洹洹汉书作灌灌説文作泛泛】兮士与女方秉蕳【叶元韵读如昆公浑翻汉书作菅韩诗丰本俱作兰】兮女曰观乎【虞韵】士曰既且【叶虞韵丛租翻】且往观乎【虞韵】洧之外洵【汉书韩诗俱作恂尔雅作询丰本作防后同】訏【汉书韩诗俱作盱云恂旴乐貌丰氏本亦作盱后同】且乐【叶药韵歴各翻】维士与女伊其相谑【药韵】赠之以勺【埤雅作芍】药【韵　赋也溱洧解见褰裳篇前汉书地理志云郑地右雒左沛食溱洧焉土陿而险山居谷汲男女亟聚会故其俗滛涣説文云流防也郑云冰已释水则涣涣然韩诗传云谓三月桃华水下之时方者始事之辞秉执蕳兰也陆佃云兰香草也而文阑草为兰兰阑不祥故古者为防刈之也一名蕳盖兰以阑之蕳以闲之其义一也陆玑云蕳即兰春秋传曰刈兰楚辞云纫兰孔子曰兰当为王者香草皆是也其茎叶似药草泽兰但广而长节节中赤髙四五尺汉诸池苑及许昌宫中皆种之可着粉中故天子赐诸侯兰藏衣着书中辟白鱼也罗愿云陆氏所説皆是惟引以解左传楚辞之兰为非矣兰草一名都梁香一名水香大都似泽兰其泽兰叶尖防有毛不光润方茎紫节八月花白人多种于庭池此兰生泽畔叶光润其隂小紫所以一名都梁者盛洪之荆州记曰都梁县有山山下有水清浅其中生兰草因名都渠因山为号其物可杀虫毒除不祥故郑人方春之月于溱洧之上女士相与秉兰而祓除因以滛佚又周礼女巫歳时祓除舋浴郑氏亦云今三月上已水上之类舋浴以香药薰草沐浴然则用蕳可知矣按罗意以此蕳为水香而左传楚辞之兰乃泽蕳耳冯复京云兰之种类至多本草经谓兰草可辟不祥故执以祓除抑或以兰有国香人所服媚淮南子曰男子树兰美而不芳説者以为兰女类故左传称女为季兰宜女子树之郑女故执之以媚其士与溱与洧四句是叙时事如此女曰以下见人往而已亦欲往也然女曰士曰亦是旁观者之辞此女士与女曰鸡鸣之女士不同彼谓夫妇此谓众女与众士中之相悦者以末句临别有勺药之赠故知其非夫妇也曰观乎者郑云欲与士观于寛闲之处邓元锡云滛始云观游礼禁妇女无观慎微也郑女士滛于观矣既者已事之辞且通作徂説文云往也士曰余业已往而观矣末之从也且往观乎洧之外洵訏且乐女劝男之辞也专言洧者水经谓洧水过新郑县南溱水从西北来注之是溱已为洧所有故不必言溱也洵通作恂説文云信也訏通作迂其意则逺也曲也言洧水之外其土地信濶大纡回而且可乐也伊郑云因也士从女言因往观而相谑也谑説文云戏也字从言葢以言相调戏也勺药即芍药广雅名挛夷本草云一名黒牵一名没骨花一名白水一名余容一名犂食一名解仓一名鋋图经云春生红芽作藂茎上三枝五叶似牡丹而狭长一二尺夏开花有红白紫数种子似牡丹而小本草注云芍药有二种有草芍药木芍药亦名江离博物志云芍药养性毛传云香草也释文云离草也言将离别赠此草也崔豹古今注载牛亨问曰将离别相赠以芍药者何答曰芍药一名可离故将别以赠之亦犹相招召赠之以文无文无亦名当归也罗云芍药名可离然则相谑之复喻使去尔其根可以和五脏制食毒古者有芍药之酱合之于兰桂五味以助诸食因呼五味之和为芍药七发曰芍药之酱子虚赋曰芍药之和具而后御之南都赋曰归鴈鸣鵽香稲鲜鱼以为芍药酸甜滋味百种千名是因致其滋味也服防文颖伏俨辈解芍药称具美也或以为芍药调食或以为五味之和或以爲以兰桂调食虽各得彷佛然未究名实之所起至韦昭又训其读勺丁削切药旅酌切则并没此物之名实矣今人食马肝马肠者犹合芍药而煮之古之遗法食之毒莫甚于马肝则制食之毒者宜莫良于芍药故独得药之名又陆玑谓今药草芍药无香气非是也葢医方但用其根陆不识其花故云无香气陆佃云芍药荣于仲春华于孟夏传曰惊蛰之节后二十有五日芍药荣是也华有至千叶者俗呼小牡丹今羣芳中牡丹品第一芍药第二故世谓牡丹为华王芍药为华相又或以为华王之副也陈氏云芍药者溱洧之地富有之诗人赋特有所因也宋熙寜时始尚经术説诗者竞为穿凿如伊其相谑赠之以芍药谓此为滛佚之会必求其为士赠女乎女赠士乎刘贡父善滑稽尝曰芍药防行血破胎气此葢士赠女也若视尔如荍贻我握椒则女之赠士也本草云椒性温明目暖水脏故耳闻者絶倒】溱与洧浏其清【庚韵】矣士与女殷其盈【庚韵】矣女曰观乎
　　【见前】士曰既且【见前】且往观乎【见前】洧之外洵讦且乐【见前】维士与女伊其将谑【见前】赠之以勺药【见前　赋也浏毛云深貌説文云流清貌按水深故清殷毛云众也盈满也游人众多而填满于溱洧之上也陆佃云郑人会于溱洧秉蕳以自祓除其风俗之旧也及其甚也滛风大行过时而不反来者且益以众将严粲云方且也犹将安将乐之将钟惺云后人诗语用相将字本此自女曰观乎以下复将上章文咏叹一畨而于无意中易一将字是诗人最善脱换处言方且相谑而未已也朱子以为相将声同而讹其亦误矣】
　　溱洧二章章十二句【序以为刺乱也兵革不息男女相弃滛风大行莫之防禁焉申培説亦然朱子谓郑俗滛乱乃其风声气习流传已久不为兵革不息男女相弃而后然也今以诗词观之模写士女骀荡之状宛然在目使果困于兵革后则其情事必然凄苦安防游佚若此子贡传则以为郑灵公好倡国人化焉君子讥之赋此然考左传灵公以鲁宣三年冬嗣位至次年六月为公子归生所弑计其在位仅半载耳未有移风如此之速朱子据薛君注以解此诗是矣然谓滛奔者自叙之词则亦未然观篇中具叙事体乃直是作诗者暴其事以刺尔又冯时可云古于暌合通塞皆借夫妇以喻君臣郑国政敎迫促上下间隔作诗者进以乐易广大故曰洧之外洵讦且乐讦大也曰赠之以芍药芍药调和具也此意甚美但恐未然也】
　　东门之墠亦刺郑风滛也【郑云此女欲奔男之辞焦贑易林云东门之墠茹庐在坂礼义不行与我心反刘公瑾云自昔説郑诗者惟以东门之墠与溱洧为滛诗】
　　东门之墠【铣韵正义云诸本作坛今定本作墠】茹藘【易林作庐】在阪【阮韵亦叶铣韵孚恋翻易林作坂】其室则迩其人甚逺【阮韵　赋也东门城东门众所经行也严粲云东门郑要会之地在隠四年宋公陈侯郑人卫人伐郑围其东门即此门也墠毛传云除地町町者孔颖达云礼记尚书言坛墠者皆封土者谓之坛除地谓之墠除地去草故云町町此妇人所奔以待男子之处非男子所居也茹藘草名尔雅云茅搜也李巡云茅搜一名茜可以染綘陆玑云蒨草也一名地血齐人谓之茜徐州人谓之牛蔓今圃人或作畦种莳故货殖传云巵茜千石亦比千乘之家陆佃云叶似棘説文曰人血所生故搜从草从鬼齐人谓之茜陶隠居以为东方诸处乃有而少不如西多夫文西草为茜其或又以此乎罗愿云叶似枣叶头尖下濶茎叶俱澁四五叶对生节间蔓延草木上根紫赤色今所在有八月采根人血所生故一名地血今茹藘能治血又所染亦赤葢其类耳古者士爵弁服弁色赤而防黒如爵头里亦纁色士冠礼曰爵弁服纁裳纯衣缁韎带韐緼韨也士緼韨幽衡合韦为之染以茅搜因名焉説文曰茅搜染韦一入为韎诗曰韎韐有奭左传韎韦之跗注是也其女子之染则毛氏云茹藘茅搜之染女服也郑笺云茅搜染巾也则缟衣茹藘为妇人服矣博雅云隥者阪也尔雅云陂者曰阪孔防云陂陀不平而可种者名阪司马相如哀二世赋登陂陀之长陂是也详诗意男子所居正在陂外女身至东门之墠以待之而尚有阪以为之限故叹室虽近而人甚逺葢欲奔而未遂之辞也】　东门之栗【质韵丰氏本作防】有践【韩诗作靖艺文类聚丰氏本俱作静】家室【质韵】岂不尔思子不我即【叶质韵子息翻赋也栗説文作防云其实下垂故从者草木实垂然盖象形也古文从西从二徐巡説木至西方战防罗云言木则凡木皆然而栗至罅发之时将坠不坠尤有战栗之象故天子五社西社植栗陆佃云栗味咸北方之果也有莍猬自裹故先贤云皂者柞栗之属国语曰妇挚不过枣栗以告处也先儒以为枣取早敬栗取恂栗践履也与践约之践同意犹后迹之履前迹也男以女为室女以男为家苏辙云栗女贽也取栗为礼而可以行室家之道矣即犹就也尔雅云尼也注云尼者近也即今相近也此女言东门有栗人固有取之为贽以践室家之约者我岂不尔思而欲往汝家以行此礼哉特无如子之不我就何耳上章思之而未得见之词此章思之切而冀其亟来就己之辞详此则郑所谓女欲奔男者信矣又罗云茹藘女所以染也今方在陂栗者女所以为贽也今方在门则衣服贽见之物未备不待礼而相奔矣亦通】
　　东门之墠二章章四句【子贡传无此篇申培説于王风内有唐棣篇名丰氏本以为即此篇作唐棣三章章四句其首章云唐棣之华偏其反而岂不尔思室是逺而　丰氏据申培説云此因僖王弃贤而讽之但唐棣四句原出论语旧説以为逸诗今以此冠于首章倘亦以岂不尔思二语与此诗词颇相类而附益之耶不足信也季本云唐棣之与东门各为起语室逺之与室迩亦各异情不得合而为一也序以为刺乱也男女有不待礼而相奔者也夫滛者自滛不闗世乱必曰因乱而滛岂其然乎】
　　女曰鸡鸣述郑贤夫妇相劝勉之辞溱洧之反【子贡传云夫妇相戒以勤生乐善辅广云观此诗则郑国之俗虽曰滛乱然在下之人夫妇之间犹知礼义勤生业不昵于宴私相安于和乐而又能賛助其君子亲贤乐善以辅成其徳此可以观先王之泽与民性之善矣】
　　女曰鸡鸣士曰昧旦【翰韵】子兴视夜明星有烂【翰韵】将翺将翔弋鳬与鴈【叶翰韵鱼旰翻　赋也女曰士曰妇与夫相对语也孔頴达云士者男子之大号昧晦旦明也朱子云昧旦天欲旦昧晦未辨之际也列子云将旦昧爽之交日夕昏明之际子兴视夜二句妇之语也子指夫也兴起也警以夙兴不留色也明星朱子苏氏严氏皆以为启明之星先日而出者也烂光色也严粲云此诗述夫妇相警之辞始妇警其夫曰鸡鸣可兴矣夫曰姑俟昧旦也妇又警其夫曰子宜兴而视夜之如何葢小星已不见惟明大之星烂然天将晓矣毛氏谓天将晓则小星不见惟明大之星烂然虽不指为启明然将晓而明大者惟启明耳将翺将翔二句夫之语也将发语辞説文训翺为翺翔训翔为飞不容二义无别以字求之翺左施臯皋者缓也当为缓飞之义若翔则初飞而布翅之状所谓回翔是也此指鳬鴈言弋本作隿説文云缴射飞鸟也以生为防系矢而射也按周礼夏官司弓矢云矰矢茀矢用诸弋射注云结缴于矢谓之矰矰髙也茀之言刜也二者皆可以弋飞鸟刜罗之也鳬水鸟按尔雅云舒鳬鹜又云鸍沉鳬盖舒鳬则名鹜沈鳬则名鸍鹜郭璞以为鸭也李巡云野曰鳬家曰鹜然则专有鳬名者乃鸍耳又此诗言弋鳬与鴈则其在野明矣郭云鳬似鸭而小长尾背上有文陆玑云青色卑脚短喙水鸟之谨愿者也庄子云鳬胫虽短续之则忧鴈阳鸟鸿属大曰鸿小曰鴈又尔雅云鳬鴈丑其足蹼其蹱企郭云鳬鴈之类脚指问有幕蹼属相着飞则伸其脚跟企直也陆佃云鳬鴈常以晨飞故是诗如此赋曰晨鳬旦至此之谓也夫闻其妇明星有烂之言而曰果尔天将晓矣此时有鳬鴈翺翔吾将起而弋之盖将有所用之如下章所云也按左昭二十八年魏献子曰昔贾大夫恶娶妻而美三年不言不笑御以如皋射雉获之其妻始笑而言贾大夫曰才之不可以已我不防射女遂不言不笑夫与此诗意象颇相彷佛】　弋言加【叶支韵居之翻亦叶歌韵居何翻】之与子宜【支韵亦叶歌韵牛何翻】之宜言饮酒与子偕老【皓韵】琴瑟在御莫不静好【皓韵　赋也此章承上将翺将翔二句皆其夫之语加犹施也吾亦欲无加诸人之加二子皆指妇也言我之弋鳬与鴈何为也哉言将有所施之耳所施必得其人故与子谋其所宜也昔晋山涛之妇自比于负覊之妻欲观狐赵而言阮籍等正当以识度相友是可见明鉴在妇人中多有之知此妇亦非汶汶者矣治酒食者中馈之职既相商度而得其所宜则言将召是人为宾客而饮之酒以示欢洽庶乎赖仁贤之助以保室家亦可以与尔偕老矣云饮酒则鳬鴈以充豆实亦在其中琴瑟所以乐宾曲礼云士无故不彻琴瑟御侍也按车中御在左故谓御为侍静好以声言静安静也不烦数浮荡之谓好和好也不滛哇惉懘之谓此又嘱其妇而曰尔不但治酒食而已凡劝侑之人操琴瑟而在侍御者尔皆当预谨饬之使之莫不静好以娱此嘉賔可也葢是夫之好徳如此白虎通云公羊传曰天子八佾诸公六佾诸侯四佾诗曰大夫士琴瑟御大夫士北面之臣非专事子民者也故但琴瑟而已左传医和曰君子之近琴瑟以仪节也非以慆心也陈云琴瑟其声尚宫其音主丝士君子常御所以乐得其道堂上之乐也故用大琴必以大瑟配之用中琴必以小瑟配之然后大者不陵小者不抑足以禁淫邪正人心矣故荀曰琴瑟以乐心罗泌云琴统阳瑟统隂以阳佐隂不可易也瑟维隂也故朱襄鼓五之瑟而羣隂来琴惟阳也故虞氏鼓五之琴而南风至隂阳之应各从其类是以伯牙鼓琴而马仰秣瓠巴鼓瑟而鱼出听鱼水物而马火物以类应也杨泉曰琴欲髙张瑟欲下声数不逾琴以佐阳也阳主生故其情喜隂主杀故其情悲隂阳并毗则寒暑不成而四时忒矣此帝女之鼓瑟所以动隂声而悲不能克也故乐惟不可苟作也先王以术调鼎以鼎调乐乐和而玉烛调矣诗曰琴瑟在御莫不静好此古之君子无故之所以不彻欤】　知子之来【叶职韵六直翻】之襍佩以赠【朱子云叶音则入职韵按来赠相叶终觉牵强丰氏本赠作贻系支韵上文来据仪礼注读为厘亦叶支韵似可从且赠贻字形颇相似疑传写讹也】之知子之顺【震韵】之襍佩以问【叶震韵徴闰翻】之知子之好【叶号韵虚到翻】之襍佩以报【号韵】之【赋也此妇人答其夫之词三子皆指夫也朱子云来之致其来者如所谓修文徳以来之礼妇人左佩纷帨刀砺小觽金燧右佩箴管线纩大觽木燧之属所以备尊者使今也毛氏以为佩玉珩璜琚瑀冲牙之类似非士庶之常服且与襍字不协赠説文云玩好相送也一曰増也孔云赠遗者所以増长前人赠之财使富増于本赠之言使行増于义故曰赠増也顺郑云谓与已和顺即莫逆于心之谓问毛传云遗也孔云曲礼凡以苞苴簟笥问人者左传卫侯使人以弓问子贡皆遗人物谓之问古人通言必遗以物好者喜好也所谓中心好之者是也报答也礼防云感恩者皆称报陆化熙云既致其来故思赠其往顺则不忍其踈濶故思问之好之者好之善也我好彼善是彼以善施我故有报下字俱有别此妇言子之好徳既如此则我私心幸甚非但治酒食饬琴瑟而已虽服玩之物亦无所爱知其初来则将有以赠之知其乆而莫逆则将有以问之知其防以善道相成则将有以报之也是不特能奉承其君子之意而其好徳更甚于君子矣朱子云此诗意思甚好读之使人有不知手舞足蹈者】
　　女曰鸡鸣三章章六句【申培説以为夫妇相警戒之词与朱传同今按此诗亦不见有戒意直相劝勉耳序则云刺説徳也陈古义以刺今不説徳而好色也所谓陈古刺今亦不必有所据】
　　出其东门郑之贞士宜其室家不染淫俗而作此诗【出申培诗説子贡传同】东门之墠之反【朱子云是时淫风大行而其间乃有如此之人亦可谓能自好而不为习俗所移矣羞恶之心人皆有之岂不信哉又云郑诗虽淫乱然此诗却如此好女曰鸡鸣一诗亦好辅广云郑诗惟女曰鸡鸣与此诗为得夫妇之道夫子録之正以见人性之本善而先王之泽犹未泯也】
　　出其东门【叶先韵谟连翻】有女如云【叶先韵于员翻】虽则如云匪我思存【叶先韵从縁翻】缟衣綦【説文作綼】巾【叶先韵经天翻】聊乐【音洛】我员【先韵陆徳明丰氏本俱作云韩诗作魂魂神也　赋也苏辙云东门郑之为乱者之所在也故墠栗皆曰东门毛传云如云众多也匪通作非言此如云之女皆非我思所存也严粲云缟衣綦巾称其妻犹云荆钗布裙也缟説文云鲜色也一云帛已练研者曰缟一云缯精白者曲阜之俗善作之尤为轻细故曰鲁缟孔頴达以为薄缯不染故色白也綦一作綼説文云帛苍艾色孔云綦者青色之小别苍即青也艾谓青而防白为艾草之色也巾佩巾即纷帨也礼妇人在佩纷帨纷本作楚谓大巾曰以拭器帨以饰手皆巾也故下章有茹藘之异葢一是一是帨耳聊郑云且略之辞亦自足之意乐谓室家之乐员云通孔云云员古今字助句辞也杨慎云今之云字乃员之省文诗景云维何秦誓虽则员然石鼓文君子员猎员猎员游皆云员通也缟衣綦巾聊乐我员正以着如云之女匪我思存耳又按説文云缟衣綼巾未嫁女所服不知何据殆不足信】　出其闉阇【虞韵】有女如荼【虞韵】虽则如荼匪我思且【叶虞韵丛租翻】缟衣茹藘【叶虞韵读如卢笼都翻】聊可与娱【虞韵丰氏本作虞　赋也闉阇东门之闉阁也闉毛云曲城也徐锴云若今门外壅城门陈氏云门外之有副城回曲以障门者尔雅云阇谓之台孙炎云积土如堵所以望气祥也孔云出谓出城则阇是城上之台谓当门台也荼毛以为英荼郑以为茅秀按诗中咏荼有三种风谁谓荼苦则尔雅所谓荼苦菜者也周颂以薅荼蓼则尔雅所谓蒤委叶者也蒤通作荼此有女如荼即芀也萑茅之属尔雅所谓蔈荂荼猋藨芀者也曰蔈曰荂曰猋曰藨皆荼芀之别名方语异尔毛言英荼者孔云茅之秀者其穗色白国语吴王黄池之会陈兵胁晋万人为方陈皆白常白斾素甲白羽之矰望之如荼亦以白色为如荼也又郑谓荼乃物之轻者飞行无常则是又淫佚女子之比矣且通作徂兼往存二义郭璞云以徂为存犹以乱为治以曩为向以故为今此皆训诂义有反覆也故郑云匪我思且犹匪我思存也茹藘可以染绛郑以为染巾是也防上章缟衣綦巾之文知此亦为巾也此草乃郑东门所有观东门之墠篇可见娱説文云乐也上章言聊乐者自乐也此曰与娱则与之同乐矣】
　　出其东门二章章六句【序以为闵乱也公子五争兵革不息男女相弃民人思保其室家焉所谓公子五争者谓突再也忽子亹子仪各一也郝敬为之説云恒情穷则反本安则思淫郑昭厉之际干戈不息人民离散室家以苟全为幸虽有东门之游女而无江汉之求思时使之然也故夫男女之际人之至情世治则怀春之女诱于吉士世乱则如云之女所思匪存若使上无敎化则野有死麕为淫奔矣国无乱离则出其东门为义士矣故诵其诗当论其世未可以其辞而已也刘辰翁云舍序读诗辞意甚美今按诗中所云聊乐我员聊可与娱襟怀洒落似非兵革不息男女相弃时语朱子改正较为得之】
　　驷驖秦人从狩而作【出申培説　按史记秦文公元年居西垂宫三年文公以兵七百人东猎四年至汧渭之会乃卜居之此诗当即是文公东猎之事居西垂而东猎其亦有略地岐丰之意乎又按文公三年即平王之九年】
　　驷【汉书説文俱作四】驖【汉书作臷】孔阜【有韵丰氏本作】六辔在手【有韵】公之媚子从公于狩【叶有韵始九翻丰氏本作守　赋也四马曰驷驖马名毛传以为骊非也陆佃云説文曰马深黒色骊赤黒邑驖先儒谓取其马色如铁非特有取于色盖亦取其坚壮如铁故曰驖也月令孟冬乘铁骊即此是也孔甚也阜字本作徐锴云弥髙大也故从三尸刘熙云土山曰阜厚也言髙厚也郑云四马六辔六辔在手言马之良也陈祥道云四马八辔而诗每言六辔者葢驾马之法有游环以止骖马之外出有胁驱以止骖马之外人有胁驱矣则骖马之内辔无所施也系于轼前而已此诗所以言六辔也孔云骖马内辔纳之于觖故在手者惟六辔耳聘礼賔觌总乘马注云总八辔牵之賛者谓歩牵马故八辔皆在手也大叔于田言六辔如手谓马之进退如御者之手故为御之良此言六辔在手谓在手而已不假控制故为马之良也陆云马之族不一而駻马则喜前驽马则喜后故古之御者驽马以鞭为主駻马以辔为主铁性坚駻则疑于难御而有繁手之劳矣今其六辔在手而已则是无事于辔故诗以羙之也一説严粲云在手言把握其辔能制马之迟速惟手之是聴也在如师之耳目在吾旗鼓之在亦通公文公也媚説文云悦也媚子谓公所爱悦之人也狩字从犬説文云犬田也以未章载猃观之知其为犬田也此章言往狩之事】　奉时辰牡辰牡孔硕【陌韵】公曰左之舍防则【丰氏本作其】获【陌韵赋也奉谓以两手翼之驱兽而聚之一处以待君射也谁奉之者媚子也毛云时是辰时也牡朱子云兽之牡者辰牡犹言时兽硕郑云肥大也孔云公曰左之是公命御者从禽之左逐之欲从禽之左而射之也逐禽繇左礼之常法朱子云射必中左乃为中杀五御所谓逐禽左者为是故也逐禽左逆驱禽兽使左当人君以射之也建安何氏士信曰公羊传觧第一杀第二杀第三杀皆自左膘射之达于右则左当人君之左指禽兽之左膘而言详见车攻篇舍放也防毛传云矢未也郑云括也孔云以镞为首故防为末防当作校亦犹括当作栝列子曰后镞中前栝是也亦作筈筈会也谓与相会乃受处又名比考工记曰夹其羽而设其比是也孔云既言公曰则是公自舍之猎所得曰获公舍放矢未则应而获其兽言善射也此章言方狩之事】游于北园【叶先韵于权翻】四马既闲【叶先韵何甄翻】輶车鸾镳【萧韵】载猃歇【説文作猲】骄【萧韵説文作獢　赋也顔师古云养鸟兽曰苑苑有垣曰园孔云游于北园葢近在国北地官载师云以圃任园地明去其国近也朱子云田事已毕故归而游于北园四马即驷铁也闲尔雅云习也輶车轻车也耑言輶亦训轻车见説文鸾铃也象鸾鸟声故曰鸾亦作銮镳马勒傍铁也解见硕人篇言置铃于马口之两旁也郑云轻车驱逆之车也置鸾于镳异于乗车也陆云驱逆之车尚轻疾孔云驱驱禽使前趋获逆御还之使不出围若君所乗者谓之田车不宜以輶轻为名乗车鸾在衡此鸾在于镳故异于乗车也载车中所载也毛云猃猲骄田犬也猃或作玁周谓北夷曰玁即此猃也歇骄当依尔雅説文作猲獢张衡西京赋曰属车之簉载猃猲獢是也尔雅云长喙猃短喙猲獢朱子云以车载犬葢以休其足力也韩愈画记有骑拥田犬者亦此类一説王雪山严华谷戴岷隠皆云歇骄谓歇其骄逸即休其足力之意亦通但尔雅説文皆以为犬名似当从古耳又按古者狩以讲武未尝以犬从禽载犬者秦之陋也轻车有和鸾之声而犬载其上总是写毕狩光景此章言毕狩而游观之事张敬夫云读车邻驷铁之诗则知秦之立国自其始创时不过盛其车马奉养之事竞为射猎之为而已葢不及于用贤制民也则其流风亦习乎是而已】
　　驷铁三章章四句【序云美秦襄公也始命有田狩之事园囿之乐焉子贡传亦以为襄公始有田囿之事秦人喜之按秦自文公东猎而外其他君田狩之事史皆无所见则此诗之当属文而不属襄明矣朱子谓此诗亦车邻之意要是影响】
　　賔之初筵卫武公饮酒悔过也【出后汉书注引韩诗之説　申培説亦云卫武公自警之诗朱子云今按此诗意与大雅抑戒相类必武公自悔之作当从韩义刘公瑾云此诗之意欲以自警抑诗之意亦以自警也此诗之意恐醉酒而伐徳犹抑诗所谓颠覆厥德荒媅于酒也此诗之意反覆以威仪为言犹抑诗言抑抑威仪敬而威仪敬尔威仪不愆于仪也以至此章有童羖之语抑诗亦有彼童而角之喻其语气亦相类也然抑诗凡言女言尔集传以为武公使诵诗者命己之词今按此诗凡言賔言尔者恐亦武公自谓也】
　　宾之初筵左右秩秩【朱子云无韵未详后三四章放此丰氏本作秩秩左右】笾豆有楚【语韵】殽核维旅【语韵】酒既和防【纸韵】饮酒孔偕【叶纸韵苟起翻】钟鼓既设【叶质韵式质翻】举醻逸逸【质韵】大侯既抗【漾韵亦叶阳韵丘冈翻】弓矢斯张【阳韵亦叶漾韵知亮翻】射夫既同【东韵】献尔发功【东韵】发彼有的【叶药韵子药翻陆明徳本作勺】以祈尔爵【药韵　赋也孔頴达云上八句言射初饮燕之事下六句言大射之事将祭而射谓之大射大射之初先行燕礼按礼射有三一为大射二为賔射三为燕射大射者将祭择士之射也射义云天子将祭必先习射于泽择者所以择士也已射于泽而后射于射宫射中者得与于祭不中者不得与于祭不得与于祭者有让削以地得与于祭者有庆益以地先儒谓将祭之时再为射礼然泽官言习射则未是大射至射于射宫乃行大射也今考周礼夏官司弓矢职云泽共射椹质之弓矢大射燕射共弓矢如数是则泽宫之射与大射异此其证也郊特牲云卜之日王立于泽亲聼誓命泽者泽宫也今家语文亦作王亲立于泽宫葢既卜之后必到泽宫择可与祭祀者因誓勑之以礼耳其地所在旧无明文先儒谓于寛闲之处近水泽而为之愚意即辟廱也辟廱之水旋丘如璧朱子云説者以廱为泽葢即旋丘之水而其学即所谓泽宫也此论得之亦如説文解泮为诸侯乡射之宫礼言鲁人将有事于上帝必先有事于泮宫葢亦于此处射而择士其制西南为水东北为墙与泽官制葢相近也又卿大夫从君田猎后班余获而习射亦于泽宫尚书大传所云凡祭取余获陈于泽然后卿大夫相与射是也射宫则在郊乐记云武王克殷散军而郊射左射貍首右射驺虞而贯革之射息注谓郊射是为射宫于郊又周礼夏官诸子职云掌国子之倅使之脩德学道春合诸学秋合诸射防谓学大学也射即射宫乃国之小学在西郊则虞庠是也防所以指为小学者以天子大学在国中小学在郊故乡射礼云君国中射则皮树中于郊则闾中于竟则虎中国中射者燕射也于郊者大射也于竟者谓与邻国君射则宾射也中者盛算之器以木为之刻为兽形皮树与闾皆兽名闾状如驴详见猗嗟篇而大射礼于事毕之后云卿大夫皆出公不送公入骜骜者骜夏也乐章之名公入则奏之以从郊入国故言入凡此皆射宫在郊之证也又春官司服职云飨射则鷩冕注谓飨射者飨食賔客与诸侯射也燕礼云燕朝服于寝注谓其服冕缁衣素裳汉法衣皮弁服与古异据此诗第三章言侧弁之俄则其非飨燕之射可知先儒谓为学宫之射当服皮弁以学记云皮弁祭菜故也然则此诗以弁入咏而二章又有烝衎烈祖之语其为将祭而行大射之礼无可疑矣賔射者诸侯求朝天子入而与之射或诸侯相朝而与之射即周礼所谓飨射大宗伯之职以宾射之礼亲故旧朋友是也燕射者谓息燕而与之射息者休农息老物也燕者谓劳使臣若与羣臣饮酒而射也春官乐师职云燕射帅射夫以弓矢舞是也宾射行于朝燕射行于寝三射之处不同其侯亦别考工记梓人云张皮侯而栖鹄则春以功张五采之侯则逺国属张兽侯则王以息燕凡侯皆用布为之皮侯则以虎熊豹麇之皮饰其侧又方制之以为谓之鹄着于侯中周礼天官司裘职云王大射则共虎侯熊侯豹侯设其鹄诸侯则共态侯豹侯卿大夫则共麋侯皆设其鹄即此大射之侯也宾射之矦尽以五采周礼夏官射人职云掌国之三公孤卿大夫之位三公北面孤东面卿大夫西面诸矦在朝则皆北面以射法治射仪王以六耦射三侯三获三容乐以驺虞九节五正诸侯以四耦射二侯二获二容乐以貍首七节三正孤卿大夫以三耦射一侯一获一容乐以采苹五节二正士以三耦射豻矦一获一容乐以采蘩五节二正三侯虎熊豹也二侯熊豹也一侯麋也获谓唱获之旌容亦名乏以革为之在侯之旁所以为唱获者御矢也以其可以容身故谓之容以其矢于此匮乏不去故亦谓之乏九节七节五节之解见后五正者先儒以为中朱次白次苍次黄居外三正损黄二正去白苍而画朱绿未知何据正者鸟名正与鹄皆鸟之防黠者大射射鹄賔射射正燕射射质燕射之侯画兽为侯乡射记所云天子熊侯白质诸侯麋侯赤质大夫布侯画以虎豹士布侯画以鹿豕是也综上诸礼文天子诸侯大夫三射皆具士惟有賔射燕射而无大射先儒以为士无臣故祭无所择理或然也三射之礼皆有饮酒故射义引诗曰曽孙侯氏四正具举大夫君子凡以庻士小大莫处御于君所以燕以射则燕则誉但賔射燕射因飨燕而射意止于娱賔大射是将祭而射意专主于择士饮酒特其中之仪节耳此三射之外又有乡射其侯用采侯礼与燕射同乃乡大夫贡贤能之后行之以询众庶及州长射于州序之礼非大子诸侯所用也又射义云古者诸矦之射也必先行燕礼卿大夫士之射也必先行乡饮酒之礼故燕礼者所以明君臣之义也乡饮酒之礼者所以明长幼之序也今按所谓先行燕礼者言大射未旅之前所行之礼似燕之法非谓先一日行燕礼毕而后射也天子大射之礼亾所可考见者唯诸侯大射见于仪礼意其节文当不甚相逺若此诗乃卫武公入为王卿士所作则天子之大射也賔武公自谓也时王以武公为賔故自云然初筵朱子云初即席也孔云铺陈日筵借之曰席筵席通也左右郑云谓折旋揖让也孔云以賔与主人为礼随其左右之宜其行或方折或回旋相揖而辞让也秩序也合宾与主人言之故重云秩秩按大射仪摈者纳賔賔及庭公降一等揖賔賔辟公升即席奏肆夏賔升自西阶主人从之賔右北面再拜賔答拜主人取酌膳筵前献賔賔拜受爵于筵前然后賔升筵即此所谓賔之初筵左右秩秩者也其礼以宰夫为主人君于臣虽为賔不亲献以其莫敢抗礼也笾豆解见代柯篇楚毛传云列貌按楚字义説文以为丛木谢眺诗曰平楚正苍然以丛木广逺谓之平楚此言有楚谓森然成列如丛木然也殽毛云豆实也郑云菹醢也凡非谷而实之曰殽核郑云笾实有桃梅之属按周礼笾人掌四笾之实醢人掌四豆之实凡祭祀共其笾豆荐羞之实賔客防纪亦如之是飨燕有笾豆也四笾内有餽食之笾其实枣防桃干防榛实干防者干梅也内则有桃诸梅诸是其干者皆有核之物也孔云此经二句自相克配殽核即笾豆所盛殽则实之于豆核则实之于笾也先殽后核不依笾豆次者便其文耳旅众也军之五百人为旅故有众多之义和防郑云酒调美也孔甚偕俱也言与燕者皆在列也按大射仪官馔羮定射人告具于公公升即位于席西向小臣师纳诸公卿大夫诸公卿大夫皆入门右北面东上公降立于阼阶之东南南乡小臣师诏揖诸公卿诸公卿西面北上揖大夫大夫皆少进然后摈者请賔即此所谓饮酒孔偕者也首二句纪賔初升筵之礼次三句纪官所馔之物至此句乃纪与燕之人钟鼓谓笙钟颂钟建鼓之属大射仪所云乐人宿县于阼阶东笙磬西面其南笙钟建鼓作阼阶西南鼓西阶之西颂磬东面其南钟一建鼓在其南东鼓一建鼓在西阶之东南面是也设说文云施陈也云既设者非谓此时方设言既设则奏之可知葢在主人献君爵而奏肆夏时也按周礼钟师以钟鼓奏九夏肆夏者九夏之一大射仪摈者纳賔及庭公先升即席奏肆夏賔升自西阶主人送爵献賔賔乃升筵啐爵而乐阕賔遂酢主人主人乃献公公拜受爵复奏肆夏卒爵而乐阕又郊特牲云賔入大门而奏肆夏燕礼记亦云賔及庭奏肆夏皆指公升即席时而言此言钟鼓既设在初筵之后举醻之前明是君受爵时所奏与即席之奏无预举醻朱子云举所奠之醻爵也逸逸往来安闲之貌按仪礼主人酌賔曰献賔既酢主人主人又自饮而献賔曰醻賔受之奠于席前而不举至旅而遂举所奠之爵交错以徧以大射仪考之初主人献賔賔酢主人次主人献公此时奏肆夏卒爵乐阕主人受公酢乃醻賔賔告于摈者请旅诸臣公许之乃举旅行醻即此所谓举醻逸逸也大侯毛云君侯也侯者射布之名字本作矦从人从厂从矢象张布矢在其下古者以射选贤射中者获封爵因谓之诸矦也故射义云天子之大射谓之射侯射侯者射为诸矦也射中则得为诸矦不中则不得为诸矦又考工记云祭矦之礼以酒脯醢其辞曰惟若宁侯母或若女不宁矦不属于王所故抗而射女今以字义考之诸侯之名义本因射布之矦而得名而考工记以为射诸矦之不安于为侯者则是射布之名矦乃反因射诸矦而得名非事实也若大侯之名见于此诗及仪礼而未详其为何矦据周礼注谓王之大射虎矦王所自射熊矦诸矦所射豹矦卿大夫所射理或近之则此诗所云大矦盖虎矦也然射人职诸王大射则以貍歩张三矦与司裘职王大射共虎熊豹三矦之説合若诸矦则皆云二矦而已仪礼大射篇所记者诸矦之礼乃云命量人量侯道与所设乏以貍歩大矦九十参七十干五十设乏各去其矦西十北十遂命量人巾车张三矦大矦之崇见鹄于参参见鹄于干于下纲不及地武抑又异周礼二矦之説何耶先儒谓彼乃畿内诸矦用二矦此畿外诸矦亦得用三矦但不敢同于天子虎熊豹之三矦似已然亦以大矦为熊矦而读参为糁读干为豻糁者襍也襍矦者豹鹄而麋饰豻矦者豻鹄豻饰也是皆妄意推测未有以证其必然愚偶以乡射记之説合之则此所云大侯杲熊矦也所云参侯乃麋矦也何以明之葢诸矦本宜射熊矦而乡射记天子熊矦白质以天子之燕射亦有取于熊为其同于天子故尊而大之也麋矦据司裘职本卿大夫所用而乡射记云诸矦麋矦赤质则诸矦之燕射亦有取于麋以其诸矦卿大夫皆得参用故变名之为参也若于矦即士所射之豻矦见于射人职者是也熊矦诸矦所自射麋矦以待卿大夫之射故大射仪云公射大矦大夫射参士射于士虽不得自行大射之礼然得与君同射又射义云古者天子之制诸矦歳献贡士于天子天子试之于射宫则是天子之大射士亦得与矣并记于此抗毛云举也广韵云以手抗举也先此已张矦而不系左下纲至此乃系之故曰既抗按乡射仪初张矦不系左下纲中掩束之及有司请射于是司马命张矦弟子説束遂系左下纲纲者持舌防之名舌所以维特矦者矦上下各有左右舌故有左右上下纲防出于舌外以持舌而系之于植也侯以向堂为面则左下纲以西畔而言初之不系者事未至也中掩束之者中掩左厢向东束之故将射乃解之也司马者即司正所为涖酒名司正涖射名司马弟子卑幼者也脱其束遂系左下纲于植事至故也大射仪于将射虽不言系纲而前此张三矦之时亦有不系左下纲之文及毕事又有量人解左下纲之文则于此时系之可知所以不言及者互相见耳又郑笺以为既抗者举鹄而栖之于矦也按考工记梓人为矦广与崇方三分其广而鹄居一焉又云张皮侯而栖鹄当侯之中别制皮为鹄举以栖之故曰既抗亦通所抗者不止于大矦举尊以该卑也又按礼卑者与尊者为耦不异矦张説文云施弓也孔云弓可言张而并言矢者矢配弓之物连言之耳按大射仪旅酬之后纳工歌鹿鸣管新宫毕司射适次袓决遂执弓挟乗矢于弓外见镞于弣右巨指钩自阼阶前曰为政请射即此所谓弓矢斯张也以句在射夫既同之前知为司射之弓矢非射夫之弓矢也射夫郑云众射者也既同朱子云比其耦也射毎二人相对以决胜负曰耦与车攻既同差异彼特以人众齐集言此乃以艺能相近言按大射仪司射请射之后遂告曰大夫与大夫士御于大夫言大夫与大夫不足则士侍于大夫与为耦也乃比三耦三耦俟于次司射命上射曰某御于子命下射曰子与某子射及三耦卒射之后复比众耦比者选次之谓即此所谓射夫既同也然三耦乃诸矦之礼若天子则六耦以诸矦为之周礼大司马职云若大射则合诸矦之六耦是也或诸矦不足亦当取足于卿大夫也献郑云犹奏也尔指賔武公自谓葢使人诵之以刺己也发功郑云发矢中的之功按大射仪三耦取弓矢于次司射适次作上耦射命曰母射获母猎获乃射上射既发挟矢而后下射射拾发以将乗矢获者坐而获举旌以宫偃旌以商获而未释获三耦卒射亦如之此射之第一节作上耦射者射有三耦先使上耦射而后逓及其次三耦也获解见前母射获者母使矢中乏也从旁为猎发挟矢者发其所挟之乗矢也下射亦如之拾之言更也将之言行也获者坐而获言负获旌之人坐而告获下文举旌偃旌是也以宫以商者以磬声之宫商为节奏也此即所谓献尔发功者也获而末释获者此时但言获而已犹未释算也彼指射侯也的説文云明也即鹄是也以其明白而可见故名的也祈求也尔即賔也爵饮噐其形象雀取其鸣节节足足也韩诗説云一升曰爵爵尽也足也二升曰觚三升曰觯四升曰角五升曰散总名曰爵陆佃云雀固物之滛者也酒善使人淫佚故一升曰爵爵所以戒也亦取其鸣节以戒荒滛之饮言尔所与射之耦发矢于彼侯而有中其的者则将以此求尔之饮此爵也射义孔子曰诗云发彼有的以祈尔爵祈求也求中以辞爵也酒者所以养老也所以养病也求中以辞爵者辞养也按大射仪三耦初射之后乃设楅上耦取矢复射司射请释获于公公许司射命曰中离维纲触梱复公则释获众则不与唯公所中中三侯皆获复进视上射命曰不贯不释释获者实八算于中乃射若中则释获者每一个释一算上射于右下射于左若有余算则反委之俟三耦卒射然后公及诸公卿大夫相继卒射于是司射视算释获者先数右获二算为纯一纯以取实于左手十纯则缩而委之每委异之有余纯则横诸下一算为奇奇则又缩诸纯下又释左兼敛算实于左手一纯以委十则异之其余如右获司射复位释获者遂进取贤获执之繇阼阶下北面于公若右胜则曰右贤于左若左胜则曰左贤于右以纯数告若有奇者亦曰奇若左右钧则左右各执一算以告曰左右钧于是司射者命设丰胜者之弟子洗觯升酌奠于丰上一耦出揖及阶胜者先升升堂少右不胜者进北面卒觯遂揖而下不胜者先降与升饮者相左交于阶前相楫反位三耦以次卒饮若賔诸公卿大夫不胜则仆人师洗升賔觯以授賔诸公卿大夫受觯于席若饮公则侍御者降洗角觯升酌及射爵办乃彻丰与觯此射之第二节也详第一节之射似是人皆先习射一次故虽告获而未释算至此乃计的之中否以为胜负而饮射爵焉即此诗所谓发彼有的以祈尔爵也楅中二噐名解见猗嗟篇离犹过也猎也侯有上下纲其邪制躬舌之角者为维躬侯身也舌解见躬触者谓矢中他物而触侯也梱复谓矢至侯不着而还反也言虽中侯而猎过侯之维纲及触梱复之类皆不得释获惟公则许所以优君也又三矦随公所值中一矦亦得释获若他人则必中其所应射之侯方释获也贯犹中也不贯不释言不中鹄不释算也释获者谓主释算之人也射以二人为耦一名上射一名下射人各四矢一耦则八矢矣故于中上实八算也上射中则释算于中内之右下射中则释算于中内之左其不得释之余算则另置之视算先右后左先上射而后下射也纯犹全也缩者从也东西为从贤获者胜党之算也丰形似豆卑而大觯饮酒角也受四升或云三升仆人师者服役之人也角觯即兕觥罚爵也办者徧也】　籥【丰本作龠】舞【丰本作□】笙鼓【麌韵】乐既和奏【叶麌韵宗五翻】烝衎烈祖【麌韵】以洽百礼【丰本叶麌韵笼五翻】百礼既至有壬有林【侵韵】锡尔纯嘏子孙其湛【先君印海先生讳叶侵韵持林翻】其湛曰乐【音洛】各奏尔能【丰本叶侵韵奴金翻】賔载手仇【尤韵亦叶支韵渠之翻董本丰本俱作防】室人入又【叶尤韵夷周翻亦叶支韵盈之翻】酌彼康【尔雅作漮】爵以奏尔时【支韵亦叶尤韵时流翻赋也籥舞执籥而舞文舞也解见简兮篇按周礼春官籥师掌教国子舞羽龡籥祭祀则举羽籥之舞賔客飨食亦如之大射具賔客飨食之礼既命用乐则有舞可知仪礼无文偶畧之也又按大司乐职云大射令奏驺虞诏诸矦以弓矢舞陈云祭祀天子执于戚而舞所以乐尸大射诸矦执弓矢而舞所以乐王笙解见鹿鸣鼓钟篇大射仪所谓笙钟笙磬皆应笙之钟磬而周礼笙师凡祭祀飨射共其钟笙之乐亦谓与钟声相应之笙也又笙有与瑟琴相应者鹿鸣所谓鼓瑟吹笙是也有与磬相应者鼓钟所谓笙磬同音是也有与歌相应者仪礼所谓歌鱼丽笙繇庚是也有与鼓相应者此言笙鼓是也以其为用无所不备故特举之鼓解见闗睢篇不独乐以鼓为节射亦以鼓为节所谓不鼓不释者也奏以出声言声有髙下缓急之度谓奏即奏驺虞貍首之奏言乐之声既和于所奏之诗也按大射仪彻丰觯之后献服不氏及释获者毕司射复请射如初司射北面请以乐于公公许司射东面命乐正曰命用乐乐正曰诺司射遂适堂下北面眠上射命曰不鼓不释乐正命太师曰奏貍首间若一遂奏貍首以射三耦卒射賔待于物如初公乐作而后就物稍属不以乐志其他皆如初仪然后反位就席始命退楅解左下纲退中与算而俟此射之第三节也服不氏于周礼为司马之属掌养猛兽而教扰之者请用乐于公请奏乐以为节也不鼓不释者不与鼓节相应不释算也貍首愚谓即七月之四章间若一者声之中间相去或希防或宻数调之使如一也物谓射时所立处也谓之物者物犹事也君子所有事也君之射仪迟速从心但稍与乐相属而已其发不必应乐避不敏也志犹拟也及解左下纲则正射之事毕矣末犹言俟者俟将复射与否也郑曰始将射而未释获复释获复用乐行之君子之于事始取苟能中课有功终用成法教化之渐也射用应乐为难射义云天子以驺虞为节诸侯以貍首为节卿大夫以采苹为节士以采蘩为节驺虞者乐官备也貍首者乐会时也采苹者乐循法也采蘩者乐不失职也是故天子以备官为节诸矦以时会天子为节卿大夫以循法为节士以不失职为节故明乎其节之志以不失其事则功成而徳行立徳行立则无暴乱之祸矣功成则国安故曰射者所以观成徳也按周礼射人职云驺虞九节貍首七节采苹采蘩皆五节先儒谓九节者五节先以聼七节者三节先以聼五节者一节先以聼其后四节皆以应乘矢拾发也乘矢四矢拾发连发也一终为一节孔子曰射者何以射何以聼循声而发发而不失正鹄者其惟贤者乎若夫不肖之人则彼将安能以中烝衎烈祖以下六句皆预拟之辞非实祭也承上言大射之礼既毕凡射而中者皆得与于祭则今日能中之人即后日助祭之人矣烝众也通与射者而言也映下文百礼可见衎説文云行喜貌尔雅云乐也烈本火猛以功之光而盛者似之故尔雅又转训为业也烈祖孔云功烈之祖也洽郑云合也当以偏傍省通用百礼严云事神之众礼以洽百礼者言助祭之人既多则可以合举事神之众礼也百礼既至言行礼之时至也壬通作任任之为义担也负也言任其事也本多为林众之意也众礼次序行之各有其时当其时之至则有身任其事者又有众多林立以待事者凡皆骏奔走于庙中也锡通作赐説文云予也篇内尔字皆指賔则以兼通助祭者而言纯全也嘏説文云大逺也皆指福言子孙指主祭者犹云曽孙也湛本作媅説文云乐也言助祭者防合举百礼以乐先祖则神将赐之以纯全乆大之福而主祭之子孙见助祭者之皆得人亦因之以喜乐也其媅曰乐为复射发端也其媅以心言乃虚写末然之景曰乐则指其当日射毕升坐安燕之事而言也按大射仪射毕彻爼司正升賔賔诸公卿大夫皆説屦升就席公以賔及卿大夫坐乃安羞庻羞公曰众无不醉賔及诸大夫皆兴对曰诺敢不醉乃举爵为士偏举旅行酬即此所谓乐也各奏尔能命复射也奏犹献也尔通与射者而言实在其内载者更始之义唐虞名歳曰载取物终更始也手毛云取也仇匹也训仇为匹犹训洁为汚训乱为治反言之也賔载手仇谓再取其技能之相敌者与之为耦也按大射仪若命曰复射司射命射唯欲一发中三侯皆获云命射唯欲者欲者则射不欲者则止可否之事从人心也此所谓手仇者也前此惟君释获不拘三矦此臣得与君同者以燕射复射其法寛亦尚欢乐之意也室人孔云有室中之事者毛云主人也按主人即宰夫也入又者谓入而又行献酬之礼康尔雅云安也毛云酒所以安体也郑云虚也无酒于爵谓之虚爵按康即糠字从米庚声谷皮也故尔雅亦训康为空谓去其内之米以空之也然则空虚是康本义其转训为安者当是康庄之康尔雅道五达曰康亦空虚洞达之意康衢可以安行故又训为安也二义皆通按大射仪复射后无算爵士有执膳爵者有执散爵者膳爵者酌以进公散爵酌以之公命所赐受赐爵者以爵就席坐公卒爵然后饮执膳爵者受公爵酌反奠之受赐者以散爵授执者执散爵者乃酌行之唯受于公者拜此康爵即散爵也膳爵公所用公饮毕仍反奠于公所散爵自拜赐后随执爵者劝其所欢徧行于賔及诸公卿大夫士不以次数为限所谓无算爵也奏与乐既和奏之奏同义谓奏陔夏也陔夏者九夏之一时谓欢燕已洽賔可以出之时也按大射仪无算爵之后君有命彻幕皆降再拜稽首反位无算乐宵则庻子执烛于阼阶上司宫执烛于西阶上甸人执大烛于庭阍人为烛于门外賔醉北面坐取其荐脯以降奏陔遂出卿大夫皆出公不送公入骜而大射之仪毕于此命彻幕者君意殷勤欲尽酒也无算乐者升歌间合无次数惟意所乐也取脯以降重得君之赐也奏陔者陔之言戒也以陔为节明无失礼也骜解见前此诗所载行礼次第与大射仪一一具合而旧説絶不理会今故逐叚为之附丽以诏来者不敢厌其繁焉】　賔之初筵【先韵】温温其恭【无韵未详】其未醉止威仪反反【叶先韵分邅翻韩诗作眅眅云善貌】曰既醉止威仪幡幡【叶先韵孚焉翻】舍【音舍】其坐迁【先韵】屡【陆徳明本作娄】舞僊僊【先韵乐书作蹮蹮】其未醉止威仪抑抑【叶寘韵固利翻国语引诗抑戒作懿戒可证】曰既醉止威仪怭怭【叶寘韵毗志翻説文作佖佖】是曰既醉不知其秩【叶寘韵直詈翻　赋也賔之初筵谓未射以前行燕礼时也温温和柔貌在心为敬在貌为恭又貌多心少为恭心多貌少为敬故少仪云賔客主恭祭祀主敬各有攸当也其未醉止卒射而饮觯时也有威可畏谓之威有仪可象谓之仪皆主升降周折之容言反反苏彻云顾礼也曰既醉止谓酌康爵时也此时饮无算爵又彻幕尽欢则势必至于醉矣幡通作翻説文云飞也飘之意幡幡犹翩翩也苏云轻数也舍通作舍置也迁移屡数也賔醉降阶将出业已舍其故坐斯时闻乐人奏陔即当遂出而犹未肯出乃迁移他处以屡舞为乐也此舞非乐舞如以舞属客之类直是戏耳陈云前代欢饮酒酣必起舞葢所以极欢心叙诚意魏晋以来尤重以舞相属乐饮以舞相属犹饮酒以杯相属也故汉李陵起舞以属苏武王智起舞以属蔡邕晋谢安起舞以属桓嗣陈智匠曰比见北人犹以舞相属则属舞古人非不尚也然田蚡与灌夫过窦婴家酒酣起舞属蚡蚡不起夫徙坐语侵之陶谦为舒令见太守张磐磐舞属谦谦不为起固强之虽舞而不转曰不当转耶曰不可转转则胜人繇此观之以舞相属情意一有不至而祸患随之可不重之哉诗曰屡舞蹮蹮然则相属之舞其亦不可屡而常矣江表孙谭酒酣屡舞而不知止顾雍所以深责之也唐中宗数与近臣狎宴逓起舞唱憸幸之人因之徼求官爵君臣之礼防矣僊通作蹮説文云蹁蹮旋行也若如本字解则为仙人轻举之状亦如赵飞燕外传云后杨袖曰仙乎仙乎之意以屡舞故重言僊僊后放此抑説文云按也字本从反印后加从手作抑印者执政所持信器也印所以行之于外今反而敛之于内则为自按抑也説文无怭字引此诗作佖佖云威仪也韵会云威仪备也此四句以理言人当未醉时其威仪固当折抑而収敛即当既醉时其威仪亦当怭怭而周备乃是之名既醉者何如哉苐见昏然沉迷不知其秩而已矣秩即左右秩秩之秩亦以折旋揖让言彼入时之礼此出时之礼也庄子云以礼饮酒者始乎治常卒乎乱孔云小人未醉身有恶态强自収掩及其醉酒则旧时情态皆出庄子説察人之法曰醉之以酒以观其态是从饮酒则情态出也蔡汝楠曰武公自戒甚严多朂以威仪观风人称之曰善戏谑兮葢亦过于和易而能悔者也】　宾既醉止载号【丰本作号平声】载呶【无韵未详】乱我笾豆屡舞僛僛【支韵】是曰既醉不知其邮【叶支韵是为翻】侧【説文丰本俱作仄】弁之俄【歌韵】屡舞傞傞【歌韵説文作姕姕】既醉而出并受其福【屋韵亦叶职韵笔力翻】醉而不出是谓伐徳【职韵亦叶屋韵都未翻】饮酒孔嘉【叶歌韵居何翻】维其令仪【叶歌韵牛何翻　赋也号説文云呼也呶説文云讙声也乱我笾豆与首章笾豆有楚相应此因屡舞僛僛而乱及笾豆二句当合防非两事也僛徐云欹倾不能自正也邮通作尤过也侧旁也通作仄説文云倾侧也言倾于其旁也弁皮弁也解见前俄説文云行顷也傞説文云醉舞貌傞傞毛云不止也诗言既醉而屡舞者三初迁而屡舞已可异矣然且不止而继之以号呶又继以俄顷之间数侧其弁葢君形者去而口容首容举失其度屡舞不休欲何为乎酒以合欢原期于醉先王之礼所以有无算爵也既醉何病然醉斯可以出惟醉而不出为可丑耳此诗专为酌康爵奏陔夏从昏醉防仪而不肯出者发意武公必曾有是失故使人诵之以自儆也全篇次序相承皆纪尝日实事非谓以前二章为思古以后三章为伤今也既醉以下是叹悔之辞并受其福者郑云賔醉则出与主人俱有美誉也是谓伐徳者孔云若至于醉而不出是谓诛伐其徳醉前无失为有徳既醉为愆以防之是伐其徳也晏子春秋云晏子饮景公酒日暮公呼具火晏子辞曰诗云侧弁之俄言失徳也屡舞傞傞言失容也既醉以酒既饱以徳既醉而出并受其福賔主之礼也醉而不出是谓伐徳賔之罪也婴已卜其日未卜其夜公曰善举酒祭之再拜而出诸葛亮戒子书云夫礼之设合礼致情适体归性礼终而退此和之至礼意未殚賔有余倦可以至醉无致于乱孔甚嘉美令善也仪即威仪之仪朱子云饮酒之所以甚美者以其有令仪耳今若此则无复有仪矣苏云此章申言其乱而终悔之也】　凡此饮酒【有韵】或醉或否【有韵】既立之监或佐之史【纸韵】彼醉不臧不醉反耻【纸韵】式勿从谓无俾大【音泰】怠【叶纸韵养里翻】匪言勿言匪由勿语【叶麌韵读如午疑古翻】由醉之言俾出童【丰本作】羖【麌韵】三爵不识【叶寘韵职吏翻】矧敢多又【叶寘韵夷豉翻　赋也此章皆深絶醉者之辞所以着自儆之意饮酒一也而醉与不醉异故为之监史以伺察之朱子云监史司正之属按燕礼射人为司正注谓将留賔饮酒更立司正以监之察仪法也又大射仪先以大射正为摈其后以摈为司正及誓射则大史俟于西序东面以听政其释获释算之事大史司之既毕射司正升賔将公命曰众无不醉则以司正为监者近之但未知史即太史否耳吕祖谦云淳于髠説齐威王曰赐酒大王之前执法在傍御史在后秦赵会渑池秦王请赵王鼔瑟蕳相如请秦王击缻两国御史皆前书之此古人君燕饮之制犹存于战国者也或立之监即执法也或佐之史即御史也董鼎云监以监之史以书之古之慎礼如此钱天锡云一察一书相为副贰谓之佐非谓监所不及史则书之也臧善也失礼为不臧朱子云彼醉者所为不善而不自知使不醉者反为之羞愧也式勿从谓以下设为监史告不醉者之辞所以深厌恶夫醉者也式发语声勿禁止辞从就谓告也严粲云彼人已醉勿就其位而与之言与之言则彼愈更号□是使之大为怠慢也匪通作非言自言也由谓理所当繇者语与人语也徐云语者午也言交午也所不当言者勿言所不当由者勿语彼醉者虽极善号呶然无人与之酬答则亦将废然而自止矣羖羊名尔雅云夏羊牡羭牝羖罗愿云羖夲夏羊牝者之名以吴羊白夏羊黒今人便以羖为黒羊名羖羊之角主明目安心益气轻身辟鬼魅虎狼疗疥虫蛊毒结气止寒泄其角为用最大严云童羊无角羖未有无角者愚按此盖戒人以醉言不可聴亦如人言羖羊无角其不足信明甚汝若聴醉人之言则责之使出童羖困之以必无之物以喻有是言无是事也冯时可云信醉者之言以虚而责实则必不可行传注曰设言必无之物以恐之非也既曰必无之物恶足以恐哉三爵谓射毕后饮酒君已举旅三次则情意已洽礼文已备可以辞而出之时也按大射三射礼毕公举奠觯惟公所赐若賔若长以□于西阶上此第一爵也于是彻爼升賔及诸公卿大夫皆就席坐羞庻羞賔降洗升媵觯于公公取賔所媵唯公所赐受者如初受酬之礼及就席坐行之注云坐行之者若今坐相劝酒也旅酬至士而徧此第二爵也已而命复射遂行无算爵之礼执散爵者酌以之公命所赐受赐者饮毕以散爵授执者执散爵者乃酌行之注云酌行之谓与其所欢者也亦旅酬至士而徧此第三爵也旧説皆失考又玉藻云君子之饮酒也受一爵而色酒如也三爵而言言斯礼已三爵而油油以退识记也又即室人入又之又谓复饮酒也言君已举行三爵之礼矣汝奈何不记忆而况敢号呶不出更复思多饮乎监史以此为训明者以醉为监庻乎知儆耳】
　　賔之初筵五章章十四句【序云卫武公刺时也幽王荒废媟近小人饮酒无度天下化之君臣上下沈湎滛液武公既入而作是诗也按此诗明止为刺賔而作未见君臣上下沈湎滛液之意而语气雅与抑戒相类其为武公自儆之诗无疑或谓王朝之诗曰雅侯国之诗曰风果武公作宜与卫风淇澳伍今在雅则王朝献纳之辞矣是又不然序言武公既入而作是诗郑笺谓入者入为王卿士然则以其为王朝卿士所作故列之雅耳曰果尔何以辨其非刺幽王曰史记载武公四十二年犬戎杀周幽王武公佐周平戎甚有功平王命武公为公其后平王十有三年武公始卒则武公为周卿士实在平王之世当幽王时武公受封于卫未尝入周也又子贡传但存卫武公三字其下阙文】
　　抑卫武公刺王室亦以自戒行年九十有五犹使臣日诵是诗而不离于其侧【出矦包韩诗翼要　楚语左史倚相云昔卫武公年数九十有五矣犹箴儆于国曰自卿以下至于师长士苟在朝者无谓我老耄而舍我必恭恪于朝朝夕以交戒我闻一二之言必诵志而纳之以训道我在舆有旅贲之规位宁有官师之典倚几有诵训之諌居寝有御之箴临事有瞽史之道宴居有师工之诵史不失书蒙不失诵以训御之于是乎作懿戒以自儆也及其没也谓之叡圣武公韦昭云懿诗大雅抑之篇也懿读曰抑徐干云昔卫武公年过九十犹夙夜不怠思闻训道作抑诗以自儆卫人诵其徳为赋淇澳邹忠云夷考武公在位五十有五年以宣王十六年立以平王十三年卒此诗作于晚年在平王之世篇中亦聿既耄其证也讽时王之意在于言外见之所云天方艰难曰防厥国取譬不逺昊天不忒则明指骊山之覆辙矣骊山之难武公将兵救周有功平王命为公是诗作于王朝故不复还系其本国邓元锡云王妉酒故初筵引以为戒不斥言故引而反之躬自怨贲感焉初筵专言酒抑广言深言精言于天人之际故分二雅又卫风録淇澳风二雅具有诗惟周召卫武矣】
　　抑抑威仪维【汉书作惟】徳之隅【虞韵亦叶尤韵鱼矦翻】人亦有言靡【淮南子作无】哲【陆徳明本作喆又云亦作悊】不愚【虞韵亦叶尤韵鱼矦翻】庻人之愚亦职维疾【质韵亦叶寘韵秦二翻】哲人之愚亦维斯戾【叶寘韵力置翻亦叶质韵力质翻　赋也抑説文云按也自按抑也详见賔之初筵篇抑抑者抑而又抑也与相反威仪则放抑则敛抑而不谦下之度也左传北官文子云有威而可畏谓之威有仪而可象谓之仪孔頴达云隅者角也郑云宫室之制内有防直则外有亷隅王安石云徳譬则宫城也仪譬则隅也观其隅则宫城之中可知矣有诸中必形于外故也严粲云亷隅者屋之外角譬人之外有威仪也凡宫室观其外有亷隅则知其在内之制必方正也如人外有抑抑然谨宻之威仪则知其在内之徳性严正也张文潜云老子曰髙者抑之使卑书曰太王王季克自抑畏葢裁其盛而使退挹其满而使亏者抑也临下而使物畏之者威也居上而使物象之者仪也威能抑抑则不至于刚暴仪能抑抑则不至于不逊虽威仪外也非不可以伪作使脩其威仪者盖使之勉其徳而已故曰惟徳之隅治室者不先治隅也使之治隅者是使之治宫室而已愚按全诗头绪甚多读者茫然不能得其要领再四讽咏始知意分四层修徳是第一层其工夫全在谨独七章不愧屋漏等语是也能潜心脩徳则威仪自然敬慎是第二层此所谓抑抑后所谓柔嘉及不僣不贼温温恭人等语是也其威仪见于外者如此则闻善言必能虚心聼受此第三层二章言逺犹辰告九章言顺徳之行是也所乐闻者善言则小人变乱旧章之言无繇而入而条教号令必皆中理此第四层二章言定命五章六章言慎尔出话惠于朋友庶民是也反是而回遹其徳则不能敬其威仪方且骜然自大而反以教我者为虐于是忠直日退谀佞日进所出政令必皆与先王明刑相悖而俾民大棘矣诗词虽错综而其条理明白如此人亦有言谓古人之遗言靡无通哲説文云知也书云知之曰明哲孔云愚者痴也靡哲不愚即老子所谓良贾深藏若虚君子盛徳容貌若愚者淮南子云人能繇昭昭于冥冥则防于道矣诗曰人亦有言无哲不愚此之谓也职尔雅云主也常也郑云众人性无知以愚为主是其常也疾説文云病也王云庻人之愚则天性之疾也孔子曰民有三疾斯者语辞亦训为此葢指愚而言也戻训为至鸢飞戾天鲁侯戾止皆同是义亦维斯戾者言哲人之所以哲者亦维其愚以自居故能至于哲也徐光启云此诗之作以聼言修德为主欲聼言修徳必先磨去一叚矜许自贤之心使此中退然自下若拙若讷乃可故曰虚以受害又曰满招损谦受益此章全是发明此义以为一篇提领抑抑谦逊卑下之貌有此威仪便想见他虚中受善之意故曰维徳之隅此等人其中全无织翳障塞廓然空洞澄然虚明故又谓之哲人人亦有言无有哲人而不愚者哲即德也愚即抑抑威仪也惟哲故愚惟愚益见其哲也后四句又言愚有不同庻人气浊质闇禀赋之偏此真愚也若哲人之愚是其盛徳容貌收敛退藏乃所繇以至于道也老子之若愚顔子之如愚乌得与庻人之愚同类而称哉第九章説脩徳之事已毕重宣此义温温恭人即是抑抑威仪维徳之基即是维徳之隅哲人顺徳即是靡哲不愚其维愚人即是庻人之愚语意相应脉络粲然一説抑抑威仪为徳之隅此宜尽人知之而靡哲不愚皆不防知也庻人之愚专坐此不知抑抑之病哲人而愚亦维于此抑抑处有乖戾耳按此説亦通但第九章明以哲人愚人对言哲愚相反果其真愚又何以称哲人乎故定主前説】　无竞【吕覧作兢五经文字作京】维【吕览作惟】人四方其顺【叶震韵读如衅许刃翻】之有觉【礼记作梏】德行四国顺【震韵】之訏谟【释文云沈本作漠】定命逺犹【外传世説丰氏本俱作猷】辰告【叶职韵讫得翻】敬慎【中论作尔】威仪维【左传中论俱作惟】民之则【职韵　赋也无母通戒辞也竞彊语也训教也俱见説文无竞维人是劝其虚受即上章所谓哲人之愚者言汝若不与人争辨求胜则四方之人皆将以言来训诲乎女也觉説文云寤也欧阳脩云警动也按朱子谓呼寐者而使之寤曰觉有觉德行言人君有徳行足以醒动人心人皆晓之也徳即上章维徳之隅之徳徳不可见自其行之着于威仪者而信其有徳谓之徳行也董仲舒引此诗而释之云觉者着也王者有明着之徳行于世则四方莫不响应风化善于彼矣四国即四方之国左传云慈和徧服曰顺欧阳云谓一日克已而天下归仁也韩诗外传云水渊深广则龙鱼生之山林茂盛则禽兽归之礼义脩明则君子怀之故礼及身而行修礼及国而政明能以礼扶身则贵名自天下愿焉令行禁止而王者之事毕矣诗曰有觉徳行四国顺之夫此之谓也又云齐桓公见小臣五往而徳见也天下诸侯闻之谓桓公犹下布衣之士而况国君乎于是相率而朝靡有不至桓公之所以九合诸矦一匡天下者此也诗曰有觉徳行四国顺之礼记缁衣篇子曰上好仁则下之为仁争先人故长民者章志贞教尊仁以子爱百姓民致行已以説其上矣诗云有梏徳行四国顺之孝经子曰昔者明王之以孝治天下也不敢遗小国之臣而况于公矦伯子男乎故得万国之懽心以事其先王治国者不敢侮于鳏寡而况于士民乎故得百姓之懽心以事其先君治家者不敢侮于臣妾而况于妻子乎故得人之懽心以事其亲夫然故生则亲安之祭则鬼享之是以天下和平灾害不生祸乱不作故明王之以孝治天下如此诗云有觉徳行四国顺之按以上数条引诗意皆恍愡相近又毛传训觉为直与尔雅梏较等字同解皆以音同通用而未详其义所出左襄二十一年范宣子囚叔向乐王鲋见叔向曰吾为子请叔向弗应出不拜其人皆咎叔向叔向曰必祁大夫外举不弃讐内举不失亲其独遗我乎诗曰有觉得行四国顺之夫子觉者也昭五年叔孙昭子朝其家众曰防牛祸叔孙氏杀适立庻罪莫大焉防牛惧奔齐杀诸塞闗之外仲尼曰叔孙昭子之不劳不可能也周任有言曰为政者不赏私劳不罚私怨诗云有觉徳行四国顺之按左传所引有觉皆取训直之义但于诗意甚逺不必从訏谟二句承无竞二句而言訏即实覃实訏之訏郑以为张口呜呼是也谟説文云议谟也徐锴云泛议将定其谋曰谟定朱子云审定不改易也命政令也第五章所谓出话者指此言嗟呼众人使各出其议论以为酌定政令之地絶无自广以狭人之心又不止于无竞而已犹本兽名其性多疑故借为谋虑之义曰逺犹者吕祖谦云所谋不止于一身而计天下之安危不止于一时而监百世之损益长虑却顾思其所终稽其所敝也辰毛云时也按尔雅以不辰为不时告当通作诰尔雅云请也严云入告尔后于内之告言人君诚乐于求言则凡有深逺之图者得以时时入告此即上文所谓四方其训之者孟子有言夫苟好善则四海之内皆将轻千里而来告之以善正谓此也世説新语云谢公因子弟集聚问毛诗何句最佳公曰訏谟定命逺犹辰告此句偏有雅人深致敬慎二句承上文有觉二句而言敬慎者有觉之本也敬慎其怠慎防其踈必能敬慎威仪然后徳行之见于外者始于兹大着矣则郑云法也其仪不忒而后民法之上文所谓四国顺之者此也匡衡云圣王之自为动静周旋奉天承亲临朝享臣物有节文以章人伦葢钦翼祗栗事天之容也温恭敬逊承亲之礼也正恭严恪临众之仪也嘉惠和説飨下之顔也举错动作物遵其仪故形为仁义动为法则孔子曰徳义可尊容止可观进退可度一临其民是以其民畏而爱之则而象之大雅云敬慎威仪维民之则徐干云夫法象立所以为君子法象者莫先乎正容貌慎威仪是故先王之制礼也为冕服采章以旌之为佩玉鸣璜以声之欲其尊也欲其庄也焉可懈慢也夫容貌者人之符表也符表正故情性治情性治故仁义存仁义存故盛徳着盛徳着故可以为法象斯谓之君子矣诗云敬尔威仪惟民之则若夫堕其威仪恍其瞻视忽其辞令而望民之则我者未之有也莫之则者则慢之者至矣小人皆慢而致怨乎人患已之卑而不知其所以然哀哉左襄三十一年卫矦在楚北宫文子见令尹围之威仪言于卫侯曰诗云敬慎威仪惟民之则令尹无威仪民无则焉民所不则以在民上不可以终公曰善哉何谓威仪对曰有威而可畏谓之威有仪而可象谓之仪君有君之威仪其臣畏而爱之则而象之故能有其国家令闻长世臣有臣之威仪其下畏而爱之故能守其官职保族宜家顺是以下皆如是是以上下防相固也】　其在于今【叶庚韵读如京】兴迷乱于政【叶庚韵诸盈翻】颠覆厥德荒湛【先君讳汉书作沈韩诗作愖】于酒【叶篠韵子小翻】女【音汝】虽湛乐【音雒】从弗念厥绍【篠韵】罔敷求先王【阳韵】克共【丰本作恭】明刑【叶阳韵胡光翻诸本祖毛郑皆以其在于今至此为第三章】肆皇天弗尚【叶阳韵辰羊翻】如彼泉流【读书记大全朱传丰民本俱作流泉】无沦胥以亡【欧阳以其在于今至此为第三章今从之　赋也今朱子云武公自言已今日之所为也葢使人箴儆而为是切责之辞非必真有是事所谓讽王者正在于此兴迷乱于政者郑云兴犹尊尚也尊尚小人迷乱于政事者一说苏辙云作起迷乱之人而任之以政也皆通顚通作槇仆木也覆犹反也已本有德而自坏之谓之顚覆也兴迷乱于政则与訏谟定命反矣顚覆厥德则与敬慎威仪反矣荒芜湛没也俱见说文初则荒芜而不治继则沉没而不还均是纵情于酒而亦有浅深时必王有此事又武公亦曾蹈此观初筵诗可见女朱子云武公使人诵诗而命己之辞也后凡言尔言女言小子者放此又云如幕中之辨人反以女为叛台中之评人反以女为倾等类亦是自谓古人此様亦多从随也谓与沈湎为乐之人相随也念说文云常思也绍尔雅云继也朱子云谓所承之绪也罔通作亡与无同意敷说文云施也求通作逑说文云敛聚也先王之典章法度其犹存者则不能施布之其散逸者则不能敛聚之共通作防刑通作刑法也明刑谓成法之昭垂者王安石云弗念为人子孙当绍祖考故罔敷求先王克共明刑克共者不敢慢之谓也愚按敷求以事言克共以心言前空言先王尚木知何所指故以明刑实之肆承上起下之辞说文以为极陈也皇説文云大也惟天为大故曰皇天尚通作上犹言崇重也弗尚朱子云厌弃之也言如上文所为自絶于天故不为天所崇尚而防亾之祸亦将及矣无通作母朱子云言无者戒之欲其不至是也如彼泉流者辅广云如泉流之不可止季本云其亾如流泉趋下之易韩诗云顺流而风曰沦胥尔雅云皆也方言云东齐谓皆曰胥欧阳云沦胥以亾者君臣皆将灭亾矣郝敬云言当早隄防之无使沦没相率以亾可也】　夙兴夜寐【寘韵】洒埽【外传作扫】庭【陆本读诗记大全朱传诗缉俱作廷】内【叶寘韵而瑞翻】维民之章【阳韵】脩尔车【潜夫论作舆】马弓矢戎【潜夫论作戈】兵【叶阳韵逋旁翻】用戒戎作【潜夫论改戎作为作则】用逷【潜夫论作逖】蛮方【阳韵诸本皆以肆皇天至此为第四章欧阳以夙兴至此为第四章】质【盐铁论作诘外传说苑俱作告】尔人民【说苑盐铁论俱作民人】谨【左传作慎】尔侯度【遇韵】用戒不虞【叶遇韵元具翻】愼尔出话敬尔威仪【叶歌韵牛何翻】无不柔嘉【叶歌韵居何翻欧阳以质尔人民至此为第五章　赋也此章承上章示以救亾之法夙兴六句是不泄迩不忘逺之意上文言迷乱于政则事之大者且置不理何况细行故此言及寝兴洒扫举细以该大也近而易见者且或遗忘何有远虑故此言及修武备逷蛮方举远以该近也夙兴夜寐是无逸之念言须侵早而即起夜分而后卧也洒涤埽弃也俱见说文孔云洒埽者谓以水洒地而扫之庭说文云宫中也洒扫庭内是慎防之念此两句正克勤之实崇功广业皆基于此韩诗外传云子路治蒲三年孔子过之入境而善之曰繇恭敬以信矣入邑曰善哉繇忠信以寛矣至庭曰善哉繇明察以断矣子贡执辔而问曰夫子未见繇而三称善可得间乎孔子曰入其境田畴草莱甚辟此恭敬以信故民尽力入其邑墉屋甚尊树木甚茂此忠信以寛故民不偷入其庭甚闲此明察以断故民不扰也诗曰夙兴夜寐洒埽庭内章通作彰明着之义维民之章承上二句言民皆晓然知上之勤于政事也脩通作修说文云饰也戎兵孔云戈盾矛防之类戒说文云警也谓警备也逷毛云远也说文无逷字当通作逖蛮方郑云蛮畿之外也孔云周礼九服六服之内为中国七服以外为夷狄而第六者大行人谓之要服职方氏谓之蛮服大司马谓之蛮畿此经有二义用戒戎作为中国则用逷蛮方为夷狄且蛮方与彼蛮夷同故知是蛮畿之外也按周礼大司马职云蛮畿外方五百里曰夷畿又其外方五百里曰鎭畿又其外方五百里曰蕃畿孔云言当修治汝征伐之车马及弓矢与戎兵之器用以此戒备戎兵动作之处当征伐之又用此以驱远蛮方之来内侵者当逐令远去使不得来侵也李氏云当时沉荒于酒贪目前之乐而忘意外之变故戒之如此以上两叚皆推开一步説质尔人民以下始就其本诸身者而言质犹证也据説文为以物相赘之义徐锴云质实也事疑虚以人物实之也人谓羣臣民谓庶民质尔人民质证之人民以验其信从与否下章言慎出话之事则曰惠于朋友庶民言敬威仪之事则曰不僣不贼鲜不为则是也侯度诸侯所以律身治国之常度不越出话威仪二者但未说出耳曰谨者即下文言慎言敬之谓戒备也虞本兽名尔雅训虞为度未详其义疑即是虑字之误故音与度叶而朱子亦训虞为虑虞字从虍而呉声故宜为兽名虑字从思而虍声故宜为思虑虽字形相似而所从各别又有训虞为乐者正当通作娱耳不虞者孔云非意所亿度之事愚按谨侯度正所以戒不虞二句相聨说人民皆我之人民一旦离心不为我用是不虞也若侯度克谨自不至是一说质尔人民与天保民之质矣同意谨尔侯度与尚书明乃服命同意亦通说苑及韩诗外传云古者必有命民命民能敬长怜孤取舍好让居事力者告于其君然后君命得乘餙车骈马未得命者不得乘乘者皆有罚故其民虽有余财侈物而无仁义功德则无所用故其民皆兴仁义而贱财利贱财利则不争不争则彊不陵弱众不暴寡是唐虞所以兴象刑而民莫敢犯法民莫犯法而乱斯止矣皆引此诗左襄二十二年郑公孙黒肱有疾归邑于公召室老宗人立叚而使黜官薄祭尽归其余邑曰吾闻之生于乱世贵而能贫民无求焉可以后亡敬共事君与二三子生在敬戒不在富也君子曰善戒诗曰慎尔侯度用戒不虞郑子张其有焉以上皆从后说慎说文云谨也徐锴云心眞为慎不卤莽也话尔雅说文皆云善言也郑云谓敎令也慎尔出话必如前章所云远犹足以定命者而后出之无不柔嘉单承敬尔威仪说观后章言辑柔尔顔俾臧俾嘉皆敬威仪之事曰无不者内自深宫外至大庭凡动容周旋之间无不气象从容中规中矩也柔指气象嘉则极致其賛美之辞王应麟云古之君子刚中而柔外仲山甫之德柔嘉维则随防柔而不犯韩文公为王仲舒铭曰气锐而坚又刚以严哲人之常与其友处顺若妇女何德之光愚按慎出话从虚受中来敬威仪从慎独中来礼记缁衣篇子曰君子道人以言而禁人以行故言必虑其所终而行必稽其所敝则民谨于言而慎于行诗云慎尔出话敬尔威仪刘向说苑云夫树曲木者恶得直景人君不直其行不敬其言者未有能保帝王之号垂显令之名者也易曰夫君子居其室出其言善则千里之外应之况其迩者乎居其室出其言不善则千里之外违之况其迩者乎言出于身加于民行发乎迩见乎逺言行君子之枢机枢机之发荣辱之主君子之所以动天地可不慎乎天地动而万物变化诗曰慎尔出话敬尔威仪无不柔嘉此之谓也】　白圭之玷【说文丰本俱作防下同】尚可磨【叶歌韵眉波翻】也斯言之玷不可为【叶歌韵吾何翻】也【诸本皆以质尔人民至此为第五章】无易【音异】由言无曰苟矣【大全云此二句不用韵丰氏考补云与第四句二矣字自为韵】莫扪朕舌【屑韵】言不可逝【叶屑韵食列翻】矣【欧阳以白圭至此为第六章】无言【墨子言下有而字】不雠【叶宥韵承呪翻列女传作醻外传作酬】无德【墨子德下有而字】不报【叶宥韵敷救翻汉书引此句下有惟民之则一句】惠于朋友庻民【句叶阳韵谟阳翻】小子子孙绳绳【蒸韵尔雅作憴憴外传作承承】万民靡【陆云一本作是】不承【蒸韵亦叶阳韵辰羊翻诸本皆以无易由言至此为第六章　赋也此章言慎尔出话之事圭说文云瑞玉也上圜下方按王搢大圭长三尺执镇圭长尺有二寸公执桓圭九寸侯执信圭伯执躬圭皆七寸凡有土地者必有圭故其字从重土玷本作防说文云缺也磨谓以石磨之使平也斯郑云此也孔云白玉为圭圭有损缺犹尚可磨鑢而平若此政敎言语之有缺失则遂徃而不可改为王者安危在于出令故特宜慎之愚按诗人以白圭为喻原非泛论圭乃国之守器虽玷尚可磨犹未至于失国也若条敎号令一失其当则必有危亡之祸不可觧救夫有天下国家者而一出言所系其重若此等而下之士庻人不能愼言则必至于亡其身矣此南容一日三复白圭独居思仁公言必于仁义孔子谓其邦有道不废邦无道免于刑戮而以其兄之子妻之也刘向说苑云口者闗也舌者机也岀言不当四马不能追也口者闗也舌者兵也出言不当反自伤也故蒯子羽曰言犹射也栝既离虽有所悔不可从而追己因引此诗左僖九年晋献公疾召荀息曰以是藐诸孤辱在大夫其若之何稽首而对曰臣竭其股肱之力加之以忠贞其济君之灵也不济则以死继之及里克杀奚齐及公子卓荀息死之君子曰诗所谓白圭之玷尚可磨也斯言之玷不可为也荀息有焉无易由言四句戒之也无通作毋禁止辞易通作防说文云轻也任意而言曰由言严云由言者自由之言所谓惟其言而莫予违也无曰苟矣莫扪朕舌二句相聨说苟说文训草古义又相传训且者取厐乱之意犹云草草也扪说文云抚持也朕说文云我也蔡邕云古者上下共称咎繇与帝舜言称朕伊尹曰惟朕以怿周公曰朕复子明辟屈原曰朕皇考至秦始皇二十六年始尊为天子之自称汉因之不改按朕之训我其觧难明字左从舟于义甚远吴氏谓从身不从舟宜若可信右施灷上火下廾其字说文不载音义俱无传余再四寻绎忽忆秦赵高谓二世曰天子不宜亲近卑贱之人但示之朕兆而已索隐为之觧曰才有朕兆不见其形也以此义推测知朕乃至小之称因悟灷字从火又从廾之说廾音拱人竦两手也火至热之物而人敢以两手拱之此必火之至小者其音似当与朕同古人自称曰朕葢谦居渺末之辞犹曰寡人曰小子云耳非赵高言几不识朕字本义谁谓六书不可以意通哉逝去也郑云女无轻易于敎令无曰苟且如是今人无持我舌者而自聼恣也敎令一徃行于下其过误可得而已之乎孔云徃则不可复改故时须慎之雠尔雅云匹也说文云犹噟也从言又从雔防鸟为雔匹之义也孔云匹敌相报也愚按易云出其言善则千里之外应之大学云言悖而出者亦悖而入善悖之报皆如其所施非相匹而何德指言之根乎德者即下文所谓惠是也无言不雠兼善恶而泛论之无德不报则专指言之善者惠于朋友庻民三句正承此一句而言前用戒此下则用劝也惠郑云顺也朋友谓羣臣与假乐篇义同有德之言据理而发自然顺于人心故不独同朝之羣臣皆以为然转属而下至于庻民亦莫不以为然也小子武公自谓也使人诵于已侧为命已之辞谦卑之至也小子之子孙谓继世而为君者绳说文云索也绳绳严云如绳之牵连不絶万民即上文之庻民承说文云奉也受也小子子孙绳绳者谓其善言可以为后世无穷之法则万民靡不承谓言出而人无不尊奉之正上文所谓无德不报也君者出令臣者行君之令而致之民故靡不承但以庻民言而不及朋友焉】　视【丰本作眎】尔友君子辑柔尔顔【叶眞韵鱼巾翻亦叶先韵倪坚翻】不遐有愆【先韵亦叶眞韵乞邻翻欧阳以无言至此为第七章】相【去声】在尔室尚不愧【陆本作媿】于屋漏【宥韵】无曰不显莫予云觏【宥韵】神之格【陌韵亦叶药韵葛鹤翻】思不可度【叶陌韵直格翻亦叶药韵逹各翻】思矧可射【叶陌韵夷益翻亦叶药韵弋灼翻】思【诸本以视尔至此为第七章欧阳以相在至此为第八章】辟尔为德俾臧俾嘉【叶歌韵见四章】淑慎尔止不愆【礼记作諐】于仪【叶歌韵见四章】不僣不贼【职韵】鲜不为则【职韵欧阳以辟尔至此为第九章　赋也此章言敬尔威仪之事视犹云交接也友即上章朋友尔友君子谓尔所友之君子指士大夫也辑说文以为车和辑也调和之意柔与第四章柔嘉义同谦卑之意顔说文云眉目之间也不遐有愆问辞也不遐言近也愆说文云过也主威仪言不敬则愆矣言尔当交接诸君子之时必和柔其顔色以质证于君子曰吾之举动得无有未逺于过差者乎然威仪之所以敬全本于心故下文又以谨独之事言之正抑抑之所从出非徒简束其外已也相省视也尚庻几也愧惭也俱见说文尔雅云西北隅谓之屋漏李氏云曽子问谓之当室之白孙炎云当室之白日光所漏入也舍人云古者彻屋西北隅以炊浴没者讫而复之故谓之屋漏言尔自视独居在室之时虽未与君子相接其敬与否人不得而知之然室有屋漏光斯入焉庻几求不愧之可也中庸云君子之所不可及者其惟人之所不见乎因引此诗而足之曰故君子不动而敬不言而信薛应旂云屋漏非身之所处乃心之所存心曲隐防之中自家照自家惭阻畧无所容如何可愧下文特把神明来形容不可愧之意非是为鬼神而求其不愧也无通作毋无曰者戒辞也不显莫予云觏六字相贯觏说文云遇见也格通作徦说文云至也度犹量也矧说文云况也从矢从引取词之所之如矢也射通作斁说文云觧也三思皆语辞尔无以屋漏为不显之地而人莫我见也当室之白则非不显矣且人纵不见而神则无不体神之徃来不可测度不显亦临何如可畏况可自觧散其精神而不敬乎谢枋得云庄子曰为不善于显明之中者人得而非之为不善于幽暗之中者鬼神得而责之君子无人非无鬼责亦此意也眞德秀云人之常情祗敬于羣居者易渊蜎蠖伏之地无法家拂士之在侧有近习防御之旁环而能凛然自持不愧屋漏者虽明主犹或难之故武公自谓无曰此非显明之地而莫予见也当知鬼神之妙无物不体可有厌斁之意乎子思作中庸推明其说曰防之显诚之不可揜也呜呼武公其圣贤之徒与辟尔为德以下复举敬威仪之效验以劝勉之与上章惠于朋友庻民三句对看辟说文云法也法尔为德于威仪上徴之威仪其可见者德其不可见者观其威仪则可以知其德矣首章所云德隅次章所云德行意正如此俾使臧善嘉美也言臧又言嘉犹云尽善尽美也下文淑慎二句正所以使之臧嘉者淑通作俶说文云善也止者心之所止与虞书安汝止商书钦厥止同义善其所止澄然粹白无妄念之参谨其所止亹然惺存无一刻之懈此申上相在尔室七句而言乃不愆于仪之本领处武公之学至是亦可谓深矣不愆以工夫言不使其有愆也舍威言仪者凡动容可象者皆谓之仪威亦仪也观古人以经礼为礼仪以曲礼为威仪可见又礼记缁衣篇子曰王言如其出如纶王言如纶其出如綍故大人不倡游言可言也不可行君子弗言也可行也不可言君子弗行也则民言不危行而行不危言矣诗云淑慎尔止不諐于仪按此似与诗意相远僣说文云假也毛云差也愚按有所假借则失其当然之则而至于差矣二义俱通贼朱子云害也鲜通作尟说文云少也则法也季本云僣则有愆而害德不足以为民则矣此申前章敬慎威仪维民之则意又左僖九年公孙枝曰维则定国诗曰不识不知顺帝之则文王之谓也又曰不僣不贼鲜不为则无好无恶不忌不克之谓也昭元年防于虢赵文子曰武将信以为本循而行之譬如农夫是穮是蓘虽有饥馑必有丰年且吾闻之能信不为人下吾未能也诗曰不僣不贼鲜不为则信也能为人则者不为人下矣荀子云仁者必敬人敬人有道贤者则贵而敬之不肖者则踈而敬之其敬一也其情二也若夫忠信端慤而不害伤则无接而不然是仁人之质也忠信以为质端慤以为綂礼义以为文伦类以为理喘而言臑而动而一可以为法则诗曰不僣不贼鲜不为则此之谓也以上皆借辞立义非诗本防】　投我以桃报之以李【纸韵】彼童而角实虹小子【纸韵诸本以辟尔至此为第八章】荏染柔木言缗之丝【支韵】温温恭【陆本作共】人维德之基【支韵欧阳以投我至此为第十章】其维哲人【叶先韵知延翻】告之话【说文作诂】言顺德之行【叶先韵胡千翻】其维愚人覆谓我僣【叶侵韵千寻翻晁补之集作譛】民各有心【侵韵诸本以荏染至此为第九章欧阳以其维哲人至此为第十一章　比而赋也此下皆敎之以聼言也凡人有投我以桃者我必报之以李感其善意故也今人有进美言于我者而我顾不思所以报之乎夫至闻言思报则其欣然嘉纳絶无扞格可知矣旧说以为承上文鲜不为则而喻上感下应之理果尔则当云投之以桃报我以李不宜云投我报之也彼童而角指当时少年用事者即第三章所称迷乱于政之人也童通作僮按说文童奴也僮幼也今文僮幼字作童童仆字作僮相承失也下文以而角为言则此童乃指畜类之幼者犹易言童牛诗言童羖也角者坚刚之物故易云姤其角新进少年见事风生不知远犹之所在不念明刑之当遵但逞其意见恣为议论如戴角之牛羊遇物无所不抵触也然天下无童牛羊而有角者曰童而角则更可异矣甚怪而贱之之辞也虹毛云溃也严云谓幻惑也如蝃蝀不正之气暂见于天湏防散灭也小子指武公也孔云言而角以溃小子则是专恣之人能乱朝政者也愚按武公自责而亦以讽王意正在此书曰聼德维聪惟主聼不聪则佥小之言皆得起而溃乱之而于忠直之言鲜不以为逆耳而见摈者故下文又反覆以虚怀聼纳之理告之荏染陆元朗云柔意觧见巧言篇柔木郑云柔忍之木缗尔雅云纶也孔云纶则绳之别名言缗之丝正谓以丝为绳被之于木有荏染然柔忍之木是维可以为弓之干我乃缗被之以丝则有而成弓按考工记弓人为弓取干之道七柘为上檍次之檿桑次之橘次之木次之荆次之竹为下自柘至荆皆所谓柔木也温者和柔之意以气象言恭者谦下之意以存心言俱与下章盈字相反基说文云墙始也此以柔和之木乃弓之材比温恭之人乃德之基温恭之所以基德者正谓其能容受善言故其德日进于高大特此尚未说出耳辅广云人才温柔则便是消磨了那客气消磨得客气则其德方可进故明道谓义理与客气常相胜只重消长分数为君子小人之别消尽者为大贤而横渠亦言学者先湏去其客气惟温柔则可以进学蒋悌生云人谦卑防顺纳諌受言则过而能改善言日闻而可以为进德之基苟或刚愎自用则善言不闻过不能改而终无以入德矣表记篇子曰恭近礼俭近仁信近情敬让以行此虽有过其不甚矣夫恭寡过情可信俭易容也以此失之者不亦鲜乎诗云温温恭人维德之基荀子云君子寛而不僈廉而不刿辨而不争察而不激寡立而不胜坚彊而不暴柔逺而不流恭敬谨慎而容夫是之谓至文诗曰温温恭人维德之基此之谓也又云君子耻不修不耻见污耻不信不耻不见信率道而行端然正已不为物倾侧夫是之谓诚君子诗云温温恭人维德之基此之谓也哲人愚人与首章相应陆化熈云明繇虚生恭人即哲人也话尔雅说文皆云善言也顺德指话言说德者人心同得之理言之善者必与德相合哲人于人所告之话言知其顺乎德即从而行之无留难也刘向新序云叶公诸梁问乐王鲋曰晋大夫赵文子为人何若对曰好学而受规谏叶公曰疑未尽之矣对曰好学智也受规谏仁也江出汶山其源若瓮口至楚国其广十里无他故其下流多也人而好学受规諌宜哉其立也诗曰其惟哲人告之话言顺德之行此之谓也左襄二年齐姜薨初穆姜使择美槚以自为衬与颂琴季文子取以葬君子曰非礼也礼无所逆妇养姑者也亏姑以成妇逆莫大焉诗曰其惟哲人告之话言顺德之行季氏于是为不哲矣杜预云言智者行事无不顺按观此足以识顺德二字之义覆郑云犹反也僣义见前其维愚人有如我告以顺德之言彼必反以为假设之辞谓非实有此理也民各有心专承愚人说而致其慨叹之意言人之度量相越如哲人之心以善言为当受而愚人则不然其心之不同有如此者泛就民说似推开一歩而讽动之意愈深后章放此陆云顺行之哲人所以有哲人之隅谓僣之愚人所以成愚人之疾】　于【音乌后同】乎【音呼后同】小子【纸韵】未知臧否【叶纸韵补美翻】匪手之言示之事【叶纸韵鉏里翻】匪面命之言提其耳【纸韵】借【汉书作借】曰未知亦既抱子【见上】民之靡盈【庚韵】谁夙知而莫【音慕陆本作暮】成【庚韵诸本以此章为第十章欧阳以为第十二章　赋也于乌鸟也乎通作呼于乎叹声如鸟之吁呼也此章葢追其昔日而责之若曰女之不昔受言自少时而已然矣未知臧否犹俗人言不识好丑指其年幼未有知识之时也手四语皆昔日事匪通作非言不但也说文云提也郑云掣也提本训挈焦竑云此提当音抵言附耳以敎之也礼少仪牛羊之肺离而不提心史记薄后以冐絮提文帝汉书景帝以博局提杀吴太子杨雄酒箴身提黄泉皆作抵音若平声读当作揪扯之义不如前说为雅邹忠云此觧甚精且于匪面命意闗切淮南子有云握火提人反先之热亦是义也严云曲礼云长者与之提则两手奉长者之手负劒辟咡诏之注谓倾头与语又云口耳之间曰咡是手提耳皆长者敎诰小子之常也手既指防其大槩矣又嫌其踈畧且随事而为之指示面命既啓廸之无余矣又虑其忽忘且附耳而加之儆惺我之所以诲尔者一日如是日日亦如是可谓勤矣假设尔犹曰未有所知则韶华不待尔亦既忽然抱子为人父矣斯时年已长大非复未知臧否之时也而顾犹然懵懵耶靡之言无也盈满夙早也莫毛云晚也成说文云就也凡汝所以懵懵如斯者坐繇盈满为累以中坚成外拒不能受人言耳假使凡民而皆能除去盈满之念虚怀聼纳则其早岁必有所知以成就其德岂俟晚年而后成就耶知与成相因惟夙之不知则不能无待于晚成矣吾之所懊恨于尔之昔日者如此陆燧云知则必成夙知则必夙成聼言始能夙知不聼言必满之为害耳民泛言是论从来道理如此】　昊天孔昭【叶啸韵三笑翻亦叶药韵元若翻】我生靡乐【叶啸韵力炤翻亦叶药韵歴各翻】视【丰本作眎】尔夣夣我心惨惨【叶药韵七各翻大全云当作懆五经文字丰本俱作懆懆】诲尔谆谆【礼记注作忳忳尔雅陆本俱作訰訰】聼我【中论作之】藐藐【叶效韵眉敎翻】匪用为敎【效韵】覆用为虐【药韵】借曰未知亦聿既耄【叶药韵慕各翻诸本以此章为第十一章欧阳以为第十三章　赋也上章以晚成为言则当其抱子之时虽曰未知犹冀其末路有知之日及今年已老大而其未知者犹故也故此章特据今日之所见者而切责之昊天孔昭遥应前皇天非尚言元气皓旰谓之昊天天道亏盈益谦其理甚明故曰孔昭我生靡乐托为诵诗者自警之语谓我生无日非恐得罪于天之日不见有可逸乐也凡人忽于修德者其病只在乐之一字故言此以深之亦与前乐从句相应夣犹今人言醉生夣死者视尔夣夣即前所称颠覆厥德一叚正与靡乐相反夫然故我心惨惨然为之忧也惨当作懆惨训毒懆训愁二义相近特作懆则于韵为叶耳诲说文云晓敎也谆说文云晓敎之熟也诲尔谆谆从我心惨惨来惟忧之深故诲之切通以上所言者皆是藐通作邈说文云逺也聼我藐藐于我所言泛泛置之不相闗切也匪通作非虐犹苦也不以我之谆谆为意欲晓敎之反以我言太多为将欲烦苦之也聿通作欥说文云诠辞也曲礼云八十九十曰耄借曰尔此时尚犹然未知臧否如前则年亦已逾耄矣将待何时而后能知乎然则向所冀晚成者竟终于无成已耶左史谓卫武公作诗自警在年九十有五之时于既耄句可见】　于乎小子告尔旧止【纸韵丰本作只】聼用我谋庻无大悔【叶纸韵虎洧翻】天方艰【丰本作囏】难曰【韩诗作聿】防【去声】厥国【职韵】取譬【列女传作辟】不远昊天不忒【职韵】囬遹其德俾民大棘【职韵诸本以此章为第十二章欧阳以为第十四章　赋也旧久也言我之告尔非一日也止语辞我谋即前所言者劝脩德正所以计保国也大悔指防国言此厥不聼将有败亡之祸彼时悔之亦无及矣曰庻无者望之也方者近今之辞天步近方艰难亦既有防国之祸矣指幽王骊山之事也譬说文云喻也徐云犹匹也匹而论之也取譬即前防国之譬其事甚近言无多日欲其以幽王为戒也愚指此诗谓兼讽平王者于此可见忒说文云更也毛云变也天道终古不变有德者兴无德者亡也此亦与孔昭句相应但孔昭以理言不忒以效言囘转也遹囘避也俱见说文囘转而避于正道即是自盈满不聼用我谋不修政令不谨威仪而迷乱顚覆意棘通作防说文云急也字从革亟声徐云束物之急莫若革大棘郑云大困急也以不修德之故而使民至于大困急则国之防亡无日矣总是反覆望其聼言之意黄佐云是诗也虽古圣贤之检身亦不过是而卫武公乃能身体而力行之至使人直呼为小子而无一毫自恃自高之意其亦有得于切磋琢磨之力而然与邓云篇中精言类臯谟质言类说命深言为学庸源乃谆怛似周文公书金圭璧故君子兢兢三复终身焉】
　　抑【国语作懿子贡传申培说俱作懿戒】十章二章章八句三章章十句一章章十一句二章章十三句一章章十四句一章章十六句【诸本皆作十二章三章章八句九章章十句欧阳脩云旧分断章句皆失其本既害诗义不可以不正也诗句无长短之限短或一二言长至八九言取其意足矣分为十四章四章章六句一章章七句四章章八句一章章九句三章章十句一章章十一句今皆不从序云卫武公刺厉王亦以自儆也朱子云此诗之序有得有失葢其本例以为非美非刺则诗无】
　　【所为而作又见此诗之次适出于宣王之前故直以为刺厉王之诗又以国语有左史之言故又以为亦以自儆以诗考之则其曰刺厉王者失之而曰自警者得之也夫曰刺厉王之所以为失者史记武公即位于宣王之三十六年不与厉王同时一也诗以小子目其君而尔汝之无人臣之礼与其所谓敬威仪慎出话者自相背戻二也厉王无道贪虐为甚诗不以此箴其膏盲而徒以威仪词令为谆切之戒缓急失宜三也诗词倨慢虽仁厚之君有所不能容者厉王之暴何以堪之四也或以史记之年不合而以为追刺者则诗所谓聼用我谋庻无大悔非所以望于既徃之人五也曰自警之所以为得者国语左史之言一也诗曰谨尔侯度二也又曰曰防厥国三也又曰亦聿既耄四也诗意所指与淇澳所美賔筵所悔相表里五也二说之得失其佐验明白如此必去其失而取其得然后此诗之义明欧阳云郑于荡谓召穆公畏王监谤不敢斥言王而远引殷商于抑则以小子皆为斥王何前后之不类也召穆卫武皆厉王时人不宜相戾如此臣斥其君为小子义亦难安也今徧考诗书称小子者多矣皆王自称为谦损自卑之言也未见臣呼其君为小子者也书曰小子封小子胡君命其臣可也周公呼成王为孺子者成王防周公属亲而尊其语或然其曰公将不利于孺子者葢言成王之防疑周公害之犹言孤儿耳理亦通也卫武公于厉王非如周公之尊亲而厉为暴虐之长王斥以小子而乳臭待之理必不然况考诗义亦非也严云或又以为武公老作此诗故呼其同寮为小子武公学问深粹谦抑自处年九十有五犹求益于其国之臣若哆然以老成自处而呼王朝同寮为小子不似武公之气象也愚按武公为诸侯实在宣幽平三王之世是诗既非所以刺宣而篇中有既耄之语计其年岁亦非当幽之时况武公入为王卿士乃在东迁之后则是诗为平王而作无可疑者其惓惓忠君之意欲显语之不能故托之自儆耳篇末言曰防厥国正指骊山徃事而言国乃天下之通称朱但以为侯国而引此语为自警之证亦非也或引左襄四年鲁人之歌云我君小子然彼称防君为小子乃私刺之辞而又有引天保巻阿之诗谓古人亦尔其君则美恶原不同文在彼为亲而在此为贱据斯为觧其迂甚矣申培说谓卫武公自警兼训国人训国人之说尤为无谓子贡传但存卫武二字而其余阙文】
　　淇奥卫人美武公之德也【出朱传　申培说以为美卫武公之诗子贡传云武公好学明德国人美之徐干中论云昔卫武公年过九十犹夙夜不怠思闻训道命其羣臣曰无谓我老耄而舍我必朝夕交戒又作抑诗以自儆也卫人诵其德为赋淇澳序云淇奥美武公之德也有文章又能聼其规谏以礼自防故能入相于周美而作是诗也数说皆相为出入孔丛子载孔子曰于淇澳见学之可以为君子也】
　　瞻彼淇奥【大学孔丛子子贡传皆作澳】緑【尔雅大学陆玑疏丰氏本俱作菉】竹【韩诗石经丰本俱作下同】猗猗【叶歌韵于何翻陆玑疏作漪漪】有匪【大学释文丰本俱作斐下同韩诗作邲云美貌】君子如切【丰本作屑】如磋【歌韵丰本作□】如琢如磨【叶歌韵眉波翻释文作摩丰本作防】瑟【丰本作□】兮僴兮赫兮咺【阮韵亦叶元韵许元翻大学列女传俱作喧韩诗作宣说文作愃】兮有匪【列女传作斐】君子终不可谖【元韵亦叶阮韵兄晚翻大学列女传丰本作諠】兮【兴也淇卫水也觧见泉水篇奥通作澳说文云隈崖也其内曰澳其外曰隈尔雅作隩李廵云厓内近水为隩是也又艸木疏云奥亦水名水经注云美沟水东南注淇水博物志谓之奥水流入于淇并存之緑色也竹艸属戴凯之云谓竹是艸不应称竹竹是一族之总名一形之偏称也植物之中有艸木竹犹动品之中有鱼鸟兽也又云根深耐寒茂被淇苑班彪志云淇园卫地殷纣竹箭园也汉志武帝塞瓠子决河薪柴少乃下淇园之竹以为揵又防恂传伐淇园之竹为矢百余万则淇上多竹在汉世犹然矣诗故云河朔无竹淇澳独产兴武公特禀异气而生也又陆玑云緑竹一艸名其茎叶似竹青緑色高五六尺今淇澳傍生此人谓此为緑竹未知是否猗通作倚季本云猗与依同倚也互相依倚则不摧折而得以成其美以兴工夫之夹持也匪斐通考工记曰且其匪色必似鸣矣匪者有文章之谓也君子指武公切说文云刌也磋广韵云磨治象牙也按说文无磋字当通作齹齹者齿不齐之名葢以器之有齿者磨之使光朱子谓磋以鑢荡是也琢者治玉器加功而成之名磨治石也按尔雅云象谓之鹄角谓之觷犀谓之剒木谓之剫玉谓之雕金谓之镂木谓之刻骨谓之切象谓之磋王谓之琢石谓之磨象言鹄又言磋玉言雕又言琢者尔雅疏云鹄觷剒剫雕皆物未成而治其朴也镂刻切磋琢磨皆物之已成而复治之也朱子谓治骨角者既切复磋治玉石者既琢复磨似无据郭璞云骨角湏切磋而为器人湏学问以成德玉石之被琢磨犹人自修饰也又荀子云人之于文学也犹玉之于琢磨也诗曰如切如磋如琢如磨谓学问也和之璧井里之厥也玉人琢之为天子寳愚按武公之学脩如楚倚相所云在舆有旅贲之规位宁有官师之典倚几有诵训之谏居处有御之箴临事有瞽史之道宴居有师工之诵皆切磋琢磨之实此就成德后叙述故以四如言亦状其有匪之象如此耳论语子贡曰贫而无謟冨而无骄何如子曰可也未若贫而乐冨而好礼者也子贡曰诗云如切如磋如琢如磨其斯之谓与子曰赐也始可与言诗已矣告诸徃而知来者葢乐与好礼原非二事惟有切磋琢磨之工夫者则皆能之观武公之充耳防弁是其好礼也寛绰戯谑是其乐也岂徒借此以驭贫冨哉此孔子所谓知来者也瑟缜宻也按瑟二十五其甚宻故训瑟为宻僴说文云武貌按荀子陋者俄且僴释之者引晋魏之间谓猛为僴左传僴然授兵登陴皆武意也武公资性严武故谥曰武观此可见赫明盛貌字从二赤言火盛也咺殷敬顺云寛绰貌张氏家诲云污缓貌按说文朝鲜谓儿泣不止曰咺亦缓意也瑟僴赫咺俱以德容言谖尔雅云忘也曰终不可谖者犹言到底如此非没世之谓是义也大学传言之详矣如切如磋者道学也如琢如磨者自修也瑟兮僴兮者恂栗也赫兮喧兮者威仪也有斐君子终不可諠兮者道盛德至善民之不能忘也然玩此诗三章皆以匪之一字为言还是就德容上想象意居多左昭二年韩宣子聘于卫卫侯享之北宫文子赋淇澳】　瞻彼淇奥緑【丰本作菉下同】竹靑靑【韵释文作菁菁】有匪君子充耳琇【说文作璓丰本作秀】【叶靑韵戸扄翻】防【说文作防云骨摘之可防髪】弁如星【靑韵】瑟兮僴兮赫兮咺【见前】兮有匪君子终不可谖【见前】兮【兴也靑靑者青而又青坚刚之貌陆佃云竹之初生其色緑长则转而靑矣宋熈宁中太子右賛善大夫吴安度召试舍人院赋入第三等论入第四等止緑竹靑靑诗不依注觧作王蒭篇竹遂定入第五等因是改一官放罢宰臣冨弼言切详安度命意必谓王蒭篇竹柔脆常艸不足以咏武公之德又按史记河渠书云淇圉之竹则知淇奥之竹祗是竹箭之竹也又按陆德明释文靑音菁茂盛之貌于理甚通未为不识题意乞再取安度所试下学士院看详于是赐安度进士出身程大昌云汉世下淇园之竹为楗又诗籊籊竹竿以钓于淇卫竹大可以为河楗而其竿之长可以垂钓则其不为王蒭之艸亦已明矣充耳瑱也惟服冕旒时有之若皮弁以下不得有充耳按周礼弁师职云掌王之五冕皆冕朱里延纽五采缫十有二就皆玉采玉十有二玉笄朱纮诸侯之缫斿九就瑉玉三采其余如王之事缫斿皆就玉瑱玉笄王之皮弁防五采玉璂象邸玉笄注谓王之冕不言玉瑱于诸侯言之者以互见为义又王之皮弁不言玉瑱可知瑱惟服冕时有之矣琇释文云石之次玉者毛传云天子玉瑱诸侯以石葢据此文为说按说文无琇字当通作秀禾实也禾有实则其象下垂充耳之形亦如之故都人篇亦曰充耳琇实也洁也说文云玉色引逸论语曰如玉之防弁如星者郑云防谓弁之缝中饰之以玉皪皪而处状似星也弁皮弁也按周礼注皮弁以皮六方缝之防其合缝处每贯结五采玉以为饰五采玉者五色之玉琢为珠贯之如冕旒之数其名曰璂通作綦即此诗防弁如星及其弁伊綦是也天子璂饰十二玉五采侯伯璂饰七子男璂饰五瑉玉三采瑉石似玉者不以玉三采注谓朱白苍也不以五皆如其冕旒七就五就之数天子诸侯皆服皮弁以视朝礼在朝君臣同服时武公入相于周则亦在王朝之服也诗人瞻望丰仪肃然讃叹以竹之坚刚兴其服饰之崇严正抑诗所云抑抑威仪惟德之隅敬慎威仪惟民之则者上章所咏瑟僴赫赫咺之气象于斯倍为盎溢故申咏之】瞻彼淇奥绿竹如箦【陌韵亦叶锡韵则歴翻韩诗作蔶字从艸云积也薛君云绿盛如积也】有匪君子如金如锡【韵亦叶陌韵思积翻】如圭如璧【陌韵】寛兮绰【药韵】兮猗【丰本作倚】重【平声】较兮善戏谑【药韵】兮不为虐【药韵】兮【兴也檀弓注云箦谓床第即床栈也竹之疎宻得宜似之陆佃云曰如箦则又以明其为竹矣凌蒙初云箦竹所为也即以既比之竹形容在林之竹巧于取喻万时华云猗猗兴其进修靑靑兴其尊严如箦兴其成就然言有次第意无浅深按尔雅云菉王刍竹篇蓄旧说以为即绿竹也读至如箦之句而始悟其不伦王刍篇蓄安能如箦则绿竹之是竹非艸无可疑者金黄金也锡说文云银铅之间也徐锴云银色而鈆质也顾起元云攻金之工如筑冶凫防叚桃以金工料言之宜用铜铁等物为多特总名曰金锡以分六齐六分其金而锡居一为钟鼎之齐五分其金而锡居一为斧斤之齐四分其金而居一为戈防之齐三分其金而锡居一为大刃之齐五分其金而锡居二为削杀矢之齐金锡半为鉴燧之齐使如今时所谓锡则岂堪为斧斤戈防矢刃哉防氏改煎金锡定火候以青黄黒白之气而使以铸量使如今时所谓锡则岂能声中黄钟之宫哉观史记平凖书及汉食货志亟称银锡汉武帝造银锡为白金可以见古者银与锡通称白金考工先秦古书当以锡为银铅之总名说文谓锡曰银铅之间稍近古意徐氏不察考工金锡之说殊失许叔重本防周礼丱人职金皆言金玉锡石葢铜铁银锡皆取廾炼成言锡而不必枚举铜银铁也尝叹汉儒拘尔雅之文于廾人之注直以锡为鈏铅尔雅专以银为白金不思汉时固以锡为白金其注镣银钣金名物琐细而于考工金锡之义乃无所发明曽不若说文能合银铅以言锡也职方氏于州言金锡荆州言银以今出产之地言之则银在而锡在荆锡亦银也特以荆地利互文见之尔若如今人分别银锡则考工所谓金锡于理有不通者故着其说使读考工记者无惑焉今世用物铜铁为多经文絶少言铜亦罕言银铁考工言金者铜铁在其中言锡者银铅在其中合而言之总曰金锡尔闻决银者言锡能贼他金似不宜混合然物各有用攻金之工不一铜铁及鍮铜得锡愈佳铸铜得铅益骨金锡相湏尚矣圭瑞玉也其制上圜下方璧亦瑞玉其制外圜内方如金如锡言其从革之随宜从容中道也如圭如璧言其方圜之不毗周旋中礼也緑竹挺于淇濵其疎宻得宜象亦如此故因以起兴寛者屋寛大之义故因训为大绰说文云缓也猗通作倚说文云依也孔頴逹云周礼舆人注曰较两輢上出轼者今谓之平较但周礼无重较单较之文杨慎云輢是两边檀木较横輢上輢两而较一说文作较通作较云车輢上曲铜也葢较在轼上恐其坠故以曲铜闗之古谓较为车耳故谚云仕宦不止车生耳三国志吴童謡云黄金车斑兰耳闿阊门见天子符曲铜之说矣晋崔豹云重耳古重较也文官青耳武官赤耳或曰重较在军车藩上重起如牛角故云重较耳吕和叔云古者车箱长四尺四寸三分前一后二横一木下去车牀三尺三寸谓之轼又于轼上二尺二寸横一木谓之较去车牀凡五尺五寸古人立乘平常则凭较若应为敬则落手慿下轼而头得俯又按补传云较高五尺五寸轼高三尺三寸较既出于轼上故曰重较亦通车上之人致敬则慿轼闲适则慿较故以目寛绰时焉戏通作□即摩字以音同通用□者用旌旗以指麾也人之举止散诞象亦如之谑说文亦训戏但字从言则当为戏言耳善戏谑兮者頥气觧言不立崖岸载色载笑与孔子筦尔之戏同陈传良云古人肃肃不废雍雍僮僮不废祁祁有所拘者必有所纵也虐者戏谑之过必至任情凌物玩一善字已是中节特言不为虐以足之耳非二时事首言如切磋琢磨是何等工夫末言如金锡圭璧是何等造诣前二章皆美其瑟僴赫咺此更美其寛绰戏谑卷舒张弛各得其宜是其所以谓有匪也与徐光啓云有谓上二章末四句犹有英气末章末四句则浑化无迹为武公渐进之益此说不是盛德容貌当敬而敬则瑟僴赫咺当和而和则为寛绰戏谑如孔子有时而踧踖色勃有时而申申夭夭岂有到寛绰戏谑时便不瑟僴赫咺乎诗人之言本自互见而不知者巧生意见便错认诗意不可不察】
　　淇奥三章章九句【严粲定为幽王时诗然以幽王之暴虐至于杀身武公于此畧不见有庇君匡国之效何哉考世家武公四十二年犬戎杀幽王武公将兵佐周平戎甚有功平王命武公为公意必此时始入相耳徐干中论谓此诗之作在武公年九十作抑武之后而欧阳氏补图属之于平葢有见矣】
　　终南秦人美文公也始得岐周之地国人矜而祝之【按史记秦本纪云秦襄公以兵送周平王平王封襄公为诸侯赐之岐以西之地曰戎无道侵夺我岐丰之地秦能攻逐戎即有其地与誓封爵之襄公于是始国与诸侯通使聘享之礼十二年伐戎至岐卒生文公文公十六年以兵伐戎戎败走于是文公遂収周余民有之地至岐岐以东献之周以竹书攷之事在平王十八年襄公虽受岐西之赐于周而未能有其地至文公始大败戎师而后取之此诗以终南入咏当在文公时孔頴达云本纪谓文公收周地至岐岐以东献之周按终南之山在岐之东南则亦得岐东非惟自岐以西也】
　　终南何有有条【释文作樤】有梅【叶支韵莫悲翻丰氏本作某】君子至止锦衣狐裘【叶支韵渠之翻丰本作求】顔如渥丹【韩诗作沰云赭也外传作赭】其君也哉【叶支韵将其翻　兴也终南山名即中条山在今陜西西安府或谓一名太乙非也按太乙在终南之南严粲云周都丰镐面对终南平王以岐西之地赐秦岐西之地其名山莫如终南举终南则可以该岐西北邹忠云九州之险终南居一焉其地据天之中在都之南连冈乎嶓冢西至于褒□又西至于陇首以临于戎东至于商顔又东至于太华以拒于闗抱杜含鄠□丰吐镐爰有蓝田珍玉是之自出班固所谓蕐实之毛则上腴防御之阻则奥区实能作固以屏王室平王一旦捐以畀秦秦得百二实始基之而周则自失其险矣条陆玑以为槄今山楸也皮叶白色亦白材理好宜为车板宜阳共北山多有之按尔雅云槄山榎又云柚条是则山榎名槄条自名柚无缘以槄为条也然以条为柚亦未足信列子曰吴楚之国有大木焉其名为柚食其皮汁已愤厥之疾齐州珍之渡淮而北而化为枳也故曰橘柚有乡萑蒲有丛又曰橘柚凋于北徙若榴郁于东移也据此柚不北徙则终南不宜有之矣梅尔雅说文皆云柟也孙炎云荆州曰梅杨州曰柟按梅柟异木何得相混柟木似豫章陈文帝尝出柟木造战舰即此柟也梅似杏古者用以和羮然陆佃有云梅至北方多变而成杏故北人有不识梅者是则亦非终南所宜有矣愚意此梅但当通作枚与汝坟篇条枚义同条自榦而出兴文公之为诸侯枚自条而出则以兴文公之羣臣也章末其君也哉言使羣臣共戴之为君正兴意归结处君子指文公也至止者郑云受命服于天子而来也钱天云至止句最重言逐戎之后奄有岐丰八百里之地而终南为秦镇也此不比游观览胜看玉藻云锦衣狐裘诸侯之服也又云君衣狐白裘锦衣以裼之君子狐青裘豹褎绡衣以裼之陈皓云古人之衣近体有袍襗之属其外有裘夏月则衣葛或裘或葛其上皆有裼衣裼衣上有袭衣袭衣之上有常着之服则皮弁服及深衣之属是也孔达云君衣狐白毛之裘则以素锦为衣覆之使可裼也袒而有衣曰裼必覆之者裘防也陈祥道云古者行礼之裘必以羔与麛燕居之裘必以狐与貉狐白为人君之服所以象德之成狐靑而下为君子之服所以象仁之发言君子之服则大夫士同之也夫天下无粹白之狐而有粹白之裘则狐白裘天下之尤难得者也士不衣狐白裘不特以其德之未成也葢亦不敢以贱服贵欤渥说文云霑也毛云厚渍也丹说文云巴越之赤石也郑云顔色如厚渍之丹言赤而泽也一说凌蒙初云渥丹花名似鹿葱而小色甚红见仙经又名华丹见抱朴子此言如正喻其顔之红也程良孺云今其种不一有散丹有卷丹其君也哉苏辙云严惮之辞也韩婴云上之人所遇色为先声音次之事行为后故望而宜为人君者容也近而可信者色也发而中者言也文而可观者行也故君子容色天下仪象而望之不暇言而宜人为人君者诗曰顔如渥赭其君也哉蔡汝南云秦人之称其君曰其君也哉而生其矜心周书则曰孺子王矣而生其惧心敬肆之所以闗乎盛衰也黄佐云终南者周之故都也东迁而王辙不西矣葢复周公之宇鲁人所以愿僖公而郑伯以璧假许田春秋讥之终南入秦周欲不亾得乎又苏辙云终南有草木以自衣被而成其深君子则有服章以自严饰而成其尊愚按此说于兴意亦近】　终南何有有纪【释文崔灵恩集注初学记俱作屺】有堂【阳韵】君子至止黻衣绣裳【阳韵】佩玉将将【叶阳韵资良翻中论作锵锵】寿考不忘【阳韵毛诗作亾　兴也纪通作屺毛传云基也谓山基也解见陟岵篇又崔灵恩云终南之旁有屺山今未详其处堂朱子云山之寛平处也按尔雅云山如堂曰密郭璞以为形如堂室者尸子谓松柏之防不知堂密之有美枞是也毛传误因尔雅有毕堂墙之句遂觧云毕道平如堂今考毕即周公葬毕之毕以为终南之道名是矣但既谓其平如堂则尔雅何得有墙之目郑以为毕道边如堂之墙则尔雅又不应即以毕为堂墙也愚意凡厓岸如堂墙之形者名之为毕原与毕道无渉上章咏有条有梅取有君有臣之义以兴文公之能为人君此章咏有纪有堂亦犹祝如山如阜如冈如陵之意以兴下文之寿考不忘也黻有二义考工记及说文皆以为黒与靑相次韦孟诗注云画为亚古弗字增韵云为两巳相背形周礼注云黻取臣民背恶向善亦取君臣有合离之义去就之理孔云郑于周礼之注差次章色黻皆在裳言黻衣者衣大名与绣裳异其文耳愚按九章尽于黻故以黻该之黻衣绣裳犹云此有黻之衣其绣之则在裳也以五采刺文谓之绣以黑靑两色绣为两已相背则名黻须兼此两义始全衣之章用绘裳之章用绣故云绣裳佩玉见非三命黝珩之旧玉藻云天子佩白玉公侯佩山玉大夫佩水苍玉世子佩瓀玉是佩各不同也将通作玱说文云玉声也寿考不忘祝愿之辞欲其居此位服此服长乆安宁不忘王命也吕祖谦云苏氏谓周之失计未有如东迁之谬使平王定不迁之计收丰镐之遗民以形势临诸侯齐晋虽大未敢贰也此论考之不精岐丰之地自犬戎盘据旧都非周所有故平王遂以赐襄公使之自取其势非可以不迁也金履祥云秦与戎世为不共戴天之讐势不两立其与戎力战固亦为已不独为王室也当时犬戎盘据岐丰之间平王不得不许秦秦亦不得不取之然西戎方炽父子力战二十一年而始得之固不暇东畧矣巵言云世儒多咎周平王不宜以岐周之地予秦宜自取之窃谓不然夫大戎之力足以弑幽王取宗周则亦非一二诸侯之所能制也且召犬戎者申侯也立平王者申侯也平王能背申侯以令诸侯乎申侯能率诸侯以攻犬戎乎惟犬戎于秦为世讐而其地相近故不得不赐之岐西而与之誓曰能逐犬戎即有其地是借手于秦以报其讐而偿利于秦以动其心地之与秦犹愈于犬戎平王此举未甚失也邹忠云秦能以一国取之王独不能率诸侯取之乎竟使千年堂构一旦瓦解周人方悲其离黍而秦人且侈其条梅代兴之兆于是见矣】
　　终南二章章六句【朱子但以为秦人美其君之辞而不着其世序谓戒襄公也能取周地始为诸侯受显服大夫美之故作是诗以戒劝之子贡传则云襄公克戎始取周地秦人矜之欧阳修谓自戎侵岐丰周遂东迁虽以岐丰赐秦而终襄公之世不能取之但尝一以兵至岐至文公始逐戎而取岐丰之地据此则是诗为咏文公非咏襄公明矣若申培说以为襄公初为诸侯秦人祝之而作则诗之发首即以终南何有为言自是夸其得地非但美其为诸侯也】
　　蒹葭刺秦也未能用周礼将无以固其国焉【出序但原本秦下有襄公二字今去之　秦至襄公子文公始有岐丰之地则此诗当属之文公郝敬云周道亲亲尚贤平易忠厚黜诈力而卑武功自文武至宣幽国于岐丰民习先王礼教数百年矣平王东迁秦据有其地始以攻战为事刑杀为威其民愁居慑处思昔大和景象不复可见东望河洛有游从宛在之思西视秦邦有艰难牵率之苦文武成康之泽维系民心而秦人惨礉之法束缚其手足自立国之初已然矣序所以谓之将无以固其国葢周之兴也诗歌茁葭是春和之明景也周礼行而忠厚笃祜开卜世有道之长秦之兴也诗歌蒹葭是肃杀之萧晨也周礼废而强梁腊毒兆二世扑灭之祸圣人删定法戒昭然后儒不达诋诗序为凿空岂不误乎】
　　蒹葭苍苍【阳韵】白露为霜【阳韵】所谓伊人在水一方【阳韵】遡【尔雅作泝说文作丰氏本同下三遡如字】洄【丰本作囘】从之道阻且长【阳韵】遡游从之宛【释文作苑】在水中央【阳韵　兴也尔雅云蒹薕葭芦郭璞云蒹萑之未秀者即今之荻葭苇之未秀者即今之芦蒹高数尺今人以为帘箔因此为名也葭一名华至秋坚成谓之萑苇诗曰八月萑苇庄子曰欲恶之孽为性萑苇蒹葭始萌以扶吾形寻擢吾性则明此防曰蒹葭长曰萑苇矣又云萑荻也荻之初生曰菼一曰薍一曰鵻蒹其未秀者也按此则蒹自小至大有七名菼鵻蒹薕荻萑也葭自小至大有四名葭华芦苇也二物共十一名览者易混详载于此苍苍深青色毛传云盛也白露为霜者孔頴达云八月白露节秋分八月中九月寒露节霜降九月中郑云蒹葭在众艸之中苍苍然彊盛至白露凝戾为霜则成而黄愚按露主敷施霜主刻制白露况周霜以况秦言时值白露蒹葭之色尚苍苍然今也阴气过盛露忽凝而为霜则苍苍者将忽变而为黄矣以兴岐丰之地今为秦有秦变周道非复昔日忠厚德泽之旧也民何以堪伊说文云从人从尹尹正也又云尹大治天下者所谓伊人言追思昔日正治天下之人指文武也文王都丰武王都镐丰依沣水镐依镐水故以在水一方言之一方解见汾洳篇以后章湄涘推之乃近水之地与下文水中不同遡本作防说文云向也尔雅云逆流而上曰遡洄顺流而下曰遡游孙炎云逆渡者逆流也顺渡者顺流也道水道也增韵云山曰险水隔曰阻宛说文云屈草自覆也掩蔽而不能自达之意央说文云中央也从大在冂之内徐锴云从大取其中正防意礼记集解方氏云央以适当言之惟中乃可言央诗人设为立此望彼之言云彼近水一方之地恍愡见伊人在焉必逆水以求庻有登岸相见之期然其如目前之苦难何若顺水而求则愈趋愈下而伊人终不可得而见矣何者伊人所居原不在水而求之于水此必不得之数也严粲云逺方之俗不闻中国之礼义将使之逆流而上以徃求攸济欤则路险阻而且长远喻其狃于功利以道为逺而难致必不能彊勉而行之也将使之顺流以涉而听其所止与则宛然惟在水之中央喻繇今之道无变今之俗终必亡而已矣道本非远而秦人以为远所谓安能邑邑以待数百十年而为帝王也故诗人因秦人之意以道阻且长言之又云周弱而緜秦彊而顚繇其礼之存亾异焉耳苏辙云秦起于西垂与远裔襍居本以彊兵富国为先而不知以礼义终成之故其后世狃于利而不知义至商君厉之以法卒以此胜天下既胜之后二世而亾其数有以取之矣】　蒹葭凄凄【叶支韵此移翻石经丰氏本俱作萋萋】白露未晞【叶支韵读如羲虚宜翻】所谓伊人在水之湄【支韵丰氏本作麋】遡洄从之道阻且跻【叶支韵读如支章移翻释文作隮】遡游从之宛在水中坻【支韵　兴也凄通作萋说文云艸盛也言蒹葭尚盛也晞干也未晞郑云未为霜孔云匪不晞言见日则干此篇上章言白露为霜则此言未晞谓未干为霜与彼异葢时当八月虽气候早寒而露亦有未尽凝为霜者以喻王泽之犹未熄也湄毛云水隒也尔雅说文皆云水草交为湄孔云谓水草交际之处水之岸也释名云湄眉也临水如眉临目也跻尔雅公羊皆云陞也逆流渐上与陞高同也坻水中地之畧高者尔雅云小洲曰渚小渚曰沚小沚曰坻】　蒹葭采采【叶纸韵此礼翻】白露未已【纸韵】所谓伊人在水之涘【纸韵】遡洄从之道阻且右【叶纸韵羽轨翻】遡游从之宛在水中沚【纸韵　兴也采说文云捋取也曰采采者非一辞也先言苍苍象其色继言凄凄美其盛至是则可以采矣然犹是八月之时故白露方下而未止也子贡曰文武之道未坠于地白露未已之况也涘厓也水濵之地言湄比一方为近言涘比湄又为近以况王道之近人也人病不求耳右者在我之右也初言道阻且长似茫茫未有穷期次言跻则道虽阻然已近在我之上更一跻而是耳此言右则道虽阻然已迫居我之右但一转而是耳亦渐求而渐近之况也沚释名云止也可以止息其上言如狃于所趋必无见伊人之日初言在水中央或犹可以纵一苇凌茫然而改途以求至焉过此遡游不己则登岸何从将有小于沚之坻为之碍矣又将有大于坻之沚为之碍矣是又愈隔而愈逺之况也诗言之婉而多风如此】
　　蒹葭三章章八句【朱子谓此诗不知何所指而以序说为凿夫不能虚心以求其义则序说诚凿也子贡传申培说皆以为君子隐于川上秦人慕之于语意近似然诗人托物起兴皆有深意存焉白露为霜白露未已语自有骨岂徒纪时而已乎序深得之但以为刺襄公则此诗乃刺文非刺襄也】
　　黍离闵宗周也周大夫行役至于宗周过故宗庙宫室尽为禾黍闵周室之顚覆□□不忍去而作是诗也【出序朱传从之　按武王作邑于镐京谓之宗周是为西都成王在丰欲宅雒邑使召公先相宅以庻殷攻位于洛汭在涧水东瀍水西既成谓之王城今河南是也是为东都召公既相宅周公又再小瀍水东以居殷顽民谓之成周今雒阳是也是为下都已而成王迁九鼎于雒邑而复还归处西都至十一世幽王嬖褒姒生伯服废申后太子宜臼奔申申侯与犬戎攻宗周杀幽王于戏晋文侯郑武公迎宜臼于申而立之是为平王以乱故徙居东都王城及襄公兴兵讨西戎救周乃以岐丰之地赐之秦遂有西都宗周畿内八百里之地自平王东迁之后凡称西周者指丰镐也称东周者指东都也及威烈王而后东都下都又分二周所谓西周则东都河南也所谓东周则下都雒阳也】
　　彼黍离离【说文作防防】彼稷之苗【萧韵】行迈靡靡中心摇摇【萧韵尔雅作愮愮】知我者谓我心忧【尤韵】不知我者谓我何求【尤韵】悠悠苍【释文作仓】天【先韵下叶眞韵汀因翻】此何人【眞韵亦叶先韵如延翻】哉【赋而兴也彼彼宗庙宫室黍说文云禾属而黏者也以大暑而种故谓之黍本艸注云黍似粟而非粟也有二种米黏者为秫可以酿酒不黏者为黍如稻之有秔糯耳罗愿云孔子曰黍可以为酒禾入水也然则又以禾入水三字合而为黍家语孔子曰黍者五谷之长祭先王以为上盛离乃鸟名当通作丽说文云艸木相附丽土而生重言离离者谓众黍分布相属着也稷似黍而小黑色亦谓之粟古谓之粢曲礼稷曰明粢是也亦谓之穄穆天子传赤乌之人献穄百载是也徐云闗中谓之糜罗愿云冀州谓之□凡艸之生于田者曰苗故字从艸从田初生亦曰苗论论谓苗而不秀秀而不实葢自苗而秀而实是其序也孔云黍言离离稷言苗则是黍秀稷未秀按出车谓黍稷方华则二物大时相类但以稷比黍黍差为稙故黍秀而稷苗也陆化熈云诗为闵故宗庙宫室作而诗中不见一字直将彼字暗指而已此是感慨最深处又程氏解彼黍者我后稷之苗也殊穿凿一说季本云宗庙宫室尽为禾黍以事理论之似不尽然当时周虽东迁雒邑而岐周旧地已尽封秦假使故宫为其所毁则都城之内宜为室庐乃以黍稷为言则当在野外之地而岂可语于城内哉且五谷者民之所资以养者也而称其黍稷之盛则其民尤为勤力似有叹羡之意与言蔓草荆蓁者不同矣其必秦得岐周之后务本力农周大夫出过其地而见之知秦地广民勤将以富强雄天下而伤周室之不竞乎亦通行迈以徃来之人言迈说文云逺行也靡说文云披靡也徐锴云披靡分也故于非取相违之义徃者过来者续覩兹丘墟景象已习为故常但分道而驰畧无停步低徊之意所谓靡靡也摇摇者心忧而无所附着战国防谓心摇摇如悬旌是也下文两谓我正是靡靡情状我见行者迈者之靡靡则中心益摇动而不能自已间有一二知者或亦谓此人必有所忧然其实非真知也其不知者怪我低徊不去谓我将何所求乎一腔隐痛向伊谁诉言下已有欲呼天之意矣钟惺云知我者谓我心忧不知我者谓我何求葢以黍离为固然而不复知此为何地此诗之作为何繇矣那得不哭悠说文云忧也尔雅云思也苍天以体言之尊而君之则称皇天元气广大广称昊天仁覆闵下则称旻天自上降鉴则称上天据逺视之苍苍然则称苍天孔云尔雅春为苍天夏为昊天秋为旻天冬为上天谨按尚书尧典羲和以昊天总勅以四时故知昊天不独春也左传夏四月孔子卒称曰旻天不吊非秋也六艺之中诸称天者以情所求之耳非必于其时称之浩浩昊天求天之博施苍天苍天求天之高明旻天不吊求天之生杀当其得宜上天同云求天之所为当顺其时也此之求天犹人之说事各从其主耳若察于是则尧命羲和钦若昊天孔子卒旻天不吊无可怪耳陆佃云诗于高远难诉毎称苍天巷伯之矜此劳人黄鸟之歼我良人皆是也又云尔雅于春言其色于夏言其气于秋言其情于冬言其位相备也悠悠苍天言我之忧思惟苍天知之而已此何人哉不忍斥言葢指平王也对彼言此谓此居东都之人也旧说以为指幽王然幽王已成徃事似不足言矣大夫之为此诗其有志于兴复者乎谢枋得云能为闵周之诗者一行役大夫之外无人也不知平王而闻此诗也亦有恻于中否乎吾观书至文侯之命知平王之不足有为矣所以训戒晋文侯者惟曰自保其国而已王室之盛衰故都之兴废悉置度外吾于黍离之诗重有感夫苏轼云周之失计未有如东迁之谬也自平王至于亾非有大无道者也頿王之神圣诸侯服享然终以不振则东迁之过也昔武王克商迁九鼎于洛邑成王周公复增营之周公既没葢君陈毕公更居焉以重王室而已非有意于迁也周公欲葬成周而成王葬之毕此岂有意于迁哉今夫富民之家所以遗其子孙者田宅而已不幸而有败至于乞假以生可也然终不敢议田宅今平王举文武成康之业而大弃之此一败而鬻田宅者也夏商之王皆五六百年其先王之德无以过周而后王之败亦不减幽厉然至于桀纣而后亾其未亾也天下宗之不如东周之名存而实亾也是何也则不鬻田宅之效也盘庚之迁复殷之旧也古公迁于岐方是时周人如狄人也逐水草而居岂所难哉卫文公东徙渡河恃齐而存耳齐迁临淄晋迁于绛于新田皆其盛时非有所畏也其余避宼而迁都未有不亾虽不即亾未有能复振者也春秋时楚大饥羣蛮叛之申息之北门不啓楚人谋徙于阪高蒍贾曰不可我能徃宼亦能徃于是乎以秦人巴人灭庸而楚始大苏峻之乱晋几亾矣宗庙宫室尽为灰烬温峤欲迁豫章三吴之豪欲迁防稽将从之矣独王导不可曰金陵王者之都也王者不以丰俭移都若卫文大帛之冠何适而不可不然虽乐土为墟矣且北宼方疆一旦示弱窜于蛮越望实皆丧矣乃不果迁而晋复安贤哉导也可谓能定大事矣嗟夫平王之初周虽不如楚之疆顾不愈于东晋之防乎使平王有一王导定不迁之计收丰镐之遗民而修文武成康之政以形势临东诸侯齐晋虽彊未敢贰也而秦何自霸哉魏惠王畏秦迁于大梁楚昭王畏吴迁于郢顷襄王畏秦迁于陈考烈王畏秦迁于寿春皆不复振有亾徴焉东汉之末董卓劫帝迁于长安汉遂以亾近世李景迁于豫章亦亾故曰周之失计末有如东迁之谬也】　彼黍离离彼稷之穗【寘韵】行迈靡靡中心如醉【寘韵】知我者谓我心忧【见前】不知我者谓我何求【见前】悠悠苍天【见前】此何人哉【赋而兴也穗本作采说文云不成秀也通志云稷穗似芦而米可食如醉者言忧之沉昬而不醒如醉然也】　彼黍离离彼稷之实【质韵】行迈靡靡中心如噎【叶质韵于悉翻】知我者谓我心忧【见前】不知我者谓我何求【见前】悠悠苍天【见前】此何人【见前】哉【赋而兴也实谓成实而坚也孔云三章歴道其所更见大夫役当有期而反但事尚未周了故也或疑稷文有改易而黍文不变何也按罗愿云黍以大暑而种故农家以三月上旬为上时四月上旬为中时五月上旬为下时月令仲夏之月农既登黍天子以雏尝黍羞以含桃先荐寝庙黍固有早晚其晚者不妨至孟秋始熟故庻人秋乃荐黍此天子之礼自重其先熟者而尝荐之耳据此黍既有早晚三辈则当离离时而或值稷之苗稷之穗稷之实葢以早晚为异理固然也杨愼直以为犹兴桃夭者因叶及华因华及实葢一时所见一日所赋则诗人乃是悬空托咏似未是又罗云黍大体似稷故古人并言黍稷行役之人有忧于内则有不察于外故于此或不能辨也此说在太平御览先有之故刘勰云思亲者莪蒿不分闵周者禾稷莫辨葢心在于忧与哀而视物之似而误也亦通孔云噎者咽防蔽塞之名言忧深不能喘息如噎之然三章所以为赋而兴者葢以苗之摇曳兴摇摇以穗之下垂兴如醉以实之坚满兴如噎也按小弁之诗云踧踧周道鞠为茂草若预知有今日然者箕子朝周过殷故墟城坏生黍箕子伤之乃作麦秀之诗曰麦秀渐渐兮禾黍油油彼姣童兮不我好仇其语意与此相类但彼所谓姣童正指纣此则意在平而不在幽耳】
　　黍离三章章十句【序不录作者姓名而子贡传以为尹伯封之作至申培说独详云幽王伐申申侯逆战于戏射王弑之立平王于申自申迁雒命秦伯帅师逐犬戎于镐京寻遣尹伯封犒秦伯之师过故宗庙宫室秦人皆垦为田咸生禾黍旁皇不忍去故作此诗因记曹植云昔尹吉甫信后妻之谗而杀孝子伯奇其弟伯封求而不得作黍离之诗而太平御览亦载韩传云黍离伯封作也离离黍貌也诗人求亾不得忧懑不识于物视彼黍离离然忧甚之时反以为稷之苗乃自知忧之甚也则此诗之为伯封作相传已乆特作诗之指异耳乃刘向新序则云卫寿闵其兄伋之且见害作忧思之诗黍离是也其事与伯封事相类但黍离为王风之首向之言殆未可信或讹以传讹耳】
　　中谷有蓷宗周当丧乱之后地弃不恤其人民饥荒离困罔克匡生之象该乎词矣【出程仲虞紫云隐书序云闵周也夫妇日以衰薄凶年饥馑室家相弃焉申培说亦云民饥而流夫妇不保君子闵之而作是诗孔頴达严粲皆皆属之平王时然则直是王室东迁旧都之民无所依怙故其顚沛流离遂至于此诚可闵也胡安国云男女居室人之大伦也婚姻之礼废则夫妇之道苦滛辟之罪多矣氓之诗所以刺卫中谷有蓷所以闵周易序咸恒为下经首春秋内女出夫人归凡男女之际详书于防所以正人伦之本也其防防矣】
　　中谷【陆玑疏作谷中】有蓷暵【说文作□云水濡而干也陆德明本一作滩】其干【叶寒韵居寒翻】矣有女仳离嘅其叹【叶寒韵他干翻陆本一作叹】矣嘅其叹【同上】矣遇人之艰【丰氏本作囏】难【寒韵】矣【与也尔雅云水注川曰谿注谿曰谷蓷艸名说文云萑也陆佃云叶形似荏方茎白蕐蕐生节间如鸡冠子黑色细长三棱罗愿云全似杜天麻而不生横枝陆玑云旧说及魏博士济阴周元明皆云庵防是也韩诗及三苍说悉云益母也故曾子见益母感恩郭璞云今茺蔚也本艸衍义云茺蔚子叶至初春亦可煑作菜食凌冬不凋瘁一名益母一名益明一名大札一名贞蔚刘歆李廵皆以为臭秽艸即茺蔚也毛郑误解为鵻按鵻乃萑之别名即菼也初生为菼长大为薍成则名萑又名为鵻一物四名其字从艸萑声萑音完从隹从乃山羊角今文于萑省故作萑耳与名蓷之萑相乱而实不同此萑从艸隹声音追不可不辨严粲云旧以蓷艸宜生高陆生谷中则伤于水非也据本艸茺蔚正生海濵池泽其性宜湿暵旱燥也易曰燥万物者莫暵乎火说文云耕防田曰暵毛传解暵为菸以为萎死之义非是干亦燥也指蓷而言严云谷中之地阴润其蓷艸宜难旱也今暵燥其干者旱则干者先燥也与饥馑则贫者先悴也万尚烈云蓷益母也故以与女仳说文云别也郑氏云近曰离逺曰别有女仳离者有女为其夫所弃或近而离或逺而别见非一女也嘅叹声徐锴云意气有所郁嘅然也叹说文云吟也亦谓之长大息人嘅叹则息大而长也人谓夫也艰难犹言穷厄也葢归咎其夫之所遭云尔未有怨意范祖禹云世治则室家相保者上之所养也世乱则男女相弃者上之所残也其使之也勤其取之也厚则夫妇日以衰薄而凶年不免于离散矣又罗愿云蓷一名益母曾子见之而悲诗人之托此亦其穷而反本氓之诗色衰相弃则叹兄弟之不知竹竿适异国而不见答则叹父母之相逺此所以独感于益母与亦通】　中谷有蓷暵其脩【叶屋韵式竹翻陆云或作蓨】矣有女仳离条其歗【叶屋韵式六翻陆云或作啸】矣条其歗【同上】矣遇人之不淑【屋韵丰本作叔】矣【兴也脩说文云脯也旱既乆则艸干之极如脯然也条犹长也汉郊祀歌云声气逺条歗吹声也解见江有汜篇严云条条然而长歗其悲恨深于叹矣淑通作俶不淑不善也郑云言君子与己不善此正斥其夫之行而言葢怨辞也】　中谷有蓷暵其湿【缉韵苏子繇本作隰】矣有女仳离啜【韩诗本作惙外传作掇】其泣【缉韵】矣啜其泣【同上】矣何嗟及【缉韵】矣【兴也湿广韵云水霑也严云生于湿者今亦为所暵兴富足者亦乏絶矣凶年饥馑之甚贫富皆憔悴也啜说文云尝也尔雅云茹也诗诂云泣而缩气也泣说文云水泪也无声出涕曰泣徐锴云泣哭之细也防子过殷墟欲哭则不可欲泣则以其似妇人是也补传云歗甚于叹泣甚于歗苏辙云中谷之蓷旱之所难及也今也既先燥其干者及其甚也则虽其生于湿者亦不免也旱及于湿则尽矣譬如周人风俗衰薄其始也人之艰难者弃其妻耳其后人之不善者弃之矣及其既甚至有无故而弃之者故其以艰难而见弃者则叹之叹之者知其不得已也以不善而见弃者则条条然而歗歗者怨之深矣及其无故而见弃也则泣而已泣者穷之甚也何嗟及者言何所嗟悔而可及葢虽其所遭之不幸亦自伤其所从之非人也说苑引孔子曰不慎其前而悔其后虽悔无及矣诗曰啜其泣矣何嗟及矣言不先正本而成忧于末也黄佐云周官行于盛时每遣小行人赒委其凶荒今也不然室家相弃则亦付之无可奈何而已】
　　中谷有蓷三章章六句【子贡传申培说丰氏本篇名俱作中谷　按诗序乃诗人闵周之作朱子改为妇人自述其悲叹之辞非也观篇中云有女仳离安在其为妇人自作也子贡传中有阙文大抵与申培说同】
　　硕人卫傅母作也庄姜始嫁至卫先容后礼傅母作此以励之【刘向列女传云齐女为卫庄夫人号曰庄姜姜姣好始往操行衰惰心滛佚冶容傅母见其妇道不正谕之曰子之家世世尊荣当为民法则子之质聪达于事当为人表式仪貌壮丽不可不自修整衣锦防裳饰在与马是不贵德也乃作诗曰硕人其颀衣锦防衣齐侯之子卫侯之妻东宫之妹邢侯之姨谭公维私砥厉女之心以高节以为人君之子弟为国君之夫人尤不可有邪僻之行焉女遂感而自脩君子善傅母之防未然也愚因此悟子夏礼后之说其所谓素以为绚者葢咏象服耳先儒谓象服者畵翟羽于其上故孔子以绘事后素觧之诗人但咏姜氏族类容貌服饰之盛而絶无一语称賛其德子夏心疑诗人之有防辞也若曰君夫人信美矣但象服礼服也诗人何为仅附见于容貌之后倘亦刺其修容而简礼乎此即傅母立言之指所谓意在言外者故孔子许之曰起予者商也始可与言诗已矣今文逸素绚一语而旧解礼后复牵强不可通非列女传孰使正之哉他诗若刺宣姜刺鲁桓亦俱言服饰容貌威仪技艺之美而阙失自见其机轴颇与此同甚矣古诗之防而婉也又按史记卫武公卒子庄公扬立庄公五年取齐女为夫人好而无子以竹书纪年推之武公之薨在平王十三年则庄公取齐女之岁实平王之十八年也】
　　硕人其颀【防韵】衣锦褧【礼记列女传俱作防说文作檾书大传作蘏】衣【防韵】齐侯之子卫侯之妻【叶支韵子宜翻】东宫之妹邢侯之姨【支韵】谭【白虎通作覃】公维私【支韵　赋也头大曰硕故硕为大义硕人尊大之人指庄公也白华之诗申后亦称幽王为硕人说文无颀字本作頯其义则面颧也然庄子云其颡頯然注以为大朴之貌又尔雅贝蚆博而頯注云頯者中央广两头锐合此二说可以得用頯字之意葢摹拟庄公容貌如此衣锦以下始咏庄姜衣锦三句须一气读急回顾与首句相应言此衣锦褧衣而来者乃是以齐侯之子而为卫侯之妻也锦说文云襄色织文按襄者襍色也刘熈云锦金也作之用功重其价如金故字从金帛衣锦者言以锦为衣也旧注衣锦之衣去声谓衣着褧衣之衣如字谓衣服然丰之诗云衣锦褧衣与此文正同下文对裳锦褧裳则以上衣为衣著者非也郑云国君夫人翟衣而嫁今衣锦者在涂之所服也褧说文云檾也檾者枲属罗愿云檾高四五尺或六七尺叶似苎实如大麻子今人绩为布或作顈襍记云三年之丧既顈是也通作防玉藻云禅为防是也襌者衣不重也亦作景士昏礼云女登车姆为加景乃驱是也古妇人盛服必加禅衣于外即周礼六衣之素沙君子偕老篇之防彼绉絺中庸所谓恶其文之著者也孔頴达云妇人之服尚轻细且欲露锦文必不用厚缯故郑笺云以禅縠为之而许慎说文字作檾沈括谓是织檾麻以成布未知孰是严粲云齐侯之子嫁为卫侯之妻言匹敌也东宫以下又自齐侯一语而推衍言之乃文法波澜处东宫太子所居之宫杜预云太子不敢居上位故常处东宫孔頴达云四时东为春万物生长在东西为秋万物成就在西以此君在西宫太子常处东宫也易象西北为干干为君父故君在西东方震震为长男故太子在东也按左传东宫名得臣孔云齐世】【家庄公生僖公东宫得臣未知何公太子按史记年表卫庄公之立在春秋前二十五年齐僖公之立在春秋】【前八年然则庄姜必非齐僖之女葢是庄公之女僖公姊妹也得臣为太子早死故僖公立也不言僖公姊妹而系得臣者见其是适女也尔雅云男于谓女子先生为姊后生为妹张揖云妹末也刘熈云妹昧也犹日始入歴时少尚昧也孔云系太子言之明与同母见夫人所生之防邢周公子所封邑左传所谓邢茅胙祭周公之者在今直顺德府邢台县侯爵也谭国名在今山东济南府歴城县路史云嬴姓春秋庄十年书齐侯灭谭谭子奔莒则谭本子爵而得称公者白虎通云伯子男臣子于其国中褒其君为公以为诸侯有防聚其事相朝聘之道故称公而尊或称伯子男而卑为交接之时不私其臣子之义心俱欲尊其君父故皆令臣子得称其君为公也此诗亦言公者葢依其臣子之称便文耳尔雅云妻之姊妹同出为姨女子谓姊妹之夫为私郭璞云同出谓其已嫁刘云姊妹互相谓夫曰私言于其夫兄弟之中此人与己姊妹有恩私也孙炎云私无正亲之言然则谓吾姨者我谓之私邢侯谭公皆庄姜姊妹之夫互言之耳刘公瑾云厯言此者以见庄姜之姊妹与庄公之姻娅其尊皆同也邹云按汉儒谓礼惟嫁长女余皆为媵然硕人既为卫侯妻而邢谭之夫人又皆其姊妹行也亦足证汉儒之诞妄】　手如柔荑【叶支韵弋枝翻】肤如凝脂【支韵】领如蝤蛴【释文作□又作齐】齿如瓠犀【叶支韵息滋翻尔雅注作栖】螓【说文作□云好貌】首娥眉【支韵】巧笑倩【霰韵释文作蒨】兮美目盻【叶霰韵匹见翻说文释文石经俱作盻按盻胡计翻恨视貌佩觽集云流俗以盻恨之盻为盼睐之盼莫以为非】兮【论语此下有素以为绚兮一句丰氏本同朱子谓硕人诗四章而皆七句不应此章独多一句葢不可知其何诗　赋也茅之始生曰荑解见静女篇按荑不专为茅荑说文徐锴云荑初生艸也一云卉木初生叶貌相经云筋不束体血不蕐色手无春荑之柔髪有寒蓬之樵葢形之下也肤本作胪说文云皮也礼运疏云革外薄皮曰肤肤内厚皮曰革凝冰同字故有凝结之义内则疏云凝者为脂释者为膏孔云脂有凝有释散文则膏脂皆总名对例即孙炎云膏凝曰脂是也领说文云项也一名颈蝤蛴虫名方言作蝤蠀尔雅云蟦蛴螬蝤蛴蝎又云蝎蛣蝎桑蠧孙炎据方言云蠀螬谓之蟦自闗而东谓之蝤蠀梁益之间或谓之蝎秦晋之间谓之蠧然则蟦蛴也蛴螬也蝤蛴也蛣也桑蠧也蝎也一虫而六名也按郭璞云蛴螬在粪土中蝎在木中陆佃云蟦蛴外黄内黑亦或谓之蛴螬列子所谓乌足之根为蛴螬是也蝤蛴内外洁白符子所谓石生金木生蝎是也化书曰燥湿相育不母而生蝤蛴此即木中蠧虫亦曰桑蠧繇是以观蟦蛴名螬蝤蛴名蝎原是两物而蛣与桑蠧则蝤蛴之别名也以其在木中白而长故以况庄姜之领七辨云蝤蛴之领阿那宜顾是也瓠匏属陆佃云长而瘦上曰瓠短颈大腹曰匏犀尔雅作栖字异音同通用孙炎云瓠中瓣也齿如瓠犀者朱子云言其方正洁白而比次整齐也按相法齿瓣白如瓠犀青如榴子者防螓郑云谓蜻蜻也郭璞云如蝉而小有文尔雅翼云蟭蟟之小而绿色者此虫额广而且方故以为妇人首之比蛾蚕蛾也陆佃云茧生蛾蛾生卵蛹者蚕之所化蛾者蛹之所化荀卿蚕赋云蛹以为母蛾以为父是也蛹一名螝蛾一名罗孙炎以为螝即是雄蛹即是雌罗即是雄蛾即是雌蛾似黄蝶而小其眉句曲如畵故曰蛾眉也巧犹工也笑解顔啓齿也字从竹从夭李阳冰云竹得风其体夭屈如人之笑故苏子瞻作文与可畵竹賛云竹亦得风夭然而笑是也倩说文云美也徐锴云若艸木之葱蒨也毛传以为好口辅韩诗以为仓白色俱无据盻说文云目好貌按盻本作盼从目从分毛传解以为目黒白分者是也是则庄姜容貌之美又有如此者邹云此章妙写娟丽后世骚人辞赋祖之如大招篇云朱唇皓齿嫭以姱只丰肉防骨体便娟只曾颊倚耳曲眉规只小腰秀颈若鲜卑只靥辅奇牙宜笑嘕只招魂篇云娭光眇视目曾波些被文服铁丽而不竒些长发曼鬋艳陆离些好色云眉如翠羽肌如白雪腰如束素齿如含贝雒神云肩如削成腰若约素延颈秀项皓质呈露云髻峩峩修睂聨娟丹唇外朗皓齿内鲜明眸善睐靥辅承权皆此诗为之嚆矢也】　硕人敖敖【豪韵】说【释文丰氏本俱作税】于农郊【叶豪韵居劳翻】四牡有骄【叶豪韵起劳翻】朱幩镳镳【叶豪韵博毛翻丰氏本作麃麃】翟茀【周礼注作蔽又作茇】以朝【叶豪韵直高翻】大夫夙退【列女传作夜】无使君劳【豪韵　赋也硕人指庄公也敖说文云出游也说尔雅云舍也说文云释也农郊近郊时葢庄公不行亲迎之礼故因庄姜未至而出游舍止于近郊以待之也四牡以下皆谓庄姜之舆马也四牡车之四马骄壮貌说文云马高六尺为骄幩镳饰也毛传云人君以朱缠镳且以为饰按说文无幩字疑通作喷喷者咤也葢镳在马口傍时或喷咤而出涎沫故镳谓之排沫其缠之则以朱为饰但以其正当马喷咤之处故曰朱喷也喷讹为幩今谓朱是镳饰之色则可谓朱为镳饰之名则不可镳者马衔外铁释名云包也在旁也敛其口也一名扇汗一名排沫尔雅谓之钀严粲云镳镳非一镳也每马之镳皆有朱色之饰故曰镳镳翟翟车也夫人以翟羽饰车茀者艸盛之义艸盛则能蔽物故谓车蔽为茀尔雅舆革前谓之鞎后谓之茀易妇丧其茀是也孔云妇人乗车不露车之前后设帐以自隐蔽谓之茀因以翟羽为饰周礼巾车注引此谓厌翟也厌翟者次其羽使相迫也朱幩拟人君之翟茀极小君之仪嫡夫人之正礼以朝者庄姜已至于卫而入君之朝也夙早退罢也礼玉藻云君日出而视朝退适路寝听政使人视大夫大夫退然后适小寝释服国人乐得夫人以为君配而又郑重大昏之礼故谓大夫之在公者宜早退无使吾君劳倦于政事而于礼文或有所阙耳非恐其不得相亲之谓也】　河水洋洋北流活活【曷韵说文作□】施罛【说文作罟】濊濊【叶曷韵呼括翻又叶月韵许月翻说文作濊】鳣鲔发发【月韵叶曷韵北末翻韩诗作鱍说文作鲅丰氏本作□】葭菼揭揭【叶月韵语讦翻又叶屑韵蹇列翻又叶曷韵乌割翻】庶姜孼孼【屑韵韩诗丰本俱作防云长貌】庶士有朅【屑韵亦叶月韵丘谒翻韩诗丰本俱作桀云健也兴也此即来途所见以起兴河在齐西卫东自齐适卫河界其中北流入海洋洋盛大貌活活说文云水流声尔雅鱼罟谓之罛注云网最大者濊濊朱子云罟入水声也说文云凝流也本作濊杨慎云水平则流凝杜诗江平不肻流李端诗水深难急流是也又马融云大鱼网目大豁豁也此但以音解似无据郭璞云鳣大鱼如鱏肉黄大者二三丈今江东呼为黄鱼即是也陆佃云俗谓之玉版严云本艸以鳣为鱑鱼俗作鲟即鲟鱑鱼也鲔鳣属陆佃云鲔岫居至春始出而浮阳北入河西上龙门入漆沮故诗言漆沮入河通道此鱼按尔雅鮥鮇鲔沈云江淮间曰鮇伊洛曰鲔海濵曰鮥即一鱼也能度龙门则为龙故礼记云龙以为畜故鱼鲔不淰鲔从龙者也陆玑云鳣鲔出江海三月中从河下头来上鳣身形如龙锐头口在颔下背上腹下皆有甲纵广四五尺今于盟津东石碛上钓取之大者千余斤可烝为臛又可为鲊鱼子可为酱鲔鱼形似鳣而靑黑头小而尖似铁兜鍪口亦在颔下其甲可以磨姜大者不过七八尺益州人谓之鳣鲔大者为王鲔小者为鮇鲔色白味不如鳣也宋祁云王鲔腥不可近官以为鲊献御其味甚美发韩诗作鱍鱼掉尾也云发发者马融云鱼着网尾发发然即谚所云拨刺是也尔雅云葭芦菼薍李廵云分别苇类之异名按葭苇之未秀者即芦也菼萑之初生者似苇而小长大名薍成则名萑又名鵻陆玑云薍或谓之荻其初生三月中其心挺出其下本大如箸上锐而细扬州人谓之马尾揭说文云高举也云揭揭者争长而竞进之貌冯时可云葭菼出河中者得气尤厚故卫风曰河水洋洋葭菼揭掲北魏信都芳为律管吹灰之术得河内葭灰用之应节便飞余灰即不动也可以信诗人之深于物理矣庶姜谓侄娣庄姜为东宫之妹乃庄公之嫡出曰庶姜则同姓之媵也严云庶出为孼言孼孼者众多之貌犹言非一孼也庶士毛传云齐大夫送女者孔云左传凡公女嫁于敌国公子则下卿送之于时齐卫敌国庄姜齐侯之子则送者下卿也大夫卿之总名士者男子之大称故云庶士朅说文云去也字从去楚辞车既驾兮朅而归即此朅也庻士送庄姜而来今既毕事则有去卫国而归者矣诗之兴意以施鱼罟于河中而得大鱼兴庄公求昏于齐而得贵女以河上葭菼之艸揭揭然兴庶姜庶士从庄姜而来归也夫以庄姜所居之贵齐国资送之盛如此方为卫人所仰望而可不以礼自修乎郑重言之使其自悟傅母之所以为善讽也左僖二十三年公子重耳于秦秦伯纳女五人怀嬴与焉他日公享之公子赋杜水杜预以为逸诗韦昭国语注以为当作沔水取朝宗于海之义今按二说皆非也河水即此章因秦伯纳女故有庶姜孼孼之咏然不云硕人之四章而但举章首二字史笔固不拘一法耳】
　　硕人四章章七句【左传云初卫庄公娶于齐东宫得臣之妹曰庄姜美而无子衞人所为赋硕人也序泥其说遂以为闵庄姜也庄公惑于嬖妾使骄上僣庄姜贤而不答终以无子国人闵而忧之子贡传申培说亦云卫庄公娶于齐夫人贤而不礼焉国人闵之今按此诗作于庄姜始至之时初无闵意左传所云卫人为之赋硕人者但谓硕人之诗为庄姜咏耳非谓以庄姜无子之故然后赋此诗也不善读古书者以辞害意弊率类此】
　　绿衣卫庄姜伤己也妾上僣夫人失位而作是诗也【出序　按左传卫庄姜美而无子公子州吁嬖人之子也有宠而好兵公弗禁母嬖子骄所谓妾上僣而夫人失位者也】
　　绿【子贡传作菉】兮衣兮绿衣黄里【纸韵】心之忧矣【纸韵】曷维其已【纸韵　比也绿苍黄之间色黄中央之正位刘公瑾云青黄赤白黑五方之正色也绿红碧紫纁五方之间色也葢以木之青克土之黄合青黄而成绿为东方之间色郝敬云妇人衣夫者也夫人位中宫黄者中央土之正色襍以青则为绿青木气也木克土中宫所以见逼于旁孽也绿兮衣兮者言此间色之绿也今乃为衣也按玉藻云衣正色裳间色是间色不可为衣而正色当为衣也严粲云读诗不可卤莾如读绿兮衣兮不可但言是绿色之衣当玩味两兮字诗有黄鸟白华不言黄兮鸟兮白兮华兮惟绿衣曰绿兮衣兮葢绿衣字皆有意义绿以喻妾衣以喻上僣故以二兮字防缀而丁宁之里说文云衣内也孔云间色之绿不当为衣犹不正之妾不宜嬖宠今间色之绿为衣而见正色之黄反为里而隐以兴不正之妾今蒙宠而显正嫡夫人反见疏而防绿衣以邪干正犹妾以贱凌贵夫人既见疏逺故心之忧矣何时其可已止也张敬夫云绿衣之忧言嫡妾之乱其弊将至于不可胜言者忧在家国也夫岂特为一身之私哉】　绿兮衣兮绿衣黄裳【阳韵】心之忧矣曷维其亾【阳韵　比也上曰衣下曰裳孔云以兴不正之妾今蒙宠而尊正嫡夫人反见疏而卑虽嫡妾之位不易而庄公礼遇有薄厚也严粲云绿衣黄里言掩蔽而已绿衣黄裳则贵贱倒置夫人失位矣曾巩云亾失也不须训为忘言此心之忧无时失去也真德秀云嫡妾之乱其弊将有不胜言者曰曷维其已曷维其亾葢虽欲亾忧而不可得也其后嬖妾之子州吁果以篡立而卫为之大乱庄姜之忧于是乎验有国者其可不鉴于兹张洽云夫君臣父子夫妇之分一失其正则乱之所从生卫庄溺爱而使内宠僣嫡嬖子害正辨之弗早贻祸后嗣可谓惨矣】　绿兮丝【支韵】兮女所治【叶支韵澂之翻】兮我思古人俾无訧【叶支韵盈之翻】兮【比而赋也绿兮丝兮者言此间色之绿也本是丝也女泛指妇女治谓染治之也皎皎练丝在所染之不然奚转而有此绿也以比妾之所以能上僣者皆繇己不德致然此与下章皆自讼之辞也古人泛言古之人或有处此者訧说文云罪也黄佐云天下无难处之事善处嫡妾之间则亦必敬必戒无违夫子不使有愆而已程子云卫庄姜伤己无德以致之行有不得反求诸己而已矣丝之绿繇女之染治以成言有所自也絺绤所以来风也又鲁语公父文伯之母欲室文伯享其宗老而为赋绿衣之三章师亥闻之曰善哉宗室之谋不过宗人谋而不犯防而昭矣诗所以合意歌以咏之度于法矣赋诗之意亦取章首二句欲其慎于始耳】　絺兮绤兮凄【笺云妻旁二防者从冰也寒也妻旁三防者从水也水云惨澹之貌此凄其以风及郑风风雨凄凄四月秋日凄凄皆当从冰今按说文只有从水之凄无从冰之凄当以凄字为正】其以风【叶侵韵孚金翻】我思古人实获我心【侵韵　比而赋也絺绤解见葛覃篇凄毛传云寒风也按说文凄云雨起也今以风者取其阴凉惨淡亦如云雨方起之时耳絺绤乃来风之物袗絺绤以御风吾知其难矣故古语云御寒莫如重裘止谤莫如自修也或以上章绿丝比少艾之妾言惟其绿而丝也故人爱而欲治之此章喻己之过时言絺绤本暑服今乃当凄然寒风之候犹班婕妤怨歌行所谓常恐秋节至凉飚夺炎热者葢恕已谅人絶无争宠之心虽摹情近似然斤斤以色之盛衰为较量其于义末矣获我心谓先得我之心孟子曰心之所同然者何也谓理也义也圣人先得我心之所同然耳我思古人其处夫妇嫡妾之际实有当于我心者我其可不自勉乎古人不知何所指葢亦如闗雎鹊巢之类当时女史所载也曰无訧只委曲以全妇道犹有模范古人之意实获我心则古人来合我矣俾字与实字遥相呼应陈栎云不得于夫而不疾其妾惟思古人以自修其身忧而不伤怨而不怒孔子谓诗可以怒其此类也夫邓元锡云镜古所以平心也困而能通忧而维则其惟绿衣乎又左成九年季文子如宋致女复命公享之赋韩奕之五章穆姜出于房再拜曰大夫勤辱不忘先君以及嗣君施及未亾人先君犹有望也敢拜大夫之重勤又赋绿衣之卒章而入亦借辞取义】绿衣四章章四句【子贡传申培说皆谓卫庄公嬖人生州吁有宠而好兵庄姜忧之而作今按此诗无刺及好兵之义】
　　终风卫庄姜见怒于庄公赋此【出子贡传　徐光啓云详味日月终风见庄姜恻然望夫之情见诗人忠厚之意长门赋义本于此】
　　终风且防【号韵说文作瀑】顾我则笑【叶号韵读如燥先到翻古本一作防陆德明云俗字也】谑浪笑敖【叶号韵疑到翻】中心是悼【号韵　比也终风终日风也防说文云晞也亦风亦日比庄公之意态变幻不可测识也顾说文云还视也笑喜也顾我则笑玩一则字便见原无笑意谑说文云戏也浪者水流之名敖通作傲说文云倨也此承上笑字而言言不过是戏谑放浪以笑为傲而已悼说文云惧也不知其所以待我者终将何如惟有中心自悼惧而已】　终风且霾【叶支韵陵之翻】惠然肻来【叶支韵陵之翻】莫往莫来悠悠我思【支韵　比也尔雅说文皆云风而雨土为霾孙炎云大风扬尘土从上下也肻之言可莫之言无皆音近也惠然肻来乃期望之辞言庄公仁爱于我庶其可一来乎莫往莫来者言我不往则彼亦不来也悠说文云忧也庄姜无自往之理则庄公终不来矣是以使我思之而忧愁不置葢望其君子之深厚之至也】　终风且曀【霁韵】不日有曀【见上】寤言不寐愿言则嚏【霁韵韩诗陆本作疌云一作啑又作疐　比也曀说文云阴而风也有之言又亦音近也吕祖谦云阴风终日意其止矣不旋日而又曀焉厌苦之辞也愚按三章之言终风同然始而曰防则尚有日继而曰霾则不见日矣又重之以不日之曀则无开霁之时矣比庄公之狂惑日甚也说文云寐觉而有言曰寤论语注云自言曰言寐说文云卧也愿通作愿说文云谨也曰愿言者以其心之所谨念者发之于自言也嚏说文云悟解气也徐锴云脑鼻中气壅塞喷嚏则通郑云嚏读当为不敢嚏咳之嚏我其忧悼而不能寐汝思我心如是我则嚏也今俗人嚏云人道我此古之遗语也宗镜录云心者形于未兆动静无不应于自心如诗之愿言则嚏谓人思己则嚏故知心应千里设有处逺而思者我皆知矣是以万事惟心先知故得称心灵也丰熈云此承莫往莫来而言不敢望君之复来矣但得一齿及之而使我一嚏亦足矣葢思望之尤深也】　曀曀【韩诗丰氏本作防防】其阴【丰本作】虺虺其靁【灰韵】寤言不寐愿言则怀【叶灰韵胡猥翻　比也重言曀曀即所谓不日有曀也万尚烈云蛇之小者为□虺虺电光之貌谚谓蛇子霍闪是也前三章皆言风此不言风而独终之以靁者风比庄公之初惑于嬖妾及其惑之甚而至于昏则取象于霾曀又其甚也则将有无道之施于嫡矣故以靁终之也首章曰中心是悼庄姜已惧及此怀说文云念思也严粲云我为伤悼汝之故寤觉而不寐愿汝思怀我而悔悟也丰熈云此承愿言则嚏而言不敢望君之道我然亦愿君之一思及之乎至此则望之极矣亦因以见其君之至薄也】
　　终风四章章四句【序以为卫庄姜伤己也遭州吁之防见侮慢而不能正也申培说则云庄姜戒州吁公不悦姜忧而作诗朱子谓详味此诗有夫妇之情无母子之意】
　　日月卫庄姜伤己也【出序　朱子云明是庄公在时所作其篇次亦当在燕燕之前按史迁有言甚哉妃匹之爱君不能得之于臣父不能得之于子况卑下乎贤如庄姜而不见礼卒于无子信有命焉】
　　日居月诸照临下土【麌韵】乃如之人兮逝不古【丰氏本作故】处【叶麌韵读如取此主翻】胡能有定宁不我顾【叶麌韵果五翻陆德明本作頋　兴也日月郑云喻国君与夫人也居诸皆语助辞与柏舟篇解同又吾师蔡先生彀中云居诸分属日月亦有义居言日新之日居然无改诸言生明生魄诸常改易亦一说也孔頴达云日以照画月以照夜同曜齐明照临下土以兴国君视外治夫人视内政之人郑云是人也谓庄公也逝者一往而不反之意古处朱子云以古道相处也古人于夫妇之伦必以道相处如文王之刑于寡妻是也辅广云观绿衣之诗所谓我思古人则于此叹庄公不以古道处已者宜也自处以古人为法而望人以古道处已庄姜之庭已望人皆有则矣胡之言何音之转也定说文云安也宁犹壹也顾说文云还视也言是其心志囘惑何能有安止之时乎使其能有定也岂终弃我而不顾乎此二句皆期之之辞朱子云见弃如此而犹有望之之意焉此诗之所以为厚也又韩诗外传云君子之闻道入之于耳藏之于心察之以仁守之以信行之以义出之以逊故人无不虚心而听也小人之闻道入之于耳出之于口苟言而已譬如饱食而呕之其不惟肌肤无益而于志亦戾矣诗曰胡能有定按此借辞取义然于刺庄公处夫妇之间不能以古道自持其意亦复相合】　日居月诸下土是冒【号韵】乃如之人兮逝不相好【叶号韵虚到翻】胡能有定宁不我报【号韵　兴也冒毛传云覆也李氏云亦照临下土之意爱而不释曰好韵防云女子之性柔而滞有所好则爱而不释故于文女子为好报答也不我报者张氏云以礼事庄公不以恩答己刘公瑾云每章末二句皆有望之之意孙能传云宁不我顾犹望其顾也宁不我报犹望其报也语意何等缱绻玉台新咏载王僧孺为姬人自伤诗还君与妄扇归妾奉君裘防弦犹可续心去最难留果于自絶无少顾恋失诗人忠厚之意矣】　日居月诸出自东方【阳韵】乃如之人兮德音无良【阳韵】胡能有定俾也可忘【阳韵　兴也礼云大明生于东杨雄云月未望则载魄于西月既望则终魄于东朱子云日旦必出东方月望亦出东方陆佃云日月之盛皆在东方愚按此诗言日月皆以日月相望之时言敌体同德之意也音声良善也严粲云此德音无良及邶谷风言德音莫违皆妇人言其夫待己之意耳故为声音言语朱子云德音美其辞无良丑其寔陆化熈云德音如顾我则笑之类然皆出于戏慢故曰无良忘说文云不识也谓遗忘也言何时能有定乎果有定则向日所以待我者庶几使我可以遗忘之而亦不复记忆之追咎之矣诗之敦厚如此】　日居月诸东方自出【质韵】父兮母兮畜我不卒【叶质韵即事翻】胡能有定报我不述【质韵文选注作衎薛君云法也　兴也畜养卒终也朱子云不得其夫而叹父母养我之不终葢忧患疾痛之极必呼父母人之至情也徐光啓云畜我不卒非欲父母养之终身也只如今人説养我不了悮我一生真妇人语也述说文云循也循其事而称述之也言何时能有定乎则向日庄公之所以报我者亦不复称述之矣厚之至也】
　　日月四章章六句【序以为卫庄姜遭州吁之难伤己不见答于先君以至困穷之诗苏辙引左传石碏之谏庄公曰将立州吁乃定之矣若犹未也阶之为祸庄公不从故及于祸此胡能有定之谓与吕祖谦亦云子叔姬妃齐昭公生舍叔姬无宠舍无威夫人见薄则冢嗣之位望亦轻此国本所以倾摇也庄姜既不见答则桓公之位何能有定乎今绎诗中全无此意其解有定二字甚牵强朱子以为诗言宁不我顾犹有望之之意又言德音无良亦非所宜施于前人者明是庄公在时所作其辨甚核然不以首句日月为取兴而云是呼日月而诉之则迂矣至如子贡传申培说皆谓州吁弑桓公庄姜大归于齐而作是诗葢悮认诗中有父兮母兮畜我不卒之言然其事无据】
　　简兮卫之贤者仕于伶官【出序】而作此诗刺庄公废教也【卫风硕人之诗为庄姜作也其两言硕人则指庄公也此诗及考槃之诗皆有硕人之语与彼同文故知亦刺庄公也伶官乐官也自黄帝时使伶伦氏截竹而吹之以为黄钟之宫及周景王铸无射而问律于伶州鸠是伶氏世掌乐官故后世多号乐官为伶官左传钟仪对晋侯自称伶人鲁语伶箫咏歌及鹿鸣之三是也此诗言万舞者伶官之事其所以通于教者何也周礼大司乐以乐教国子乐师教国子小舞籥师掌教国子舞羽吹籥诸侯之礼亾先儒谓彼虽天子之法推此诸侯亦有国学也按王制云诸侯天子命之教然后为学是则侯国设学之明证然祭祀燕享亦皆有舞何知此为学中之舞月令仲春上丁命乐正习舞释菜周礼大胥掌学士之版以待致诸子春入学舍菜合舞舍菜即释菜也入学者必释菜以礼先师其时在仲春即此诗所云日之方中者也卫自桓公始入春秋庄为桓父其行事无所表见但以左传所载宠州吁一节观之公子州吁嬖人之子也有宠而好兵公弗禁石蜡諌曰臣闻爱子教之以义方弗纳邪骄奢淫佚所自邪也弗听其子厚与州吁游禁之不可夫州吁石厚皆国子之流而所行若是然则庄公当时之废教葢可知矣又篇末有西方美人之语则此诗之为东迁后作无可疑者】
　　简【陆德明云或作蕳非也丰氏本作东云伶官名】兮简兮方将万舞【麌韵】日之方中在前上处【叶麌韵读如取此主翻朱传自章首至此为第一章今依毛郑旧本】硕人俣俣【麌韵韩诗作扈扈云美貌】公庭万舞【麌韵　赋也简通作东说文云分别之也谓分别其能舞与否者将使之舞也旧说训简为简易不恭按周礼小胥廵舞列而挞其怠慢者若使当舞之时简易不恭岂得为贤者乎方将犹言且也万初学记云大舞也所以名万者何休以为象武王以万人定天下民乐之故名之然商颂曰万舞有奕夏小正曰丁亥万用入学竹书帝舜十七年春二月入学初用万则万之称其来已久或但取万物得所之义耳舞者用两足左右相背故其字从舛山海经云帝俊八子始为舞又吕氏春秋云隂康氏之始阴多滞伏民气鬰阏故作舞以宣导之毛传云以干羽为万舞按武舞名干舞干则有戚矣文舞名羽舞言羽则有籥矣或又以文舞为籥舞吕祖谦云郑康成据公羊传以万舞为干舞葢公羊释经之误也春秋书万入去籥言文武二舞俱入以仲遂之丧于二舞之中去其有声者故去籥焉公羊乃以万舞为武舞与籥舞对言之失经意矣若万舞止为武舞则此诗与商颂何为独言万舞而不及文舞耶左氏载攷仲子之宫将万焉妇人之庙亦不应独用武舞也然则万舞为二舞之总名明矣又左庄二十八年楚令尹子元欲蛊文夫人为馆于其宫侧而振万焉夫人闻之泣曰先君以是舞也习戎备也葢谓万舞之中有武舞焉非专以万舞为武舞也孔頴达云月令仲春之月命乐正习舞入学者必释菜以礼先师此日之方中即彼春入学是矣谓二月日夜中也尚书日中星鸟左传马日中而出皆与此同也愚按竹书所载二月入学初用万及夏小正所云丁亥万用入学即月令仲春上丁之制也在前者在下文公庭之前上谓上头也处说文云止也此教舞之伶官在公之前其所止之地位则在众舞者之上头也孔云在前列上头唯教者为然硕人指庄公也解见硕人篇俣说文云大也以容貌言言庄公以俣俣之容临之于上也公庭者公所居之庭礼仲春入学习舞此日中之时舞当在学乃令之于公庭而万舞焉庄公之屑越礼教于此徴之矣】　有力如虎【麌韵】执辔如组【麌韵朱传自硕人至此为第二章今依毛郑旧本】左手执籥【药韵丰本作龠】右手秉翟【叶药韵读如廸毒药翻】赫如渥赭公言锡爵【药韵　赋也有力二句与舞事无闗意是武舞之形容耳有力如虎言其武力比于虎也执持也辔马缰也组说文云绶属诗诂云间次五采为之织组者总纰于此而成文于彼御者执辔于此使马骋于彼如织组也按武舞中有所谓发蹈厉者故见其如虎有所谓夹振驷伐者窃意即谓驱驷马以徃伐故有执辔之事先儒谓驷通作四恐未然也又吕氏春秋云诗云执辔如组孔子曰审此言也可以为天下子贡曰何其躁也孔子曰非谓其躁也谓其为之于此而成文于彼也圣人组修其身而成文于天下矣淮南子云圣人在上化育如神太上曰我其性与其次曰防彼其如此乎故诗曰执辔如组易曰含章可贞动于近成文于逺防章取义古人说诗类如此礼记云伊耆氏作苇籥陆元朗云以竹为之长三尺执之以舞刘熈云籥跃也气跃而出古者取卯地之竹以为籥春分之音万物振跃而出也易林云芽蘖生达阳唱于外陈旸云道生一则竒而为阳一生二则偶而为隂二生三因阴阳参合而为冲气籥之为器如笛而三孔律度量衡所出阴阳冲气所生伊耆氏用苇以始之后世用竹以易之徒度所生阴阳合焉所以通中声也又云易曰震为萑苇为苍筤竹苇籥竹籥皆震音也葢太极元气函三为一行于十二辰而律吕具矣籥之为器本于黄钟之籥窍而三之所以通中声而上下之律吕之所繇生也古之人始作乐器而苇籥居其先焉震为六子之首籥为众乐之先又毛传以为六孔广雅以为七孔云即笛是也按尔雅籥有三种大籥谓之产其中谓之仲小者谓之药其七孔六孔三孔之异乎孔云籥虽吹器舞时与羽并执故得舞名是以賔之初筵云籥舞笙鼓公羊传云籥者何籥舞是也按周礼言舞羽龡籥葢执羽舞吹籥为节陈氏云舞羽皆执籥以声音之本是故也秉持也翟说文云山雉尾长者此云秉翟谓持翟雉之羽而舞公羊说乐万舞以鸿羽取其劲轻一举千里韩诗说万以夷狄大鸟羽非也南齐郑义奏更以翟为笛谓笛饰以髦籥饰以羽梁武帝曰翟是五雉之一取其毳羽以秉之耳宁谓羗笛耶宋元丰三年详定朝防仪注以为今文舞所秉翟羽以雉尾掉髹漆之柄求之古制葢无所本景祐广乐记载聂崇义图羽舞所执类羽葆幢析羽四重以结绶系之于柄请依崇义图以翟羽为之今按此说与古义合陈旸云籥所以为声翟所以为容声繇阳来故执籥于左左阳故也容自阴作故秉翟于右右阴故也李照舞节论云翟进则籥退籥进则翟退按书言舞干羽于两阶乐记言皆音而乐之及干戚羽旄谓之乐郊特牲明堂位祭统皆言朱干玉戚以舞大武皮弁素积以舞大夏则皆用于与羽矣其所以先武后文者两阶之舞则以苗民逆命故也汤武征伐则以有武功为大故也此诗先言有力二句愚以为武舞继言执籥秉翟则是文舞亦先武后文者葢周时万舞之制然耳汉舞先武德后文始唐舞先七德后九功其意以谓武以威众而平难文以附众而守成平难在所先守成在所后唐太宗谓封德彛曰朕始虽以武功兴终以文德绥海内谓文容不如蹈厉斯言过矣厥指正同又按周礼大司乐以乐舞教国子云门大巻大咸大磬大夏大濩大武此六者谓之大舞云门大卷黄帝之乐也大咸尧乐也大磬即韶舜乐也大夏禹乐记言二十舞大夏则六舞皆学而特举大夏者旧谓自夏以上揖让得天下自夏以下征伐得天下夏为文武中故特举之可以兼前后也大濩汤乐大武武王乐若内则言成童舞象左传季札见舞象箾南籥者象箾武舞南籥文舞此皆文王之乐不列于六舞之内赫通作赩说文云大赤也渥说文云霑也毛传云厚渍也孔云渥者浸润之名渍之乆厚则有光泽故以兴顔色之润赭说文云赤土也郑云容色赫然如厚传丹愚按此賛伶官容貌之美葢德充之符睟然见于面序所以称之为贤者也公谓庄公也言谓命也锡通作赐说文云予也爵饮器似雀所以饮器象雀者取其鸣节节足足也按锡爵乐工其礼有二一则祭统有畀韗胞翟阍之礼翟者乐吏之贱者也毛传以为见惠不过一散孔云礼器云礼有以小为贵者贵者献以爵贱者献以散祭统云尸饮九以散爵献士散受五升一则仪礼有君燕臣而献工之礼臣为賔公命宰夫为主人乐賔升歌工歌鹿鸣四牡皇皇者蕐卒乐主人洗升献工工不兴左瑟一人拜受爵若与四方之客燕舞则以勺今详此诗乃上丁习舞之礼与祭祀燕享不同既以教国子为职则与有教化之责今乃以畀翟献工之礼施之贱斯甚矣自简兮至此该括当日习舞始终上章刺意在公庭万舞此章刺意在公言锡爵】　山有榛【真韵释文作蓁说文作□】隰有苓【叶真韵读如邻离珍翻丰本作蘦】云谁之思西方美人【真韵】彼美人【同上】兮西方之人【同上】兮【兴也榛木名本作□陆玑云防属其子小似柹子表皮黑味如防罗愿云枝茎如木蓼叶如牛李色高丈余子如小栗闗中鄜坊甚多其字从秦从此意也周礼笾人职云馈食之笾其实榛左传云女贽榛栗枣脩下湿曰隰苓艸名说文云巻耳也按尔雅菤耳苓耳也解见卷耳篇诸家相传则谓诗中咏苓乃尔雅之蘦一名大苦今之甘艸是也本艸名为国老陆佃云解百药毒安和七十二种石一千二百种艸故号国老之名国老賔师之称葢药有一君二臣三佐四使苓者又其賔师也故药罕不用者虽非其君而君实宗焉蔓生叶状似荷少黄茎赤有节节间有枝相当喜生下泽或云似地黄又名美丹又名蜜甘又名美艸又名蜜艸又名蕗艸愚按甘艸味甘而尔雅名之大苦者反言之也榛可供笾实资民生之用苓可备药物救民之患害皆有益于人者此以兴教化行则人才盛也山有榛以兴国君之子隰有苓则兴卿大夫之子耳今庄公所宠之公子如州吁其州吁所从游之人如石厚有愧榛苓多矣西方指西周也晋语齐姜氏引西方之书韦昭亦以为西周也朱子云西方美人托言以指西周之盛王也如离骚亦以美人目其君也又曰西方之人者叹其逺而不得见之辞也所以思西方美人者非泛然怀明王之思而已春夏学干戈秋冬学羽籥文王之教也乐正司业父师司成武王周公之制也其教之成则大乐正论造士之秀者以告于王而升诸司马曰进士司马辨论官材论进士之贤者以告于王而定其论论定然后官之任官然后爵之位定然后禄之所谓山有榛而隰有苓者也且唐虞三代舞用国子意亦欲其早习于道非如后世给繇役之贱者而已唐臣赵慎言有言古之舞者即诸侯子孙故神只降福灵光烛坛是以其教之人亦必择贤人君子为之其所以立教之意何如郑重而公仅以伶工视之徒取供悦目之娱而已教化不兴则人才何以逮古可胜叹哉王应麟云大司乐言乐德乐语而终于乐舞乐师言乐成告备而终于臯舞孟子言仁义礼乐之实而终于不知手之舞之记言诗言志歌咏声而终于舞动容此舞所以为乐之成也繇小学之书以进于瞽宗之礼乐而成之以东序之舞则周之教法可知矣】
　　简兮三章章六句【朱传作四章三章章四句一章六句　序谓刺不用贤也卫之贤者仕于伶官可以承事王者也按诗中废教简贤二意皆有而刺废教之意居多若申培説以为伶官心乎王室而自伤之诗子贡传则谓邶之伶柬心乎王室又若在武庚之时然者今以诗词观之若有力如虎赫如渥赭皆旁观賛叹之词絶非自作之语至以东为伶名则别无经见尤不足信】
　　考槃刺卫庄公也不能继先君之业使贤者退而穷处【出序　庄公名扬武公子邓元锡云夫武公之德圣矣务士于交儆终老弗懈也庄公有溺志贤者退而适于野孰与尽规儆哉先公之业宜替矣故序以为刺愚按此诗与简兮篇宜皆为一人之作以考槃二字知之君不用贤使之沉沦下位与伶人贱工为伍尚能俛首求容乎所以考槃而自乐也孔丛子载孔子曰吾于考槃见遯世之士无闷于世】
　　考【孔丛子吕氏读诗记俱作攷】槃【韩诗丰氏本俱作盘】在涧【叶先韵居贤翻韩诗作干云墝埆之处文选注云地下而黄曰干丰本同】硕人之寛【叶先韵驱圆翻】独寐寤言【元韵】永矢弗谖【元韵按二章三章四句俱一韵而此上下二句各自为韵　赋也考通作攷说文云敂也毛传云击也槃木器说文云承槃也籕文作盘陈氏云葢扣之以节歌如鼔盆拊缶之为乐也尔雅云山夹水曰涧硕人之寛刺庄公之辞也硕人解见硕人简兮篇寛说文云屋寛大也庄公为人好丑兼容贤不肖无别故以寛目之孔子所谓糟者犹糟玉者犹玉血者犹血酒者犹酒是也观当时知州吁之好兵而不禁知石厚之匪类而不絶非寛而何寐卧也寐觉而有言曰寤俱见说文自言曰言独寐寤言者既寐而寤既寤而言皆独自也后放此永说文云长也矢尔雅云誓也葢谓意之激切如矢之直也谖说文云诈也奉身而退处涧谷之间独自寐独自寤独自言可谓离索寂寞矣然长乆誓愿如此非敢有诈所以自表其素心亦愤懑之极也记曰道合则从又曰事君者量而后入既已沉伏下僚而人君又以徘优畜之度无复表见之时矣不然学期世用而顾甘于遯世耶】　考槃在阿【歌韵】硕人之薖【歌韵韩诗作云美貌】独寐寤歌【韵】永矢弗过【歌韵　赋也毛传云曲陵曰阿文选注云曲景曰阿孔頴达云以大雅云有卷者阿则阿有曲者于隐遯为宜想硕人所居之地两山夹水其旁有阿也薖说文云艸也硕人之薖者刺庄公时政愦乱亦如艸之芜秽荒襍也歌咏也徐锴云长引其声以诵之也过说文云度也永矢弗过者长誓栖托于此山阿之中不复别有所从矣】　考槃在陆【屋韵】硕人之轴【屋韵尔雅作逐云病也】独寐寤宿【屋韵】永矢弗告【叶屋韵居六翻　赋也陆说文云高平地在涧在阿在陆总是一处葢谓左右前后之相近者轴说文云持轮也释名云抽也入毂中可抽出也硕人之轴者言其意向无定如轴之随轮以转徙也诵终风日月之篇庄公之所以待庄姜者如彼则其为人可知矣宿说文云止也独寐寤宿者言独寐而觉既觉而仍然止宿于彼也告通作诰谓相晓示也永矢弗告者长誓不以姓字告人如韩休逃名是也】
　　考槃三章章四句【子贡传申培说皆谓鄘人美其君子不仕乱邦赋此殊无明据朱传但以为诗人美贤者之诗而不着其世】
　　采葛惧谗也【出序　左传称郑武公庄公为平王卿士王贰于虢郑伯怨王王曰无之故周郑交质此诗疑郑庄公所作也周之东迁晋郑焉依平王不知以何事爱虢而憎郑及桓王立遂夺郑伯政至有繻葛之役郑固不臣而周之所以待郑亦失其道矣】
　　彼采葛【叶月韵居谒翻】兮一日不见如三月【韵】兮【比也田艺衡云彼谓君也愚按此不敢斥言王故托之乎彼也葛解见葛覃篇田云葛性善攀附萧艾并腐秽之物喻小人也采喻君方防近之也小人本好谗君又防近之则易谗欧阳修云诗人以采葛采萧采艾者皆积少以成多如王听谗积防而成惑夫谗者疎人之所亲疑人之所信夺人之所爱非一言可効一日可为必须累积而后成或渐入而日深或多言之并进故曰浸润之譛又谓积毁销骨也采葛之义如是而已郝敬云葛之为物可以织谗言蔓引何以异葛愚按葛生于初夏采于盛夏故下承三月也一日不见谓偶以事他出不进见于君也如三月兮如三月之久其中变态有不可知者也李氏云小人之譛人多乗间而谗之如上官桀等谋谮霍光伺光出沭日奏之恭石显欲譛萧望之候望之出沭日上之郝云君臣相与近则亲而逺则疎君子日在君侧精诚可以直通羣邪有所畏而不敢孟轲致主忧十寒于退后赵高窃秦使二世深居人不得见而后马鹿之计行自古小人排君子权奸欺庸君未有不始于离间而终于防害者诗人忧虑深矣古语曰一日不朝其间容刀李觏云夫君臣之礼不可以不接不接则上恩不下流下情不相通嫌疑易以生毁誉易以入在易天地不交则否柔进而上行则锡马蕃庶昼日三接也先王知其如此故制诸侯之朝逺者不过六岁以之图事比功陈谋协虑发禁施政则言何以不纳行何以不见知奸邪何以介其间左右何以塞其路汉刺史奏事京师其是之谓乎石显五鹿充宗疾京房欲逺之元帝以房为魏郡太守房自请岁尽乗传奏事天子许焉房未发诏止无乗传奏事房意愈恐繇此观之臣子不得见君父其祸何如诗曰彼采葛兮一日不见如三月兮一日之中尚曰如三月三秋三岁况其久者乎】　彼采萧【韵亦叶尤韵疎鸠翻】兮一日不见如三秋【尤韵亦叶萧韵七遥翻】兮【比也萧解见生民篇祭祀以脂之为香郝云萧之为物可以防谗言熏灼何以异萧姚舜牧云萧采于秋故下承三秋又孔云年有四时时皆三月设言三春三夏其义亦同作者取其韵耳】　彼采艾【泰韵亦叶霁韵鱼刈翻】兮一日不见如三岁【霁韵亦叶泰韵与艾翻】兮【比也尔雅云艾冰台博物志云削冰令圆举以向日以艾承其影得火故号冰台一名炙艸亦名医艸为其可用以炙又名病艸师旷占云岁欲疫病艸先生是也罗愿云萧与艾本皆香艸古者天子祭以鬯诸侯蕙大夫兰士萧庶人艾至离骚则薄之曰戸服艾以盈要兮谓幽兰其不可佩又云何昔日之芳艸兮今直为此萧艾也萧艾虽非恶物然比之蕙兰芳艸则有间矣愚按萧艾乃士庶人所用岂得非贱郝云艾之为物可以炙谗言烁肤何以异艾岁年也郭璞云取岁星行一次岁星者木星也越歴二十八宿宣徧阴阳十二月一次晋灼注天文志云太岁在四仲则岁行三宿太岁在四孟四季则岁行二宿二八十六三四十二而行二十八宿十二岁而周天此星行一次而四时功毕故年谓之岁罗云艾以乆畜为善孟子所谓七年之病求三年之艾艾之久畜者至三年此采艾者所以一日不见如三岁也孔云积日成月积月成时积时成岁故以月秋岁为次邓元锡云夫尊贤莫先于去谗已则不明好摘伺为明即有谗如或酬之亲而暂离斯有隙矣隙斯投投斯售矣嗟夫主之不明岂足頼哉乃安得无惧矣唐人伤之曰春明门外即天涯善夫一说此贤臣见弃而思君之作葛藟蔓延本支聨属比君臣情谊相维也萧可荐祭香气上达比君臣诚悃相通也艾可疗疾采而预蓄久而益善比君臣休戚相闗也今君弃予一日不见则思之极其切矣故于采葛见慕君之至也亦通】
　　采葛三章章三句【子贡传云某王好谗大夫忧之于王字上阙一字申培说以为贤者被谗见黜于野周人闵之而作总之不能知其世以意想像之耳至如朱子目为淫奔者怀人之诗则猥斯甚矣郑谱属此诗于桓王谓桓王之时政事不明臣无大小使出者则为谗人所毁故惧之此但据篇次而为之说要不必有所本】
  </div>
  <div class="pagination">
   <a href="诗经世本古义_page10.html">
    上一页
   </a>
   <span>
    ...
   </span>
   <a href="诗经世本古义_page6.html">
    6
   </a>
   <a href="诗经世本古义_page7.html">
    7
   </a>
   <a href="诗经世本古义_page8.html">
    8
   </a>
   <a href="诗经世本古义_page9.html">
    9
   </a>
   <a href="诗经世本古义_page10.html">
    10
   </a>
   <span class="current-page">
    11
   </span>
   <a href="诗经世本古义_page12.html">
    12
   </a>
   <a href="诗经世本古义_page13.html">
    13
   </a>
   <a href="诗经世本古义_page14.html">
    14
   </a>
   <a href="诗经世本古义_page15.html">
    15
   </a>
   <a href="诗经世本古义_page16.html">
    16
   </a>
   <span>
    ...
   </span>
   <a href="诗经世本古义_page12.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
