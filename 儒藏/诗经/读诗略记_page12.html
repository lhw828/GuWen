<!DOCTYPE html>
<html>
<head>
    <meta charset="UTF-8">
    <title>读诗略记 - 第 12 页/共 26 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>读诗略记 - 第 12 页/共 26 页</h1>
    <div class="content">










　　读诗畧记卷二
<经部,诗类,读诗略记>
　　钦定四库全书
　　读诗畧记卷三
　　明　朱朝瑛　撰
　　小雅
　　严坦叔曰雅之大小特以体之不同耳盖优柔委曲意在言外风之体也明白直言其事雅之体也纯乎雅之体者为雅之大杂乎风之体者为雅之小也
　　鹿鸣之什
　　鹿鸣
　　呦呦鹿鸣食野之苹我有嘉宾鼓瑟吹笙吹笙鼓簧承筐是将人之好我示我周行
　　序曰燕羣臣嘉宾也孔疏曰燕礼立一人以为宾使宰夫为主然燕享之事容有四方之宾故乡饮酒燕礼注云鹿鸣者君与臣下及四方之宾燕讲道脩徳之乐歌也以四牡例之当为武王即位以后之诗凡四方之宾莫非其臣故但曰羣臣嘉宾
　　毛传曰鹿得苹呦呦然鸣而相呼恳诚发乎中公食大夫礼公受宰夫束帛以侑注十端帛也食有币则燕可知周语曰天子之燕有加豆折爼酬币燕货以示容合好是燕固用币也乃燕礼无用币之文知古礼之残缺多矣或以此诗専为飨作而通用于燕非也
　　呦呦鹿鸣食野之蒿我有嘉賔徳音孔昭视民不恌君子是则是效我有防酒嘉宾式燕以敖
　　范淳夫曰式燕以敖言其礼之从容也夫庄而不至于矜和而不至于流此其徳之纯矣
　　呦呦鹿鸣食野之芩我有嘉宾鼓瑟鼓琴鼓瑟鼓琴和乐且湛我有防酒以燕乐嘉宾之心
　　四牡
　　四牡騑騑周道倭迟岂不懐归王事靡盬我心伤悲序曰劳使臣之来也使臣所之必非一国诗中但称周道则是武王周公之诗非文王率叛事纣之诗明甚
　　四牡騑騑啴啴骆马岂不懐归王事靡盬不遑啓处翩翩者鵻载飞载下集于苞栩王事靡盬不遑将父鵻一名祝鸠埤雅鵻孝鸟鵻与鸤鸠性皆专一故有尸祝之号嘏以慈告祝以孝告也即今班鸠
　　翩翩者鵻载飞载止集于苞杞王事靡盬不遑将母驾彼四骆载骤骎骎岂不懐归是用作歌将母来谂父之念子或能以义自慰母之姑息易致忧伤再言将母上之深体下情委曲详悉如此左传辛伯谂周桓公是以言告为谂也
　　皇皇者华
　　皇皇者华于彼原隰駪駪征夫每懐靡及
　　序曰君遣使臣也
　　华无所不被兴使臣之懐无所不周也
　　我马维驹六辔如濡载驰载驱周爰咨诹
　　左传咨事为诹鲁语咨才为诹说文云诹聚谋也取才必以众推当从鲁语为正
　　我马维骐六辔如丝载驰载驱周爰咨谋
　　左传咨难为谋鲁语咨事为谋凡事皆须详审何必患难亦当以鲁语为正
　　我马维骆六辔沃若载驰载驱周爰咨度
　　左传咨礼为度鲁语咨义为度礼义一也毛传曰咨礼义所宜是已
　　我马维骃六辔既均载驰载驱周爰咨询
　　左传鲁语皆云咨亲为询言故旧不遗上所亲爱者则慰问之是为询也鲁语又言忠信为周即忠信行蛮貊之意非以忠信训周也诹谋度询皆以靡及之懐行之则无所不周矣
　　常棣
　　常棣之华鄂不韡韡凡今之人莫如兄弟
　　序曰燕兄弟也周公闵管蔡之失道故作此诗按国语富辰之言以为周文公之诗而春秋传又以为召穆公所作意穆公因其旧文窜以新义如草防之诗云耳故传又云周之有懿徳也犹曰莫如兄弟故封建之其懐柔天下也犹惧有外侮故以亲屏周召穆公亦云则周公作之而穆公述之明矣常棣或作棠棣其实即豳风之郁今曰郁李是也一蒂必有两花兄弟之象陆玑以为薁李误矣戴侗以唐棣常棣为一种者尤误尔雅云唐棣栘自是杨属与此絶异不韡韡者韡韡也郑笺以鄂为萼以不为柎谓古声同相借也或防六月诗疏杂问志云韎韦之不注谓即左传韎韦之跗注或据伏琛齐记华不注山谓如华跗之注于水以证不之为跗可谓极博然此皆康成以后之书不足为防且兄弟之象已见于棣光明之义自应属华即不果为跗于此无取也
　　死丧之威兄弟孔懐原隰裒矣兄弟求矣
　　脊令在原兄弟急难每有良朋况也永叹
　　禽经云脊令友悌张华注云脊令雀属共母者飞鸣不相离故取以喻兄弟何子曰急难言相急于患难国语急病让夷战国防公子髙义能急人之难正同此
　　兄弟防于墙外御其务每有良朋烝也无戎
　　顔之推曰兄弟之际异于他人望深则易怨地亲则易狎蘓子由曰兄弟内防不废外御使良朋而相忿但无为戎以相害而已晦翁云戎或训汝当与汝音相通故常武首章亦以戎与父叶
　　丧乱既平既安且宁虽有兄弟不如友生
　　何子曰周家之国祚既安公之心亦可以释然而自宁矣乃回想兄弟之间辟者辟囚者囚生死升沈迥不相及曾不如一时友生戮力王室者今日得以享太平也此公痛悼之语
　　傧尔笾豆饮酒之饫兄弟既具和乐且孺
　　妻子好合如鼓瑟琴兄弟既翕和乐且湛
　　宜尔室家乐尔妻孥是究是图亶其然乎
　　伐木
　　伐木丁丁鸟鸣嘤嘤出自幽谷迁于乔木嘤其鸣矣求其友声相彼鸟矣犹求友声矧伊人矣不求友生神之聴之终和且平
　　序曰燕朋友故旧也
　　伐木许许酾酒有藇既有肥羜以速诸父宁适不来微我弗顾于粲洒扫陈馈八簋既有肥牡以速诸舅宁适不来微我有咎
　　孔疏云仪礼特牲少牢聘礼公食之等皆以簋盛黍稷则八簋是食礼也酾酒肥羜为燕礼此为食礼葢互陈之邓潜谷曰我之速之岂适有故而不得来将无我弗顾我有咎而不来也自反深而望之切矣此说较胜
　　伐木于阪酾酒有衍笾豆有践兄弟无逺民之失徳干糇以愆有酒湑我无酒酤我坎坎鼓我蹲蹲舞我迨我暇矣饮此湑矣
　　天保
　　天保定尔亦孔之固俾尔单厚何福不除俾尔多益以莫不庶
　　序曰下报上也大臣之中或作此以为报非羣臣通歌此诗也邹肇敏曰史记武王忧天保之未定于是有营洛之意此诗之作盖在东都既成后乎单与殚通颂单厥心是也除即易除戎器之除
　　天保定尔俾尔戬谷罄无不宜受天百禄降尔遐福维日不足
　　戬与翦通周颂实始翦商説文作戬是也刘熙释名云翦进也则戬亦有进义言日进于善徳即为福也礼祭统曰福者备也无所不顺之谓备言内尽于已而外顺于道也此罄无不宜之谓也惟其以徳为福故维日不足
　　天保定尔以莫不兴如山如阜如冈如陵如川之方至以莫不增
　　吉蠲为饎是用孝享禴祠烝尝于公先王君曰卜尔万寿无疆
　　禴禘尝烝王制文也祠禴尝烝周礼文也尔雅与周礼同而禴作礿孙炎注云祠之言食礿者新菜可汋尝者尝新谷烝者进品物也新菜可汋之説恐未必然一説夏祭以乐为主故曰禴此得之矣王制独异其礼者或以为夏殷之礼则王制所言者皆周礼不得以此独推之夏殷意禘祭之歳则省祠礼推禴于春而行禘于夏耳记者不详误以为定制盖世逺传疑家自为説不可强合也
　　神之吊矣诒尔多福民之质矣日用饮食羣黎百姓偏为尔徳
　　吊训至本尔雅文説文作□此章即二章以徳为福之意而推广之于羣黎百姓也百姓毛传云百官族姓也按左传云天子命徳因生以赐姓国语云王公之子弟能言能聴彻其官者物赐之姓使监其官是为百姓以是言之则毛传信有据也然在唐虞则然三代以降已为庶人之通称矣详书畧记
　　如月之恒如日之升如南山之寿不骞不崩如松柏之茂无不尔或承
　　恒释文作縆也音古恒反骞説文云马腹絷也考工记云小体骞腹是絷者收束之意盖言瘦也故借为亏损之义荀子引逸诗曰长夜漫兮永思骞兮注云骞咎也亦谓徳之亏也自唐以后与鶱通用遂为腾起之解非古也
　　采薇
　　采薇采薇薇亦作止曰归曰归歳亦莫止靡室靡家玁狁之故不遑啓居玁狁之故
　　序曰遣戍役也文王遣之也或以昔我往矣四语与出车同谓此亦劳诗似也然起语直叙景物自是指防目前絶非追忆语气季彭山曰古者出师以丧礼处之则无宴乐宁有遣诗按国语武王伐纣以夷则之上宫毕陈名之曰羽以黄钟之下宫布戎于牧野名之曰厉曰羽曰厉葢乐章之名也所云丧礼处之者谓如凿凶门之类耳岂必遂无诗歌燕太子之送荆卿皆白衣冠以送之然尚有变征之声况于盛世仁义之师乎
　　商之獯鬻即周之玁狁在汉为匈奴唐为突厥宋为契丹后并于元今为鞑靼
　　采薇采薇薇亦柔止曰归曰归心亦忧止忧心烈烈载饥载渴我戍未定靡使归聘
　　采薇采薇薇亦刚止曰归曰归歳亦阳止王事靡盬不遑啓处忧心孔疚我行不来
　　薇之生有迟早故刚柔不一非异时也十月为阳本尔雅文
　　彼尔维何维常之华彼路斯何君子之车戎车既驾四牡业业岂敢定居一月三捷
　　常华棠华也常棣之华左传作棠棣是棠与常通也尔雅杜赤棠白者棠自有棠华与常棣无与本草云棠即今棠黎也尔説文作薾三捷古人常语数多者必称三盖三者数之小成也如易三禠三驱论语三思三复之类
　　驾彼四牡四牡骙骙君子所依小人所腓四牡翼翼象弭鱼服岂不日戒玁狁孔棘
　　腓本实字而虚用之随动曰腓犹担荷曰肩承当曰膺也
　　昔我往矣杨栁依依今我来思雨雪霏霏行道迟迟载渴载饥我心伤悲莫知我哀
　　转盼之间今已成昔而往者又将归矣时移物变之感饥渴劳苦之忧皆曲体而预道之言莫知者正所以为深知言伤悲者正所以为慰悦也
　　出车
　　我出我车于彼牧矣自天子所谓我来矣召彼仆夫谓之载矣王事多难维其棘矣
　　序曰劳还率也天子与王皆谓纣也文王以纣之命命之也马贵与曰古人用兵必以车战意在声罪致讨其坐作进退整暇有法未尝掩人之不备而以竒取胜也至戎狄之侵中国则云合鸟散轻进易退于是车之雍容不足当其徒之慓疾遂致舍车而用徒而车战之法废矣
　　我出我车于彼郊矣设此旐矣建彼旄矣彼旟旐斯胡不斾斾忧心悄悄仆夫况瘁
　　郊逺郊即牧地旟以统前军而设旐建旄则军前之大旗大将所建尔雅曰缁广充幅曰旐继旐曰斾盖若后世之皂纛非龟蛇之旐也故建旄独于旐不于旟旂详见六月及车攻篇
　　王命南仲往城于方出车彭彭旂旐央央天子命我城彼朔方赫赫南仲玁狁于襄
　　央央通作英英朔方今陜西宁夏卫其地为华夷要区季彭山云城朔方所以断戎狄往来之路使不得
　　相犄角也按襄与攘通
　　昔我往矣黍稷方华今我来思雨雪载涂王事多难不遑起居岂不懐归畏此简书
　　喓喓草虫趯趯阜螽未见君子忧心忡忡既见君子我心则降赫赫南仲薄伐西戎
　　春日迟迟卉木萋萋仓庚喈喈采繁祁祁执讯获丑薄言还归赫赫南仲玁狁于夷
　　文王之时尚用商正商虽改正不改时月故萋萋喈喈得为春日何子曰城朔方则玁狁不得乘虚为害而西戎可伐伐西戎则有以翦玁狁之羽翼而玁狁可平事实相因也
　　杕杜
　　有杕之杜有睆其实王事靡盬继嗣我日日月阳止女心伤止征夫遑止
</div>
    <div class="pagination">
<a href="读诗略记_page11.html">上一页</a><span>...</span><a href="读诗略记_page7.html">7</a><a href="读诗略记_page8.html">8</a><a href="读诗略记_page9.html">9</a><a href="读诗略记_page10.html">10</a><a href="读诗略记_page11.html">11</a><span class="current-page">12</span><a href="读诗略记_page13.html">13</a><a href="读诗略记_page14.html">14</a><a href="读诗略记_page15.html">15</a><a href="读诗略记_page16.html">16</a><a href="读诗略记_page17.html">17</a><span>...</span><a href="读诗略记_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
