<!DOCTYPE html>
<html>
 <head>
  <meta charset="utf-8"/>
  <title>
   毛诗注疏 - 第 3 页/共 29 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   毛诗注疏 - 第 3 页/共 29 页
  </h1>
  <div class="content">
   毛诗注疏原目考证
　　毛诗注觧传述人
　　唐国子博士兼太子中允赠齐州刺史呉县开国男陆徳明録
　　诗者所以言志吟咏性情以讽其上者也古有采诗之官王者廵守则陈诗以观民风知得失自考正也动天地感鬼神厚人伦羙敎化移风俗莫近乎诗是以孔子最先删録既取周诗上兼商颂凡三百一十一篇【毛公为故训时已亡六篇故艺文志云三百五篇】以授子夏子夏遂作序焉【或曰毛公作序解见前】口以相传未有章句战国之世専任武力雅颂之声为郑卫所乱其废絶亦可知矣遭秦焚书而得全者以其人所讽诵不专在竹帛故也汉兴传者有四家鲁人申公【亦谓申培公楚王大傅武帝以安车蒲轮微之时申公年八十余以为大中大夫】受诗于浮丘伯以诗经为训故以敎无传疑者则阙不传号曰鲁诗弟子为博士者十余人郎中令王臧【兰陵人】御史大夫赵绾【代人】临淮太守孔安国胶西内史周霸城阳内史夏寛东海太守鲁赐【砀人】长沙内史缪生【兰陵人】胶西中尉徐偃胶东内史阙门庆忌【邹人】皆申公弟子也申公本以诗春秋授瑕丘江公尽能传之徒众最盛鲁许生免中徐公【免中县名】皆守学敎授丞相韦贤受诗于江公及许生传子成【贤字长成字少翁父子并为丞相封扶阳侯又治礼论语成兄子赏以诗授哀帝大司马车骑将军】又王式【字翁思东平新桃人昌邑王师】受师于免中徐公及许生以授张生长安【名长安字幼君山阳人为博士论石渠至淮阳中尉】及唐长宾【东平人为博士楚王太傅】禇少孙【沛人为博士禇氏家传云即续史记禇先生】张生兄子游卿【谏大夫】以诗授元帝传王扶【琅邪人泗水中尉】扶授许晏【陈留人为博士】又薛广徳【字长卿沛国相人御史大夫】受诗于王式授龚舍【字君倩楚国人太山太守】齐人辕固生【汉景帝时为博士至清河太傅】作诗传号齐诗传夏侯始昌始昌授后苍【字近君东海郯人通诗礼为博士至少府】苍授翼奉【字少君东海下邳人为博士谏大夫】及萧望之【字长倩东海兰陵人御史大夫前将军兼传论语】匡衡【字稚圭东海承人丞相乐安侯子咸亦明经歴九卿家世多为博士】衡授师丹【字公仲琅邪人大司空】及伏理【字游君高密太傅家世传业】满昌【字君都頴川人詹事】昌授张邯【九江人】及皮容【琅邪人】皆至大官徒众尤盛后汉陈元方亦传齐诗燕人韩婴【汉文帝时为博士至常山太傅】推诗之意作内外传数万言号曰韩诗淮南贲生受之武帝时婴与董仲舒论于上前仲舒不能难【婴又为昜燕赵间好诗故其易微唯韩氏自传之】其孙商为博士孝宣时涿韩生其后也河内赵子事燕韩生授同郡蔡谊【谊以诗授昭帝至丞相封侯】谊授同郡食子公【为博士】及琅邪王吉【字子阳王骏父昌邑中尉谏大夫吉兼五经能为邹氏春秋以诗论敎授】子公授太山栗丰【部刺史】吉授淄川长孙顺【为博士】丰授山阳张就顺授东海发福【一本作叚福】竝至大官艺文志云齐韩诗或取春秋采杂説咸非其本义鲁最为近之毛诗者出自毛公河间献王好之徐整【字文操豫章人吴太常】云子夏授高行子高行子授薛仓子薛仓子授帛妙子帛妙子授河间人大毛公毛公为诗故训传于家以授赵人小毛公【一云名苌】小毛公为河间献王博士以不在汉朝故不列于学一云子夏传曾申【字子西鲁人曾参之子】申传魏人李克克传鲁人孟仲子【郑诗谱云子思之弟子】孟仲子传根牟子根牟子传赵人孙卿子孙卿子传鲁人大毛公汉书儒林传云毛公赵人治诗为河间献王博士授同国贯长卿【徐整作长公】长卿授觧延年【为阿武令诗谱云齐人】延年授虢徐敖敖授九江陈侠【王莽讲学大夫】或云陈侠传谢曼卿元始五年公车征説诗后汉郑众贾逵传毛诗马融作毛诗注郑作毛诗笺申明毛义难三家于是三家遂废矣魏太常王肃更述毛非郑荆州刺史王基【字伯舆东莱人】駮王肃申郑义晋豫州刺史孙毓【字休朗北海平昌人长沙太守】为诗评评毛郑王肃三家同异朋于王徐州从事陈统【字元方】难孙申郑宋征士鴈门周续之【字道祖及雷次宗俱事庐山惠远法师】豫章雷次宗【字仲伦宋通直郎徴不起】齐沛国刘瓛竝为诗序义前汉鲁齐韩三家诗列于学官平帝世毛诗始立齐诗久亡鲁诗不过江东韩诗虽在人无传者唯毛诗郑笺独立国学今所遵用毛诗故训传二十卷【郑氏笺】马融注十卷【无下祑】王肃注二十卷谢沈注二十卷江熙注二十卷【字太和济阳人东晋兖州别驾】郑诗谱二卷【徐整畅大叔裘隐】孙毓诗同异评十卷陆玑毛诗草木鸟兽虫鱼疏二卷【字元恪吴郡人吴太子中庶子鸟程令】为诗音者九人郑徐邈蔡氏孔氏阮侃王肃江惇干寳李轨【阮侃字德恕陈留人河内太守江惇字思俊河内人东晋征士蔡氏孔氏不详何人】梁有桂州刺史清河崔灵恩集众觧为毛诗集注二十四卷俗间又有徐爰诗音近呉兴沈重亦撰诗音义










　　毛诗注觧传述人
&lt;经部,诗类,毛诗注疏&gt;
　　钦定四库全书卷
　　毛诗注疏卷一
　　汉郑氏笺　唐陆徳明音义　孔颖达疏
　　国风
　　周南
　　序关雎后妃之徳也音义【关雎旧解云三百一十一篇诗并是作者自为名妃芳非反尔雅云妃嫓也对也左传云嘉耦曰妃礼记云天子之妃曰后旧说云起此至用之邦国焉名关雎序谓之小序自风风也讫末名为大序沈重云案郑诗谱意大序是子夏作小序是子夏毛公合作卜商意有不尽毛更足成之或云小序是东海衞敬仲所作今谓此序止是关雎之序总论诗之纲领无大小之异解见诗义序并是郑注所以无笺云者以无所疑乱故也】疏【正义曰诸序皆一篇之义但诗理深广此为篇端故以诗之大纲并举于此今分为十五节当节自解次第于此不复烦文作关雎诗者言后妃之徳也曲礼曰天子之妃曰后注云后之言后也执理内事在夫之后也释诂云妃嫓也言嫓匹于夫也天子之妻唯称后耳妃则上下通名故以妃配后而言之徳者得也自得于身人行之总名此篇言后妃性行和谐贞専化下寤寐求贤供奉职事是后妃之徳也二南之风实文王之化而美后妃之徳者以夫妇之性人伦之重故夫妇正则父子亲父子亲则君臣敬是以诗者歌其性情隂阳为重所以诗之为体多序男女之事不言美后妃者此诗之作直是感其徳泽歌其性行欲以发圣化示语未知非是襃赏后妃能为此行也正经例不言美皆此意也其变诗则政教已失为恶者多苟能为善则赏其善事征伐玁狁始见忧国之心瞻仰吴天方知求雨之切意与正经有异故序每篇言美也】风之始也所以风天下而正夫妇也故用之乡人焉用之邦国焉音义【风之始也此风谓十五国风风是诸侯政教也下云所以风天下论语云君子之徳风并是此义所以风如字徐福鳯反今不用】疏【正义曰序以后妃乐得淑女不淫其色家人之细事耳而编于诗首用为歌乐故于后妃徳下即申明此意言后妃之有美徳文王风化之始也言文王行化始于其妻故用此为风教之始所以风化天下之民而使之皆正夫妇焉周公制礼作乐用之乡人焉令乡大夫以之教其民也又用之邦国焉令天下诸侯以之教其臣也欲使天子至于庶民悉知此诗皆正夫妇也故郑谱云天子诸侯燕其羣臣皆歌鹿鸣合乡乐是也定本所以风天下俗夲风下有化字误也仪礼乡饮酒礼者乡大夫三年宾贤能之礼其经云乃合乐周南关雎是用之乡人也燕礼者诸侯饮燕其臣子及宾客之礼其经云遂歌乡乐周南关雎是用之邦国也施化之法自上而下当天子教诸侯诸侯教大夫大夫教其民今此先言风天下而正夫妇焉既言化及于民遂从民而广之故先乡人而后邦国也老子云修之家其徳乃余修之邦其徳乃丰修之天下其徳乃普亦自狭至广与此同意也】风风也教也风以动之教以化之音义【风风也并如字徐上如字下福鳯反崔灵恩集注夲下即作讽字刘氏云动物曰风托音曰讽崔云用风感物则谓之讽沈云上风是国风即诗之六义也下风即是风伯鼓动之风君上风教能鼓动万物如风之偃草也今从沈说风以动之如字沈福鳯反云谓自下刺上感动之名变风也今不用】疏【正义曰上言风之始谓教天下之始也序又解名教为风之意风训讽也教也讽谓微加晓告教谓殷勤诲示讽之与教始末之异名耳言王者施化先依违讽谕以动之民渐开悟乃后明教命以化之风之所吹无物不扇化之所被无往不霑故取名焉】诗者志之所之也在心为志发言为诗疏【正义曰上言用诗以教此又解作诗所由诗者人志意之所之适也虽有所适犹未发口蕴蔵在心谓之为志发见于言乃名为诗言作诗者所以舒心志愤懑而卒成于歌咏故虞书谓之诗言志也包管万虑其名曰心感物而动乃呼为志志之所适外物感焉言悦豫之志则和乐兴而颂声作忧愁之志则哀伤起而怨刺生艺文志云哀乐之情感歌咏之声发此之谓也正经与变同名曰诗以其俱是志之所之故也】情动于中而形于言言之不足故嗟叹之嗟叹之不足故永歌之永歌之不足不知手之舞之足之蹈之也音义【嗟迹斜反咨嗟也叹本亦作叹伤赞反叹息也蹈徒到反动足履地也】疏【正义曰上云发言为诗辨诗志之异而直言者非诗故更序诗必长歌之意情谓哀乐之情中谓中心言哀乐之情动于心志之中出口而形见于言初言之时直平言之耳既言之而意不足嫌其言未申志故咨嗟叹息以和续之嗟叹之犹嫌不足故长引声而歌之长歌之犹嫌不足忽然不知手之舞之足之蹈之言身为心使不自觉知举手而舞身动足而蹈地如是而后得舒心腹之愤故为诗必长歌也圣王以人情之如是故用诗于乐使人歌咏其声象其吟咏之辞也舞动其容象其舞蹈之形也具象哀乐之形然后得尽其心术焉情动于中还是在心为志而形于言还是发言为诗上辨诗从志出此言为诗必歌故重其文也定本言之不足故嗟叹之俗本言之下有者字误也定本永歌之不足下无故字有故字者亦误也乐记云歌之为言也长言之也说之故言之言之不足故长言之长言之不足故嗟叹之嗟叹之不足故不知手之舞之足之蹈之其文与此经畧同说之故言之谓说前事言出于口与此情动形言一也虞书曰歌永言注云歌所以长言诗之意是永歌长言为一事也乐记注云嗟叹和续之也谓发言之后咨嗟叹息为声以和其言而继续之也乐记先言长言之乃云嗟叹之此先云嗟叹之乃云永歌之直言既已嗟叹长歌又复嗟叹彼此各言其一故不同也艺文志云诵其言谓之诗咏其声谓之歌然则在心为志出口为言诵言为诗咏声为歌播于八音谓之为乐皆始末之异名耳】情发于声声成文谓之音笺发犹见也声谓官商角徴羽也声成文者宫商上下相应音义【见贤遍反征陟里反上时掌反应应对之应下注同】疏【正义曰情发于声谓人哀乐之情发见于言语之声于时虽言哀乐之事未有宫商之调唯是声耳至于作诗之时则次序清浊节奏髙下使五声为曲似五色成文一人之心则能如此据其成文之响即是为音此音被诸弦管乃名为乐虽在人在器皆得为音下文治世之音谓乐音则此声成文谓之音亦谓乐之音也原夫作乐之始乐写人音人音有大小髙下之殊乐器有宫征商羽之异依人音而制乐托乐器以写人是乐本效人非人效乐但乐曲既定规矩先成后人作诗模准旧法此声成文谓之音若据乐初之时则人能成文始入于乐若据制乐之后则人之作诗先须成乐之文乃成为音声能写情情皆可见聴音而知治乱观乐而晓盛衰故神瞽有以知其趣也设有言而非志谓之矫情情见于声矫亦可识若夫取彼素丝织为绮縠或色美而材薄或文恶而质良惟善贾者别之取彼歌謡播为音乐或辞是而意非或言邪而志正唯达乐者晓之乐记曰其哀心感者其声噍以杀其乐心感者其声发以散是情之所感入于乐也季札见歌唐曰思深哉其有陶唐氏之遗民乎是乐之声音得其情也若徒取辞赋不达音声则身为桀纣之行口出尧舜之辞不可得而知也是以楚茨大田之徒并陈成王之善行露汝坟之篇皆述纣时之恶以汝坟为王者之风楚茨为刺过之雅大师晓其作意知其本情故也笺正义曰春官太师职云文之以五声宫商角征羽是声必有五故引五声之名以解之五声之配五方也于月令角东商西徴南羽北宫在中央立名还以其方为义汉书律暦志云商之为言章也物成熟可章度也角触也物触地而出戴芒角也宫中也居中央畅四方唱始施生为四声之纲也徴祉也物盛大而蕃祉也羽宇也物聚蔵宇覆之也又云宫为君君是阳阳数极于九故宫数八十一三分去一以生征征数五十四三分益一以生商商数七十二三分去一以生羽羽数四十八三分益一以生角角数六十四乐记云声相应故生变变成方谓之音注云方犹文章也乐之器弹其宫则众宫应然不足乐是以变之使杂也引昭二十年左曰若以水济水谁能食之若琴瑟之専壹谁能聴之是解声必须杂之意也此言声成文谓之音则声与音别乐记注杂比曰音单出曰声记又云审声以知音审音以知乐则声音乐三者不同矣以声变乃成音音和乃成乐故别为二名对文则别散则可以通季札见歌秦曰此之谓夏声公羊云十一而税颂声作声即音也下云治世之音音即乐也是声与音乐各得相通也乐记子夏对魏文侯云君之所问者乐也所好者音也夫乐者与音相近而不同又以音乐为异者以文侯并问古乐新乐二者同呼为乐谓其乐音同也子夏以古乐顺于民而当于神与天下同乐故定为乐名新乐淫于色而害于徳直申说其音而已故变言溺音以晓文侯耳音乐非为异也乐记云淫乐慝礼子夏亦云古乐之发新乐之发是郑衞之音亦为乐也】治世之音安以乐其政和乱世之音怨以怒其政乖亡国之音哀以思其民困音义【治直吏反之音絶句乐音洛絶句其政和一读安字上属以乐其政和为一句下放此思息吏反】疏【正义曰序既云情见于声又言声随世变治世之音既安又以懽乐者由其政教和睦故也乱世之音既怨又以恚怒者由其政教乖戾故也亡国之音既哀又以愁思者由其民之困苦故也乐记云其哀心感者其声噍以杀其乐心感者其声啴以缓彼说乐音之中兼有二事此安以乐怨以怒亦与彼同治世之政教和顺民心民安其化所以喜乐述其安乐之心而作歌故治世之音亦安以乐也良耜云百室盈止妇子宁止安之极也湛露云厌厌夜饮不醉无归乐之至也天保云民之质矣日用饮食是其政和也乱世之政教与民心乖戾民怨其政教所以忿怒述其怨怒之心而作歌故乱世之音亦怨以怒也蓼莪云民莫不谷我独何害怨之至也巷伯云取彼谮人投畀豺虎怒之甚也十月云彻我墙屋田卒污莱是其政乖也国将灭亡民遭困厄哀伤己身思慕明世述其哀思之心而作歌故亡国之音亦哀以思也苕之华云知我如此不如无生哀之甚也大东云腃言顾之澘焉出涕思之笃也正月云民今之无禄天夭是椓是其民困也诗述民志乐歌民诗故时政善恶见于音也治世谓天下和平乱世谓兵革不息亡国谓国之将亡也乱世谓世乱而国存故以世言之亡国则国亡而世絶故不言世也乱世言政亡国不言政者民困必政暴举其民困为甚辞故不言政也亡国者国实未亡观其歌咏知其必亡故谓之亡国耳非已亡也若其已亡则无复作诗不得有亡国之音此云乱世亡国者谓贤人君子聴其乐音知其亡乱故谓之乱世之音亡国之音乐记所云郑衞之音乱世之音桑间濮上之音亡国之音与此异也淫恣之人肆于民上满志纵欲甘酒嗜音作为新声以自娱乐其音皆乐而为之无哀怨也乐记云乐者乐也君子乐得其道小人乐得其欲彼乐得其欲所以谓之淫乐为此乐者必乱必亡故亦谓之乱世之音亡国之音耳与此不得同也若然此二者言哀乐出于民情乐音从民而变乃是人能变乐非乐能变人案乐记称人心感于物而后动先王慎所以感之者故作乐以和其声乐之感人深其移风易俗又云志微噍杀之音作而民刚毅廉直庄诚之音作而民肃敬寛裕顺成之音作而民慈爱流僻邪散之音作而民淫乱如彼文又是乐能变人乐由王者所制民逐乐音而变此言民能变乐彼言乐能变人者但兆民既众贤愚不等以贤歌謡采诗定乐以贤者所乐教愚者为乐取智者之心变不智者之心制礼之事亦犹是也礼者称人之情而为之节文贤者俯而就之不肖者企而及之是下民之所行非圣人之所行也圣王亦取贤行以教不贤举得中以裁不中礼记问丧称礼者非从天降非从地出人情而已矣是礼之本意出于民也乐记又曰凡音之起由人心生也乐者乐其所自生是乐之本意出于民也乐记又曰夫物之感人无穷而人之好恶无节则是物至而人化物也人化物也者灭天理而穷人欲者也于是有悖逆诈伪之心有淫泆作乱之事故先王制礼作乐为之节是王者采民情制礼乐之意礼乐本出于民还以教民与夫云出于山复雨其山火生于木反焚其木复何异哉】故正得失动天地感鬼神莫近于诗音义【正得失周云正齐人之得失也本又作政谓政教也两通近如字沈音附近之近】疏【正义曰上言播诗于音音从政变政之善恶皆在于诗故又言诗之功徳也由诗为乐章之故正人得失之行变动天地之灵感致鬼神之意无有近于诗者言诗最近之余事莫之先也公羊说春秋功徳云拨乱世反诸正莫近诸春秋何休云莫近犹莫过之也诗之道所以能有此三事者诗者志之所歌歌者人之精诚精诚之志以类相感诗人陈得失之事以为劝戒令人行善不行恶使失者皆得是诗能正得失也普正人之得失非独正人君也下云上以风化下下以风刺上是上下俱正之也人君诚能用诗人之美道聴嘉乐之正音使赏善伐恶之道举无不当则可使天地效灵鬼神降福也故乐记云奸声感人而逆气应之逆气成象而淫乐兴焉正声感人而顺气应之顺气成象而和乐兴焉又曰歌者直已而陈徳也动已而天地应焉四时和焉星辰理焉万物育焉此说声能感物能致顺气逆气者也天地云动鬼神云感互言耳周礼之例天曰神地曰只人曰鬼鬼神与天地相对唯谓人之鬼神耳从人正而后能感动故先言正得失也此正得失与雅者正也正始之道本或作政皆误耳今定本皆作正字】先王以是经夫妇成孝敬厚人伦美教化移风俗音义【厚音后本或作序非】疏【正义曰上言诗有功徳此言用诗之事经夫妇者经常也夫妇之道有常男正位乎外女正位乎内徳音莫违是夫妇之常室家离散夫妻反目是不常也教民使常此夫妇犹商书云常厥徳也成孝敬者孝以事亲可移于君敬以事长可移于贵若得罪于君亲失意于长贵则是孝敬不成故教民使成此孝敬也厚人伦者伦理也君臣父子之义朋友之交男女之别皆是人之常理父子不亲君臣不敬朋友道絶男女多违是人理薄也故教民使厚此人伦也美教化者美谓使人服之而无厌也若设言而民未尽从是教化未美故教民使美此教化也移风俗者地理志云民有刚柔缓急音声不同系水土之风气故谓之风好恶取舍动静随君上之情欲故谓之俗则风为夲俗为末皆谓民情好恶也缓急系水土之气急则失于躁缓则失于慢王者为政当移之使缓急调和刚柔得中也随君上之情则君有善恶民竝从之有风俗伤败者王者为政当易之使善故地理志又云孔子曰移风易俗莫善于乐言圣王在上统理人伦必移其本而易其末然后王教成是其事也此皆用诗为之故云先王以是以用也言先王用诗之道为此五事也案王制云广谷大川异制民生其间者异俗修其教不易其俗此云易俗彼言不易者彼谓五方之民戎夷殊俗言语不通器械异制王者就而抚之不复易其器械同其言音故言不易其俗与此异也此序言诗能易俗孝经言乐能移风俗者诗是乐之心乐为诗之声故诗乐同其功也然则诗乐相将无诗则无乐周存六代之乐岂有黄帝之时有乐而无诗何能移风易俗斯不然矣原夫乐之初也始于人心出于口歌圣人作八音之器以文之然后谓之为音谓之为乐乐虽逐诗为曲仿诗为音曲有清浊次第之序音有宫商相应之节其法既成其音可久是以昔日之诗虽絶昔日之乐常存乐本由诗而生所以乐能移俗歌其声谓之乐诵其言谓之诗声言不同故异时别教王制称春教乐夏教诗经解称温柔敦厚诗教也广博易良乐教也由其事异故异教也此之谓诗乐据五帝以还诗乐相将故有诗则有乐若上皇之世人性醇厚徒有嬉戯之乐未有歌咏之诗】故诗有六义焉一曰风二曰赋三曰比四曰兴五曰雅六曰颂音义【比必履反兴虚应反沈许甑反颂音讼】疏【正义曰上言诗功既大明非一义能周故又言诗有六义大师上文未有诗字不得径云六义故言六诗各自为文其实一也彼注云风言圣贤治道之遗化赋之言铺直铺陈今之政教善恶比见今之失不敢斥言取比类以言之兴见今之美嫌于媚防取善事以喻劝之雅正也言今之正者以为后世法颂之言诵也容也诵今之徳广以美之是解六义之名也彼虽各解其名以诗有正变故互见其意风云圣贤之遗化谓变风也雅云言今之正以为后世法谓正雅也其实正风亦言当时之风化变雅亦是贤圣之遗法也颂训为容止云诵今之徳广以美之不解容之义谓天子美有形容下云美盛徳之形容是其事也赋云铺陈今之政教善恶其言通正变兼美刺也比云见今之失取比类以言之谓刺诗之比也兴云见今之美取善事以劝之谓美诗之兴也其实美刺俱有比兴者也郑必以风言贤圣之遗化举变风者以唐有尧之遗风故于风言贤圣之遗化赋之直陈其事无所避讳故得失俱言比者比托于物不敢正言似有所畏惧故云见今之失取比类以言之兴者兴起志意赞之辞故云见今之美以喻劝之雅既以齐正为名故云以为后世法郑之所注其意如此诗皆用之于乐言之者无罪赋则直陈其事于比兴云不敢斥言嫌于媚防者据其辞不指斥若有嫌惧之意其实作文之体理自当然非有所嫌惧也六义次第如此者以诗之四始以风为先故曰风风之所用以赋比兴为之辞故于风之下即次赋比兴然后次以雅颂雅颂亦以赋比兴为之既见赋比兴于风之下明雅颂亦同之郑以赋之言铺也铺陈善恶则诗文直陈其事不譬喻者皆赋辞也郑司农云比者比方于物诸言如者皆比辞也司农又云兴者托事于物则兴者起也取譬引类起发己心诗文诸举草木鸟兽以见意者皆兴辞也赋比兴如此次者言事之道直陈为正故诗经多赋在比兴之先比之与兴虽同是附托外物比显而兴隠当先显后隐故比居兴先也毛特言兴也为其理隠故也风雅颂者皆是施政之名也上云风风也教也风以动之教以化之是风为政名也下云雅者正也政有小大故有小雅焉有大雅焉是雅为政名也周颂谱云颂之言容天子之徳光被四表格于上下此之谓容是颂为政名也人君以政化下臣下感政作诗故还取政教之名以为作诗之目风雅颂同为政称而事有积渐教化之道必先讽动之物情既悟然后教化使之齐正言其风动之初则名之曰风指其齐正之后则名之曰雅风俗既齐然后徳能容物故功成乃谓之颂先风后雅颂为此次故也一国之事为风天下之事为雅者以诸侯列土封疆风俗各异故唐有尧之遗风魏有俭约之化由随风设教故名之为风天子则威加四海齐正万方政教所施皆能齐正故名之为雅风雅之诗縁政而作政既不同诗亦异体故七月之篇备有风雅颂駉颂序云史克作是颂明作者本意自定为风体非采得之后始定体也诗体既异其声亦殊公羊曰十一而税颂声作史记称微子过殷墟而作雅声谱云师挚之始关雎之乱早失风声矣乐记云人不能无乱先王耻其乱故制雅颂之声以道之是其各自别声也诗各有体体各有声大师聴声得情知其本意周南为王者之风召南为诸侯之风是聴声而知之也然则风雅颂者诗篇之异体赋比兴者诗文之异辞耳大小不同而得并为六义者赋比兴是诗之所用风雅颂是诗之成形用彼三事成此三事是故同称为义非别有篇卷也郑志张逸问何诗近于比赋兴答曰比赋兴吴札观诗已不歌也孔子录诗已合风雅颂中难复摘别篇中义多兴逸见风雅颂有分段以为比赋兴亦有分段谓有全篇为比全篇为兴欲郑指摘言之郑以比赋兴者直是文辞之异非篇卷之别故逺言从本来不别之意言吴札观诗已不歌明其先无别体不可歌也孔子录诗已合风雅颂中明其先无别体不可分也元来合而不分今日难复摘别也言篇中义多兴者以毛于诸篇之中每言兴也以兴在篇中明比赋亦在篇中故以兴显比赋也若然比赋兴元来不分唯有风雅颂三诗而已六艺论云至周分为六诗者据周礼六诗之文而言之耳非谓篇卷也或以为郑云孔子已合于风雅颂中则孔子以前未合之时比赋兴别为篇卷若然则离其章句析其文辞乐不可歌文不可诵且风雅颂以比赋兴为体若比赋兴别为篇卷则无风雅颂矣是比赋兴之义有诗则有之唐虞之世治政升平周于太平之世无诸侯之风则唐虞之世必无风也雅虽王者之政乃是太平前事以尧舜之圣黎民时雍亦似无雅于六义之中唯应有颂耳夏在制礼之后不复面称目諌或当有雅夏氏之衰昆吾作霸诸侯彊盛或当有风但篇章泯灭无以言之六艺论云唐虞始造其初至周分为六诗据周礼成文而言之诗之六义非起于周也】上以风化下下以风刺上主文而谲谏言之者无罪闻之者足以戒故曰风笺风化风刺皆谓譬喻不斥言也主文主与乐之宫商相应也谲谏咏歌依违不直谏音义【下以风福凤反注风刺同刺本又作刾七赐反谲古穴反诈也故曰风福凤反又如字】疏【正义曰臣下作诗所以谏君君又用之教化故又言上下皆用此上六义之意在上人君用此六义风动教化在下人臣用此六义以风喻箴刺君上其作诗也本心主意使合于宫商相应之文播之于乐而依违谲谏不直言君之过失故言之者无罪人君不怒其非主而罪戮之闻之者足以自戒人君自知其过而悔之感而不切微动若风言出而过改犹风行而草偃故曰风上言风风也教也向下以申风义此云故曰风向上而结彼文使首尾相应解尽风义此六义之下而解名风之意则六义皆名为风以风是政教之初六义风居其首故六义总名为风六义随事生称耳若此辞总上六义则有正变而云主文谲谏唯说刺诗者以诗之作皆为正邪防失虽论功诵徳莫不匡正人君故主说作诗之意耳诗皆人臣作之以谏君然后人君用之以化下此先云上以风化下者以其教从君来上下俱用故先尊后卑襄十六年左称齐人伐鲁求救于晋晋人不许穆叔见中行献子赋圻父献子曰偃知罪矣穆叔赋诗而晋人不得怨之是言之者无罪也献子服罪是闻之者足以戒也俗本戒上有自字者误定本直云足以戒也笺正义曰风者若风之动物故谓之譬喻不斥言也人君教民自得指斥但用诗教民播之于乐故亦不斥言也上言声成文此言主文知作诗者主意令诗文与乐之宫商相应也如上所说先为诗歌乐逐诗为曲则是宫商之辞学诗文而为之此言作诗之文主应于宫商者初作乐者凖诗而为声声既成形须依声而作诗故后之作诗者皆主应于乐文也谲者权诈之名托之乐歌依违而谏亦权诈之义故谓之谲谏】至于王道衰礼义废政教失国异政家殊俗而变风变雅作矣疏【正义曰诗之风雅有正有变故又言变之意至于王道衰礼义废而不行政教施之失所遂使诸侯国国异政下民家家殊俗诗人见善则美见恶则刺之而变风变雅作矣至于者从盛而至于衰相承首尾之言也礼义言废者典法仍存但废而不行耳政教言失者非无政教但施之失理耳由施之失理故使国国异政家家殊俗皆是道衰之事故云道衰以冠之礼义者政教之本故先礼义而后政教定本礼义废俗本有作仪字者非也此家谓天下民家孝经云非家至而日见之也亦谓天下民家非大夫称家也民随君上之欲故称俗若大夫之家不得谓之俗也变风变雅必王道衰乃作者夫天下有道则庶人不议治平累世则美刺不兴何则未识不善则不知善为善未见不恶则不知恶为恶太平则无所更美道絶则无所复讥人情之常理也故初变恶俗则民歌之风雅正经是也始得太平则民颂之周颂诸篇是也若其王纲絶纽礼义消亡民皆逃死政尽纷乱易称天地闭贤人隠于此时也虽有智者无复讥刺成王太平之后其美不异于前故颂声止也陈灵公淫乱之后其恶不复可言故变风息也班固云成康没而颂声寝王泽竭而诗不作此之谓也然则变风变雅之作皆王道始衰政教初失尚可匡而革之追而复之故执彼旧章绳此新失觊望自悔其心更遵正道所以变诗作也以其变改正法故谓之变焉季札见歌小雅曰美哉思而不贰怨而不言其周徳之衰乎犹有先王之遗民是由王泽未竭民尚知礼以礼救世作此变诗故变诗王道衰乃作也谱云夷身失礼懿始受谮则周道之衰自夷懿始矣变雅始于厉王无夷懿之雅者盖孔子录而不得或有而不足录也昭十二年左传称祭公谋父作祈招之诗以谏穆王卫顷齐哀之时而有变风明时作变雅但不录之耳王道衰诸侯有变风王道盛诸侯无正风者王道明盛政出一人太平非诸侯之力不得有正风王道既衰政出诸侯善恶在于已身不由天子之命恶则民怨善则民喜故各从其国有美刺之变风也】国史明乎得失之迹伤人伦之废哀刑政之苛吟咏情性以风其上音义【苛本亦作荷音同苛虐也吟疑今反动声曰吟风福凤反】疏【正义曰上既言变诗之作此又说作变之由言国之史官皆博闻强识之士明晓于人君得失善恶之迹礼义废则人伦乱政教失则法令酷国史伤此人伦之废弃哀此刑政之苛虐哀伤之志鬰积于内乃吟咏己之情性以风刺其上觊其改恶为善所以作变诗也国史者周官大史小史外史御史之等皆是也此承变风变雅之下则兼据天子诸侯之史矣得失之迹者人君既往之所行也明晓得失之迹哀伤而咏情性者诗人也非史官也民劳常武公卿之作也黄鸟硕人国人之风然则凡是臣民皆得风刺不必要其国史所为此文特言国史者郑答张逸云国史采众诗时明其好恶令瞽蒙歌之其无作主皆国史主之令可歌如此言是由国史掌书故托文史也茍能制作文章亦可谓之为史不必要作史官駉云史克作是颂史官自有作诗者矣不尽是史官为之也言明其好恶令瞽蒙歌之是国史选取善者始付乐官也言其无作主国史主之嫌其作者无名国史不主之耳其有作主亦国史主之耳人伦之废即上礼义废也刑政之苛即上政教失也动声曰吟长言曰咏作诗必歌故言吟咏情性也】达于事变而懐其旧俗者也故变风发乎情止乎礼义发乎情民之性也止乎礼义先王之泽也疏【正义曰此又言王道既衰所以能作变诗之意作诗者皆晓达于世事之变易而私懐其旧时之风俗见时世政事变易旧章即作诗以旧法诫之欲使之合于礼义故变风之诗皆发于民情止于礼义言各出民之情性而皆合于礼义也又重说发情止礼之意发乎情者民之性言其民性不同故各言其志也止乎礼义者先王之泽言俱被先王遗泽故得皆止礼义也展转申明作诗之意达于事变者若唐有帝尧杀礼救危之化后世习之失之于俭不中礼陈有太姬好巫歌舞之风后世习之失之于逰荡无度是其风俗改变诗人晓达之也懐其旧俗者若齐有太公之风衞有康叔之化其遗法仍在诗人懐救之也诗人既见时世之事变改旧时之俗故依凖旧法而作诗戒之虽俱准旧法而诗体不同或陈古政治或指世淫荒虽复属意不同俱懐匡救之意故各发性情而皆止礼义也此亦兼论变雅独言变风者上已变风变雅双举其文此从省而略之也先王之泽谓先王有徳泽而流及于后世诗人得其余化故能懐其旧俗也郑答张逸云旧俗者若晋有尧之遗风先王之泽衞有康叔余烈如此言则康叔当云先公而云先王者以变雅有先王之泽变风有先公之泽故季札见歌齐曰表东海者其太公乎见歌小雅曰犹有先王之遗民是其风禀先公雅禀先王也上举变风下言先王风雅互相见也上言国史作诗此言民之性明作诗皆出民意非独国史能为亦是互见也作诗止于礼义则应言皆合礼而变风所陈多説奸淫之状者男淫女奔伤化败俗诗人所陈者皆乱状淫形时政之疾病也所言者皆忠规切諌救世之针药也尚书之三风十愆疾病也诗人之四始六义救药也若夫疾病尚轻有可生之道则医之治也用心鋭扁鹊之疗太子知其必可生也疾病已重有将死之势则医之治也用心缓秦和之视平公知其不可为也诗人救世亦犹是矣典刑未亡觊可追改则箴规之意切鹤鸣水殷勤而责王也淫风大行莫之能救则匡谏之志微溱洧桑中所以咨嗟叹息而闵世陈郑之俗亡形已成诗人度已箴规必不变改且复赋已之志哀叹而已不敢望其存是谓匡谏之志微故季札见歌陈曰国无主其能久乎见歌郑曰美哉其细已甚民弗堪也是其先亡乎美者美诗人之情言不有先王之训孰能若此先亡者见其匡谏意微知其国将亡灭也】是以一国之事系一人之本谓之风言天下之事形四方之风谓之雅疏【正义曰序説正变之道以风雅与颂区域不同故又辩三者体异之意是以者承上生下之辞言诗人作诗其用心如此一国之政事善恶皆系属于一人之本意如此而作诗者谓之风言道天下之政事发见四方之风俗如是而作诗者谓之雅言风雅之别其大意如此也一人者作诗之人其作诗者道己一人之心耳要所言一人之心乃是一国之心诗人覧一国之意以为己心故一国之事系此一人使言之也但所言者直是诸侯之政行风化于一国故谓之风以其狭故也言天下之事亦谓一人言之诗人縂天下之心四方风俗以为己意而咏歌王政故作诗道説天下之事发见四方之风所言者乃是天子之政施齐正于天下故谓之雅以其广故也风之与雅各是一人所为风言一国之事系一人雅亦天下之事系一人雅言天下之事谓一人言天下之事风亦一人言一国之事序者逆顺立文互言之耳故志张逸问尝闻一人作诗何谓答曰作诗者一人而已其取义者一国之事变雅则讥王政得失闵风俗之哀所忧者广发于一人之本身如此言风雅之作皆是一人之言耳一人美则一国皆美之一人刺则天下皆刺之谷风黄鸟妻怨其夫未必一国之妻皆怨夫也北门北山下怨其上未必一朝之臣皆怨上也但举其夫妇离絶则知风俗败矣言己独劳从事则知政教偏矣莫不取众之意以为己辞一人言之一国皆悦假使圣哲之君功齐区宇设有一人独言其恶如弁随务光之羞见殷汤伯夷叔齐之耻事周武海内之心不同之也无道之主恶加万民设有一人独称其善如张竦之美王莽蔡邕之惜董卓天下之意不与之也必是言当举世之心动合一国之意然后得为风雅载在乐章不然则国史不録其文也此言谓之风雅理兼正变天下无道政出诸侯而变雅亦称雅者当作变雅之时王政仍被邦国大学曰尧舜率天下以仁而民从之桀纣率天下以暴而民从之是善政恶政皆能正人所以幽厉之诗亦名为雅及平王东迁政遂微弱其政才行境内是以变为风焉】雅者正也言王政之所由废兴也政有小大故有小雅焉有大雅焉疏【正义曰上已解风名故又解雅名雅者训为正也由天子以政教齐正天下故民述天子之政还以齐正为名王之齐正天下得有道则述其美雅之正经及宣王之美诗是也若王之齐正天下失其理则刺其恶幽厉小雅是也诗之所陈皆是正天下大法文武用诗之道则兴幽厉不用诗道则废此雅诗者言説王政所用废兴以其废兴故有美刺也又觧有二雅之意王者政教有小大诗人述之亦有小大故有小雅焉有大雅焉小雅所陈有饮食宾客赏劳羣臣燕赐以懐诸侯征伐以强中国乐得贤者养育人材于天子之政皆小事也大雅所陈受命作周伐殷继代荷先王之福禄尊祖考以配天醉酒饱徳能官用士泽被昆虫仁及草木于天子之政皆大事也诗人歌其大事制为大体述其小事制为小体体有大小故分为二焉风见优劣之差故周南先于召南雅见积渐之义故小雅先于大雅此其所以异也诗体既异乐音亦殊国风之音各从水土之气述其当国之歌而作之雅颂之音则王者徧覧天下之志合四方之风而制之乐记所谓先王制雅颂之声以道之是其事也诗礼既定乐音既成则后之作者各从旧俗变风之诗各是其国之音季札观之而各知其国由其音异故也小雅音体亦然正经述大政为大雅述小政为小雅有小雅大雅之声王政既衰变雅兼作取大雅之音歌其政事之变者谓之变大雅取其小雅之音歌其政事之变者谓之变小雅故变雅之美刺皆由音体有小大不复由政事之大小也风述诸侯之政非无小大但化止一国不足分别颂则功成乃作归美报神皆是大事无复别体故不分为二风二颂也定本王政所由废兴俗本王政下有之字误也】颂者美盛徳之形容以其成功告于神明者也音义【告古毒反】疏【正义曰上觧风雅之名风雅之体故此又觧颂名颂体上文因变风变雅作矣即説风雅之体故言谓之风谓之雅以结上文此上未有颂作之言文无所结故云颂者美盛徳之形容明训颂为容觧颂名也以其成功告于神明觧颂体也上言雅者正也此亦当云颂者容也以雅已备文此亦从可知故畧之也易称圣人拟诸形容象其物宜则形容者谓形状容貎也作颂者美盛徳之形容则天子政教有形容也可美之形容正谓道教周备也故颂谱云天子之徳光被四表格于上下无不覆焘无不持载此之谓容其意出于此也成功者营造之功毕也天之所营在于命圣圣之所营在于任贤贤之所营在于养民民安而财丰众和而事节如是则司牧之功毕矣干戈既戢夷狄来賔嘉瑞悉臻逺迩咸服羣生尽遂其性万物各得其所即是成功之騐也万物本于天人本于祖天之所命者牧民也祖之所命者成业也民安业就须告神使知虽社稷山川四岳河海皆以民为主欲民安乐故作诗歌其功徧告神明所以报神恩也王者政有兴废未尝不祭羣神但政未太平则神无恩力故太平徳洽始报神功颂诗直述祭祀之状不言得神之力但美其祭祀是报徳可知此觧颂者唯周颂耳其商鲁之颂则异于是矣商颂虽是祭祀之歌祭其先王之庙述其生时之功正是死后颂徳非以成功告神其体异于周颂也鲁颂主咏僖公功徳谗如变风之美者耳又与商颂异也颂者美诗之名王者不陈鲁诗鲁人不得作风以其得用天子之礼故借天子美诗之名改称为颂非周颂之流也孔子以其同有颂名故取备三颂耳置之商颂前者以鲁是周宗亲同姓故使之先前代也】是谓四始诗之至也笺始者王道兴衰之所由疏【正义曰四始者郑答张逸云风也小雅也大雅也颂也此四者人君行之则为兴废之则为衰又笺云始者王道兴衰之所由然则此四者是人君兴废之始故谓之四始也诗之至者诗理至极尽于此也序説诗理既尽故言此以终之案诗纬泛歴枢云大明在亥水始也四牡在寅木始也嘉鱼在已火始也鸿鴈在申金始也与此不同者纬文因金木水火有四始之义以诗文托之又郑作六艺论引春秋纬演孔图云诗含五际六情者郑以泛歴枢云午亥之际为革命夘酉之际为改正辰在天门出入聼夘天保也酉祈父也午采芑也亥大明也然则亥为革命一际也亥又为天门出入候聴二际也卯为隂阳交际三际也午为阳谢隂兴四际也酉为隂盛阳微五际也其六情者则春秋云喜怒哀乐好恶是也诗既含此五际六情故郑于六艺论言之】然则关雎麟趾之化王者之风故系之周公南言化自北而南也鹊巢驺虞之徳诸侯之风也先王之所以教故系之召公笺自从也从北而南谓其化从岐周被江汉之域也先王斥大王王季音义【麟吕辛反趾音止驺本亦作□侧留反召本亦作邵同上照反后召南召公皆同岐其宜反山名或作祗被皮寄反大音泰】疏【正义曰序因关雎是风化之始遂因而申之广论诗义诗理既尽然后乃説周南召南然者然上语则者则下事因前起后之势也然则关雎麟趾之化是王者之风文王之所以教民也王者必圣周公圣人故系之周公不直名为周而连言南者言此文王之化自北土而行于南方故也鹊巢驺虞之徳是诸侯之风先王大王王季所以教化民也诸侯必贤召公贤人故系之召公不复言南意与周南同也周南言化召南言徳者变文耳上亦云关雎后妃之徳是其通也诸侯之风言先王之所以教王者之风不言文王之所以教者二南皆文王之化不嫌非文王也但文王所行兼行先王之道感文王之化为周南感先王之化为召南不言先王之教无以知其然故特着之也此实文王之诗而系之二公者志张逸问王者之风王者当在雅在风何答曰文王以诸侯而有王者之化述其本宜为风逸以文王称王则诗当在雅故问之郑以此诗所述述文王为诸侯时事以有王者之化故称王者之风于时实是诸侯诗人不为作雅文王三分有二之化故称王者之风是其风者王业基本此述服事殷时王业基本之事故云述其本宜为风也化霑一国谓之为风道被四方乃名为雅文王才得六州未能天下统一虽则大于诸侯正是诸侯之大者耳此二南之人犹以诸侯待之为作风诗不作雅体体实是风不得谓之为雅文王末年身实称王又不可以国风之诗系之王身名无所系诗不可弃因二公为王行化是故系之二公天子嫁女于诸侯使诸侯为之主亦此义也其鹿鸣文王诗人本以天子待之作雅非基本之事故不为风也若然作王者之风必感圣人之化已知文王之圣应知终必为王不为作雅而作风者诗者志也各言其志文王于时未称王号或为作雅或为作风人志不同故也笺正义曰释诂云从自也反覆相训是自得为从也文王之国在于岐周东北近于纣都西北廹于戎狄故其风化南行也汉广序云美化行乎江汉之域是从岐州被江汉之域也大王始有王迹周之追諡上至大王而已故知先王斥大王王季】周南召南正始之道王化之基疏【正义曰既言系之周召又总举二南要义周南召南二十五篇之诗皆是正其初始之大道王业风化之基本也髙以下为基逺以近为始文王正其家而后及其国是正其始也化南土以成王业是王化之基也季札见歌周南召南曰始基之矣犹未也服防云未有雅颂之成功亦谓二南为王化基始序意出于彼文也】是以关雎乐得淑女以配君子忧在进贤不滛其色哀窈窕思贤才而无伤善之心焉是关雎之义也笺哀盖字之误也当为衷衷谓中心恕之无伤善之心谓好逑也音义【淑常六反善也哀前儒竝如字论语云哀而不伤是也郑氏改作衷竹隆反窈乌了反窕徒了反毛云窈窕幽闲也王肃云善心曰窈善容曰窕恕音庶本又作念好呼报反逑音求】疏【正义曰上既总言二南又説关雎篇义覆述上后妃之徳由言二南皆是正始之道先美家内之化是以关雎之篇説后妃心之所乐乐得此贤善之女以配已之君子心之所忧忧在进举贤女不自滛恣其色又哀伤处窈窕幽闲之女未得升进思得贤才之人与之共事君子劳神苦思而无伤害善道之心此是关雎诗篇之义也毛意当然定本是关雎之义俗本是下有以者误也郑以哀为衷言后妃衷心念恕在窈窕幽闲之善女思使此女有贤才之行欲令宫内和协而无伤害善人之心余与毛同妇人谓夫为君子上下之通名乐得淑女以配君子言求美徳善女使为夫嫔御与之共事文王五章皆是也女有美色男子悦之故经之文通谓女人为色滛者过也过其度量谓之为淫男过爱女谓淫女色女过求宠是自淫其色此言不淫其色者谓后妃不淫恣已身之色其者其后妃也妇徳无厌志不可满凡有情欲莫不妬忌唯后妃之心忧在进贤贤人不进以为己忧不纵恣已色以求専宠此生民之难事而后妃之性能然所以歌美之也毛以为哀窈窕之人与后妃同徳者也后妃以已则能配君子彼独幽处未升故哀念之也既哀窈窕之未升又思贤才之良质欲进举之也哀窈窕还是乐得淑女也思贤才还是忧在进贤也殷勤而説之也指斥诗文则忧在进贤下三章是也不淫其色首章上二句是也此诗之作主美后妃进贤所以能进贤者由不淫其色故先言不淫其色序论作者之意主在进贤故先云进贤所以经序倒也郑觧哀字为异其经亦与毛同笺正义曰以后妃之求贤女直思念之耳无哀伤之事在其间也经云钟鼓乐之琴瑟友之哀乐不同不得有悲哀也故云盖字之误笺所易字多矣皆注云当为某字此在诗初故云盖为疑辞以下皆仿此衷与忠字异而义同于丈中心为忠如心为恕故云恕之谓念恕此窈窕之女思使之有贤才言不忌胜已而害贤也无伤害之心谓不用伤害善人经称众妾有逑怨欲令窈窕之女和谐不用使之相伤害故云谓好逑也论语云关雎乐而不淫哀而不伤即此序之义也论语注云哀世夫妇不得此人不为减伤其爱此以哀为衷彼仍以哀为义者郑答刘琰云论语注人间行乆义或宜然故不复定以遗后説是郑以为疑故两觧之也必知毛异于郑者以此诗出于毛氏字与三家异者动以百数此序是毛置篇端若毛知其误自当改之何须仍作哀字也毛无破字之理故知从哀之义毛既以哀为义则以下义势皆异于郑思贤才谓思贤才之善女也无伤善之心言其能使善道全也庸人好贤则志有懈倦中道而废则善心伤后妃能寤寐而思之反侧而忧之不得不己未尝懈倦是其善道必至无伤缺之心然则毛意无伤善之心当谓三章是也王肃云哀窈窕之不得思贤才之良质无伤善之心焉若茍慕其色则善心伤也】
　　关关雎鸠在河之洲兴也关关和声也雎鸠王雎也鸟挚而有别水中可居者曰洲后妃説乐君子之徳无不和谐又不淫其色慎固幽深若雎鸠之有别焉然后可以风化天下夫妇有别则父子亲父子亲则君臣敬君臣敬则朝廷正朝廷正则王化成笺云挚之言至也谓王雎之鸟雌雄情意至然而有别窈窕淑女君子好逑窈窕幽闲也淑善逑匹也言后妃有关雎之徳是幽闲贞専之善女宜为君子之好匹笺云怨耦曰仇言后妃之徳和谐则幽闲处深宫贞専之善女能为君子和好众妾之怨者言皆化后妃之徳不嫉妬谓三夫人以下音义【雎七胥反鸠九尤反鸟之有至别者洲音州兴虚应反沈许甑反案兴是譬喻之名意有不尽故题曰兴他皆放此挚本亦作鸷音至别彼竭反下同説音悦乐音洛谐戸皆反朝直遥反廷徒佞反好毛如字郑呼报反兎罝诗放此逑音求本亦作仇音同闲音闲下同耦五口反能为于伪反嫉音疾徐音自后皆同妬丁路反以色曰妬】疏【正义曰毛以为关关然声音和美者是雎鸠也此雎鸠之鸟虽雌雄情至犹能自别退在河中之洲不乗匹而相随也以兴情至性行和谐者是后妃也后妃虽説乐君子犹能不淫其色退在深宫之中不防渎而相慢也后妃既有是徳又不妬忌思得淑女以配君子故窈窕然处幽闲贞専之善女宜为君子之好匹也以后妃不妬忌可共以事夫故言宜也郑唯下二句为异言幽闲之善女谓三夫人九嫔既化后妃亦不妬忌故为君子文王和好众妾之怨耦者使皆説乐也正义曰释诂云关关噰噰音声和也是关关为和声也雎鸠王雎也释鸟文郭璞曰雕类也今江东呼之为鹗好在江边沚中亦食鱼陆玑疏云睢鸠大小如鸱深目目上骨露幽州人谓之鹫而雄许慎皆曰白鷢似鹰尾上白定本云鸟挚而有别谓鸟中雌雄情意至厚而犹能有别故以兴后妃説乐君子情深犹能不淫其色为挚字实取至义故笺云挚之言至王雎之鸟雌雄情意至然而有别所以申成毛也俗夲云雎鸠王雎之鸟者误也水中可居者曰洲释水文也李廵曰四方皆有水中央独可居释水又曰小洲曰渚小渚曰沚小沚曰坻江有渚曰渚小洲也蒹葭谷风笺竝云小渚曰沚皆依尔雅为説也采蘩曰沚渚凫鹥曰渚沚互言以晓人也蒹葭文云坻小渚也不言小沚者沚渚大小异名耳坻亦小于渚故举渚以言之和谐者心中和悦志意谐适毎事皆然故云无不和谐又觧以在河之洲为喻之意言后妃虽悦乐君子不滛其色能谨慎贞固居在幽闲深宫之内不妄淫防君子若雎鸠之有别故以兴焉后妃之徳能如是然后可以风化天下使夫妇有别夫妇有别则性纯子孝故能父子亲也孝子为臣必忠故父子亲则君臣敬君臣既敬则朝廷自然严正朝廷既正则天下无犯非礼故王化得成也窈窕者谓淑女所居之宫形状窈窕然故笺言幽闲深宫是也知然者以其淑女己为善称则窈窕宜为居处故云幽闲言其幽深而闲静也雄云善心为窈善容为窕者非也逑匹释诂文孙炎云相求之匹诗本作逑尔雅多作仇字异音义同也又曰后妃有关雎之徳是幽闲贞専之善女宜为君子之好匹者美后妃有思贤之心故説贤女宜求之状总言宜求为君子好匹则总谓百二十人矣笺正义曰下笺三夫人九嫔以下此直云三夫人以下然则九嫔以下总谓众妾三夫人以下唯兼九嫔耳以其淑女和好众妾据尊者故唯指九嫔以上也求菜论皆乐后妃之事故兼言九嫔以下总百二十人也若然此众妾谓世妇女御也周礼注云世妇女御不言数者君子不茍于色有妇徳者充之无则阙所以得有怨者以其职卑徳小不能无怨故淑女和好之见后妃和谐能化羣下虽有小怨和好从化亦所以明后妃之徳也此言百二十人者周南王者之风以天子之数拟之非其时即然也何者文王为诸侯早矣岂先无嫔妾一人皆须后妃求之且百二十人之数周礼始置郑于檀弓差之帝喾立四妃帝尧因焉舜不告而娶不立正妃夏増以九女为十二人殷则増以二十七人为三十九人至周增以八十一人为百二十人当殷之时唯三十九人况文王为诸侯世子岂有百二十人也】
　　参差荇菜左右流之荇接余也流求也后妃有关雎之徳乃能共荇菜备庶物以事宗庙也笺云左右助也言后妃将共荇菜之葅必有助而求之者言三夫人九嫔以下皆乐后妃之事窈窕淑女寤寐求之寤觉寐寝也笺云言后妃觉寐则常求此贤女欲与之共已职也音义【参初金反差初宜反又初佳反荇衡猛反本亦作莕沈有竝反左右王申毛如字郑上音佐下音佑接余音余本或作菨荼非共音恭本或作供下共荇菜竝同葅阻鱼反字又作菹嫔鼻申反内官名乐音洛又音岳寤五路反寐莫利反觉音教】疏【正义曰毛以为后妃性既和谐堪居后职当共荇菜以事宗庙后妃言此参差然不齐之荇菜须嫔妾左右佐助而求之由此之故思求淑女窈窕然幽闲贞専之善女后妃寤寐之时常求之也郑以为夫人九嫔既不妬忌世妇女御以无怨争上下説乐同化后妃故于后妃将共参差之荇菜以事宗庙之时则嫔御之等皆竞佐助后妃而求之言皆乐后妃之事既言乐助后妃然后倒本其事后妃今日所以得佐助者由此幽闲之善女未得之时后妃于觉寐之中常求之欲与之共已职事故得之也正义曰释草云莕接余其叶符陆玑疏云接余白茎叶紫赤色正员径寸余浮在水上根在水底与水深浅等大如钗股上青下白鬻其白茎以苦酒浸之肥美可案酒是也定本荇接余也俗本荇下有菜字衍也流求释言文也所以论求菜事以美后妃者以徳不和谐不当神明则不能事宗庙今后妃和谐有关雎之徳乃能共荇菜备庶物以事宗庙也案天官醢人陈四豆之实无荇菜者以殷礼诗咏时事故有之言备庶物者以荇菜亦庶物之一不谓令后妃尽备庶物也礼记祭统曰水草之爼陆产之醢小物备矣三牲之葅八簋之实美物备矣昆虫之异草木之实隂阳之物备矣凡天之所生地之所长茍可荐者莫不咸在示尽物也是祭必备庶物也此经序无言祭事知事宗庙者以言左右流之助后妃求荇菜若非祭菜后不亲采采蘩言夫人奉祭明此亦祭也笺正义曰左右助也释诂文此章未得荇菜故助而求之既得故四章论采之采之既得故卒章言择之皆是淑女助后妃故毎云左右此章始求谓未当祭时故云将共荇菜四章琴瑟友之卒章钟鼓乐之皆谓祭时故笺云共荇菜之时也此云助而求之谓未祭时亦賛助也故天官九嫔职云凡祭祀賛后荐彻豆笾世妇职云祭之日涖陈女宫之具凡内羞之物女御职曰凡祭祀賛世妇天官序宫注云夫人之于后犹三公之于王坐而论妇礼无官职之事明祭时皆在故下章论祭时皆有淑女之文明賛助可知也此九嫔以下兼世妇女御也言皆乐后妃之事者明既化其徳又乐其事见后妃徳盛感深也事者荇菜之事也事为劳务尚能乐之况于其徳乎】求之不得寤寐思服服思之也笺云服事也求贤女而不得觉寐则思已职事当谁与共之乎悠哉悠哉辗转反侧悠思也笺云思之哉思之哉言已诚思之卧而不周曰辗音义【悠音由辗本亦作展哲善反吕忱从车展郑云不周曰辗注本或作卧而不周者剰二字也】疏【正义曰毛以为后妃求此贤女之不得则觉寐之中服膺念虑而思之又言后妃诚思此淑女哉诚思此淑女哉其思之时则辗转而复反侧思念之极深也郑唯以服为事求贤女而不得觉寐则思已职事当谁与共之余同也正义曰王肃云服膺思念之笺以释诂文服事也本求淑女为已职事故思之也笺正义曰书曰帝犹反侧晨兴则反侧亦卧而不正也反侧既为一则辗转亦为一俱为卧而不周矣笺独以辗为不周者辨其难明不嫌与转异也泽陂云辗转伏枕伏枕据身伏而不周则辗转同为不周明矣反侧犹反覆转转犹婉转俱是廽动大同小异故何人斯笺反侧辗转是也】参差荇菜左右采之笺云言后妃既得荇菜必有助而采之者窈窕淑女琴瑟友之宜以琴瑟友乐之笺云同志为友言贤女之助后妃共荇菜其情意乃与琴瑟之志同共荇菜之时乐必作疏【正义曰毛以为后妃本已求淑女之意言既求得参差之荇菜须左右佐助而采之故所以求淑女也故思念此处窈窕然幽闲之善女若来则琴瑟友而乐之思设乐以待之亲之至也郑以为后妃化感羣下既求得之又乐助采之言参差之荇菜求之即得诸嫔御之等皆乐左右助而采之既化后妃莫不和亲故当共荇菜之时作此琴瑟之乐乐此窈窕之淑女其情性之和上下相亲与琴瑟之音宫商相应无异若与琴瑟为友然共之同志故云琴瑟友之正义曰此称后妃之意后妃言已思此淑女若来已宜以琴瑟友而乐之言友者亲之如友下曰徳盛者宜有钟鼓之乐与此章互言也明淑女若来琴瑟钟鼓竝有故此幷云友乐之亦逆取下章之意也以乐有二等相分以着义琴瑟乐之细者先言之见其和亲钟鼓乐之大者故卒章言之显其徳盛毛氏于序不破哀字则此诗所言思求淑女而未得也若得则设琴瑟钟鼓以乐此淑女故孙毓述毛云思淑女之未得以礼乐友乐之是思之而未致乐为淑女设也知非祭时设乐者若在祭时则乐为祭设何言徳盛设女徳不盛岂祭无乐乎又琴瑟乐神何言友乐也岂得以祭时之乐友乐淑女乎以此知毛意思淑女未得假设之辞也笺正义曰人之朋友执志协同今淑女来之雍穆如琴瑟之声和二者志同似于人友故曰同志为友琴瑟与钟鼓同为祭时但此章言采之故以琴瑟为友以韵之卒章云芼故以钟鼓为乐以韵之俱祭时所用而分为二等耳此笺乐必作兼下钟鼓也下笺琴瑟在堂亦取此云琴瑟友之言淑女以琴瑟为友下云钟鼓乐之共荇菜之事为钟鼓乐淑女二文不同者因事异而变其文以琴瑟相和似人情志故以友言之钟鼓铿宏非情志可比故以乐言之见祭时淑女情志之和而因聼祭乐也】参差荇菜左右芼之芼择也笺云后妃既得荇菜必有助而择之者窈窕淑女钟鼓乐之徳盛者宜有钟鼓之乐笺云琴瑟在堂钟鼓在庭言共荇菜之时上下之乐皆作盛其礼也音义【芼毛报反乐之音洛又音岳或云协韵宜五教反】疏【正义曰释言云芼搴也孙炎曰皆择菜也某氏曰搴犹拔也郭璞曰拔取菜也以搴是拔之义史记云斩将搴旗谓拔取敌人之旗也芼训为拔而此云芼之故知拔菜而择之也笺正义曰知琴瑟在堂钟鼓在庭者臯陶谟云琴瑟以咏祖考来格乃云下管鼗鼓明琴瑟在上鼗鼓在下大射礼颂钟在西阶之西笙钟在东阶之东是钟鼓在庭也此诗美后妃能化淑女共乐其事既得荇菜以祭宗庙上下乐作盛此淑女所共之礼也乐虽主神因共荇菜归美淑女耳】
　　关雎五章章四句故言三章一章章四句二章章八句音义【五章是郑所分故言以下是毛公本意后放此】疏【正义曰自古而有篇章之名与诗礼俱兴也故那序曰得商颂十二篇东山序曰一章言其完是也句则古者谓之为言论语云诗三百一言以蔽之曰思无邪则以思无邪一句为一言左氏曰臣之业在之水卒章之四言谓第四句不敢告人也及赵简子称子太叔遗我以九言皆以一句为一言也秦汉以来众儒各为训诂乃有句称论语注云此我行其野之句是也句必聨字而言句者局也聨字分疆所以局言者也章者明也总义包体所以明情者也篇者徧也言出情铺事明而徧者也然字之所用或全取以制义关关雎鸠之类也或假辞以为助者乎而只且之类也句者聨字以为言则一字不制也以诗者申志一字则言蹇而不会故诗之见句少不减二即祈父肇禋之类也三字者绥万邦屡丰年之类也四字者关关雎鸠窈窕淑女之类也五字者谁谓雀无角何以穿我屋之类也六字者昔者先王受命有如召公之臣之类也七字者如彼筑室于道谋尚之以琼华乎而之类也八字者十月蟋蟀入我牀下我不敢效我友自逸是也其外更不见九字十字者挚虞流别论云诗有九言者泂酌彼行潦挹彼注兹是也徧检诸本皆云泂酌三章章五句则以为二句也顔延之云诗体本无九言者将由声度阐缓不协金石仲治之言未可据也句字之数四言为多唯以二三七八者将由言以申情唯变所适播之乐器俱得成文故也诗之大体必须依韵其有乖者古人之韵不协耳之兮矣也之类本取以为辞虽在句中不以为义故处末者皆字上为韵之者左右流之寤寐求之之类也兮者其实七兮迨其吉兮之类也矣者顔之厚矣出自口矣之类也也者何其处也必有与也之类也乎者俟我于着乎而伐檀且涟漪之篇此等皆字上为韵不为义也然人志各异作诗不同必须声韵谐和曲应金石亦有即将助句之字以当声韵之体者则彼人是哉子曰何其不思其反反是不思亦已焉哉是究是图亶其然乎其虚其徐既亟只且之类是也章者积句所为不限句数也以其作者陈事须有多少章总一义必须意尽而成故也累句为章则一句不可二句得为之卢令及鱼丽之下三章是也其三句则麟趾甘棠驺虞之类是也其多者载芟三十一句閟宫之三章三十八句自外不过也篇之大小随章多少风雅之中少犹两章以上即驺虞渭阳之类是也多则十六以下正月桑柔之类是也唯周颂三十一篇及那烈祖鸟皆一章者以其风雅叙人事刺过论功志在匡救一章不尽重章以申殷勤故风雅之篇无一章者颂者太平徳洽之歌述成功以告神直言写志不必殷勤故一章而已鲁颂不一章者鲁颂美僖公之事非告神之歌此则论功颂徳之诗亦殷勤而重章也虽云盛徳所同鲁僖实不及制故颂体不一也髙宗一人而鸟一章长发殷武重章者或诗人之意所作不同或以武丁之徳上不及成汤下又逾于鲁僖论其至者同于太平之歌述其祖者同于论功之颂明成功有大小其篇咏有优劣乎立章之法不常厥体或重章共述一事采苹之类或一事叠为数章甘棠之类或初同而末异东山之类或首异而末同汉广之类或事讫而更申既醉之类或章重而事别鸱鸮之类何草不黄随时而改色文王有声因事而变文采采芣苢一章而再言賔之初筵三章而一发或篇有数章章句众寡不等章有数句句字多少不同皆由各言其情故体无式也东山序云一章二章三章四章不谓末章为卒章及左曰七月之卒章又之水卒章者东山分别章意从一而终于四故不言卒章也左言卒章者卒终也言终篇之章言卒者对始也终篇为卒章则初篇为首章矣故郑注礼记云缁衣之首章是也若然言卒者对首也则武唯一章而左传曰作武其卒章曰耆定尔功者以耆定尔功是章之卒句故也大司乐注云驺虞乐章名在召南之卒章者正谓其卒篇谓之章者乘上驺虞为乐章故言在召南之卒章也定本章句在篇后六艺论云未有若今传训章句明为训以来始辨章句或毛氏即题或在其后人未能审也】
　　序葛覃后妃之本也后妃在父母家则志在于女功之事躬俭节用服澣濯之衣尊敬师傅则可以归安父母化天下以妇道也笺躬俭节用由于师傅之教而后言尊敬师傅者欲见其性亦自然可以归安父母言嫁而得意犹不忘孝音义【覃本亦作蕈徒南反延也澣本又作浣户管反濯直角反傅夫附反见贤遍反】疏【正义曰作葛覃诗者言后妃之本性也谓贞専节俭自有性也叙又申説之后妃先在父母之家则已専志于女功之事复能身自俭约谨节财用服此澣濯之衣而尊敬师傅在家本有此性出嫁脩而不改妇礼无愆当于夫氏则可以归问安否于父母化天下以为妇之道也定本后妃在父母家无之字化天下以妇道无成字有者衍也先言后妃在父母家者欲明尊敬师傅皆后妃在家时事説其为本之意言在父母之家者首章是也志在女功之事者二章治葛以为絺绤是也躬俭节用服澣濯之衣者卒章污私澣衣是也澣濯即是节俭分为二者见由躬俭节用故能服此澣濯之衣也尊敬师傅卒章上二句言告师氏是也可以归安父母者即卒章下一句归宁父母是也化天下以妇道者因事生义于经无所当也经言污私澣衣在言归之下则是在夫家之事也叙言躬俭节用谓在父母之家者见其在家已然出嫁不改也笺正义曰笺知躬俭节用由于师傅之教者以经污私澣衣在言告师氏之下故也归宁父母乃是实事而言可以者能如此乃可以耳若不当夫氏虽归安父母而父母尚忧今既当夫氏仍得归安父母言其嫁而得夫之意犹不忘孝故也】
　　葛之覃兮施于中谷维叶萋萋兴也覃延也葛所以为絺绤女功之事烦辱者施移也中谷谷中也萋萋茂盛貌笺云葛者妇人之所有事也此因葛之性以兴焉兴者葛延蔓于谷中喻女在父母之家形体浸浸日长大也叶萋萋然喻其容色美盛黄鸟于飞集于灌木其鸣喈喈黄鸟抟黍也灌木丛木也喈喈和声之逺闻也笺云葛延蔓之时则抟黍飞鸣亦因以兴焉飞集丛木兴女有嫁于君子之道和声之逺闻兴女有才美之称逹于逺方音义【施毛以豉反郑如字下同萋切兮反蔓音万浸子鸩反长之丈反灌古乱反喈音皆抟黍徒端反鸟名也丛才公反俗作藂一本作最作外反闻音问又如字下同称尺证反】疏【正义曰言葛之渐长稍稍延蔓兮而移于谷中非直枝干渐长维叶则萋萋然茂盛以兴后妃之生浸浸日大而长于父母之家非直形体日大其容色又美盛当此葛延蔓之时有黄鸟徃飞集于丛木之上其鸣之声音喈喈然逺闻以兴后妃形体既大宜徃归嫁于君子之家其才美之称亦达于逺方也正义曰既云兴也复言葛所以为絺绤者以下章説后妃治葛不为兴欲见此章因事为兴故笺申之云葛者妇人之所有事此因葛之性以兴焉是也采葛亦云葛所以为絺绤彼不为因兴亦言之者彼对萧为祭祀艾为疗疾故也施移也言引蔓移去其根也中谷谷中倒其言者古人之语皆然诗文多此类也此言萋萋取未成之时喻女之少壮故云茂盛貌下章指采用之时故以莫莫为成就貌也笺正义曰以谷中是葛生之处故以谷中喻父母之家枝茎犹形体故以叶比容色也王肃云葛生于此延蔓于彼犹女之当外成也案下句黄鸟于飞喻女当嫁若此句亦喻外成于文为重毛意必不然正义曰释鸟云皇黄鸟舎人曰皇名黄鸟郭璞曰俗呼黄离留亦名抟黍陆玑疏云黄鸟黄鹂留也或谓之黄栗留幽州人谓之黄鸎一名仓庚一名商庚一名鵹黄一名楚雀齐人谓之抟黍当葚熟时来在桑间故里语曰黄栗留防我麦黄葚熟亦是应节趍时之鸟也自此以下诸言黄鸟仓庚皆是也释木云灌木丛木又云木族生为灌孙炎曰族丛也是灌为丛木也笺正义曰知葛当延蔓之时抟黍飞鸣亦因以兴者以前葛之生长是为因兴则此亦宜然也言抟黍徃飞集于灌木之时其鸣恒喈喈然其鸣喈喈然在集于灌木之下欲明总上于飞至集终始恒鸣以喻后妃在家与出嫁常有声称达于逺方也大明曰大邦有子文王嘉止是先有才美之称也飞集灌木鸟实徃焉女嫁君子时实未嫁故言之道言虽有出嫁之理犹未也君子是夫之大名故诗于妇人称夫多言君子也女子之名不出于阃才美之称得达逺方者其名系于父兄故大雅云大邦有子是也】
　　葛之覃兮施于中谷维叶莫莫莫莫成就之貌笺云成就者其可采用之时是刈是濩为絺为绤服之无斁濩煑之也精曰絺麤曰绤斁厌也古者王后织紞公侯夫人纮綖卿之内子大带大夫命妇成祭服士妻朝服庻士以下各衣其夫笺云服整也女在父母之家未知将所适故习之以絺绤烦辱之事乃能整治之无厌倦是其性贞专音义【莫美博反刈鱼废反韩诗云刈取也濩胡郭反韩诗云濩瀹也音羊灼反絺耻知反葛之精者曰絺绤去逆反斁本亦作□音亦厌于艳反紞都览反紞织五采如縚状用县瑱也纮获耕反缨之无緌者从下仰属于冠綖音延冕上覆也朝直遥反下同庻士谓庻人在官者本或作庻人衣于既反】疏【正义曰言葛之渐延蔓兮所移在于谷中生长不已其叶则莫莫然成就葛既成就已可采用故后妃于是刈取之于是濩煑之煑治已讫后妃乃缉绩之为絺为绤言后妃整治此葛以为絺绤之时志无厌倦是后妃之性贞专也正义曰释训云是刈是濩濩煑之也舎人曰是刈刈取之是濩煑治之孙炎曰煑葛以为絺绤以煑之于濩故曰濩煑非训濩为煑曲礼云为天子削巾以絺诸侯内以绤玉藻云浴用二巾上絺下绤皆贵絺而贱绤是絺精而绤麤故云精曰絺麤曰绤斁厌释诂文彼斁作射音义同自王后织紞以下皆鲁语敬姜之言也紞县瑱之物织五采为之故着笺云人君五色则天子之紞五色独言玄者以为尊故举以言焉纮者缨之无緌从下而上者也祭义曰天子冕而朱纮诸侯冕而青纮此诸侯当以青为组在冕下仰属之故士冠礼注云有笄者当组为纮垂为饰无笄者缨而结其绦是也綖者冕上覆论语注云绩麻三十升以为冕夏官弁师注云綖冕上覆表纁里是也内子卿之适妻僖二十四年左赵姬请以叔隗为内子而已下之是也大带者玉藻所云大夫以华华黄也以素为带饰之外以内以黄也大夫命妇成祭服者大夫助祭服冕受之于君故大宗伯再命受服是也妻所成者自祭之服少牢礼朝服冠缁布衣素裳韦昭云祭服衣纁裳谓作冕之服非也士妻朝服者作朝于君服亦冠缁衣素裳也庻士以下各衣其夫庻士谓庻人在官者故祭法曰官师一庙庻士庻人无庙注云官师中士下士庻士府史之属庻士与朝服异文则亦府史之属韦昭云下士非也此庻士下至庻人其妻各衣其夫则夫之所服妻悉为之也彼文云公侯之夫人加之以纮綖也则为紞又为纮綖也则士之妻加之以朝服则为祭服又为朝服皆下兼上也贵者所为少贱者所为多故庻士以下夫衣悉为之引此者以王后庻人之妻皆有所作后妃在父母之家未知将所适虽葛之烦辱亦治之也定本云王后织紞公侯夫人纮綖卿之内子大带俗本王后下有亲字纮綖大带上有织字皆衍也笺正义曰服整释言文也以女在父母之家未知将何所适不知为作王后为作士妻故习之以絺绤劳辱之事尚能整治之无厌倦是其性贞专】
　　言告师氏言告言归言我也师女师也古者女师教以妇徳妇言妇容妇功祖庙未毁教于公宫三月祖庙既毁教于宗室妇人谓嫁曰归笺云我告师氏者我见教告于女师也教告我以适人之道重言我者尊重师教也公宫宗室于族人皆为贵薄污我私薄澣我衣污烦也私燕服也妇人有副袆盛饰以朝事舅姑接见于宗庙进见于君子其余则私也笺云烦烦撋之用功深澣谓濯之耳衣谓袆衣以下至褖衣害澣害否归宁父母害何也私服宜澣公服宜否宁安也父母在则有时归宁耳笺云我之衣服今者何所当澣乎何所当否乎言常自洁清以事君子音义【谓嫁曰归本亦无曰字此依公羊文重直用反污音乌副如字妇人首饰之上袆音煇王后六服一曰袆衣见贤遍反撋诸诠之音而専反何沈重皆而纯反阮孝绪宇略云烦撋犹捼莎也捼音奴未反莎音素禾反椽吐乱反六服之最下者害户葛反与曷同否方九反清如字沈音净】疏【正义曰毛以为上下二我我其身中我我其师后妃言我身本见教告于师氏我师氏告我以归嫁人之道欲令我躬俭节用不务鲜华故今日薄欲烦撋我之私服薄欲澣濯我之防衣然我之衣服有公有私议量而言我之衣服何者当见澣乎私服宜澣之何者当不澣乎公服宜否既以受师教诲澣衣节俭复以时归宁父母郑下三句为异言师氏告我欲令节俭故已今薄欲烦撋其私服薄欲澣濯其公衣所以公服私服竝澣之者即云同是我之衣服知何所当见澣乎何所当见否乎私服公衣皆悉澣之由已常自洁清以事君子故也衣裳既澣身复洁清故当以时归宁父母耳正义曰言我释诂文女师者教女之师以妇人为之昏礼云姆纚筓绡衣在其右注云姆妇人五十无子出而不复嫁能以妇道教人者若今时乳母矣郑知女师之母必是无子而出者以女已出嫁母尚随之又襄三十年公羊曰宋灾伯姬存焉傅至母未至逮火而死若非出而不嫁何以得随女在夫家若非无子而出犯其余六出之道则身自无礼何能教人故知然也母既如此傅亦宜然南山笺云姜与侄娣及傅姆同处襄公不宜徃双之则傅亦妇人也何休云选老大夫为傅大夫妻为母礼重男女之别大夫不宜教女子大夫之妻当从夫氏不当随女而适人事无所出其言非也此师教女之人内则云大夫以上立师保三母者谓子之初生保养教视男女竝有三母此女师教以妇徳妇言妇容妇功皆昏义文也彼注云妇徳贞顺妇言辞令妇容婉娩妇功丝枲天官九嫔职注亦然二注皆以婉娩为妇容内则注云婉谓言语也娩之言媚也媚谓容貌也分婉娩为二者欲以内则之文充四徳若不分娩为言语则无辞令之事且婉谓婉顺得为言语之婉顺亦为容貌之婉媚故分之也既有其徳慎辞以出之容貌以表之女功而就业故如此次也祖庙未毁教于公宫三月祖庙既毁教于宗室昏礼文也彼注云祖庙女髙祖为君者之庙以有缌麻之亲就尊者之宫教之则祖庙未毁与天子诸侯共髙祖者则在天子诸侯女宫中教之三月知在女宫者以荘元年公羊曰羣公子之舎则以卑矣是诸侯之女有别宫矣明五属之内女就教可知彼注又云宗室大宗子之家则大宗者继别为大宗百世不迁者其族虽五属外与之同承别子者皆临嫁三月就宗子女宫教成之知宗子亦有女宫者内则云命士以上父子皆异宫则女子亦别宫故曲礼曰非有大故不入其门是也若宗子未为命士教在宗子之家耳引此者以言女师教归嫁之道故引此以证所教之处此后妃莘国之长女而引族人之事者取配成文且明诸侯之女嫁前三月亦教之也女子自少及长常皆教习故内则云女子十年不出傅姆教之但嫁前三月特就尊者之宫教成之耳妇人谓嫁曰归隐二年公羊文定本归上无曰字污澣相对则污亦澣名以澣污垢者澣而用功深故因以污为澣私服之名耳言污烦者谓澣垢衣者用功烦多亦以烦为澣名故笺云烦烦撋之用功深是也但毛以公服不澣唯澣私衣故一事分为二句上句言污见用功深也下句言澣见其总名亦为澣又上句言私见其燕防下句言衣见其总名亦为衣故王肃述毛答之云烦撋澣濯其私衣是也言私燕服谓六服之外常着之服则有污垢故须澣公服则无垢污矣故下云私服宜澣公服宜否也副者首服之尊袆衣六服之首王后之上服故言妇人有副袆盛饰既举服之尊者然后歴陈其事言此皆是公衣不谓诸事皆服袆衣也毛之六服所施不明内司服注郑云袆衣从王祭先王褕翟祭先公阙翟祭羣小祀鞠衣以告桑展衣以礼见王及賔客禒衣以御于王不言朝舅姑之服今既云妇人有副袆盛饰即云以朝事舅姑则以袆衣朝舅姑矣知者以特牲云士妻祭用纚筓绡衣而士昏礼云纚筓绡衣见于舅姑是朝舅姑助祭其服同也王后袆衣以祭先王明朝事舅姑亦服之矣檀云妇人不饰不敢见舅姑将有四方之賔来防衣何为陈于斯似朝舅姑与见四方賔同服展衣者彼以大夫之妻賔客有尊于舅姑者王后则賔客无与舅姑敌者朝事舅姑得申上服也王后而得有舅者因姑以协句且诗者设言耳文王称王之时大姒老矣不必有父母可归宁何但无舅姑也接见于宗庙谓以助祭用祎衣也进见于君子义与郑同朝于王则展衣御于王则褖衣二者同名为进见也云其余则私明自展褖以上为公衣矣但举终始以言之明褕翟阙翟鞠衣亦在可知也或以进见君子文承副袆之下则皆以副袆也其余则私谓防翟以下知不然者以其臣朝君不过朝服助祭乃用冕后不宜用祭服以朝王若其余则私谓褕翟以下则防翟当澣君子偕老曰褕翟阙翟羽饰衣也以羽饰衣何由可澣又言私燕服若褕翟阙翟乃助祭之衣不得为燕防之服也以此知毛言进见于君子非副袆也上举袆衣之名下言展禒之事明六服皆为公衣其余则为私也六服之外唯有纚筓绡衣耳笺正义曰郑以私谓燕服衣谓公衣故云衣谓袆衣以下至褖衣以明六服非私也言烦烦撋之用功深澣谓濯之言其用功浅也此以公对私为深浅耳若据澣中又有深浅澣深于漱故内则注云手曰漱足曰澣以内则冠带言漱衣裳言澣故漱又浅于澣散而言之皆通以此经言污序总之云澣濯之衣此六服明手濯不足澣也曲礼曰诸母不漱裳裳乃防服宜烦撋之而言漱是皆通称也传正义曰父母在则有时归宁耳者此谓诸侯夫人及王后之法春秋荘二十七年杞伯姬来左传曰凡诸侯之女归宁曰来是父母在得归宁也父母既没则使卿宁于兄弟襄十二年左传曰椘司马子庚聘于秦为夫人宁礼也是父母没不得归宁也泉水有义不得徃载驰许人不嘉皆为此也若卿大夫之妻父母既没犹得归宁丧服曰为昆弟之为父后者何以亦期也妇人虽在外必有归宗言父母虽没有时来归故不降为父后者谓大夫以下也故郑志答赵商云妇人有归宗谓自其家之为宗者大夫称家言大夫如此耳夫人王后则不然也天子诸侯位高恐其専恣淫乱故父母既没禁其归宁大夫以下位卑畏威故许之耳笺正义曰以言害澣害否明其无所偏否故知公私皆澣常自洁清也若如言私服宜澣公服宜否则经之害澣害否乃是问辞下无总结殆非文势也岂诗人设问待毛答以足之哉且上言污私澣衣衣私别文明其异也私为私服明衣是公衣衣澣私污无不澣之事故知公私皆澣所以不从也若然三狄之服刻缯为形而画以五色所以得澣者言公服有澣者耳不必六服皆澣也三狄不可澣鞠展褖纯色之衣得澣之也】
　　葛覃三章章六句
　　序卷耳后妃之志也又当辅佐君子求贤审官知臣下之勤劳内有进贤之志而无险诐私谒之心朝夕思念至于忧勤也笺谒请也音义【卷眷勉反卷耳苓耳也广雅云枲耳也郭云亦曰胡枲江南呼常枲草木疏云幽州人谓之爵耳诐彼寄反妄加人以罪也崔云险诐不正也】疏【正义曰作卷耳诗者言后妃之志也后妃非直忧在进贤躬率妇道又当辅佐君子其志欲令君子求贤徳之人审置于官位复知臣下出使之勤劳欲令君子赏劳之内有进贤人之心唯有徳是用而无险诐不正私请用其亲戚之心又朝夕思此欲此君子官贤人乃至于忧思而成勤此是后妃之志也言又者系前之辞虽则异篇而同是一人之事故言又为亚次也辅佐君子总辞也求贤审官至于忧勤皆是辅佐君子之事君子所専后妃志意如然故云后妃之志也险诐者情实不正誉恶为善之辞也私谒者妇人有宠多私荐亲戚故厉王以艶妻方煽七子在朝成汤谢过妇谒盛与险诐私谒是妇人之常态圣人犹恐不免后妃能无此心故美之也至于忧勤勤为劳心忧深不已至于劳勤后妃之笃志也至于忧勤即首章上二句是也求贤审官即首章下二句是也经叙倒者叙见后妃求贤而忧勤故先言求贤经主美后妃之志能为此忧勤故先言其忧也】
　　采采卷耳不盈顷筐忧者之兴也采采事采之也卷耳苓耳也顷筐畚属易盈之器也笺云器之易盈而不盈者志在辅佐君子忧思深也嗟我怀人寘彼周行怀思寘置行列也思君子官贤人置周之列位笺云周之列位谓朝廷臣也音义【顷音倾筐起狂反韩诗云顷筐欹筐也苓音零畚音本何休云草器也説文同易以豉反下同思息吏反下忧思同寘之防反行户康反下注同朝直遥反】疏【正义曰言有人事采此卷耳之菜不能满此顷筐顷筐易盈之器而不能满者由此人志有所念忧思不在于此故也此采菜之人忧念之深矣以兴后妃志在辅佐君子欲其官贤赏劳朝夕思念至于忧勤其忧思深逺亦如采菜之人也此后妃之忧为何事言后妃嗟吁而叹我思君子官贤人欲令君子置此贤人于彼周之列位以为朝廷臣也我者后妃自我也下笺云我我使臣我我君此不觧者以诗主美后妃故不特言也言彼者后妃主求贤人为此故以周行为彼也正义曰不云兴也而云忧者之兴明有异于余兴也余兴言采菜即取采菜喻言生长即以生长喻此言采菜而取忧为兴故特言忧者之兴言兴取其忧而已不取其采菜也言事采之者言勤事采此菜也此与芣苢俱言采采彼云非一辞与此不同者此取忧为兴言勤事采菜尚不盈筐言其忧之极故云事采之彼以妇人乐有子明其采者众故云非一辞其实采采之义同故郑志答张逸云事谓事事一一用意之事芣苢亦然虽説异义则同是也然则此谓一人之身念采非一彼芣苢谓采人众多非一故郑云义则同也卷耳苓耳释草文郭璞曰广雅云枲耳亦云胡枲江东呼常枲或曰苓耳形似鼠耳丛生似盘陆玑疏云叶青白色似胡荽白华细茎蔓生可煑为茹滑而少味四月中生子如妇人耳中珰今或谓之耳珰幽州人谓之爵耳是也言顷筐畚属者説文云畚草器所以盛种此顷筐可盛菜故言畚属以晓人也言易盈之器者明此器易盈自有所忧不能盈耳觧以不盈为喻之意也笺正义曰知周之列位谓朝廷臣也者以其言周行是周之列位周是后妃之朝故知官人是朝廷臣也襄十五年引诗曰嗟我怀人寘彼周行能官人也王及公侯伯子男采衞大夫各居其列所谓周行也彼非朝廷臣亦言周行者证椘能官人引诗断章故不与此同】
　　陟彼崔嵬我马虺隤陟升也崔嵬土山之戴石者虺隤病也笺云我我使臣也臣以兵役之事行出离其列位身勤劳于山险而马又病君子宜知其然我姑酌彼金罍维以不永怀姑且也人君黄金罍永长也笺云我我君也臣出使功成而反君且当设飨燕之礼与之饮酒以劳之我则以是不复长忧思也言且者君赏功臣或多于此音义【崔徂回反嵬五回反虺呼回反徐呼怀反説文作防隤徒回反徐徒壊反孙炎云马退不能升之病也説文作頽使色吏反下同离力智反姑如字説文作□音同云秦以市买多得为□罍卢回反酒罇也韩诗云天子以玉饰诸侯大夫皆以黄金饰士以梓礼记云夏曰山罍其形似壶容一斛刻而画之为云雷之形以劳力到反复扶富反】疏【正义曰后妃言我升彼崔嵬山颠之上者我使臣也我使臣以兵役之事行出离其列位在于山险身已勤苦矣其马又虺隤而病我之君子当宜知其然若其还也我君子且酌彼金罍之酒飨燕以劳之我则维以此之故不复长忧思矣我所以忧思恐君子不知之耳君子知之故不复忧也正义曰释山云石戴土谓之崔嵬孙炎曰石山上有土者又云土戴石为砠孙炎云土山上有石者此及下云石山戴土曰砠与尔雅正反者或写误也释诂云虺隤黄病也孙炎曰虺隤马罢不能升高之病黄马更黄色之病然则虺隤者病之状黄者病之变色二章互言之也笺正义曰我我使臣者序云知臣下之勤劳故知使臣也定本云我我臣也无使字言勤劳故知兵役之事事莫劳于兵役故举其尤苦而言之其实聘使之劳亦闵念之四牡之篇是其事也言君子宜知其然谓未还宜知之还则宜赏之故上句欲君子知其劳下句欲君子加其赏也正义曰人君黄金罍此无文也故异义罍制韩诗説金罍大夫器也天子以玉诸侯大夫皆以金士以梓毛诗説金罍酒器也诸臣之所酢人君以黄金饰尊大一硕金饰目盖刻为云雷之象谨案韩诗説天子以玉经无明文谓之罍者取象云雷博施如人君下及诸臣又司尊彝云皆有罍诸臣之所酢注云罍亦刻而画之为山云之形言刻画则用木矣故礼图依制度云刻木为之韩诗説言士以梓士无饰言其木体则以上同用梓而加饰耳毛説言大一硕礼图亦云大一斛则大小之制尊卑同也虽尊卑饰异皆得画云雷之形以其名罍取于云雷故也毛诗説诸臣之所酢与周礼文同则人君黄金罍谓天子也周南王者之风故皆以天子之事言焉笺正义曰我我君者以后妃有其志耳事不敢専故知所劳臣者君也言臣出使功成而反者聘义云使者聘而误主君不亲飨明功不成不劳之也将率之败非徒无赏亦自有罪故知功成而反也设飨燕之礼者以经云金罍兕觥皆陈酒事与臣饮酒唯飨燕耳言且者君赏功臣或多于此言或当更有赏赐非徒飨燕而已僖三十三年郤缺获白狄子受一命之服宣十五年荀林父灭潞晋侯赐以千室之邑是其多也】
　　陟彼高冈我马黄我姑酌彼兕觥维以不永伤山脊曰冈马病则黄兕觥角爵也伤思也笺云此章为意不尽申殷勤也觥罚爵也飨燕所以有之者饮酒礼自立司正之后旅醻必有醉而失礼者罚之亦所以为乐音义【冈古康反兕徐履反觥古横反以兕角为之韩诗云容五升礼图云容七升为意于伪反殷勤竝如字俗本下竝加心非也乐音洛】疏【正义曰释山云山脊冈孙炎曰长山之脊也释兽云兕似牛郭璞曰一角青色重千斤者以其言兕必以兕角为之觥者爵称也爵总名故云角爵也笺正义曰诗本畜志发愤情寄于辞故有意不尽重章以申殷勤诗之初始有此故觧之云兕觥角爵言其体此言觥罚爵觧其用言兕表用角言觥显其罚二者相接也异义韩诗説一升曰爵爵尽也足也二升曰觚觚寡也饮当寡少三升曰觯觯适也饮当自适也四升曰角角触也不能自适触罪过也五升曰散散讪也饮不自节为人谤讪总名曰爵其实曰觞觞者饷也觥亦五升所以罚不敬觥廓也所以着明之貌君子有过廓然着明非所以饷不得名觞毛诗説觥大七升许慎谨案觥罚有过一饮而尽七升为过多由此言之则觥是觚觯角散之外别有此器故礼器曰宗庙之祭贵者献以爵贱者献以散尊者举觯卑者举角特牲二爵二觚四觯一角一散不言觥之所用是正礼无觥不在五爵之例礼图云觥大七升以兕角为之先师説云刻木为之形似兕角盖无兕者用木也知觥必以罚者地官闾胥掌其比觥挞罚之事注云觥挞者失礼之罚也觥用酒其爵以兕角为之春官小胥职亦云觥其不敬者是以觥罚人之义也故桑扈丝衣皆云兕觥其觩明为罚而不犯矣飨燕之礼有兕觥者以飨燕之礼立司正之后旅醻无算必有醉而失礼者以觥罚之亦所以为乐也然则此后妃志使君劳臣宜是贤者不应失礼而用觥者礼法飨燕须设之耳不谓即以罚人也知飨有觥者七月云朋酒斯飨称彼兕觥成十四年左卫侯飨苦成叔惠子引诗云兕觥其觩防酒思柔故知飨有觥也飨以训恭俭不应醉而用觥者飨礼之初示敬故酒清而不敢饮肉干而不敢食其末亦如燕法乡饮酒大夫之飨礼亦有旅醻无算爵则飨末亦有旅醻恐其失礼故用觥也知燕亦有觥者昭元年左郑人燕赵孟穆叔子皮及曹大夫兴拜举兕爵是燕有兕觥也乡饮酒礼无觥者説行礼不言其有过之事故也又知用觥在立司正之后者燕礼立射人为司正之后乃云北面命大夫君曰以我安卿大夫皆对曰诺敢不安又曰賔反入及卿大夫皆脱屦升就席公以賔及卿大夫皆坐乃安又司正升受命君曰无不醉賔及卿大夫皆兴对曰诺敢不醉以此言之立司正之后君命安賔又升堂皆坐命之无不醉于此以后恐其失礼故知宜有觥也】
　　陟彼砠矣我马瘏矣我仆痡矣云何吁矣石山戴土曰砠瘏病也痡亦病也吁忧也笺云此章言臣既勤劳于外仆马皆病而今云何乎其亦忧矣深闵之辞音义【砠七余反瘏音涂本又作屠非痡音敷又普乌反本又作铺同吁香于反】疏【正义曰释诂云痡瘏病也孙炎曰痡人疲不能行之病瘏马疲不能进之病也】
　　卷耳四章章四句
　　序樛木后妃逮下也言能逮下而无嫉妬之心焉笺后妃能和谐众妾不嫉妬其容貌恒以善言逮下而安之音义【樛居虬反木下句曰樛字林九稠反马融韩诗本竝作朻音同字林已周反説文以朻为木高逮徒戴反又徒帝反崔集注本此序有郑注检众本竝无】疏【正义曰作樛木诗者言后妃能以恩意接及其下众妾使俱以进御于王也后妃所以能恩意逮下者而无嫉妬之心焉定本焉作也逮下者三章章首二句是也既能逮下则乐其君子安之福禄是由于逮下故也】
　　南有樛木葛藟累之兴也南南土也木下曲曰樛南土之葛藟茂盛笺云木枝以下垂之故故葛也藟也得累而蔓之而上下俱盛兴者喻后妃能以恩意下逮众妾使得其次序则众妾上附事之而礼义亦俱盛南土谓荆扬之域乐只君子福履绥之履禄绥安也笺云妃妾以礼义相与和合又能以礼乐乐其君子使为福禄所安音义【藟本亦作櫐力轨反似葛之草也草木疏云一名巨苽似燕薁亦连蔓叶似艾白色其子赤可食累力追反纒绕也本又作蔂上附时掌反只之氏反犹是也绥音虽乐乐上音岳下音洛】疏【正义曰诸言南山者皆据其国内故云周南山曹南山也今此樛木言南不必己国何者以兴必取象以兴后妃上下之盛宜取木之盛者木盛莫如南土故言南土也下曲曰樛者释木文藟与葛异亦葛之类也陆玑云藟一名巨苽似燕薁亦延蔓生叶艾白色其子赤亦可食酢而不美是也笺正义曰笺知取上下俱盛者以下云乐只君子据后妃与众妾则此经非直兴下逮而已又兴其上下相与有礼义可以乐君子故知取上下俱盛以喻后妃能以恩意下逮众妾令之次叙进御使得其所则众妾上亲附而事之尊卑有叙礼义亦俱盛也又觧言南土之处谓荆州州之域知者禹贡淮海惟州厥木惟乔厥草惟夭是扬州草木美茂也又周官正南曰荆州又曰东南曰州二州境界接连故皆有江汉俱宜稻麦则生草木大同又荆州在正南此言南土故以为荆扬也此南与下南有乔木同彼乔木与厥木惟乔亦同据荆矣彼注不言从此可知若然下南方之木美乔而上竦则非藟所能延言樛木者木种非一皆以地势之美或下垂或上竦也定本云妃妾以礼义相与不作后妃字于义是也言又能以礼乐乐其君子者妃妾相与既有礼义又以此礼义施于君子所以言又也所以得乐君子者以内和而家治则天下化之四方感徳乐事文王而此为福禄所安也南山有台笺云只之言是则此只亦为是此笺云乐其君子犹言乐是君子矣祭统曰福者富也大顺之显名孝经援神契云禄者録也取上所以敬録接下下所以谨録事上尧典曰天禄永终及此以乐君子皆谓保王位为福禄天保云降尔遐福天下普蒙则下民遇善时亦曰福禄故正月云民今之无禄是福禄之言无定分矣福履将之毛以为福禄所大郑以为福禄之所扶助】
　　南有樛木藟荒之乐只君子福履将之荒奄将大也笺云此章申殷勤之意将犹扶助也
　　南有樛木藟萦之乐只君子福履成之萦旋也成就也音义【萦乌营反説文作□】
　　樛木三章章四句
　　序螽斯后妃子孙众多也言若螽斯不妬忌则子孙众多也笺忌有所讳恶于人音义【螽音终斯尔雅作蜤音同恶乌路反】疏【正义曰此不妬忌得子孙众多者以其不妬忌则嫔妾俱进所生亦后妃之子孙故得众多也思齐云大姒嗣徽音则百斯男云大姒十子众妾则宜百子是也王章皆言后妃不妬忌子孙众多既言其多因説其美言仁厚戒慎和集耳笺正义曰忌者人有胜己巳则讳其不如恶其胜已故曰有所讳恶于人徳是也此唯释忌于义未尽故小星笺云以色曰妬以行曰忌故僖十年左説晋侯其言多忌是忌不谓色也嫉者色行俱有又取怨憎之名则又甚于妬忌也故此与樛木同论后妃前云无嫉妬之心此云不妬忌是为大同也又小星云无妬忌之行樛木云无嫉妬之心则嫉亦大同心之与行别外内之称行为心使表里一也本以色曰妬以行曰忌但后之作者妬亦兼行故云妬贤嫉能】
　　螽斯羽诜诜兮螽斯蚣蝑也诜诜众多也笺云凡物有隂阳情欲者无不妬忌维蚣蝑不耳各得受气而生子故能诜诜然众多后妃之徳能如是则亦宜然宜尔子孙振振兮振振仁厚也笺云后妃之徳寛容不嫉妬则宜女之子孙使其无不仁厚音义【诜所巾反説文作音同蚣粟容反字林作蜙先凶反郭璞先工反许慎思亐反蝑粟居反许慎吕忱竝先吕反郭璞才与反案一名斯螽七月诗云斯螽动股是也雄许慎皆云舂黍草木疏云幽州谓之舂箕蝗类也长而青长股股鸣者也郭璞注方言云江东呼为虴蜢虴音竹白反蜢音猛欲音欲诸诠之音谕不耳本或作不然振音真女音汝】疏【正义曰螽斯之虫不妬忌故诸蚣蝑皆共交接各各受气而生子故螽斯之羽诜诜然众多以兴后妃之身不妬忌故令众妾皆共进御各得受气而生子故后妃子孙亦众多也非直子多则又宜汝之子孙使之振振兮无不仁厚也此以螽斯之多喻后妃之子而言羽者螽斯羽虫故举羽以言多也正义曰此言螽斯七月云斯螽文虽颠倒其实一也故释虫云蜤螽蚣蝑舎人曰今所谓舂黍也陆玑疏云幽州人谓之舂箕舂箕即舂黍蝗类也长而青长角长股股鸣者也或谓似蝗而小班黑其股似瑇又五月中以两股相切作声闻数十歩是也此实兴也不言兴者郑志答张逸云若此无人事实兴也文义自觧故不言之凡説不觧者耳众篇皆然是由其可觧故不言兴也言兴也笺言兴者喻言所兴者欲以喻此事也兴喻名异而实同或与兴同而义异亦云兴者喻摽有梅之类也亦有兴也不言兴者或郑不为兴若厌浥行露之类或便文径喻若绿衣之类或同兴笺略不言喻者若邶风习习谷风之类也或叠之文若葛覃笺云兴焉之类是也然有兴也不必要有兴者而有兴者必有兴也亦有毛不言兴自言兴者若四月笺云兴人为恶有渐是也或兴喻竝不言直云犹亦若者虽大局有准而应机无定郑云喻者喻犹晓也取事比方以晓人故谓之为喻也笺正义曰昭十年左传曰凡有血气皆有争心是有情欲者无不妬也序云若螽斯不妬忌则知唯蚣蝑不耳传正义曰振振仁厚者言宜尔子孙明子孙皆化后妃能寛容故为仁厚即寛仁之义也麟趾殷其靁曰振振信厚者以麟趾序云虽衰世之公子皆信厚殷其靁其妻劝夫以义臣成君事亦信故皆以为信厚也笺正义曰此止説后妃不妬众妾得生子众多而言孙者协句且孙则子所生生子众则孙亦多矣此言后妃子孙仁厚然而有管蔡作乱者此诗人盛论之据其仁厚者多耳】
　　螽斯羽薨薨兮宜尔子孙绳绳兮薨薨众多也绳绳戒慎也音义【薨呼横反】
　　螽斯羽揖揖兮宜尔子孙蛰蛰兮揖揖防聚也蛰蛰和集也音义【揖子入侧立二反蛰尺十反徐又直立反】
　　螽斯三章章四句
　　序桃夭后妃之所致也不妬忌则男女以正防姻以时国无鳏民也笺老而无妻曰鳏音义【桃木名夭于骄反説文作枖云木少盛貌鳏古顽反】疏【正义曰作桃夭诗者后妃之所致也后妃内脩其化賛助君子致使天下有礼昬娶不失其时故曰致也由后妃不妬忌则令天下男女以正年不过限昬姻以时行不逾月故周南之国皆无鳏独之民焉皆后妃之所致也此虽文王化使之然亦由后妃内賛之致故因上螽斯后妃不妬忌后言其所致也且言致从家至国亦自近致逺之辞也男女以正三章上二句是也昬姻以时下二句是也国无鳏民焉申述所致之美于经无所当也笺正义曰刘熙释名云无妻曰鳏者愁悒不寐目鳏鳏然故其字从鱼鱼目不闭也无夫曰寡寡踝也单独之名鳏或作矜同盖古今字异王制曰老而无妻谓之矜老而无夫谓之寡则鳏寡年老不复嫁娶之名也孝经注云丈夫六十无妻曰鳏妇人五十无夫曰寡也知如此为限者以内则云妾虽老年未满五十必与五日之御则妇人五十不复御明不复嫁矣故知称寡以此断也士昬礼注云姆妇人年五十出而无子者亦出于此也本三十男二十女为昬妇人五十不嫁男子六十不复娶为鳏寡之限也巷伯曰吾闻男女不六十不间居谓妇人也内则曰唯及七十同藏无间谓男子也此其差也白虎通云鳏之言鳏鳏无所亲则寡者少也言少匹对耳故鸿鴈偏防曰寡此其对例也妇人无称鳏之文其男子亦称寡襄二十八年曰崔杼生成及彊而寡故尔雅云无夫无妇竝谓之寡丈夫曰索妇人曰嫠又许慎曰楚人谓寡妇为霜竝其异名也鳏寡之名以老为称其有不得及时为室家者亦同名焉即此无鳏民谓年不过时过则谓之鳏故舜年三十不娶书曰有鳏在下曰虞舜唐孔子曰舜父顽母嚚不见室家之端故谓之鳏是三十不娶称鳏也又何草不黄云何人不矜尚从军未老不早还见室家亦谓之矜易大过九二老夫得其女妻无不利九五老妇得其士夫无咎无誉彼郑注云以丈夫年过娶二十之女老妇年过嫁于三十之男皆得其子彼言老若容男六十妇五十犹得嫁娶者礼宗子虽七十无无主妇是年过可以改娶则妇人五十或可以更嫁者言鳏寡据其不得嫁娶者耳言崔杼为寡则有子亦称寡鳏寡据其困者多是无子故王制及周礼皆云天民之穷而无所告者以桃之夭夭言其少壮宜其室家为不逾时则上句言其年盛下句言嫁娶得时也但説昬嫁年月于此不着摽有梅卒章曰三十之男二十之女不待礼防而行之谓期尽之法则男女以正谓男未三十女未二十也此三章皆言女得以年盛时行则女自十五至十九也女年既盛则男亦盛矣自二十至二十九也东门之杨曰男女失时不逮秋冬则秋冬嫁娶正时也言宜其室家无逾时则三章皆为秋冬时矣郑以三十之男二十之女仲春之月为昬是礼之正法则三章皆上二句言妇人以年盛时行谓二十也下句言年时俱当谓行嫁又得仲春之正时也】
　　桃之夭夭灼灼其华兴也桃有华之盛者夭夭其少壮也灼灼华之盛也笺云兴者喻时妇人皆得以年盛时行也之子于归宜其室家之子嫁子也于徃也宜以有室家无逾时者笺云宜者谓男女年时俱当音义【少诗照反当丁浪反】疏【正义曰毛以为少壮之桃夭夭然复有灼灼然此桃之盛华以兴有十五至十九少壮之女亦夭夭然复有灼灼之美色正于秋冬行嫁然是此行嫁之子徃归嫁于夫正得善时宜其为室家矣郑唯据年月不同又宜者谓年时俱善为异正义曰夭夭言桃之少灼灼言华之盛桃或少而未华或华而不少此诗夭夭灼灼竝言之则是少而有华者故辨之言桃有华之盛者由桃少故华盛以喻女少而色盛也笺正义曰此言年盛时谓以年盛二十之时非时月之时下云宜其室家乃据时月耳易者以既説女年之盛又言之子于归后言宜其室家则总上之辞故以为年时俱当】
　　桃之夭夭有蕡其实蕡实貌非但有华色又有妇徳之子于归宜其家室家室犹室家也音义【蕡浮云反】桃之夭夭其叶蓁蓁蓁蓁至盛貌有色有徳形体至盛也之子于归宜其家人一家之人尽以为宜笺云家人犹室家也音义【蓁侧巾反尽津忍反或如字他皆放此】疏【笺正义曰易者以其与上相类同有宜其之文明据宜其为夫妇据其年盛得时之美不宜横为一家之人桓十八年左传曰女有家男有室室家谓夫妇也此云家人家犹夫也犹妇也以异章而变文耳故云家人犹室家也】
　　桃夭三章章四句
　　序兔罝后妃之化也关雎之化行则莫不好徳贤人众多也音义【兔他故反罝音子斜反説文子余反好呼报反】疏【正义曰作兔罝诗者言后妃之化也言由后妃关雎之化行则天下之人莫不好徳是故贤人众多由贤人多故兔罝之人犹能恭敬是后妃之化行也经三章皆言贤人众多之事也经直陈兔罝之人贤而云多者笺云罝兔之人鄙贱之事犹能恭敬则是贤人众多是举微以见着也桃夭言后妃之所致此言后妃之化芣苢言后妃之美此三章所美如一而设文不同者以桃夭承螽斯之后螽斯以前皆后妃身事桃夭则论天下昬姻得时为自近及逺之辞故云所致也此兔罝又承其后已在致限故变言之化明后妃化之使然也芣苢以后妃事终故总言之美其实三者义通皆是化美所以致也又上言不妬忌此言关雎之化行不同者以桃夭説昬姻男女故言不妬忌此説贤人众多以关雎求贤之事故言关雎之化行芣苢则妇人乐有子故云和平序者随义立文其实总上五篇致此三篇】
　　肃肃兔罝防之丁丁肃肃敬也兔罝兔罟也丁丁防杙声也笺云罝兔之人鄙贱之事犹能恭敬则是贤者众多也赳赳武夫公侯干城赳赳武貌干扞也笺云干也城也皆以御难也此罝兔之人贤者也有武力可任为将帅之徳诸侯可任以国守扞城其民折冲御难于未然音义【椓陟角反丁陟耕反罟音古罔也杙本又作弋羊膱反郭羊北反尔雅云樴谓之杙李廵云橛也樴音特橛音其月反赳居黝反尔雅云勇也干如字孙炎云干楯所以自蔽扞也旧户旦反沈音干扞户旦反御鱼吕反难乃旦反下同任音壬将子匠反帅色类反沈所愧反可任而鸩反后不音者放此守手又反折之设反冲昌容反】疏【正义曰毛以为肃肃然恭敬之人乃为兔作罝身自椓杙其椓杙之声丁丁然虽为鄙贱之事甚能恭敬此人非直能自肃敬又是赳赳然威武之夫可以为公侯之扞城言可以蕃屏公侯为之防固也郑唯干城为异言此兔罝之人有赳赳然威武之徳公侯可任以国守令扞城其民使之折冲御难于未然也谓公侯使之与民作扞城也正义曰肃肃敬也释训文此美其贤人众多故为敬小星云肃肃宵征故曰肃肃疾貌鸨羽鸿鴈説鸟飞文连其羽故曰肃肃羽声也黍苗説宫室笺云肃肃严正之貌各随文势也释器云兔罟谓之罝李廵曰兔自作径路张罝捕之也释宫云樴谓之杙李廵曰杙谓橜也此丁丁连椓之故知椓杙声故伐木亦云丁丁伐木声干扞也释言文孙炎曰干盾自蔽扞也下曰可以制断公侯之腹心是公侯以为腹心则好仇者公侯自以为好匹干城者公侯自以为扞城言以武夫自固为扞蔽如盾为防守如城然笺正义曰笺以此武夫为扞城其民易者以其赳赳武夫论有武任明为民扞城可以御难也言未然者谓未有来侵者来则折其冲御其难也若使和好则此武夫亦能和好之故二章云公侯好仇】
　　肃肃兔罝施于中逵逵九达之道赳赳武夫公侯好仇笺云怨耦曰仇此罝兔之人敌国有来侵伐者可使和好之亦言贤也音义【施如字逵求反九达道也杜预注春秋云涂方九轨】疏【正义曰毛以为赳赳然有威武之夫有文有武能匹耦于公侯之志为公侯之好匹此虽无以毛仇皆为匹郑唯好仇为异正义曰释宫云一达谓之道路二达谓之岐旁郭氏云岐道旁出三达谓之剧旁孙炎云旁出岐多故曰剧四达谓之衢郭氏云交道四出五达谓之康孙炎云康乐也交会乐道也六达谓之荘孙氏云荘盛也道烦盛七达谓之剧骖孙氏云三道交复有一岐出者八达谓之崇期郭氏云四道交出九达谓之逵郭璞云四道交出复有旁通者荘二十八年左传椘伐郑入自纯门及逵市杜预云逵竝九轨案周礼经涂九轨不名曰逵杜意盖以郑之城内不应有九出之道故以为竝九轨于尔雅则不合也】
　　肃肃兔罝施于中林中林林中赳赳武夫公侯腹心可以制断公侯之腹心笺云此罝兔之人于行攻伐可用为策谋之臣使之虑无亦言贤也音义【施如字沈以防反断丁乱反】疏【正义曰毛以为兔罝之人有文有武可以为腹心之臣言公侯有腹心之谋事能制断其是非郑以为此兔罝之人贤者若公侯行攻伐时可使之为腹心之计谋虑前事正义曰觧武夫可为腹心之意由能制断公侯之腹心以能制治己之腹心臣之倚用如已腹心笺正义曰笺以首章为御难谓难未至而预御之二章为和好怨耦谓已被侵伐使和好之也皆是用兵之事故知此腹心者谓行攻伐又可以为策谋之臣使之虑无也虑无者宣十二年左传文也谋虑不意之事也今所无不意有此即令谋之出其竒策也言用策谋明自徃攻伐非和好两军与二章异也】
　　兔罝三章章四句
　　序芣苢后妃之美也和平则妇人乐有子矣笺天下和政教平也音义【芣音浮苢本亦作苡音以韩诗云直曰车前瞿曰芣苡郭璞云江东呼为虾蟇衣草木疏云幽州人谓之牛舌又名当道其子治妇人生难本草云一名牛遗一名胜舄山海经及周书王会皆云芣苡木也实似李食之宜子出于西戎卫氏及许慎竝同此王肃亦同王基已有驳难也舄音昔】疏【正义曰若天下乱离兵役不息则我躬不阅于此之时岂思子也今天下和平于是妇人始乐有子矣经三章皆乐有子之事也防本和平上无天下二字据笺则有者误也笺正义曰文王三分天下有其二言天下者以其称王王必以天下之辞故驺虞序曰天下纯被文王之化是也文王平六州武王平天下事实平防唯不得言太平耳太平者王道大成图瑞毕至故曰太平虽武王之时亦非太平也故论语曰武尽美矣未尽善也注云谓未致太平是也武王虽未太平平防天下四海贡职比于文王之世亦得假称太平故鱼丽鱼藻笺皆云武王太平比于周公之时其实未太平也太平又名隆平隆平者亦据颂声既作盛徳之隆故嘉鱼既醉维天之命序及诗谱皆言太平惟郑康诰注云隆平已至中候序云帝舜隆平此要政治时和乃得称也此三章皆再起采采之文明时妇人乐有子者众故频言采采见其采者多也六者互而相须首章言采之有之采者始徃之辞有者已藏之称总其终始也二章言采时之状或掇拾之或捋取之卒章言所盛之处或袺之或襭之首章采之据初徃至则掇之捋之既得则袺之襭之归则有藏之于首章先言有之者欲急明妇人乐采而有子故与采之为对所以总终始也六者本各见其一因相首尾以承其次耳掇捋事殊袺襭用别明非一人而为此六事而已】
　　采采芣苢薄言采之采采非一辞也芣苢马舄马舄车前也宜怀妊焉薄辞也采取也笺云薄言我薄也采采芣苢薄言有之有藏之也疏【正义曰芣苢马舄马舄车前释草文也郭璞曰今车前草大叶长穂好生道边江东呼为虾蟇衣陆玑疏云马舄一名车前一名当道喜在牛迹中生故曰车前当道也今药中车前子是也幽州人谓之牛舌草可鬻作茹大滑其子治妇人难产王肃引周书王会云芣苢如李出于西戎王基驳云王会所记杂物竒兽皆四夷逺国各赍土地异物以为贡贽非周南妇人所得采是芣苢为马舄之草非西戎之木也言宜怀妊者即陆玑疏所云治难产是也笺正义曰毛言薄辞故申之言我薄也我训经言也薄还存其字是为辞也言我薄者我薄欲如此于义无取故为语辞于薄污我私不释者就此众也时迈云薄言震之笺云薄犹甫也甫始也有客曰薄言追之笺云王始言饯送之以薄为始者以时迈下句云莫不震叠明上句薄言震之为始动以威也有客前云以系其马欲留微子下云薄言追之是时将行王始言饯送之诗之薄言多矣唯此二者以薄为始余皆为辞也】
　　采采芣苢薄言掇之掇拾也采采芣苢薄言捋之捋取也音义【掇都夺反一音知劣反拾音十捋力活反】
　　采采芣苢薄言袺之袺执衽也采采芣苢薄言襭之扱衽曰襭音义【袺音结衽入锦反又而鸩反衣际也襭户结反扱初洽反】疏【正义曰释器云执衽谓之袺孙炎曰持衣上衽又云扱衽谓之襭李廵曰扱衣上衽于带衽者裳之下也置袺谓手执之而不扱襭则扱于带中矣】
　　芣苢三章章四句
　　序汉广徳广所及也文王之道被于南国美化行乎江汉之域无思犯礼求而不可得也笺纣时淫风徧于天下维江汉之域先受文王之教化音义【汉水名也尚书云嶓冢导漾水东流为汉被皮义反纣直九反殷王也徧边见反】疏【正义曰作汉广诗者言徳广之所及也言文王之道初致桃夭芣苢之化今被于南国美化行于江汉之域故男无思犯礼女求而不可得此由徳广所及然也此与桃夭皆文王之化后妃所賛于此言文王者因经陈江汉指言其处为逺辞遂变后妃而言文王为逺近积渐之义故于此既言徳广汝坟亦广可知故直云道化行耳此既言美化下篇不嫌不美故直言文王之化不言美也言南国则六州犹羔羊序云召南之国也彼言召南此不言周南者以天子事广故直言南彼论诸侯故止言召南之国此无思犯礼求而不可得总序三章之义也笺正义曰言先者以其余三州未被文王之化故以江汉之域为先被也防本先被作先受因经序有江汉之文故言之耳其实六州共被文王之化非江汉独先也】
　　南有乔木不可休息汉有游女不可求思兴也南方之木美乔上竦也思辞也汉上游女无求思者笺云不可者本有可道也木以高其枝叶之故故人不得就而止息也兴者喻贤女虽出游流水之上人无欲求犯礼者亦由贞洁使之然汉之广矣不可泳思江之永矣不可方思潜行为泳永长方泭也笺云汉也江也其欲渡之者必有潜行乘泭之道今以广长之故故不可也又喻女之贞洁犯礼而徃将不至也音义【乔本亦作桥渠骄反徐又纪桥反休息竝如字古本皆尔本或作休思此以意改尔竦粟勇反流水本或作汉水泳音咏泭芳于反亦作又作桴或作柎竝同沈旋音附方言云泭谓之谓之筏筏秦晋通语也孙炎注尔雅云方木置水为柎栰也郭璞云水中筏也又云木曰竹曰筏小筏曰泭音皮佳反泭筏同音伐樊光尔雅本作柎】疏【正义曰木所以芘防本有可息之道今南方有乔木以上竦之故不可就而止息以兴女以防情本有可求之时今汉上有游女以贞洁之故不可犯礼而求是为木以高其枝叶人无休息者女由持其洁清人无求思者此言游女尚不可求则在室无敢犯礼可知也出者犹能为贞处者自然尤洁又言水所以济物本有泳思方思之道今汉之广阔矣江之永长矣不可潜行乗泭以求济以兴女皆贞洁矣不可犯礼而求思然则方泳以渡江汉虽徃而不可济喻犯礼以思贞女虽求而将不至是为女皆贞洁求而不可得故男子无思犯礼也防本游女作游正义曰思辞以泳思方思之等皆不取思为义故为辞也经求思之文在游女之下觧乔木之下先言思辞然后始言汉上疑经休息之字作休思也何则诗之大体韵在辞上疑休求字为韵二字俱作思但未见如此之本不敢輙改耳内则云女子居内深宫固门此汉有游女者内则言阍寺守之则贵家之女也庻人之女则执筐行馌不得在室故有出游之事既言不可求明人无求者防本乔上竦无木字笺正义曰笺知此为本有可道者以此皆据男子之辞若不可则不应发不可之辞故云本有可道也此笺与下笺互也此直言不可者本有可道总觧经不可之文遂略木有可息之道笺下言渡江汉有潜行乗泭之道不释不可之文是其互也然本淫风大行之时女有可求今被文王之化游女皆洁此云洁者本未必已淫兴者取其一象木可就防水可方泳犹女有可求今木以枝高不可休息水以广长不可求渡不得要言木本少时可息水本一勺可渡也言木以高其枝叶觧言上竦也言女虽出游汉水之上者对不出不游者言无求犯礼者谓男子无思犯礼由女贞洁使之然也所以女先贞而男始息者以奸淫之事皆男倡而女和由禁严于女法缓于男故男见女不可求方始息其邪意召南之篇女既贞信尚有强暴之男是也正义曰潜行为泳释水文郭璞曰水底行也晏子春秋曰潜行逆流百步顺流七里永长释诂文方泭释言文孙炎曰方水中为泭筏也论语曰乗桴浮于海注云桴编竹木大曰栰小曰桴是也笺正义曰此江汉之深不可乗泭而渡谷风云就其深矣方之舟之者虽深不长于江汉故也言将不至者虽求之女守礼将不肯至也】
　　翘翘错薪言刈其楚翘翘薪貌错杂也笺云楚杂薪之中尤翘翘者我欲刈取之以喻众女皆贞洁我又欲取其尤高洁者之子于归言秣其马秣养也六尺以上曰马笺云之子是子也谦不敢斥其适已于是子之嫁我愿秣其马致礼饩示有意焉汉之广矣不可泳思江之永矣不可方思音义【翘祁遥反沈其尧反尤高洁者一本无洁字秣莫反説文云食马谷也上时掌反下文同饩虚气反牲腥曰饩】疏【正义曰翘翘然而高者乃是杂薪此薪虽皆高我欲刈其椘所以然者以椘在杂薪之中尤翘翘而高故也以兴贞洁者乃是众女此众女虽皆贞洁我欲取其尤贞洁者又言是其尤洁者之子若徃归嫁我欲以粟秣养其马乗之以致礼饩示已有意欲求之下四句同前正义曰翘翘高貌言薪貌者明薪之貌翘翘然若直云高貌恐施于椘最高者此翘翘连言错薪故为薪貌鸱鸮云予室翘翘即云风雨所漂摇故曰翘翘危也荘二十二年左引逸诗曰翘翘车乗即云招我以弓明其逺故服防云翘翘逺貌笺正义曰薪木称故月令云收秩薪柴注云大者可析谓之薪下章蒌草亦云薪者因此通其文椘亦木名故学记注以椘为荆王风郑风竝云不流束椘皆是也言椘在杂薪之中尤翘翘言尤明杂薪亦翘翘也释训云之子是子也李廵曰之子者论五方之言是子也然则之为语助人言之子者犹云是此子也桃夭云嫁子彼説嫁事为嫁者之子此则贞洁者之子东山之子言其妻白华之子斥幽王各随其事而名之言谦不敢斥其适已谓云徃嫁若斥适已当言来归所以桃夭鹊巢东山不为谦者不自言己説他女嫁故不为谦也言致礼饩者昏礼下达纳采用鴈问名纳吉皆如之纳徴用纁束帛俪皮是士礼也媒氏云纯帛无过五两谓庻人礼也欲致礼谓此也饩谓牲也昏礼不见用牲又郑以时事言之或亦宜有也言示有意者前已执谦不敢斥言其适已言养马是欲致礼饩示有意求之但谦不斥耳】翘翘错薪言刈其蒌蒌草中之翘翘然之子于归言秣其驹五尺以上曰驹汉之广矣不可泳思江之永矣不可方思音义【蒌力俱反马云蒌蒿也郭云似艾音力侯反】疏【正义曰以上椘是木此蒌是草故言草中之翘翘然释草云购蔏蒌舎人曰购一名蔏蒌郭云蔏蒌蒌蒿也生下田初生可啖江东用羮鱼也陆玑疏云其叶似艾白色长数寸高丈余好生水边及泽中正月根芽生旁茎正白生食之香而脆美其叶又可蒸为茹是也廋人云八尺以上为龙七尺以上为騋六尺以上为马故上曰六尺以上曰马此驹以次差之故知五尺以上也五尺以上即六尺以下故株林笺云六尺以下曰驹是也辀人注国马谓种戎齐道高八尺田马高七尺驽马高六尺即廋人三等龙騋马是也何休注公羊云七尺以上曰龙不合周礼也】
　　汉广三章章八句
　　序汝坟道化行也文王之化行乎汝坟之国妇人能闵其君子犹勉之以正也笺言此妇人被文王之化厚事其君子音义【坟符云反常武云坟涯也闵密谨反伤念也被皮义反】疏【正义曰作汝坟诗者言道化行也文王之化行于汝坟之国妇人能闵念其君子犹复劝勉之以正义不可逃亡为文王道徳之化行也知此道非言道之道者以诸叙言道者皆为言不为道耳上云徳广所及光徳后道事之次也言汝坟之国以汝坟之厓表国所在犹江汉之域非国名也闵者情所忧念勉者劝之尽诚欲见情虽忧念犹能劝勉故先闵而后勉也臣奉君命不敢惮劳虽则勤苦无所逃避是臣之正道故曰勉之以正也闵其君子首章二章是也勉之以正卒章是也防本能闵上无妇人二字】
　　遵彼汝坟伐其条枚遵循也汝水名也坟大防也枝曰条干曰枚笺云伐薪于汝水之侧非妇人之事以言已之君子贤者而处勤劳之职亦非其事未见君子惄如调饥惄饥意也调朝也笺云惄思也未见君子之时如朝饥之思食音义【枚妹廻反惄乃歴反韩诗作愵音同调张留反又作輖音同】疏【正义曰言大夫之妻身自循彼汝水大防之侧伐其条枝枚干之薪以为已伐薪汝水之侧非妇人之事因闵已之君子贤者而处勤劳之职亦非其事也既闵其劳遂思念其事言己未见君子之时我之思君子惄然如朝饥之思食也正义曰释水云汝为濆曰济汝固知是水名也坟大防释丘文李廵曰坟谓厓岸状如坟墓名大防也故常武曰坟厓大司徒注云水厓曰坟则此坟谓汝水之侧厓岸大防也若然释水云水自河出为灉江为沱别为小水之名又云江有沱河有灉汝有濆李廵曰江河汝旁有肥美之地名郭璞曰诗云遵彼汝坟则郭意以此汝坟为濆汝所分之处有美地因谓之濆笺不然者以彼濆从水此坟从土且伐薪宜于厓岸大防之上不宜在濆汝之间故也枝曰条干曰枚无文也以枚非木则条亦非木明是枝干相对为名耳枝者木大不可伐其干取条而已枚细者可以全伐之也周礼有衘枚氏注云枚状如箸是其小也终南云有条有梅文与梅连则条亦木名也故曰条槄与此异也下章言条肄肄余也斩而复生是为余也如今蘖生者亦非木名也襄二十九年左传曰晋国不恤宗周之阙而夏肄是屏又曰杞夏余也是肄为复生之余笺正义曰知妇人自伐薪者以序云妇人能闵其君子则闵其君子者是汝坟之国妇人也经言遵彼汝坟故知妇人自伐薪也大夫之妻尊为命妇而伐薪者由世乱时劳君子不在犹非其宜故云非妇人之事妇人之事深宫固门纺绩织纴之谓也不贤而劳是其常故以贤者处勤为非其事也释诂云惄思也舍人曰惄志而不得之思也释言云惄饥也李廵曰惄宿不食之饥也然则惄之为训本为思耳但饥之思食意又惄然故又以为饥惄是饥之意非饥之状故言饥意笺以为思义相接成也此连调饥为文故以为饥意小弁云惄焉如无饥事故笺直训为思也此以思食比思夫故笺又云如朝饥之思食】
　　遵彼汝坟伐其条肄肄余也斩而复生曰肄既见君子不我遐弃既已遐逺也笺云已见君子君子反也于已反得见之知其不远弃我而死亡于思则愈故下章勉之音义【肄以自反沈云徐音以世反非复扶富反思如字又息嗣反】疏【正义曰不我遐弃犹云不遐弃我古之人语多倒诗之此类众矣妇人以君子处勤劳之职恐避役死亡今思之觊君子事讫得反我既得见君子既知不逺弃我而死亡我于思则愈未见恐其逃亡既见知其不死故忧思愈也笺正义曰言不逺弃我我者妇人自谓也若君子死亡已不复得见为远弃我今不死亡已得见之为不逺弃我也然君子或不堪其苦避役死亡或自思公义不避劳役不由于妇人然妇人闵夫之辞据妇人而言耳郑知不直逺弃已而去知为王事死亡者以闵其勤劳岂为弃已而忧也下章云父母孔迩是勉劝之辞由此畏其死亡故下章勉之定本笺之下云已见君子君子反也于已反得见之俗本多不然】
　　鲂鱼赪尾王室如燬赪赤也鱼劳则尾赤燬火也笺云君子仕于乱世其顔色瘦病如鱼劳则尾赤所以然者畏王室之酷烈是时纣存虽则如燬父母孔迩孔甚迩近也笺云辟此勤劳之处或时得罪父母甚近当念之以免于害不能为疏远者计也音义【鲂符方反鱼名赪勑贞反説文作防同燬音毁齐人谓火曰燬郭璞又音货字书作音燬説文同一音火尾反或云椘人名火曰燥齐人曰燬吴人曰此方俗讹语也瘦色救反酷苦毒反辟此一本作辞此处昌虑反为于伪反】疏【正义曰妇人言鲂鱼劳则尾赤以兴君子苦则容悴君子所以然者由畏王室之酷烈猛炽如火故也既言君子之勤苦即勉之言今王室之酷烈虽则如火当勉力从役无得逃避若其避之或时得罪父母甚近当自思念以免于害无得死亡罪及父母所谓勉之以正也正义曰释器云再染谓之赪郭云赪浅赤也鲂鱼之尾不赤故知劳则尾赤哀十七年左曰如鱼赪尾衡流而彷徉郑氏云鱼肥则尾赤以喻蒯瞆淫纵不同者此自鲂鱼尾本不赤赤故为劳也郑以为彼言彷徉为鱼肥不指鱼名犹自有肥而尾赤者服氏亦为鱼劳燬火释言文也李廵曰燬一名火孙炎曰方言有轻重故谓火为燬也笺正义曰言君子仕于乱世不斥大夫士王肃云当纣之时大夫行役王基云汝坟之大夫乆而不归乐详马昭孔晁孙毓等皆云大夫则笺云仕于乱世是为大夫矣若庻人之妻杕杜言我心伤悲伯兮则云甘心首疾忧思皆在于情性岂有劝以徳义恐其死亡若是乎序称勉之以正则非庻人之妻言贤者不宜勤劳则又非为士周南召南述本大同而殷其靁召南之大夫逺行从政其妻劝以义此引父母之甚近伤王室之酷烈闵之则恐其死亡勉之则劝其尽节比之于殷其靁志逺而义高大夫妻于是明矣虽王者之风见感文王之化但时实纣存文王率诸侯以事殷故汝坟之国大夫犹为殷纣所役若称王以后则不复事纣六州文王所统不为纣役也笺以二南文王之事其衰恶之事举纣以明之上汉广云求而不可得本有可得之时言纣时淫风大行此云王室如燬言是时纣存行露云衰乱之俗微言纣末之时野有死麕云恶无礼言纣时之世麟趾有衰世之公子不言纣时法有详略承此可知也】
　　汝坟三章章四句
　　序麟之趾关雎之应也关雎之化行则天下无犯非礼虽衰世之公子皆信厚如麟趾之时也笺关雎之时以麟为应后世虽衰犹存关雎之化者君之宗族犹尚振振然有似麟应之时无以过也音义【麟吕辛反瑞兽也草木疏云麕身牛尾马足黄色员蹄一角角端有肉音中钟吕行中规矩王者至仁则出服防注左云视明礼修则麒麟至麕音俱伦反序本或直云麟趾无之字应应对之应序注及下应礼同】疏【正义曰此麟趾处末者有关雎之应也由后妃关雎之化行则令天下无犯非礼天下既不犯礼故今虽衰世之公子皆能信厚如古致麟之时信厚无以过也关雎之化谓螽斯以前天下无犯非礼桃夭以后也虽衰世之公子皆信厚如麟趾之时此篇三章是也此篇处末见相终始故歴序前篇以为此次既因有麟名见若致然编之处末以法成功也此篇本意直美公子信厚似古致麟之时不为有关雎而应之太师编之以象应叙者述以示法耳不然此岂一人作诗而得相顾以为终始也又使天下无犯非礼乃致公子信厚是公子难化于天下岂其然乎明是编之以为示法耳笺正义曰笺欲明时不致麟信厚似之故云关雎之时以麟为应谓古者太平行关雎之化至极之时以麟为瑞后世虽衰谓纣时有文王之教犹存关雎之化能使君之宗族振振然信厚如麟应之时无以过也信厚如麟时实不致麟故张逸问麟趾义云关雎之化则天下无犯非礼虽衰世之公子皆信厚其信厚如麟趾之时笺云喻今公子亦信厚与礼相应有似于麟唯于此二者时关雎之化致信厚未致麟答曰衰世者谓当文王与纣之时而周之盛徳关雎化行之时公子化之皆信厚与礼合古太平致麟之时不能过也由此言之不致明矣郑言古太平致麟之时者案中候握河记云帝轩题象麒麟在囿又唐云尧时麒麟在郊薮又孔丛云唐虞之世麟凤游于田由此言之黄帝尧舜致麟矣然感应宜同所以俱行关雎之化而致否异者亦时势之运殊古太平时行关雎之化至极能尽人之情能尽物之性太平化洽故以致麟文王之时殷纣尚存道未尽行四灵之瑞不能悉致序云衰世之公子明由衰故不致也成康之时天下太平亦应致麟但无文证无以言之孔子之时所以致麟者自为制作之应非化洽所致不可以难此也三章皆以麟为喻先言麟之趾次防次角者麟是走兽以足而至故先言趾因从下而上次见其额次见其角也同姓踈于同祖而先言姓者取其与定为韵故先言之】
　　麟之趾振振公子兴也趾足也麟信而应礼以足至者也振振信厚也笺云兴者喻今公子亦信厚与礼相应有似于麟于嗟麟兮于嗟叹辞音义【振音真相应音鹰当也】疏【正义曰言古者麟之趾犹今之振振公子也麟之为兽属信而应礼以喻今公子亦振振然信厚与礼相应言公子信厚似于麟兽也即叹而美之故于嗟乎叹今公子信厚如麟兮言似古致麟之时兮虽时不致麟而信与之等反覆嗟叹所以深美之也正义曰觧四灵多矣独以麟为兴意以麟于五常属信为瑞则应礼故以喻公子信厚而与礼相应也此直以麟比公子耳而必言趾者以麟是行兽以足而至故言麟之趾也言信而应礼则与左氏説同以为修母致子也哀十四年左服防注云视明礼修而麟至思睿信立白虎扰言从乂成则神龟在沼聼聪知正而名山出龙貌恭体仁则凤凰来仪驺虞云有至信之徳则应之是与左説同也説者又云人臣则修母致子应以昭二十九年左云水官不修则龙不至故也人君则当方来应是以駮异义云之闻也洪范五事一曰言于五行属金孔子时周道衰于是作春秋以见志其言可从故天应以金兽之瑞是其义也笺公子信厚与礼相应有似于麟申述文亦以麟为信兽駮异义以为西方毛更为别説于嗟叹辞此承上信厚叹信厚也故射义注云于嗟乎驺虞叹仁人也明此叹信厚可知】麟之定振振公姓定题也公姓公同姓于嗟麟兮音义【定都佞反字书作顁音同题徒兮反郭璞注尔雅顁也本作颠误】疏【正义曰定题释言文郭璞曰谓额也或作颠释畜云的颡曰颠颠亦额也故因此而误定本作题公姓公同姓言同姓疎于同祖上云公子为最亲下云公族云公族公同祖则谓与公同高祖有庙属之亲此同姓则五服以外故大云五世祖免杀同姓是也大注又云外高祖为庶姓是同高祖为一节也此有公子公族公姓对例为然案杕杜云不如我同父又曰不如我同姓曰同姓同祖此同姓同祖为异彼为一者以彼上云同父即云同姓同父之外次同祖更无异称故为一也且皆对他人异姓不限逺近直举祖父之同为亲耳襄十二年左曰同姓于宗庙同宗于祖庙同族于祢庙又曰鲁与诸姬临于周庙谓同姓于文王为宗庙也郉凡蒋茅胙祭临于周公之庙是同宗于祖庙也同族谓五服之内彼自以五服之外逺近为宗姓与此又异此皆君亲非异国也要皆同姓以对异姓异姓最为疎也】
　　麟之角振振公族麟角所以表其徳也公族公同祖也笺云麟角之末有肉示有武而不用于嗟麟兮音义【示有武一本示作象】疏【笺正义曰有角示有武有肉示不用有武而不用是其徳也笺申説文也释兽云麟麕身牛尾一角京房易曰麟麕身牛尾马蹄有五彩腹下黄高丈二陆玑疏麟麕身牛尾马足黄色员蹄一角角端有肉音中钟吕行中规矩游必择地详而后处不履生虫不践生草不羣居不侣行不入陷穽不罹罗网王者至仁则出今并州界有麟大小如鹿非瑞应麟也故司马相如赋曰射麋脚麟谓此麟也】
　　麟之趾三章章三句
　　周南之国十一篇三十六章百五十九句


　　毛诗注疏卷一
　　毛诗注疏卷一考证
　　周南序先王之所以教笺先王斥大王王季○蜀本石经王季下有文王二字
　　关雎章关关雎鸠然后可以风化天下○蜀本石经此句下多而正夫妇四字
　　左右芼之芼择也○【臣照】按内则□酏酒醴芼羮又云雉兔皆有芼昬礼芼之以苹藻又仪礼馈食皆有铏芼七发肥狗之和芼以椒苏皆以菜杂肉为羹也其以芼为择者唯此处毛耳
　　笺后妃既得荇菜○蜀本石经作女欲得后妃既共荇菜
　　关雎章句疏一字则言蹇而不会○【臣照】按顾炎武曰缁衣之诗敝字一句还字一句若曰敝予还予则言之不顺矣是诗亦有一字句也
　　覃序笺而后言尊敬师傅者欲见其性亦自然○蜀本石经后字作又字性字下有情字自然下有也字
　　薄污我私污烦也○蜀本石经作烦辱也
　　笺烦烦撋之○蜀本石经作烦撋之事也
　　卷耳章我姑酌彼金罍人君黄金罍○蜀本石经罍字上有为字
　　笺君赏功臣○君字各本俱误作若字从蜀本石经改正
　　我姑酌彼兕觥笺饮酒礼自立司正之后○礼字上各本俱脱饮酒二字【臣宗楷】按立司正见乡饮酒礼今从蜀本石经増之
　　陟彼砠矣○砠説文作岨
  </div>
  <div class="pagination">
   <a href="毛诗注疏_page2.html">
    上一页
   </a>
   <a href="毛诗注疏.html">
    1
   </a>
   <a href="毛诗注疏_page2.html">
    2
   </a>
   <span class="current-page">
    3
   </span>
   <a href="毛诗注疏_page4.html">
    4
   </a>
   <a href="毛诗注疏_page5.html">
    5
   </a>
   <a href="毛诗注疏_page6.html">
    6
   </a>
   <a href="毛诗注疏_page7.html">
    7
   </a>
   <a href="毛诗注疏_page8.html">
    8
   </a>
   <span>
    ...
   </span>
   <a href="毛诗注疏_page4.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
