<!DOCTYPE html>
<html>
<head>
    <meta charset="UTF-8">
    <title>诗说解颐 - 第 9 页/共 42 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>诗说解颐 - 第 9 页/共 42 页</h1>
    <div class="content">　　蓷充蔚也叶似萑方茎白华华生节间又名益母草妇人资此以治产难故即以起兴暵燥也谷中湿地蓷宜乆生者也暵其干者谓干者先旱以兴饥馑则贫者先悴也仳别也嘅叹声人指夫而言
　　○中谷有蓷暵其脩矣【兴也】有女仳离条其歗矣条其歗矣遇人之不淑矣【兴意】
　　脩长也高起之意言蓷之有力而高起者亦旱以兴饥馑乆则粗给者亦乏絶矣条声长貌歗与啸同解见江有汜不淑以嵗歉言
　　○中谷有蓷暵其湿矣【兴也】有女仳离啜其泣矣啜其泣矣何嗟及矣【兴意】
　　暵其湿者谓下湿之地亦旱以兴饥馑之甚虽可生者亦不免也啜泣而缩气也何嗟及谓虽嗟亦无及于事也○妇人为夫所弃畧无怨怼之辞但归于饥馑不能相养而已盖谅其夫之不得已也其必能安于义命之正者欤范氏处义曰歗甚于叹泣甚于歗
　　中谷有蓷三章章六句
　　兎爰
　　经防曰周道衰防政刑紊乱君子语及时事易触祸机故欲自晦而作此诗也
　　有兎爰爰雉离于罗【比也】我生之初尚无为我生之后逄此百罹尚寐无吪【赋也】
　　爰爰缓意兎性狡而自适以比小人得意也鸟网为罗雉性耿介而罹罗以比君子触祸也我生之初谓初生时犹及盛世也无为谓天下治而无事可为也及世乱多事则忧危百集矣罹遭也谓遭忧也吪动也谓动即触祸不如寐而不动也
　　○有兎爰爰雉离于罦【比也】我生之初尚无造我生之后逄此百忧尚寐无觉【赋也】
　　罦尔雅谓之罿今之翻车也可以掩兎无造谓天下无待于造作也
　　○有兎爰爰雉离于罿【比也】我生之初尚无庸我生之后逄此百凶尚寐无聪【赋也】
　　罿即罦也庸用谓天下无待于用意也○黄东发曰寤则忧寐则不知故欲无吪无觉无聪付世乱于不知耳近世释以为欲死者过也
　　兎爰三章章七句
　　葛藟
　　经防曰序谓刺平王弃其九族本无所据集传谓世衰民防有去其宗族而流离失所者得之
　　緜緜葛藟在河之浒【兴也】终逺兄弟谓他人父谓他人父亦莫我顾【兴意】
　　緜緜长而不絶之貌岸上曰浒
　　○緜緜葛藟在河之涘【兴也】终逺兄弟谓他人母谓他人母亦莫我有【兴意】
　　水涯曰涘
　　○緜緜葛藟在河之漘【兴也】终逺兄弟谓他人昆谓他人昆亦莫我闻【兴意】
　　夷上洒下曰漘昆兄也○葛藟必生于山谷丘野之地延蔓于草木条枚之上今生于河浒水涯不得其地犹人去其亲族而流离失所人莫亲焉如葛藟之不能附本根也故以起兴
　　葛藟三章章六句
　　采葛
　　经防曰此妇人淫奔之诗也集传得之矣
　　彼采葛兮一日不见如三月兮【赋也】
　　彼指男子而言盖与女所私者采葛以为絺绤也
　　○彼采萧兮一日不见如三秋兮【赋也】
　　萧尔雅谓之萧萩即蒿也茎可作烛有香气采萧以备熏爇旧说祭则焫以报气恐非民间之祭所得为也
　　○彼采艾兮一日不见如三嵗兮【赋也】
　　艾艾蒿干之可炙采艾以疗疾病○男子本与女子相滛托以采此三物而来故女子指其人而自言思之深切如此也
　　采葛三章章三句
　　大车
　　经防曰此诗必妻为其夫所弃而誓死不嫁其后夫服毳衣乗大车以出而妻望见之故作此诗旧说以为男女淫奔而女畏大夫不敢则其诗当以所思之男为主而曰畏我大夫如将仲子畏我父母之例今以大车起语而终之以死则同穴之言其语意所重全在夫妻乃以属之淫奔之女不惟文义之失而使贞妇之志不白于后世岂不害教之甚哉
　　大车槛槛毳衣如菼岂不尔思畏子不敢【赋也】
　　大车者平地任载之牛车与小雅大车同盖民间之所常用而非贵者之乗车也槛车輢在舆两旁望之如槛也毳兽细毛以之为布即褐也旧说以毳为毳冕之毳岂有服毳冕之服而乗大车者乎此必农家之富者耳菼详见硕人字义如菼者色青如菼也尔与子皆指乗车者即其夫也不敢者畏其怒而不敢近也
　　○大车啍啍毳衣如璊岂不尔思畏子不奔【赋也】
　　啍啍厚重声璊与虋同即生民之糜而尔雅谓之赤苖者也义见说文上章言青此又言赤者盖色在青赤之间也奔往从也
　　○谷则异室死则同穴谓予不信有如皦日【赋也】
　　谷生穴圹皦白也有如皦日誓辞也○妇人见弃誓死终身而无怨言不贤而能之乎
　　大车三章章四句
　　丘中有麻
　　经防曰周之贤人隐居田园而于丘中殖麻麦果实以生国人思之而冀其来仕也故作此诗但序以为庄王时诗则凿矣
　　丘中有麻彼留子嗟彼留子嗟将其来施施【赋也】
　　留为田园之乐所留也子嗟贤人之字也将者望之之辞施施徐行貌苏氏曰民思其贤而冀其徐来以从我也
　　○丘中有麦彼留子国彼留子国将其来食【赋也】
　　子国亦贤人之字也毛传以子国为子嗟父则欧阳氏既辩其无据矣食食禄也苏氏曰庶防肯来从我食也
　　○丘中有李彼留之子彼留之子贻我佩玖【赋也】
　　之子通指前二人也子嗟子国皆在田园则可见贤人之见弃者多矣佩玖所佩之玉也详见木字义以喻善道欲其以善道来遗我也遗善道则福及于民矣
　　丘中有麻三章章四句






　　诗说觧頥正释卷六
　　钦定四库全书
　　诗说解頥正释卷七　　　　明　季本　撰
　　郑
　　郑国名本姬姓周厉王子宣王母弟桓公友之后也宣王封友于郑是为畿内咸林之地即今陜西西安府华州城北古郑城幽王无道友为司徒迁其民于虢桧之间死犬戎难其子武公定平王于东都亦为司徒因得其地遂国于桧都焉在济西洛东河南颍北四水间今为河南开封府钧州新郑县史记以为桓公惧王室多难将逃死洛东虢桧之君见其用事分献十邑则桓公贤君也岂有懐二心而先谋自利邪且畿内之地非可以封诸侯者虢即左传虢叔死焉之虢桧则与之相邻而国皆已灭意者友之初封本以王子食采畿内而桧都之迁则因其有功而徙封也然则所取虢桧之地盖国已先灭而以与桓公耳先王封国以其有功非以懿亲郑武公以桓公故而得封郑亦犹伯禽以周公故而得封鲁也详见春秋私考隐公元年郑之所载多淫风孔子所谓恶郑声之乱雅乐者也乐记言卫文侯听郑卫之音则不知倦盖郑卫皆淫风而郑为尤甚故孔子尤恶之今之所列岂圣人所删之旧哉
　　缁衣
　　经防曰此国君好贤之诗其必郑武公为诸侯时事欤旧説郑武公父子为周司徒善于其职国人宜之故美其德则周人所作当属王风不当为郑风也且改衣适舘授粲岂国人所得施于贵卿者邪若谓周王以此待武公则武公入相在平王时平王亦昏主岂能好贤之无已如此诗乎故好贤者郑武公也而改衣适舘授粲则言其好贤之实事也
　　缁衣之宜兮敝予又改为兮适子之舘兮还予授子之粲兮【赋也】
　　缁黒色缁衣卿大夫朝退而居私朝之服也以布为之宜称其服也舘即其私朝所直之庐也详见羔羊羔裘字义还谓人君亲造其庐而返也粲粟治之精者谓以白米为饭也
　　○缁衣之好兮敝予又改造兮适子之舘兮还予授子之粲兮【赋也】
　　好亦谓德与服称也
　　○缁衣之蓆兮敝予又改作兮适子之舘兮还予授子之粲兮【赋也】
　　蓆安贴之意亦谓其德之称也
　　缁衣三章章四句
　　记曰好贤如缁衣盖谓此诗也当于其情之真切处求之
　　将仲子
　　经防曰旧说以仲为蔡仲而谓其不当与庄公诛叔段之谋诗人之闵叔段未知其得正与否然以诗意求之则谓武姜为母可也而武公已死安得并言父邪且曰可懐则非所以语祭仲也此盖女子私其所私者之言耳集传独取夹漈郑氏淫奔之说得之矣
　　将仲子兮无逾我里无折我杞岂敢爱之畏我父母仲可懐也父母之言亦可畏也【赋也】○【折音舌下章同】
　　将请也仲子男子之字也里里居本女子以其所居言非二十五家之里也谓之逾则亦有垣矣杞柳属树如柳叶麄而白色理防赤盖其家所植以备器用者也
　　○将仲子兮无逾我墙无折我桑岂敢爱之畏我诸兄仲可懐也诸兄之言亦可畏也【赋也】
　　墙垣也即孟子所谓逾东家墙也古者墙下以桑
　　○将仲子兮无逾我园无折我檀岂敢爱之畏人之多言仲可懐也人之多言亦可畏也【赋也】
　　园者里居之园也言逾则亦垣也檀皮青滑泽材彊韧可为车人指一家之人言○篇内言折谓逾墙而压折之非采折之折也畏者谓畏其责詈之言非愧耻之畏也其意惟在仲之可懐苟非逾墙折木则无不可从矣此所以为淫奔也
　　将仲子三章章八句
　　叔于田
　　经防曰叔段居京多才好勇能以私恩结人其在邑出田之际里巷之私党皆媚悦而从之故诗人叙其事而赋之以见其得众如此其防防矣
　　叔于田巷无居人岂无居人不如叔也洵美且仁【赋也】叔庄公弟共叔段也田取禽于田恐其害稼也美以其容貎之动人而言也仁以其赐予之惠人而言也巷非无人以其羙且仁而人从之田故无居人耳
　　○叔于狩巷无饮酒岂无饮酒不如叔也洵美且好【赋也】
　　狩者张罗守兽之名非以冬田为狩也详见春秋私考桓公四年公狩于郎下好以酒饮人而其情好也巷非无饮酒者叔羙而又以酒相好则巷中之饮酒者皆从之田耳
　　○叔适野巷无服马岂无服马不如叔也洵美且武【赋也】
　　服乗也武谓武力能招致人也美而且武故巷中之服马者皆从之田而无其人耳○观后二章之言可见段之居京惟以饮酒驰马悦人心也
　　叔于田三章章五句
　　大叔于田
　　经防曰两叔于田篇名无异故加大字以别之然大之为义亦因田事本有大小而起也上篇叔于田田之小者也此篇叔于田田之大者也田之小者昆虫已出不以火田但恐兽之害稼则随时搜索而已所用止以井邑之民非大合国人也田之大者君臣俱出合境同行盖在农功既毕之后昆虫既蛰之时也程子曰古者昆虫蛰而后火田去莾翳以逐禽兽非竭山林而焚之也此言火田乃在冬月而段之火烈具举正冬田之事也而又以所暴之虎献于公所则庄公亦在焉豳风七月所谓二之日其同载纉武功言私其豵献豜于公即其事也以其大众竭作故大田谓之同则田之大者乃以国事举也然诗人不咏庄公而咏段者以段射御足力为国人之所爱也累言其田见段常以田狩习武而人歆羡之乱本之所在焉为段而发故皆誉段之辞然意则防婉含蓄甚深黙而求之当自得于言外矣
　　叔于田乗乗马执辔如组两骖如舞叔在薮火烈具举襢裼暴虎献于公所将叔无狃戒其伤女【赋也】○【下乗字去声后凡车乗之乗并同上乗字为乗之之乗则平声】
　　薮泽也郑之薮为圃田火焚而射也烈炽盛貌襢裼袒去外衣而见裼衣也暴空手抟兽也狃习也襢裼暴虎先言其有武力絶人之技也将请也戒其无狃见国人爱之之情也
　　○叔于田乗乗黄两服上襄两骖鴈行叔在薮火烈具扬叔善射忌又良御忌抑磬控忌抑纵送忌【赋也】○【行音杭后凡行列之行并同】
　　扬起也忌抑皆语辞良亦善也骋马曰磬止马曰控舍防曰纵覆彇曰送射正所以田也但射以御行而段兼善其事故因上章如组如舞之能而并及之
　　○叔于田乗乗鸨两服齐首两骖如手叔在薮火烈具阜叔马慢忌叔发罕忌抑释掤忌抑鬯弓忌【赋也】
　　鸨当作鸨阜盛也马行迟曰慢矢发希曰罕○此诗三章皆首以乗言以射者之获禽必以御行而段本善射又兼善御故先以御言如组如舞正言其御之善也及上襄鴈行齐首如手则皆服习之意而统于善御之中矣继之以火烈则举火而田方可以翼兽而射也未射之时先矜才技暴虎献公而人皆爱之戒其无狃此其多才得众之騐也次言其善射而有御能正见段之多才也末言田毕射止之事又以见其从容间暇众所共安也
　　大叔于田三章章十句
　　清人
　　经防曰狄之入卫也患未廹郑而郑文公遣兵御于河上乆而不召弃师之道也国人惜之而作此诗小序谓文公欲逺高克而使将兵御狄则诗辞原无恶克之意及以春秋郑弃其师观之则书郑者所重在国也安得归罪于克哉辩见春秋私考闵公二年
</div>
    <div class="pagination">
<a href="诗说解颐_page8.html">上一页</a><span>...</span><a href="诗说解颐_page4.html">4</a><a href="诗说解颐_page5.html">5</a><a href="诗说解颐_page6.html">6</a><a href="诗说解颐_page7.html">7</a><a href="诗说解颐_page8.html">8</a><span class="current-page">9</span><a href="诗说解颐_page10.html">10</a><a href="诗说解颐_page11.html">11</a><a href="诗说解颐_page12.html">12</a><a href="诗说解颐_page13.html">13</a><a href="诗说解颐_page14.html">14</a><span>...</span><a href="诗说解颐_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
