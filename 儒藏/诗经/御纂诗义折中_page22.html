<!DOCTYPE html>
<html>
<head>
    <meta charset="UTF-8">
    <title>御纂诗义折中 - 第 22 页/共 33 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御纂诗义折中 - 第 22 页/共 33 页</h1>
    <div class="content">　　小旻之什十篇六十五章四百十四句



　　御纂诗义折中卷十三
　　钦定四库全书
　　御纂诗义折中卷十四
　　北山之什二之六
　　陟彼北山言采其偕偕士子朝夕从事王事靡盬忧我父母
　　赋也偕偕壮貌士子诗人自谓也陟山采望父母也偕偕从事不得养父母也以王事靡盬之故不得养其父母而且使父母思己故曰忧我父母也
　　溥天之下莫非王土率土之濵莫非王臣大夫不均我从事独贤
　　赋也溥遍也率循濵涯也言父母已所独也王事人所同也天下莫非王土率土莫非王臣皆宜从事而我独任劳是大夫之赋政有不均也
　　四牡彭彭王事傍傍嘉我未老鲜我方将旅力方刚经营四方
　　赋也彭彭行而不息也傍傍劳而不已也嘉鲜皆善也将壮也言车马驰驱而不已者谓我未老而方壮膂力正强可以经营四方也此独贤之故也
　　或燕燕居息或尽瘁事国或息偃在牀或不已于行赋也燕燕安闲貌瘁病也或安居于家或尽瘁于国或髙卧于牀或奔走于道则苦乐大相悬矣此不均之实也
　　或不知呌号或惨惨劬劳或栖迟偃仰或王事鞅掌赋也呌呼号召也惨惨苦貌或耳不闻徴之声或面常带忧苦之状或退食从容而俯仰作态或经理烦剧而仓卒失容极言不均之致也
　　或湛乐饮酒或惨惨畏咎或出入风议或靡事不为赋也言不止劳逸不均而已或湛乐饮酒则是既已逸矣且深知逸之无妨故愈躭于逸也或惨惨畏咎则是劳无功矣且恐因劳而得过反不如不劳也或出入风议则已不任劳而转持劳者之短长或靡事不为则是勤劳王事之外又畏风议者之口而周旋弥缝之也此则不均之大害而不敢详言之矣北山六章三章章六句三章章四句
　　北山刺时也夫君子之仕也原以宣劳非求逸也王事靡盬而膂力方刚已欲求逸谁当任劳顾劳可也劳而不均不可也止于劳逸不均犹可也使劳者受逸者之害不可也自古疆多事之秋君子竭力致身以劳于外而一二得志之小人居息偃仰出入风议始则媒孽而乱其谋终则阻格而制其命于是乎贤劳之人功无可成而罪且不免北山之诗人致怨于大夫有以也谁秉国均必有任其责者矣
　　无将大车祗自尘兮无思百忧祗自疷兮
　　兴也将送也疷当作□昏也此戒多忧之累心也言无随大车而行无益于车而止自尘也无逐百忧而思无损于忧而止自昏也
　　无将大车维尘防防无思百忧不出于颎
　　兴也防防昏之甚也颎与耿同小明也将车久则尘愈多故所见者目前之物而已数步之外则防防而无所覩也思忧多则昏愈甚故所明者所忧之事而已此事之外则茫然而无所知也心忧则昏而以为明者不出于所明之外是明者小而昏者大也
　　无将大车维尘雝兮无思百忧祗自重兮
　　兴也雝塞也尘多之甚则气闭而不通也重平声言重昏也颎者昏于大而明于小于所明而又三思焉则私意起而转惑并其颎者亦昏矣故曰重也祗自重者言适以重其昏而于所忧之事则毫不能有所转移也
　　无将大车三章章四句
　　无将大车戒迷也人生之忧不可胜述也天运之循环祸福之倚伏如大车之轮转非人力所能为逐事而思之机愈深智愈巧而祸愈甚故诗人戒以无思也夫无思者非无所用其心也不思利害而思可否不思趋避而思修为则理得心安而忧自觧矣咸之九四曰贞吉悔亡劝思理也憧憧徃来朋从尔思戒思忧也
　　明明上天照临下土我征徂西至于艽野二月初吉载离寒暑心之忧矣其毒大苦念彼共人涕零如雨岂不懐归畏此罪罟
　　赋也艽野地名二月周正建丑之月也毒害也共人僚友之防者即后所谓靖共者也罪法罟网也大夫困于行役而作此诗言上天照临下土人之寃苦皆宜鉴之我为人所害而西征至于艽野可谓逺矣二月之初已罹于寒又由寒以至于暑可谓久矣逺行久役艰阻备尝其人之害我亦大苦矣因思我之僚友意欲援我使归故感激而至于涕零然我岂不懐归哉畏此法网之宻恐归而又获戾也
　　昔我徃矣日月方除曷云其还歳聿云莫念我独兮我事孔庶心之忧矣惮我不暇念彼共人睠睠懐顾岂不懐归畏此谴怒
　　赋也除歳除也周之二月歳除之时也庶多也睠睠勤厚之意谴责也言昔以歳莫徃今未知何时还而歳又莫矣且身独而事多又恐办理不暇是以睠顾共人思与同事而畏害我者之谴怒未息是以不敢遽归也
　　昔我徃矣日月方奥曷云其还政事愈蹙歳聿云莫采萧获菽心之忧矣自诒伊戚念彼共人兴言出宿岂不懐归畏此反覆
　　赋也奥与隩同歳除之时民皆隩处也蹙急也采萧积薪也获菽聚粮也言昔以歳莫徃今复歳莫而无由得还者以政事愈急而我愈不暇故采萧获菽以为度嵗之计其苦无时已矣然不敢怨人也此皆我不听正直之故因而益念共人至于束装启行然终于不归者畏害我之人反覆无常虽与之释怨而终不可信也
　　嗟尔君子无恒安处靖共尔位正直是与神之听之式谷以女
　　赋也君子谓共人也恒常也靖者尽心共者尽职也神之敬之也听之从之也式用谷善以与也言我不能归矣故赠友以言也嗟尔君子无以安处为常当思患而预防之内尽其心外尽其职且择正直之人相与敬之如神明惟其言之是听则朋友皆用善道以与汝庶乎可以免祸矣盖深悔已之滥与小人而不听正言故愿共人之无蹈覆辙也
　　嗟尔君子无恒安息靖共尔位好是正直神之听之介尔景福
　　赋也息心安也言不止身不可安处心亦不可安息也好爱之也言不止其身相与且其心好之也如此则式谷以女不止免祸且可得福矣
　　小明五章三章章十二句二章章六句
　　小明劝择交也大夫与正人兼与小人故受小人之害而至于逺行不还因劝所与之正人当専心从君子无复与小人为缘也此虽一时愤激之言然果能靖共尔位而好是正直则所以免祸求福之道莫有外于此矣凡百君子敬而听之可也
　　鼓钟将将淮水汤汤忧心且伤淑人君子懐允不忘赋也鼓击也将将声大也汤汤水盛也言闻鼓钟于淮水之上不乐而忧且伤者有懐于古而伤今之不然也淑人君子以善养人之君子也孟子曰以力服人者非心服也以善养人然后能服天下是故教人以礼则民逸威人以兵则民劳逸则闻音而生乐劳则听乐而生哀哀乐之感祸福之应也然则诗之允懐淑人其故可想矣
　　鼓钟喈喈淮水湝湝忧心且悲淑人君子其徳不囘赋也喈喈声和也湝湝流长也悲则更甚于伤矣回邪也懐古人之不回则今人之回可知也
　　鼓钟伐鼛淮有三洲忧心且妯淑人君子其徳不犹赋也鼛役鼓也周礼以鼛鼓鼔役事是也水中之地曰洲言鼓钟而又伐鼛是流连而又兴作民力竭矣故伤淮水之涸而洲见也妯动也悲而且惊则心动矣犹似也言古人之徳殊不似今人也盖至此始微露忧心之故矣
　　鼓钟钦钦鼓瑟鼓琴笙磬同音以雅以南以籥不僭赋也钦钦声有莭也琴瑟堂上之乐也笙磬堂下之乐也雅南乐章仪礼工歌三笙入三间歌三皆雅也上闗雎笙鹊巢上覃笙采蘩上卷耳笙采苹皆南也籥舞器也僭差也言乐声舞容皆不僭而伤悲且妯者其乐是而其人非也故曰礼云礼云玊帛云乎防乐云乐云钟鼓云乎防此可以知礼乐之本矣鼓钟四章章五句
　　鼓钟伤时也序曰刺幽王也考之载籍无幽王东廵之事韩诗谓昭王时作而亦无确据史称穆有涂山之防涂山在淮南又王西廵归伐徐徐与淮近竹书王三十七年大起九师东至于江遂伐越既由江至越则淮之南北屡经之矣曰穆王廵行天下皆有车辙马迹焉祭公谋父作祈招之诗以止王心曰祈招之愔愔式昭徳音思我王度式如玊式如金形民之力而无醉饱之心鼔钟之作与祈招同防其为穆王时诗无疑也淑人君子懐允不忘有以也懐其尚徳而不劳民之力也
　　楚楚者茨言抽其棘自昔何为我蓺黍稷我黍与与我稷翼翼我仓既盈我庾维亿以为酒食以享以祀以妥以侑以介景福
　　赋也楚楚盛宻貌茨蒺藜也抽除也我主祭者自谓也与与翼翼皆蕃盛貌积粟曰庾十万曰亿妥安坐也礼曰诏妥尸是也侑劝食也介助景明也言剪除茨以为田亩自昔先人何为如此乎盖将使我于此蓺黍稷也我黍我稷我所蓺也我仓我庾我黍稷之积也国非无良农也以为人之为之不如我所自为之诚也于是酒食享祀妥侑介福皆以我之黍稷为之盖力田以致养乃祭祀之本也
　　济济跄跄絜尔牛羊以徃烝尝或剥或亨或肆或将祝祭于祊祀事孔明先祖是皇神保是飨孝孙有庆报以介福万夀无疆
　　赋也济济跄跄敬之容也礼曰大夫济济士跄跄是也絜与洁通在涤也蓺黍稷涤牛羊粢盛牺牲备而后徃烝尝重之也剥觧其皮亨熟其肉肆陈其骨体于爼将奉而进之也屡言或者各司其事非一人也祊庙门内也祭祊求神也祀事与祊并举者也祼鬯求诸隂焫萧求诸阳直祭祝于主索祭祝于祊也皇君临之也神保保先祖以来者护从之属也求神而神来乃孝孙之庆故神报以福并报以夀也此初献之事也
　　执防踖踖为爼孔硕或燔或炙君妇莫莫为豆孔庶为賔为客献酬交错礼仪卒度笑语卒获神保是格报以介福万夀攸酢
　　赋也防灶也踖踖敬而敏也孔硕牲体大也言荐熟也燔烧肉炙炙肝言从献也礼云主人献尸賔长以肝従主妇献尸兄弟以燔従是也莫莫敬而静也凡祭也者必夫妇亲之所以备内外之官也豆所以盛羞者君妇所为也孔庶多也二羞皆具言备物也賔客四方来助祭者賔长为賔众賔为客也献酬互饮也主人酳尸主妇亚献賔三献毕主人遂酌以献賔而賔酬之也交错旅酬也众賔与兄弟皆遍也卒尽也言其礼仪尽合法度而笑语尽得宜也古者于旅也语故有笑语也格至也前言飨者初来而飨其祀今言格者亲至酬献之地而报以福夀若与之相酬酢也此亚献终献之事也
　　我孔熯矣式礼莫愆工祝致告徂赉孝孙苾芬孝祀神嗜饮食卜尔百福如几如式既齐既稷既匡既敕永尔极时万时亿
　　赋也熯劳也几期式法也齐整肃也稷敏给也匡正敕戒也言主人甚劳而行礼莫愆故神使工祝徃告孝孙而赏赉之也苾芬孝祀言黍稷馨香牛羊肥腯也神嗜尔饮食之丰洁故予尔以诸福之物如期而来如法而具也踖踖莫莫既齐也孔硕孔庶既稷也礼仪卒度既匡也笑语卒获既敕也神悦尔礼容之荘敬故尔以众善之极亿万斯年永永无已也朱子曰各随其事而报之以其类是也此言献毕受嘏之事也
　　礼仪既备钟鼓既戒孝孙徂位工祝致告神具醉止皇尸载起鼓钟送尸神保聿归诸宰君妇废彻不迟诸父兄弟备言燕私
　　赋也既备礼成也既戒乐止也徂位阼阶下西面之位也致告告利成也神无形而言具醉者诚敬之至如见之也尸称皇尊之也神依于尸神醉故尸起也鼓钟金奏肆夏也送尸而先祖归故神保亦归矣前同飨今同归也废去也朱子曰不迟者以疾为敬亦不留神恵之意也郑康成曰祭毕既归賔客之爼同姓则留与之燕所以尊賔客亲骨肉是也燕而言私者非狎昵之谓也祭重公义虽诸父亦在臣子之列燕伸私恩故天子诸侯皆尊诸父而与兄弟齿也此送神之事也
　　乐具入奏以绥后禄尔殽既将莫怨具庆既醉既饱小大稽首神嗜饮食使君夀考孔恵孔时维其尽之子子孙孙勿替引之
　　赋也祭毕而燕于寝故庙中之乐皆入奏于寝也绥安也人神之主也祭而受福今禄也燕而人懽则神喜而又降之福故曰以绥后禄也尔殽即所彻之羞也记曰因其酒食聚其宗族以教民睦是也莫怨具庆所谓亲亲则诸父昆弟不怨也小大稽首燕毕祝嘏也言神既醉饱而使君夀考矣人之意亦与神同也孔恵孔时言此祭甚顺于理甚得其时也尽者推其意而广之使天下之事无不顺理而得时也又欲子子孙孙勿废祭事且引而伸之不数不疏也以祭祀之道通之天下而垂于万年所以为逹孝也此言燕私之事而以孔恵孔时四语总结之也
　　楚茨六章章十二句
　　楚茨天子祭祀之礼也古者天子为借千亩冕而朱纮躬秉耒以事天地山川社稷先古敬之至也周礼充人掌繋祭祀之牲牷于宰刍之三月又大司乐尸出入奏肆夏钟师掌金奏鼔钟以奏九夏肆夏其一也记曰先王之所以治天下者五贵有徳贵贵贵老敬长慈防楚茨之义备矣黍稷仓庾躬耕借田而藏之御廪絜尔牛羊则在涤而刍之也尸称皇而鼔钟送之其为天子之礼无疑矣先祖孝孙所以序昭穆也执防为爼序事以辨贤也君妇为豆助内以备物也为賔为客尚徳而序爵也献酬交错以逮贱也父兄燕私以养老也小大咸在以慈防也正君臣亲父子明夫妇贵贵而贤贤老老而防防先王所以治天下之道如指诸掌矣君子是以知祭之为义大也
　　信彼南山维禹甸之畇畇原隰曽孙田之我疆我理南东其亩
　　赋也信与伸通山之引伸绵亘者也甸治也维禹甸之修水道也禹曰予决九川距四海濬畎浍距川畎浍达于川则沟洫修而川麓绵亘皆可树艺矣由是以封建诸侯而原隰垦辟曽孙得以田之也既守封域益修禹功疆以定其经界理以达其遂沟而畎亩之纵横物土之宜而布之矣刘彛曰其遂东入于沟则其亩南矣其遂南入于沟则其亩东矣此井田之法也
　　上天同云雨雪雰雰益之以霡霂既优既渥既霑既足生我百谷
　　赋也同云云色同也雰雰犹纷纷也霡霂小雨也优渥霑足皆饶洽之意陆佃曰丰年之冬必有积雪而其春必有小雨故是诗雨言小雪言盛也然雪欲其盛又欲其泽浸之周故继之曰优渥雨欲其小又欲其膏润之遍故继之曰霑足如此则雨雪得宜而百谷生矣朱公迁曰田之治者禹之功谷之生者天所赐详述之不忘本也
　　疆埸翼翼黍稷彧彧曾孙之穑以为酒食畀我尸賔夀考万年
　　赋也埸田畔也翼翼整饬貌彧彧茂盛也畀与也此承上文而言也南东其亩则疆埸翼翼矣生我百谷则黍稷彧彧矣凡此国中之田皆曾孙之穑故收其所入以为酒食而妥侑皇尸献酬賔客庶神降我以夀考之福也
　　中田有庐疆埸有瓜是剥是菹献之皇祖曾孙夀考受天之祜
　　赋也中田公田也八家同井其中为公田内以二十亩分八家为庐舎也墙下有树田畔有植瓜其一也汉书曰瓜瓠果蓏植于疆埸是也瓜成而剥削淹渍以为菹也夫祭祀之菹多矣水草之菹陆产之醢小物备矣三牲之爼八簋之实羙物备矣而独有取于中田之瓜者庐舎疆埸皆皇祖所缔造瓜瓠剥菹乃孝孙所经营是以神悦而天降之祜也
　　祭以清酒从以骍牡享于祖考执其鸾刀以启其毛取其血膋
　　赋也清酒郁鬯之属也骍赤色周所尚也鸾刀刀有铃也膋脂膏也此正言其祭也祭以清酒灌地也求神于隂也从以骍牡迎牲也执鸾刀贵其义也声和而后断也启毛告纯也取血告杀也取膋升臭也合之黍稷实之于萧而燔之求神于阳也此祭祊以前之事也记云祭之日君牵牲卿大夫序从入庙门丽于碑卿大夫袒而毛牛尚耳鸾刀以刲取膟膋此诸侯之祭礼也
　　是烝是享苾苾芬芬祀事孔明先祖是皇报以介福万夀无疆
　　赋也烝进也享荐也苾芬香也言荐熟也祀事荐熟以后之事也何楷曰楚茨详于后而略于前自祭祊以前但以祀事孔明一语槩之信南山详于前而略于后自荐熟以后亦以祀事孔明一语槩之是也前言畀尸賔以介夀献皇祖以受祜皆拟议之词至此则先祖果来而报之以福夀也言皇祖言皇考又言先祖祫祭也
　　信南山六章章六句
　　信南山诸侯祭祀之礼也左传曰民神之主也是以圣王先成民而后致力于神故奉牲以告曰博硕肥腯谓民力之普存也谓其畜之硕大蕃滋也谓其不疾瘯蠡也谓其备腯咸有也奉盛以告曰洁粢丰盛谓其三时不害而民和年丰也奉酒醴以告曰嘉栗防酒谓其上下皆有嘉徳而无违心也所谓馨香无谗慝也信南山之义犹是也疆理田亩先成民也雨雪生谷所谓三时不害而民和年丰也祭以清酒力穑之所为也所谓有嘉徳而无违心也从以骍牡畜牧之所得也所谓民力普存而备腯咸有也疆埸瓜菹谓物产之蕃滋也地无遗利而孝无余思也苾芬烝享所谓馨香无谗慝也得天之时因地之利尽人之力蕃物之产致力于民者勤而后致敬于神者备致敬于神者愈备则所以致力于民者愈不得不勤矣君子是以知祭之为义大也
　　倬彼甫田歳取十千我取其陈食我农人自古有年今适南亩或耘或耔黍稷薿薿攸介攸止烝我髦士赋也倬明貌甫大也十千计公田也一成十里以万亩为公田一同百里以万夫为公田皆十千之数也我田主也陈旧粟也农人私百亩以养公田者也介庐舎也烝进髦士俊民也言此开明之大田嵗取十千之入非以之自有余也将积而陈之取以食农人也农人足食益肆力于南亩故自古以来常有年也古既如此今亦宜然于是君公亲适南亩见其耘耔以时而黍稷茂盛或于庐舎之旁或所止息之处进髦士而谋之将方社祈雨使今亦有年也
　　以我齐明与我牺羊以社以方我田既臧农夫之庆琴瑟撃鼔以御田祖以祈甘雨以介我稷黍以谷我士女赋也齐与粢同礼云稷曰明粢是也牺羊纯色之羊也社后土方四方之神御迎也田祖先啬也周礼凡祈年于田祖则吹豳雅撃土鼓以乐田畯是也谷善也此与髦士行之也以其粢盛与其牺牲祭社方而祈年非以自为凡以为农夫也又盛乐雩祭迎田祖以祈雨葢欲大我黍稷使我之士女有养且乐于为善也方社统于地隂祀也故以礼为主祈雨祷于天阳祀也故以乐为重
　　曾孙来止以其妇子馌彼南亩田畯至喜攘其左右尝其防否禾易长亩终善且有曾孙不怒农夫克敏赋也曾孙田主也非祭而称曾孙者民自比于家人故从其庙中之称也攘取防羙易治长竟有多敏速也此既雨而廵省也定中之诗曰灵雨既零命彼倌人星言夙驾税于桑田是也妇子出饷敏于事也田畯至喜喜其敏也曾孙乃取其左右之所馈而徧尝其防否固以见上下之相亲而且防者知其有余否者知其不足又将取陈以食之也民于是尽力耘耔禾治竟亩可预卜其善且多焉其所以曾孙不怒而农夫克敏者皆上之徳意有以感之也
　　曾孙之稼如茨如梁曾孙之庾如坻如京乃求千斯仓乃求万斯箱黍稷稻粱农夫之庆报以介福万夀无疆赋也茨屋茨言宻比也梁车梁言穹窿也此纳稼于圃之象也坻水中髙地京髙邱也此积粟于之象也箱车箱求仓求箱者将以大车载黍稷稻粱而纳于曾孙之仓也纳于曾孙之仓而以为农夫之庆者曾孙不自食又将取其陈以食农人也曾孙勤农积粟皆以为民故农夫饮和食徳咸欲报君共祝君夀之无疆上下相亲之至也
　　甫田四章章十句
　　甫田劝农也民国之本也食民之天也农食之所从出也故立国之道劝农为先劝之云者非徒督责之也必有所以养之我取其陈食我农人养之善道也取其陈者出故纳新无红腐也食我农者周之给之不责偿也歳取十千有常额也歳丰君取之歳歉君与之水旱不齐而民食常足故虽歉而亦如有年而且为之祈甘雨而且为之省耕耘禾易长亩甘雨时降则歳果常有而陈陈相因矣此先王之政所以赞天地之化而立烝民之命也匪直此也古者士出于农野处而不昵其秀民之能为士者必足頼也省耕省耘之暇进髦士而与之讲肄则陇亩皆庠序公卿皆师儒矣由是粢盛牺牲教民以礼琴瑟撃鼓教民以乐不怒克敏教民以敬报福祝夀教民以爱既厚其生复正其徳本之以爱敬文之以礼乐而皆于劝农得之君子是以知后稷公刘之造周也
　　大田多稼既种既戒既备乃事以我覃耜俶载南亩播厥百谷既庭且硕曾孙是若
　　赋也种择其种也戒饬其具也覃利俶始载事庭直若顺也苏辙曰田大而种多故于今歳之冬具来歳之种戒来歳之事凡既备矣然后事之取其利器而始事于南亩既耕而播之其耕之也勤其种之也时故其生也皆直而大以顺曾孙之所欲此诗为农夫之词以颂羙其上若以答前篇之意也
　　既方既皁既坚既好不稂不莠去其螟螣及其蟊贼无害我田穉田祖有神秉畀炎火
　　赋也方房也孚甲始生也皁粒汁未满也稂秀而不实者莠似苗而非苗也虫食苗心曰螟食叶曰螣食根曰蟊食莭曰贼穉防禾也既庭且硕言其苗也既方既皁言其秀也既坚既好言其实也既耘之后百草皆去稂莠似苖犹有存者既实之后并稂莠而去之则嘉谷愈茂也然又恐螟螣蟊贼之为田穉害也此则非人力所能去故望田祖之神取而付之炎火盖田祖神农是为炎帝盛夏之时炎帝司令故其祝祷之词如此此望神为曾孙除害而农夫亦享其利也
　　有渰萋萋兴雨祁祁雨我公田遂及我私彼有不获穉此有不敛穧彼有遗秉此有滞穗伊寡妇之利
　　赋也渰水气也萋萋云盛貌祁祁徐也云盛则雨多雨徐则入土也公田曾孙之田也井九百亩其中为公田借八家之力以耕之故曰惟助为有公田也穉晚禾穧束秉把也滞刈之所不及也既无稂莠又无虫害则所需者甘雨而已而犹欲其先公以及私盖其尊君亲上之义习以性成也雨时若则有年矣故于其收敛之时或有未获之晚禾或有未敛之禾束或有遗忘之秉或有漏滞之穂皆留以为寡妇之利盖古者鳏寡孤独待养于上故留所有以与之所以广曾孙之仁爱非狼戾而暴弃之也
　　曾孙来止以其妇子馌彼南亩田畯至喜来方禋祀以其骍黑与其黍稷以享以祀以介景福
　　赋也曾孙来止省敛也妇子馌田敏获也田畯至喜喜其勤也歳功既成则宜报祭而不遽举也必待曾孙之来乃祭之欲曾孙主之也望祀各以其方之色此特举骍黑者盖以螟螣蟊贼秉畀炎火故礼南方报祝融也雨我公田遂及我私故礼北方报元冥也以介景福农夫为曾孙祈福也辅广曰以其妇子馌彼南亩所以慰上之心也以享以祀以介景福所以爱上之身也
　　大田四章二章章八句二章章九句
　　大田报祀也农夫感上之恩徳故于收获之后祀神而为上祈福也歳取十千上不自食所以食农夫也俶载南亩下不自为所以顺曾孙也以祈甘雨以谷士女上勤下也雨我公田遂及我私下急上也以社以方农夫之庆上为下祈也以享以祀以介景福下为上报也上下相亲至于如此而雨有不时若年谷有不顺成者乎至于遗秉滞穂恵及鳏寡则庶几哉大同之世矣雨欲其先之公也不必急已利欲其公之人也不必私于己非后稷公刘之盛徳曷克臻此君子读甫田大田良耜载芟诸诗未尝不神逰于其际也成周之宇宙太和乃至斯乎卜年卜世有以也
　　瞻彼洛矣维水泱泱君子至止福禄如茨韎韐有奭以作六师
　　赋也此诗以三句为韵矣与止叶茨与师叶珌与室叶同与邦叶也洛水名在东都君子至止者朝防于东都也诸侯皆至则天子之福禄愈多故言如茨积之崇也韎茅搜韐韠也茅搜染韠士大夫之戎服也奭赤貌作起也言天子来而百官皆戎服者盖起六师以从行欲因朝防以讲武也
　　瞻彼洛矣维水泱泱君子至止鞞琫有珌君子万年保其家室
　　赋也鞞刀下饰琫刀上饰珌玊也鞞琫有珌天子之刀饰也公刘之诗曰鞞琫容刀是也韎韐有奭百官戎服也鞞琫有珌天子亦戎服也家室王室也天子之神武如此知其能亿万斯年保固王室以临诸侯也
　　瞻彼洛矣维水泱泱君子至止福禄既同君子万年保其家邦
　　赋也福禄如茨诸侯以福禄崇天子也福禄既同天子以福禄绥诸侯也邦诸侯之国也天子神武则诸侯畏服而小大相安不惟保王室兼能保万邦矣瞻彼洛矣三章章六句
　　瞻彼洛矣诸侯朝天子于东都而颂羙之也朱善曰周人尚文其弊也恐至于弱故周公戒成王曰诘尔戎兵召公戒康王曰张皇六师皆欲其振厉奋以耸万民之观瞻一四方之趋向也此诗言天子至洛水之上亲御戎服以起六师修戎备于廵幸之时讲武事于朝防之日据地势以合人心遵国典以承天祜使诸侯咸知王灵之赫奕是固福禄之所由聚邦家之所由安也
　　裳裳者华其叶湑兮我觏之子我心写兮我心写兮是以有誉处兮
　　兴也裳裳犹堂堂羙盛也湑光润也郑康成曰华裳裳于上喻君也叶湑然于下喻臣也眀主贤臣以徳相承而治道兴是也之子谓诸侯也心写悦而抒也天子遇诸侯而心写者悦其有才徳也君臣相得则声誉益彰而上下相安是以有誉处也
　　裳裳者华芸其黄矣我觏之子维其有章矣维其有章矣是以有庆矣
　　兴也苏辙曰黄色之正也芸黄之盛也有章有文也君子之有文灿然如华之黄也朱公迁曰和顺积中英华外交际之顷不愆于仪则能得君而获福矣此羙诸侯之能文也
　　裳裳者华或黄或白我觏之子乗其四骆乗其四骆六辔沃若
　　兴也或黄或白非一色也沃若柔而润也言我觏之子见其乗四骆而六辔沃若所谓有力如虎执辔如组也或有文章或善射御如华之或黄而或白也此羙诸侯之能武也
</div>
    <div class="pagination">
<a href="御纂诗义折中_page21.html">上一页</a><span>...</span><a href="御纂诗义折中_page17.html">17</a><a href="御纂诗义折中_page18.html">18</a><a href="御纂诗义折中_page19.html">19</a><a href="御纂诗义折中_page20.html">20</a><a href="御纂诗义折中_page21.html">21</a><span class="current-page">22</span><a href="御纂诗义折中_page23.html">23</a><a href="御纂诗义折中_page24.html">24</a><a href="御纂诗义折中_page25.html">25</a><a href="御纂诗义折中_page26.html">26</a><a href="御纂诗义折中_page27.html">27</a><span>...</span><a href="御纂诗义折中_page23.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
