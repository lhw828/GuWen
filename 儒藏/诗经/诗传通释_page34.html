<!DOCTYPE html>
<html>
<head>
    <meta charset="UTF-8">
    <title>诗传通释 - 第 34 页/共 41 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>诗传通释 - 第 34 页/共 41 页</h1>
    <div class="content">　　笃公刘于豳斯馆【叶古玩反】渉渭为乱取厉取鍜【丁乱反】止
　　基廼理爰众爰有【叶羽已反】夹其皇涧遡其过【古禾反】涧止廼密芮鞫【居六反】之即
　　赋也馆客舍也乱舟之截流横渡者也厉砥鍜铁止居基定也理疆理也众人多也有财足也遡乡【向】也皇过二涧名芮水名出吴山西北东人泾周礼职方作汭【职方氏云雍州其川泾汭注云在邠地即此也】鞫水外也　此章又总叙其始终言其始来未定居之时渉渭取材而为舟以往来取厉取鍜而成宫室【段氏曰史记言自漆沮渡渭取材用即此事也愚按此以上叙其始之定居也】既止基于此矣乃疆理其田野则日益繁庶富足其居有夹涧者有遡涧者其止居之众曰以益密乃复即芮鞫而居之而豳地日以广矣【吕东莱曰风气日开民编日众规模日广有方兴未艾之象焉周之王业兆于此矣愚按此以上叙其终之富盛也】
　　公刘六章章十句【问此诗与七月皆言公刘得民之盛想周自后稷以来至公刘始稍盛耳曰自后稷之后不窋盖已失其官守至公刘乃始复脩其业故周室以兴也陈少甫曰七月言先公风化公刘则言建国君民之事风雅之不同如此】
　　序召康公戒成王也成王将涖政戒以民事美公刘之厚于民而献是诗也
　　召康公名奭成王即位年幼周公摄政七年而归政焉于是成王始将涖政而召公为大保周公为大师以相之【苏氏曰成王即位不能治事是以周公当国而治事非摄其位盖行其事也其后七年归政成王于是涖政亦非复其位盖复其事也】然此诗未有以见其为康公之作意其传授或有自来耳后篇召穆公凡伯仍叔放此
　　泂【音迥】酌彼行潦【音老】挹彼注兹可以餴【甫云反】饎【尺志反叶昌里反】岂弟君子民之父母【叶满彼反】
　　兴也泂逺也行潦流潦也【孔氏曰行道上雨水流聚故云流潦也】餴烝米一熟而以水沃之乃再烝也饎酒食也君子指王也　旧説以为召康公戒成王言逺酌彼行潦挹之于彼而注之于此尚可以餴饎【曹氏曰道上流潦黄浊不可饮然蓄之大器澄停既久挹取其清者而注之于此尚有用也】况岂弟之君子岂不为民之父母乎传曰岂以强【如字又上声】教之弟以悦安之民皆有父之尊有母之亲【表记注曰谓其尊亲己如父母也】又曰民之所好好之民之所恶恶之此之谓民之父母【能以民心为己心则是爱民如子而民爱之如父母矣辅氏曰每章上三句有逺近相须彼此相益贵贱相资之意故以兴下两句岂以强教之故有父之尊弟以悦安之故有母之亲此以成民之才而言也民之所好好之民之所恶恶之此以体民之心而言也既有以成其才又有以体其心则能尽教育之道矣此其所以为民之父母也】
　　泂酌彼行潦挹彼注兹可以濯罍【音雷】岂弟君子民之
　　攸归【叶古囘反】
　　兴也濯涤也
　　泂酌彼行潦挹彼注兹可以濯溉【古爱反叶古气反】岂弟君
　　子民之攸塈【许既反】
　　兴也溉亦涤也塈息也【辅氏曰攸归谓为民之所归往也攸塈谓为民之所安息也皆所以终首章父母之义也】
　　泂酌三章章五句
　　序召康公戒成王也言皇天亲有徳飨有道也序无大失然语意亦疎
　　有卷【音权】者阿【与歌叶】飘风自南【叶尼心反】岂弟君子来游来歌【与阿叶】以矢其音
　　赋也巻曲也阿大陵也岂弟君子指王也【曹氏曰岂弟君子乐于循理而已平易近民人君之徳也故诗人美人君之徳必以岂弟言之】矢陈也　此诗旧説亦召康公作疑公从成王游歌于卷阿之上因王之歌而作此以为戒此章总叙以发端也【辅氏曰此是赋体皆其实有卷者阿言其地也飘风自南言其时也岂弟君子来游来歌以失其音言其事也召公从成王来游于卷阿之上时有飘风自南而来成王乐而歌之故公因陈此诗以为戒】
　　伴【音判】奂【音唤】尔游矣优游尔休矣岂弟君子俾尔弥尔
　　性似先公酋【在由反】矣
　　赋也伴奂优游闲暇之意尔君子皆指王也弥终也性犹命也酋终也　言尔既伴奂优游矣又呼而告之言使尔终其夀命似先君善始而善终也【吕东莱曰国家闲暇君臣游衍可谓伴奂而优游矣所愿乎成王者惟终其性似先公之善终而已俾尔者祝辞也祝之所以戒之也辅氏曰伴奂尔游矣言成王当此间暇而来游于此也优游尔休矣言成王于此优游而自得其休也岂弟君子呼成王以为乐易君子也观成王闲暇优游于此则其乐易可知矣俾尔东莱先生以为祝辞是也弥尔性谓终其夀考似先公酋矣谓如周之先公以来善始善终也既曰祝辞则祝其夀考福禄宜也然于此见召公得保傅之体不过称不溢美之意】自此至第四章皆极言夀考福禄之盛以广王心而歆动之五章以后乃告以所以致此之由也【黄实夫曰汉文之时贾谊为之痛哭流涕如祸患之迫乎其后谊之忧国诚深矣然其言太过而无优游不迫之意帝退而观天下之势不至于此则一不之信然后知康公之戒君其言亦冇法也】
　　尔土宇昄【符版反】章亦孔之厚【叶狼口下主二反】矣岂弟君子
　　俾尔弥尔性百神尔主【叶当口肿庾二反】矣
　　赋也昄章大明也或曰昄当为版版章犹版图也言尔土宇昄章既甚厚矣又使尔终其身常为天地山川鬼神之主也
　　尔受命长矣茀【芳弗反】禄尔康矣岂弟君子俾尔弥尔
　　性纯嘏尔常矣
　　赋也茀嘏皆福也常常享之也【吕东莱曰自二章至此皆叹美之词虽未及于求贤然成王所以弥尔性而似先公主百神而常纯嘏者果何以致之乎辅氏曰言尔之受命既已长矣尔之享其福禄既已安矣因人祝之夀考而常保其纯嘏也福禄致之若易保之尤难上三章皆极言其夀考福禄以广王心而欢动之然后五章以下乃告以所以致此之由则其言入之易而感之深也召公可谓能尽师保之道者矣】
　　有冯【符水反】有翼有孝有徳以引以翼岂弟君子四方
　　为则
　　赋也冯谓可为依者翼谓可为辅者孝谓能事亲者徳谓得于己者【愚按谓行道而有得于己也】引导其前也翼相其左右也东莱吕氏曰贤者之行非一端必曰有孝有徳何也盖人主常与慈祥笃实之人处其所以兴起善端涵养徳性镇其躁而消其邪日改月化有不在言语之间者矣【谢叠山曰求贤不取非常之才而止曰有孝有徳何也曰孝于亲者必忠于君取其孝正求其忠也唐虞以上取人以徳无才徳之分如臯陶九徳皆才也舜举八元八凯之才皆徳也有徳则才在其中矣】　言得贤以自辅如此则其徳日脩而四方以为则矣自此章以下乃言所以致上章福禄之由也【辅氏曰可冯可翼即孝徳之人也故又曰以引以翼引如引君以当道之引翼如予欲有为汝翼之翼吕氏所谓慈祥者能孝之人也所谓笃实者有徳之人也得如是之人以引翼之则王徳无愆王徳无愆则四方以为法则四方以为法则则可以居大位而无忝受天禄而无穷矣吕东莱曰是诗虽戒求贤而其辞从容不迫至此章始明言贤者之益焉潘氏曰诗中凡称颂人君福禄必归于得人之盛故既醉云君子万年介尔景福而必曰朋友攸摄摄以威仪假乐言受天之禄与干禄百福而必曰率由羣匹与百辟卿士媚于天子盖人君所以致福禄者未冇不自得人始也】
　　颙颙卬卬如圭如璋令闻【音问】令望【叶无方反】岂弟君子四
　　方为纲
　　赋也颙颙卬卬尊严也如圭如璋纯洁也令闻善誉也令望威仪可望法也【郑氏曰人闻之则有善声人望之则有善威仪徳行相副】承上章言得冯翼孝徳之助则能如此【吕东莱曰冇冯有翼】
　　【冇孝冇徳以引以翼则颙颙卬卬如圭如璋令闻令望矣】而四方以为纲矣【辅氏曰此章乃足上章之义颙颙卬卬体貌之尊严也如圭如璋徳行之温纯也令闻声誉之美也令望表仪之善也夫如是然后为人君之全徳非得贤而引翼之何以臻此四方为纲四方以为纲领也】
　　凤凰于飞翽翽【呼防反】其羽亦集爰止蔼蔼王多吉士
　　【鉏里反】维君子使媚于天子
　　兴也鳯凰灵鸟也雄曰鳯雌曰凰翽翽羽声也郑氏以为因时鳯凰至故以为喻理或然也【蔡九峯曰是时周方隆盛鸣鳯在郊鸣于髙冈者乃咏其实也】蔼蔼众多也媚顺爱也　鳯凰于飞则翽翽其羽而集于其所止矣蔼蔼王多吉士则维王之所使而皆媚于天子矣既曰君子又曰天子犹曰王于出征以佐天子云尔【吕东莱曰自此以下广言人材之盛陈夀翁曰吉人吉士即前所谓有孝有徳也孝者徳之夲百行之原也既有孝徳其为吉徳莫大焉】鳯凰于飞翽翽其羽亦傅【音附】于天【叶铁因反】蔼蔼王多吉
　　人维君子命【叶弥并反】媚于庶人
　　兴也媚于庶人顺爱于民也【谢叠山曰媚于天子爱君也媚于庶人为王爱其民也辅氏曰上二章乃因时鳯凰之至而以兴贤者之来集也维君子使维君子命谓委质于君一聴其使令也媚于天子则见贤者无勉强不得已之意媚于庶人则见贤者有维持浃洽之徳后世多以鳯比贤人盖本于此】
　　鳯凰鸣矣于彼髙冈梧桐生矣于彼朝阳菶菶【布孔反】
　　萋萋【七西反】雝雝喈皆【叶居奚反】
　　比也【陈少南曰比贤者必聚于有道之朝九刘济曰鳯隠见以时类贤者之出处也愚按髙冈之鳯凰者髙世之贤才也朝阳之梧桐者治朝之贤君也梧之菶菶萋萋者人君待贤之盛礼也鳯之雝雝喈喈者羣贤和集之徳音也比意盖如此】又以兴下章之事也山之东曰朝阳【孔氏曰朝先见曰也】鳯凰之性非梧桐不栖非竹实不食菶菶萋萋梧桐生之盛也雝雝喈喈鳯凰鸣之和也【段氏曰刘氏曰惟其梧桐菶菶萋萋是以鳯凰雝雝喈喈由此观之则君臣感防之机可想矣辅氏曰比贤者之来集王朝而王朝之礼遇贤者两得其宜也】
　　君子之车既庶且多君子之马既闲且驰【叶唐何反】矢诗
　　不多维以遂歌
　　赋也承上章之兴也菶菶萋萋则雝雝喈喈矣君子之车马则既多而闲习矣其意若曰是亦足以待天下之贤者而不厌其多矣【吕东莱曰今王之车马既多既闲苟得贤以载之其光华和乐殆非形容所及也有其时有其具召公所以欲成王勉乎此也】遂歌盖继王之声而遂歌之犹书所谓赓载歌也【胡庭芳曰言车多焉闲亦应前来游之意言矢诗遂歌亦应前来歌之意矢诗即矢背也若曰今所陈之诗虽不多亦维以遂成其歌致其咏叹进戒之意而已王日休曰此诗非不多也召公以为不多者爱君之心无已也彭氏曰此诗以章计十以言计五十四而犹云不多诚以言之感人冇限声之入人无穷维以逐歌庶子朝夕闻之优游浸渍自足以兴起其心而不忘也辅氏曰此章则又承上章之兴而言王朝之车马既众多而闲习则足以为招来待遇贤者之具矣其所以望于王盖有不待言而可知者诗所以言其志而音则声之成文者其实一也先言以矢其音即其歌而言之也终言矢诗不多者即其实言之也】
　　卷阿十章六章章五句四章章六句【辅氏曰首章则总叙以发端二三四章则极道其夀考福禄之盛以广王心而歆动其意五章以下则告以所以致上章福禄之由五章六章则言王能用贤则可以成徳七章八章则因鳯凰之来以兴贤者之集九章则以鳯凰之鸣得其依比贤者之至得其所至末章然后鳯王以今既有车马众多而且闲习将安所用乎亦惟招延礼待贤者于无穷可也不明言其事而遂曰矢诗不多唯以遂歌者此意最好盖欲王自得之也召公可谓善于开导诱掖其君者矣】
　　序召康公戒成王也言求贤用吉士也
　　求贤用吉士本用诗文而言固为不切然亦未必分为两事后之説者既误认岂弟君子为贤人遂分贤人吉士为两等弥失之矣夫泂酌之岂弟君子方为成王而此诗遽为所求之贤人何哉
　　民亦劳止汔【许乙反】可小康惠此中国以绥四方无纵诡【居毁反】随以谨无良式遏冦虐【七感反】不畏明【叶谟郎反】柔逺能迩以定我王
　　赋也汔几也【释文曰几音祈】中国京师也【愚按诗人指京师为中国故三章又曰恵此京师谓之中者以其在诸夏之中也】四方诸夏也京师诸夏之根本也诡随不顾是非而妄随人也【严氏曰诡随者心知其非而怀诈以以从此奸又也书所谓而从孟子所谓而谀也吕东莱曰一言而丧邦曰予言而莫予违则诡随之人诚覆邦家之人也】谨敛束之意曾也明天之明命也柔安也能顺习也【蔡九峯曰柔者寛而抚之也能者扰而习之也逺近之势如此】　序説以此为召穆公刺厉王之诗以今考之乃同列相戒之词耳未必专为刺王而发然其忧时感事之意亦可见矣【严氏曰朱子此説是也诗言以定我王以为王休又言戎虽小子王欲玉女皆语同列之词以时之乱戒同列所以刺王也】苏氏曰人未有无故而妄从人者维无良之人将悦其君而窃其权以为冦虐则为之故无纵诡随则无良之人肃而冦虐无畏之人止然后柔逺能迩而王室定矣【辅氏曰厉王暴虐之君也则民之劳苦可知矣汔可小康者犹言庶几其可使之小康也夫暴虐之君在上则时必有无良之人肆为诡随之计以行其冦虐者故同列之君子専以此相戒无纵诡随则无良之人不敢肆而冦虐无忌惮之人亦且消沮退缩而无所容如是然后逺者自然得其安近者亦自然顺习而无所垂忤而王室定矣若肆诡随冦虐之人则国家日益多事而逺近皆不聊生矣王室何由安定乎诡随者必无良之人也冦虐者必无忌惮之人也柔逺能迩与恵此中国以绥四方二句相应濮氏曰每章首言民今劳弊可少休息京师者诸夏之本欲安四方之民当自恤京师始彭氏曰民劳甚矣未能遽望其太平也但庶几小康耳故教以惠中国而绥四方然所以惠绥者岂有他哉其本在朝廷之上毋使小人乱政则柔逺能迩而我王定矣先言惠中国以绥四方此出治之序也后言柔逺能迩此成治之效也书言柔逺能迩而必曰难任人诗言柔逺能迩而必曰谨无良皆有常戒惧之意】穆公名虎康公之后【孔氏曰康公十六世孙也】厉王名胡成王七世孙也【孔氏曰世本及周本纪皆云成王生康王康王生昭王昭王生穆王穆王生恭王恭王生懿王及孝王孝王生夷王夷王生厉王凡九世从成王言之不数成王及孝王故七世也】
　　民亦劳止汔可小休恵此中国以为民逑无纵诡随
　　以谨惛怓【女交反叶尼犹反】式遏冦虐无俾民忧无弃尔劳以为王休
　　赋也逑聚也惛怓犹讙【欢又音喧】哗也【严氏曰惛怓惑乱主聴也】劳犹功也言无弃尔之前功也【郑氏曰言无废汝始时动政事之功诱掖之也辅氏曰以为民逑者盖中国者民之所聚也讙哗乃诡随者之态也上有冦虐之臣则下有忧苦之夫矣无弃尔劳者盖同列平时相与为国家虑者固已有定説矣】休美也【曹氏曰自二章而下皆衍而成篇以畅其意不其相逺也愚按章内二休字异义】
　　民亦劳止汔可小息惠此京师以绥四国【叶于通反】无纵
　　诡随以谨罔极式遏冦虐无俾作慝【吐得反】敬慎威仪以近有徳
　　赋也罔极为恶无穷极之人也有徳有徳之人也【辅氏曰罔极亦是诡随者之证以妄随人则为恶岂有穷极也无纵诡随式遏冦虐是防禁小人也敬慎威仪以近有徳是亲近贤者也徒欲防禁小人而不知亲近有徳则无以增益其知识开广其心志矣然欲近贤者则须先谨其威仪威仪不谨则贤者将望望然去之矣岂可得而亲之乎严氏曰非脩身则贤不可得而亲故必敬慎威仪然后可以近有徳也谢叠山曰威仪所以定命也有徳之士未有无威仪王若不敬谨威仪则骄淫傲惰何所不为侮老成逺者徳则贤者不能相亲矣吕东莱曰此章言当逺小人近君子也】
　　民亦劳止汔可小愒【起倒反】惠此中国俾民忧泄【以世反】
　　无纵诡随以谨丑厉式遏冦虐无俾正败【叶蒲寐反】戎虽小子而式大【叶特计反】
　　赋也愒息泄去厉恶也正败正道败坏也戎汝也言汝虽小子而其所为甚广大不可不谨也【严氏曰旧説以此诗戎虽小子及板小子蹻蹻皆指王也小子非君臣之词二诗皆戒责同寮故称小子耳辅氏曰以小子称同列必是长老者之词观下篇可见以身言之则是小子以职言之则是王官故曰戎虽小子而式大言所为甚广大欲其加谨之辞也并观下篇第四章则所谓少年小子必王所宠任之人也】民亦劳止汔可小安惠此中国国无有残无纵诡随
　　以谨缱绻式遏冦虐无俾正反王欲玉女【音汝】是用大谏【春秋传荀子书并作简音简】
　　赋也缱绻小人之固结其君者也【严氏曰诗言无良惛怓罔极丑厉缱绻皆极小人之情状而总之以诡随盖小人之媚君子其始皆以诡随入之其终无所不至孔子所谓佞人殆也】正反反于正也【王介甫曰正败者败而已未尽反而为不正若正反则无正也彭氏曰正反则善恶曲直无不倒置天下其可得而正邪每章言愈切而愈深】玉宝爱之意言王欲以汝为玉而宝爱之故我用王之意大谏正于女盖托为王意以相戒也
　　民劳五章章十句【吕与叔曰五章章之始皆言民亦劳止恵此中国者欲息民而固根本也上言无纵诡随式遏冦虐者欲谨察小人将以害政也章末之言皆丁宁反覆劝之之词使之去危即安去恶从善也彭氏曰此诗以寛治民以严取友曰绥曰惠寛而不扰也曰无纵曰以谨曰式遏严而不恕也】
　　序召穆公刺厉王也
　　上帝板板下民卒瘅【当简反】出话不然为犹不逺靡圣管管不实于亶犹之未逺是用大谏【叶音简】
　　赋也板板反也卒尽瘅病犹谋也管管无所依也亶诚也　序以此为凡伯刺厉王之诗今考其意亦与前篇相类但责之益深切耳【严氏曰朱子以此诗为切责僚友用事之人而义归于刺王与上篇同味诗意信然胡庭芳曰厉王无道召穆凡伯以亲贤之故宜极言而力救之顾乃不直致其谏而姑责同僚以使之闻之者岂非亦以监谤之故不欲婴其锋以陷于罪而甚吾君之恶也耶吁二公忠爱之怀于见盖可见矣】此章首言天反其常道而使民尽病矣而女之言皆不合理为谋人不久逺其心以为无复圣人但恣已妄行而无所依据又不实之于诚信岂其谋之未逺而然乎【辅氏曰正者常道也道其常则民安反其常则民病今天既尽反其常道则民亦安得而不尽病乎话者即语也犹者谋虑也不然则背理伤道也不逺则但为目前之计也人心知有圣人则动作皆有所依据故出话不敢不然为谋不至不逺今也出话则不然为犹则不逺则靡圣管管可知矣既已靡圣管管则所为皆是虚妄故曰不实于亶不然不逺皆虚妄者之所为也李迂仲日爱民者天之常道耳今天使下民皆病则反其常道矣言为犹不逺又言犹之未逺盖反覆言之自下文以至末章皆是大谏也谢叠山曰朱子初解云人苟知圣人之度则必战战兢兢不敢苟作此心若无圣人矣则管管然无所依据矫诬诈伪何所不至其出言行事不以真实而归于诚道无怪也】世乱乃人所为而曰上帝板板者无所归咎之词耳
　　天之方难【叶泥涓反】无然宪宪【叶虚言反】天之方蹶【俱卫反】无然
　　泄泄【以世反】辞之辑【音集叶徂合反】矣民之洽矣辞之怿【叶弋灼反】矣民之莫矣
　　赋也宪宪欣欣也蹶动也泄泄犹沓沓也盖弛缓之意孟子曰事君无义进退无礼言则非先王之道者犹沓沓也【辅氏曰天方艰难则人当忧惧也今乃欣欣然自以为适天方蹶动则人当敛饬也今乃地缓而不以为事则是自絶于天矣始也不有夫圣终也自絶于天则何以能立于人之朝哉蹶颠覆之意泄泄怠缓悦从之貌言天欲颠覆周室羣臣无得泄泄然不急救正之沓沓即泄泄之意盖孟子时人语如此非诋毁也辅氏曰天之方蹶而国家有倾覆之势常情处此消索震慑易得怠缓苟从故戒羣臣以无得泄泄然不急救正之当此之际自非君臣上下力加振作于此奋发则何能救正也】辑和洽合怿悦莫定也辞辑而怿则言必以先王之道矣所以民无不合无不定也【辅氏曰又教以先谨其言而不妄发尔辞能和则民自合尔辞能悦则民自定辞和与怿则合乎理而异于不然者矣民合且定则前所谓卒瘅者其有瘳乎严氏曰首章责同僚出语不然为犹不逺故二章因戎之以言论之间宜相和协庶可措民于安然愚而自用者终不能舍已从人故三章言聴我嚣嚣四章言匪我言耄尔用忧谑五章言无为夸毗善人载尸也皆说朋友议论不相协犹小旻诗凡六章其间五章皆説谋犹之不臧也】
　　我虽异事及尔同僚我即尔谋聴我嚣嚣【许骄反】我言
　　维服勿以为笑【叶思邀反】先民有言询于刍【初俱反】荛【如謡反】赋也异事不同职也同僚同为王臣也春秋传曰同官为僚【陈夀翁曰观此言则其为同列相戒甚明】即就也□□自得不肯受言之貌服事也犹曰我所言者乃今之急事也先民古之贤人也刍荛采薪者古人尚询及刍荛况其僚友乎【辅氏曰第一第二句言其同有恩义也三四句言其不有于我也五六句冀其察也七八句欲其警也】
　　天之方虐无然谑谑【虚虐反】老夫灌灌小子蹻蹻【其畧反】
　　匪我言耄【莫报反叶毛博反】尔用忧谑多将熇熇【叶许各反】不可救药
　　赋也谑戯侮也老夫诗人自称灌灌欵欵也蹻蹻骄貌【李迂仲曰説文蹻蹻举足髙也以足髙之意观之是骄之意】耄老而昏也熇熇炽盛也　苏氏曰老者知其不可而尽其欵诚以告之少者不信而骄之故曰非我老耄而妄言乃汝以忧为戯耳夫忧未至而救之犹可为也苟俟其益多则如火之盛不可复救矣【辅氏曰此章责之又深矣一二句戒其不可慢天也三四句戒其不可忽己也五六句斥其病也七八句危其祸也王介甫曰列子云曾不发药乎左氏曰不如明而药之也与此救药同意】
　　天之方懠【才细反叶笺西反】无为夸【苦花反】毗威仪卒迷善人
　　载尸民之方殿屎【许伊反】则莫我敢葵丧【息浪反】乱蔑资【叶笺西反】曽莫惠我师【叶霜夷反】
　　赋也懠怒夸大毗附也小人之于人不以大言夸之则以谀言毗之也尸则不言不为饮食而已者也殿屎呻吟也葵揆也蔑犹灭也资与咨同嗟叹声也惠顺师众也　戒小人毋得夸毗使威仪迷乱而善人不得有所为也【仆氏曰威仪尽乱侮老慢贤善人则如尸而不复言语矣】又言民方愁苦呻吟而莫敢揆度其所以然者是以至于散乱灭亡而卒无能恵我师者也
　　天之牖民如壎【许元反】如篪【音池】如璋如圭如取如
　　无曰益牖民孔易【以豉反叶夷益反】民之多辟【匹亦反下同】无自立辟
　　赋也牖开明也【程子曰牖开通之义室之暗也故设牖以通明】犹言天啓其心也壎唱而篪和璋判而圭合【孔氏曰半圭为璋合二璋而成圭】取求擕得而无所费【愚按言求之即得而无费于己以益之也】皆言易也辟邪也　言天之开民其易如此以明上之化下其易亦然今民既多邪辟矣岂可又自立邪辟以道之邪【陈夀翁曰上之于下开其本明之天性者固甚易导之以邪僻之人伪者亦不难因开之易而谨导之方可也岂可导以邪僻耶吕东莱曰乱虽极矣道之者固有简易之理不作聪明为耶僻以乱之行其所无事斯可矣辅氏曰此章与七章分明是讥及于王也故先王于民劳首章言此二诗虽不专为刺王而发然其忧时感事之意亦可见矣者是也】
　　价【音介】人维藩【叶分遣反】大师维垣大邦维屏大宗维翰【叶胡】
　　【田反】怀徳维宁宗子维城无俾城坏【叶胡罪胡威二反】无独斯畏【叶纡防于非二反】
　　赋也价大也大徳之人也藩篱师众垣墙也大邦强国也屏树也所以为蔽也【愚按所谓树塞门也】大宗强族也翰干也宗子同姓也　言是六者皆君之所恃以安而徳其本也【李迂仲曰王所恃以卫国家者在此数者苟怀之以徳则无不宁矣诗人以怀徳惟寜开于中则宗子惟城亦当以徳怀之也左氏口君其修徳以固宗子何城如之所谓宗子维城是也董氏曰藩垣屏翰皆以卫王畿也盖藩在外屏在内垣限内外恃翰以为筑王者之固其国如此懐徳维宁则怀诸侯者在徳若宗子则为城以御患者也彭氏曰王者之治亲亲为大虽用人以为藩垣屏而资同姓以为翰翰者所资以立也又必待同姓以为城城者所恃以固也曰大宗曰宗子其意反覆言同姓之至重至切盖坦重于藩屏不可以无翰而城又大而且重马然在人者皆有形之势而徳之在我乃无形之势也故独曰虽宁焉】有徳则得是五者之助不然则亲戚叛之而城坏城壊则藩垣屏翰皆壊而独居独居而所可畏者至矣
　　敬天之恕无敢戯豫敬天之渝【用朱反】无敢驰驱昊天
　　曰明【叶谟郎反】及尔出王【音往叶如字】昊天曰旦【叶得绢反】及尔游衍【叶恰战反】
　　赋也渝变也【如迅雷风烈必变之变】王往通言出而有所往也旦亦明也【旦与明只一意】衍寛纵之意　言天之聪明无所不及不可以不敬也板板也难也蹶也虐也懠也其恕而变也甚矣而不之敬也亦知其有日监在兹者乎【才有些放肆则他便知所以曰日监在兹辅氏曰此又専戒其同列也嚣嚣也谑谑也蹻蹻也忧谑也皆戯豫之事也管管也宪宪也泄泄也夸毗也皆驰驱之类也后四句熟读而详玩之可见天之于人无所不体而兴起人心畏天之诚洋洋乎如在其上如在其左右不可度思矧可射思岂可一毫一息而不敬乎哉】张子曰天体物而不遗犹仁体事而无不在也【潘子善问天体物而不遗是指理而言仁体事而无不在是指人而言否曰体事而无不在是指心而言也天下一切事皆此心发见耳　问天体物仁体事以见物物各有天理事事皆有仁曰然天体在物上仁体在事上犹言天体于物仁体于事本是言物以天为体事以仁为体縁须着从上説故如此下语又问与体物而不可遗一般否曰然】礼仪三百威仪三千无一事而非仁也昊天曰明及尔出王昊天曰旦及尔游衍无一物之不体也【杨仲思问此莫是言人之所以为人者皆天之所为故虽起居动作之顷而所谓天者未尝不在也曰公説天体物而不遗既説得是则所谓仁体事而无不在者亦不过如此天与仁非有二也】
　　板八章章八句【严氏曰一章至五章皆切责僚友之词六章至八章皆责僚友而因戒王也】
　　序凡伯刺厉王也【孔氏曰左传云凡蒋邪茅胙祭周公之也凡伯周公之后也入为王朝卿士春秋书天王使凡伯乗聘则凡伯亦其苗裔世为王臣也】
　　生民之什十篇六十一章四百三十三句









　　诗传通释卷十七
<经部,诗类,诗传通释>
　　钦定四库全书
</div>
    <div class="pagination">
<a href="诗传通释_page33.html">上一页</a><span>...</span><a href="诗传通释_page29.html">29</a><a href="诗传通释_page30.html">30</a><a href="诗传通释_page31.html">31</a><a href="诗传通释_page32.html">32</a><a href="诗传通释_page33.html">33</a><span class="current-page">34</span><a href="诗传通释_page35.html">35</a><a href="诗传通释_page36.html">36</a><a href="诗传通释_page37.html">37</a><a href="诗传通释_page38.html">38</a><a href="诗传通释_page39.html">39</a><span>...</span><a href="诗传通释_page35.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
