<!DOCTYPE html>
<html>
<head>
    <meta charset="UTF-8">
    <title>诗传旁通 - 第 15 页/共 24 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>诗传旁通 - 第 15 页/共 24 页</h1>
    <div class="content">　　茅搜
　　茅搜茹藘也古谓之茅搜今谓之茜草茜亦作蒨一名地血一名牛蔓染绛之草也叶似枣叶头尖下阔茎叶俱澁四五叶对生节间蔓延草木上根紫赤色八月采根以染说文曰茅搜染草一入为韎诗所谓韎韐有奭左传所谓韎韦之跗注皆茅搜所染之皮为之凡皮生者为革熟者为韦韎赤色茹藘音闾搜音搜茜千之切
　　韦弁
　　周礼夏官弁师掌韦弁皮弁注云弁者古冠之名称委貌缁布曰冠　韎韐朱子云只是戎服成公十六年韎韦跗注跗音敷跗注戎服若袴而属于跗与袴连跗足之背也
　　洛
　　洛水出商州上洛县冡岭山桑钦水经云出讙举山郑渔仲云恐是上洛旧名讙举东过熊耳山又东北过虢州卢氏县又东过河南县谷水从西来入焉又东过洛阳南伊水从西来入焉又东北过巩县东又北入于河班固云洛水行千七十里又有一洛水出同州蒲城县洛水谷谷在荆山禹贡所谓荆岐既旅者其水东南流至耀州富平入渭
　　谷
　　谷水出渑池县阳谷谷入洛
　　伊
　　伊水出虢州卢氏县熊耳山东北过陆浑伊阙至洛阳入洛
　　瀍
　　瀍水旧云出谷城县潜亭北今谷城并为河南县地东过洛阳至偃师县入洛
　　涧
　　涧水出河南新安县南白石山东南入瀍
　　伊洛瀍涧河南之水春秋说题辞云洛之为言绎也言水绎绎光耀也王氏曰洛水有二其一在宗周其一在东都在宗周则周官职方氏所谓河西曰雍州其浸渭洛是也在东都则书康诰所谓周公初基作新大邑于东国洛是也
　　珕琫珕珌
　　毛传曰士珕琫而珕珌琫必孔切佩刀削之上饰削去声珕力计切音荔说文曰蜃属蜃大蛤也蚌亦一名蜃周礼蜃物蜃器地官掌蜃春秋传之蜃炭皆谓蛤蜃之蜃非蛟蜃之蜃罗端良云珕即牡蛎
　　桑扈之什
　　桑扈
　　方伯连帅
　　礼记王制千里之外设方伯五国以为属属有长十国以为连连有帅三十国以为卒卒有正二百一十国以为州州有伯郑氏注云属连卒州犹聚也伯帅正亦长也凡长皆因贤侯为之殷之州长曰伯虞夏及周皆曰牧
　　鸳鸯
　　翼左右掩
　　尔雅释鸟曰鸟之雌雄不可别者以翼右掩左雄左掩右雌虽非横渠并栖之说亦互相发
　　莝
　　莝音剉与摧同采卧切软刍也
　　頍弁
　　頍弁貌
　　后汉舆服志古者有冠无帻其戴也加首有頍所以安物故诗曰有頍者弁此之谓也
　　期
　　实维何期之期音基
　　抟
　　遇温气而抟之抟音徒端切搏击也抟控也聚也
　　茑女萝
　　茑寄生孔頴达以为尔雅释草无文今说见于陆玑草木疏陆疏盖因毛传为说也女萝毛传以为莵丝松萝尔雅释草唐蒙女萝女萝莵丝又云蒙王女唐也蒙也女萝也莵丝也王女也凡别五名陆玑草木疏曰莵丝蔓连生草上黄赤如金今合药莵丝子是也非松萝松萝自蔓松上生枝正青与莵丝殊异
　　车舝
　　景行
　　慈溪黄氏【震】日抄曰景者大也行者路也大路则行之也表记之言盖断章取义以为向徃而兴起唐明皇序孝经有景行先哲之语后人缘此遂有景慕之说不以景为大行为路非经防矣苕溪胡氏【仔】渔隠藂话曰黄鲁直云俞清老作景陶轩名为未当诗云景行行止景明也明行则行之耳魏晋间所谓景荘景俭等从一人差误遂相承缪
　　青蝇
　　青蝇变白黒
　　叚成式酉阳杂俎曰苍蝇声雄壮青蝇声清聒其声皆在翼苍蝇粪败物虽玉犹未能免所谓蝇粪点玉是也青蝇首赤如火背若负金污秽能变白黒谓其点白为黒点黒为白也【一云青蝇点玉】
　　賔之初筵
　　侯
　　考工记梓人为侯广与崇方参分其广而鹄居一焉天官司裘王大射则共【音恭】虎侯熊侯豹侯设其鹄诸侯则共熊侯豹侯卿大夫则共麋侯皆设其鹄郑康成注曰谓之侯者天子中【音众】之则能服诸侯以下中之则得为诸侯
　　白质赤质
　　郷村记文白质赤质者皆谓采其地不采者白布也熊麋虎豹鹿豕皆正面画其头象于正鹄之处君画一臣画二阳竒【音基】隂耦之数也凡画者丹质侯皆画云气于其侧以为饰必先以丹采其地丹浅于赤也
　　上纲下纲
　　梓人上纲与下纲出舌寻縜寸焉縜于贫切又尤粉切亦古大切笼纲者也郑康成云纲所以系侯于植者也植直吏切上下皆出舌一寻者亦人张手之节也郑众云纲连侯绳也縜笼纲者舌维持侯者　大射仪前期三日张大侯不系左下纲孔頴达曰郷射之初虽言张侯而以事未至经云不系左下纲中掩束之至于将射以司正为司马乃云司马命张侯弟子脱束遂系左下纲是将射始张之
　　射礼三耦
　　仪礼大射之礼司射作三耦射三耦出次西面揖当阶北面揖及阶揖卒射北面揖揖如升射适次反位三耦卒射亦如之　耦对也射必有耦上耦次耦所以决胜负别能否也
　　的质
　　发彼有的毛传的质也孔頴达曰郑众马融注周礼皆云十尺曰侯四尺曰鹄二尺曰正【音征】四寸曰质以为侯皆一丈鹄及正质于一侯之中为此等级则亦以此质为四寸也一说射张皮谓之侯侯中谓之鹄鹄中谓之正方二尺正巾谓之槷方六寸槷即质也王肃改质为六寸
　　丰上之觯
　　大射之礼司射命设丰于西楹西胜者之子弟洗觯酌奠于上胜者不胜者出揖如升射及阶胜者先升堂不胜者进坐取丰上之觯兴立卒觯坐奠于丰下兴揖先降
　　拾发
　　仪礼大射拾发以将乘矢拾音跲巨业切更也将行也四矢谓之乘射者更代发以行此四矢
　　因射而饮
　　射礼有三大射宾射燕射周礼梓人云张皮侯而栖鹄则春以功注云春读为蠢蠢作也出也天子将祭必与诸侯群臣射以作其容体出其合于礼乐者与之事鬼神皮侯以皮所饰之侯大射之侯也梓人云张五采之侯则逺国属注云五采之侯谓以五采画正之侯逺国属者若诸侯朝会王张此侯与之射所谓宾射也正之方外如鹄内二尺五采者内朱白次之苍次之黄次之黒次之其侯之饰又以五采画云气焉梓人云张兽侯则王以息燕注云兽侯画兽之侯天子熊侯白质诸侯麋侯赤质大夫布侯画以虎豹士布侯画以鹿豕凡画者当质是兽侯之差也息者休农息老物也燕谓劳使臣若与群臣闲暇饮酒而射也劳力报切使色吏切
　　因祭而饮
　　苏子由曰先王将祭必大射以择士将射必先行燕礼既安賔然后改悬以避射既旅然后张侯及弓比其射夫而耦之既耦然后拾发　崔灵恩集注以一章之賔之初筵左右秩秩为大射二章之籥舞笙鼔乐既和奏为燕射
　　崇坫康圭
　　记明堂位崇坫康圭郑氏注云崇高也康读为亢龙之亢又为高坫亢所受圭奠于上焉　坫筑土为之在两楹间康举也举圭于坫之上也
　　始治卒乱
　　荘子人间世篇以礼饮酒者始乎治常卒乎乱郭象注曰治谓尊卑有别旅酬有次乱谓湛湎淫液也旅众也众相酬酢也湛音沈液溢同
　　司正
　　仪礼郷饮酒主人降席自南方【不由北方由便】侧降【侧特也賔介不从故言侧】作相为司正【作使也相去声】郷射主人降席自南方侧降作相为司正燕礼射人自阼阶下请立司正公许射人遂为司正
　　采菽
　　路车
　　春官巾车王五路玉路金路象路革路木路玉路锡樊缨十有再就建太常十有二斿以祀金路钩樊缨九就建大旂以賔同姓以封象路朱樊缨七就建大赤以朝异姓以封　玉金象三路以玉金象饰诸末也革路鞔之以革而漆之无他饰木路不鞔以革漆之而已就成也五色备而一匝谓之一就樊及缨皆以五采罽饰之音羊樊音盘鞔音瞒罽音计斿音留旂旒也
　　衮冕
　　周冕有五一衮冕二鷩冕三毳冕四絺【展几切】冕五冕第五卷九罭篇已载九章之义兹再出十二章说邢叔明【昺】曰日月星辰取其照临于下山取兴云致雨龙取变化无穷华虫谓雉取耿介藻取文章火取炎上以助其徳粉取洁白米取能养黼取断割黻取背恶向善
　　槛泉
　　尔雅云槛泉正出公羊传云直出直犹正也正出者涌出也自发源处涌而直上故曰正出
　　行縢【幅　齐】
　　縢缄也行縢者言行而缄束其足
　　幅严坦叔音偪言攷内则之偪及左传带裳幅舄幅偪字异皆音逼
　　恭敬齐遫之齐音咨
　　绋纚维
　　绋者繂也纚维者系也繂音律
　　菀栁
　　战国防
　　战国防楚春申君使人请孙子于赵孙子为书谢因为赋曰宝珍隋珠不知佩兮袆布与丝不知异兮闾妹子奢莫知媒兮媒母求之又甚喜之兮以瞽为明以聋为聪以是为非以吉为凶呜呼上天曷惟其同诗曰上天甚神无自瘵也此孙子即荀卿子春申君黄歇楚之国相
　　都人士之什
　　都人士
　　周尹姞
　　春秋尹氏世为公卿周之旧族左传郑石癸曰姞吉人也后稷之元妃也周旧婚姻故称尹姞
　　晋王谢
　　王王导族谢谢安族王有太原琅邪二宗琅邪为盛太尉王祥与弟览之后王导是也
　　唐崔卢【揵】
　　山东崔卢李郑诸族自矜地望凡为婚姻必多责财货或舍其郷里妄称名族或兄弟齐列更以妻族相陵唐太宗恶之命吏部尚书髙士亷等徧责天下谱牒质以史籍考其真伪褒进忠贤贬退奸逆分为九等士亷等以黄门侍郎崔民干为第一帝更命刋定专以品秩为高下于是以皇族为首外戚次之民干为第三凡二百九十三姓千六百五十一家贞观十二年春正月颁氏族志于天下李肇国史补山东四姓土门崔冈头卢潭底李荥阳郑皆为显族
　　揵其言切举也
　　黍苖
　　师从旅从
　　春秋左传定公四年卫祝鮀曰嘉好之事君行师从卿行旅从从去声二千五百人师五百人旅
　　谢
　　欧阳文忠公曰谢黄帝后周灭之以封申伯在南阳之宛县荆州记棘阳东北百里有谢城桑钦水经云谢水所出棘阳在唐之湖阳西北
　　隰桑
　　思公子
　　九歌湘夫人沅有芷兮澧有兰思公子兮未敢言
　　白华
</div>
    <div class="pagination">
<a href="诗传旁通_page14.html">上一页</a><span>...</span><a href="诗传旁通_page10.html">10</a><a href="诗传旁通_page11.html">11</a><a href="诗传旁通_page12.html">12</a><a href="诗传旁通_page13.html">13</a><a href="诗传旁通_page14.html">14</a><span class="current-page">15</span><a href="诗传旁通_page16.html">16</a><a href="诗传旁通_page17.html">17</a><a href="诗传旁通_page18.html">18</a><a href="诗传旁通_page19.html">19</a><a href="诗传旁通_page20.html">20</a><span>...</span><a href="诗传旁通_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
