<!DOCTYPE html>
<html>
<head>
    <meta charset="UTF-8">
    <title>诗所 - 第 14 页/共 22 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>诗所 - 第 14 页/共 22 页</h1>
    <div class="content">　　曾孙公田之获既多又为民间求仓箱盈溢于神以为农夫之庆上下一体如此故神报以介福而万寿无疆终次章之意
　　甫田四章○所谓祈年于田祖击土鼓以乐田畯者此篇正言之
　　大田多稼既种既戒既备乃事以我覃耜俶载南畞【满以反】播厥百谷既庭且硕曾孙是若
　　言农夫能预事及时以顺曾孙之命
　　既方既皁既坚既好不稂不莠去其螟螣及其蟊贼无害我田稺田祖有神秉畀炎火【音毁】
　　有渰萋萋兴雨祁祁雨我公田遂及我私彼有不获稺此有不敛穧彼有遗秉此有滞穗伊寡妇之利
　　人力既勤此两章乃致祷祈之意
　　曾孙来止以其妇子馌彼南畞【满以反】田畯至喜来方禋祀以其骍黒与其黍稷以享以祀以介景福【方墨反】前篇来止劝耕之时也此来止观获之时也收获之后又禋祀四方以报以祈兴来歳之利与前篇社方御田祖者相首尾
　　大田四章○终前篇之意○自楚茨至此四篇皆言豳公以来旧俗如此葢自后稷始兴农事公刘克笃其烈故对后稷以称而曰曾孙也豳风雅颂所称上不及天子下不系卿大夫其曰君曰公曰公子曰君妇皆有国者名号而信南山篇所谓曾孙田之我疆我理则于天子及卿大夫之事尤不相似而为诸侯之始辟土地者与大雅公刘緜荒豳与岐之文正相应也
　　瞻彼洛矣维水泱泱君子至止福禄如茨韎韐有奭以作六师
　　瞻彼洛矣维水泱泱君子至止鞞琫有珌君子万年保其家室
　　瞻彼洛矣维水泱泱君子至止福禄既同君子万年保其家邦【博工反】
　　瞻彼洛矣三章○东都既成朝防诸侯因而讲武事之诗也葢自文武既没周召辅政皆不敢忘武事故曰维有司之牧夫其克诘尔戎兵以陟禹之迹又曰张皇六师无坏我高祖寡命首两章皆言兵革服佩卒章则示天位已安寓偃武修文之意矣
　　裳裳者华其叶湑兮我觏之子我心写【音湑】兮我心写兮是以有誉处兮
　　与蓼萧首章同湑义亦同皆以物之被露而润兴诸侯戴泽之意
　　裳裳者华芸其黄矣我觏之子维其有章矣维其有章矣是以有庆【音羗】矣
　　亦蓼萧为龙为光之意美其德之容也
　　裳裳者华或黄或白我觏之子乗其四骆乘其四骆六辔沃若
　　亦蓼萧鞗革和鸾之意
　　左之左之君子宜【鱼何反】之右之右之君子有【音以】之维其有之是以似之
　　此又蓼萧其德不爽宜兄宜弟之意葢美其行之无亏才之有裕乃推原其由于实德之素是以行事悉似其本心非可以致饰于外者也孟子言自得之则取之左右逢其原意正如此
　　裳裳者华四章○朝防毕而见诸侯之诗首章听其言二章观其行三章乃至于车马驱驰之节亦无不中度者故四章合而美之
　　交交桑扈有莺其羽君子乐胥受天之祜
　　羽兴为天子之羽翰也故曰受天之祜
　　交交桑扈有莺其领君子乐胥万邦之屏
　　领兴为诸侯之长率也故曰万邦之屏
　　之屏之翰百辟为宪不戢不难【乃多反】受福不那
　　戢难言万邦皆敛戢而畏慎也屏承次章言翰承首章言戢难又承次章言受福又承首章言
　　兕觥其觩防酒思柔彼交匪敖万福来求
　　乃言今日之燕非以遨游相交也相与求万福尔桑扈四章○朝防既毕而燕诸侯之诗葢必元侯受方伯之任者其在东郊则周公君陈毕公之伦是也
　　鸳鸯于飞毕之罗之君子万年福禄宜【鱼何反】之
　　鸳鸯匹鸟也兴天子下交元侯收为匹配故曰毕之罗之
　　鸳鸯在梁戢其左翼君子万年宜其遐福【方墨反】
　　鸳鸯之宿敛其左翼以相依兴天子倚毗元侯之笃
　　乘马在厩摧之秣之君子万年福禄艾之
　　乘马在廐秣之摧之君子万年福禄绥之
　　以人之养马而赖其力兴天子加惠元侯而收其功鸳鸯四章○此为诸侯所以答天子也蓼萧诸篇朝防燕享之诗也此四篇辞义皆似而篇什不相从以首篇推之则皆为东都之作可知鹿鸣以下天保答之鱼丽以下南山有台答之蓼萧以下菁莪答之瞻彼洛矣以下鸳鸯答之其义皆相似
　　有頍者弁实维伊何尔酒旣防尔肴旣嘉岂伊异人兄弟匪他茑与女萝施于松柏未见君子忧心奕奕既见君子庶几説怿
　　实维伊何设问此頍弁者何人也故下以兄弟匪他答之
　　有頍者弁实维何期尔酒既防尔殽既时岂伊异人兄弟具来茑与女萝施于松上未见君子忧心怲怲【古音补徃反】既见君子庶几有臧
　　实维何期设问期以何时来也故下以兄弟具来答之
　　有頍者弁实维在首尔酒既防尔殽既阜岂伊异人兄弟甥舅如彼雨雪先集维霰死丧无日无几相见乐酒今夕君子维宴
　　雨雪集则草木零纵松柏不凋而茑萝亦既枯矣然则相见之日能有几哉记曰亲戚既没虽欲孝谁为孝年既耆艾虽欲悌谁为悌故孝有不及悌有不时其此之谓乎
　　頍弁三章○当从朱传为燕兄弟亲戚之诗然绎其辞意葢受燕者之作非燕者之作也故以茑萝自比而卒语曰君子维宴则斥主人言尔为此诗者葢所以劝亲亲如常棣之伦而托为兄弟亲戚之意其曰死丧无日无几相见犹然孔懐原隰之哀也
　　间闗车之舝兮思娈季女逝兮匪饥匪渇德音来括虽无好友【音以】式燕且喜
　　季女喻贤人也以其懐美深藏言之故曰季女也言间闗命车为思季女而徃望其德音之来防不啻如渇而如饥又复谦言我虽德美不足相配非汝之好友然亦愿汝之聊且燕喜也
　　依彼平林有集维鷮辰彼硕女令德来教式燕且誉好尔无射【转音豫】
　　鷮雉文明之物也辰时也以其懐抱大美言之故曰硕女也山梁之雉时哉时哉翔而后集者也硕女亦应时而来以德教诲于我故既燕且誉而好之无射前之饥渇以望其德音者至是始遂矣
　　虽无防酒式饮庶几虽无嘉殽式食庶几虽无德与女式歌且舞
　　谦言酒殽之不备如风所谓中心好之曷饮食之也又谦言无德以酬汝即前文无好友之意也
　　陟彼高冈析其柞薪析其柞薪其叶湑兮鲜我觏尔我心写【音湑】兮
　　析薪喻求贤也鲜我觏尔言其相见之非易而不偶
　　高山仰止景行行【户郎反】止四牡騑騑六辔如琴觏尔新昬以慰我心
　　高山仰止钦其德也景行行止仪其行也既得贤而亲之尊之故复序其间闗徃见之初马骤车驰特为欲觏尔新昬以慰我心也孔子曰诗之好仁如此车舝五章○此篇葢求贤之诗其以季女硕女新昬言之皆此类也周公系易凡言女言妇言防媾云者大抵取义在君臣朋友之际楚人屈原知之所作骚辞周游求女皆厯访贤人之喻也然则此诗之防夫子所谓好仁者一言以蔽之矣頍弁及此乃常棣伐木之嗣音意者亦周公之作葢明农以笃世业朝防以亲诸侯吊不咸而睦同姓明俊民以让后人者皆周公之志也
　　营营青蝇止于樊岂弟君子无信谗言
　　营营青蝇止于棘谗人罔极交乱四国
　　营营青蝇止于榛谗人罔极构我二人
　　青蝇三章○疾谗之诗也自此至鱼藻皆当为厉王时诗以宾筵鱼藻例之则此诗亦当为东诸侯所作故曰交乱四国构我二人非微者之辞也
　　宾之初筵左右秩秩【与防偕设逸协】笾豆有楚殽核维旅酒既和旨饮酒孔偕钟鼓既设举醻逸逸大侯既抗弓矢斯张射夫既同献尔发功发彼有的【古音都畧反】以祈尔爵朱传此章言因射而饮者
　　籥舞笙鼓乐既和奏【则故反】烝衎烈祖以洽百礼百礼既至有壬有林锡尔纯嘏子孙其湛其湛曰乐各奏尔能宾载手仇室人入又【音肄】酌彼康爵以奏尔时
　　朱传此章言因祭而饮者愚谓射者饮而后射祭者祭而后饮也各奏尔能言子孙执事者各尽其能也宾载手仇饮宾也所谓献酬交错者也室人入又燕寝也所谓乐具入奏者也康爵犹言福酒时谓春秋祭祀以时思之
　　宾之初筵温温其恭其未醉止威仪反反曰既醉止威仪幡幡舎其坐迁屡舞僊僊其未醉止威仪抑抑【古音于逸反】曰既醉止威仪怭怭是曰既醉不知其秩
　　朱传此章以下言凡饮酒者
　　宾既醉止载号载呶【古音奴】乱我笾豆【田故反】屡舞僛僛是曰既醉不知其邮【古音羽其反】侧弁之俄屡舞傞傞既醉而出并受其福【方墨反】醉而不出是谓伐德饮酒孔嘉维其令仪【音俄】
　　凡此饮酒或醉或否既立之监或佐之史彼醉不臧不醉反耻式勿从谓无俾大怠匪言勿言匪由勿语由醉之言俾出童羖三爵不识矧敢多又【音肄】
　　上两章言威仪之失此章又特以失言为戒盖醉之害莫大于失言也
　　宾之初筵五章○韩序谓卫武公饮酒悔过之作是也然虽自箴而亦以讽上与大雅抑同意以二雅之序攷之两诗皆当为厉王之世则言武公作卿士在此时者近是其又言仕于幽王者非也古史年代多不可信矣
　　鱼在在藻有颁其首王在在镐岂乐饮酒
　　君民犹鱼水也鱼非水不乐君非民亦不乐也能岂乐饮酒则无酒荒之祸矣当是东诸侯遥祷之辞故曰王在在镐
　　鱼在在藻有莘其尾王在在镐饮酒乐岂
　　鱼在在藻依于其蒲王在在镐有那其居
　　能以岂乐饮酒则不忘民而可以安居矣
　　鱼藻三章○此诗继于賔筵而皆言饮酒之事岂亦卫武公所作以讽王与荡之诗借言殷纣沈湎号呼之失今武公于自儆者斥言之而施于上者如此臣子之辞也
　　采菽采菽筐之筥之君子来朝何锡予之虽无予之路车乘马【音姥】又何予之衮及黼
　　以筐筥之盛菽兴车马衣服之荣诸侯也
　　觱沸槛泉言采其芹君子来朝言观其旂【音芹】其旂淠淠鸾声嘒嘒载骖载驷君子所届
　　观芹之所生则知槛泉之所出矣兴旂常车马之所至则知君子之来也
　　赤芾在股邪幅在下【音户】彼交匪纾天子所予乐只君子天子命【弥吝反】之乐只君子福禄申之
　　上言旂鸾骖驷则君子原有车马及此朝见赤芾邪幅则君子原有衣服纾缓也后也谓彼之交于天子者素无怠缓此车马章服皆昔时天子之所予今又有此新命以申重其福禄者以其有乐只之德故耳此两章皆申首章之意
　　维柞之枝其叶蓬蓬乐只君子殿天子之邦【博工反】乐只君子万福攸同平平左右亦是率从
　　以枝叶之盛兴从来之人之多盖必燕赐及其羣下故云
　　泛泛杨舟绋纚维之乐只君子天子葵之乐只君子福禄膍之优哉游哉亦是戾矣
　　朝事毕而天子复留诸侯与之揆度政事厚其礼意故以舟之絷维而泛泛兴诸侯之款留于天子而优游也前三章赐赉之常后二章典之加厚者也采菽五章○此诗与瞻彼洛矣诸篇不相属而在厉王之后则必宣王朝诸侯之诗也四章曰亦是率从言诸侯来而其左右亦来也五章曰亦是戾矣言天子至而诸侯亦至也盖亦朝防于东都者
　　骍骍角弓翩其反矣兄弟昬姻无胥逺矣
　　尔之逺矣民胥然矣尔之教矣民胥效矣
　　此令兄弟绰绰有裕不令兄弟交相为瘉
　　此三章刺亲睦之不行由有位倡之也
　　民之无良相怨一方受爵不让至于己斯亾
　　老马反为驹不顾其后【音户】如食宜饇如酌孔取
　　毋教猱升木如涂涂附君子有徽猷小人与属【转音树】此三章刺亷让之不兴由有位导之也
　　雨雪瀌瀌见晛曰消莫肯下遗式居娄骄
　　甘于在下而受弃者能让者也今之人皆欲居上而长骄人者尔
　　雨雪浮浮见晛曰流如蛮如髦我是用忧
　　蛮髦犹言胡越也不相亲之意此两章兼应前六章也
　　角弓八章○仁让之化既逺士大夫薄竞以先细民王朝不能敦本厉俗贤者以为忧
　　有菀者栁不尚息焉上帝甚蹈无自昵【古音匿】焉俾予靖之后予极焉
　　蹈古注作悼朱子据荀卿作神然蹈义自通葢践踏其下之意正对高飞傅天所谓发扬蹈厉者也
　　有菀者栁不尚愒焉上帝甚蹈无自瘵焉俾予靖之后予迈焉
　　有鸟高飞亦傅于天彼人之心于何其臻曷予靖之居以凶矜【古音居银反】
　　菀栁三章○从旧説○自采菽至隰桑以前后攷之当为宣王之诗然如角弓菀栁则尊亲懐柔之道亦既微矣合观大小二雅凡系宣王事者大抵励意武功为多其称中兴者以此其不久而乱使后人称厉宣幽平亦以此也葢英武之君志在功名则小人多借此以自进而有受爵不让之徒行其督责则羣下多苟焉以自逺而有不敢亲昵之意夫是以枝繁而本拨材盛而德衰势强而心离文武周公之道于是衰矣
</div>
    <div class="pagination">
<a href="诗所_page13.html">上一页</a><span>...</span><a href="诗所_page9.html">9</a><a href="诗所_page10.html">10</a><a href="诗所_page11.html">11</a><a href="诗所_page12.html">12</a><a href="诗所_page13.html">13</a><span class="current-page">14</span><a href="诗所_page15.html">15</a><a href="诗所_page16.html">16</a><a href="诗所_page17.html">17</a><a href="诗所_page18.html">18</a><a href="诗所_page19.html">19</a><span>...</span><a href="诗所_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
