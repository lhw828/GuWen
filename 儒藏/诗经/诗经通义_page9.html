<!DOCTYPE html>
<html>
<head>
    <meta charset="UTF-8">
    <title>诗经通义 - 第 9 页/共 16 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>诗经通义 - 第 9 页/共 16 页</h1>
    <div class="content">　　小雅【大小雅义见首卷】
　　释文从鹿鸣至菁菁者莪凡二十二篇是文王武王成王之正小雅六篇亡从六月至无羊十四篇是宣王之变小雅从节南山至何草不黄凡四十四篇是幽王之变小雅○陈启源曰刘瑾考仪礼上下通用止小雅二南不歌大雅可见大雅独为天子之乐斯言误矣郑谱云用于乐国君以小雅天子以大雅然而飨或上取燕或下就所谓上取者如左传以文王为两君相见之乐礼记谓賔入大门而奏肆夏又谓两君相见升歌清庙下管象孔氏引证甚明刘岂未见乎仪礼亡逸者多所存诸侯之礼止乡饮燕礼乡射大射诸篇稍及奏乐之制何可执以为据也
　　鹿鸣之什【雅无诸国之别故毛氏列为什如军法十人为什也朱子集传将笙诗六篇编什内故分什为七与毛公本不同吕氏读记亦然而第二什以南陔为首与朱传小别葢用苏氏之説】
　　呦呦【音幽】鹿鸣【疏鹿得草必相呼共食故以起兴】食野之苹【读如旁○今籁蒿陆玑疏苹叶青白色茎似筯而轻肥始生香可食】我有嘉賔鼓瑟吹笙【读师庄反音桑○仪礼燕礼云工四人二瑟瑟堂上之乐鼓瑟而歌笙堂下之乐立于悬中○李氏曰鼓瑟工歌鹿鸣之三是也吹笙笙奏南陔以下是也】吹笙鼓簧【笙中之簧】承筐是将【奉筐行币帛笺饮之而有币酬币也食之而有币侑币也○顾炎武曰君子不亲货贿束帛笺笺实诸筐篚非徒尽饰之道亦所以远财而养亷耻也以此坊民民犹有轻礼重货者】人之好【去声】我示我周行【读如杭○疏申毛云示我以先王至美之道郑云置于周之列位集传从毛】○呦呦鹿鸣食野之蒿【今青蒿本草注春生苗叶秋开淡黄花结子如粟米大】我有嘉賔徳音孔昭视【与示同】民不佻【音挑】君子是则是效我有防酒嘉賔式燕以敖【音翺】○呦呦鹿鸣食野之芩【音琴○陆玑疏生泽中下地咸处牛马亦喜食之罗愿曰香草】我有嘉賔鼓瑟鼓琴鼓瑟鼓琴和乐【音洛】且湛【音躭叶持林反音沈古文耽湛通用】我有防酒以燕乐嘉賔之心
　　序鹿鸣燕羣臣嘉賔也既饮【去声】食【音嗣】之又实币帛筐篚以将其厚意然后羣臣嘉賔得尽其心矣
　　序及毛郑皆专指羣臣为嘉賔羣臣而谓之賔者恩礼之厚也集传兼及诸侯之使葢本仪礼注鹿鸣者君与臣下及四方賔燕讲道修徳之乐歌然作诗之本意实为羣臣孔疏已辨之矣○严缉诗求忠益序所云尽心谓忠告无隐也上下之情不通则羣臣嘉賔虽欲有以告君而不可得故待燕而后可以尽其心也杜甫诗圣人筐篚恩实欲邦国活得古人用诗之义矣按燕礼鼓瑟吹笙在工歌笙入之时吹笙者以笙吹诗也示我周行徳音孔昭葢在旅酬之后周行至道也徳音善言也乡射礼记古者于旅也语乐记于是语于是道古是也
　　邹忠曰集传以鹿鸣诸诗为燕飨通用之乐歌然燕与飨异飨重而燕亲飨者天子所以享元侯及卿大夫之有功与诸侯享邻国使臣燕则有因祭而馂如楚茨之备言燕私是也有因朝聘而饮如湛露之在宗载考是也有因劳而劳如四牡之劳使臣杕杜之劳戍卒是也有因暇而防如伐木之饮湑是也又有继飨而燕如左传郑飨赵孟礼终乃燕是也其礼不若飨之盛飨在庙燕在寝飨亲献燕不亲献飨爵盈而不饮燕无算爵此燕与飨之别也是诗云嘉賔式燕以敖又云燕乐嘉賔之心则知是燕非飨矣或疑燕礼无用币之文然周语云先王之燕体解节折共饮食之于是乎折俎加豆酬币宴货以示容合好则燕未尝不用酬币也
　　关睢夫妇也而曰友鹿鸣君臣也而曰賔葢王者退处于宫则惧溺牀第故相敬如友以持之尊居于朝则虑隔堂亷故相洽如賔以通之而引翼之资启沃之益亦因以收焉传曰师臣者帝賔臣者王此之谓乎
　　鹿鸣三章章八句【范氏説见集传】
　　四牡騑騑【音非】周道【传周道岐周之道也吕记使臣初发葢自岐周以往故以周道言之若武王之时则溥天之下莫非周道矣】倭【音威】迟【歴远貌】岂不懐归王事靡盬我心伤悲○四牡騑騑啴啴【音滩○説文啴啴喘息也陆佃曰骆焉奈劳今喘息不平则以甚苦故也○陈启源曰毛训騑騑为行不止貌啴啴为喘息貌骎骎为骤貌皆取疲苦义葢以马之劳见使臣之劳也朱子合采芑啴啴训众常武啴啴训盛以训此诗曰众盛貌与劳使臣义全不相蒙矣方知古人释经用意之精非后人所及】骆马【读如姥】岂不懐归王事靡盬【严缉文王未尝称王而云王事靡盬者诸侯受天子之命治其国西伯受天子之命统诸侯皆王事也】不遑启处【传启跪也处居也臣受命舍币于祢乃行按跪乃危坐朱子曰记云授立不跪授坐不立葢跪有危义两膝着地伸腰及股而势危者为跪两膝着地以尻着蹠而稍安者为坐也】○翩翩【音篇】者鵻【音隹隹音追○传鵻夫不也笺鸟之谨愿者疏左传祝鸠氏为司徒即此鸟也苏传云祝鸠孝鸟故不获养者称焉今按此鸟本名夫不故曰防鸠防即夫音集传作鹁鸠恐是传写之譌耶陈启源曰尔雅注疏陆玑诗疏方言博雅诸书并无鹁鸠之名吕记严缉皆作鹁鸠严缉至并数防鸠鹁鸠以为鵻有十四名则防之误为鹁久矣疑朱子作集传时已然不关后人之传写也】载飞载下【读如户】集于苞栩【音许】王事靡盬不遑将父【苏传鵻之飞也则亦下而集于栩以兴使臣之行久不返至不得将其父戴氏曰将者扶持奉侍之谓】○翩翩者鵻载飞载止集于苞杞【今枸杞本草名仙人杖根名地骨皮茎榦三五尺作丛严缉此诗苞杞杕杜北山采杞四月杞桋皆枸杞也】王事靡盬不遑将母【读如米】○驾彼四骆载骤骎骎【音侵○严缉走马曰驰不驰而步疾曰骤】岂不懐归是用作歌将母来谂【音审○王氏曰母恃子以养甚于父范氏曰末章再言将母本其恩之所起以教爱也爱母则敬父矣敬父则尊君矣】
　　序四牡劳使臣之来也有功而见知则説【音悦】矣【使臣之来谓事毕来归也】
　　程子曰四牡之义闵人之勤劳故云有功而见知则説矣上不知下之劳则下不自尽其力故曰四牡废则君臣缺矣○郝敬曰此文王之诗而称王事者凡风雅歌文王之事非即作于文王之世周道大行然后礼乐兴则是成王周公之世矣故称王事称天子文武同也
　　此为使臣自述之辞故末章托言作此诗以来告盖臣有劳苦患君不知今探其情以劳之所以为悦非谓使臣必待知而后悦也
　　四牡五章章五句【毛传郑笺范氏説见集传】
　　皇皇者华【音敷】于彼原隰駪駪【音辛】征夫每懐靡及○我马维驹六辔如濡【音儒○鲜泽】载驰载驱周爰咨诹【释文子须反音苴吕记同○左传咨事为诹】○我马维骐六辔如丝【调和】载驰载驱周爰咨谋【读如迷○左传咨难为谋难为患难】○我马维骆六辔沃若载驰载驱周爰咨度【左传咨礼为度】○我马维骃【音因○尔雅疏今名泥骢】六辔既均载驰载驱周爰咨询【左传咨亲为询亲为亲戚】
　　序皇皇者华君遣使臣也送之以礼乐言远而有光华也【朱公迁曰劳先而遣后者以恤情劝义轻重为次第见君之厚于其臣如此】
　　按周礼大小行人出使诸侯其责甚重燕以遣之所谓礼也歌以乐之所谓乐也远而有光华是皇华所取义也疏草木之华不以髙下而易其色臣之出使当光显其君常不辱命不以远近而易其志也程子曰皇华之光明于野犹王泽之流布光华于天下也故以为兴天子遣使四方以观省风俗采察善恶亷访疾苦宣道化于天下下国蒙被徳泽是以光华朱子曰叔孙穆子谓君教使臣曰每怀靡及诹谋询度必咨于周此诗意也诗本以戒使臣而托于其自道之辞以发之忠厚之至也○每懐靡及郑笺据国语懐私为训不可从忠信为周又尝引国语本言诹谋询度必咨于忠信之人而诗文乃云周爰咨诹者东莱谓古语多倒是也永叔觧作周详访问集传因之然诗防未必如此【六月序云皇皇者华废则忠信阙矣可证忠信为周是此诗本防】
　　皇皇者华五章章四句【范氏説见集传】
　　常棣之华【按召南唐棣之华与论语唐棣之华尔雅所谓栘今白杨也此常棣与采薇维常之华尔雅所谓棣今郁李也吕氏曰常棣今玉李也花萼相承甚力郁李是薁不是常棣郁李实如李常棣实如樱桃各一木】鄂【五各反音噩】不【郑云当作跗】韡韡【音伟当作□○疏华下有萼萼下有跗花萼相承覆故得韡韡而光明也○欧阳义不韡韡者韡韡也古诗之语如此者多何烦改字为柎葢已言鄂则足见兄弟相承之意矣程子曰韡韡鲜华壮盛之貌不作柎可如字亦可以华萼相依生相亲力相承兴人之莫如兄弟也按欧阳之説本于王肃集传从之然古义自不可废】凡今之人莫如兄弟【上声】○死丧【去声】之威兄弟孔懐【读音回】原隰裒【薄侯反音掊○王氏曰不得保其常居而裒聚于原隰之中此与人同患难时也集传云积尸裒聚于原野葢防上死丧言之】矣兄弟求矣【程子曰此章叙兄弟相赖之事当死生危难之可畏则思兄弟之助及困穷离散羣散郊野之时则惟兄弟相依恃】○脊令【音零○严缉今名雪姑其色苍白郑氏以为水鸟非】在原兄弟急难【此患难之难读平声庾信哀江南赋本无情于急难正用此作平声言兄弟当相急于患难】每有【郑云每有虽也本尔雅释训文】良朋况也永叹【苏传况甚也其甚者不过为之长叹息○此章东莱説见集传】○兄弟阋【许歴反音虩○阋鬭狠】于墙外御其务【音侮○传务侮也严缉务犹事也防墙御侮葢以恩情甚薄而犹有不能已者言之】每有良朋烝也无戎【读而至反音汝○元熊朋来五经説曰此诗外御其务当依左传侮字为据烝也无戎与常武以昭我戎并当音汝崧髙戎有良翰即汝有良翰民劳戎虽小子即汝虽小子可见古者戎汝同音吴氏改务音蒙而不顾左传引诗之文失之矣愚按洪范曰雨曰霁勺蒙蒙史记引作霿索隐云音蒙又周礼太卜注引作雺杨用修云雺一作霚又作蒙古音务亦叶谟蓬反故才老读作蒙下与戎叶而朱子非之然此説仍当备一义○曹氏曰烝众也言朋友虽众而无助朱子曰此章正为管蔡启商之事而发】○丧乱既平既安且宁虽有兄弟不如友生○傧【賔反音摈】尔笾豆饮酒之饫【于虑反音芋】兄弟既具和乐【音洛】且孺【程子曰孺者亲慕之义言无异于孺子相慕】○妻子好【去声】合如鼓瑟琴兄弟既翕【音吸】和乐且湛【读如沈】○宜尔室家【读古胡反音姑】乐尔妻帑【音奴释文云帑依字吐荡反经典通为妻帑字今读音拏也】是究是图亶【吕记都但反音胆】其然乎
　　序常棣燕兄弟也闵管蔡之失道故作常棣焉
　　按国语引富辰云周文公之诗曰兄弟阋于墙外御其侮则此诗自是成王之时周公所作以亲兄弟也左传又引富辰云周公吊二叔之不咸封建亲戚以藩屏周召穆公【虎】思周徳之不类故纠合宗族于成周曰常棣之华鄂不韡韡凡今之人莫如兄弟二书皆富辰之言且其时去召穆公未远不知其説何以不同杜预以为周公作之召公歌之据序云闵管蔡则当属周公无疑左氏葢传闻异辞耳【陈启源曰正雅文王诗九篇天保以上治内采薇以下治外各有取义常棣诗虽作于成王时既在治内之列不得不先诗谱推其故以为周公闵管蔡被诛若在成王诗中则彰明其罪故推而上之托于文王亲兄弟之义理容有之】首章以常棣之蕚着于柎交相映发兴至亲莫如兄弟下二章渐次以死丧急难御侮騐兄弟之至情言不惟求原野急患难者可恃即阋墙非令兄弟然犹愈朋友之无助也五章责人以兄弟之相赖如此乃或无事而忘之乎六章劝人以兄弟之恩当常相和乐末二章又因常人之情多厚妻子而薄兄弟故言妻子虽好合必兄弟具和乃为乐之久而可以宜室家乐妻子矣人诚究其理图是事则吾言岂不信然耶朱子曰燕兄弟之诗当极其和乐而此诗专言死丧急难之事其志切其辞哀葢周公处兄弟之变孟子所谓其兄闗弓而射之则已垂涕泣而道之者也文武燕兄弟之诗虽不可见然意其辞气和平必异于此故序者以闵管蔡之失道发之○苏传小人好以亲为怨而乐从其疏故此诗每陈朋友之不足恃者以告之
　　常棣八章章四句
　　伐木丁丁【音争】鸟鸣嘤嘤【笺嘤嘤两鸟声也疏鸟闻伐木而惊嘤嘤然以兴朋友二人相切磋】出自幽谷迁于乔木嘤其鸣矣求其友声【笺鸟之迁处髙木者求其尚在深谷者其相得则复鸣嘤嘤然】相【去声】彼鸟矣犹求友声矧伊人矣不求友生【张氏曰诗人多相因之辞如伐木而感鸟鸣葢因此以兴焉者也故下章皆以伐木言之苏传事之甚小而须友者伐木也物之无知而不忘其羣者鸟也鸟出谷而升于木以木为安而不独有也故嘤然而鸣以求其友况事之大于伐木而人为有知者哉真氏曰玩其辞只见为人之求友而不为君之求臣葢先王乐道忘势但知有朋友相须之义而不见有君臣相临之方也】神之听之终和且平【朱子曰人能尽其道于朋友虽鬼神亦必相之而锡之以和平之福】○伐木许许【音虎○伐木必众人共力故有邪许之声以兴朋友之相助陈启源曰举伐木可兼鸟鸣故二三章皆承伐木古多省文也季氏以四牡诗将母例之良是】酾【音师○释文以筐酒】酒有藇【音序○美貌】既有肥羜【音宁○小羊尔雅注今俗呼五月羔为羜疏聘礼云天子享太牢以飨賔知燕礼用羊诸侯燕礼以狗不用羊豕】以速诸父宁适不来微我弗顾于【音乌】粲洒埽【叶音叟】陈馈八簋【叶音九○疏粲然洒埽其室庭陈饮食之馈上肥羜为燕礼此是食礼五陈之也燕礼主于饮酒无饭食此簋盛黍稷是饭食可知刘氏曰簋八则笾豆倍之天子燕礼之数也】既有肥牡【大牛】以速诸舅宁适不来微我有咎○伐木于阪【音反○此句旧无解者愚谓于往也阪山胁也伐木必往取之于阪险以兴朋友尤相须于急难】酾酒有衍笾豆有践【上声】兄弟【笺疏兼同姓异姓】无远民之失徳干糇以愆【干糇不相及此民之失徳薄于朋友故旧也君子岂当然乎】有酒湑【胥上声○湑莤也莤与缩同以筐曰酾以草曰湑】我无酒酤【音古○严缉无酒设言之耳酤毛云一宿酒郑云买也】我坎坎鼓我蹲蹲【音存】舞我【乐始于鼓终于舞谢氏曰湑我我湑之也酤我我酤之也鼓我舞我我鼓之舞之也此皆倒句法】迨我暇【读后五反音户】矣饮此湑矣
　　序伐木燕朋友故旧也自天子至于庶人【伐木乃庶人之事】未有不须友以成者亲亲以睦友贤不弃不遗故旧则民徳归厚矣
　　朋友故旧兼同姓异姓而言燕主同姓故曰亲亲以睦正义指上常棣篇非也华谷云后序于理无害而以此説诗则支离○古之圣王有以后妃为友者关雎琴瑟友之是也有以羣臣为友者六月饮御诸友假乐燕及朋友是也此诗燕诸父诸舅而序以朋友故旧括之葢同姓异姓天子有下交之理皆得言朋友也与上篇之以良朋友生与兄弟相较而言者义稍不同或驳朱传取序首句删下二句直以父舅兄弟作朋友者为非不知周之列位非同姓即异姓也同姓异姓之外更以何者为朋友乎陈启源曰常棣伐木二诗兄弟朋友名称相混愚谓伐木之父舅兄弟即常棣之朋友常棣之兄弟则非伐木之兄弟当以九族内外别之常棣之兄弟九族以内也伐木之诸父及同姓之兄弟九族以外也九族在五服之内可称兄弟不可称朋友九族之外无服大传云六世亲属竭斯可谓之朋友矣九族之内歌常棣以燕之九族之外歌伐木以燕之观常棣之六章毛传云九族防曰和郑云九族从已上至髙祖下至元孙之亲明是常棣诗燕此而其余则燕之于伐木不然二诗之兄弟朋友何以别乎
　　山中伐木必与人共之有朋友之义焉故取为兴而因以鸣木之鸟声为比也下二章只一句兴辞杀而意同伐木之人犹不可无助君子于闲暇之时可无以藇酒盛具召朋友而燕乐之乎诗内凡言我皆燕朋友者自我也郑以有酒四句族人陈王恩迨我二句又述王意太支离
　　伐木三章章十二句【毛氏分六章章六句刘氏云伐木三章章十二句每一章首辄言伐木凡三云伐木故知当三章朱传吕记皆从之○陈启源曰按小序下孔疏指伐木许许酾酒有藇为二章首二句伐木于阪酾酒有衍为卒章首二句又指诸父诸舅为二章兄弟无远为卒章则已判此诗为三章矣其説不自刘氏始也但孔氏释诗专遵毛郑不自立説故无一语申明之耳朱吕皆云从刘若未见孔疏者此不可解】
　　天保定尔【天保与召诰天迪从子保天迪格保义同欧阳义诗人尔其君者葢称天以为言】亦孔之固俾【吕记必以反音鄙】尔单【音丹】厚【笺天使汝尽厚天下之民何楷曰单与殚通厚谓仁厚周家以仁厚开基今厚而益尽其厚书所云乃单文祖德也】何福不除【去声○疏除训开者若有闭藏畜积今开出予之吕记除有消去之义所禀薄者虽小福而不能容载惟其甚厚故福祉之来不问多寡其受之也皆若消去而未尝有者所谓何福不除也何楷曰以新易旧曰除】俾尔多益以莫不庶【邓元锡曰多益多受益也天下之益无方能受而何益不众也】○天保定尔俾尔戬【音剪○陈启源曰戬字毛郑皆训福本尔雅释诂朱传从闻人氏説戬与翦同训为尽此又本説文戬字引诗实始翦商语故合戬翦为一耳然説文翦字注云灭也转灭义为尽义殊费力从尔雅为长】谷罄无不宜受天百禄降尔遐福维日不足【辅氏曰罄无不宜二句已然之事也降尔遐福二句方来之事也】○天保定尔以莫不兴如山如阜如冈如陵如川之方至以莫不增【吕氏曰受百禄降尔福言其莫不庶也既庶矣则欲积累至于崇髙故曰以莫不兴如山阜冈陵言其兴也既兴矣则欲增益而不絶故曰以莫不増如川之方至言其增也】○吉蠲为饎【音炽○吉蠲详集传仪礼注炊黍稷曰饎】是用孝享禴【音乐】祠烝尝【刘长翁曰禴祠烝尝各倒一字为句此音节也】于公【疏郑云先公后稷至诸中庸注组绀以上至后稷组绀即诸太王父也集传后稷以下至公叔祖类按史记公叔祖类生古公亶父祖类即组绀葢一人有三名索隐引皇甫谧云公祖一名组绀诸字叔类号曰太公也】先王君曰卜尔万寿无疆【欧阳义此章又言非惟天福我君如此至于四时丰洁酒食祀其先公先王而神亦嘏之以福】○神之吊【音的】矣【吊矣言王已致神之来格】诒尔多福【读毕力反音偪】民之质【集传训实本伊川説】矣日用饮食羣【笺训众本释诂文】百姓徧为尔徳【以质实为徳诗人之知所本也民之徳皆君之徳犹思文篇云莫非尔极也○严缉此祝君之福而曰尔德归美之中有责难者寓若尽言福禄则全篇皆献谀之词岂古君臣相与之义耶】○如月之恒【传恒也笺月上而就盈】如日之升【王志长曰月不言望日不言中皆指未盛而言未盛而后不可量也曰孔固矣曰单厚矣曰多益矣曰戬谷罄宜矣曰降福维日不足矣亦既盛矣而犹指未盛以况之何也葢降福已盈而迓福之王躬未盈也不然人满则天概之矣】如南山之寿不骞不崩【骞是缺损崩是倾覆】如松柏之茂无不尔或承【朱子曰松柏叶非不凋但旧叶凋时新叶已生故有承继之义木樨亦然○欧阳义前既欲其兴盛此又欲其永久故多引长久不亏壊者以为况】
　　序天保下报上也君能下【去声】下【上声】以成其政臣能归美以报其上焉【○下下谓鹿鸣至伐木皆君所以下臣也臣亦归美于王以答其歌】
　　诗曰于公先王周未有称先王者其作于武王以后明矣此诗既曰答前五篇然则前五篇亦作于武王之后明矣
　　前三章言天之降福于君四五章言祖之降福于君羣百姓徧为尔徳此受福禄之本也末又终四章以下之意与三章遥接
　　天保六章章六句
　　采薇采薇薇亦作【读则古反音诅○作生也犹云怒生】止曰归曰归岁亦莫【音慕】止【笺重言采薇者丁宁行期也又丁宁归期定其心也】靡室靡家【读如姑○王氏曰男有室女有家今男靡得以室为室女不得以家为家】玁狁【音险允】之故【古音考读平声】不遑启居玁狁之故【重言玁狁之故见师出于不得已使戍役各有怒寇之心】○采薇采薇薇亦柔止曰归曰归心亦忧止忧心烈烈【烈烈犹云内】载饥载渴【读巨烈反音谒】我戍未定靡使归聘○采薇采薇薇亦刚止曰归曰归嵗亦阳止【尔雅十月为阳许氏曰郑云时坤用事嫌于无阳故以此名月扶阳抑隂固圣人之意然名其月为阳果能扶阳乎不然则是以虚言而欲夺造化之实必不然矣夫隂阳消息自微而着皆有其渐一阳之生至子半而成其胚胎乃在亥半则小雪之时正六隂之极阳絶于上而回于下之几也以此名阳月其义甚明】王事靡盬不遑启处忧心孔疚【读讫力反音棘】我行不来【读六直反音力○笺来犹返也据家曰来王志长曰此行是戍后复他有所行当时或有趋利进攻之事故下章以戍车既驾一月三捷言之】○彼尔【当作薾华盛貌】维何维常之华【音敷○孙奕示儿编常棣常字诸家无音合如字读采薇维常之华毛谓常为常棣亦无音常棣与唐棣异俗或书作棠棣大非】彼路【戎路主帅所乗】斯何君子之车【按华既叶敷则车当音车集传叶尺奢非○疏以常棣花色之美喻君子车饰之盛】戎车既驾四牡业业岂敢定居一月三捷【三捷是期之之辞非纪实事】○驾彼四牡四牡骙骙【求龟反音其○説文骙骙马行有威仪也】君子所依小人所腓【音肥○按郑云腓当作芘此本非正训故集传加犹字程子随动之説朱子已欲删之特未改耳二句见古人车战之利依者依之以为备御腓者芘之以为进退也顾炎武曰小人所腓正是随动之説古制一车甲士三人步卒七十二人炊家子十人固守衣装五人廐养五人樵汲五人见司马法随车而动如足之腓步乗相资短长相衞行止相扶所以为节制之师也传云腓辟也笺云腓芘也皆未是随动之説合于军制而戾于腓义恐不可用○陈祥道曰古之用兵也险野又为主易野车为主险野非不用车而主于人易野非不用人而主于车车之于战动则足以冲突止则足以营衞将卒有所芘衣装器械有所赍春秋郑为鱼丽之阵先偏后伍伍承弥缝邲之战楚戎车分为二广广有一卒卒偏之两先偏后伍伍从其偏也卒偏之两两从其偏也先其车足以当敌后其人足以待变则古者车战之法略可知也】四牡翼翼象弭【音米○传弭弓反末也疏孙炎云不以缴束骨饰两头为弭是弭乃弓稍弛则反曲故为弓反末严缉即受处以象齿饰之】鱼服【读如白以鱼皮为矢服】岂不日戒【读讫力反音急】玁狁孔棘【何楷曰三捷既奏矣而戍事未毕不敢弛备此章所述正防秋之事】○昔我往【谓遣戌时】矣杨栁依依今我来【谓戍毕时】思雨【去声】雪霏霏行道迟迟载渴载饥我心伤悲莫知我哀【读于市反音噫】
　　序采薇遣戍役也文王之时西有昆夷之患北有玁狁之难【去声】以天子之命命将率【音帅】遣戍役以守衞中国故歌采薇以遣之出车以劳【去声】还杕杜以勤归也【劳来其勤曰勤洛诰周公咸勤是也】
　　疏此与出车五言玁狁惟一云西戎玁狁大于西戎出师主伐玁狁故戒敇戍役以玁狁为主而略于西戎也
　　程子曰文王遣戍役以守衞歌此诗遣之叙其情而风以义当时之事后世因用之以遣戍役朱子曰文王既受命为西伯得专征伐而其征伐也必称天子之命以行之此足见以服事殷之实矣或者谓文王受命而称王则是二天子也而可乎【朱子又以此未必为文王之诗】严缉遣戍役者指师众言之其实将帅同遣故诗中兼言君子小人【首序不及将帅者以将帅体国为心不待勉也】
　　前三章以大义晓之而托于军士之自道四章五章期其立功之速而因勉之以戒备也末章预叙得还之日以闵其劳杨栁依依即采薇之时雨雪霏霏即嵗亦莫止葢相为首尾之辞
　　采薇六章章八句【程子説见集传】
　　我出我车于彼牧矣【传出车就马于牧也按荀子天子召诸侯诸侯辇舆就马礼也诗曰我出我车于彼牧矣传解本此】自天子所谓我来【读音力】矣召彼仆夫谓之载【叶节力反音即】矣王事多难【去声】维其棘矣○我出我车于彼郊【集传郊在牧内本尔雅】矣设此旐【音兆○龟蛇四斿此后军也】矣建彼旄矣【笺设旐者属之于干旄而建之戎车】彼旟【音余○鸟隼七斿此前军也】旐斯【朱子曰此章所谓旐者元武也旟者朱雀也下章所谓旂者青龙也】胡不旆旆【读蒲寐反音譬説文从□从市今从巾误○传旆旆旒垂貌董氏曰礼徳车结旌武事绥旌绥谓垂舒之】忧心悄悄仆夫况瘁【况借滋义金氏曰言我忧心已自悄悄仆夫况又劳瘁○辅氏曰兵隂事也必严重深谋然后与隂气合而图功必成不然轻佻率易乌能有所为哉○杨氏东莱二説见集传】○王命南仲往城于方【范氏曰往城于方所以守衞中国也非取玁狁之地而城之】出车彭彭【读如滂】旂旐【疏交龙为旂葢南仲所建以下或载旐或载旟也军吏载旗经所不陈文不具耳】央央【鲜明】天子命我城彼朔方【朱子曰天子命我城彼朔方者文王以商王之命命南仲而南仲语其军士以天子之命也朔方今灵夏州西夏所据之地○朔方注疏不言所在集传始引汉朔方郡以汉立郡名必因于古也按虞书宅朔方必正北之地正北是云朔等州不与周京相直中隔黄河此非玁狁来路故惟今灵夏等州足以当之耳】赫赫南仲玁狁于襄【程子东莱二説见集传】○昔我往【往而在道】矣黍稷方华【音敷○笺黍稷方华朔方之地葢六月时也】今我来【归而在道】思雨雪载涂【传涂冻释也笺征伐玁狁因伐西戎至春冻始释而来反也　东莱説见集传】王事多难【去声】不遑启居岂不懐归畏此简书【古者无纸书之于简防故曰简书】○喓喓草虫趋趯阜螽未见君子忧心忡忡既见君子我心则降【读如洪】赫赫南仲薄伐西戎【笺喻近西戎之诸侯闻南仲将伐西戎之命皆跳跃而向望之如阜螽之闻草虫鸣焉君子斥南仲吕记喓喓草虫六句説者以草虫之诗有之遂亦以为室家之语观其断句曰赫赫南仲薄伐西戎其词奋张岂室家思望之语乎毋逝我梁毋发我笱我躬不阅遑恤我后两见于谷风小弁之诗其一夫妇也其一父子也】○春日迟迟卉【音讳】木萋萋仓庚喈喈【读如基】采繁祁祁执讯获丑【郝敬曰敌之为魁首者执于王而讯问之丑者降服之众也】薄言还【音族】归【归京师】赫赫南仲玁狁于夷
　　序出车劳还帅也
　　笺遣将帅及戍役同歌同时欲其同心也反而劳之异歌异日殊尊卑也礼记赐君子小人不同日此其义也按文王之时为难者昆夷也伐玁狁无考本纪文王虞芮质成之明年伐犬戎书大传西伯三年伐犬夷汉书云陇以西有畎戎顔师古谓犬夷即畎戎亦曰昆夷孟子文王事昆夷是也亦曰混夷緜诗混夷喙矣是也亦曰绲戎史记自陇以西有绲戎是也帝王世纪云文王受命四年混夷伐周一日三至周之东门文王闭门修徳不与战是可证采薇序之昆夷即此诗所云西戎也若玁狁是北狄即太王时獯鬻在朔方之外未闻文王时为患中国毛郑以天子为殷王受南仲为文王属观首章云自天子所谓我来矣三章云王命南仲往城于方天子命我城彼朔方其辞甚郑重岂是西伯承王命遣其属为军将者耶朱子解此诗本用古义集传更之葢亦有疑于此耳及考文王之臣四友十乱并无南仲之名惟宣王时常武诗有南仲太祖太师皇父郑氏解云皇父以南仲为太祖则是南仲之曾孙朱子亦从其説意者南仲为将西征北讨自在成王初年【本东阳许氏之説】史轶其名氏而诗特着之耶或曰据毛公解常武云命南仲于太祖皇父为太师是以南仲皇父为二人彼南仲当即此南仲也六月为宣王伐玁狁之诗今采薇出车二诗亦皆有玁狁恐是同时事然宣王北伐既有尹吉甫不应复命南仲况采薇出车杕杜三诗相次是周公所定断非宣王时诗也
　　首章二章述其闻命而忠敬与临事而忧劳以慰劳之也三章盛称元帅之威灵气焰有扞御北狄之功四章言自朔方来归而西戎又警遂承王命移师以伐之移师西伐之命所谓简书也【本郑笺刘长乐吕东莱同此説】五章言南仲伐西戎为一方所徯望如草虫阜螽其类相应【本郑笺程子东莱同此説】末章则言春晚到家叙景物之暄妍称主将之功伐皆喜而详之也○此章两言王事多难前玁狁后西戎也西戎近在汧陇玁狁既却还师伐之自可不劳余力○季本曰古朔方今在宁夏衞其东北为北狄其西南为西戎朔方者狄人通西戎之要路也城朔方则狄失右臂之助不待攻战可伐其谋故曰玁狁于襄襄者驾出其上也黍稷雨雪叙自北而西往来道涂所见所谓不遑启居也戎与玁狁先尝表里为患今西戎服则猎狁平矣故曰玁狁于夷小序以为文王时诗文王无伐玁狁之事亦未尝为天子称王也○陈启源曰汲纪年帝乙三年王命南仲距昆夷城朔方逸周书序文王立西距昆夷北备猎狁谋武以昭威懐作武备合此二条可为出车诗之证帝乙三年乃文王即位之五年正初立时也西距昆夷则昆夷为西戎无疑而北备玁狁亦在此诗葢南仲乃殷大夫帅王师出防诸侯者文王正与之同事然则南仲非文王私属而天子亦岂殷王纣耶常武诗之南仲郑氏解为皇父之太祖意殷亡后南仲之子孙仕于周而皇父正当宣王之世南仲克戎有显功于殷故诗人推本其祖言之亦作诗之法也毛传分为二人未然又按纪年宣王六年皇父休父从王伐徐戎正与常武太师皇父程伯休父语相合并不言南仲从王则毛氏之误益信矣愚按此説与诗序相合何氏古义説亦同汲冢书未可深信而逸周书则两汉时已有之非伪撰此可据也出车六章章八句
　　有杕之杜【杕杜虽识时物之变而义取于杕亦因征夫在外伤其孤特无依】有睆【音莞○睆明貌檀弓华而睆】其实【杜实在秋冬之交】王事靡盬继嗣我日日月阳【十月】止【止通作只】女心伤止征夫遑止○有杕之杜其叶萋萋【杕实落矣而叶又盛为明年二月时】王事靡盬我心伤悲卉木萋止女心悲止征夫归止【程子曰古者戍役两朞而还今年春暮行明年夏代者至复留备秋至过十一月而归又明年仲春至春暮遣次戍者每秋与冬初两番戍者皆在疆圉如今之防秋也按采薇诗曰归曰归嵗亦莫止即过十一月而归之时也杕杜诗卉木萋止征夫归止即明年仲春至之时也】○陟彼北山言采其【枸可采则春已暮】王事靡盬忧我父母【音米○李氏曰我我君子也父母君子之父母也】檀车幝幝【音阐】四牡痯痯【音管○何楷曰檀车耐用而亦敝牡马有力而亦疲以见其久且劳也】征夫不远○匪载【装载】匪来【读如力】忧心孔疚【读音】期逝【归期已往过】不至【叶朱力反音侧】而多为恤【王氏曰多恤者忧其饥渴欤疾病欤死伤欤何期过而不至也】卜筮偕【读如几】止防【传卜筮防人占之】言近【古音考音记】止征夫迩止【顾炎武曰崧髙笺近辞也声如彼记之子之记古近字多与几同愚按辞乃语辞近非远近之近上从亓辨详考异】
　　序杕杜劳还卒也
　　王氏曰上之人能知其下中心委曲之情而形于歌咏则下説之出车杕杜是也上之人不能知而下自陈其劳苦之状悲伤之情则怨也之水鸨羽是也范氏曰出车劳帅故美其功杕杜劳众故极其情朱氏曰四章皆述其未至之思而不言已至之喜葢未归时思之切如此则既归之喜有不待言
　　杕杜四章章七句
　　鱼丽【音离○鱼丽者鱼入其中而不能出也阵名取此】于罶【音栁○传罶柚梁寡妇之笱鱼所留也诗诂古者獭祭鱼然后鱼人入泽梁川泽之利人不得专之惟寡妇之家上所矜闵使得织曲簿絶水为梁以笱承之以时取鱼若遗秉滞穗之意】鲿【音常】鲨【音沙读苏何反音娑○鲿鲨详集传】君子有酒防且多【朱子曰旧説有酒防为句且多为句非是当以有酒为句防且多为句罶酒鲨多亦隔句叶韵也○苏传其酒既防且多言无所不备也】　鱼丽于罶鲂鳢【音礼○本草鳢今黒鲤鱼夜向北斗胆独甘】君子有酒多且防○鱼丽于罶鰋【音偃】鲤【埤雅鳢圆鲂方鰋偃鲤俯】君子有酒防且有【读如以】○物其多矣维其嘉【读音歌】矣○物其防矣维其偕【读如纪】矣【吕记防即所谓嘉也物虽嘉防然陆产或不如水产之盛泽物或不如山物之盛犹未可以言偕也】○物其有【同上音】矣维其时【读上纸反音氏古音考音始】矣【此诗后三章复与前三章叶音节至善○吕记有即所谓偕也物虽盛多而齐有必适当其时然后尽善所谓时者不专为用之之时也苟非国家闲暇内外无故则物虽盛不能全其乐矣】
　　序鱼丽美万物盛多能备礼也文武以天保以上治内采薇以下治外始于忧勤终于逸乐故美万物盛多可以告于神明矣【笺内谓诸夏外谓夷狄】
　　程子曰太平之时庶物繁盛故能备礼六月序云鱼丽废则法度阙矣物不足则不能备法度也文武以下传诗者之言不可取严缉文王之风终于驺虞序以为王道成则近于雅矣文王之雅终于鱼丽序以为可告神明则近于颂矣○治内治外文武之政也天保采薇等篇则非文武时作乃天下既定之后周公述文武之志播之乐章耳
　　鱼丽六章三章章四句三章章二句
　　序南陔孝子相戒以养也【李善曰陔陇也】
　　序白华孝子之洁白也
　　序华黍时和嵗丰宜黍稷也
　　传有其义而亡【失也】其辞笺此三篇者乡饮酒燕礼用焉曰笙入立于县中奏南陔白华华黍【此燕礼文】是也孔子论诗雅颂各得其所时俱在耳【子夏得为立序则诗未亡】篇第当在于此【以六月序知之】遭战国及秦之世而亡之其义则与众篇之义合编故存至毛公为诂训传乃分众篇之义各置于其篇端又阙其亡者以见在为数故推改什首遂通耳【遂通尽小雅】而下非孔子之旧【从此什而下非孔子之旧○疏此云有其义而乡饮酒之礼注皆云今亡其义未闻葢为记注后乃得毛公传记注已行不复改之彼注又云孔子之时六篇已亡亦为不见此序故也】张氏曰六篇必有其辞所以亡者良由施之于笙非若歌之可习
　　六月序小雅诸篇鱼丽之后次南陔次白华次华黍次由庚次南有嘉鱼次崇丘次南山有台次由仪考乡饮酒礼鼓瑟而歌鹿鸣四牡皇皇者华笙入堂下磬南北面立乐南陔白华华黍乃间【代也】歌鱼丽笙由庚歌南有嘉鱼笙崇丘歌南山有台笙由仪燕礼亦然朱子以为曰笙曰乐曰奏而不言歌则是有声而无其辞【此刘原父説】意古经篇题之下必有谱焉如投壶鲁鼓薛鼓之节而亡之耳吕东莱云此説不为无理然鲁语叔孙穆子聘晋伶箫咏歌鹿鸣之三鹿鸣三篇既可与箫相和而歌则南陔以下岂不可与笙相和而歌乎严华谷云乐以人声为主人声即所歌之诗也序特因其辞以知其义若本无辞安得有所序之义耶郝仲舆云朱子据仪礼于南陔诸篇曰笙曰乐曰奏而不言歌以为有声无辞之征今按乡射亦仪礼也云奏驺虞貍首驺虞有辞而曰奏则凡称奏者非无辞也国语金奏肆夏樊遏渠肆夏樊遏渠即时迈执竞思文等篇周礼之九夏也金奏九夏有辞笙奏南陔以下独无辞乎周礼籥章以籥吹豳诗豳诗即七月籥吹七月有辞笙吹南陔以下独无辞乎又礼记文王世子升歌清庙下管象象即维清谓管奏维清于堂下也管有辞而笙独无辞乎夫乐由声成声由辞生古未有有声无辞之乐朱子谓笙无辞但有谱不知今之腔谱所以调辞也有谱则所谱之音自成辞矣集传之説恐不然○郑氏谓燕礼升歌鹿鸣下管新宫新宫辞义皆亡无以知其篇第之处今按左传昭二十五年宋公享昭子赋新宫谓之赋明有辞矣新宫有辞则笙诗之有辞何疑【郑晓古言曰笙诗有声有辞如其无辞宜曰笙调不曰笙诗燕礼升歌鹿鸣下管新宫新宫今亡有谓斯干为新宫者非也笙诗之亡犹管诗之亡也书曰琴瑟以咏笙镛以间诗咏之声依之律和之自后夔以来未之有改也】○古诗以鱼丽足鹿鸣什数毛公迁南陔白华华黍附于其后因以南有嘉鱼为次什之首颍濵嫌毛公推改什首为非古于是复为南陔之什而由庚崇丘尚仍毛公之旧东莱从颍濵説又悉依六月序编之朱子则据仪礼以南陔足鹿鸣之什而以白华为次什之首又云鱼丽由庚南有嘉鱼崇丘南山有台由仪六者葢一时之诗为燕飨通用之乐毛公分鱼丽以足前什説者遂分鱼丽以上为文武诗嘉鱼以下为成王诗其失甚矣今考郑康成説则鱼丽殿鹿鸣之什毛公以前本如此朱子谓鱼丽是毛公所移恐亦未详今一依毛公原本诠次【郝本同】
　　南有嘉鱼之什
　　南有嘉鱼【疏此实兴也传文畧但于三章曰兴举中以明上下知鱼鵻皆兴也朱子曰北方以鱼为重故鱼丽南有嘉鱼皆特举之陈启源曰集传以嘉鱼为丙穴鱼实本埤雅埤雅云鲤质鳟鳞肌肉甚美集传误作鳟鲫肌诸本皆同必写刻之譌也又按嘉非鱼名犹下章樛木之樛甘瓠之甘耳自蜀都赋有嘉鱼出于丙穴而埤雅引之朱子遂取以释此诗然此诗嘉鱼决非专指丙穴鱼而丙穴嘉鱼乃是因此诗得名也孔仲达疏止云善鱼孔是唐人岂不知丙穴嘉鱼之名而不引以为证葢后世事不可以训古诗其识过后儒远矣】烝然【○严氏释烝以为有进众久三义此烝然当训众意集传云发语声不知何本】罩罩【音笊○取鱼必以其具兴燕賔必以其礼】君子有酒嘉賔式燕以乐【读五教反音効○吕记嘉鱼羣然入于网罩之又罩取之不竭兴得贤之多也贤才多寡系于君心乐与贤则众多不乐与贤则亦从而衰少矣君子有酒嘉賔式燕以乐道其乐与贤之心也○苏传鱼之在水至深远矣然人未尝以深远而不求即不可得犹久伺而多罩之是以鱼无不得也苟君子之求贤心诚好之而不倦如是人之于鱼则岂有不可得者哉】○南有嘉鱼烝然汕汕【音讪○尔雅罺谓之汕説文鱼逰水貌集传从尔雅淮南子罩者抑之罾者举之为之难易得鱼一也诗诂罩今提罟罟之自上而下者也汕今撩罟类罟之自下而上者也】君子有酒嘉賔式燕以衎【音看】○南有樛木甘【音防○匏苦甘】累之【吕记樛木下垂以兴君子之甘者以兴贤○苏传鱼非有求于人而人则取之以为贤者亦如是而吾则强求之欤非也蔓于地是岂可强使从人然其遇樛木也未尝不累之而上物之相从物之性也岂有贤而不愿从人者哉独患不之求耳】君子有酒嘉賔式燕绥之○翩翩者鵻【音追】烝然来【读音力】思君子有酒嘉賔式燕又【读夷昔反音亦○又者燕而又燕也礼上公三燕侯伯再燕】思【此章思字皆语助辞与汉广诗同】序南有嘉鱼乐与贤也太平之君子至诚乐与贤者共之也
　　严缉南有嘉鱼南山有台皆燕贤之乐歌故曰乐与贤乐得贤言以乐乐之也犹射义言驺虞乐官备采苹乐循法采繁乐不失职皆以播之乐歌为乐之也嘉鱼曰与贤以诗言有酒燕賔是与之相亲也有台曰得贤以诗言邦家之基民之父母是得之为用也王志长曰烝然罩罩烝然汕汕兴君子求贤之诚甘累之烝然来思兴嘉賔从王之志惟求贤之诚既孚则从王之志自切此诗先后之序也○按嘉鱼甘味之美鵻禽之孝皆以喻贤也上笼之如罩下撩之如汕至诚求贤之道也木樛累言上能屈己下贤则贤得以上进固结不可解也烝然来思言上求之至则贤如鵻鸟之羣然来集也曰来曰又俱有亲就之意朱子谓兴之全不取义何也顾大韶曰既不取义矣又何兴乎
　　南有嘉鱼四章章四句
　　南山有台【读田饴反音题○台一名夫须陆玑云莎草也本草实即今香附子】北山有莱【读陵之反音○尔雅翼莱落帚或云落藜初生可食茎可为杖○欧阳义髙山多草木以兴周大国多贤才】乐只君子邦家之基乐只君子万寿无期【疏无期无期竟也】○南山有桑北山有杨【吕柟曰台莱多根故以兴基桑杨远发故以兴光】乐只君子邦家之光乐只君子万寿无疆○南山有【陆玑疏木如樗理白而滑何楷曰以陟彼北山言采其例之此当作枸檵】北山有李乐只君子民之父母【读如米】乐只君子徳音不已○南山有栲【音考读如口】北山有杻【音纽○栲杻见唐风】乐只君子遐不眉寿【上声○笺言其遐远也岂不眉寿乎愚谓此是倒句法诗中多有之不必训遐为何也】乐只君子徳音是茂○南山有枸【音矩○木蜜也本草名枳椇朱子曰味甘能解酒毒人家种此木者则醖酒不成】北山有楰【音庾○尔雅楸属集韵似山楸而黒】乐只君子遐不黄耉【音苟读五果反音古】乐只君子保艾【五葢反音碍】尔后【读下五反音户】
　　序南山有台乐得贤也得贤则能为邦家立太平之基矣
　　笺人君能以礼乐乐此贤者则能为国家之本得太平之福集传纯以颂賔客言之○郝敬曰此诗朱子亦改为燕飨通用之乐惟以燕礼歌南山有台为据夫鹿鸣鱼丽嘉鱼辞云有酒犹疑似燕飨此诗不及饮酒本非为燕飨作也山有草木多材之比也亟叹乐只君子言得贤才则君身君徳名誉福祚邦家无穷之庆所以为乐得贤也○陈启源曰鱼丽嘉鱼有台三诗朱子因仪礼间歌之文遂皆指为燕享通用之乐而斥序为非不知序所云作诗之本意也间歌三诗用诗为乐之事也作诗时原不为间歌今之释诗者自当推求作诗之本意序説可概废乎【用乐与作诗之意本不相谋马端临已辨之】
　　南山有台五章章六句
　　序由庚万物得由其道也
　　序崇丘万物得极其髙大
　　序由仪万物之生各得其宜也
　　传有其义而亡其辞笺此三篇者乡饮酒礼亦用焉曰乃间歌鱼丽笙由庚歌南有嘉鱼笙崇丘歌南山有台笙由仪亦遭世乱而亡矣【疏言间歌者堂上与堂下逓歌不比篇而间取之笙者在笙中吹之】陆徳明曰依六月序由庚在南有嘉鱼前崇丘在南山有台前今同在此者以其俱亡使以类相从【吕记以孔氏説考之则毛公降由庚崇丘下从由仪耳】○古乐南陔合吹黄钟大吕二宫白华合吹太簇应钟二宫华黍合吹姑洗南吕二宫由庚合吹蕤賔林钟二宫崇丘合吹夷则中吕二宫由仪合吹无射夹钟二宫
　　蓼【音六】彼萧【陆佃曰萧蒿也微物而香能上达故诗以况四海之诸侯】斯零露湑【上声】兮【露零于蓼萧有天道下济之象故以为兴】既见君子【笺既见君子言朝见于天子也】我心写【读想羽反】兮燕笑语兮是以有誉【苏传誉豫通乐也】处【上声○安处】兮【苏传诸侯来朝天子推恩以接之无所不及如零露之于萧故其既见天子也其心莫不倾尽天子又申之以燕礼于其燕也极其笑语而无间张子曰有誉处兮谓君接之温厚则下情得伸防毁不入而美名可保也】○蓼彼萧斯零露瀼瀼【吕记如羊反音攘】既见君子为龙【宠也】为光【笺言天子之恩泽光曜被及也】其徳不爽寿考不忘○蓼彼萧斯零露泥泥【音你古音考音弥】既见君子孔燕岂【吕记开在反音恺】弟【言甚哉燕时如此乐易也】宜兄宜弟【苏传兄弟同姓诸侯也】令徳寿岂【读如字○严缉天子能宜其兄弟之国与之亲睦有令善之徳寿而且乐也举同姓以亲该疏】○蓼彼萧斯零露浓浓【音农】既见君子鞗【音条】革【何楷曰鞗即辔之别名革乃辔之垂者辔以皮为之故云鞗革辔马缰也御者所执】冲冲【吕记敕弓反音充】和鸾【按集传在镳曰鸾与驷铁诗注不合刘瑾曰镳恐当作衡衡是车前横木即軏也鸾在衡上近于马和在轼上升车则马动马动则鸾鸣鸾鸣则和应自然有节奏若车行速则不相应迟则不响若杂然都响便不合节奏】雝雝万福攸同
　　序蓼萧泽及四海也【言泽及天下之诸侯】
　　泽及四海序櫽括兴义为文也王者建万国亲诸侯故其来朝者以萧草自喻以零露喻王泽诗中君子皆指天子【苏传同】燕笑语兮言接已之温厚也为龙为光言恩宠光耀及已也宜兄宜弟言兄弟之国同来朝者无不亲睦也鞗革冲冲和鸾雝雝郑康成谓诸侯燕见天子天子必乗车迎于门故云然疏引周礼大行人朝位賔主之间九十步立当车轵注云賔位者大门内賔下车及王车出迎所立处也此一説也王介父谓乗马路车天子所以好诸侯也有车马则有鞗革和鸾矣东莱云韩奕之二章王锡韩侯鞗革金厄三章其赠维何乗马路车即其事也此又一説也朱子则谓天子燕诸侯之诗君子指诸侯鞗革和鸾诸侯车马之饰也愚按左传宋华定来聘享之为赋蓼萧弗知又不答赋昭子曰燕语之不懐宠光之不宣令徳之不知同福之不受将何以在杜预注赋蓼萧义取燕笑誉处乐与賔燕语也为龙为光欲以宠光賔也宜兄宜弟令徳寿岂言賔有令徳可以寿乐也和鸾雝雝万福攸同欲与賔同福禄也元凯葢以赋诗之意是主人颂賔朱子据此为説与序意亦可相通也
　　蓼萧四章章六句
　　湛湛【吕记直减反巉上声】露斯匪阳不晞【音希】厌厌【平声○疏云安闲】夜饮【欧阳义古虽以礼饮酒燕示慈惠有至夜者故燕礼有宵则设烛之文○仪礼燕礼宵则庶子执烛于阼阶上司宫执烛于西阶上甸人执大烛于庭阍人为大烛于门外】不醉无归○湛湛露斯在彼丰草厌厌夜饮在宗载考【载郑训则考成也何楷曰按仪礼受賔聘飨则于太庙食则于祢庙惟燕行于寝故燕礼云膳宰具官馔于寝东此云在宗载考者葢飨毕而燕在宗庙寝室之中成此燕礼也陈启源曰毛云夜饮必于宗室笺疏俱无训宗室谓宗庙之寝室也尔雅室有东西厢曰庙无东西厢有室曰寝是庙寝俱可名室燕则是寝非庙矣凫鹥诗既燕于宗与此在宗义同但彼为賔尸在庙门外之西室此为燕同姓在庙后之寝室要之同在庙中则可同谓之宗也集传以宗为路寝之属未详明】○湛湛露斯在彼棘【陆玑疏山木也或云枸○欧阳义言在丰草棘者以露之被草木如王恩被诸侯】显允君子莫不令徳【程子曰忠顺之心温克之容皆令徳也】○其桐其椅【音医】其实离离岂弟君子莫不令仪【疏当奏陔夏之节犹善威仪】
　　序湛露天子燕诸侯也【左传甯武子云云见集传】
　　天子燕诸侯之礼三礼无文郑以丰草为同姓是矣又分杞棘为异姓桐椅为二王之后则凿説也欧阳义露以夜降者也因其夜饮故近取为比丰草杞棘露之无不被也卒章别引他物诗人比事多然朱子曰前二章言厌厌夜饮所以道其情之相亲
　　后二章言令徳令仪又美其徳将而无醉中亦寓规湛露四章章四句【曽氏説见集传】
　　彤弓弨【音超○疏説文弨弓反谓弛之而体反也严缉赐弓不张】兮受言藏之【毛郑谓诸侯受王赐而藏之王介甫改训为王受工献藏以待赐吕记朱传皆用其説】我有嘉賔中心贶之钟鼓既设一朝飨之【东莱説见集传】○彤弓弨兮受言载【读子利反音祭○刘瑾曰载彤弓于弓檠抗弓体使正言其藏之谨也】之我有嘉賔中心喜之钟鼓既设一朝右【读于记反音意○右者劝饮而尊其位谢氏曰古者以右为尊】之○彤弓弨兮受言櫜【音髙○韬弓衣】之我有嘉賔中心好【去声】之钟鼓既设一朝醻【音酬读大到反音导○醻者复劝而报其劳】之
　　序彤弓天子锡有功诸侯也
　　严缉彤弓非常赐也钟鼓大乐也飨盛礼也设盛礼所以重彤弓之赐也【李氏曰周室东迁之后赏罚无章然彤弓之赐惟及晋文侯文公二人则先王盛时可知已】郝敬曰朱传作燕有功诸侯锡以弓矢之乐歌诗言飨非燕也燕飨皆酒而飨主于锡以酒行礼非行礼以饮酒也国语王飨有体荐燕有折俎公当飨卿当燕燕或至夜飨行于朝故曰一朝飨之严缉二章传云右劝也三章传云醻报也孔氏以劝功报功释之葢酬酢是燕礼其飨礼为训共俭爵盈而不饮非必有献醻也孔説为得愚按燕飨固异然飨毕即继之以燕左传郑飨赵孟礼终乃燕是也甯武子言报宴【报功宴乐】而郑氏解右之醻之引仪礼賔受爵奠于荐右及主人献賔賔酢主主复酌賔曰醻皆出燕礼葢言飨可以包燕也华谷引左传飨醴命宥谓右与宥侑通皆助也飨醴必有赐以为宥彤弓乃宥之大者夫飨礼本为彤弓而设岂有以之为助者乎
　　彤弓三章章六句【东莱説见集传】
　　菁菁者莪【萝蒿也陆玑疏叶似邪蒿而细科生三月中茎可生食】在彼中阿【説文阿曲阜也大陆曰阜其曲处名阿按莪本生泽田亦生髙阜故陵阿通有之】既见君子乐【音洛】且有仪【读如俄】○菁菁者莪在彼中沚既见君子我心则喜○菁菁者莪在彼中陵既见君子锡我百朋【按笺云五贝为朋集传用之贝有五种贝中以相与为朋非总五贝为一朋也汉食货志二贝为朋贝即瑇瑁出南海或云贝非瑇瑁存以待攷】○泛泛杨舟载沈载浮【陈启源曰郑云沈物亦载浮物亦载喻人君用人文亦用武亦用于人之材无所废孔氏以载沈载浮与载飞载止载震载夙相类例训为则按诗中载字如谓之载矣受言载之载是常服皆取任载为义何必专训则耶集传以未见君子心无所定言之则近于曲説】既见君子我心则休
　　序菁菁者莪乐育才也人君能长育人才则天下喜乐之矣
　　陈氏曰正小雅二十二诗皆因其事而歌之也菁菁者莪之诗则宜何歌其天子行礼于学校燕饮而歌之欤严缉乐与贤乐得贤乐育才三诗一体皆言以乐乐之育才于学校而燕饮作乐歌此诗焉是谓乐育才也
　　此诗毛郑以君子为人君则既见君子主贤才言之不如谓人君乐于得才其説为长莪蒿虽微物美而可食故为人才之比首章二章言王者育才如陵沚之育物见此济济多士为之喜乐且有礼仪以晋接之也【谓燕饮之礼仪】三章锡我百朋言人才珍重朝廷犹易云或益之十朋之龟也末章言杨舟于物无不载【从郑説】以兴国之人才无不可用今既见之故我心安适而休休也序云天下喜乐之乃是旁意韩退之推衍其説文虽工而义无当朱子作宴饮賔客之诗此又失之泛矣○范氏曰养天下之才莫如致敬有礼则贤者出而风俗厚乐且有仪所以为先也菁菁者莪废则无礼仪矣葢谓此也
　　菁菁者莪四章章四句
　　六月栖栖【音西○传栖栖简阅貌】戎车【疏春官革路以即戎其等有五】既【音敕】四牡骙骙【音逵】载是常服【读如白○传日月为常按周礼司常云王建大常大司马云若大师则见太常比军众诛后至者载是常服谓车中或载太常或载戎服两举之也郑氏训韦弁服为常服集传从之○陈启源曰太常惟王建之大师王亲征也王肃因毛训大常遂谓六月乃宣王亲征今既从郑遣吉甫之説则常服从郑为当】玁狁孔炽我是用急王于出征以匡王国【叶于逼反音域○笺于曰也命汝出征玁狁以正王国之封畿陈启源曰于曰也尔雅释詀文左传于民生之不易于胜之不可保杜亦训为曰是也】○比物四骊【比物详集传疏比物者比同力之物言四骊者戎事虽以齐力为主亦不厌其同色也】闲之维则【陈启源曰二章传云必先教战然后用师二语正简阅之事】维此六月既成我服【叶同上○王氏曰上既言四牡骙骙矣此又追本比物而闲之之事以美之上既言载是常服矣此又追本其成服之时以美之】我服既成于三十里【笺王戒之曰日行三十里可以舍息】王于出征以佐天子【出征以佐天子述王命吉甫之言】○四牡修广其大有颙【説文颙头大也】薄伐玁狁以奏肤公【大功】有严有翼【谢氏曰为将必严不严则军心不齐为帅必敬不敬则军事不整】共【音恭】武之服【读同上○供其武事】共武之服以定王国○玁狁匪茹【音孺】整居焦获【音防○何楷曰尔雅十薮周有焦获郭注在扶风池阳县中亦名口汉沟洫志韩水工郑国説秦令凿泾水自中山西抵口为渠是也今在西安府三原县其地有焦吴里焦村数处王翺云焦吴即焦获之讹朱传分焦获为二非也陈启源曰毛传云焦获周地接于玁狁者此言非也焦获在汉池阳县今西安府三原泾阳两县地也三原在府城北九十里泾阳在府北七十里焦获又在其北要亦不甚远其去周京不过百里安得便与玁狁为邻乎】侵镐【音浩】及方【镐方二地毛郑皆不详刘向以为千里之镐必非镐京方亦必非朔方也经文自镐而方而泾阳可见方之去周京比镐为近矣岂得为灵夏之朔方哉】至于泾阳【疏水北曰阳故云泾水之北】织【音志与帜同○笺织幑织也将帅以下衣皆着焉疏幑织者制如所建旌旗而画之其象但小耳以绛为縿各画其章又绛为旒书名于末为幑织以着于衣兵凶事若有死者亦以相别】文鸟章【周礼司常鸟隼为旟疏自王以下皆画其所当建独言鸟章以綂其余吕记日月为常交龙为旂之类皆织之文也鸟章特其一耳诗之所指乃所建之旗郑氏所笺乃所服之号初非一物以其古之军制故附见焉】白斾【陈启源曰白斾是大将所建之旗按司常九旗不列斾名尔雅继旐曰斾注云帛续旐为燕尾意无燕尾为旐有燕尾为斾此其别乎又巾车革路建太白以即戎注云太白殷旗郑答赵商以为王不亲将故建先王之正色刘熈释名亦云白斾殷旌也帛继旐者也然则白者斾之色继旐者斾之形也诗之白斾与左传僖二十八年之大斾同皆战时所建则斾即太白何疑】央央元戎十乗【去声○史记注韩诗章句法大戎十乗谓车缦轮马被甲衡轭之上尽有剑防名曰陷阵之车】以先启行【音杭】○戎车既安【读于连反音烟】如轾【音致】如轩四牡既佶【音吉】既佶且闲薄伐玁狁至于太原【古音考音延○顾炎武曰诗薄伐玁狁至于太原传笺皆不注所在集传以为今太原府阳曲县恐非葢至于泾阳在今京原之间后汉书灵帝纪段颎破先零羌于泾阳注泾阳县属安定在原州郡县志原州平原县本汉泾阳县地今县西四十里泾阳故城是也然则太原当即唐之原州今之平凉固原泾州皆周人御玁狁之地若晋阳之太原在大河之东距王畿千四五百里安有寇从西来兵乃东出者乎国语宣王料民于太原亦以其地近边而为御戎之备必不料之于唐叔所封之国也若禹贡既修太原至于岳阳春秋晋荀吴帅师败狄于太原及子产对叔向宣汾洮障大泽以处太原则是今之晋阳也古书地名多有相同者不可不辨又曰今之平凉后魏始置原州其所以立名或取诗至于太原之文赵时春平凉志曰太原之大当读如字玁狁侵西周其去也宜从泾北平凉之太原以出安有渡黄河而至山西之太原者哉】文武吉甫万邦为宪【礼记武坐致右宪郑氏读作轩○谢氏曰汉唐而下缙绅介胄分为二途儒士武夫各为一説不知三代将帅必文武兼才可为万邦之法则者也】○吉甫燕喜既多受祉来归自镐【千里之镐】我行永久【读如几】饮【去声】御诸友【读如以○疏王饮之酒进其在家诸同志之友与共饮以尽其欢范氏曰诸友诸臣也古天子以羣臣为友集传作吉甫与朋友私燕】包【音庖即炮字】鼈脍鲤【何楷曰考燕礼天子之燕不过牲牢鼈鲤非礼所载故集传以为吉甫私燕于理为优】侯谁在矣张仲孝友【读同上　朱右曰宣王非吉甫无以成其功吉甫非张仲无以成其徳○朱説从集传】序六月宣王北伐也【疏毛意此篇宣王自征郑云六月使吉甫采芑命方叔江汉命召公惟常武宣王自行尔】鹿鸣废则和乐缺矣四牡废则君臣废矣皇皇者华废则忠信缺矣常棣废则兄弟缺矣伐木废则朋友缺矣天保废则福禄缺矣采薇废则征伐缺矣出车废则功力缺矣杕杜废则师众缺矣鱼丽废则法度缺矣南陔废则孝友缺矣白华废则亷耻缺矣华黍废则蓄积缺矣由庚废则隂阳失其道理矣南有嘉鱼废则贤者不安下不得其所矣崇丘废则万物不遂矣南山有台废则为国之基队【直类反】矣由仪废则万物失其道理矣蓼萧废则恩泽乖矣湛露废则万国离矣彤弓废则诸夏衰矣菁菁者莪废则无礼仪矣小雅尽废则四夷交侵中国微矣【疏宣王所以北伐者由小雅尽废致四夷交侵○此序原变雅之所由始】
　　郝敬曰毛公此序厯举鹿鸣诸诗所由废一以见世道兴衰之由一以见圣人删诗正乐之意故孟子曰诗亡然后春秋作诗与春秋相终始非徒为声乐而已毛公所以有功于诗也
　　篇中凡称我者皆诗人代为吉甫之辞首章述吉甫受命之始也二章三章言戎事之备四章五章言却狄之功末章言吉甫既归天子以燕礼乐之又进诸友与共饮而张仲与焉【用郑説】葢使文武之臣御外以孝友之臣居朝【见毛传】宣王所以克成中兴之功也【范氏曰戎狄四支也朝廷心腹也有孝友之臣日纳王于善然后吉甫征伐有功】
　　六月六章章八句
　　薄言采芑【音起○按毛氏以采芑为菜丰水有芑为草维糜维芑为谷临川王氏皆以为谷范氏补传云新田菑亩中乡不应指菜葢以田亩善养嘉谷喻周家善养士卒也严氏主此説李氏又云既谓之采必非谷矣集传则以芑菜军行采之人马皆可食故赋其事为兴或疑三代行师恐无取菜民田之事然采芑与采薇一类不过借此起兴耳何必深泥耶又按集传解采芑本用陆玑疏但玑云似苦菜今集传直云苦菜又云即今苦荬则与荼苦之苦相混矣未知然否】于彼新田于此菑【音淄○疏孙炎曰菑始灾杀其草木也新田新成柔田也畬和也田舒缓也郭璞曰今江东呼初耕地反草为菑】亩【音米】方叔涖止其车三千【三千笺以为羡卒尽起疏以为兼起乡遂之众王氏云防诸侯之师刘氏曰凖司马法其车三千则为甲士九千步卒二十万六千刘瑾曰兵车战鬬之车驾马所谓小车也重车辎重之车驾牛所谓大车也兵车一乗则士卒共七十五人重车一乗则将之者二十五人其中炊家子十人固守衣甲五人廐养五人樵汲五人】师干【程子曰师干犹今云兵车也刘氏曰师众也干楯也言楯则戈矛矢在其中】之试【苏传试其众以扞敌之法】方叔率止【吕氏曰涖止则布其行阵故止曰其车三千率止则作而用之故下言其车马之盛服饰之美】乗其四骐四骐翼翼路车有奭【疏下言钩膺知路车是金路也巾车云金路同姓以封方叔或是同姓不乗革路者革路临战所乗此方受命率军故不言戎车也季本曰朱传以戎车释路车按戎车革挽而漆之是为墨车今曰路车有奭奭训赤则非戎车矣】簟笰【音弗○疏其车以方文竹簟为蔽饰陈祥道曰衞夫人之车以翟笰齐襄公方叔之车以簟笰此妇人男子车蔽之别】鱼服【音白　鱼服见采薇或引左传齐桓归衞夫人之鱼轩非是严缉其车之所载有鱼皮之矢服】钩膺【疏巾车五路惟金路无锡而有钩钩以金为之马颔之饰也在膺之饰惟有樊缨故毛云钩樊缨也樊缨皆以五采罽饰之】鞗革【音棘○杨旭曰此章起韵与三四六七句叶而次句犹与五句叶下二三章仿此】○薄言采芑于彼新田于此中乡【六乡适中之地何楷曰田愈治则愈美以兴众愈练则愈精】方叔涖止其车三千旂旐【笺蛟龙为旂龟蛇为旐此言军中将帅之车皆备董氏曰旂诸侯所建旐县鄙所建也诸臣之旗旂为上旐为下言上下所建则余得兼举矣】央央方叔率止约軧【音祗】错衡【读户郎反音杭○笺约軧毂也乗篆毂金饰错衡之车篆毂约也疏説文云軧长毂也考工记説兵车乗车其毂长于田车传云朱而约之谓以皮缠之而上加以朱漆也错者杂也杂物在衡是有文饰某氏曰説文错金涂也车轭曰衡涂金于轭所以为文郑解商颂错衡亦曰金饰按集传云以皮束兵车之毂而朱之错文也解此句未备又商颂烈祖诗助祭诸侯亦乗约軧错衡之车则此不必言兵车矣荀子云错衡以养目和鸾之声以养耳】八鸾玱玱【音仓○疏四马八鸾车行动则声玱玱然】服其命服朱芾【芾服腰垂股所以蔽膝以韦为之】斯皇有玱葱珩【音衡读戸郎反音杭○珩繋组贯珠以玉为之疏三命赤芾葱珩至九命皆葱珩非谓方叔惟三命也○辅氏曰约軧错衡以下言车马之盛命服之美以见天子付托之重锡命之蕃而方叔之威仪整暇如此可以决其有成也】○鴥【音聿】彼飞隼【息允反音笋○陆佃曰鹰之击物不能无失独隼为有凖故取以为兴】其飞戾天【笺隼飞至天喻士卒劲勇能深攻入敌也】亦集爰止【程子曰隼之急疾亦集于所止兴兵虽强用之有节而不过】方叔涖止其车三千师干之试方叔率止钲【音征○説文钲铙也似铃柄中上下通陈启源曰铙与镯皆名钲此钲则是铙非镯毛云钲以静之镯以节鼔非静之义故知非镯孔氏辨之甚详不知集传何以不从】人伐鼓【本云钲人伐钲鼓人伐鼓疏凡军进退皆鼔动钲止非临阵独然依文在陈师鞠旅之上是未阵时是也】陈师鞠旅【古音考音鲁】显允方叔伐鼓渊渊【读如因王氏曰渊渊深也师众则鼔远声深】振旅阗阗【音田叶徒邻反音豚○严缉方誓师伐鼓以往即言振旅葢蛮夷望风畏服不待战也阗阗众盛也言旋师而归】○蠢尔蛮荆大邦为雠方叔元老【传五官之长出于诸侯曰天子之老陈启源曰时方叔以命卿为五官之伯元老以官言不重在齿也朱传云方叔虽老而谋则壮一似轻其老者于义短矣】克壮其犹方叔率止执讯获丑戎车啴啴【音滩】啴啴焞焞【释文焞吐雷反又他屯反○汉书韦元成传引此作啴啴推推顔师古读吐雷反后人遂并此焞字读为吐雷反亭林顔氏嫌其改经文以就史传云焞见左传僖五年音他屯反此与彼同愚谓焞读吐雷反音推此音与下雷威韵正协从之未为不可】如霆如雷显允方叔征伐玁狁蛮荆来威【此诗多以三句为韵又是一体】序采芑宣王南征也
　　首章二章言军容之盛三章言师律之严末章遂言其成功也○曽氏曰芾与佩非军服金路非戎车和鸾非戎马所以然者方叔克壮其犹如吴起将战不带劒武侯临阵不亲戎服羊祜轻裘缓带盛着功名杜预身不跨马自能制胜故诗人但咏其车服之美而已
　　郝敬曰六月事势张皇采芑气象暇豫葢吉甫承頽败之后敌骄兵惰应变不得不敏及北狄既平军声已振方叔再出服命服乗命车从容运筹而南蛮夺气矣诗可以观于此见之○王志长曰宣王于玁狁之难命吉甫为大将必以方叔佐之至北狄畏威远窜国势既壮荆蛮小丑先声已夺其气及方叔率师一出遂望风来威是以六月之美吉甫曰文武吉甫万邦为宪有不止于将帅之任者采芑之美方叔曰显允方叔显则隂阳进退无不明允则赏罚号令无不信此正必胜之将也以吉甫当玁狁而不谓之小其才以方叔威蛮荆而不至于隳厥绩宣王之赫然中兴岂偶然哉
　　采芑四章章十二句
　　我车既攻【坚致】我马既同【齐同○按传引宗庙齐豪戎事齐力田猎齐足本尔雅文以尚纯尚强尚疾释之吉日云既差我马差择也此云我马既同同齐也择之以使之齐二义相因也】四牡庞庞【音龙○董氏曰説文训庞为髙屋此葢言马之髙大也】驾言徂东【蔡汝楠曰周公营洛非独化殷中原之地镐远洛近洛中乃兵车辐辏之处天子都镐以建邦极幸洛以合中原此圣人贻谋之善也车攻幸洛搜狩故诗人美而咏之】○田车既好【读如吼】四牡孔阜东有甫草【读此苟反○毛云甫大也郑音补云即郑圃田泽集传从之】驾言行狩○之子【传之子有司也朱子曰不敢斥王故以有司言之】于苗【疏周礼夏猎曰苗之子于苗明是在夏上言行狩狩是猎之总名】选徒嚣嚣【音翺】建旐设旄【建旐以綂人设旄以饰旐】搏兽于敖【吕记敖山名左传士季设七覆于敖前则敖山之下平旷可以屯兵蘙荟可以设伏所谓东有甫草即此地也愚按圃田在中牟敖山在荥泽二地相去不远宣王时郑未徙国犹为东都畿内故得往田焉但康成以甫草为圃田之草破字非古故东莱仍从毛传之解】○驾彼四牡四牡奕奕赤芾【王氏曰人君宜朱芾而此赤芾者防同故也莅其臣庶则朱芾君道也故方叔服其命服则朱芾防同于王则赤芾臣道也故此防同则赤芾】金舄【疏金舄即礼之赤舄也赤舄而加金饰】防同有绎【此言诸侯皆防合同朝见天子于东都非行时见殷见之礼也考周礼大宗伯注时见殷见不同时其礼各别　曹氏曰东都本诸侯朝觐之地夷厉以来此礼久废宣王中兴复古再见斯防诗人所以美之】○决拾【决拾详集传】既佽【音次】弓矢既调【读如同○疏决之与拾既与指臂相比次而和利矣弓之与矢又强弱相配而适调矣】射夫既同【郝敬曰同谓协力助王】助我举柴【音恣借积也当从説文作□○按调本田聊切一徒吊切一职流切又一叶徒红切离骚挚咎繇而能调叶求矩矱之所同是也此吴棫韵补之説朱子从之顾炎武曰此章首尾为一韵中二句为一韵葢诗之变体周颂思文后稷克配彼天立我烝民罔非尔极稷与极为韵天与民为韵同此例也○陈启源曰诸侯而目为射夫此章所言葢皆射礼也孔疏以为从王田罢赐射余获之事既同者同复射位在泽宫也射虽不中必助中者举积禽乃郑笺之説集传指为田猎意以下章言田而此章先言田罢叙事倒置耳然诗人叙事前后间有不拘即此章言举□下章乃言如破亦岂依前后为次耶又曰助我举柴亦因班余时聚诸禽以待射故有积禽若方猎时其所杀获尚布散原野安见有积举柴当在泽宫明矣愚按此章事在田猎之后文在田猎之先者孔氏谓承上章诸侯来防而言令其事相次故射夫即指诸侯又谓田无射礼惟既田乃有班余获射古説如此今得长发阐明甚快】○四黄既驾【王氏曰前曰四牡既言力之强此曰四黄又言色之纯何楷曰康王之诰言诸侯布乗黄朱以为庭实此周马贵黄之证故孔氏以此章属宣王也】两骖不猗【读于个反音恗○疏两骖之马不相依猗集传作倚云偏倚不正王氏曰两骖不倚言御之能正其马也独言两骖者骖在服外易于出入也】不失其驰【读徒卧反音惰○刘瑾曰五御之目一曰逐禽左此御田车驰驱之法】舍矢如破【古音考猗读阿驰读驼破读婆郝本同○笺射者之工矢发即中如推破物○何楷曰毛田者刈兰以为防褐旃以为门裘质以为槸间容握驱而入轚则不得入槸门中闑也握四寸轚挂着车两轴去门各止四寸若轴头挂于门则不得入故贵于两骖不猗也入此门当疾驰葢乗车驰之势以从禽稍迟则失故贵于不失其驰也不失其驰然后射者能中是以舍矢如破也不明古礼安能解古经哉】○萧萧马鸣悠悠斾旌徒【徒行挽辇者】御【车上御马者】不惊大庖不盈【集传引颁禽之礼皆本毛传谷梁传射而中田不得禽则得禽田得禽而射不中则不得禽是知古之贵仁义而贱勇力也仪礼注引尚书大传曰战鬭不可不习故于搜狩以闲之也凡祭所余获陈于泽然后卿大夫相与射中者虽不中也取不中者虽中也不取所以贵揖让贱勇力向之取于囿中勇力之取今之取于泽宫揖让之取也皆可与相证○陈启源曰大庖是王所择取之三十禽与士大夫无与王者之田杀不尽物岂如后世所夸风毛雨血禽相镇压兽相枕藉者哉】○之子于征有闻【音问】无声【闻师之行而不闻喧哗之声】允矣君子展也大成【传大成谓致太平严缉大成谓功业极盛无遗憾也】
　　序车攻宣王复古也宣王能内修政事外攘夷狄复文武之境土修车马备器械复防诸侯于东都因田猎而选车徒焉
　　古田猎之制毛传备矣宣王之往东都以防诸侯为主因田猎而选车徒而二章三章先言田猎者葢有司先为戒具以待防同毕而出猎也【此东莱説】赤芾金舄防同有绎言诸侯来朝其仪物之盛等威之严如此诗人美之犹后世云不意今日复覩汉官威仪也【此曹氏説】五章六章言田猎时获禽之众与射御之良据孔疏以五章为颁余获之射在于泽宫其义可通也萧萧马鸣以下言猎罢而归始终静治
　　车攻八章章四句
　　吉日维戊既伯【疏释文云既伯既祷马祭也为马而祭故知马祖谓之伯伯者长也马祖始是长也愚按马祖乃天驷房星也孙炎云龙为天马故房四星曰天驷毛传以伯为马祖岂即指房星耶】既祷【读丁口反音斗○毛云祷获】田车既好【读如吼】四牡孔阜升彼大阜从其羣丑【禽兽之众丑类】○吉日庚午【曲礼外事以刚日戊与庚午皆刚日也崔灵恩云外事指用兵之事】既差我马兽之所同麀鹿麌麌【音语】漆沮【音苴漆沮在岐周左传成有岐阳之搜即此地陈启源曰朱传以漆沮在泾渭之北按宣王石鼔文实在岐阳文中述鱼兽甚多则此为岐周之漆沮无疑矣】之从天子之所【传从漆沮驱禽而致天子之所姚舜牧曰言漆沮之旁禽兽最多非甸侯采邑之地乃天子所宜猎者若汉武帝射猎近郊蹂躏稼穑则非其地矣】○瞻彼中原其祁孔有【音以】儦儦【音标】俟俟或羣或友【音以】悉率左右以燕天子【笺悉驱禽顺其左右之宜以安待天子之射按射禽必自其左故云顺其宜也集传则云率同事之人各供其事此説为长燕天子不专在获禽搜狩之礼天子亲执路鼓申号令明赏罚人心竞劝光复大业是所以乐天子也岂区区以射御追逐言之耶】○既张我弓既挟我矢发彼小豝【音巴】殪【音意】此大兕【豝小以中为难故曰发兕大以毙为难故曰殪】以御賔客且以酌醴
　　序吉日美宣王田也能慎微接下无不自尽以奉其上焉
　　疏留意于马祖之祷祈是能谨于细微也求禽兽惟以给賔是恩隆于羣下也程子曰漆沮之从天子之所悉率左右以燕天子皆羣下尽力奉上【严缉诗美田猎耳后序举三隅言之】○王志长曰漆沮之从天子之所悉率左右以燕天子此下奉上也以御賔客且以酌醴此上迨下也下恒奉上则永无飞隼之嗟上恒逮下则永无尸饔之叹君子所以贵有终也
　　车攻田于东都之敖地吉日田于西都之漆沮也上之射夫此之賔客皆诸侯也选徒举柴颁禽之类言于车攻伯祷差马酌醴之类言于吉日葢彼此可以互见也【刘瑾曰率左右以乐天子犹车攻之射夫同而助举防也进賔客以酌醴犹车攻之大庖不盈也】
</div>
    <div class="pagination">
<a href="诗经通义_page8.html">上一页</a><span>...</span><a href="诗经通义_page4.html">4</a><a href="诗经通义_page5.html">5</a><a href="诗经通义_page6.html">6</a><a href="诗经通义_page7.html">7</a><a href="诗经通义_page8.html">8</a><span class="current-page">9</span><a href="诗经通义_page10.html">10</a><a href="诗经通义_page11.html">11</a><a href="诗经通义_page12.html">12</a><a href="诗经通义_page13.html">13</a><a href="诗经通义_page14.html">14</a><span>...</span><a href="诗经通义_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
