<!DOCTYPE html>
<html>
 <head>
  <meta charset="utf-8"/>
  <title>
   毛诗正义 - 第 43 页/共 72 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   毛诗正义 - 第 43 页/共 72 页
  </h1>
  <div class="content">
   彼何人斯？其为飘风。胡不自北？胡不自南？胡逝我梁，祇搅我心？飘风，暴起之风。搅，乱也。笺云：祇，適也。何人乎，女行来而去疾如飘风，不欲入见我？何不乃从我国之南，不则乃从我国之北？何近之我梁，適乱我之心，使我疑女？○飘，避遥反，疾风也。沈又方消反。祇音支。搅，交卯反。 
　　[疏]“疾如飘风”。○正义曰：以其径来而径去，知为疾也。非在道急速，故下章言其安行。
　
　　尔之安行，亦不遑舍。尔之亟行，遑脂尔车。壹者之来，云何其盱？笺云：遑，暇。亟，疾。盱，病也。女可安行乎？则何不暇舍息乎？女当疾行乎？则又何暇脂女车乎？极其情，求其意，终不得一者之来见我，於女亦何病乎？○亟，纪力反。脂音支。盱，况于反。 
　　[疏]“尔之”至“其盱”。○毛於下章以“祇”为“病”。言使我病，是使苏公之病。则此盱亦为苏公之病也。既数过其国而不入，故又极其情以疑之。我止欲言汝安舒而行乎？亦不见汝閒暇而舍息止。欲言汝之急疾而行乎？汝又闲暇而脂汝之车。汝往而不入见我，所以疑也。且若不谮我，则一者之来见王以后，云何使我有罪谴之病乎？亦以我得病，在汝见王之后，所以尤疑也。毛以此“云何其盱”与下“俾我祇也”互文，皆言云何而使我有罪病也。○郑以盱为何人病为异。馀同。○笺“一者”至“何病”。○正义曰：笺以上章责其不来见己，下章言入与不入，则一者之来，当为来见苏公，不得为见王也。且苏公之所疑者，以不见何人，故言一者之来见我，於汝亦何病也。是欲见以解疑之辞。此本之於何人为不病，下反之已为得安，是章次相成也。
　
　　尔还而入，我心易也。还而不入，否难知也。壹者之来，俾我祇也。易，说。祇，病也。笺云：还，行反也。否，不通也。祇，安也。女行反入见我，我则解说也。反又不入见我，则我与女情不通，女与於谮我与不，复难知也。一者之来见我，我则知之，是使我心安也。○易，夷豉反。注同。《韩诗》作“施”，施，善也。否，方九反，一云：“郑符鄙反。”俾，必尔反。祇，祈支反，一云：“郑止支反。”说音悦。下同。解音蟹。与音豫。复，扶又反。下章同。 
　　伯氏吹埙，仲氏吹篪。土曰埙，竹曰篪。笺云：伯仲喻兄弟也。我与女恩如兄弟，其相应和如埙篪。以言俱为王臣，宜相亲爱。○埙，况袁反。篪音池。应，应对之应。和，胡卧反。及尔如贯，谅不我知！出此三物，以诅尔斯！三物，豕、犬、鸡也。民不相信则盟诅之。君以豕，臣以犬，民以鸡。笺云：及，与。谅，信也。我与女俱为王臣，其相比次，如物之在绳索之贯也。今女心诚信，而我不知，且共出此三物，以诅女之此事。为其情之难知，已又不欲长怨，故设之以此言。○贯，古乱反。谅音亮。诅，侧助反，以祸福之言相要曰诅。比，毗志反。索，素洛反。为其，于伪反。长如字，又张丈反。 
　　[疏]“伯氏”至“尔斯”。○正义曰：既穷之而不得其情，己不欲长怨，欲与之诅而和谐，故言有伯氏之兄吹埙，又仲氏之弟吹篪以和之，其情相亲，其声相应和矣。言我与汝何人，其恩亦当如伯仲之为兄弟，其情志亦当如埙篪之相应和，不当有怨恶也。何者？我与汝俱为王臣，其相比次，如物之在绳索之贯，宜应和相亲，何由汝之诚信而不使我知，而令我疑也？若实不谮者，则当共出豕、犬、鸡之三物以诅盟尔之此事，使谗否有决，令我不疑，当还与汝相亲，不欲长怨故也。○传“土曰埙，竹曰篪”。○正义曰：土曰埙，《汉书·律历志》文也。《周礼·小师职》作“埙”，古今字异耳。注云：“埙，烧土为之，大如雁卵。”郑司农云：“埙六孔。”《释乐》云：“大埙谓之嘂。”音叫。孙炎曰：“音大如叫呼也。”郭璞曰：“埙，烧土为之，大如鹅子，锐上平底，形似称锤，六孔。小者如鸡子。”《释乐》又云：“大篪谓之沂。”李巡曰：“大篪，其声非一也。”郭璞曰：“篪以竹为之，长尺四寸，围三寸。一孔上出，径三分，横吹之。小者尺二寸。”即引《广雅》云：“八孔。”《小师》注，郑司农云：“篪七孔。”盖不数其上出者，故七也。《世本》云：“暴辛公作埙。苏成公作篪。”谯周《古史考》云：“古有埙篪，尚矣。周幽王时，暴辛公善埙，苏成公善篪，记者因以为作，谬矣。”《世本》之谬，信如周言。其云苏公、暴公所善，亦未知所出。苏、暴并公卿，不当自言於乐之小器以相亲也。又此穷极何人，何人非暴公也，故郑以为喻。王肃亦云：“我与汝同寮，长幼之官如篪埙之相和。”与郑同也。○传“三物”至“以鸡”。○正义曰：隐十一年《左传》曰：“郑伯使卒出豭，行出犬、鸡，以诅射颖考叔者。”豭即豕也，并言诅而俱用三，故知此三物豕、犬、鸡也。又解所以有诅者，民不相信则盟诅之，言古者有此礼，故欲与之诅也。《司盟》曰：“盟万民之犯命者，诅其不信者。”是不相信，有盟诅之法也。彼不信，自在诅下，而兼言盟者，以诅是盟之细，故连言之也。定本“民不相信则诅之”，无“盟”字。犯命者盟之，不信者诅之，是盟大而诅小也。盟、诅虽大小为异，皆杀牲歃血，告誓明神。后若背违，令神加其祸，使民畏而不敢犯，故民不相信，为此礼以信之。此传言民者，据《周礼》之文耳。其实人君亦有诅法。襄十一年《左传》言：“季武子将作三军，盟诸僖闳，诅诸五父之衢。”定六年，既逐，阳虎“及三桓盟於周社，盟国人於亳社，诅诸五父之衢”。是人君与群臣有诅法也。此何人与苏公同为王臣，苏公与之诅，则诸相疑亦应有诅法，但春秋之世无其事耳。诅之所用，一牲而已，非三物并用。而言出此三物，以三物皆是诅之所用，总而言之，故传辨其等级，云“君以豕，臣以犬，民以鸡”。则郑伯使卒出豭，行出犬、鸡，所得三物并用者，时考叔为子都所射，郑伯不诛子都，而使诸军诅之。百人为卒，出一豭诅之。二十五人为行，或出犬，或出鸡以诅之。每处亦止用一牲，非一处而用三物也。如此传，君乃得用豕。彼百人即得用豭者，於时郑伯使之诅，故得用君牲也。以行之人数少於卒，自为等级耳。此豕、犬、鸡，诅所用也。若盟，皆用牛。哀十五年《左传》说卫太子蒯聩与伯姬舆豭以盟孔悝者，时太子未立，不敢从人君之礼。故郑《异义驳》云：《诗》说及郑伯使卒及行所出，皆谓诅耳，小於盟也。《周礼·戎右职》云：“若盟，则以玉敦辟盟，遂役乏，赞牛耳，桃茢。”哀十七年《左传》曰：“孟武伯问於高柴曰：‘诸侯盟，谁执牛耳？’”然盟者，人君用牛。伯姬盟孔悝以豭，下人君牲，是盟用牛也。此谓大事正礼所当用者耳。若临时假用其礼者，不必有牲，故《左传》孟任割臂以盟，庄公华元入楚师，登子反之床，子反惧而与之盟，皆无牲也。
　
　　为鬼为蜮，则不可得。有靦面目，视人罔极。蜮，短狐也。靦，姡也。笺云：使女为鬼为蜮也，则女诚不可得见也。姡然有面目，女乃人也。人相视无有极时，终必与女相见。○蜮音或，沈又音域，状如鳖，三足。一名射工，俗呼之水弩。在水中含沙射人。一云射人影。○靦，土典反。姡，户刮反，面丑也。 
　　作此好歌，以极反侧。反侧，不正直也。笺云：好犹善也。反侧，辗转也。作八章之歌，求女之情。女之情反侧极於是也。○音以，古以字本作以。 
　　[疏]“为鬼”至“反侧”。○正义曰：研穷而不得其情，於是怒而责之。言汝若为鬼也为蜮也，则诚不可得而见，不须与我为诅。今汝有靦面目，乃是人也。瞻视於人，无有极已之时，我必将与汝相见。汝宁不披写汝情，不与我盟诅乎？以疑尔谮我之故，我作此八章之善歌，穷极尔反侧之情，冀得其实也。○传“蜮，短狐。靦，姡”。○正义曰：《洪范》五行传云：“蜮如鳖，三足，生於南越。南越妇人多淫，故其地多蜮，淫女或乱之气所生也。”陆机《疏》云：“一名射影，江淮水皆有之。人在岸上，影见水中，投人影则杀之，故曰射影。南人将入水，先以瓦石投水中，令水浊，然后入。或曰含沙射人皮肌，其疮如疥。”是也。“靦，姡”，《释言》文。孙炎曰：“靦人面姡然。”《说文》云：“靦，面见人。”“姡，面靦也。”然则靦与姡皆面见人之貌也。○传“反侧，不正直”。○正义曰：《洪范》云：“无反无侧，王道正直。”则知侧是不正直也。反侧者，翻覆之义，故笺以为辗转，申传不正直之义，其意与传同。
　
　　《何人斯》八章，章六句。 
　
　　《巷伯》，刺幽王也。寺人伤於谗，故作是诗也。巷伯，奄官。寺人，内小臣也。奄官上士四人，掌王后之命，於宫中为近，故谓之巷伯，与寺人之官相近。谗人谮寺人，寺人又伤其将及巷伯，故以名篇。○巷伯，官名也。寺如字，又音侍。奄，於检反。官，本或将此注为序文者。近，附近之近，下“近嫌”同。 
　　[疏]“《巷伯》七章，上四章章四句，次章五句，次章八句，卒章六句”至“奄官”。○正义曰：此经无巷伯之字，而名篇曰《巷伯》，故序解之云：“巷伯，奄官。”言奄人为此官也。官下有“兮”，衍字。定本无“巷伯奄官”四字，於理是也。以俗本多有，故解之。○笺“巷伯”至“名篇”。○正义曰：巷伯，是内官也。其官用奄上士四人为之，其职掌王后之命。《天官·序官》云：“内小臣奄上士四人。”注云：“奄称士，异其贤。”其职云“掌王后之命”，是也。又解内小臣而谓之巷伯者，以其此官於宫中为近，故谓之巷伯也。《释宫》云：“宫中巷谓之壸。”孙炎曰：“巷，舍间道也。”王肃曰：“今后宫称永巷，是宫内道名也。”伯，长也，主宫内道官之长。人主於群臣，贵者亲近，贱者疏远，主宫内者皆奄人，奄人之中，此官最近人主，故谓之巷伯也。巷伯是内小臣者，以《周礼》无巷伯之官，奄虽小臣，为长主巷之伯唯内小臣耳，故知是也。盖其官名内小臣，时人以其职号之称为巷伯也。与寺人官相近者，寺人亦奄人，其职曰：“掌王之内人及女宫之戒令。”同掌宫内，是相近也。寺人自伤谗作诗，辄名篇为《巷伯》，以其官与巷伯相近，谗人谮寺人，寺人又伤其将及巷伯，故以“巷伯”名篇。以所掌既同，故恐相连及也。
　
　　萋兮斐兮，成是贝锦。兴也。萋、斐、文章相错也。贝锦，锦文也。笺云：锦文者，文如馀泉、馀蚳之贝文也。兴者，喻谗人集作己过，以成於罪，犹女工之集采色，以成锦文。○萋，七西反。斐，孚匪反，本或作“菲”。馀蚳，直基反。贝黄白文曰馀蚳。 
　　彼谮人者，亦已大甚！笺云：大甚者，谓使己得重罪也。○大音泰。注同。徐敕佐反。 
　　[疏]“萋兮”至“大甚”。○正义曰：女工集彼众采而织之，使萋然兮，斐然兮，令文章相错，以成是贝文，以为其锦也。以兴谗人集己诸过而构之，令过恶相积，故成是愆状以为己罪也。实无罪，而谗之使得重刑，故伤之。云彼谗谮人者，亦已复为大甚。言非徒谴让小辜，乃至极刑重罪，是为太甚。○传“萋斐”至“锦文”。○正义曰：《论语》云：“斐然成章。”是斐为文章之貌。萋与斐同类，而云成锦，故为文章相错也。锦而连贝，故知为贝之文。○笺“锦文”至“贝文”。○正义曰：解锦文称贝者，其文如馀泉、馀蚳之贝文也。《释鱼》说贝文状云：“馀蚳，黄白文。馀泉，白黄文。”舍人曰：“水中虫也。”李巡曰：“馀蚳贝甲黄为质，白为文彩。馀泉贝甲以白为质，黄为文彩。”陆机《疏》云：“贝，水介虫也，龟鳖之属。其文彩之异，大小之殊，甚众。古者，货贝是也。馀蚳黄为质，以白为文。馀泉白为质，黄为文。又有柴贝，其白质如玉，紫点为文，皆可列相当。其贝大者，常有径至一尺六七寸者。今九真、交趾以为杯盘宝物也。”
　
　　哆兮侈兮，成是南箕。哆，大貌。南箕，箕星也。侈之言是必有因也，斯人自谓辟嫌之不审也。昔者，颜叔子独处于室，邻之釐妇又独处于室。夜，暴风雨至而室坏。妇人趋而至，颜叔子纳之而使执烛。放乎旦而蒸尽，缩屋而继之。自以为辟嫌之不审矣。若其审者，宜若鲁人然。鲁人有男子独处于室，邻之釐妇又独处于室。夜，暴风雨至而室坏。妇人趋而讬之。男子闭户而不纳。妇人自牖与之言曰：“子何为不纳我乎？”男子曰：“吾闻之也，男子不六十不间居。今子幼，吾亦幼，不可以纳子。”妇人曰：“子何不若柳下惠然，妪不逮门之女，国人不称其乱。”男子曰：“柳下惠固可，吾固不可。吾将以吾不可，学柳下惠之可。孔子曰：‘欲学柳下惠者，未有似於是也。’”笺云：箕星哆然，踵狭而舌广。今谗人之因寺人之近嫌而成言其罪，犹因箕星之哆而侈大之。○哆，昌者反，《说文》云：“张口也。”《玉篇》尺纸反，又昌可反。侈，尺是反，又式是反。辟音避。下同。釐，力之反，寡妇也，依字作“嫠”。放，甫往反。蒸，之升反。缩，所六反，又作“宿”，同。间，间厕之间，又音闲。妪，纡甫反，又纡具反，本或作“煦”，况甫反。踵，章勇反，足根也。狭音洽。 
　　彼谮人者，谁適与谋？笺云：適，往也。谁往就女谋乎？怪其言多且巧。○適如字，王、徐皆都历反。下同。 
　　[疏]“哆兮”至“与谋”。○正义曰：既言谗人集成己罪，又言罪有所因。言有星初本相去哆然宽大为踵兮，其又侈之更益而大为舌兮，乃成是南箕之星。言箕之所成，以由踵已哆、又侈之而为舌故也。以兴谗人因寺人初有小嫌疑为始兮，其又构之更增而其为终兮，乃成其刑罪之祸。言祸之所以成者，亦因始有嫌，又构之而为终故也。言己避嫌不审，使人因之，亦己之所以悔也。因有小嫌，陷己如此，彼谗谮人者，谁往与谋乎？何多而能巧也？○传“哆大”至“於是”。○正义曰：哆者言其宽大哆哆然，故为大貌。二十八宿有箕星，无南箕，故云“南箕即箕星也”。箕四星，二为踵，二为舌。若使踵本太狭，言虽小宽，不足以为箕。由踵之二星已哆然而大，舌又益大，故所以成为箕也。箕言踵狭而舌广者，踵对舌为狭耳，其实踵之二星已宽大，故为哆兮也。侈者，因物而大之名。礼於衣袂半而益一谓之侈袂，是因物益大而名之为侈也。侈之言必有因者，由踵已大，故舌得侈之而为箕。斯作诗之人自谓避嫌之不审，由事有嫌疑，故谗者得因之而为罪也。言颜叔子及鲁人避嫌审与不审之事，以比之颜叔子纳邻之釐妇，虽执烛继薪，人不可以家到户说，奸否难明，是不审也。放乎旦，犹至於旦也。蒸是薪之细者。摍谓抽也。言烛又言薪，则初执烛，次然薪，薪尽乃抽取屋草以继之也。先言放乎旦，已之为总目，言其然火以至旦，乃更覆说薪尽抽屋之事。其实蒸尽、摍屋是未旦时也。吾闻男女不六十不间居者，谓礼男女年不满六十，则男子在堂，女子在房，不得间杂在一处而居。若六十，则间居也。此六十，据妇人言耳。男子则七十。《内则》“唯及七十，同藏无间”，是也。必男子七十、女六十同居者，以阴阳道衰，故无嫌也。言今子幼吾亦幼者，止谓未老耳，非稚也。柳下惠固可者，言柳下惠贞絜之名素已彰著，固当如是可。於吾身为此则不可也。汝妇人之意，将以吾之不可，使学柳下惠可者，言己不得学也。孔子曰：“欲学柳下惠可者，未有能似於是”者，言鲁人如此为行取高，与柳下惠相似。此言当有成文，不知所出。《家语》略有其事，其言与此小异，又无颜叔子之事，非所引也。传言此者，证避嫌之事耳。此寺人，奄者也，非能身有奸淫。其所嫌者，不必即是男女是非之事。○笺“踵狭”而“舌广”。○正义曰：定本“蹱”作“踵”，其义俱通。
　
　　缉缉翩翩，谋欲谮人。缉缉，口舌声。翩翩，往来貌。○缉，七立反，《说文》作“咠”，云：“鬲语也。”又子立反。翩音篇，字又作“扁”。 
　　慎尔言也，谓尔不信。笺云：慎，诚也。女诚心而后言，王将谓女不信而不受。欲其诚者，恶其不诚也。○恶，乌路反。 
　　[疏]“缉缉”至“不信”。○正义曰：上言谋多而巧，此言为谋之状。言口舌缉缉然、往来翩翩然相与谋，欲为谗谮之言以害人。自相计议，唯恐不成，相教当诚汝之心而后言也。若言不诚实，则所言不巧，王将谓汝言为不信而不受也。故须诚实言之。
　
　　捷捷幡幡，谋欲谮言。捷捷，犹缉缉也。幡幡，犹翩翩也。○捷如字，又音妾。幡，芳烦反。 
　　岂不尔受，既其女迁。迁，去也。笺云：迁之言讪也。王仓卒岂将不受女言乎？已则亦将复诽诽女。○讪，所谏反，又所奸反。卒，寸忽反。诽，方味反。 
　　[疏]“捷捷”至“汝迁”。○毛以为，谗人相戒言，汝若不诚汝之心而言之，王於仓卒之间，岂不为汝受之？但已受之后，知汝言不诚实，王心或将舍汝而更迁去也。○郑以迁为讪，言王将讪谤汝以迁去，为理不安，故易之。
　
　　骄人好好，劳人草草。好好，喜也。草草，劳心也。笺云：好好者，喜谗言之人也。草草者，忧将妄得罪也。 
　　苍天苍天！视彼骄人，矜此劳人！ 
　　[疏]“骄人”至“劳人”。○正义曰：言谗人谋能功密，为王信用，彼戎则骄逸也。我得罪则忧劳。彼骄人好好然而喜，我劳人草草然而忧，故仰告苍天，苍天何不视察彼人之虚妄，而矜哀此劳人。
　
　　彼谮人者，谁適与谋？取彼谮人，投畀豺虎。投，弃也。○畀，必二反。下同。豺，士皆反，字或作“犲”。豺虎不食，投畀有北。北方寒凉而不毛。 
　　有北不受，投畀有昊。昊，昊天也。笺云：付与昊天制其罪也。 
　　[疏]“彼谮”至“有昊”。○正义曰：豺虎若不肯食，当掷予有北太阴之乡，使冻杀之。若有北不肯受，则当掷予昊天，自制其罪。以物皆天之所生，天无推避之理，故止於昊天也。豺虎之食人，寒乡之冻物，非有所择。言不食、不受者，恶之甚也。故《礼记·缁衣》曰“恶恶如《巷伯》”，言欲其死亡之甚。○传“北方”至“不毛”。○正义曰：以北方太阴之气寒凉而无土毛，不生草木，寒冻不可居处，故弃於彼，欲冻杀之。昭七年《左传》曰：“食土之毛。”《地官·载师》曰：“宅不毛。”皆谓草木也。
　
　　杨园之道，猗于亩丘。杨园，园名。猗，加也。亩丘，丘名。笺云：欲之杨园之道，当先历亩丘，以言此谗人欲谮大臣，故从近小者始。○猗，於绮反，徐於宜反。 
　　寺人孟子，作为此诗。凡百君子，敬而听之。寺人而曰孟子者，罪已定矣，而将践刑，作此诗也。笺云：寺人，王之正内五人。作，起也。孟子起而为此诗，欲使众在位者慎而知之。既言寺人，复自著孟子者，自伤将去此官也。○“作为此诗”，一本云“作为作诗”。 
　　[疏]“杨园”至“听之”。○正义曰：寺人以身既得罪，恐更滥及善人，故戒时在位，令使自慎。言人欲往之杨园之道，当先加历於亩丘，而乃后於杨园也。以兴谗人欲行谮大臣之法，亦当毁害於小臣而讫，乃后至於大臣也。谗人立意如此，故我寺人之中字曰孟子者，起发为小人之更谗，而作《巷伯》之诗，使凡百汝众在位之君子者，当敬慎而听察之，知我之无罪而被谗，谗人不已而敬慎也。此言凡百，则恐遍及在位，而独以《巷伯》名篇者，以职与巷伯相近，巷伯是其官长，故特忧之。当云“作诗”，定本云“作为此诗”，又定本笺有“作，起也”，“作，为也”二训，自与经相乖，非也。○传“杨园”至“丘名”。○正义曰：《释丘》云：“如亩，亩丘。”李巡曰：“谓丘如田亩曰亩丘也。”孙炎曰：“方百步也。”以“亩丘，丘名”，故知杨园亦园名也。於时王都之侧盖有此园、丘，诗人见之而为辞也。○传“寺人”至“此诗”。○正义曰：毛解言已定之意也。知罪已定者，若不定则不应疾谗人如此之甚也。以罪定，故知将践刑也。由践刑而作此诗，知自言孟子，以殊於馀寺人不被谗者也。○笺“寺人”至“此官”。○正义曰：寺人，王之正内五人。《天官·序官》文也。彼注云：“寺人之言侍也。正内，路寝也。”则五人当在路寝侍王之侧也。笺言此者，明寺人非一也。毛解自云孟子之意，笺又解自言寺人之意。由自伤将去此官，故举官言之。
　
　　《巷伯》七章，四章章四句，一章五句，一章八句，一章六句。 

　
  



 
　 




卷十三 十三之一 

　卷十三 十三之一 　 


　　◎谷风之什诂训传第二十
　
　　《谷风》，刺幽王也。天下俗薄，朋友道绝焉。 
　　[疏]“《谷风》三章，章六句”至“道绝焉”。○正义曰：作《谷风》诗者，刺幽王也。以人虽父生师教，须朋友以成。然则朋友之交，乃是人行之大者。幽王之时，风俗浇薄，穷达相弃，无复恩情，使朋友之道绝焉。言天下无复有朋友之道也。此由王政使然，故以刺之。经三章，皆言朋友相弃之事。《汉书·地理志》云：“凡民禀五常之性，而有刚柔缓急音声不同，系水土之风气，故谓之风。好恶取舍，动静无常，随君上之情欲，故谓之俗。”是解风俗之事也。风与俗对则小别，散则义通。《蟋蟀》云：“尧之遗风。”乃是民感君政，其实亦是俗也。此俗由君政所为，故言旧俗。言旧俗者，亦谓之政。定四年《左传》曰“启以夏政、商政”，谓夏、商旧俗也。言风俗者，谓中国民情礼法可与民变化者也。《孝经》云“移风易俗”，《关雎序》云“移风俗”，皆变恶为善。《邶·谷风序》云“国俗伤败焉”，此云“天下俗薄”，皆谓变善为恶。是得与民变革也。若其夷夏异宜，山川殊制，民之器物、言语及所行礼法，各是其身所欲，亦谓之俗也。如此者，则圣王因其所宜，不强变革。《王制》曰：“广谷大川异制，民生其间者异俗。”又曰：“修其教，不易其俗。”《地官·土均》云：“礼俗丧纪，皆以地美恶为轻重之法而行之。”《诵训》：“掌道方慝，以知地俗。”皆是不改之。此言其大法耳。乃箕子之处朝鲜，大伯之在勾吴，皆能教之礼仪，使同中国，是有可改者也。但有不可改者，不强改之耳。
　
　　习习谷风，维风及雨。兴也。风雨相感，朋友相须。笺云：习习，和调之貌。东风谓之谷风。兴者，风而有雨则润泽行，喻朋友同志则恩爱成。○谷音穀。将恐将惧，维予与女。笺云：将，且也。恐、惧，喻遭厄难勤苦之事也。当此之时，独我与女尔。谓同其忧务。○恐，丘勇反。注下同。女音汝。厄，本又作“阨”，於革反。难，乃旦反。 
　　将安将乐，女转弃予！言朋友趋利，穷达相弃。笺云：朋友无大故则不相遗弃。今女以志达而安乐，弃恩忘旧，薄之甚。○乐音洛。注下皆同。 
　　[疏]“习习”至“弃予”。○正义曰：言习习然和调生长之谷风也，维此生长之谷风，能及於膏润泽阴雨，以行其润泽。由风雨相感故润泽德行，以兴良朋相亲於善友，以成其恩爱。由朋友相须，故恩得成。朋友恩爱相须若是，事有穷达，不可相弃。何为且恐且惧，当遭苦厄之时，维我与汝独受此难，才得且安且乐志达之时，汝何更弃我乎？不念恩爱之时也。○笺“东风”至“润泽行”。○正义曰：“东风谓之谷风”，《释天》文。风类多矣，正取谷风为喻者，谷风，生长之风，取其朋友相长益故也。此据风为文，故云风而有雨则润泽行。润泽是雨之事，但雨得风乃行，则润泽亦由风，故《易》曰“润之以风雨”，是风雨共为润泽。○传“言朋友”至“相弃”。○正义曰：言彼朋友志趍於利，不顾终始。《葛屦序》曰：“其民机巧趋利。”是也。己穷彼达，是穷达相弃也。。○笺“朋友”至“之甚”。○正义曰：“朋友无大故不相弃”，《论语》文也。引之者，证朋友得相怨之意。大故，谓恶逆之事。苟无大故，义不相弃。今彼已得志申达，居处安乐，而弃往日之恩，忘昔时之故旧，是风俗薄之甚也。以序言俗薄，故於此明之。
　
　　习习谷风，维风及颓。颓，风之焚轮者也。风薄相扶而上，喻朋友相须而成。○颓，徒雷反。上，时掌反。将恐将惧，寘予于怀。笺云：寘，置也。置我於怀，言至亲己也。○寘，之豉反。 
　　将安将乐，弃予如遗！笺云：如遗者，如人行道遗忘物，忽然不省存也。 
　　[疏]“习习”至“如遗”。○正义曰：言习习然和调者，生长之谷风也，维生长之谷风，能及於焚轮谓之颓，使之旋转而升，是风薄相扶而上也。以兴良朋能佐於善友，使之道德益进，是朋友相率而成也。德既由友而成，则穷达不可相弃，故言何为汝本且恐且惧，苦厄之时，则置我於怀，至相亲爱矣，今汝得且安且乐，志达之后，反更弃我，如人遗忘於物，忽然不省，无心念我也？○传“颓风”至“而成”。○正义曰：《释天》云：“焚轮谓颓，扶摇谓之焱。”李巡曰：“焚轮，暴风从上来降，谓之颓。颓，下也。扶摇，暴风从下升上，故曰焱。焱，上也。”孙炎曰：“回风从上下曰颓，回风从下上曰焱。”然则颓者风从上而下之名，回风从上而下，力薄不能更升。谷风与相遇，二风并力，乃相扶而上。以喻朋友二人同心，乃相率而成也。彼回风从上下，谷风未与相扶，谓之为颓。若谷风既与相扶而上，则於《尔雅》为焱，不复为颓也。诗音颓，据其未与相扶之名耳。
　
　　习习谷风，维山崔嵬。无草不死，无木不萎。崔嵬，山巅也。虽盛夏万物茂壮，草木无有不死叶萎枝者。笺云：此言东风生长之风也，山巅之上，草木犹及之。然而盛夏养万物之时，草木枝叶犹有萎槁者。以喻朋友虽以恩相养，亦安能不时有小讼乎？○崔，徂回反。嵬，五回反。又作“峞”。萎，於危反。长，张丈反。下同。槁，苦老反。 
　　忘我大德，思我小怨。笺云：大德切瑳，以道相成之谓也。○瑳，七河反。 
　　[疏]“习习”至“小怨”。○正义曰：言习习然和调者，生长之谷风也。谷风犹善能生长之故，维山崔嵬之上，草木皆能生长之。以兴良朋由善能切磋之故，其友身之道德亦能成就之。道德相由而成，穷达不宜相弃。然草木之生长，虽至於盛夏之月，万物茂壮，无能使草不有死者，无能使木不有萎者，以时不齐，实小有萎死者也。以兴道德之进益，虽至於成就之功，百事通晓，无能使色不有忿者，无能使辞不有讼者。以大义不亏，实小而有忿讼也。然小萎无亏於夏长，小怨无损於交好，汝何为忘我切磋之大德，反思我言讼之小怨而弃我乎？○传“虽盛夏”至“萎枝者”。○正义曰：以四时春生夏长，物之盛莫过夏时，故云“虽盛夏万物茂壮”也。以其大时不齐，不能无死者，故《月令》“仲夏，靡草死”，故曰“死生分”。是草木无能不有枝叶萎槁者。定本及《集注》本云“草木无有不死叶萎枝者”。○笺“此言”至“小讼乎”。○正义曰：“维山崔嵬”之文，上承“谷风”之下，而下与草木相连，明是风吹山巅之土，使生草木也。平地沃衍之土，宜生草木，山巅之上则非草木所宜，风尚吹之使生，故云“犹及之”也。以难长而风及，喻朋友相养之深也。然而盛夏养万物之时，草木枝叶犹萎槁者，以为平地之草木，非止山巅也。养则言其难者，故云山巅犹及之。萎死则言其茂者，故言盛夏以畅之，云“犹有萎槁者”。为不宜萎槁，是不据山巅明矣。若然，东风为谷风，实取生长之义。要风以四方为名，非以四时立称，则夏之东风犹为谷风也。春则草木初生，未及畅茂，其有萎死，则唯其常，诗人不应举以为喻，故知言草木萎槁谓夏时也。木大或一枝枯，故言萎也。草小或连根死，故言死也。
　
　　《谷风》三章，章六句。 
　
　　《蓼莪》，刺幽王也。民劳苦，孝子不得终养尔。不得终养者，二亲病亡之时，时在役所，不得见也。○蓼莪，上音六，下五河反。养，馀亮反。注除“鞠养也”、“穀养也”二字，馀并同。 
　　[疏]“《蓼莪》六章，上下各二章，章四句；中二章，章八句”至“终养尔”。○正义曰：民人劳苦，致令孝子不得於父母终亡之时而侍养之。民人劳苦，五章、卒章上二句是也。不得终养，卒章卒句是也。其馀皆是孝子怨不得终养之辞。○笺“不得”至“得见”。○正义曰：经言“衔恤”、“靡至”，是亲没之辞。序言“不得终养”，继於“劳苦”之下，是劳苦不见父母也。故言“不得终养者，二亲病亡之时，时在役所，不得见之也”。终是亡之称，亡连言病者，以亡必用病，言终可以兼之。亲病将亡，不得扶侍左右，孝子之恨，最在此时，故连言之。
　
　　蓼蓼者莪，匪莪伊蒿。兴也。蓼蓼，长大貌。笺云：莪已蓼蓼长大，貌视之以为非莪，反谓之蒿。兴者，喻忧思虽在役中，心不精识其事。○蒿，呼毛反。长，张丈反。下皆同。思，息嗣反。 
　　哀哀父母，生我劬劳。笺云：哀哀者，恨不得终养父母，报其生长己之苦。 
　　[疏]“蓼蓼”至“劬劳”。○正义曰：言蓼蓼然长大者，正是莪也，而不精审视之，以为非莪，反谓之维蒿。以兴有形器方可识者，正是此物也，而我不精识视之，以为非此物，反谓之是彼物也。以己二亲今且病亡，身在役中，不得侍养，精神昏乱，故视物不察也。既不得终养，又追而为恨，言可哀之又可哀我父母也，其生长我也，其病劳矣。今不见其亡，所以深恨。○笺“莪已”至“其事”。○正义曰：视莪以为非莪，亦是作者身视，故云“我视之”，是作者自我也。但作者忧思之深，每事皆不精识，故举视莪为蒿，以喻众事皆然，故喻忧思虽在役中，心不精识其事，谓众事不精识，非独莪也。
　
　　蓼蓼者莪，匪莪伊蔚。蔚，牡菣也。○蔚音尉。菣，去刃反。 
　　哀哀父母，生我劳瘁。笺云：瘁，病也。○瘁，似醉反。 
　　[疏]传“蔚，牡菣”。○正义曰：《释草》文。舍人曰：“蔚，一名牡菣。”某氏曰：“江河间曰菣。”陆机《疏》云：“牡蒿也，三月始生。七月华，华似胡麻华而紫赤。八月为角，角似小豆角，锐而长，一名马薪蒿。”
　
　　瓶之磬矣，维罍之耻。瓶小而罍大。磬，尽也。笺云：瓶小而尽，罍大而盈，言为罍耻者，刺王不使富分贫、众恤寡。○瓶，蒲丁反。磬，苦定反。罍音雷。鲜民之生，不如死之久矣！鲜，寡也。笺云：此言供养日寡矣，而我尚不得终养。恨之言也。○鲜，息浅反。供，九用反。 
　　无父何怙？无母何恃？出则衔恤，入则靡至！笺云：恤，忧。靡，无也。孝子之心，怙恃父母，依依然以为不可斯须无也。出门则思之而忧，旋入门又不见，如入无所至。○怙音户，《韩诗》云：“怙，赖也。”恃，恃负也。 
　　[疏]“瓶之”至“靡至”。○正义曰：罍器大，瓶器小。酌酒者，当多酌罍，少酌瓶，不使小瓶先竭。今瓶之既尽矣，而罍尚盈满，是为酌罍者之耻也。以兴民有富而多丁，贫而寡弱，治民者当多役富，少役贫，不使贫者先困。今贫者既困矣，而富者尚饶裕，是王之耻也。今王不以为耻，偏困贫民，我不得供养，故因此以恨言寡矣。民之一生也，言生而得养，其日尚寡，况我尚不得终养，是可恨之甚如此，我不如死之久矣。言己虽生，不如死之已久也。所以然者，以无父何所依怙？无母何所倚恃？己无父母，出门则以中心衔忧，旋来入门则堂宇空旷，不复睹见，如行田野，无所有至。是其所以悲恨也。○笺“瓶小”至“恤寡”。○正义曰：《释器》云：“小罍谓之坎。”孙炎曰：“酒樽也。”郭璞曰：“罍形似壶，大者受一斛。”是罍大如瓶也。言瓶尽矣，对罍盈言。为罍耻者，是为主罍者之耻，即酌者也。以罍大似富众，瓶小似贫寡，然罍瓶并列，俱以酌之，则当多酌罍，而少酌瓶，以至於俱尽，是均也。犹上之赋役，以富贫并对，俱以役之，则当多役富，而少役贫，以至於俱堪，亦为均也。今瓶尽而罍盈，盈者满也，是全不酌之辞，犹偏役贫寡，而富众不行，故言“耻者，刺王不使富分贫、众恤寡”也。谓不使富者分贫者之役、众者忧寡者之劳而共之也。言瓶磬，则罍盈矣。罍既无情之物，终不以自盈为耻；故知是为罍者耻，以喻王耻也。○笺“孝子”至“所至”。○正义曰：作诗之日，已反於家，故言出入之事。入门无见，又似非殡，是已卒哭之后也。入门上堂不见，慨焉廓焉，时实为甚。三年之外，孝子之情亦然，但此以三年内耳。
  </div>
  <div class="pagination">
   <a href="毛诗正义_page42.html">
    上一页
   </a>
   <span>
    ...
   </span>
   <a href="毛诗正义_page38.html">
    38
   </a>
   <a href="毛诗正义_page39.html">
    39
   </a>
   <a href="毛诗正义_page40.html">
    40
   </a>
   <a href="毛诗正义_page41.html">
    41
   </a>
   <a href="毛诗正义_page42.html">
    42
   </a>
   <span class="current-page">
    43
   </span>
   <a href="毛诗正义_page44.html">
    44
   </a>
   <a href="毛诗正义_page45.html">
    45
   </a>
   <a href="毛诗正义_page46.html">
    46
   </a>
   <a href="毛诗正义_page47.html">
    47
   </a>
   <a href="毛诗正义_page48.html">
    48
   </a>
   <span>
    ...
   </span>
   <a href="毛诗正义_page44.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
