<!DOCTYPE html>
<html>
<head>
    <meta charset="UTF-8">
    <title>诗集传 - 第 20 页/共 31 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>诗集传 - 第 20 页/共 31 页</h1>
    <div class="content">　　或以其酒不以其浆鞙鞙佩璲不以其长
　　有醉于其酒者有不得其浆者然其所厚未必贤也故曰虽则佩玉盛服而非其长过人也鞙鞙佩玉貌也璲瑞也
　　维天有汉监亦有光跂彼织女终日七襄虽则七襄不成报章睆彼牵牛不以服箱东有启明西有长庚有捄天毕载施之行维南有箕不可以簸维北有斗不可以挹酒浆维南有箕载翕其舌维北有斗西柄之掲君子告穷而不敢正言故为隠焉而使自察之其言王虽在上而无能明者则曰维天有汉监亦有光监视也言东人空其杼轴而输之王王曾无以报之则曰跂彼织女终日七襄虽则七襄不成报章跂隅貌也襄驾也自旦至暮七辰辰一移此所谓七驾也人之织也其纬往而复反此所谓报章也星之驾也西而不东此所谓不成报章也言东人尽其车牛以输其职贡劳敝于道路则曰睆彼牵牛不以服箱以为维是获免耳睆明也牵牛河鼓也服较也箱两较间也言王之百役皆取于东则曰东有启明西有长庚启明长庚皆太白也言东人饮食既竭虽有其器而无所用之则曰有捄天毕载施之行毕所以掩捕鸟兽也言其器虽在而皆已破敝则曰维南有箕不可以簸维北有斗不可以挹酒浆言徒有其器而无其实则曰维南有箕载翕其舌翕合也有箕而合其舌无所也言东人劳苦而为之西人暇豫而取之则曰维北有斗西柄之掲斗虽北之有也而西实掲其柄柄者所操以取也
　　大东七章章八句
　　四月大夫刺幽王也
　　四月维夏六月徂暑先祖匪人胡寜忍予
　　徂往也四月始夏而六月暑遂往矣言周之治世未几而乱作也是以君子自伤生于乱世曰先祖非人哉而忍生我于是此所谓穷则反本浩浩昊天不骏其徳先祖匪人胡寜忍予一也皆无所归怨之辞也其实以为非其罪也
　　秋日凄凄百卉具腓乱离瘼矣奚其适归冬日烈烈飘风发发民莫不谷我独何害
　　腓瘼皆病也夏既徂矣则秋风至而百草病先王既没民被幽王之患有乱离之病矣而未知其终所适归者故继之曰冬日烈烈飘风发发言其未必至是也
　　山有嘉卉侯栗侯梅废为残贼莫知其尤
　　梅栗有实之木也人以其有实也朝夕取焉是以废为残贼而莫知其所以获罪言幽王防而剥下下无完民也
　　相彼泉水载清载浊我日搆祸曷云能谷滔滔江汉南国之纪尽瘁以仕寜莫我有
　　一泉之水无以纪之则清浊不可常矣幽王失道诸侯放恣天下治乱莫能相一亦犹是也夫欲治是也必先自治今我尚日搆乱而安能善彼哉是以思得王者以纪诸侯如江汉之纪众水使天下国有所宗而人有所赖尽瘁以仕而上有有之者
　　匪鹑匪鸢翰飞戾天匪鳣匪鲔潜逃于渊山有蕨薇隰有杞桋君子作歌维以告哀
　　鹑雕也桋或作荑幽王之乱天下逃散非鹑非鸢而髙飞非鳣非鲔而深潜故大夫有退而食蕨薇甘杞桋以免于祸者作此诗以告其哀怜天下之志非以为其身也
　　四月八章章四句


　　诗集传卷十一
　　钦定四库全书
　　诗集传卷十二　　　　　　宋　苏辙　撰
　　北山之什　　　　　　小雅
　　北山大夫刺幽王也
　　陟彼北山言采其杞偕偕士子朝夕从事王事靡盬忧我父母
　　此説与杕杜同偕偕强壮貌
　　溥天之下莫非王土率土之濵莫非王臣大夫不均我从事独贤
　　贤过人也
　　四牡彭彭王事傍傍嘉我未老鲜我方将旅力方刚经营四方
　　嘉鲜皆善也将壮也
　　或燕燕居息或尽瘁事国或息偃在牀或不已于行或不知呌号或惨惨劬劳或栖迟偃仰或王事鞅掌鞅掌失容也
　　或湛乐饮酒或惨惨畏咎或出入风议或靡事不为
　　北山六章三章章六句三章章四句
　　无将大车大夫悔将小人也
　　无将大车祗自尘兮无思百忧祗自疷兮
　　大车牛车也疷病也将大车则尘污之思百忧则病及之譬如任小人者患及其身亦不可逃也
　　无将大车维尘防防无思百忧不出于颎
　　颎光也
　　无将大车维尘雝兮无思百忧祗自重兮
　　雝蔽也重累也
　　无将大车三章章四句
　　小明大夫悔仕于乱世也
　　明明上天照临下土我征徂西至于艽野二月初吉载离寒暑心之忧矣其毒大苦念彼共人涕零如雨岂不懐归畏此罪罟
　　大夫行役久劳而不息故称天之无不照临言臣下无贤劳而不察者也艽地名也初吉朔日也行始于二月而载离寒暑则冬矣是以思有共徳之人而事之
　　昔我往矣日月方除云其还嵗聿云莫念我独兮我事孔庶心之忧矣惮我不暇念彼共人睠睠懐顾岂不懐归畏此谴怒
　　除除陈生新也惮劳也
　　昔我往矣日月方奥曷云其还政事愈蹙嵗聿云莫采萧获菽心之忧矣自贻伊戚念彼共人兴言出宿岂不懐归畏此反覆
　　奥暖也出宿不安寝也
　　嗟尔君子无恒安处靖共尔位正直是与神之听之式谷以女
　　谷善也有久劳于外则必有久安于内者矣故告之使无以安处为常靖共其位而与正直庶乎神之听之而以女为善也
　　嗟尔君子无恒安息靖共尔位好是正直神之听之介尔景福
　　小明五章三章十二句二章六句
　　鼓钟刺幽王也
　　鼓钟将将淮水汤汤忧心且伤淑人君子懐允不忘幽王作乐于淮上而人疾之故思古之君子焉
　　鼓钟喈喈淮水湝湝忧心且悲淑人君子其徳不回鼓钟伐鼛淮有三洲忧心且妯淑人君子其徳不犹始言汤汤水盛也中言湝湝水流也终言三洲水落而洲见也言幽王之久于淮上也鼛大鼓也妯动也不犹不若也不若幽王也
　　鼓钟钦钦鼓瑟鼔琴笙磬同音以雅以南以籥不僭钦钦钟声也将作乐则鼓钟所谓金奏也琴瑟在堂笙磐在下同音言其和也雅二雅也南二南也幽王之世风有二南而已故播此二诗于籥言幽王之不徳岂其乐非古欤乐则是矣而人则非也
　　鼓钟四章章五句
　　楚茨刺幽王也
　　楚楚者茨言抽其棘自昔何为我蓺黍稷我黍与与我稷翼翼我仓既盈我庾维亿以为酒食以享以祀以妥以侑以介景福
　　抽除也与与翼翼蕃也露积曰庾十万曰亿妥安也侑劝也介助也楚茨伤今而思古之诗也故称古之人去其茨棘以蓺黍稷以实仓廪以为酒食以享先祖于其享也主人拜尸而安之祝劝尸而食之所以事之无不至者故于余章详言之凡详言之者皆思而不得见之辞也
　　济济跄跄洁尔牛羊以往蒸尝或剥或亨或肆或将祝祭于祊祀事孔明先祖是皇神保是飨孝孙有庆报以介福万夀无疆
　　济济跄跄言有容也剥解之也亨饪之也肆陈其骨体于俎也将奉持而进之也祊门内也孝子不知神之所在故使祝博求之门内其待賔客之处也于是先祖大而安飨之报之以介福皇大也保安也介大也
　　埶爨踖踖为俎孔硕或燔或灸君妇莫莫为豆孔庶为賔为客献醻交错礼仪卒度笑语卒获神保是格报以介福万夀攸酢
　　爨饔爨廪爨也踖踖言有容也俎从献之俎也燔烧肉炙炙肝君妇王后也莫莫清静而敬至也豆肉羞庶羞也庶多也多为之者以为非特以享也将以祭终而燕尸賔焉故及其燕也献醻交错而无不徧行礼至卒而无非度笑语至卒而无不得言和而不乱也古者于旅也语酢报也
　　我孔熯矣式礼莫愆工祝致告徂赉孝孙苾芬孝祀神嗜饮食卜尔百福如几如式既齐既稷既匡既敕永锡尔极时万时亿
　　熯竭也礼行既久筋力竭矣而式礼莫愆敬之至也善其事曰工苾苾芬芬香也卜予也几期也春秋传曰易几而哭式法也齐整也稷疾也匡正也敕戒也极中也于是祭将毕祝致神意以嘏主人曰尔饮食芳洁故报尔以福禄使其来如几其多如法尔礼容庄敬故报尔以中和应万物而不匮言各随其事而报之以其类也
　　礼仪既备钟鼓既戒孝孙徂位工祝致告神具醉止皇尸载起鼓钟送尸神保聿归诸宰君妇废彻不迟诸父兄弟备言燕私
　　于是礼备作钟鼓以戒在位主人就位于堂下西面祝致主人之意告尸以利成尸遂起奏肆夏以送之诸宰彻馔后彻豆笾既毕归賔客之俎而燕同姓所以尊賔客而亲兄弟也
　　乐具入奏以绥后禄尔殽既将莫怨具庆既醉既饱小大稽首神嗜饮食使君夀考孔恵孔时维其尽之子子孙孙勿替引之
　　后禄祭之余福也将行也恵顺也替废也引长也祭毕而燕于寝则祭乐皆入以安其余福殽羞既行兄弟无有怨者皆庆于君曰神乃歆嗜饮食将使君夀考既顺且时兼尽而有之矣子孙尚能勿替而长行之
　　楚茨六章章十二句
　　信南山刺幽王也
　　信彼南山维禹甸之畇畇原隰曽孙田之我疆我理南东其
　　甸治也畇畇垦辟貌也曽孙成王也疆画经界也理分土宜也禹治洪水而成王垦辟汗莱至幽王之世其迹皆在而王弗治故君子思古焉
　　上天同云雨雪雰雰益之以霡霂既优既渥既霑既足生我百谷
　　霡霂小雨也言仁人在上则冬有积雪春而继之以雨故百谷无不遂也
　　疆埸翼翼黍稷彧彧曽孙之穯以为酒食畀我尸賔夀考万年
　　埸畔也翼翼脩治也彧彧盛茂也敛税曰穑畀予也
　　中田有庐疆埸有瓜是剥是菹献之皇祖曽孙夀考受天之祜
　　田中为庐以便田事疆埸种瓜以尽地利瓜成剥削淹渍为菹而献之所以尽四时之异物也
　　祭以清酒从以骍牡享于祖考执其鸾刀以启其毛取其血膋
　　清酒也酒郁鬯五齐三酒也牲用骍牡周尚赤也祭礼以郁鬯降神然后迎牲而献之以告肥也鸾刀刀之有鸾者也毛以告纯也血以告杀也取膟膋燔燎以报阳也
　　是烝是享苾苾芬芬祀事孔明先祖是皇报以介福万夀无疆
　　烝进也
　　信南山六章章六句
　　甫田刺幽王也
　　倬彼甫田嵗取十千我取其陈食我农人自古有年今适南畆或耘或耔黍稷薿薿攸介攸止烝我髦士倬明也甫大也嵗取十千井田一成之数也九夫为井井税一夫为田百畆井十为通通税十夫为田千畆通十为成成方千里其税百夫为田万畆此所谓十千也耘除草也耔雝本也薿薿盛也介助也烝进也髦俊也一成之田而嵗取万畆以为国用又将取其陈积以时发敛以助农夫之乏困此自古有年之法不可废者也是以亲适南畆而视其耘耔助其勤力止其怠惰进其髦俊庶几有年以遵古之成法所谓进其髦俊者如汉宠力田之类欤
　　以我齐明与我牺羊以社以方我田既臧农夫之庆琴瑟击鼓以御田祖以祈甘雨以介我黍稷以谷我士女齐六谷也明洁也牺纯色也秋成而祭社及四才报其功也周官仲秋狝田以祀方庆赐也农夫之庆既蜡而息农夫也御迎也田祖先啬也孟春既郊而始耕则祭之所以祈甘雨也周官祈年于田祖吹豳雅击土鼓谷养也
　　曽孙来止以其妇子馌彼南畆田畯至喜攘其左右甞其防否禾易长畆终善且有曽孙不怒农夫克敏攘取也禾易禾生乐易也长畆竟畆也敏疾也成王之劳农也农夫以其妇子馈于南畆于是田畯至而喜之取其左右之馈而甞之以知其防否民知成王之劝于农事则尽力于禾其生竟畆如一庶几终善且有于是成王无所谴者曰农夫敏矣
　　曽孙之稼如茨如梁曽孙之庾如坻如京乃求千斯仓乃求万斯箱黍稷稻粱农夫之庆报以介福万夀无疆茨言其多也梁言其积也古之税法近者纳楤逺者纳粟禾稼既积乃求千仓以处之万车以载之黍稷稻粱言无所不有也
　　甫田四章章十句
　　大田刺幽王也
　　大田多稼既种既戒既备乃事以我覃耜俶载南畆播厥百谷既庭且硕曽孙是若
　　稼种也覃利也俶始也载事也庭直也若顺也田大而种多故于今嵗之冬具来嵗之种戒来嵗之事凡既备矣然后事之取其利耜而始有事于南畆既耕而播之其耕之也勤而种之也时故其生者皆直而大以顺成王之所欲
　　既方既皁既坚既好不稂不莠去其螟螣及其蟊贼无害我田穉田祖有神秉畀炎火
　　方孚而始房也皁实而未成也既坚则成矣既好则美矣稂童粱也莠似苖者也食心曰螟食叶曰螣食根曰蟊食节曰贼穉幼苖也仁人在上则防蝗不作民以为田祖投之火耳
　　有渰萋萋兴雨祁祁雨我公田遂及我私彼有不获穉此有不敛穧彼有遗秉此有滞穂伊寡妇之利
　　渰云兴貌也萋云行貌也祁祁徐也时雨既降斯民急其上先忧公田而后其私及其成也田有余谷力不能尽故以有余为鳏寡之利穧铺而未束者也秉把也
　　曽孙来止以其妇子馌彼南畆田畯至喜来方禋祀以其骍黑与其黍稷以享以祀以介景福
　　成王之来视其获也则遂禋祀四方以报其成功骍黑南北之牲也盖略言之耳
　　大田四章二章章八句二章章九句
</div>
    <div class="pagination">
<a href="诗集传_page19.html">上一页</a><span>...</span><a href="诗集传_page15.html">15</a><a href="诗集传_page16.html">16</a><a href="诗集传_page17.html">17</a><a href="诗集传_page18.html">18</a><a href="诗集传_page19.html">19</a><span class="current-page">20</span><a href="诗集传_page21.html">21</a><a href="诗集传_page22.html">22</a><a href="诗集传_page23.html">23</a><a href="诗集传_page24.html">24</a><a href="诗集传_page25.html">25</a><span>...</span><a href="诗集传_page21.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
