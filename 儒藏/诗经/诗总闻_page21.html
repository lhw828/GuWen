<!DOCTYPE html>
<html>
<head>
    <meta charset="UTF-8">
    <title>诗总闻 - 第 21 页/共 49 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>诗总闻 - 第 21 页/共 49 页</h1>
    <div class="content">

　　诗总闻卷七
　　钦定四库全书
　　诗总闻卷八
　　宋　王质　撰
　　豳风
　　七月
　　一章
　　七月流火九月授衣
　　此田野农民酬酢徃复之辞故参错无次序大率七月至九月一嵗之食已毕一冬之衣又办相与各道其生业指时指物不一而足卒之跻堂称夀以答上也
　　一之日觱发二之日栗烈无衣无褐何以卒嵗三之日于耜四之日举趾同我妇子馌彼南畆田畯至喜民或言曰自七月有寒之渐九月寒事当办无以御冬何以卒岁岁既卒阳已深则于耜举趾馌田以次而至也
　　二章
　　七月流火九月授衣春日载阳有鸣仓庚女执懿筐遵彼防行爰求柔桑春日遅遅采蘩祁祁女心伤悲殆及公子同归
　　民或又言曰自七月变候九月卒岁之计已备春来男已不可离田女当采桑育蚕男女各分职也女见物变觉年长所以伤悲人常情也公子适野劳田者也女与同归喜观公子之仪容徒御随其后而还也
　　三章
　　七月流火八月萑苇蚕月条桑取彼斧斨以伐逺扬猗彼女桑
　　民又或言曰自七月萑苇将成八月可采储蚕薄待蚕月时至则采桑从事也条桑南人谓之梯桑批桑北人谓之穿桑采桑止取叶不伐条也正月以后即为之将近蚕月也
　　四章
　　七月鸣鵙八月载绩载载黄我朱孔阳为公子裳民又或言曰自七月有麻事之渐八月可绩以奉公子为先并丝麻而结于此章也染采必向阳借日色也今染人犹然
　　五章
　　四月秀葽五月鸣蜩八月其获十月陨箨一之日于貉取彼狐狸为公子裘二之日其同载纉武功言私其豵献豜于公
　　民又或言曰自四月五月有稼事之渐八月可刈十月天寒叶凋可趣野事之时仲冬始出季冬再出过是则春野事休田事起西北非皮不可御寒缣布皆不足当之小民以羊豕等皮大民以狐狸等皮故丝麻为公子之裳狐狸为公子之裘所自用者豵之类也野豕一岁为豵言皮薄也三嵗为豜言皮厚也野豕多得稚者力弱易制也少得大者力健难获也以难得者奉上也
　　六章
　　五月斯螽动股六月莎鸡振羽七月在野八月在宇九月在户十月蟋蟀入我牀下穹窒熏鼠塞向墐户嗟我妇子曰为改嵗入此室处
　　民又或言曰自五月一隂之生更六月至十月而隂气已盛穹窒熏鼠塞向墐户将改歳而入此避之也螽莎鸡蟋蟀皆类蝗螽今蚱蜢莎鸡今促织蟋蟀亦促织但促织声如云西西蟋蟀声如云习习寻诗既莎鸡蟋蟀同种则螽当亦是同种或螽所化未可知俗言蚱蜢食蝇乃化蟋蟀识者更详
　　七章
　　六月食郁及薁七月亨葵及菽八月剥枣十月获稻为此春酒以介眉寿
　　民又或言曰自六月郁薁可食其他以次而有十月初寒可以酿酒之时获当作濩浸米为醪也春酒冬饮而春生非春始为也毛氏冻醪今腊醅也
　　八章
　　七月食八月断壶九月叔苴采荼薪樗食我农夫民又或言曰自七月又有瓜可食以至苦菜皆可亨餁以劳乆苦之农夫也毛氏叔拾也如此则当为椒
　　九章
　　九月筑场圃十月纳禾稼黍稷重穋禾麻菽麦
　　场圃植果蓏也之使坚恐果蓏之株为风所防也纳入也今输官犹有此称纳禾八官禾仓纳氷入官氷室豳俗爱君亲上故遇事先公后私丝麻狐狸先献公黍稷重穋禾麻菽麦先纳公以至宫功皆先于乗屋其末则朋酒杀羊而献公堂豳俗如此美也
　　嗟我农夫我稼既同上入执宫功
　　上今赴役犹有此称执今作役犹有此称自十月而输官之物皆足总禾麦而结之此章也此诗渉民甚切故多凡谈但乆逺无由尽晓
　　昼尔于茅宵尔索绹亟其乗屋其始播百谷
　　西北小民多茅屋将寒则采茅绞索絷之不尔大风輙卷去今犹如此谓之蛇索言索如蛇也芒种节后始播种又以四月结之也
　　二之日凿氷冲冲三之日纳于凌隂四之日其蚤献羔祭韭
　　氷最在后非民事也以二月结之自此以后颁氷刷氷民不与也
　　九月肃霜十月涤场
　　涤犹言刷秋氷用尽则刷氷室以待来年之藏冬禾収尽则涤禾塲以待来年之耕今人犹言洗厨言収之尽也涤塲同意
　　朋酒斯飨曰杀羔羊跻彼公堂称彼兕觥万寿无疆朋酒醵酒也醵酒亨羊升公子之堂献公子之寿一嵗之事毕也礼籥章掌土鼓豳籥中春昼击土鼓龡豳诗郑氏豳风七月也郑氏自七月流火九月授衣至殆及公子同归为豳风国祈年于田祖吹龡雅击土鼓以乐田畯郑氏豳雅亦七月也郑氏自七月流火八月萑苇至以介眉夀为豳雅国祭蜡则龡豳颂击土鼓以息老幼郑氏豳颂亦七月也郑氏自七月食瓜八月断壶至万夀无疆为豳颂不知如何分一诗作三种礼瞽蒙讽诵诗世奠击鼓琴瑟诵也诗也各有声也此二声四器也先讽其辞而后入鼓钟奠鼓也击钟也世曵长也又入琴瑟籥章所谓豳诗以鼓钟琴瑟之声合籥也礼笙师龡竽笙埙籥箫箎篴管春牍应雅此十二器也籥章所谓雅以雅之器之声合籥也礼貾了播鼗鼓击颂磬笙磬此四器也籥章所谓豳颂以颂噐之声合籥也礼诸噐诸声亦在和之所谓凡为乐噐以十有二律为之数度以十有二声为之齐量凡和乐亦如之故逆暑迎寒祈年祭蜡皆全用七月特以噐和声有不同耳大率乐非一器所能合非一声所能和今此以土鼓豳籥为主郑氏豳籥用豳地竹诗亦如之郑氏豳籥豳人吹籥之声章引礼土鼓蒯桴苇籥伊耆氏之乐此亦有理此盖豳地之乐也豳诗豳歌曲也豳雅豳颂皆豳乐器也合籥而吹之不同击鼓而节之则同也
　　闻音曰火虎隈切衣鱼纪切发方吹切烈力制切褐许既切畆满罪切庚古郎切行户郎切裘渠之切野上宇切户后五切下后五切瓜攻乎切稼古防切穋六直切麦讫力切隂于容切韭已小切飨虚良切觥姑黄切吴氏此诗毎句用韵诚然有不可叶者惟曰为改歳嗟我农夫若用许氏之法亦可嵗从示可以示取音叶子夫从工可以工取音叶同既不在韵亦不必徒使以卓见忽古人者空腾口也恐是当时音调又不可不知
　　鸱鸮
　　一章
　　鸱鸮鸱鸮既取我子无毁我室恩斯勤斯鬻子之闵斯
　　二章
　　迨天之未隂雨彻彼桑土绸缪牖户今女下民或敢侮予
　　三章
　　予手拮据予所捋荼予所蓄租予口卒瘏曰予未有室家
　　四章
　　予羽谯谯予尾翛翛予室翘翘风雨所漂摇予惟音哓哓
　　闻迹曰豳自七月以下皆周公之诗而系豳周公生于豳岐之间陶染西俗习贯西音盖千余年正气所传虽圣人乌能变也当是此诗皆豳音入豳乐郑氏所谓豳人龡籥之声章是也古音乆絶后人不晓孔子所以系豳盖有自然之趣初亦何心非若后人强为穿凿曲生辞説也鲁成九年晋侯见楚囚钟仪使与之琴操南音今西音不知与古音何如西人吐语杀辞必曰斯又若蘓此诗恩斯勤斯鬻子之闵斯破斧哀我人斯亦可想见其风俗也
　　总闻曰鸱鸮谓管蔡也子谓伯禽也室谓成周也当是周公在东伯禽在西父子隔絶有不相保之势言我子犹可王室为重忧王室将危也下民商徐淮夷也乗管蔡之流言敢见侮而相挺为乱也室家亦成周也言武王克商二年而病五年而丧飨国日浅初基未固故曰未有有当如克有常宪之有有诸已之有言永保也大率欲以哀苦为之感动成王其初欲诮而未敢其卒乃悔而至泣此诗不为无助也
　　东山
　　一章
　　我徂东山慆慆不归我来自东零雨其蒙
　　徂东徃也来自东归也此其夫来归与其妻相见叙相别之状相见之情也王氏征夫懐亲戚谁独无此情昔人从公【阙】一徂辄三龄此皆夫辞
　　我东曰归我心西悲制彼裳衣勿士行枚
　　言寄征衣而不达也不知在士之中第几行第几枚也外事不与内通故不达也
　　蜎蜎者蠋烝在桑野敦彼独宿亦在车下
　　蠋桑虫也桑生叶则有虫如蚕而小春时也我独宿在车下但见桑虫不见妻也
　　二章
　　我徂东山慆慆不归我来自东零雨其蒙果臝之实亦施于宇伊威在室蟏蛸在户町疃鹿场熠燿宵行亦可畏也伊可懐也
　　果臝括楼也其实及宇夏时也想女在家果臝伊威蟏蛸其寂如此我在野亦止见鹿场萤火不见妻也故不及宇及室及户而言场鹿宿则相环外向犹如战场盖夜行所见郑氏此五物去家无人则然甚佳但上三物当施于内下二物当施于外则语意皆顺也
　　三章
　　我徂东山慆慆不归我来自东零雨其蒙鹳鸣于垤妇叹于室洒扫穹窒我征聿至有敦瓜苦烝在栗薪自我不见于今三年
　　瓜白瓜也近蒂带苦秋时也穹窒炕也西北人非此不可寝冬时也想女闻鹳鸣则忧我在外而苦雨也洒埽所卧之炕以待我至储瓜储薪凡皆待我也
　　四章
　　我徂东山慆慆不归我来自东零雨其蒙仓庚于飞熠燿其羽之子于归皇驳其马亲结其缡九十其仪其新孔嘉其旧如之何
　　仓庚黄栗留也又春时也见此春鸟追思乗马亲迎结缡相合之时新相见之情与旧相处之情孰优戏之辞也
　　闻音曰上四句每章为起辞上二句不用韵下二句乃用韵吴氏以为未详山西人呼曰师又若曰沙今犹有此音山归未尝不叶也野上与切下后五切户后五切行户郎切畏于罪切怀胡隈切垤地一切窒陟致切年祢因切马满补切嘉居何切
　　闻物曰陆氏果臝□螉盖谓草与虫兽不当相杂也上章言桑蠋下章言鹳瓜栗薪草木与虫兽亦相杂言之小宛蜾蠃负之皆从防此皆从果毛氏良是
　　闻迹曰诗自七月以下所系周公之诗鸱鸮固已略言之今又载于此周公东征必皆豳岐生长谙惯之人其人作豳乐歌豳曲夫人何恠项氏有楚其在垓下也闻汉军四面皆楚歌曰汉皆已得楚乎何楚人多也盖汉髙部曲皆闗中调发之人秦人而有楚歌此项氏所以悲歌忼慷也力防山兮气盖世时不利兮骓不逝骓不逝兮可奈何虞兮虞兮奈若何自今观之四句如今古诗哀泣何由而生而死生何由而决也举
　　此以明东山盖豳人从军为歌者人讽其辞已足以感人何况其声惜后人不得闻且不可考也
　　总闻曰书称二年诗称三年寻诗再及春一及夏一及秋一及冬歴五时也当是二年始定三年乃归防皇极经世丙戌东征戊子底平则是三年也诗书所言自不相碍
　　破斧
　　一章
　　既破我斧又阙我斨周公东征四国是皇哀我人斯亦孔之将
　　既又言见害不已也小人虽极力而不害周公之大不害周公之休皇张也吪动也遒聚也有识知其无能为而终以为哀者恐不幸而堕其机也既而自解周公甚大甚嘉甚休岂能无伤也
　　二章
　　既破我斧又阙我锜周公东征四国是吪哀我人斯亦孔之嘉
　　三章
　　既破我斧又阙我銶周公东征四国是遒哀我人斯亦孔之休
　　闻音曰锜于何切嘉居何切
　　闻事曰古专征杖钺黄金餙斧书左杖黄钺又有大钺在左者秉之小钺在右者秉之后世虽执国之臣止假黄钺亦未敢当多辞盖黄钺即君权也不知此时或是黄钺或是大钺司马氏武王杀纣周公把大钺召公把小钺以夹武王此行当是黄钺其位既尊其势又重于徃时也
　　总闻曰毛氏四国管蔡商此当是三监同乱诸邦竝骚所谓有大艰于西土西土人亦不静人情见天下之变如此周公之危如此故以为哀也
　　伐柯
　　一章
　　伐柯如何匪斧不克取妻如何匪媒不得
　　伐柯当以斧害周公当如此去之取妻当以媒来周公当如此致之皆所以感动成王也
　　二章
　　伐柯伐柯其则不逺我觏之子笾豆有践
　　管蔡之徒必有尚在成王之侧者故曰不逺周公所以未还者为是故也去是则见周公而致礼通情斯有日矣
　　闻音曰践慈演切
　　总闻曰害周公者固不为少而知周公者亦不为不多成王之眀而又有贤者以感悟之此天所以相周也考书二公召公太公也诸史有执事莫知主名诸人一信一噫二语移成王之心流成王之涕而天又动威于雷风禾木之间文武之泽深矣此诗当是诸史百执事之徒所作愿为媒者也司马氏以雷风之事在周公既卒之后盖以昔公勤劳王家认昔为古凡隔宿即为昔何论存亡其中眀言惟朕小子其亲逆我国家礼亦宜之不应以十年之后事相聨成文而又意势相贯决不在十年之后也司马氏恐非防皇极经世周公东征以丙戌没以丙申并载于此
　　九罭
　　一章
　　九罭之鱼鳟鲂我觏之子衮衣绣裳
</div>
    <div class="pagination">
<a href="诗总闻_page20.html">上一页</a><span>...</span><a href="诗总闻_page16.html">16</a><a href="诗总闻_page17.html">17</a><a href="诗总闻_page18.html">18</a><a href="诗总闻_page19.html">19</a><a href="诗总闻_page20.html">20</a><span class="current-page">21</span><a href="诗总闻_page22.html">22</a><a href="诗总闻_page23.html">23</a><a href="诗总闻_page24.html">24</a><a href="诗总闻_page25.html">25</a><a href="诗总闻_page26.html">26</a><span>...</span><a href="诗总闻_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
