<!DOCTYPE html>
<html>
 <head>
  <meta charset="utf-8"/>
  <title>
   诗经疏义会通 - 第 39 页/共 45 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   诗经疏义会通 - 第 39 页/共 45 页
  </h1>
  <div class="content">
   ○媚兹一人应侯顺徳永言孝思昭哉嗣服【叶蒲北反】赋也媚爱也一人谓武王应如丕应徯志之应【此则天下信之之验也辑録益稷蔡传云天下无不丕应固有先意而徯我者】侯维服事也○言天下之人皆爱戴武王以为天子而所以应之维以顺徳是武王能长言孝思而明哉其嗣先王之事也【此又因民心爱戴武王而推见武王之能孝思嗣服也嗣服对求徳言求徳是继志嗣服是述事自首章至此反覆其词又以首章之意详言之盖美其善于继述而得天下之心也顺徳者民之顺徳也上以孝思感乎下下以顺徳应乎上感应以类于此见之○此诗见武王之孝下篇遹追来孝见文王之孝二圣人事业非得已也以卒前人之功耳】
　　○昭兹来许绳其祖武于万斯年受天之祜【候古反】赋也昭兹承上句而言兹哉声相近古盖通用也来后世也许犹所也【辑録诗缉陈氏曰许语助也昭武黄氏曰所语辞论语视其所以之类】绳继武迹也○言武王之道昭明如此来世能继其迹则久荷天禄而不替矣【此下二章又言武王之道足以福后世者如此后王之孝思如武王则无不受福矣辑録解頥曰绳祖武者欲后人继武王之迹也武王之道惟信与孝而已然武王之信乃王者之大信固非暂焉作辍之所能武王之孝乃天下之逹孝尤非暂焉勉强之所能也然则如之何曰法武王之信在乎天命之永配法武王之孝在乎世徳之是求如是而不受上天之祜者未之有也】
　　○受天之祜四方来贺于万斯年不遐有佐
　　赋也贺朝贺也周末秦强天子致胙诸侯皆贺【秦孝公下令国中曰昔我穆公布德行武东平晋乱西伯戎狄天子致胙诸侯毕贺为后世开业甚美又按孝公二年天子致胙十九年致伯二十年诸侯皆入贺秦然则诸侯入贺之事见于穆孝二公此正秦将盛之时也辑録通释曰朱子初解此下有曰其事则犹此也但秦以力周以徳耳】遐何通佐助也盖曰岂不有助乎云尔【贺也佐也犹上章之媚而应之也言得民心亦若武王耳】下武六章章四句【辅氏曰此诗首章言武王能纉前人之绪而有天下中三章言武王继述之孝且有常永不已之诚故能成王者之信为天下之法以致天下之爱戴如此后两章又言武王之成效大验如此子孙能继先王之绪则久受上天之福多得天下之助也愚谓武王之道继述而已然应侯顺徳大着于当时受祜有佐可及于后世效验之大如此能配三后有以哉】
　　或疑此诗有成王字当为康王以后之诗然考寻文意恐当只如旧说且其文体亦与上下篇血脉通贯非有误也
　　文王有声遹【尹橘反】骏【音峻】有声遹求厥宁遹观厥成文王烝哉
　　赋也遹义未详疑与聿同发语词骏大烝君也　此诗言文王迁丰武王迁镐之事而首章推本之曰文王之有声也甚大乎其有声也【声声闻也与赫赫厥声同】盖以求天下之安宁而观其成功耳文王之徳如是信乎其克君也哉【此章已包下三章之意求厥宁观厥成皆指作丰之事而言也辑録解頥曰文王惟有安天下之心故能成安天下之功惟有安天下之功故能有髙天下之誉即其声之大而知其功之盛即其功之盛而知其心之勤此文王之所以为克君也】
　　○文王受命有此武功既伐于崇作邑于丰文王烝哉赋也【首章言有声此章言有武功四章言王公伊濯一物也言之有不同耳】伐崇事见皇矣篇作邑徙都也丰即崇国之地在今鄠县杜陵西南【辑録解頥曰大命自文王而始集故武功自文王而始成伐崇所以除天下之暴作丰所以立天下之本有以除天下之暴则人心服有以立天下之本则人心归此文王之所以克君也】
　　○筑城伊淢【况域反】作丰伊匹匪【居力反】其欲【礼记作犹】遹追来孝【叶许六反或呼侯反】王后烝哉
　　赋也淢成沟也【淢与洫同】方十里为成成间有沟深广各八尺匹称【去声】急也王后亦指文王也【辅氏曰王王也追称也后君也本称也愚按虞夏周之书多以羣后称诸侯此称王后实有二意】○言文王营丰邑之城因旧沟为限而筑之其作邑居亦称其城而不侈大皆非急成已之所欲也【筑城作丰俭为之制似其欲而实非也】特追先人之志而来致其孝耳【肇王迹勤王家先王志在安民久矣文王迁丰所以继其志而尽其孝耳辑録陈定宇曰上章言作丰受命于天此章言作丰追孝于前以见作丰乃天与前人之心也解頥曰遹追来孝文王之孝也永言孝思武王之孝也文王之孝有以追先人之志武王之孝有以成文王之功此周之王业所以盛也】
　　○王公伊濯【直角反】维丰之垣【音袁】四方攸同王后维翰【叶胡田反】王后烝哉
　　赋也公功也濯着明也○王之功所以着明者以其能筑此丰之垣故尔【戡黎伐宻文王之用兵不一矣而伐崇则其功之最著者也】四方于是来归而以文王为桢榦也【四方攸同有所归也王后维翰有所附也至此而三分天下有其二矣】
　　○丰水东注维禹之绩四方攸同皇王维辟皇王烝哉赋也丰水东北流径丰邑之东入渭而注于河绩功也皇王有天下之号指武王也辟君也【辑録皇王维辟乃推夲武王君天下之徳皇王烝哉乃称賛武王能君天下而已】○言丰水东注由禹之功故四方得以来同于此而以武王为君此武王未作镐京时也【丰水东入于河四方来朝者皆循其道而至是武王因古人成功而自得天下之归徃非有作为以致之也○此诗四章五章皆以四方攸同言盖丰以前岐山之周四方攸同未可言也丰以后镐京之周则四方攸同又不必言矣辑録解頥曰丰水东注言其水势之顺也四方攸同言其人心之合也即水势之顺而有以见神禹之功即人心之合而有以见武王之徳则武王不惟近无愧于文王而且逺无愧于神禹矣】
　　○镐京辟廱自西自东自南自北无思不服【叶蒲北反】皇王烝哉
　　赋也镐京武王所营也在丰水东去丰邑二十五里张氏曰周家自后稷居邰公刘居豳大王邑岐而文王则迁于丰至武王又居于镐【辑録按林氏曰岐有邰西北无百里豳又在岐西北四百余里丰在岐山东南二百余里】当是时民之归者日众其地有不能容不得不迁也辟廱说见前篇张子曰灵台辟廱文王之学也镐京辟廱武王之学也至此始为天子之学矣【辑録刘济曰都镐而先建学首善之地教化之原也严氏曰四方先言西镐京在西近者先被其化也】无思不服心服也孟子曰天下不心服而王者未之有也○此言武王徙居镐京讲学行礼而天下自服也【教化之得民心如此非以力服人而致然也辑録觧頥曰四方攸同皇王维辟见武王之尽君道也镐京辟廱无思不服见武王之尽师道也君以治之而四方无不于此乎攸同师以教之而四方无不于此乎心服则其尚徳而不尚力于此亦可见矣】
　　○考卜维王宅是镐京【叶居良反】维正【叶诸盈反】之武王成之武王烝哉
　　赋也考稽【辑録董氏曰卜筮之道必先断于心故曰考卜维王则王志先定矣其考卜者所以齐众志也洪范稽疑以汝则从为主】宅居正决也成之作邑居也【稽之于卜以定其居决之于以成其事始终致慎不一而足也此与緜诗爰契我同意】张子曰此举谥者追述其事之言也【辑録解頥曰武王之迁镐非以狥一己之私也必考之于卜以定其宅焉帷为能致其决惟武王为能成其事则武王之迁固将上以承天意下以顺民心前以成先王之志后以开无穷之基信乎其克君也哉】
　　○丰水有芑武王岂不仕【鉏里反】诒厥孙谋以燕翼子【叶桨里反】武王烝哉
　　兴也芑草名仕事诒遗【去声】燕安翼敬也子成王也【以燕翼子敬其事以安其子也语倒如此或谓以安其能敬之子亦通】○镐京犹在丰水下流故取以起兴言丰水犹有芑武王岂无所事乎【此用人物各有所事为兴而有字与岂不二字反相呼也】诒厥孙谋以燕翼子则武王之事也谋及其孙则子可以无事矣【迁都定国所以裕后昆也汉武帝尝谓吾当其劳以逸遗汝语意盖若此类辑録解頥曰丰水则有芑矣而武王岂无所事乎水之流不穷则其生物亦无穷也圣人之徳无穷则其善后亦无穷也于孙谋曰诒则所以遗之者至矣于翼子曰燕则所以安之者亦至矣彼苟一时之安而不为悠久之计者又恶足以语此哉】或曰赋也言丰水之旁生物繁茂武王岂不欲有事于此哉但以欲遗孙谋以安翼子故不得而不迁耳【聿追来孝文王继志述事也谋孙翼子武王创业垂统也一者以卒前人之业一者以定后人之业此迁丰迁镐之本意也】
　　文王有声八章章五句
　　此诗以武功称文王至于武王则言皇王维辟无思不服而已盖文王既造其始则武王续而终之无难也【此自皇王维辟言】又以见文王之文非不足于武而武王之有天下非以力取之也【此自无思不服言○此诗以王后皇王为文武之别号夫前称文王有其徳矣而继以王后兼称之则有其徳而位未称也称为皇王有其位矣而复举谥以实之则有其位而徳称之矣此或诗人之意也辑録辅氏曰每章皆言烝哉以结之者不独以见其叹美无已之意又以示后世子孙使之知其必如文王武王之为然后于君天下为宜也故其丁宁不一而足耳孔氏曰上四章言文王之事下四章言武王君天下服四方定镐京安后世之事○问使文王更在十三四年将终事纣乎抑为武王牧野之举乎朱子曰诗中言武功都是文王做来诗载武王武功却少但举其伐纣耳观文王气势如此度必不终竟休了一似果实文王待他黄熟自落下来通释曰允文文王而有此武功则非不足于武也桓桓武王而镐京辟廱则非不足于文也所谓一张一弛文　之道也】文王之什十篇六十六章四百一十四句郑谱此以上为文武时诗以下为成王周公时诗今按文王首句即云文王在上则非文王之诗矣又曰无念尔祖则非武王之诗矣大明有声并言文武者非一安得为文武之时所作乎盖正雅皆成王周公以后之诗但此什皆为追述文武之徳故谱因此而误耳


　　诗经疏义会通卷十六
&lt;经部,诗类,诗经疏义会通&gt;
　　钦定四库全书
　　诗经防义防通卷十七　　元　朱公迁　撰
　　生民之什三之二
　　厥初生民时维姜嫄【音原叶鱼伦反】生民如何克禋【音因】克祀【叶飬里反】以弗无子【叶奬里反】履帝武敏【叶母鄙反】歆攸介攸止载震载夙【叶相即反】载生载育【叶曰逼反】时维后稷
　　赋也民人也谓周人也时是也姜嫄炎帝后姜姓有邰氏女名嫄爲高辛之世妃【世妃正妃也或曰谓其后世子孙之妃也】精意以享谓之禋祀祀郊禖也弗之言祓【音弗除也】也祓无子求有子也古者立郊禖盖祭天于郊而以先媒配也变媒言禖者神之也其礼以鸟至之日用大牢祀之【鸟以春分日感阳气为乳育而来故用此日辑録辅氏曰祠以仲春正其候也祭以大牢尊其礼也祀以南郊重其事也然祠禖之礼不知所始诗传曰简狄从帝而祀郊禖则是帝喾简狄之时已有神矣】天子亲徃后率九嫔【音频】御乃礼天子所御【谓天子所尝御而有娠者】带以弓韣【音独】授以弓矢于郊禖前也【弓矢者男子所事故以带以授辑録韣弓衣也见月令通释曰此上所言祭郊禖之礼乃通言古者天子有此礼耳非专指姜嫄之事也】履践也帝上帝也武迹敏拇【音母】歆动也犹惊异也介大也震娠【音身】也夙肃也【载震者受孕之始载夙者将生之时】生子者及月辰居侧室也【及月辰谓生月之辰初朔之日也内则妻将生子及月辰居侧室防云正寝之室在前燕寝在后侧室又次燕寝之旁生子不于夫之正室及妻之燕寝必于侧室以正室燕寝尊故也】育飬也○姜嫄出祀郊禖见大人迹而履其拇【辑録笺云时有大人迹姜嫄履之足不能满履其拇趾之防】遂歆歆然如有人道之感于是即其所大所止之处而震动有娠【所大所止注见甫田】乃周人所由以生之始也【辑録王氏曰緜所谓民之初生则本由太王之兴此所谓厥初生民则本由后稷而起也】○周公制礼尊后稷以配天故作此诗以推本其始生之祥明其受命于天固有以异于常人也【辑録辅氏曰初生周人者实姜嫄也生民如何是又问其所以然也以下则述其所以然而终结之以时维后稷一句盖言其所生之子实后禝也后稷始教民播种而利及万世非天所命而何宜其始生之灵异乎】然巨迹之说先儒或颇疑之而张子曰天地之始固未尝先有人也则人固有化而生者矣盖天地之气生之也苏氏亦曰凡物之异于常物者其取天地之气常多故其生也或异麒麟之生异于犬羊蛟龙之生异于鱼鼈物固有然者矣【辑録饶防峯曰天地泰和元气之防钟为麟鳯非是有种而生】神人之生而有以异于人何足怪哉斯言得之矣【以生民归之姜嫄不称其父而称其母又有寘之隘巷以下数者之异故朱子取张子及苏氏之说后世如刘媪夣与神遇而生汉髙亦此类也】
　　○诞弥厥月先生如达【他永反】不坼【勅宅反】不副【孚逼反叶孚迫反】无菑【音灾】无害【叶音曷】以赫厥灵上帝不宁不康禋祀【叶飬里反】居然生子【叶奨里反】
　　赋也诞语辞弥终也终十月之期也先生首生也达小羊也羊子易生无留难也【本草曰生物中羊产最易】坼副皆裂也赫显也不宁宁也不康康也居然犹徒然也凡人之生必坼副灾害其母而首生之子尤难今姜嫄首生后稷如羊子之易无坼副灾害之苦是显其灵异也上帝岂不宁乎岂不康我之禋祀乎【曰宁又曰康叠言之以见上帝安享其祭耳】而使我无人道而徒然生是子也【辑録辅氏曰首章言其受孕之祥此章言其降生之异受孕既夲于天则降生必异于人也】
　　○诞寘之隘【于反】巷牛羊腓【符非反】字之诞寘之平林防伐平林诞寘之寒氷鸟覆【敷救反】翼【叶音异】之鸟乃去矣后稷呱【叶去声】矣实覃实訏【叶去声】厥声载路
　　赋也隘狭腓芘字爱【新安胡氏曰集传于采薇小人所腓引程子曰腓随动也如足之腓足动则随而动如是则正与易咸其腓同义意者牛羊见稷以足肚遮芘之如有爱之之意故谓之腓字】防值也值人伐木而収之覆盖翼借也以一翼覆之以一翼借之也呱啼声也覃长訏大载满也满路言其声之大也○无人道而生子或者以为不祥故弃之而有此异也于是始收而飬之【辑録解頥曰人与我同类者也物与我异类者也而无不有爱防之意以见天之所生固非人之所能弃也于是始収而飬之则亦知其受命于天而不可以常儿待之矣】
　　○诞实匍【音蒲】匐【蒲北反】克岐克嶷【鱼极反】以就口食蓺之荏【而甚反】菽荏菽斾斾禾役穟穟【音遂】麻麦幪幪【莫孔反】瓞唪唪【布孔反】
　　赋也匍匐手足并行也岐嶷峻茂之状就向也口食自能食也盖六七嵗时也蓺树也荏菽大豆也斾斾枝旟扬起也【言扬起如旟也】役列也穟穟苖美好之貎也幪幪然茂宻也唪唪然多实也○言后稷能食时已有种殖之志盖其天性然也史记曰弃为儿时其逰戯好【去声下同】种植麻麦麻麦美及为成人遂好耕农尧举以为农师【辑録辅氏曰此章则言后稷之于种殖盖天性自然生知非从习得皆所以终首章之意】
　　○诞后稷之穑有相【息亮反】之道【叶徒口反】茀【音弗】厥丰草【叶此苟反】种【去声】之黄茂【叶莫口反】实方实苞【叶补苟反】实种【上声】实褎【叶徐久反】实实秀【叶怱久反】实坚实好【叶吁口反】实頴【营井反】实栗即有邰【他来反】家室
　　赋也相助也言尽人力之助也茀治也种布之也黄茂嘉谷也【茀丰草治其地也种黄茂择其种也此所以为相之之道也】方房也苞甲而未拆也【生意蔵于其中是为房生意蓄而欲泄是为甲甲者草木之仁也】此渍其种【上声】也种甲拆而可为种也【拆则破其种而出之矣】褎渐长【上声】也【辑録严氏曰以上言禾之苗也】尽也【尽犹言极盛谓生意之止于此盖生茎而将穗之时也】秀始穟也【辑録严氏曰以上言禾之秀也】坚其实坚也好形味好也頴实繁硕而垂末也栗不秕【补履反】也既收成见其实皆栗栗然不秕也【辑録严氏曰以上言禾之实也】邰后稷之母家也岂其或灭或迁而遂以其地封后稷欤○言后稷之穑如此【辑録辅氏曰夫自浸种以至收成无非尽人力以相助之而但曰穑者要其成而言之耳】故尧以其有功于民封于邰使即其母家而居之以主姜嫄之祀故周人亦世祀姜嫄焉【増释金履祥曰后稷之穑凡上章荏菽禾麻瓞之类但后稷所种敛则各有助其成实之道盖知其性及其渍种之法与地之宜天之时故实有方苞种褎秀坚好颖栗之美至下章秬秠穈芑则又自后稷而始种之尔尧以弃教民稼穑有功生人故封之又以其母感化而育不由有父故使其继母氏之国祚之土而命之曰姬氏邰在武功有后稷祠姜嫄祠又见周南】
　　○诞降嘉种维秬【音巨】维秠【孚鄙反】维穈【音门】维芑【音起】恒【古邓反】之秬秠是获是畆【叶蒲洧反】恒之穈芑是任【音壬】是负【叶扶委反】以归肇祀【叶飬里反】
　　赋也降降是种于民也书曰稷降播种是也秬黒黍也秠黑黍一桴【音孚】二米者也穈赤粱粟也芑白粱粟也【辑録解頥曰稷之降种其名不一而此独以其可供祭祀者言之秬秠可以供鬱鬯穈芑可以供粢盛】恒徧也谓徧种之也任肩任也负背负也既成则获而栖之于畒任负而归以供祭祀也秬秠言获畆穈芑言任负互文耳肇始也稷始受国为祭主故曰肇祀
　　○诞我祀如何或舂【伤容反】或揄【音由】或簸【皮我反】或蹂【音柔】释之叟叟【所留反】烝之浮浮载谋载惟取萧祭脂取羝【都礼反】以軷【蒲未反叶蒲昧反】载燔载烈【如字叶力制反】以兴嗣嵗【叶音雪又如字】赋也我祀承上章而言后稷之祀也揄抒【音暑】臼也【孔氏曰谓抒米以出臼也】簸扬去糠也蹂蹂禾取谷以继之也释淅【音昔洮米也】米也叟叟声也浮浮气也【此以上皆以黍稷言盖祭祀之礼必以黍稷为主且承上章之意耳】谋卜日择士也惟斋戒具脩也【谋惟即天保所谓吉蠲也湛然纯一之谓齐肃然敬惕之谓戒齐戒具脩言二者并至也辑録天官太宰掌百官之誓戒与其具脩前期十日帅执事而卜日遂戒及执事胝涤濯朱氏注曰百官谓与祀者具所以供其物脩所以理其壊戒散齐也遂戒以始齐涤濯谓洗祭器择士见天保谢氏曰载谋则谋之于众人载惟则思之于一心】萧蒿也脂膟【音律】膋【音聊】也【辑録笺云膟膋膓间脂也】宗庙之祭取萧合【古沓反】膟膋爇之使臭逹墙屋也羝牡羊也軷祭行道之神也【曹氏曰内言取萧外言取羝则自宗庙以至羣祀皆举矣愚按凡五祀春祭户夏祭灶夏季祭中霤秋祭门冬祭行五祀最小行又最后故举行祭则余在其中矣辑録夏官大驭注云行山曰軷盖封土为山祭之以牲既祭乃驱车轹其山而去之所谓犯軷也】燔傅【音附】诸火也烈贯之而加于火也四者皆祭祀之事所以兴来嵗而继徃嵗也【取萧祭脂先宗庙也取羝以軷徧羣神也载谋载惟始之所以戒其事载燔载烈终之所以备其礼故曰四者皆祭祀之事此章发上章以归肇祀一句故以我祀如何为起语辑録何伯善曰朱子旧注云于是或取萧以祭脂或取羝以祀軷或燔之或烈之四者皆祭祀之事也】
　　○卬【五郎反】盛【音成】于豆于豆于登其香始升上帝居歆【下与今叶】胡臭亶时【叶上止反】后稷肇祀【叶飬里反】庶无罪悔【叶呼委反】以迄【许乙反】于今【上与歆叶】
　　赋也卬我也木曰豆以荐菹醢也瓦曰登以荐大【音泰】羮也【至敬无文故礼最薄辑録太羹肉汁羮古之义也不调以盐菜故以瓦器盛之】居安也鬼神食气曰歆胡何臭香亶诚也时言得其时也庶近迄至也○此章言其尊祖配天之祭其香始升而上帝已安而飨之言应之疾也此何但芳臭之荐信得其时哉盖自后稷之肇祀则庶无罪悔而至于今矣【周人敬天之心传自后稷今以后稷所以敬天者祀稷而配天则志意相合精神相感神妙之机有不容言者矣后稷肇祀之敬于上章可见尽志尽物皆敬也郊以稷配天此言帝而不言稷者统于尊也帝享则稷亦享之矣】曽氏曰自后稷肇祀以来前后相承兢兢业业惟恐一有罪悔获戾于天阅数百年而此心不易【辑録阅歴也】故曰庶无罪悔以迄于今言周人世世用心如此也
　　生民八章四章章十句四章章八句【一章言其禀受之祥二章三章言其生育之异四章言其种殖本于天性五章言其受封本于农功六章言降种于民以供祭祀而始为祭主七章言祭祀之道情文兼备而嵗举其事八章乃言今日之祭所以感格者不在乎物而在乎敬也】
　　此诗未详所用岂郊祀之后亦有受厘【音僖】颁胙之礼也欤【辅氏曰此诗专言后稷而不及于天则非可用于郊祀上帝之时矣若谓生民颂后稷宜入于颂而列于雅者雅颂不同体故也祀稷配天颂有思文之诗矣】
　　旧説第三章八句第四章十句今按第三章当为十句第四章当为八句则去呱訏路音韵谐恊呱声载路文势通贯而此诗八章皆以十句八句相间为次又二章已后七章已前每章章之首皆有诞字【辑録辅氏曰先生尝曰生民诗是叙事诗只得恁地盖叙得那首尾都尽下武文王有声等诗却有反覆歌咏防意思又曰生民等诗也可见祭祀次第此与仪礼正相合】
　　敦【徒端反】彼行苇牛羊勿践履方苞方体维叶泥泥【乃礼反】戚戚兄弟【待礼反】莫逺具尔或肆之筵或授之几
　　兴也敦聚貌勾萌之时也【辑録勾曲生者萌直生者】行道也勿戒止之词也苞甲而未坼也体成形也泥泥柔泽貌戚戚亲也【行苇敦然本有生意兄弟戚戚亦本有相亲之意也】莫犹勿也具俱也尔与迩同肆陈也【辑録肆筵行燕礼也授几优尊也】○疑此祭毕而燕父兄耆老之诗故言敦彼行苇而牛羊勿践履则方苞方体而叶泥泥矣戚戚兄弟而莫逺具尔则或肆之筵而或授之几矣【此以爱物之意兴亲亲之意而其要在勿践履奠逺具尔二句盖行苇之生不遂以牛羊牧之尔兄弟之情衰薄以踈逺积渐而然尔苟常相近相见则肆筵授几自有不可已者矣】此方言其开燕设席之初而殷勤笃厚之意蔼然已见于言语之外矣读者详之
　　○肆筵设席【叶祥勺反】授几有缉御【叶鱼驾反】或献或酢【才洛反】洗爵奠斚【古雅反叶居讶反】醓【他感反】醢以荐【叶即略反】或燔或炙【叶陟略反】嘉殽脾【婢攴反】臄【渠略反】或歌或咢【五洛反】
　　赋也设席重【平声】席也【铺陈曰筵借之曰席筵在下席在上设于筵之上是重席也少者设席而已老者则加几使有所慿也】缉续御侍也有相续代而侍者言不乏使也【辑録礼所谓更仆是也辅氏曰首二句承上章而言其意有加无已也】进酒于客曰献客荅之曰酢主人又洗爵醻【市流反】客客受而奠之不举也斚爵也夏曰醆殷曰斚周曰爵【所洗之爵即所奠之斚互言以成文耳】醓醢之多汁者也燔用肉炙用肝臄口上肉也【辑録殽之美者以加献曰脾曰臄皆甘而脆也】歌者比【音备】于琴瑟也【比合也凡歌必以和之】徒击鼓曰咢【徒犹但也但击鼓不合乐也辅氏曰鼓者众音之主言鼓则众音举矣】○言侍御献醻饮酒歌乐之盛也【筵以延之席以安之授几以供慿借缉御以给使今献醻以通其情物品以备其礼歌乐以和其心此行苇之燕所以为盛也】
　　○敦【音雕下同】弓既坚【叶古因反】四鍭【音侯】既钧舎【音舍】矢既均序賔以贤【叶下珍反】敦弓既句【古候反叶古侯反】既挟【子恊反】四鍭四鍭如树【叶上三反】序賔以不侮
　　赋也敦雕通画也天子雕弓坚犹劲也鍭金鍭剪羽矢也【铁以为镞而剪羽以为矢也辑録尔雅金镞剪羽谓之镞孙炎曰金镝卫羽使前重也】钧参【音骖】亭也【即称停之义】谓三分之【句】一在前二在后三订之而平者前有铁【句】重也【辑録防云四矢皆轻重钧亭故言四鍭既钓】舎释也谓矢也均皆中【去声】也贤射多中也投壶曰某贤于其若干纯【音全又如字】竒【音畸】则曰竒均则曰左右均是也【贤胜也防云二筭为纯一筭为竒胜者双数则曰若干纯只数则曰若于竒犹十筭则曰五纯九筭则曰四纯一竒也均等也等则左右各执一筭以告曰左右均】句彀通谓引满也【所谓志于彀也】射礼搢【音晋】三挟【音浃】一既挟四鍭则徧释矣【搢揷也方持矢曰挟纵矢横与矢作十字也射用四矢揷三矢于带间挟一矢以射曰徧释则四矢俱而无遗矣】如树如手就树之言贯革而坚正也【巧力俱全故能如此】不侮敬也令弟子辞【致其辞命也】所谓无幠【音呼大言也】无敖【音傲】无偝【音佩】立【偝立谓立不正也】无逾言者也【不歴位与言也○四者皆侮慢之容敬之反也辑録投壶陈氏曰弟子賔党主党之年穉者幠亦敖也】或曰不以中病不中者也【不矜已之长愧人之短】射以中多为隽以不侮为徳【辅氏曰中多刖艺精不侮则徳盛严氏曰四鍭既钓统言射者故曰序賔以贤四鍭如树专言胜者故曰序賔以不侮】○言既燕而射以为乐也【此所谓射则燕射也但燕射用兽侯而象鹄大射用皮侯而设鹄此言贯革则皮侯设鹄而为大射矣当详辑録仪礼曰礼射不主皮注云大射賔射燕射是也主皮者无侯张兽皮而射之主于获也陈师凯曰主皮之射二一是卿大夫从君田猎班余获而射一是庶人之射其説又与车攻集传意不同又有习武之射司弓职云弧矢以授射甲革椹质者是也许氏亦曰贯革之射军旅用之此言贯革未详何谓吕氏曰孔氏虽王肃燕射之説谓燕射旅酬之后乃为之不当设文于曽孙为主之上岂先为燕射而后酌酒哉遂从郑氏以为大射抑不知此篇乃成周燕宗族兄弟之诗非大射择士时也按仪礼燕射如乡射之礼射虽毕而饮未终举觯无筭爵献酌尚多言酌大斗祈黄耇于既射之后岂不可乎】
　　○曾孙维主【如字或叶当口反】酒醴维醹【如主反或叶奴口反】酌以大斗【叶肿庾反或如字】以祈黄耇【叶果五反或如字】黄耇台【汤来反】背【叶必墨反】以引以翼寿考维祺【音其】以介景福【叶律力反】
　　赋也曾孙主祭者之称今祭毕而燕故因而称之也醹厚也大斗柄长三尺【辑録防汉礼器制度注勺五升径六寸】祈求也黄耇老人之称以祈黄耇犹曰以介眉夀云耳古器物欵识【辑録音志欵刻也识记也索隠曰识犹表识】云用蕲【音祈】万夀用蕲眉夀永命多福用蕲眉夀万年无疆【辑録并见吕大临考古图】皆此类也台鲐【汤来反】也大老则背有鲐文【台背比之黄耇为尤老盖肉消而皮舒故其文如此】引导翼辅【辅氏曰以引则不昧于所适以翼则不怠于所行】祺吉也○此颂祷之词欲其饮此酒而得老夀又相引导辅翼以享夀祺介景福也【既得老夀矣又必以善道自相引翼庶以享其祺介其福焉盖必攸好徳而后考终命享之介之在乎人也】
　　行苇四章章八句【一章言设燕之意二章言燕饮之礼三章言燕射之乐四章言祝颂之情】
　　毛七章二章章六句五章章四句郑八章章四句毛首章以四句兴二句不成文理二章又不恊韵郑首章有起兴而无所兴皆误今正之如此【庆源辅氏曰先儒分章之误皆由不知比兴之体音韵之节故也是以先生于序説不得不明辩之】
　　既醉以酒既饱以徳君子万年介尔景福【叶笔力反】
　　赋也徳恩惠也君子谓王也尔亦指王也○此父兄所以荅行苇之诗言享其饮食恩意之厚【永嘉陈氏曰燕接之间恩泽充足故言饱徳】而愿其受福如此也【二章以后皆以反覆详言此福也介尔景福与以介景福不同以介景福是求以致之介尔景福则彼自锡之尔】
　　○既醉以酒尔殽既将君子万年介尔昭明【叶谟即反】赋也殽爼实也将行也亦奉持而进之意昭明犹光大也【光辉盛大受福之气象也】
　　○昭明有融髙朗令终令终有俶【尺六反】公尸嘉告【叶姑沃反】赋也融明之盛也春秋传曰明而未融朗虚明也【虚明则明之极盛而无以加矣】令终善终也洪范所谓考终命【辑録蔡氏曰顺受其正也】古器物铭所谓令终令命是也【二书所言者一身之福耳此诗之令终则福又验于子孙矣传必连引以为例者以其语不同也】俶始也公尸君尸也周称王而尸但曰公尸盖因其旧如秦已称皇帝而其男女犹称公子公主也嘉告以善言告之谓嘏辞也盖欲善其终者必善其始今固未终也而既有其始矣【既有其始必有其终盖即其已然者而将然者从可知也】于是公尸以此告之【公尸所告者先及善始之事所谓此者即指下文五章之云也○首章总祝之以福而已二章三章则祝其明盛之福以渐而进也昭明者明之有融者明之盛髙朗者明之极也渐进不已则是缉熈至于纯嘏矣又按诸家于明融朗三者多以为徳但求之诗意昭明与景福相属而髙朗又与令终相贯言上下相承皆言福尔况介以昭明之福则可谓以昭明之徳介之可乎故朱子止以光大虚明训之未尝指为徳也大抵不受福者昏垫于六极中而受福之君为赫赫之命所属是以安富尊荣身顕名著治化熈洽休祥毕至其光明俊伟气象自然耳诗人祝愿之意正在此若以为徳则于经于传皆未见其相合也】
　　○其告维何笾豆静嘉【叶居何反】朋友攸摄摄以威仪【叶牛何反】赋也静嘉清洁而美也朋友指賔客助祭者説见楚茨篇【辑録通释曰谓之賔客谓之朋友皆尊之之词所以重祭事也】摄检也○公尸告以汝之祭祀笾豆之荐既静嘉矣而朋友相摄佐者又皆有威仪当神意也【当神意言称乎神意也○笾豆静嘉敬之见乎物也朋友攸摄敬之资诸人也】自此至终篇皆述尸告之辞【辑録通释曰此章述尸告其仪物之盛也】
　　○威仪孔时【叶上止反】君子有孝子【叶奬里反】孝子不匮【求位反】永锡尔类
　　赋也孝子主人之嗣子也仪礼祭祀之终有嗣举奠【特牲嗣举奠行于众賔长加爵之后先时祝洗酌奠奠于铏南至是使嗣子举所奠之觯而饮之以致传付祖考徳泽之意也又见楚茨三章注】匮竭类善也【善福也此所谓福即首章之景福三章之令终也既得令终则明融髙朗举皆在其中矣故尤以此为重而详言之】○言汝之威仪既得其宜【摄以威仪助祭者之威仪也威仪孔时主祭者之威仪也】又有孝子以举奠孝子之孝诚而不竭则宜永锡尔以善矣【此释不匮专自孝子之孝言】东莱吕氏曰君子既孝而嗣子又孝其孝可谓源源不竭矣【此释不匮通自君子与孝子言○上章言事神之敬此章言奉先之孝孝敬以致祭者所以受福之本也此上二章皆善始之事】
　　○其类维何室家之壸【苦本反叶苦俊反】君子万年永锡祚【才故反】【羊刄反】
　　赋也壸宫中之巷也言深逺而严肃也【静治无家齐之气象也家道齐则妇人之贤可知而生贤子孙有兆矣】祚福禄也子孙也锡之以善莫大于此【孔氏曰下章被禄景命即祚也从以孙子之贤即也永钖祚则以世继世而福无穷矣此下三章皆善终之事】
　　○其维何天被【皮寄反】尔禄君子万年景命有仆赋也仆附也○言将使尔有子孙者先当使尔被天禄而为天命之所附属【自其福之所锡而言则曰被自其福之依附于此而言则曰仆谓夫乆而不替也凡得贤子孙非一朝一夕之故是以其言如此】下章乃言子孙之事【辑録通释曰上章言锡善而兼举祚此章述尸告锡祚之事而必之以其维何下章述尸告锡之事而必之以其仆维何盖锡以者必锡以祚得其祚者必得其反覆互言以见二者相因而兼备也】
　　○其仆维何厘【力之反】尔女士【鉏里反】厘尔女士从以孙子【叶奬里反】
　　赋也厘予【音与】也女士女之有士行者谓生淑媛【音院】使为之妃【即配字】也【此与室家之壸相应】从随也谓又生贤子孙也【此与永锡祚相应辅氏曰天命附属于君则必与以贤女而使之生贤子孙耳景命有仆莫大于此观周家自大王大姜以来之事可见矣○按此诗言福既以明融髙朗令终详言之矣又言其孝敬致祭而得女士以生贤子孙则又因令终有俶一句而详言之也】
　　既醉八章章四句【辑録吕氏曰此诗自既醉以酒至髙朗令终皆祭毕而燕颂祷之词也自令终有俶至于卒章皆追道祭之受福以明颂祷之实也潘氏曰古人祝颂多以夀考及子孙众多为言如华封人祝尧以为愿圣人夀愿圣人多男子亦此诗之意又曰观行苇既醉二诗见人君尽其诚敬于祭祀之时极其恩义于燕饮之际凡父兄耆老所以祝愿之者如此则其获福也宜矣此所谓福无不自已求之者也陈定宇曰由君子之有孝子故世世子以女士而生孙子国家千万世无穷之福其基本实在于此父兄之意逺矣】
　　鳬【音扶】鹥【于鸡反】在泾公尸来燕来宁尔酒既清尔殽既馨公尸燕饮福禄来成
　　兴也鳬水鸟如鸭者【孔氏曰长尾背上有文青色卑脚短喙水鸟之谨愿者也○本草曰野鸭为鳬】鹥鸥也泾水名尔自歌工而指主人也馨香之逺闻也○此祭之明日绎而賔尸之乐【辅氏曰祭之明日又祭曰绎賔尸者以賔礼而燕尸也辑録孙炎曰寻绎复祭也何氏曰礼继昨日事但不灌地降神天子诸侯曰绎大夫曰賔尸士曰宴尸天子以卿为尸诸侯以大夫为尸卿大夫以下以孙为尸尸属昨日配先祖食不忍輙忘故因以复祭殷曰肜周曰绎】故言鳬鹥则在泾矣公尸则来燕来宁矣酒清殽馨则公尸燕饮而福禄来成矣【此以乐得其所为兴成就也为其前日为尸故燕劳之如此无职无位不必期之以徳而勉之以事也故但极祝其福禄也】
　　○鳬鹥在沙【叶桑何反】公尸来燕来宜【叶牛何反】尔酒既多尔殽既嘉【叶居何反】公尸燕饮福禄来为【叶吾禾反】
　　兴也为犹助也【辑録传沙水旁也説文宜所安也辅氏曰称也为去声】
　　○鳬鹥在渚公尸来燕来处尔酒既湑【息汝反】尔殽伊脯公尸燕饮福禄来下【叶后五反】
　　兴也渚水中髙地也湑酒之泲【跻上声】者也【泲见伐木篇辑録辅氏曰处居也下自上而下易词也】
　　○鳬鹥在潨【在公反】公尸来燕来宗既燕于宗福禄攸降【叶乎攻反】公尸燕饮福禄来崇
　　兴也潨水防也【説文曰小水入大水也】来宗之宗尊也于宗之宗庙也崇积而髙大也【福降而后崇盖自彼锡之而后积于此也】
　　○鳬鹥在亹【音门】公尸来止熏熏【叶眉贫反】防酒欣欣燔炙芬芬【叶豊匀反】公尸燕饮无有后艰【叶居银反】
　　兴也亹水流峡中两岸如门也熏熏和説也欣欣乐也芬芬香也【来成来为来下攸降来崇皆即今日言之凡得安乐尊荣如此者是即所谓福也无有后艰则自今以徃永永无隳而福常若此矣】
　　鳬鹥五章章六句
　　假【中庸春秋传皆作嘉今当作嘉】乐【音洛】君子【叶音刖】显显令徳冝民冝人受禄于天【叶鉄因反】保右【音又】命【叶弥并反】之自天申之
　　赋也嘉美也君子指王也【嘉乐君子犹言乐只君子也】民庶民也人在位者也申重也○言王之徳既冝民人而受天禄矣【明徳有以得人心是即有以受天禄此已然之福也辑録辅氏曰显显是明而可见之意令徳顕然明着故民人皆宜之宜谓心惬之人惬之故天禄之也】而天之于王犹反覆眷顾之不厌既保之右之命之而又申重之也【此将然之福也辅氏曰在已之徳不已故在天之福无穷辑録解頥曰保如天保之保谓有以安之也右如左右之右谓有以助之也命如命令之命谓有以付畀之也既保之而又保之既右之而又右之既命之而又命之所谓申之也】疑此即公尸之所以荅鳬鹥者也【此诗明徳乃其本宜民宜人以下皆明徳之効验】
　　○干禄百福【叶笔力反】子孙千亿穆穆皇皇宜君宜王不愆不忘率由旧章
　　赋也穆穆敬也皇皇美也君诸侯也王天子也愆过【辑録谢氏曰不愆则无聦明乱旧章之过不忘则常有继志述事之心】率循也旧章先王之礼乐政刑也○言王者干禄而得百神【此章以下皆保右命之之意】故其子孙之蕃至于千亿适【丁歴反】为天子庶为诸侯无不穆穆皇皇以遵先王之法者【能率由旧章则不愆不忘在其中矣故传之释经如此朱子曰子孙千亿是愿甚子孙之多穆穆皇皇是愿其子孙之贤子孙多且贤即所谓百福也愚谓所以干禄者无他上章之顕徳是已辑録陈定宇曰上章言今王之顕徳固所以受福未若后嗣之多贤所以乆其福也】
　　○威仪抑抑徳音秩秩无怨无恶【乌路反】率由羣匹受福无疆四方之纲
　　赋也抑抑宻也秩秩有常也匹类也○言有威仪声誉之美【辑録辅氏曰威仪见于容止者甚宻而无间徳音形于声誉者有常而不替其徳可谓全矣】又能无私怨恶以任众贤是以能受无疆之福为四方之纲【威仪声誉徳之着也盛徳如此而不自贤又有公心以任贤则宜乎受福而为四方之纲也为四方之纲则总摄政事维系人心天下之治皆归于已矣○上章重在信用先王之法此章重在任用天下之贤祝愿之意各有所主也】此与下章皆称愿其子孙之辞也【辑録解頥曰前章则言王者之福本乎天而有以及后世所以为祝颂之辞此章则言其子孙之福本乎徳而有以及天下又所以为称愿之辞也】或曰无怨无恶不为人所怨恶也【宜民宜人受禄于天是得人即是得天受福无疆四方之纲是得天所以得人天人之相因如此】
　　○之纲之纪燕及朋友【叶羽已反】百辟卿士【鉏里反】媚【眉备反】于天子【叶奬里反】不解【佳卖反】于位民之攸坚【许既反】
　　赋也燕安也朋友亦谓诸臣也【辑録通释曰集传言亦者盖此诗指诸臣谓朋友亦如既醉指助祭之臣为朋友也】解惰塈息也○言人君能纲纪四方而臣下赖之以安则百辟卿士媚而爱之【百辟在外之诸侯也卿士在内之羣臣也】维欲其不解于位【不解于位即之纲之纪而不厌也】而为民所安息也【于政治之大体而緫之无所遗于其节目而理之无所紊则天下重任皆归于己矣故臣下恃之以安而爱之愿之惟欲君之无逸以逸其民也】东莱吕氏曰君燕其臣臣媚其君此上下交而为泰之时也泰之时所忧者怠荒而已此诗所以终于不解于位民之攸塈也方嘉之又规之者盖臯陶赓歌之意也【辑録书益稷臯陶赓载歌曰元首明哉股肱良哉庶事康哉即嘉之之意又歌曰元首丛脞哉股肱惰哉萭事堕哉即规之之意】民之劳逸在下而枢机在上上逸则下劳矣上劳则下逸矣不觧于位乃民之所由休息也【吕氏之説与朱子异○上章欲其子孙不敢自贤此章欲其子孙不敢自逸必其任贤可受福而为君劳已则可安民而致治祝愿之意是又各有所主也】
　　假乐四章章六句【此诗祝其君以显徳致福禄然所谓福禄者不惟得天命于一时尤欲子孙之贤而保治于无穷也辑録通释曰首章之言乃一诗之大防二章之不愆不忘三章之威仪徳音所以为显显令徳也三章四方之纲四章之纲之纪而民之攸塈所以宜民也二章之无怨无恶率由羣匹四章燕及朋友媚于天子所以宜人也至于二章之千禄百福子孙千亿三章之受福无疆者又皆所谓受禄于天而自天申之者也】
　　笃公刘匪居匪康乃埸【音易】乃疆乃积乃仓乃裹【音果】糇【音侯】粮【音良】于槖【他洛反】于囊【乃即反】思辑【音集】用光弓矢斯张干戈戚扬爰方啓行【叶户郎反】
　　赋也笃厚也公刘【辑録释文曰王肃云公号刘名尚书传公爵刘名】后稷之曽孙也事见豳风居安康宁也埸疆田畔也【辑録董氏曰疆者田之大界埸是小界今之小田塍也塍音承】积露积也糇食粮糗【丘上声】也【辑録糇干食粮谷食孟子集注糇干粮则粮即干粮也此训糇食粮糗则食即糗也糗熬米麦亦干粮也】无底曰槖有底曰囊辑和戚斧扬钺【辑録钺大而斧小】方始也○旧説召康公以成王将涖政当戒以民事故咏公刘之事以告之曰厚哉公刘之于民也【辑録谢氏曰周以忠厚为家法笃者厚之至也】其在西戎不敢宁居治其田畴实其仓廪既冨且强于是裹其糇粮思以辑和其民人而光显其国家然后以其弓矢斧钺之备爰始啓行而迁都于豳焉【辑録解頥曰迁都必用武备者一以壮国容一以防外患也】盖亦不出其封内也【辅氏曰足食足兵然后迁国愚谓此章以勤民足食为本及啓行在道则兵戈之卫亦不可无耳辑録黄实夫曰公刘不轻于用民也必先有以蓄民之财治民之情而后可以用民之力其笃于为民之心可见矣】
　　○笃公刘于胥斯原既庶既繁【叶纷干反】既顺乃宣而无永叹【他安反】陟则在巘【鱼辇反叶鱼轩反】复降在原何以舟【叶之遥反】之维玉及瑶【音遥】鞞【必顶反】琫【必孔反】容刀【叶徒招反】
　　赋也胥相也【相去声视也】庶繁谓居之者众也顺安宣徧也言居之徧也无永叹得其所不思旧也巘山顶也舟带也鞞刀鞘【音笑】也琫刀上饰也容刀容饰之刀也或曰容刀如言容臭【记内则皆佩容臭语録云容臭如今香囊】谓鞞琫之中容此刀耳○言公刘至豳欲相土以居【辑録公刘始于草创而人之从之者已若是其盛是以居邑由是而成也】而带此劔佩以上下于山原也【于胥斯原是緫言之陟巘降原又详言之迁豳之后民之所以安其所者由迁豳之初公刘能尽其心也】东莱吕氏曰以如是之佩服而亲如是之劳苦斯其所以为厚于民也【贵而能勤所以为厚】
　　○笃公刘逝彼百泉瞻彼溥【音普】原乃陟南冈乃觏于京【叶居良反】京师之野【叶上与反】于时处处于时庐旅于时言言于时语语
　　赋也溥大觏见也京髙丘也师众也京师髙丘而众居也【诸本作髙山而众居山字误】董氏曰所谓京师者盖起于此其后世因以所都为京师也【逝泉瞻原即上章之降在原也陟冈觏京即上章之陟在巘也此其言之又详且尽矣辑録董氏曰曰嫔于京依其在京则岐周之京也王配于京则镐京也春秋所书京师则洛邑也皆仍其本号而称之犹晋云新绛故绛也増释曰洛邑亦谓之洛师正京师之意】时是也处处居室也庐寄也旅賔旅也直言曰言论难【并去声】曰语○此章言营度【待洛反】邑居也自下观之则徃百泉而望广原【百泉当是众流所防之处地势平旷故可以瞻广原也○増释许氏曰通典汉安定郡朝那县地唐为原州百泉县盖因诗百泉而得名】自上观之则陟南冈而觏于京于是为之居室于是庐其賔旅于是言其所言于是语其所语无不于斯焉【处处者上下之定居也庐旅者賔客所寄宿也言言语语犹所谓爰笑爰语者盖聚族而居声音相接也○上章止言相地此章则相地以定而施营度之功矣辑録一説言言施告令语语议政事】
　　○笃公刘于京斯依【叶于岂反】跄跄【七羊反】济济【子礼反】俾筵俾几既登乃依【同上】乃造【七到反】其曹执豕于牢酌之用匏【歩交反】食【音嗣】之饮之【于鸩反】君之宗之【就用之字为韵】
　　赋也依安也【安居也】跄跄济济群臣有威仪貎【辑録曲礼皆行容大夫济济士跄跄注济济脩饰齐一之貌跄跄翔举舒扬之貌】俾使也使人为之设筵几也登登筵也依依几也【辑録通释曰二依字义不同】曹群牧之处也以豕为殽用匏为爵俭以质也宗尊也主也嫡子孙主祭祀而族人尊之以为主也○此章言宫室既成而落之【辑録罗氏曰宫室既成而祭之曰落左氏传愿与诸侯落之】既以饮食劳【去声】其群臣而又为之君为之宗焉东莱吕氏曰既飨燕而定经制以整属【音烛】其民【整者齐之而不乱属者聮之而不散】上则皆统于君下则各统于宗盖古者建国立宗其事相须【辑録李氏曰宗子有五大宗子一小宗子四别子为祖继别为宗百世不迁者大宗也继祢之宗继祖之宗继曽祖之宗继髙祖之宗五世则迁者小宗也皆所以主祭祀而统族人如有国有家之重者也】楚执戎蛮子而致邑立宗以诱其遗民【左传哀公四年辑録注楚复诈为蛮子作邑立其宗主】即其事也【宗字之义朱传吕説各是一意但此方为燕饮言之则朱子之説为切】
　　○笃公刘既溥既长既景乃冈相【息亮反】其隂阳观其流泉其军三单【音丹叶多防反】度【待洛反】其隰原彻田为粮度【同上】其夕阳豳居允荒
　　赋也溥广也言其芟夷垦辟土地既广而且长也【辑録防东西为广南北为长】景考日景以正四方也冈登髙以望也相视也隂阳向背【音佩】寒暖之宜也流泉氷泉灌溉之利也【景所以相隂阳冈所以观流泉也孔氏曰疆理田畆或南或北必须正其方面故如此愚谓百谷各有所宜如黍宜寒稌宜暑之类则隂阳寒暖不可不知也】三单未详【郑氏曰大国三军以其余为羡公刘迁豳民始从之丁夫适满其数耳谓之单者无羡卒也今存以备一説辑録防小司徒云凡起徒役无过家一人以其余为羡羡谓家之副丁也今言其军三单则是单而无副】彻通也一井之田九百畆八家皆私百畆同飬【去声】公田耕则通力而作収则计畆而分也周之彻法自此始其后周公盖因而脩之耳【按此则周之彻法始于公刘七月一之日之云则周之正朔始于公刘是虽荒逺之地可以专行然以其国之狭小如此而其逺大之规乃如此非大贤其孰能之辑録王晦叔曰大国三军之法以治兵彻田什一之法以储粟周家军制彻法皆起于此】山西曰夕阳【辑録夕始得阳也○増释许氏曰防云夕阳者总言豳人一国之所处其界在山之西不知是何山也书传説大王去邠逾梁山注云梁山在岐山东北然则豳国之东有大山者其唯梁山是也】允信荒大也○此言辨土冝以授所徙之民定其军赋与其税法又度山西之田以广之而豳人之居于此益大矣【豳地之广如此已辟者既授所徙之民而定其制增辟者又因后来之民而益其业于是广而益广矣】
　　○笃公刘于豳斯馆【叶古玩反】渉渭为乱取厉取锻【丁乱反】止基乃理爰众爰有【叶羽已反】夹其皇涧遡其过【古禾反】涧止旅乃宻芮鞫【居六反】之即
  </div>
  <div class="pagination">
   <a href="诗经疏义会通_page38.html">
    上一页
   </a>
   <span>
    ...
   </span>
   <a href="诗经疏义会通_page34.html">
    34
   </a>
   <a href="诗经疏义会通_page35.html">
    35
   </a>
   <a href="诗经疏义会通_page36.html">
    36
   </a>
   <a href="诗经疏义会通_page37.html">
    37
   </a>
   <a href="诗经疏义会通_page38.html">
    38
   </a>
   <span class="current-page">
    39
   </span>
   <a href="诗经疏义会通_page40.html">
    40
   </a>
   <a href="诗经疏义会通_page41.html">
    41
   </a>
   <a href="诗经疏义会通_page42.html">
    42
   </a>
   <a href="诗经疏义会通_page43.html">
    43
   </a>
   <a href="诗经疏义会通_page44.html">
    44
   </a>
   <span>
    ...
   </span>
   <a href="诗经疏义会通_page40.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
