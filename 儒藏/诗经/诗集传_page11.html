<!DOCTYPE html>
<html>
<head>
    <meta charset="UTF-8">
    <title>诗集传 - 第 11 页/共 31 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>诗集传 - 第 11 页/共 31 页</h1>
    <div class="content">　　有杕之杜二章章六句
　　葛生刺晋献公也
　　葛生蒙楚蘝蔓于野予美亡此谁与独处
　　献公好战攻君子征役不反故妇人多怨旷者妇人之托君子譬如葛之蒙楚蘝之被野耳今予所美亡矣将谁与哉亦独处而已
　　葛生蒙棘蘝蔓于域予美亡此谁与独息
　　域营域也
　　角枕粲兮锦衾烂兮予美亡此谁与独旦
　　旦朝也物存而夫亡是以感物而思之也
　　夏之日冬之夜百岁之后归于其居
　　夏之日冬之夜思者于是剧矣思之而不可得则曰不可生得而见之矣要之百岁之后归于其居而已居坟墓也思之深而无异心此唐风之厚也
　　冬之夜夏之日百岁之后归于其室
　　葛生五章章四句
　　采苓刺晋献公也
　　采苓采苓首阳之巅人之为言苟亦无信舍旃舍旃苟亦无然人之为言胡得焉
　　苓大苦也首阳雷首也夷齐居其阳故谓之首阳采苓者皆曰吾于首阳取之首阳则信有苓矣而采者未必然也事盖有似而非者献公好听谗言不究其实而辄从之申生之死不究其实之故也故敎之曰人之为此言以告也苟亦勿信姑置之而徐究其实事苟不然则人之为言者将何得焉无得而为之者世无有也然则不禁谗而谗自止矣
　　采苦采苦首阳之下人之为言苟亦无与舍旃舍旃苟亦无然人之为言胡得焉
　　苦荼也
　　采葑采葑首阳之东人之为言苟亦无从舍旃舍旃苟亦无然人之为言胡得焉
　　采苓三章章八句
　　秦　　　　　　　　　国风
　　唐虞之际臯陶之子曰伯翳佐禹治水有功舜命为虞官掌上下草木鸟兽赐姓曰嬴夏商之间子孙或在中国或在夷狄商之衰也中潏居于西戎以保西垂其六世孙大雒大雒适子成庶子非子非子事周孝王养马汧渭之间马大蕃息孝王分大雒之国为附庸邑之秦至曾孙秦仲而犬戎灭大雒之族宣王乃以秦仲为大夫以诛西戎而秦之变风始作其后平王东迁而秦仲之孙襄公兴兵救周平王赐之岐丰之田列为诸侯遂有西周畿内之地在禹贡荆岐终南惇物之野二十九世而幷诸侯有天下故孔子叙诗列之八国之后由此故也
　　车邻美秦仲也
　　有车邻邻有马白顚未见君子寺人之令
　　秦自非子始封至曾孙秦仲始有车马侍御礼乐之好邻邻众车声也白顚的颡也寺人内小臣也士之将见秦仲也则使寺人传之凡此皆人君之常礼而秦之先君皆所未有也
　　阪有漆隰有栗既见君子竝坐鼔瑟今者不乐逝者其耋
　　人君之有礼乐犹阪之有漆隰之有栗也苟不与人用之则亦为无用之物而已故士之既见秦仲也秦仲则与之竝坐而鼔瑟曰今者不与子乐之吾恐逝者耋老而不能用矣
　　阪有桑隰有杨既见君子竝坐鼔簧今者不乐逝者其亡
　　车邻三章一章章四句二章章六句
　　驷驖美襄公也
　　驷驖孔阜六辔在手公之媚子从公于狩
　　驷驖骊也阜大也襄公脩其车马乘四骊以出田其马硕大而驯服御者以手执其辔而已无所用巧也于是时也襄公之臣能以道媚于国者寔从公狩言其常与贤者共乐也
　　奉时辰牡辰牡孔硕公曰左之舍拔则获
　　时是也辰时也礼冬献狼夏献麋春秋献鹿豕羣兽故虞人翼兽以待公射必以其时于是公谓御者左之以射其左其射也舍拔而获兽矣拔矢括也
　　游于北园四马既闲輶车鸾镳载猃歇骄
　　襄公之所以能使车马调适射中而获多者于其平居游于北园也则既闲习之矣四马乗马也輶车轻车也所以驱兽所谓驱逆之车也置鸾于镳异于乘车也载始也猃歇骄田犬也长喙猃短喙歇骄始之者始达其搏噬也凡此皆游于北园之所习也
　　驷驖三章章四句
　　小戎美襄公也
　　小戎俴收五楘梁辀
　　兵车在前□行者元戎其次小戎俴浅也收轸也兵车之比乗车则前后浅五五束之也楘歴录也梁轭也辀辕也辕上曲句轭谓之梁辀一辀而以革束之者五束有歴录之文也
　　游环胁驱隂靷鋈续
　　游环靳环也游于服马之背而贯骖之外辔以禁其出故春秋传曰如骖之有靳胁驱以革为之首属于轭尾属于轸着服马之外胁以止骖之入隂揜轨也在轼前辀上靷环附焉靷骖之所引也续续靷也缀环于其端鋈以白金沃镮也
　　文茵畅毂驾我骐馵
　　茵车褥也以虎皮为之谓之文茵畅毂长毂也青黑曰骐左足白曰馵
　　言念君子温其如玉在其板屋乱我心曲
　　秦之西垂以板为屋襄公屡征西戎而民乐为之用故矜其车马而不厌虽妇人念其君子而亦无怨也
　　四牡孔阜六辔在手骐駵是中騧骊是骖
　　赤马黑鬛曰駵黄马黑喙曰騧
　　龙盾之合鋈以觼軜
　　龙盾画龙于盾也合而载之以为车蔽觼在轼前所以系骖之内辔者以白金沃之軜骖之内辔纳于觼者也骖之外辔则御者执之
　　言念君子温其在邑方何为期胡然我念之
　　君子于何为还期乎何我念之深也
　　俴驷孔羣厹矛鋈錞蒙伐有苑
　　以薄金介马曰俴驷孔羣言其和也厹三隅矛也錞其鐏也蒙襍也伐盾也画襍羽于盾苑然有文也
　　虎韔镂膺交韔二弓竹闭绲縢
　　虎韔以虎皮饰弓室也镂膺以刻金饰马带也交二弓以韔备折毁也闭檠也绲绳也縢约也防弓则以竹为檠以绳约之于弓隈以备损伤
　　言念君子载寝载兴厌厌良人秩秩徳音
　　厌厌安也秩秩有序也
　　小戎三章章十句
　　蒹葭刺襄公也
　　蒹葭苍苍白露为霜所谓伊人在水一方遡洄从之道阻且长遡游从之宛在水中央
　　蒹帘也葭芦也蒹葭之方盛也苍苍其强劲而不适于用至于白露凝戾为霜然后坚成可施于用矣襄公兴于西戎知以耕战富国强兵而不知以礼义终成之非不苍然盛也而君子以为未成故告之曰有贤者于是不远也在水之一方耳胡不求与为治哉维不以其道求之也则道阻且长不可得而见矣如以其道求之则宛然在水之中耳逆流而上曰遡洄顺流而渉曰遡游
　　蒹葭凄凄白露未晞所谓伊人在水之湄遡洄从之道阻且跻遡游从之宛在水中坻
　　水草之交曰湄跻升也坻小渚也
　　蒹葭采采白露未己所谓伊人在水之涘遡洄从之道阻且右遡游从之宛在水中沚
　　涘厓也右出其右也小渚曰沚
　　蒹葭三章章八句
　　终南戒襄公也
　　此诗美襄公耳未见所以为戒者岂以寿考不忘为戒之欤
　　终南何有有条有梅君子至止锦衣狐裘顔如渥丹其君也哉
　　终南周南山也条槄也梅柟也锦衣狐裘诸侯之服也记曰君衣狐白裘锦衣以裼之渥丹赤而泽也襄公既为诸侯受服于周其人尊而悦之故曰终南则有草木以自衣被而成其深君子则有服章以自严饰而成其尊顔如渥丹其君也哉严惮之辞也
　　终南何有有纪有堂君子至止黻衣绣裳佩玉将将寿考不忘
　　纪基也堂亦基也终南有毕道其旁如堂之墙青黑为黻五色备为绣君子之佩玉非以为容好而已将使寿考而不忘礼也
　　终南二章章六句
　　黄鸟哀三良也
　　交交黄鸟止于棘谁从穆公子车奄息维此奄息百夫之特临其穴惴惴其栗彼苍者天歼我良人如可赎兮人百其身
　　穆公以子车氏之三子为殉皆秦之良也国人哀之为赋此诗言臣之托君犹黄鸟之止于木交交其和鸣今三子独不得其死曾鸟之不若也人百其身者欲以百人赎其一身也然三良之死穆公之命也康公从其言而不改其亦异于魏颗矣故黄鸟之诗交讥之也
　　交交黄鸟止于桑谁从穆公子车仲行维此仲行百夫之防临其穴惴惴其栗彼苍者天歼我良人如可赎兮人百其身交交黄鸟止于楚谁从穆公子车鍼虎维此鍼虎百夫之御临其穴惴惴其栗彼苍者天歼我良人如可赎兮人百其身
　　黄鸟三章章十二句
　　晨风刺康公也
　　鴥彼晨风郁彼北林未见君子忧心钦钦如何如何忘我实多
　　鴥疾飞貌也晨风鹯也贤者之欲仕于大国犹晨风之欲止于北林故其未获见也钦钦而忧君柰何独忘我而不顾乎
　　山有苞栎隰有六驳未见君子忧心靡乐如何如何忘我实多
　　栎柞栎也驳榆梓也其皮青白如驳言六未详贤者之仕于大国非特自为也以为山则有栎隰则有驳可以大国而独无其人乎
　　山有苞棣隰有树檖未见君子忧心如醉如何如何忘我实多
　　棣唐棣也檖赤罗也
　　晨风三章章六句
　　无衣刺用兵也
　　岂曰无衣与子同袍王于兴师脩我戈矛与子同仇古者君与民同其甘苦非谓其无衣也然有是袍也愿与之同之故于王之兴师也民皆脩其戈矛而与之同仇矣伤今无恩于民而用其死也秦本周地故其民犹思周之盛时而称先王焉
　　岂曰无衣与子同泽王于兴师脩我矛防与子偕作泽亵衣近垢污者也
　　岂曰无衣与子同裳王于兴师脩我甲兵与子偕行
　　无衣三章章五句
　　渭阳康公念母也
　　我送舅氏曰至渭阳何以赠之路车乗黄我送舅氏悠悠我思何以赠之琼瑰玉佩
　　母之兄弟曰舅康公之母晋献公之女而文公之姊也文公遭骊姬之难未反而秦姬卒穆公之纳文公而康公送之渭阳伤母之不及见而作是诗
　　渭阳二章章四句
　　权舆刺康公也
　　于我乎夏屋渠渠今也毎食无余于嗟乎不承权舆穆公好贤居之以大屋渠渠其深广至于康公而遇之薄矣食之无余者故曰不承权舆权舆始也
　　于我乎毎食四簋今也毎食不饱于嗟乎不承权舆
　　权舆二章章五句

</div>
    <div class="pagination">
<a href="诗集传_page10.html">上一页</a><span>...</span><a href="诗集传_page6.html">6</a><a href="诗集传_page7.html">7</a><a href="诗集传_page8.html">8</a><a href="诗集传_page9.html">9</a><a href="诗集传_page10.html">10</a><span class="current-page">11</span><a href="诗集传_page12.html">12</a><a href="诗集传_page13.html">13</a><a href="诗集传_page14.html">14</a><a href="诗集传_page15.html">15</a><a href="诗集传_page16.html">16</a><span>...</span><a href="诗集传_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
