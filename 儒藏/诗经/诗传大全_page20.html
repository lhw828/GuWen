<!DOCTYPE html>
<html>
<head>
    <meta charset="UTF-8">
    <title>诗传大全 - 第 20 页/共 35 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>诗传大全 - 第 20 页/共 35 页</h1>
    <div class="content">　　○妻子好【呼报反】合如鼓瑟琴兄弟既翕【许及反】和乐且湛【答南反叶持林反】
　　赋也翕合也○言妻子好合如琴瑟之和而兄弟有不合焉则无以久其乐矣【叠山谢氏曰兄弟不和则家庭之间无非乖气虽有妻子之乐亦不安其乐矣惟兄弟和乐则一家之情无不相冝妻子之乐亦可长久蓝天合者微有乖暌人合者亦不得康宁也○三山李氏曰兄弟既翕必先于妻子者人之壮也各妻其妻各子其子兄弟之所以乖争者未必不本于此若不能敦兄弟之爱则虽家室妻孥必不能久相乐也○问六章七章就其逸乐时良心发处指出谓酒食备而兄弟有不具则无与共其乐妻子合而兄弟有不翕则无以久其乐盖居患难则人情不期而相亲故天理常易复处逸乐多为物欲所转移故天理常隠而难寻故卒章有是究是图亶其然乎之语反覆玩味真能使人孝友之心油然而生也朱子曰此所谓生于忧患死于逸乐那二章正是遏人欲而存天理也须是恁地防○庆源辅氏曰二章至四章言急难危殆之时惟兄弟为能相救六章七章又言燕乐和平之际无兄弟则亦无与共享而久安之反覆而言则兄弟之情相与切至而不可解者自见矣】
　　○宜尔室家【叶古胡反】乐尔妻帑【音奴】是究是图亶其然乎【就用乎字为韵】
　　赋也帑子究穷图谋亶信也○宜尔室家者兄弟具而后乐且孺也乐尔妻帑者兄弟翕而后乐且湛也兄弟于人其重如此试以是究而图之岂不信其然乎东莱吕氏曰告人以兄弟之当亲未有不以为然者也苟非是究是图实从事于此则亦未有诚知其然者也不诚知其然则所知者特其名而已矣凡学盖莫不然【新安王氏曰人情皆知保其室家私其妻子而罕知厚其兄弟然兄弟不和以至毁其室家危其妻子者有之矣管蔡是也今欲室家之相宜妻子之相乐岂可独忘兄弟哉诚能穷究乐妻子之理以图谋好兄弟之事必以我言为然常人思虑不能及逺以为兄弟亲疎无甚损益患其浅陋而不信故使深思而逺图之也○庆源辅氏曰傧尔笾豆钦酒之饫然兄弟不具则虽和乐而无亲慕之意妻子好合如鼓瑟琴然兄弟不翕则虽和乐而无不厌之理然则兄弟之具翕是乃所以宜尔室家乐尔妻帑也此理固当是究是图而信其然矣乎疑辞也不自以为然而使之反求诸心以见其真情寔理之所在周公亦可谓善敎人者也又观周公之言如此则其所以诛管蔡者是岂得已者乎所谓处圣人之不幸也】
　　常棣八章章四句
　　此诗首章略言至亲莫如兄弟之意次章乃以意外不测之事言之以明兄弟之情其切如此三章但言急难则浅于死丧矣至于四章则又以其情义之甚薄而犹有所不能已者言之其序若曰不待死丧然后相救但有急难便当相助言又不幸而至于或有小忿犹必共御外侮其所以言之者虽若益轻以约而所以着夫兄弟之义者益深且切矣【庆源辅氏曰自死防而急难自急难而小忿所谓言之虽若益轻以约也然所以着夫兄弟之义者则自厚而至于薄虽薄而犹有不能自己者焉则所谓益深且切矣】至于五章遂言安宁之后乃谓兄弟不如友生则是至亲反为路人而人道或防乎息矣故下两章乃复极言兄弟之恩异形同气死生苦乐无适而不相须之意卒章又申告之使反复穷极而验其信然可谓委曲渐次説尽人情矣读者宜深味之【程子曰此诗句少而章多章多所以极其郑重句少则各陈一事故也○安成刘氏曰五章言防乱既平以结二章三章四章所言患难相与之意而继言安宁之后兄弟之恩乃有疎薄者以起六章七章所陈兄弟之恩无适而不相须之意卒章又以宜室家结六章所言乐妻帑结七章所言而复继言其理之诚然使人有以考验之也诗凡八章唯卒章无兄弟字余章反覆言兄弟者凡八其言人情之委曲天伦之厚重者哀伤激切故不若其他宴乐兄弟者乐歌之和平也】
　　伐木丁丁【陟耕反】鸟鸣嘤嘤【于耕反】出自幽谷迁于乔木嘤其鸣矣求其友声相【息亮反】彼鸟矣犹求友声矧伊人矣不求友生【叶桑经反】神之聴之终和且平
　　兴也丁丁伐木声嘤嘤鸟声之和也幽湥迁升乔髙相视矧况也○此燕朋友故旧之乐歌故以伐木之丁丁兴鸟鸣之嘤嘤而言鸟之求友遂以鸟之求犮喻人之不可无友也人能笃朋友之好则神之聴之终和且平矣【永嘉陈氏曰阃伐木于山中者其声丁丁然相应又闲鸟鸣于山间嘤嘤然和者相随出于幽谷而迁髙木聴其和好之声则是以类相求因起兴而曰相视彼鸟犹如此人其可不知乎○问神之聴之终和且平朱子曰若能尽其道于朋友虽鬼神亦必聴之相之而锡之以和平之福又曰杨氏云五品天叙人之大伦也朋友居一焉故谓之逹道不由其道则人伦废而天理灭得罪于天矣其能终和且平乎】
　　○伐木许许【呼古反】酾【所宜反】酒有藇【象吕反】既有肥羜【直吕反】以速诸父【扶雨反】宁适不来微我弗顾【叶居五反】于【音乌】粲洒【所懈反】埽【苏报反叶苏吼反】陈馈八簋【叶已有反】既有肥牡以速诸舅【其九反】宁适不来微我有咎【其九反】
　　兴也许许众人共力之声淮南子曰举大木者呼邪【余遮反】许盖举重劝力之歌也【安成刘氏曰淮南子道应训章翟煎对梁恵王曰夫举大木者前呼邪许后亦应之○诗攷曰韩诗云劳者歌其事也】酾酒者或以筐或以草泲【跻上声】之而去其糟也礼所谓缩酌用茅是也【礼记郊特牲篇注谓泲之以茅缩去滓也○问缩酌用茅恐茅乃以酹朱子曰某亦疑今人用茅缩酒古人刍狗乃酹酒之物则茅之缩酒乃今人醡酒也想古人不肯用绢帛故以茅缩酒也】藇羙貌羜未成羊也【尔雅注曰俗呼五月羔为羜】速召也诸父朋友之同姓而尊者也【毛氏曰人若友其贤臣○孔氏曰称之以父亲亲之辞也天子呼诸侯同姓大国曰伯父同姓小国曰叔父】微无顾念也于叹辞粲鲜明貌八簋器之盛也【长乐刘氏曰簋八则笾豆倍之天子燕礼之数】诸舅朋友之异姓而尊者也【孔氏曰天子呼诸侯异姓大国曰伯舅小国曰叔舅】先诸父而后诸舅者亲疎之杀【所界反】也咎过也○言具酒食以乐朋友如此宁使彼适有故而不来而无使我恩意之不至也【华阳范氏曰宁适不来岂必期其至哉不来在人弗顾在我躬自厚而不责于人也】孔子曰所求乎朋友先施之未能也此可谓能先施矣【庆源辅氏曰微我弗顾言无使我恩意之不至而不顾念夫朋友也微我有咎言无使武恩意之不至而于朋友之意有过失也夫朋友之隙常生于逓相责望故此诗之意但欲尽其在我者而不问其彼之于我如何是诚处朋友之要道也】
　　○伐木于阪【叶孚脔反】酾酒有衍笾豆有践【在演反】兄弟无逺民之失徳干糇【音侯】以愆【叶起浅反】有酒湑【思吕反】我无酒酤【音古】我坎坎鼓我蹲蹲【七旬反】舞我迨【音待】我暇【叶后五反】矣饮此湑矣
　　兴也衍多也践陈列貌兄弟朋友之同侪者无逺皆在也先诸舅而后兄弟者尊卑之等也【安成刘氏曰诗言兄弟多矣郑风扬之水昏姻之党唐杕杜雅常棣頍弁斯干行苇等篇同气之亲也此诗则同侪之友也各随所指而不同耳】干糇食之薄者也【庐陵罗氏曰説文云干食徐锴云今人谓干饭为糇○华谷严氏曰公刘乃裹糇粮王制干豆注谓腊之以为豆实】愆过也湑亦酾也【毛氏曰以筐曰酾以薮曰湑○孔氏曰筐竹器也薮草也酾酒者或用筐或用草于今犹然】酤买也坎坎击鼓声蹲蹲舞貌【叠山谢氏曰湑我我湑之也酤我我酤之也鼓我我鼓之也舞我我舞之也此八字皆倒下句法可见古人之妙也】迨及也○言人之所以至于失朋友之义者非必有天故或但以干糇之薄不以分人而至于有愆耳故我于朋友不计有无但及间暇则饮酒以相乐也【程子曰有盛具当以燕乐朋友无相疎逺或干糇不相及亦人之失徳也故有酒则我湑之无酒则我酤之以至鼓舞我为之我及暇时则相与燕饮以笃恩义○眉山苏氏曰民之失徳干糇相谴故君子于其朋友故旧无所爱者有则湑之无则酤之不以有无为辞也奏之以鼓重之以舞尽其有以乐之也○庆源辅氏曰民之失徳干糇以愆曰民则自上言下之辞言细民之相失或以薄物饮酒不以相分之故盖前章既言其厚故此章又以薄者言之且干糇之愆亦微过耳于微过而尤不敢不谨则其大者可知矣】
　　伐木三章章十二句
　　刘氏曰此诗每章首辄云伐木凡三云伐木故知当为三章旧作六章误矣今从其説正之【问伐木大意皆自言待朋友不可不加厚之意所以感发之也朱子曰然】
　　天保定尔亦孔之固俾尔单【音丹】厚何福不除【直虑反】俾尔多益以莫不庶
　　赋也保安也尔指君也【庐陵欧阳氏曰诗人尔其君者盖称天以为言○须溪刘氏曰诗人尔君虽古人尔汝之常抑非此无以着其亲爱谆至之情也】固坚单尽也除除旧而生新也【程子曰除更新也日进之义】庶众也○人君以鹿鸣以下五诗燕其臣臣受赐者歌此诗以答其君言天之安定我君使之获福如此也【临川王氏曰君恩至重臣虽有犬马之劳不足以上答唯称其福禄以报之此出于懽心而不强以为者也○庆源辅氏曰此章言天之安定我君亦甚坚固也使我君无不极其单厚其于福祉无不见其除旧而生新矣使我君多见其悠久之益以莫不庶便见其盛大之意终篇不过是此二意也○安成刘氏曰鹿鸣以下五诗所言非同一事所歌非同一时所宴非同一臣而其臣之答之则唯同歌此诗者盖凡臣子之视报其君唯愿其福禄寿考而已试取前五诗分而读之而各以此诗答之尤可见其一时君臣相与殷勤忠厚之意】
　　○天保定尔俾尔戬【子浅反】谷罄无不冝受天百禄降尔遐福维日不足
　　赋也闻人氏【名滋】曰戬与剪同尽也谷善也尽善云者犹其曰单厚多益也罄尽遐逺也尔有以受天之禄矣而又降尔以福言天人之际交相与也书所谓昭受上帝天其申命用休语意正如此【庆源辅氏曰此章又言天使我君无不尽善云为动作无不宜适而亦既受天之百禄矣而天之所以申命其悠久之福者方且维日不足也罄无不宜受天百禄者已然之事也降尔遐福维日不足者方来之事也○安成刘民曰人君之对越上天者既能有以受百禄矣而天之眷人君者又降遐福而维日不足其所以交相与者如此固与大禹赞舜所谓眧受申命之意相类且与嘉乐之诗所谓宜氏宜人受禄于天保右命之自天申之语意正同盖此诗歌于宴享之际以答前诗嘉乐歌于绎祭之日以答鳬鹥皆祝愿人君之辞也】
　　○天保定尔以莫不兴如山如阜如冈如陵如川之方至以莫不增
　　赋也兴盛也髙平曰陆大陆曰阜大阜曰陵皆髙大之意【董氏曰尔雅云正脊曰冈大阜曰陵则冈为山之髙者陵为阜之大者】川之方至言其盛长之未可量也【庐陵欧阳氏曰此又欲其国家兴盛如山阜冈陵之髙大如川流之浸长而又增之○蓝田吕氏曰上章言受百禄降遐福其莫不庶也既庶矣则欲积累至于崇髙故曰以莫不兴如山阜冈陵言其兴也既兴矣欲増益而不絶故曰以莫不增如川方至言其增也】
　　○吉蠲【古反】为饎【尺志反】是用孝享【叶虚良反】禴【余若反】祠烝尝于公先王君曰卜尔万夀无疆
　　赋也吉言诹日择士之善蠲言齐戒涤濯之洁【安成刘氏曰诹日者君臣诹谋祭日于句有一日之先至次日乃卜所诹之日吉否如少牢馈食大夫先与有司诹丁巳之日至明日乃筮其日之吉凶也择士者大射于射官以选与祭之士齐戒谓七日齐三日戎之类涤濯谓溉濯祭器埽除宗庙之类】饎【仪礼有饎防注炊黍稷曰饎】酒食也享献也宗庙之祭春曰祠夏曰禴秋曰尝冬曰烝【孔氏曰自殷以上则禴禘烝尝王制文也周去夏禘以春禴当之更名春曰祠○尔雅注曰祠之言食礿新莱可禴尝尝新谷烝进品物○须溪刘氏曰禴祠烝尝各倒一字此音节也】公先公也谓后稷以下至公叔祖类也先王大王以下也【郑氏曰先公谓后稷至诸音绸○史记曰公叔祖类生古公亶父索隠云古公亶父之父世本作太公组绀诸三代世表作叔类　孔氏曰周之所追王大王以下大王之前皆为先公○问古先追王之礼武王周公以王业肇于大王王季文王故追王三王至于组绀以上则止祀以先公之礼朱子曰然周礼祀先王以衮冕祀先公以鷩冕鷩冕诸侯之服但乃是天子祭先公之礼耳】君通谓先公先王也卜犹期也此尸传神意以嘏主人之词【嘏音假○庐陵罗氏曰祝为尸致福于主人之词○孔氏曰少牢礼云皇尸命工祝承致多福无疆于汝孝孙之等是传神辞嘏主人也○庐陵欧阳氏曰此章又言非惟天之福我君如此至于四时丰洁酒食祀其先公先王而神亦降之福○庐陵曹氏曰臣之爱君愿其祭祀而获福谓能诚意以奉其时祭则神之报以夀考者无穷矣盖受福本于祭祀祭祀莫大于时祭而曰吉曰鹢又可见其诚意天保之诗皆祝君之福而此章愿其因祭而受福也】文王时周未有曰先王者此必武王以后所作也【安成刘氏曰此诗所以答前五篇然则前五诗亦作于武王以后明矣】
　　○神之吊【都歴反】矣诒【以之反】尔多福【叶笔力反】民之质矣日用饮食羣黎百姓徧为尔德
　　兴也吊至也神之至矣犹言祖考来格也诒遗质实也言其质实无伪日用饮食而已【临川王氏曰氏无所施其智巧也日用饮食而已】羣众也黎黑也犹秦言黔【其淹反黒也】首也百姓庶民也为尔徳者则而象之犹助尔而为徳也【庐陵彭氏曰神诒之多福民及百姓皆被及之日用饮食则丰富充足徧为尔徳则孝弟忠信盖上有多福之君则下受多福之庇也始言民继言羣黎百姓广而言之正修己安人安百姓之意也○华阳范氏曰居所以为神民之主神则降福民则日用饮食而不知所以然羣黎百姓皆为君徳此君人者之至愿也○华谷严氏曰此祝君之福而祝君之徳归美之中有责难者寓若尽言福禄则全篇皆容悦之辞岂古者君臣相与之义邪凡诗人颂福多兼徳言之又曰徳者民心所自得而曰徧为尔徳者民因君而全其天故氏之徳皆君之徳犹曰英匪尔极也○庆源辅氏曰民之质矣日用饮食则言在下之民由而不知之义以见其君之徳存神过化民皆由之而不知但真实无伪日用饮食而已凡动静作止无不在其君徳化之中其所为者盖莫非君之徳也正如洪范五皇极所谓凡厥庶民于汝极锡汝保极之意郑氏所谓则而象之先生所谓所助尔为徳之意皆在其中矣○安成刘氏曰此承上章祭祀而言神之降福惟而至于民之质实百姓之为徳莫非君之福也亦莫非君之徳也所谓徳者其一篇之木领欤】
　　○如月之恒【胡登反】如日之升如南山之夀不骞【起庆反】不崩如松栢之茂无不尔或承
　　赋也恒升出也月上而就盈【孔氏曰八日九日月体大率正半昏而中似弓之张而直谓之上也此取渐进之义故云上不言望】日始出而就明骞亏也承继也言旧叶将落而新叶已生相继而长茂也【问承是继承相接续之义如何朱子曰松柏非是叶不凋但旧叶凋时新叶已生○庐陵欧阳氏曰前既欲其兴盛则又欲其永久故多引长久不壊之物以为况○蓝田吕氏曰上言神享之矣民信之矣福禄无以加矣又欲常享是福有进而无退有成而无亏相承而无衰故以日月南山松柏喻焉○庆源辅氏曰此章则又言其进盛悠久相继无穷之意而已】
　　天保六章章六句【庐陵欧阳氏曰六章皆下爱其上之辞其文甚显而易明大抵文意重复以见其爱上深至如此耳○程子曰天保诗盛陈人君受天之祐福禄之厚防被臣民由君徳之所致也○天台潘氏曰一章至三章皆人臣颂祝其君之言然辞烦而不杀者以其爱君之心无已也四章则以祭祀先王先公为言五章则以徧为尔徳为言盖谓人君之徳必上无愧于祖考下无愧于斯民然后福禄愈逺而愈彰故末章终之以无不尔或承董叔重云蓼萧诗云令徳夀岂亦是此意盖人君必有此徳而后可以称是福也○丰城朱氏曰是诗前三章言天之福吾君后三章言神之福吾君故三章以山阜冈陵喻其福之兴盛以川之方至喻其福之盛长所以终首章而下之意六章以日月松柏喻其福之方进而不已以南山喻其福之有常而不变所以终四章而下之意当是时君以鹿鸣四牡皇华燕羣臣以常棣燕兄弟以伐木燕朋友而臣之所以答其君者如此君燕其臣臣媚其君此所以上下交徳业成而均享盛大悠久之福也欤】
　　采薇采薇薇亦作【叶则故反】止曰归曰归嵗亦莫【音慕】止靡室靡家【叶古乎反】玁【音险】狁【音允】之故不遑啓居玁狁之故【此章作与莫故叶薇与归叶家又与居叶】
　　兴也薇菜名作生出地也【长乐刘氏曰谓芽初出土】莫晚靡无也玁狁北狄也遑暇啓跪也○此遣戍役之诗【庐陵彭氏曰上言遣戍役而不及将帅何也四郊多垒卿大夫之辱也士大夫以体国为心固有不待勉者至于小民之愚或以为上之苦我固不可无辞以遣之也若夫师还之日皆从而劳之圣人忠厚之意也】以其出戍之时采薇以食而念归期之逺也故为其自言而以采薇起兴曰采薇采薇则薇亦作止矣曰归曰归则嵗亦莫止矣【华谷严氏曰虽托为军士自计之辞亦因示归期以安其心】然凡此所以使我舍其室家而不暇啓居者非上之人故为是以苦我也直以玁狁侵陵之故有所不得已而然耳盖叙其勤苦悲伤之情而又风以义也【庆源辅氏曰薇之作是始出戍时也嵗之暮是来嵗归时也此章言其始行之情故云靡室靡家不遑启居知其为玁狁之故则上之遣我者出于不得已而我之义亦有所不容己也此所谓风之以义○安成刘氏曰不遑启居则勤苦矣曰归曰归靡室靡家则悲伤矣此所以叙其私情也一则曰玁狁之故二则曰玁狁之故又因风以公义也一诗之中唯以私情公义反覆为言所以感人者深矣】程子曰毒民不由其上则人怀敌忾【口既反○庐陵罗氏曰怒也左氏传云敌王所忾】之心矣【庆源辅氏曰程子此言万世用兵之定法顺之则吉悖之则凶】又曰古者戍役两朞而还今年春莫行明年夏代者至复留备秋至过十一月而归又明年中【音仲】春至春莫遣次戍者每秋与冬初两番戍者皆在疆圉如今之防秋也【束阳许氏曰防秋宋遣戍之名○建安熊氏曰北狄畏暑耐寒又秋气折胶则弓弩可用故秋冬易为侵暴每留屯以防之】
　　○采薇采薇薇亦柔止曰归曰归心亦忧止忧心烈烈载饥载渴【叶巨烈反】我戍未定靡使归聘
　　兴也柔始生而弱也【三山李氏曰始遣戍时薇始生其后薇长而柔又其后薇壮而刚以见天时之变尔】烈烈忧貌载则也定止聘问也○言戍人念归期之逺而忧劳之甚【眉山苏氏曰内忧归期之逺而外为饥渴之所困亦甚病矣】然戍事未己则无人可使归而问其室家之安否也【庆源辅氏曰此章言其在路之情故曰忧心烈烈载饥载渴凡人在道路时饥渴固有所不免故卒章言其归路之情亦曰载饥载渴我戍未定靡使归聘言我行犹未至戍所则固无人可使归问其室家之讯也戍者勤苦之情大概最切者有四一则有舍其家室之悲二则有不遑启居之劳三则有载饥载渴之苦四则有不得其家音信之忧故此诗于首两章备道此四事以慰之○安成刘氏曰此章曰归而心忧载饥复载渴其私情亦甚苦矣然我戍未定而靡使归聘则公义以为重也】
　　○采薇采薇薇亦刚止曰归曰归嵗亦阳止王事靡盬不遑啓处忧心孔疚【叶讫力反】我行不来【叶六直反】
　　兴也刚既成而刚也阳十月也时纯隂用事嫌于无阳故名之曰阳月也【程子曰疑于无阳故谓阳月然何时无阳如日有光之类盖隂阳之气有常存而不移者有消长而无穷者○问十月何以为阳月朱子口剥尽而坤复则一阳生也复之一阳不是顿然便生乃自坤卦积来如一月三十日以复之一阳分作三十分从小雪后一日生一分到十一月半一阳始成以此见天地无休息○孔氏曰十月名为阳君子爱阳而恶隂也四月秀葽靡草死岂无隂乎明隂阳常兼有也】孔甚疚病也来归也此见士之竭力致死无还心也【长乐刘氏曰言将帅与役者勇于报国而不敢顾其亲也○程子曰归期须嵗之阳王事不可盬也故启处不遑忧心虽甚病我行不可归也○庆源辅氏曰忧心孔疚切于仁也我行不来安于义也情与理竝行不相悖也○安成刘氏曰此章后四句既风以义而叙其情又叙其情而风以义】
　　○彼尔维何维常之华【芳无胡爪二反】彼路斯何君子之车【斤于尺奢二反】戎车既驾四牡业业岂敢定居一月三捷
　　兴也尔华盛貌【靡丽也】常常棣也路戎车也君子谓将帅也【孔氏曰乗路车而称君子故知谓将帅得称路者左传郑子蟜叔孙豹王赐之大路是卿车得称路也】业业壮也捷胜也○彼尔然而盛者常棣之华也彼路车者君子之车也戎车既驾而四牡盛矣则何敢以定居乎庶乎一月之间三战而三捷尔【程子曰四章五章皆劝以义也○庆源辅氏曰既言其情又言其义则体之者切而风之者深矣夫所谓风之者亦非是当时之人初无此意而上之人特为此以风励之也此亦皆戍卒之本情但圣人能通其志耳上之人能通其志如是则下之人亦皆以上之心为心可知也】
　　○驾彼四牡四牡骙骙【求反】君子所依小人所腓【符非反】四牡翼翼象弭【弥氐反】鱼服【叶蒲北反】岂不日戒【叶讫力反】玁狁孔棘
　　赋也骙骙强也依犹乗也腓犹芘也程子曰腓随动也如足之腓足动则随而动也【问传曰腓犹芘也又引程子曰腓随动也如足之腓足动则随而动也某按易咸传曰腓足肚行则先动足乃举之非如腓之自动也易本义亦曰欲行则先自动由程子前説观之则腓为随足以动之物由后二説观之则腓为先足而动明矣不当引之以解此诗之羲不若犹芘之得也生民诗牛羊腓字之传亦以腓为芘若施于此诗与上文君子所依意义亦相类也朱子曰此非大义所系今详两説诚不合当刚去然板本已定只于补説中説破可也又百卉具腓又有他训不知此字竟是何义】翼翼行列整治之状象弭以象骨饰弓弰【帅交反弓末也】也【华谷严氏曰左传云左执鞭弭曲礼云右手执箫箫弭头即受处以象齿饰之则之上下不至龃龉也】鱼兽名似猪东海有之其皮背上斑文腹下纯青可为弓鞬【居言反弓衣也】矢服也戒警急也○言戎车者将帅之所依乗戌役之所芘倚【长乐刘氏曰君子则依之以为备御也小人则腓之以为进退也○华谷严氏曰遣将卒戍役同歌是诗故以君子小人兼言之】且其行列整治而器械精好如此【程子曰器械弭服是也】岂不日相警戒乎玁狁之难甚急诚不可以忘备也【永嘉陈氏曰玁狁孔棘宜若仓皇不暇为计矣方且优游暇豫作歌诗以道达其诚心此所以旌旗变色士卒生气也○安成刘氏曰此及上章皆托为军士自言车马器械之盛备而于章末専以公义为言所以羙之所以风之也○庆源辅氏曰戎车既为若子之所依乗乂为小人之所芘倚而其行列之整治器械之精好又如此则岂可不日相与警戒乎若子所依小人所腓则见上下一心三军同力岂不日戒玁狁孔棘则又见其备豫不虞不以我之强盛而忽彼之可防也】
　　○昔我徃矣杨栁依依今我来思雨【于付反】雪霏霏【芳菲反】行道迟迟载渴载饥我心伤悲莫知我哀【叶于希反】
　　赋也杨栁蒲栁也霏霏雪甚貌迟迟长逺也○此章又设为役人预自道其归时之事以见其勤劳之甚也【华谷严氏曰杨栁依依即首章采薇之时雨雪霏霏即首章嵗亦莫止首尾申言亦丁宁以安其心也○程子曰春而往冬而还行逺而时久言行道迟迟则见归思之切也○庆源辅氏曰昔我往矣杨栁依依则始去之时二月也今我来思雨雪霏霏则来年得归之十二月也路之长逺身之饥渴是亦劳苦之甚而伤悲之极也莫知我哀此句尤切夫上之人既已述其情之如此则其知之可谓尽矣而犹曰莫知我哀可见其体悉之心无有穷极也且于其遣戍之初而遽言及此则亦不忧上之人不我知矣】程子曰比皆极道其劳苦忧伤之情也上能察其情则虽劳而不怨虽忧而能励矣【新安胡氏曰王氏云人情所患莫切于行役之劳饥渴之害故中心伤悲而莫有知其哀者则防于不得其所而无所告诉今歌诗遣之述其勤苦则人不知其哀而上知之此君子能尽人之情故人忘其死也○三山李氏曰遣之而谓莫知我哀则知之者深矣○安成刘氏曰此章预道其往反劳苦忧伤之甚又専叙其情以为终也】范氏曰予于采薇见先王以人道使人后世则牛羊而已矣采薇六章章八句【问首章言征夫之出盖以玁狁不可不征故舍其室家而不遑宁处二章则既出而不能不念其家三章则竭力致死而无还心盖不复念家矣四章五章则惟勉于王事而欲成战伐之功也卒章则言事成之后极陈其劳苦忧伤之情也其序恐如此朱子曰雅者正也乃王公大人所作皆有次序而文意不苟极可玩味风则成于妇人小子之口故但可观其大略耳○叠山谢氏曰采薇一诗见先王仁厚之至所谓体羣臣所谓本人情所谓説以使民民忘其劳当以东山诗合观】
　　我出我车于彼牧【叶莫狄反】矣自天子所谓我来【叶六直反】矣召彼仆夫谓之载【叶节力反】矣王事多难【乃且反】维其棘矣赋也牧郊外也【尔雅曰邑外谓之郊郊外谓之牧匡邑国都也界各十里而异其名】自从也天子周王也仆夫御夫也○此劳还率【音帅】之诗追言其始受命出征之时出车于郊外而语其人曰我受命于天子之所而来于是乎召仆夫使之载其车以行而戒之曰王事多难是行也不可以缓矣【庐陵欧阳氏曰南仲为将始驾戎车出至于郊则称天子之命使我来将此众遂戒其仆夫以趋王事之急难○叠山谢氏曰此章有尊敬王命之礼有忧勤王事之意有整暇勇决之才有奔走犯难之忠○华谷严氏曰一章述其前时之忠敬以慰劳之也○庆源辅氏曰前四句则所以承乎上者严且重矣后四句则所以饬乎下者励且敏矣】
　　○我出我车于彼郊【叶音髙】矣设此旐【音兆】矣建彼旄【音毛】矣彼旟【音余】旐斯胡不斾斾【叶蒲寐反】忧心悄悄仆夫况瘁【似醉反】赋也郊在牧内【安成刘氏曰都城外五十里为近郊百里为逺郊也】盖前军已至牧而后军犹在郊也【丘氏曰将言建旐设旄之事又本出车言之也】设陈也蛇曰旐建立也旄注旄于旗干之首也鸟隼曰旟鸟隼蛇曲礼所谓前朱雀而后武也【周礼图注曰考工记云鸟隼七斿以象鹑火画朱雀与隼以示勇健○沈氏曰朱雀莫知何物但谓乌而朱者然天文家朱鸟乃取象于鹑如鹑首鹑尾鹑火是也○朱子曰武谓蛇也位往北方故曰身有鳞甲故曰武】杨氏曰师行之法四方之星各随其方以为左右前后【礼记曲礼曰前牛鸟而后武左青龙而右白虎郑氏云以此四兽为军陈象天也】进退有度各司其局【郑氏曰度谓伐与步数局部分也】则士无失伍离次矣斾斾飞扬之貌悄悄忧貌况兹也或云当作怳【况上声】○言出车在郊建设旗帜【音炽】彼旗帜者岂不斾斾而飞扬乎但将师方以任大责重为忧而仆夫亦为之恐惧而惟悴耳【朱子曰胡不犹言遐不言岂不斾斾乎但我自忧心悄悄而仆夫又况瘁耳○庆源辅氏曰兵隂事也必如此然后与隂气合而严重方整为谋必深固功必成不然轻佻率易殆同儿戯耳乌能有所为哉】东莱吕氏曰古者出师以丧礼处之命下之日士皆泣涕夫子之言行三军亦曰临事而惧皆此意也【叠山谢氏曰子行三军必也临事而惧兵凶器战危事不可以易心处之为将帅者忧心则悄悄为仆夫者情况则憔悴皆临事而惧善于用兵也○勉齐黄氏曰临事而怀惧则有持重谨畏之心此诚行军法也○华谷严氏曰二章述其前时之戒惧以慰劳之也】
　　○王命南仲往城于方出车彭彭【叶铺郎反】旂旐央央【于良反】天子命我城彼朔方赫赫南仲玁狁于襄
　　赋也王周王也南仲此时大将也方朔方今灵夏等州之地【毛氏曰近玁狁之国也】彭彭众盛貌交龙为旂此所谓左青龙也央央鲜明也赫赫威名光显也襄除也或曰上也与怀山襄陵之襄同【九峯蔡氏曰襄驾出其上也】言胜之也　东莱吕氏曰大将传天子之命以令军众于是车马众盛旂旐鲜明威灵气焰赫然动人矣兵事以哀敬为本而所尚则威二章之戒惧三章之奋扬竝行而不相悖也【庆源辅氏曰言大将传天子之命以令军众而三军之众亦方知其所以出师之意在于城朔方以拒玁狁矣理直义明故车马为之壮盛旗帜为之鲜明而大将南仲之威名亦随之显赫虽未临乎朔方而逆知玁狁之难于是而可除矣冇前章之戒惧然后有此章之奋扬所谓静翕而动辟自然之理也】程子曰城朔方而玁狁之难除御戎狄之道守备为本不以攻战为先也【程子曰此章指元帅之名以显其城朔方之功也○安成刘氏曰此上三章皆本于公义以劳之也】
　　○昔我往矣黍稷方华【叶芳无反】今我来思雨【于付反】雪载涂王事多难不遑啓居岂不怀归畏此简书
　　赋也华盛也涂冻释而泥涂也【孔氏曰雪落而释为泥涂】简书戒命也邻国有急则以简书相戒命也或曰简书防命临遣之词也【问二説朱子曰后説为长当以后説载前前説只据左氏简书同恶相恤之谓然此天子之所戒命不得谓之邻国也○孔氏曰古者无纸若有事则书之于简故谓之简书】○此言其既归在涂而本其往时所见与今还时所遭以见其出之久也东莱吕氏曰采薇之所谓往遣戍时也此诗之所谓往在道时也采薇之所谓来戍毕时也此诗之所谓来归而在道时也【新安胡氏曰王氏云黍稷方华季夏时也雨雪载涂春冻始释时也玁狁在北昆夷在西是谓多难故下章序伐西戎之功○长乐刘氏曰王事多难言玁狁虽衰而西戎又入也自北而西不遑启居也○庆源辅氏曰此章述其往来时久启处不遑之情且曰当此时非不思归也畏此简书而不敢耳此尤可见其体悉之详也○华谷严氏曰此章述南仲北伐还师又承命西伐之事也○安成刘氏曰此章后四句反覆言公义私情以劳之也】
　　○喓喓【于遥反】草虫趯趯【他歴反】阜螽未见君子忧心忡忡【欶中反】既见君子我心则降【戸江反叶胡攻反】赫赫南仲薄伐西戎
　　赋也此言将帅之出征也其室家感时物之变而念之以为未见而忧之如此必既见而后心可降耳然此南仲今何在乎方往伐西戎而未归也岂既却玁狁而还师以伐昆夷也与薄之为言聊也盖不劳余力矣【庆源辅氏曰是诗凡言我者皆是设为将帅之言唯我心则降一句则又是设为将帅室家之言虽家室之人皆以为薄伐西戎不劳余力则王者之师有征而无战可知也○安成刘氏曰此承上章述南仲北伐既还又成西戎之功久出而未得归以见室家此亦述其室家之情以劳之也】
　　○春日迟迟卉【许贵反】木萋萋【七西反】仓庚喈喈【音皆叶居奚反】采蘩祁祁【巨移反】执讯【音信】获丑薄言还【音旋】归赫赫南仲玁狁于夷
　　赋也卉草也萋萋盛貌仓庚黄鹂也喈喈声之和也讯其魁首当讯问者也丑徒众也夷平也○欧阳氏曰述其归时春日暄妍草木荣茂而禽鸟和鸣于此之时执讯获丑而归岂不乐哉郑氏曰此诗亦伐西戎独言平玁狁者玁狁大故以为始以为终【华谷严氏曰独言玁狁者举出师所主也○安成刘氏曰南仲始受命出师盖以玁狁之难也此章述其凯还而以平玁狁为言所以美其事之终而功之大此则述其归日之欢情以劳之也】
　　出车六章章八句【程子曰此诗所赋自受命至还归其事有叙大要在归功将帅○庆源辅氏曰行师之道始出尚严肃既归则尚和乐故出则有誓而归曰凯旋凯乐也读此诗前三章则如秋霜之肃后三章则如春风之和如此然后谓之王者之师且曰玁狁于夷而已则固不贵乎略地屠城舆尸蹀血之事也】
　　有杕【大计反】之杜有睆【华板反】其实王事靡盬继嗣我日日月阳止女心伤止征夫遑止
　　赋也睆实貌嗣续也阳十月也遑暇也○此劳还役之诗故追述其未还之时室家感于时物之变而思之曰特生之杜有睆其实则秋冬之交矣而征夫以王事出乃以日继日而无休息之期至于十月可以归而犹不至故女心悲伤而曰征夫亦可以暇矣曷为而不归哉【庆源辅氏曰日月阳止亦谓来年十月将归时也述其室家之情不直言其思之而必曰王事靡盬焉则虽其室家亦知义也○安成刘氏曰次年十月乃戍毕之时故采薇遣戍之际预言嵗亦阳止以为归期此章之思望征夫者亦以日月阳止而知其遑暇也】或曰兴也【董氏曰因其所感而兴耳】下章放此【安成刘氏曰指二章而言也】
　　○有杕之杜其叶萋萋王事靡盬我心伤悲卉木萋止女心悲止征夫归止
　　赋也萋萋盛貌春将暮之时也归止可以归也【蓝田吕氏曰嵗暮之期既不至将至春之暮犹未归也○安成刘氏曰戍者之还当以仲春至家故此章于杕杜萋萋之时而知征夫之可以归也○庆源辅氏曰王事靡盬者公义也我心伤悲者私情也虽其室家亦情义竝行而不相悖也】
　　○陟彼北山言采其杞王事靡盬忧我父母【叶满洧反】檀车幝幝【尺善反】四牡痯痯【古缓反叶古转反】征夫不逺
　　赋也檀木坚冝为车幝幝敝貌痯痯罢【音皮】貌○登山采杞则春已暮而杞可食矣盖托以望其君子而念其以王事诒父母之忧也【庆源辅氏曰虽托于登山采以望其君子然又念其以王事诒父母之忧则非独以室家之情而已也○三山李氏曰此言王事靡盬忧我父母何以异于鸨羽王事靡盬不能艺稷黍父母何怙然鸨羽下之人自诉其劳苦此下之人劳苦而上知之】然檀车之坚而敝矣四牡之壮而罢矣则征夫之归亦不逺矣【华阳范氏曰车幝幝马痯痯若见其将至矣○安成刘氏曰杞可采食而征夫犹未至则春已暮而愈过期矣故知其行亦不逺矣】
　　○匪载匪来【叶立直反】忧心孔疚【叶讫力反】期逝不至【叶朱力反】而多为恤卜筮偕【叶举里反】止会言近【叶渠纪反】止征夫迩止
　　赋也载装疚病逝往恤忧偕俱防合也○言征夫不装载而来归固已使我念之而甚病矣况归期已过而犹不至则使我多为忧恤冝如何哉【毛氏曰逺行不必如期室家之情以期望之○新安胡氏曰王氏云而多为恤饥渴欤疾病欤死伤欤是何期逝不至也】故且卜且筮【庐陵罗氏曰灼曰卜揲蓍曰筮揲实叶反蓍升脂反】相袭俱作合言于繇【直又反○庐陵罗氏曰蓍之辞也】而皆曰近矣则征夫其亦迩而将至矣【庆源辅氏曰征夫不逺想料之辞也征夫迩止决定之辞也归期近而思愈切者人情也期逝不至然后忧伤孔疚焉行者过期而不至则居者之忧百端矣】范氏曰以卜筮终之言思之切而无所不为也
　　杕杜四章章七句【安成刘氏曰前三章皆述其室家私情而兼公义为言卒章则又専劳之以私情大槩与四牡采薇出车同本于公私情义以慰之也】
　　郑氏曰遣将帅及戍役同歌同时欲其同心也反而劳之异歌异日殊尊卑也记曰赐君子小人不同日此其义也王氏曰出而用兵则均服同食一众心也入而振旅则殊尊卑辨贵贱定众志也范氏曰出车劳率故美其功杕杜劳众故极其情先王以己之心为人之心故能曲尽其情使民忘其死以忠于上也【三山李氏曰其遣也则预述其懐归之事其还归也又不忘其行役之劳故三诗遣劳帅役之事虽不同而叙其往反终始之情则一也○新安胡氏曰王氏云上之人能知其下中心委曲之情而形于歌咏则下悦之出车杕杜是也上之人不能知而其下自陈其劳苦之状悲伤之情则怨也扬之水鸨羽是也○庆源辅氏曰郑王范氏所发之意皆得诗人之防但劳师劳役体悉其情无所不至而略不及论功行赏之事者何哉盖古者竭诚尽瘁以勤王之事者人臣之义也君臣各行其事而已下不以赏而望乎上上不以赏而夸乎下此君臣相与之至情也岂后世所能及哉○安成刘氏曰集传郑氏王氏之説总论采薇出车杕杜也范氏之説兼论出车杕杜二诗也○丰城朱氏曰是诗四章皆述其未至之思而不言其已至之喜盖未归之时其思念之切如此则既归之时其喜乐之深有不言而自喻者矣先王之于戊役叙其情而闵其劳所以悦也悦以使民民忘其死其是之谓乎】
　　南陔
　　此笙诗也有声无词旧在鱼丽之后以仪礼考之其篇次当在此【庆源辅氏曰已下三篇不缀于皇皇者华之后而附于此者欲以笙诗六篇相次也】今正之説见华黍
　　鹿鸣之什十篇一篇无辞凡四十六章二百九十七句
　　白华之什二之二
　　毛公以南陔以下三篇无辞故升鱼丽以足鹿鸣什数而附笙诗三篇于其后因以南有嘉鱼为次什之首今悉依仪礼正之
　　白华
　　笙诗也説见上下篇
　　华黍
　　亦笙诗也乡饮酒礼鼓瑟而歌鹿鸣四牡皇皇者华然后笙入堂下磬南北面立乐南陔白华华黍燕礼亦鼓瑟而歌鹿鸣四牡皇华然后笙入立于县中【庐陵李氏曰诸侯轩县县中者北县之南也乡钦酒唯有磬故笙立于磬南】奏南陔白华华黍南陔以下今无以考其名篇之义然曰笙曰乐曰奏而不言歌则有声而无词明矣【董氏曰笙入者有声而无诗也盖诗有歌有声见于诗者歌也寓于乐者声也以其用于乡人邦国故当时人习其义是以因其事而识其声知其义也然则亾其辞者乃本亾之非失亾也○湏溪刘氏曰雅诗之入歌者今皆在入笙者独不存疑南陔六诗当时元只有声如今之琴谱本无其词也吾甚笑束晳补亾之无谓】所以知其篇第在此者意古经篇题之下必有谱焉如投壶鲁鼓薛鼓之节而亾之耳【安成刘氏曰鲁鼓薛鼓之节其谱见礼记役壶篇末盖鲁薛二国投壶燕射击鼓之节也其圆者击鼙其方者击鼓其节不同亦皆有声而无词也】
　　鱼丽【力驰反】于罶【音栁与酒叶】鲿【音尝】鲨【音沙叶苏何反】君子有酒防且多
　　兴也丽歴也罶以曲薄为笱而承梁之空【音孔】者也鲿扬也今黄颊鱼是也似燕头鱼身形厚而长大颊骨正黄鱼之大而有力解飞者【埤雅曰今黄鳞鱼也性浮而善飞跃故一曰扬也燕头鱼身颊骨正黄一名黄扬】鲨鮀【徒何反】也鱼狭而小常张口吹沙故又名吹沙【濮氏曰鲨鱼多种有极大者其皮如沙今人以为刀劔鞘吹沙小鱼耳○埤雅曰鲨大如指狭圆而长有黒点】君子指主人防且多防而又多也○此燕飨通用之乐歌即燕飨所荐之羞而极道其羙且多见主人礼意之勤以优賔也【濮氏曰言酒则殽随之言物则所该者广○安成刘氏曰此诗后三章所指物之多矣旨矣有矣即前之所言酒之且多且旨且有者也乃乐工极道主人所荐之物如此以见优賔之意】或曰赋也下二章放此【朱子曰古人以鱼为重故鱼丽南有嘉鱼皆特举以歌之○安成刘氏曰若作赋体则诗中所言鱼亦是当时所荐之羞也】
　　○鱼丽于罶鲂鳢【音礼】君子有酒多且旨
　　兴也鳢鲖【同重二音】也又曰鲩【音晥】也【新安胡氏曰严氏云毛郭皆以鳢为鲖本草云今黑鲤鱼道家以为厌者也○埤雅曰今鳢也诸鱼中唯此鱼胆甘可食其首戴星夜则北向此诗鲿鲨之羙不若鲂鳢鲂鳢之羙不若鰋鲤故其序如此】
　　鱼丽于罶鰋【音偃】鲤君子有酒旨且有【叶羽已反】
　　兴也鰋鮎【念平声】也【本草注曰大首方口背青黒无鳞多涎即鳀鱼也鳀音题○华谷严氏曰毛以鮎释鰋郭璞云各自一鱼鰋今鰋额白鱼也只当言似鮎耳○埤雅曰鲿鱼黄鲂鱼青鳢鱼鰋鱼白鲤鱼赤则五色之鱼皆备】有犹多也
　　○物其多矣维其嘉【叶居何反】矣
　　赋也
　　○物其旨矣维其偕【叶举里反】矣
　　赋也
　　○物其有【叶羽已反】矣维其时【叶上纸反】矣
　　赋也苏氏曰多则患其不嘉旨则患其不齐有则患其不时今多而能嘉旨而能齐有而能时言曲全也【庆源辅氏曰后三章乃重叹前三章多旨有三字耳○定宇陈氏曰王应之云后三章衍前三章之辞前三章多旨有皆以酒言而衍之之辞皆曰物以见物之与酒称也】
　　鱼丽六章三章章四句三章章二句
　　按仪礼乡饮酒及燕礼前乐既毕皆间歌鱼丽笙由庚歌南有嘉鱼笙崇丘歌南山有台笙由仪间代也言一歌一吹也然则此六者盖一时之诗而皆为燕飨賔客上下通用之乐【朱子曰鱼丽诸篇皆君臣燕饮之诗道主人意以誉賔如今宴饮致语之类亦有间叙賔客辞者汉书载客歌骊驹主人歌客无庸归亦此意】毛公分鱼丽以足前什而説者不察遂分鱼丽以上为文武诗嘉鱼以下为成王诗其失甚矣
　　由庚
　　此亦笙诗説见鱼丽
　　南有嘉鱼烝【之承反】然罩罩【张敎竹卓二反】君子有酒嘉賔式燕以乐【五敎歴各二反】
　　兴也南谓江汉之间嘉鱼鲤质鳟【才损反】鲫肌出于沔南之丙穴【山隂陆氏曰嘉鱼鲤质鳟鳞肌肉羙食乳泉出于丙穴先儒谓穴在汉中沔南县北穴口向丙故曰丙也】烝然发语声也罩篧【助角反】也【庐陵罗氏曰尔雅疏今楚篧也罩以竹为之或以荆故谓之楚篧】编细竹以罩鱼者也重言罩罩非一之词也○此亦燕飨通用之乐故其词曰南有嘉鱼则必烝然而罩罩之矣君子有酒则必与嘉賔共之而式燕以乐矣此亦因所荐之物而道达主人乐賔之意也【安成刘氏曰诗言燕乐衎绥既燕而义燕故知为道逹主人乐賔之意】
　　○南有嘉鱼烝然汕汕【所谏反】君子有酒嘉賔式燕以衎【苦旦反】
　　兴也汕樔【尔雅作罺竝侧交反】也以薄汕鱼也【郑氏曰樔今之撩罟也撩疗僚涝三音】衎乐也
　　○南有樛【居虬反】木甘瓠【音防】累【力追反】之君子有酒嘉賔式燕绥之
　　兴也○东莱吕氏曰瓠有甘有苦甘瓠则可食者也樛木下垂而美实累之固结而不可解也愚谓此兴之取义者似比而实兴也
　　○翩翩者鵻【之谁反】烝然来【叶六直陵之二反】思君子有酒嘉賔式燕又【叶夷昔反或如字】思
　　兴也此兴之全不取义者也【庆源辅氏曰诗中兴体固有此两様但此二章相比故于比发之也】思语辞也又既燕而又燕以见其至诚有加而无已也【孔氏曰思皆为语辞嘉賔既来用此酒与之燕又燕也频与之燕言亲之甚也】或曰又思言其又思念而不忘也【朱子曰来思之思语辞义思既燕而又思之以见其至诚有加而无已也凡思字为语助者上字协韵为思虑之思者本字协韵此章则来字与末句思字协韵也】
　　南有嘉鱼四章章四句
　　説见鱼丽
　　崇丘
　　説见鱼丽
　　南山有台【叶田饴反】北山有莱【叶陵之反】乐【音洛】只【音纸】君子邦家之基乐只君子万夀无期
　　兴也台夫【音符】须即莎草也【本草曰其实名香附子】莱草名叶香可食者也【陆氏曰兖州人烝以为茹谓之莱烝】君子指賔客也○此亦燕飨通用之乐故其辞曰南山则有台矣北山则有莱矣乐只君子则邦家之基矣乐只君子则万夀无期矣所以道达主人尊賔之意羙其徳而祝其夀也【安成刘氏曰诗中所谓徳音所谓氏之父母邦家之基与光皆所以美其徳也所谓夀耉者皆所以祝其夀也通前鱼丽嘉鱼两篇皆一时乐工所歌彼为优賔乐賔则此诗所以美之祝之者为尊賔也或疑賔客不足以当万夀之语愚谓此诗上下通用之乐当时賔客容有爵齿俱尊足当之者盖古人简质如士冠礼祝辞亦云眉夀万年又况古器物铭所谓用蕲万年用蕲眉夀万年无疆仰其眉夀万年无疆之类皆为自祝之辞则此诗以万夀祝賔庸何伤乎】
　　○南山有桑北山有杨乐只君子邦家之光乐只君子万夀无疆
</div>
    <div class="pagination">
<a href="诗传大全_page19.html">上一页</a><span>...</span><a href="诗传大全_page15.html">15</a><a href="诗传大全_page16.html">16</a><a href="诗传大全_page17.html">17</a><a href="诗传大全_page18.html">18</a><a href="诗传大全_page19.html">19</a><span class="current-page">20</span><a href="诗传大全_page21.html">21</a><a href="诗传大全_page22.html">22</a><a href="诗传大全_page23.html">23</a><a href="诗传大全_page24.html">24</a><a href="诗传大全_page25.html">25</a><span>...</span><a href="诗传大全_page21.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
