<!DOCTYPE html>
<html>
<head>
    <meta charset="UTF-8">
    <title>诗传旁通 - 第 21 页/共 24 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>诗传旁通 - 第 21 页/共 24 页</h1>
    <div class="content">　　我将
　　文王之典
　　严坦叔曰典毛于维清传云法也于此传云常也郑氏以为常道法者道之所寓其实一也
　　人本乎祖
　　礼记郊特牲篇曰万物本乎天人木乎祖此所以配上帝也
　　圜丘
　　圜圆通周制冬至日祀天于地上之圆丘以禋祀昊天上帝精意以享之谓禋玉用苍璧玉之圆者谓之璧牲及币皆苍色牲用犊币缯丈八尺王大裘冕无旒乘玉辂钖【音羊】繁【音盘】缨十有再就五色备一匝谓之就连太常十有二旒祀尊荐俎醢器并瓦爵匏片为之以藁秸及蒲为借神之席乐圜钟为宫黄钟为角太簇为徴姑洗为羽雷鼓雷鼗孤竹之管云和之琴瑟云门之舞若乐六变则天神皆降可得而礼矣圜钟夹钟也周礼春官大司乐此钟字　太常旗天神主北辰　雷鼓雷鼗六面有革可击　孤竹竹之特生者　云和山名　祀天于南郊地上之圆丘丘圆而髙所以象天南郊之坛曰泰坛以之燔柴焉祭地于北郊泽中之方丘丘方而下所以象地北郊之坛曰泰折以之瘗埋焉
　　方丘【附】
　　夏至日礼地祗于泽中之方丘其丘在国之北礼以黄琮瑞玉八寸形似车釭谓之琮郑氏云琮八方象地之形牲以黄犊币以黄缯王及尸同服大裘乐函钟为宫太簇【凑】为角姑洗【藓】为徴南吕为羽灵鼔灵鼗丝竹之管空桑之琴瑟咸池之舞若乐八变则地祗皆出可得而礼矣　祗与示同地祗主昆崘　函钟林钟也　郑云雷鼓雷鼗八面灵鼔灵鼗六面与前郑众之説异　丝竹竹枝根之末生者　空桑山名
　　器陶匏牲犊
　　郊特牲郊之祭也迎长日之至也大报天而主日也兆于南郊就阳位也扫【去音】地而祭于其质也器用陶匏以象天地之性也于郊故谓之郊牲用骍尚赤也用犊贵诚也
　　大飨
　　月令季秋之月是月也大飨帝【句】尝【句】牺牲告备于天子　仲夏之月命有司为民祈祀山川百源大雩帝用盛乐乃命百县雩祀百辟卿士有益于民者以祈谷实仲夏之大雩祈也季秋之大飨报也
　　雩
　　吁也吁嗟其声以求雨之祭一说雩逺也逺为民祈福也
　　曰天曰帝
　　朱子曰为坛而祭故为之天祭于屋下而以神祗祭之故为之帝
　　以义起之
　　礼运篇礼也者义之实也恊诸义而恊则礼虽先王未之有可以义起也
　　时迈
　　殷国
　　殷犹众也周礼秋官大行人之职曰王之所以抚邦国诸侯者岁徧存三嵗徧覜【他吊切与眺同】五嵗徧省七嵗属象胥谕言语恊辞命九嵗属瞽史谕书名听声音十有一嵗达瑞节同度量成牢礼同器数修法则十有二嵗王巡狩殷国夏官职方氏注云十二嵗王若不巡狩则六服尽朝　通言语之官曰象胥如今之通事朝音潮
　　春秋传
　　左氏宣公十二年楚子【庄王名旅】曰夫文止戈为武武王克商作颂曰载戢干戈载櫜弓矢我求懿德肆于时夏允王保之又作武其卒章曰耆定尔功其三曰敷时绎思我徂维求定其六曰绥万邦屡丰年夫武禁暴戢兵保大定功安民和众丰财者也武有七德我无一焉
　　外传
　　左氏国语谓之春秋外传鲁叔孙穆子【名豹】荅晋行人之言曰金奏肆夏繁遏渠天子以飨元侯也韦昭注云金奏以金奏乐也
　　九夏
　　周礼春官钟师掌金奏凡乐事以钟鼔奏九夏王夏肆夏昭夏纳夏章夏齐夏族夏祴夏【音陔】骜【熬傲二音】夏郑氏注曰金奏击金以为奏乐之节金谓钟及鏄以钟鼓者先击钟次击鼔以奏九夏夏大也乐之大歌有九
　　吕叔玉
　　郑氏钟师注国语曰金奏肆夏繁遏渠天子所以享元侯肆夏繁遏渠所谓三夏矣吕叔玉云肆夏繁遏渠皆周颂也肆夏时迈也繁遏执竞也渠思文也臣工之什
　　臣工
　　保介
　　礼记月令孟春之月是月也天子乃以元日祈谷于上帝乃择元辰天子亲载耒耜措之于参保介之御间
　　吕氏春秋孟春纪是月也天子乃以元日祈谷于上帝乃择元辰天子亲载耒耜措之于参保介之御间髙诱曰元善也辰十二辰从子至亥也耒耜耕器
　　也措置也保介副也御致也择善辰之日载耒耜之具于籍田致于保介之间施用之也
　　吕览
　　史记太史公自序云不迁蜀世传吕览　吕不韦春秋十二纪八览六论十二纪六十一篇八览八十三篇六论三十六篇总百八十篇秦相吕不韦与门客同为之谓之吕氏春秋髙诱为之注八览者有始览孝行览慎大览先识览审分览审应览离俗览恃君览凡八
　　噫嘻
　　万夫之地
　　周礼地官遂人掌邦之野【郊外曰野此野字指甸稍县都之地稍去声】五家为邻五邻为里四里为酂【音纂】五酂为鄙五鄙为县五县为遂凡治野夫间有遂遂上有径十夫有沟沟上有畛【贞轸二音】百夫有洫洫上有涂【洫忽域切涂亦作途】千夫有浍浍上有道【浍桧】万夫有川川上有路以达于畿郑氏注曰十夫二邻之田百夫一酂之田千夫二鄙之田万夫四县之田遂沟洫浍皆所以通水于川也径畛涂道路皆所以通车徙于国都也径容牛马畛容大车涂容乘车一轨道容二轨路容三轨凡车由轨以上为轨【音晷】辀车辕也万夫者方三十三里少半里九而方一同而南畮圗之则遂从沟横洫从浍横九浍而川周其外焉　从音踪
　　乡遂司稼
　　六乡六遂　地官司稼掌巡邦野之稼而辨其穜稑之种周知其名与其所宜地以为法
　　沟洫用贡法
　　王厚斋曰周礼遂人治野乃乡遂公邑之制匠人沟洫乃采地之制郑康成云周制畿内用夏之贡法税夫无公田邦国用殷之助法制公田不税夫朱文公亦云沟洫以十为数井田以九为数井田沟洫决不可合
　　振鹭
　　杞
　　史记陈杞世家杞东楼公者夏后禹之后苗裔也殷时或封或絶周武王克殷纣求禹之后得东楼公封之于杞以奉夏后祀传西楼公题公陆淳曰东楼公封杞今陈留雍丘是九代成公迁縁陵文公居淳于凡二十一代楚灭之
　　宋
　　宋子姓公爵其先契为舜司徒而封商契子昭明昭明子相土春秋之宋古之商丘唐火正遏伯之墟相土因之汉为睢阳隋为宋城宋南京治县西南十二里有防子庙五陨石
　　膰拜
　　左传僖公二十四年皇武子对郑文公曰宋先代之后也于周为客天子有事膰焉有丧拜焉丰厚可也郑伯从之享宋公有加礼也　膰音烦祭肉也
　　有瞽
　　合乎祖
　　孔颖达曰周公摄政六年制礼作乐合诸乐器于太祖之庙奏之经皆言合诸乐器奏之之事也言告于太祖则特告太祖不因祭祀且不告余庙以乐初成故于最尊之庙奏之耳此太祖谓文王也毛以为始作大武之乐
　　
　　音小鼔在大鼔傍
　　柷
　　柷木椌也柷音充之入声椌苦江切
　　圉
　　圉楬也楬苦瞎切
　　挏
　　挏达孔切音动义亦同
　　潜
　　槮
　　尔雅释器曰槮谓之涔【古潜字】李廵曰今以木投水中养鱼曰涔孙炎曰积柴养鱼曰槮郭璞云今之作槮者聚积柴木于水中鱼得寒入其里藏隠因以簿围取之　槮或从米旁尔雅从木旁音霜甚切【森之上音】亦作罧音防簮切
　　雝
　　周人以讳事神
　　左氏庄公六年鲁申繻曰周人以讳事神名终将讳之　君父之名臣子虽不敢斥言然礼卒哭之后舎故讳新谓舎亲尽之祖而讳新死者故云以讳事神名者生者之名终则讳之者人死曰终名终曰讳自髙祖至父皆不敢斥言故云名终将讳之周人讳殷人不讳
　　享右祭祀
　　周礼春官太祝辨九槮以享右祭祀　右读为侑侑劝尸食而拜也槮与拜同九拜者一曰稽首拜头至地二曰顿首拜头叩地三曰空首拜头至手今谓之拜手四曰振动动音董谓以两手相击五曰吉拜谓拜而后稽颡六曰防拜谓稽颡而后拜七曰竒拜谓先屈一膝竒音基八曰褒拜褒音报即今之再拜九曰肃拜但俯下手如今之揖也
　　载见
　　穆考
　　书称穆考文王见酒诰篇宗庙之位太祖居中左昭右穆王季为昭文王为穆故称穆考
　　有客
　　防子
　　防国名子爵本扶风之郃阳今岐之郿县有郿乡纣徙之畿内则在聊城今故城在潞东北乐史寰宇记防城在潞东北三十里
　　萋且
　　曹氏曰萋如萋兮斐兮且如笾豆有且言其萋且有文如曹氏说则且音子余切且多貌
　　武
　　周公作大武
　　吕氏春秋仲夏纪古乐篇武王即位以六师伐殷六师未至以鋭兵克之于牧野归乃荐俘馘于京太室乃命周公为作大武
　　干戚舞大武
　　礼记明堂位升歌清庙下管象朱干玉戚冕而舞大武注云朱干赤盾也玉戚玉饰斧柄也着衮冕而执此干戚以舞武王伐纣之乐
　　闵予小子之什
　　闵予小子
　　予小子
　　曹氏曰曲礼天子未除丧曰予小子然洛诰云予小子其退即辟于周葢成王常以幼冲自处故每称之耳
　　茕茕在疚【匡鼎来】
　　前汉匡衡传元帝崩成帝即位衡上防曰陛下秉至孝哀伤思慕不絶于心未有游虞【娱同】弋射之宴诚隆于慎终追逺无穷已也窃愿陛下虽圣性得之犹复加圣心焉诗云茕茕在疚言成王丧毕思慕意气未能平也葢所以就文武之业崇大化之本也
　　附首卷鼎来之义　无说诗匡鼎来鼎当也方也
　　羮墙
　　后汉李固传昔尧殂之后舜仰慕三年坐则见尧于墙食则见尧于羮斯所谓聿追来孝不失臣节者梁冀之党作飞章以诬搆李固之罪故为此言
　　登降堂只
　　楚辞大招三公穆穆登降堂只诸侯毕极位九卿只朱子楚辞后语曰周颂陟降庭止传注训庭为直而说之云文王之进退其臣皆由直道诸儒祖之无敢违者而顔监于匡衡传所引独释之曰言若有神明临其朝廷也葢匡衡时未行毛说顔监又精于史学而不梏于专经之陋故其言独能如此无所阿随而得经之本指也余旧读诗而爱顔说然尚疑其无据及读此大招词乃有登降堂只之文于是益信陟降庭止之为古语其义审如顔说而无疑也
　　小毖
　　鹪鹩生雕
　　桃虫鹪也今鹪鹩也一名鹪【亡消切音苗】许慎曰鹪桃虫也陆玑曰防小于黄雀其雏化而为雕故俗语云鹪鹩生雕郭璞曰鹪桃雀也俗呼为巧妇鹪鹩小鸟而生雕鹗者也愚益谓鹪鹩生雕之说物之变化容有此理世有鸟名鵻礼者俗谓之鸦舅【鵻音隹朱惟切】郭璞注尔雅所谓乌防者是也尔雅释乌谓之鷑鸠【鷑音及】此乌防巢中或时产鹰葢其生乳众雏亦或为鹰然亦理之不可诘者也
　　载芟
　　柞氏
　　周礼秋官柞氏掌攻草木及林麓夏日至令刋阳木而火之冬日至令剥阴木而水之若欲其化也【化犹生也】则春秋变其水火凡攻木者掌其政令注云柞除木之名除木者必先校剥之柞侧百切校古饱切
</div>
    <div class="pagination">
<a href="诗传旁通_page20.html">上一页</a><span>...</span><a href="诗传旁通_page16.html">16</a><a href="诗传旁通_page17.html">17</a><a href="诗传旁通_page18.html">18</a><a href="诗传旁通_page19.html">19</a><a href="诗传旁通_page20.html">20</a><span class="current-page">21</span><a href="诗传旁通_page22.html">22</a><a href="诗传旁通_page23.html">23</a><a href="诗传旁通_page24.html">24</a><a href="诗传旁通_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
