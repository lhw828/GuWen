<!DOCTYPE html>
<html>
<head>
    <meta charset="UTF-8">
    <title>毛诗正义 - 第 56 页/共 72 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>毛诗正义 - 第 56 页/共 72 页</h1>
    <div class="content">



卷十七 十七之一 

　卷十七 十七之一 　 


　　◎生民之什诂训传第二十四
　
　　陆曰：自《生民》至《卷阿》八篇，成王、周公之《正大雅》。 
　　《生民》，尊祖也。后稷生於姜嫄，文、武之功起於后稷，故推以配天焉。○嫄音原。姜，姓。嫄，名。有邰氏之女，帝喾元妃，后稷母也。 
　　[疏]“《生民》八章，首章十句，二章、三章八句，四章、五章十句，六章八句，七章十句，卒章八句”至“配天焉”。○正义曰：作《生民》诗者，言尊祖也。序又言尊祖之意。以后稷生於姜嫄而来，其文王受命，武王除乱，以定天下之功，其兆本起由於后稷。及周公、成王致大平、制礼，以王功起於后稷，故推举之以配天，谓配夏正郊天焉。祭天而以祖配祭者，天无形象，推人道以事之，当得人为之主。《礼记》称“万物本於天，人本於祖”，俱为其本，可以相配，是故王者皆以祖配天，是同祖於天，故为尊也。祖之定名，父之父耳。但祖者始也，己所从始也，自父之父以上皆得称焉。此后稷之於成王，乃十七世祖也。不言姜嫄生后稷者，经称“厥初生民，时维姜嫄”，是据后稷本之姜嫄，故序亦顺经而为文也。言文、武之功起於后稷者，《周语》云：“后稷勤周，十五世而兴。”是后稷勤行功业，为周室开基也。《中候·稷起》注云：“尧受《河图》、《洛书》，后稷有名录，苗裔当王。”是后稷子孙当王，名见《图》、《书》也。文既因之，武亦因之，故并言“文、武之功起於后稷”也。经八章，上三章言后稷生之所由显异之事，是后稷生於姜嫄也。下五章言后稷长而有功，见其得以配天之意。其言“推以配天”，结上“尊祖”之言，於经无所当也。
　
　　厥初生民，时维姜嫄。生民，本后稷也。姜，姓也。后稷之母配高辛氏帝焉。笺云：厥，其。初，始。时，是也。言周之始祖，其生之者，是姜嫄也。姜姓者，炎帝之后。有女名嫄，当尧之时，为高辛氏之世妃，本后稷之初生，故谓之生民。生民如何？克禋克祀，以弗无子。禋，敬。弗，去也。去无子，求有子，古者必立郊禖焉。玄鸟至之日，以大牢祠于郊禖，天子亲往，后妃率九嫔御。乃礼天子所御，带以弓韣，授以弓矢，于郊禖之前。笺云：克，能也。弗之言祓也。姜嫄之生后稷，如何乎？乃禋祀上帝於郊禖，以祓除其无子之疾，而得其福也。能者，言齐肃当神明意也。二王之后，得用天子之礼。○禋音因。嫔，婢人反。韣音独，弓衣。祓音拂，又音废。下同。齐，侧皆反，本亦作“斋”。篇末“齐敬”同。 
　　履帝武敏歆，攸介攸止。载震载夙，载生载育，时维后稷。履，践也。帝，高辛氏之帝也。武，迹。敏，疾也。从於帝而见于天，将事齐敏也。歆，飨。介，大也。攸止，福禄所止也。震，动。夙，早。育，长也。后稷播百穀以利民。笺云：帝，上帝也。敏，拇也。介，左右也。夙之言肃也。祀郊禖之时，时则有大神之迹，姜嫄履之，足不能满。履其拇指之处，心体歆歆然。其左右所止住，如有人道感己者也。於是遂有身，而肃戒不复御。后则生子而养长之，名曰弃。舜臣尧而举之，是为后稷。○敏，密谨反。歆，许金反。介音戒。震，真慎反。见，贤遍反。齐敏，侧皆反，又如字。 
　　[疏]“厥初”至“后稷”。○毛以为，本其初生此民者，谁生之乎？是维姜嫄。言有女姓姜名嫄生此民也。既言姜嫄生民，又问民生之状。言姜嫄之生此民，如之何以得生之乎？乃由姜嫄能禋敬能恭祀於郊禖之神，以除去无子之疾，故生之也。禋祀郊禖之时，其夫高辛氏帝率与俱行，姜嫄随帝之后，践履帝迹，行事敬而敏疾，故为神歆飨。神既飨其祭，则爱而祐之，於是为天神所美大，为福禄所依止，即得怀任，则震动而有身。祭则蒙祐获福之夙早，终人道则生之。既生之，则长养之。及成人有德，为舜所举用，播种百穀，以利益下民，维为后稷矣。本其初生，故谓之生民。民则人所不识，后稷是显见之号，故言“是维后稷”以结之。○郑唯履帝以下三句为异。其首尾则同。言当祀郊禖之时，有上帝大神之迹。姜嫄因祭见之，遂履此帝迹拇指之处，而足不能满，时即心体歆歆，如有物所在身之左右，所止住於身中，如有人道精气之感己者也。於是则震动而有身，则肃戒不复御。馀同。○传“生民”至“帝焉”。○正义曰：此章首言生民即后稷也。后稷而谓之民者，本其初生而未有贵位，生与民同，以民言之，故云“生民，本后稷也”。《晋语》云：“黄帝以姬水成，炎帝以姜水成，成而异德，故黄帝为姬，炎帝为姜。”是姜者，炎帝之姓，故云“姜，姓也”。言后稷之母配高辛氏帝，谓为帝喾之妃，与喾相配而生此后稷，以后稷为喾之子也。张晏曰：“高辛所兴地名喾，以字为号，上古质故也。”《大戴礼·帝系篇》：“帝喾卜其四妃之子，皆有天下。上妃，有邰氏之女，曰姜嫄，而生后稷；次妃，有娀氏之女，曰简狄，而生契；次妃陈锋氏之女曰庆都，生帝尧；下妃娵訾之女曰常仪，生挚。”以尧与契俱为喾子。《家语》、《世本》其文亦然。故毛为此传及《玄鸟》之传，司马迁为《五帝本纪》皆依用焉。其后刘歆、班固、贾逵、马融、服虔、王肃、皇甫谧等，皆以为然。然则尧为圣君，契为贤弟，在位七十载而不能用，必待舜乃举之者，圣人显仁藏用，匿迹隐端，虽则自知，故不委任，待众举而后用，见取人之大法耳。若稷、契，尧之亲弟，当生在尧立之前，比至尧崩，百馀岁矣。尧崩之后，仍为舜所敕用者，以其并是上智，寿或过人，不可以凡人促龄，而怪彼永命也。若稷、契即是喾子，则未尝隔世。《左传》之说八元，云“世济其美”者，正以能承父业，即称为世，不要历数世也。其纬候之书及《春秋命历序》言五帝传世之事为毛说者，皆所不信。○笺“厥其”至“生民”。○正义曰：“厥，其”，《释言》文。“初，始”，《释诂》文。周始祖，后稷也。周以后稷为始祖，文王为太祖。雍禘太祖，谓文王也。后稷以初始感生，谓之始祖，又以祖之尊大，亦谓之太祖。《周语》曰：“我太祖后稷之所经纬。”是也。若文王以受命之大，唯得称太祖，不得言始祖也。笺必名此经之民为始祖者，以人之为人，皆有始生之时，如此诗言初生，欲明自此巳前未有周家种类，周之上元始生於此，故言周之始祖，解其言“厥初”之意也。以炎帝姓姜，故知姜嫄是炎帝之后。姓姜而以嫄配之，故知有女名嫄。妇人不以名行，此嫄或当是字，但五帝时质，未必有名字之别，故以名言之。郑信谶纬，以《命历序》云“少昊传八世，颛顼传九世，帝喾传十世”，则尧非喾子，稷年又小於尧，则姜嫄不得为帝喾之妃，故云“当尧之时，为高辛氏之世妃”，谓为其后世子孙之妃也。人世短长无定，於是时书又散亡，未知其为几世，故直以世言之。其《大戴礼》、《史记》诸书，皆郑所不信。张融云：“稷、契年稚於尧，尧不与喾并处帝位，则稷、契焉得为喾子乎？若使稷、契必喾子，如《史记》是尧之兄弟也。尧有贤弟七十，不用须舜与之，此不然明矣。《诗》之雅、颂，姜嫄履迹而生，为周始祖；有娀以玄鸟生商，而契为玄王。即如毛传、《史记》之说，喾为稷、契之父，帝喾圣夫，姜嫄正妃，配合生子，人之常道，则《诗》何故但叹其母，不美其父，而云‘赫赫姜嫄，其德不回。上帝是依，是生后稷？’周、鲁何殊。特立姜嫄之庙乎？”融之此言，盖得郑旨，但以姜嫄为世妃，则於《左传》“世济”之文复协，故易传不以为高辛之妃也。○传“禋敬”至“之前”。○正义曰：《释诂》云“禋，祭也”，则禋是祭之名。又云“禋，敬也”，义得相通。且祭必致敬，故以禋为敬也。《大宗伯》云：“禋祀昊天上帝。”注云：“禋之言烟。周人尚臭。烟，气之臭闻者也。”则郑以禋者唯祭天之名，故《书》称“禋于六宗”，郑皆以为天神。经传之中，亦非祭天而称禋祀者，诸儒遂以禋为祭之通名。王肃云：“《外传》曰：‘精意以享曰禋。’禋非燔燎之谓也。”袁准曰：“禋者，烟气烟熅也。天之体远，不可得就，圣人思尽其心，而不知所由，故因烟气之上，以致其诚，故《外传》曰‘精意以享，禋’，此之谓也。”准又称：难者曰：“禋于文王，何也？”曰：“夫名有转相因者，《周礼》云‘禋祀上帝’，辨其本言烟熅之礼也。《书》曰‘禋于文、武’者，取其辨精意以享也。先儒云‘凡絜祀曰禋’，若絜祀为禋，不宜别六宗与山川也。凡祭祀无不絜，而不可谓皆精。然则精意以享，宜施燔燎，精诚以假烟气之升，以达其诚故也。”切以准言为然。郑於《尚书》以文、武於明堂配五帝，故亦以称禋。是禋名唯施於祭天也。传於此下，即说郊禖之祀。郊必祭天，则毛亦以此禋为祭天。其馀《书传》言禋者，则未知毛意与谁同也。弗训为去，心所不欲，即当去之，故以“弗，去”谓去无子以求有子也。经言禋祀，未知所祀之神，故云“古者必立郊禖焉”。言此祀，祀郊禖也。知者，以妇人无外事，不因求子之祭，无有出国之理。又禋祀以求子，唯禖为然，故知禋祀是祀禖也。既言所祀之神，因言其祭之礼。自“玄鸟至之日”以下，皆《月令》文。所异者，唯彼“郊”作“高”耳。玄鸟，燕也。燕至在春分二月之中，燕以此时感阳气来集人堂宇，其来主为产乳蕃滋，故王者重其初至之日，用牛羊豕之太牢，祀於郊禖之神，盖祭天而以先禖者配之。变禖言禖者，神之也。其祭之时，天子亲自身往，敬其事，故亲祭之。於时后妃率九嫔从之，而往侍御於祭焉。天子内官有后也，夫人也，嫔也，世妇也，女御也，而独言九嫔者，以后是内官之主，须后妃率之，五等则九嫔居中，举中而言，明百二十人皆往也。未有孕而往者，求其早有孕也。内官百二十人，周之制也。高辛之时，未有此数，因礼之成文而引之耳。於祀之时，乃以醴酒礼天子所御，谓已被幸有娠者也。使太祝酌酒饮之於郊禖之庭，以神之惠光显之也。既饮之酒，又带以弓之韣衣，授以弓矢，使执之於郊禖之前。弓矢者，男子之事，使之带弓衣，执弓矢，冀其所生为男也。郑於《月令》之注，其意则然。唯“高禖”异耳。故郑注云：“高辛氏之世，玄鸟遗鳦卵，简狄吞之而生契。后王以为禖官嘉祥而立其祀焉。”以为由高辛有嘉祥，故称高禖。蔡邕《月令章句》云：“高禖，祀名。高犹尊也，禖犹媒也。吉事先见之象，谓之人先。”毛於此及《玄鸟》传皆依作“郊禖”，则读高为郊。下传云：“从於帝而见於天。”则此祭为祭天，不祭人先也。於郊故谓之郊，不由高辛，亦不以高为尊也。郊天用特牲，而此祭天用太牢者，以兼祭先禖之神，异於常郊故也。郑於此笺亦云“禋祀上帝於郊禖”，则后稷未生之前，已有郊禖之祀矣。而《月令》注以为，简狄吞鳦卵生契，后王以为嘉祥而立其祀”。又以契之后王始立此祀。二义不同者，《郑记》王权有此问，焦乔答云：“先契之时，必自有禖氏祓除之祀，位在南郊，盖以玄鸟至之日祀之矣。”然得禋祀，乃於上帝也。娀简吞鳦有子之后，后王以为媒官嘉祥，祀之以配帝，谓之高媒。毛传亦云：“郊禖者，以古自有於郊克禋之义。”又据礼之成文耳。祀天而以先禖配之，义如后土祀以为社。此是郑冲弟子为说，以申郑义。其意言高辛已前，祭天於郊，亦以先禖配之，谓之郊禖。至高辛之世，以有吞鳦之事，以为禖之嘉祥，又以高辛之世，禖配此祭，故改之而为高禖。故此笺从传为郊祀礼，解其高义。后王以为媒官嘉祥而立其祀，谓立禖以配郊，非谓立郊求子始於后王。郑意或当然也。如此为说，可得合《诗》、《礼》二注耳。然《礼》注为高辛之世者，谓高辛之后世子孙犹号高辛，其时简狄吞鳦卵生契，如此得与稷同时为尧臣耳。○笺“克能”至“之礼”。○正义曰：“克，能”，《释言》文。《释诂》云：“祓，福也。”孙炎曰：“祓除之福。”《周语》云：“祓除其心。”《女巫》云：“祓除衅浴。”《左传》：“祓社衅鼓。”《檀弓》云：“巫先祓柩。”皆祓除凶恶，义取祓去，故云“弗之言祓也”。禋祀上帝於郊禖，祓除其无子之疾，以得其福，虽解弗字为异，与传“去无子”之意亦同也。非天子不得祭天，此姜嫄是为高辛氏后世之妃，则其夫不为天子，所以得祈郊禖，祭天神，故解之云“二王之后，得用天子之礼”故也。王者存先代，所以通天三统，使得行其正朔，用天子之礼。故《礼运》曰：“杞之郊也，禹宋之郊也。”契是二王之后，得祭天也。下言后稷功成，乃封之於邰，则此时必有国矣。未知其国之名，所在之地耳。○传“履践”至“利民”。○正义曰：诸《书传》言姜嫄履大迹生稷、简狄吞鳦卵生契者，皆毛所不信，故以帝为高辛氏帝。盖以二章、卒章皆言上帝，此独言帝不言上，故以为高辛氏帝也。《释训》云：“履帝武敏。武，迹也。敏，拇也。”传既依《尔雅》，以武为迹，而不以敏为拇者，毛意盖谓《尔雅》不可尽从故也。心识速疾谓之敏，故训敏为疾。又解姜嫄得践帝迹所由，以高辛之帝亲行禋祀，姜嫄从於帝，而往见於天，故行在后而践帝之迹。从帝见天，即上传所云“后妃率九嫔御”是也。践迹者，直谓随后行耳，非必以足蹑其践地之处也。将事齐敏者，将，行也，谓行祀天之事齐敬而速疾也。鬼神食气谓之歆，故以歆为飨，谓祭而神飨之也。“介，大”，《释诂》文。福禄所止，谓止於姜嫄，使之早有子也。“震，动。夙，早。育，长”，皆《释诂》文。动谓怀任而身动也。昭元年《左传》曰“邑姜方震大叔”，哀元年《左传》曰“后缗方震”，皆谓有身为震也。早者，言其得福之早。得福乃有身，早文应在震上，今在下者，见有身而始知得福，故先震后夙，且以为韵。故姜嫄之配高辛，亦应久矣，未必生稷之岁始来配之。若前巳禋祀，此年始震，则是得福晚矣。而言早者，作者因事而言，以祈即有子，故继祈为早耳。又解此人其名曰弃，所以谓之后稷者，以其身为稷官，能种百穀以利民，故以后稷称之。《周本纪》云：“尧举弃为农师，天下得其利。”《尧典》云：“帝曰：‘弃，黎民阻饥，汝后稷播时百穀。’”是其利民之事也。○笺“帝上帝”至“后稷”。○正义曰：郑以此及《玄鸟》，是说稷以迹生、契以卵生之经文也。《河图》曰：“姜嫄履大人迹生后稷。”《中候·稷起》云：“苍耀稷生感迹昌。”《契握》云：“玄鸟翔水遗卵流，娀简吞之，生契封商。”《苗兴》云：“契之卵生，稷之迹乳。”《史记·周本纪》云：“姜嫄出野，见巨人迹，心忻然悦，欲践之。践之，而身动如孕者。及期而生弃。”《殷本纪》云：“简狄行浴，见玄鸟堕其卵。简狄取吞之，因孕生契。”是稷以迹生、契以卵生之说也。又《閟宫》云：“赫赫姜嫄，其德不回，上帝是依。”言上帝依姜嫄以生后稷，故以帝为上帝。且郑以姜嫄非高辛之妃，自然不得以帝为高辛帝矣。此上帝即苍帝灵威仰也。《长发》笺云：“帝，黑帝。”此不言苍帝者，彼以下有玄王，故言“黑帝”。此下有上帝，故言“上帝”。各随经势而为文也。《尔雅》引此释之，而以敏为拇指，故依用之，云：“敏，拇也。”孙炎曰：“拇，迹大指处。”《释诂》云：“介，右也。”郭璞曰：“相佑助也。”孙炎曰：“介者，相助之义，如人之左右手，故以介为左右也。”传以夙为早。震后言早，於事不次，故转之云：“夙之言肃，自肃戒也。”以纬候及《史记》诸文，故知祀郊禖之时，则有大神之迹，姜嫄履之也。履神之迹，直言武足矣，而复言拇，是先履其跟之迹，又移足以就拇。既言大迹，明不能满，故云：“足不能满，履其拇指之处。”履拇之下而即言歆，故知心体歆歆然，意动之状也。左右所止住，如有人道感己者，谓如人夫妻交接之道。《檀弓》曰：“寡妇不夜哭。”注云：“嫌思人道。”亦谓此也。於是遂有身，肃戒不复御，解“载震载夙”也。《大明》曰：“大任有身。”是为震为有身。《静女》传曰：“生子月辰，以金环退之。妇人有娠，则礼当不御。”故所以自肃戒也。后则生子而长养之，解“载生载育”也。《周本纪》云：“弃之隘巷、寒冰，后收养之。初欲弃之，因名曰弃。”《尧典》云：“帝曰：‘弃’。”是名之曰弃。文十八年《左传》曰：“高辛氏有才子八人，尧不能举。舜臣尧而举之，使布五教於四方。”《尧典》注云：“举八元，使布五教。”契在八元中。稷亦高辛氏之后，自然在八元中矣，故知舜臣尧而举之。《尧典》注又云：“尧初天官为稷，舜登用之年，举弃为之。”故云“是为后稷”。《郑志》赵商问：“此笺云‘帝，上帝’。又云：‘当尧之时，姜嫄为高辛氏世妃。’意以为非帝喾之妃。《史记》喾以姜嫄为妃，是生后稷，明文皎然。又毛亦云‘高辛氏帝’。苟信先籍，未觉其遍隐，是以敢问易毛之义。”答曰：即姜嫄诚帝喾之妃，履大人之迹而歆歆然，是非真意矣。乃有神气，故意歆歆然。天下之事，以前验后，其不合者，何可悉信？是故悉信亦非，不信亦非。稷稚於尧，尧见为天子，高辛与尧并在天子位乎？是笺易传之意也。
　
　　诞弥厥月，先生如达。诞，大。弥，终。达生也，姜嫄之子先生者也。笺云：达，羊子也。大矣后稷之在其母，终人道十月而生。生如达之生，言易也。○弥，面支反。达，他未反。注同。《说文》云：“小羊也。”沈云：“毛如字。”易，以豉反。下同。不坼不副，无菑无害。言易也。凡人在母，母则病。生则拆副菑害其母，横逆人道。○坼，敕宅反。副，孚逼反，《说文》云：“分也。”《字林》云：“判也。”匹亦反。菑音灾。注同。 
　　以赫厥灵，上帝不宁。不康禋祀，居然生子。赫，显也。不宁，宁也。不康，康也。笺云：康、宁皆安也。姜嫄以赫然显著之徵，其有神灵审矣。此乃天帝之气也，心犹不安之。又不安徒以禋祀而无人道，居默然自生子，惧时人不信也。 
　　[疏]“诞弥”至“生子”。○毛以为，上言得福有子，此言其生之易。言可美大矣，姜嫄之孕后稷，终其孕之月而生之。妇人之生首子，其产多难。此后稷虽是最先生者，其生之易，如达之生然。羊子以生之易，故比之也。其生之时，不坼割，不副裂其母，故其母无灾殃，无患害，以此故可美大也。天既祐令有身，又使之生易，是天意以此显明其有神灵也。上天之意，岂不降福而安之乎？言上天诚降福而安之，使母之无病苦，子得易生，是天安之也。姜嫄之身，岂不见安於禋祀乎？言姜嫄实见安於禋祀，祈则有子，生之又易，是为禋祀所安也。由为禋祀所安，故得居处怡然，无病而生子也。○郑唯下四句为异。言姜嫄履迹有身，其生又易，以此赫然显著之徵，其有神灵审也。此乃上帝精气，姜嫄心不自安，以天人道隔，而人生天胤，故心不自安也。非徒生天之胤，心不自安，又不安其徒禋祀神明，无人道交接，居处默然而生此子。以无夫而生，又惧时人不信，当弃而异之，使人知其异，故下所以弃之也。○传“诞大”至“生者”。○正义曰：“诞，大”，《释诂》文。“弥，终”，《释言》文。“达，生者”，言其生易如达羊之生，但传文略耳，非训达为生也。又解言先生之意，以人之产子，先生者多难，此后稷是姜嫄之子最先生者，应难而今易，故言先生以美之。此主言后稷是姜嫄首子而已。后稷有同母弟妹以否，书亦无文焉。○笺“达羊”至“言易”。○正义曰：《说文》云：“达，小羊也。从羊，大声。”薛琮答韦昭曰：“羊子初生达，小名羔，未成羊曰羜，大曰羊。长幼之异名。以羊子初生之易，故以比后稷生之易也。《大戴礼》及《春秋元命包》皆云‘人十月而生’。《周本纪》云：‘姜嫄践巨人迹，身动如孕者，及期而生子。’则终一年矣。此言终月，必终人之常月。马迁之言未可信也。”○传“言易”至“人道”。○正义曰：经之所言，皆说其生之易，故云“言易也”，以总解一经。又解易生所以为美者，以凡常之人，在母腹则病，其生则又坼副灾害其母，以横逆人道。今后稷之生，能无坼副灾害，故美之也。《晋语》云：“文王在母不忧。”是谓未生为在母。坼副皆裂也。《礼记》曰：“为天子削瓜者副之。”是副为裂也。坼副灾害其母，皆谓当产之时。《閟宫》云：“无灾无害，弥月不迟。”亦谓生时无灾害，故彼笺引此解之，明其同也。然则此经止言生易，不言在母病。传言“凡人在母，母则病”者，因其生之易，从在母而本之，见凡人之生不如后稷，所以为美耳。横逆人道，谓不由人所生之道也。《史记·楚世家》云：“陆终娶於鬼方氏曰女溃，孕三年不乳。乃剖其左胁，获三人焉。剖其右胁，获三人焉。”《帝王世纪》云：“简狄剖背生契。”如此之类，是横逆人道也。若然，契亦大贤，剖背而出，则坼副灾害不为恶矣。此美其无灾害者，人之贤愚，不由母生之难易，要人情皆欲其易，不欲其难。因见稷之生由，言之以为美耳。《晋语》曰：“大任震文王不变，少溲於豕牢而得文王，不加病焉。”亦美文王生易，与此同矣。此言横逆人道，谓人所生之道。上笺云“终人道”者，谓人在母腹之道。如有人道感己者，谓人交接之道。人道之言虽同，三者皆小别耳。○传“赫显”至“康也”。○正义曰：以赫是明貌，故为显也。天实降福，以安后稷，美姜嫄实为因禋祀所安。而经乃言不宁不康，故皆反其言也。王肃云：“天以是显著后稷之神灵降福而安之，言姜嫄可谓禋祀所安，无疾而生子。”○笺“康宁”至“不信”。○正义曰：“康、宁皆安”，《释诂》文。笺以此章上四章言后稷之生，下章言其弃之。此经四句文在既生之后、弃之上，则是说其弃子之意，为下章张本，故易传也。履大迹而有身，不由夫而生子，是有显著之徵也。既见如此徵验，知其实有神灵，故云姜嫄以赫然显著之徵，其有神灵审矣。言姜嫄自知此子审是神灵所生也。又解上帝不宁之意，祀天而见大人迹，履之如有感己。此感之者，乃是天帝之气，人不当共天交接。今乃与天生子，子虽生讫，其心犹不安之也。上帝不宁者，为生天之胤，故不安。“不康禋祀”者，惧时人不信，故不安也。以此故再言不安徒禋祀而无人道，空祀神明而无人道交接，故居位默然而得生子，惧时人不信其然，或得疑其犯礼奸淫而有此胤，以此又复不安。姜嫄既有此事不安，欲望众信，故弃之以显其异，使众人知之也。《异义》、《诗》齐鲁韩、《春秋公羊》说圣人皆无父感天而生，《左氏》说圣人皆有父。谨案《尧典》“以亲九族”，即尧母庆都感赤龙而生尧，尧安得九族而亲之？《礼谶》云“唐五庙”，知不感天而生。玄之闻也，诸言感生得无父，有父则不感生，此皆偏见之说也。《商颂》曰：“天命玄鸟，降而生商。”谓娀简吞鳦子生契，是圣人感见於经之明文。刘媪是汉太上皇之妻，感赤龙而生高祖，是非有父感神而生者也？且夫蒲卢之气妪煦桑虫成为己子，况乎天气因人之精就而神之，反不使子贤圣乎？是则然矣，又何多怪？如郑此言，天气因人之精使之贤圣，则天气不独生人。此姜嫄得无人道而生子者，言非一端也。彼以古今异说，言感生则不得有父，有父则不得感生，偏执一见，理未弘通，故郑引蒲卢为喻，以证有父得感生，非必由父也。所引吞鳦生契，即是不由父矣，又何怪於后稷也？稷、契等虽感天气，母实有夫，则亦为有父。继父为亲，故称喾之胄，唐尧之亲九族，立五庙，亦犹此也。稷、契俱是感生，弃稷不弃契者，人之意异耳。或者简狄虽则吞鳦，仍御於夫，其心自安，故不弃之耳。马融之说此诗，则异於是矣，故云“仍御於夫”。王肃引马融曰：“帝喾有四妃，上妃姜嫄生后稷，次妃简狄生契，次妃陈锋生帝尧，次妃娵訾生帝挚。挚最长，次尧，次契。下妃三人，皆已生子，上妃姜嫄未有子，故禋祀求子。上帝大安其祭祀而与之子。任身之月，帝喾崩。挚即位而崩，帝尧即位。帝喾崩后十月而后稷生，盖遗腹子也。虽为天所安，然寡居而生子，为众所疑，不可申说。姜嫄知后稷之神奇，必不可害，故欲弃之，以著其神，因以自明。尧亦知其然，故听姜嫄弃之。”肃以融言为然，又其《奏》云：“稷、契之兴，自以积德累功於民事，不以大迹与燕卵也。且不夫而育，乃载籍之所以为妖，宗周之所丧灭。”其意不信履大迹之事，而又不能申弃之意，故以为遗腹子，姜嫄避嫌而弃之。王基駮之曰：“凡人有遗体，犹不以为嫌，况於帝喾圣主，姜嫄贤妃，反当嫌於遭丧之月便犯礼哉！人情不然一也。就如融言，审是帝喾之子，凡圣主贤妃生子，未必皆贤圣，能为神明所祐。尧有丹朱，舜有商均，文王有管、蔡。姜嫄御於帝喾而有身，何以知其特有神奇而置之於寒冰乎？假令鸟不覆翼，终疑逾甚，则后稷为无父之子，喾有淫昏之妃，姜嫄有污辱之毁，当何以自明哉！本欲避嫌，嫌又甚焉，不然二也。又《世本》云：‘帝喾卜其四妃之子，皆有天下。’若如融言，任身之月而帝喾崩，姜嫄尚未知有身，帝喾焉得知而卜之？苟非其理，前却絷碍，义不得通，不然三也。不夫而育，载籍之所以为妖，宗周之所以丧灭。诚如肃言，神灵尚能令二龙生妖女以灭幽王，天帝反当不能以精气育圣子以兴帝王也？此適所以明有感生之事，非所以为难。肃信二龙实生褒姒，不信天帝能生后稷，是谓上帝但能作妖，不能为嘉祥。长於为恶，短於为善，肃之乖戾，此尤甚焉。”马昭曰：“稷奇见於既弃之后，未弃之前，用何知焉？”孙毓云：“天道徵祥，古今有之，皆依人道而有灵助。刘媪之任高祖，著有云龙之怪；褒姒之生，由於玄鼋之妖。巨迹之感，何独不然？而谓自履其夫帝喾之迹，何足异而神之，乃敢弃隘巷寒冰、有覆翼之应乎？而王传云‘知其神奇，不可得害’，以何为徵也？且匹夫凡民，遗腹生子，古今有之。喾崩之月，而当疑为奸，非夫有识者之所能言也。郑说为长，群贤以郑为长，长则信矣。所言王短，短犹未悉，何则？马、王立说，自云述毛。其言遗腹寡居，必谓得毛深旨。案下传曰‘天生后稷，异之於人，欲以显其灵’。帝不顺天，是不明也，故承天意而异之於天下。是言天异后稷於人，帝又承天之意，所以弃而异之，明示天下，安有遗腹寡居之事乎？即由天异而弃之，何须要在寡居？若以寡居为嫌，何以必知其异？若使无异可弃，竟当何以自明？又上传云‘帝高辛氏’，下传云‘帝不顺天’，则帝亦高辛之帝，安得谓之尧也？五章传云‘尧见天因邰而生后稷’，目之曰尧，不名为帝，益知此帝不为尧也。何以尧知其然，听姜嫄弃之？且马、王之说，姜嫄高辛之正妃，其於帝尧则君母也，比之后世则太后也。以太后之尊，欲弃己子，足以自专，不假尧命，何云听弃之也？又尧为人兄，听母弃弟，纵其安忍之心，残其圣父之胤，不慈不孝，亦不是过。岂有钦明之后，用心若此哉！若以尧知其神，故为显异，则尧之知稷之甚矣。初生以知其神，才长应授之以位，何当七十馀载，莫之收采？自有圣弟，不欲明扬，虞舜登庸，方始举任，虽帝难之，岂其若此！故知王氏之说，进退多尤。所言遗腹，非毛旨矣。其解文义传意或然，故采其释经之辞，遗其寡居之说。”
　
　　诞寘之隘巷，牛羊腓字之。诞，大。寘，置。腓，辟。字，爱也。天生后稷，异之於人，欲以显其灵也。帝不顺天，是不明也，故承天意而异之於天下。笺云：天异之，故姜嫄置后稷於牛羊之径，亦所以异之。○寘，之豉反。下同。隘，於懈反。巷，户降反。腓，符非反，避也。诞寘之平林，会伐平林。牛羊而辟人者，理也。置之平林，又为人所收取之。诞寘之寒冰，鸟覆翼之。大鸟来，一翼覆之，一翼藉之，人而收取之，又其理也，故置之於寒冰。○藉，在夜反。 
　　鸟乃去矣，后稷呱矣。於是知有天异，往取之矣。后稷呱呱然而泣。○呱音孤，泣声也。《尚书》云：“启呱呱而泣。”是也。 
　　[疏]“诞寘”至“呱矣”。○正义曰：上言后稷之生，此言弃稷之事。言可美大矣，弃此后稷，置之於狭隘巷中，牛羊其避而怜爱之。婴儿未有所知，当为牛羊所践，今乃避而爱之，故可美大矣。以牛羊避人，理之常也，又置之平林，可美大矣。又弃此后稷，置之平地林木之中，会值有人往伐平林，伐木之人见而收取之。婴儿之在林野，当为鸟兽所害，乃值人收取，是可美大矣。又以人之取人，乃是常理，复置之寒冰，可美大矣。复弃后稷朝旦於寒冰之上，有鸟以翼覆、以翼藉之。鸟非人类，而覆藉人，是可美大矣。既知有神人往收取，鸟乃飞去矣。后稷遂呱呱然而泣矣。此其有神灵之验也。○传“字爱”至“天下”。○正义曰：《易·屯卦》云：“女子贞，不字。十年乃字。”是字为爱之义也。知天生后稷异之於人者，若其不异，不应弃之。异之於人，谓有奇表异相，若孔子之河目海口，文王之四乳龙颜之类。但《书传》不言后稷异状，无得而知之耳。言帝喾若不顺天意以显之，则是为不明，则弃之者，帝意也。以此传观之，则后稷之生，喾尚存矣，不得为遗腹矣。○笺“天异”至“异之”。○正义曰：笺以履迹而得后稷，虽与传禋祀得之不同，其於异而显之意亦一也，故乘传而释之也。天降精气，以生后稷，本欲异之，故姜嫄置后稷於牛羊之径，亦以异之。亦者，亦天也。○郑以姜嫄非帝喾之妃，其弃后稷，出姜嫄之意，故言姜嫄也。步道曰径，以经称隘巷，故以径言之。此诗之意，欲显其异而弃之。《周本纪》以为不祥，故弃之，谬矣。○传“大鸟”至“藉之”。○正义曰：以翼能覆藉婴儿，故知大鸟也。以经“翼”在“覆”下，则上覆下翼，明非一翼耳。人体忌寒，近冰尤甚，既奇而覆之，明亦爱而藉之，故知一翼覆之，一翼藉之。经因鸟有二翼，互其文以见此意耳。姜嫄以玄鸟至月而禋祀，在母十月而生稷，其生正当冰月，故得弃之冰也。
　
　　实覃实訏，厥声载路。诞实匍匐，克岐克嶷，以就口食。覃，长。訏，大。路，大也。岐，知意也。嶷，识也。笺云：实之言適也。覃，谓始能坐也。訏，谓张口呜呼也。是时声音则已大矣。能匍匐，则岐岐然意有所知也。其貌嶷嶷然，有所识别也。以此至于能就众人口自食，谓六七岁时。○覃，徒南反，本或作“谭”。訏，况于反。匍音蒲，又音符，本亦作“扶”。匐，蒲北反，又音服，本亦作“服”。岐，其宜反。嶷，鱼极反，《说文》作“<口疑>”，云：“小儿有知。”长，张丈反，或如字。别，彼列反。 
　　蓺之荏菽，荏菽旆旆，禾役穟穟，麻麦幪幪，瓜瓞唪唪。荏菽，戎菽也。旆旆然，长也。役，列也。穟穟，苗好美也。幪幪然，茂盛也。唪唪然，多实也。笺云：蓺，树也。戎菽，大豆也。就口食之时，则有种殖之志，言天性也。○蓺，鱼世反。荏菽，而甚反，“叔”或作“菽”，音同。郭璞云：“今胡豆是。”旆，蒲具反。穟音遂。幪，莫孔反。瓞，田节反。唪，布孔反，徐又薄孔反。长如字，又张丈反。 
　　[疏]“实覃”至“唪唪”。○毛以为，上既言收取后稷，此说其长养之事。言后稷实以渐大，言差大於呱呱之时也。於是之时，其口出音声则已大矣，不复如呱呱时而已。又叹之，言后稷可美大矣，实始匍匐之时，已能意有所知岐岐然，又能貌有所识嶷嶷然，以渐有智慧，能就人之口取食而啖之。才始能食，即有种殖之志。所种蓺之者，是荏菽也。此荏菽乃旆旆然长大。种禾则使有行列，其苗则穟穟然美好。所种之麻麦，则幪幪然茂盛。所种之瓜瓞，其实则唪唪然众多。是其本有天性，种则美好，於后果为稷官，而天下蒙赖。於“匍匐”之上言“诞”者，为岐嶷发文，美大於匍匐之时能岐嶷也。○郑唯“实覃实訏”为异。言適始能坐而覃然，適始张口而訏然。馀同。○传“覃长”至“嶷识”。○正义曰：《释言》云：“覃，延也。”延引是渐长之义，故为长也。“訏，大。路，大”，《释诂》文。以岐、嶷言克，克是其性智之能，故以岐为有智之意，嶷为有识之貌。内有所知，乃外能识物，故先岐后嶷。○笺“实之”至“岁时”。○正义曰：“实覃实訏”，为“厥声载路”而言；“诞实匍匐”，为“克岐克嶷”而设，败实之为义，不指覃訏匍匐之体，故云“实之言適也”。適覃訏而声已大，適匍匐而已能岐嶷，为早慧之势也。定本为“实之言是”。案《集注》并为“適”。又以上言呱矣，谓其泣之声。下言匍匐，指其小之体。覃訏之文在其间，则亦指小时之实状，故云“覃，谓始能坐。訏，谓张口呜呼”。《仪礼》注云：“禫之言澹。澹然，安意也。”则覃亦安意，故为坐也。訏音呼，字又从言，故为张口呜呼。是时声音则已大矣，谓大於呱呱之时，因言张口呜呼，即说音声之大。且婴儿既坐而后弄口，破坐而后匍匐，则智识渐生，故於匍匐之下言岐、嶷，皆为事之次也。所知在於心神，故云“岐岐然意有所智”；识别发於耳目，故云“其貌嶷嶷然有所识别”，见内外之异也。岐、嶷皆是其貌，故重言之。此岐、嶷在匍匐之时，则其生亦未一年矣。就口食之时，则已稍大，故云“以至於能就众人口自食，谓六七岁时”也。言“至於”者，后此至彼，见其间悬远之意也。后稷以上智之资，必当早慧，六七岁时不应犹就人食。郑言六七岁者，以凡人之事准之耳。或以为就口食者，谓为稷官，以成就众人口食。案下笺云：“就口食之时，已有种殖之志，言天性也。”若为稷官之时，始有种殖之志，不足言其天性。且种殖之志，非始官居之日，指斥居官，不得云口食。以此知以就口食，正谓就众人之口自取食矣。○传“荏菽”至“多实”。○正义曰：《释草》云：“戎菽谓之荏菽。”孙炎曰：“大豆也。”此笺亦以为大豆。樊光、舍人、李巡、郭璞皆云：“今以为胡豆。”璞又云：“《春秋》‘齐侯来献戎捷’，《穀梁传》曰：‘戎菽也。’《管子》亦云：‘北伐山戎，出冬葱及戎菽，布之天下。’今之胡豆是也。”案《尔雅》戎菽皆为大豆，注《穀梁》者亦以为大豆也。郭璞等以戎、胡俱是夷名，故以戎菽为胡豆也。后稷种穀，不应舍中国之种，而种戎国之豆，即如郭言齐桓之伐山戎，始布其豆种，则后稷之所种者，何时绝其种乎？而齐桓复布之礼有戎车，不可谓之胡车，明戎菽正大豆是也。此荏菽重言者，以蓺之之文为下总目，於荏菽配之为句，又分别说其茂之状，故重言之。人供役者在於行列，禾无在役之义，故知役为列也。言其行相当，因禾文单，故以役配之。其旆旆、穟穟、幪幪，皆言生长茂盛之貌。因其文异，故以长、好、茂散而承之，其实互相通。瓜瓞与五穀异苗，以其蔓长，故不为叶茂，而以唪唪为多实也。定本“唪唪多实”之上，云“瓜瓞瓝也”，案《集注》等并无此四字。○笺“蓺树”至“天性”。○正义曰：树者，种木之名，可为种殖通称，故云“蓺，树也”。上言以就口食，此经接於其下，故此所陈，即是就食时事。就口食之时，已有此种殖之志，言其天性也。言其天性善於种殖，於后果为稷官。《周本纪》曰：弃为儿时，其游戏，好种殖，麻麦美。即此是也。又曰：“及为成人，遂好耕农，相地之宜，宜五穀者稼穑之，民皆法之。尧闻之，举弃为农师，天下宜其利。”下章是也。
　
　　诞后稷之穑，有相之道。相，助也。笺云：大矣，后稷之掌稼穑，有见助之道。谓若神助之力也。○相，息亮反。注同。茀厥丰草，种之黄茂。实方实苞，实种实褎，实发实秀，实坚实好，实颖实栗，即有邰家室。茀，治也。黄，嘉谷也。茂，美也。方，极亩也。苞，本也。种，杂种也。褎，长也。发，尽发也。不荣而实曰秀。颖，垂颖也。栗，其实栗栗然。邰，姜嫄之国也。尧见天因邰而生后稷，故国后稷於邰，命使事天，以显神顺天命耳。笺云：丰、苞亦茂也。方，齐等也。种，生不杂也。褎，枝叶长也。发，发管时也。栗，成就也。后稷教民除治茂草，使种黍稷。黍稷生则茂好，孰则大成。以此成功，尧改封於邰，就其成国之家室无变更也。○茀音拂，《韩诗》作“拂”。拂，弗也。种，支勇反。注“种，杂种”、“种，生不杂”、下“嘉种”并注并同。褎，余秀反。颖，营井反，穗也。《尚书》云：“唐叔得禾，异亩同颖。”是也。邰，他来反，后稷所封国也，今在京兆武功县。 
　　[疏]“诞后稷”至“家室”。○毛以为，既言后稷为儿时好种田，此后言其为稷官时事也。可美大矣，后稷之教民稼穑，若有神明相助之道。言种之必好，似有神助，故可大也。又说其若有神助之状，言后稷之教民种殖，乃除治而去其茂盛之草，既去其草，於此地种之以黄色而茂盛者谓黍稷之穀也。於是此穀既生，实方正而极於垄亩无空缺之地，实根本而尽皆均调无稀穊之处，谓春生之时也。其苗实雍种而肥大，实褎褎然而生长，谓夏末时也。稍至秋初，禾又出穗，实尽发於管，实生粒皆秀更复少时其粒，实皆坚成，实又齐好，实穗重而垂颖，实成就而栗栗然，以此故收入弘多。尧善其功，而赐之土宇，封之於邰，就有邰国之家室焉。○郑以方谓苗生齐等，苞谓苗之茂盛，种谓田种不杂，成功而改封於邰，非始有国土，唯此为异。其文势则同。○笺“大矣”至“之力”。○正义曰：下言有邰家室，言功成之时，则此章说为官时事，故云后稷之掌稼穑也。助人者，唯神耳，故知有见助之道，谓若神助之力。○传“茀治”至“天命”。○正义曰：“茀，治”，《释诂》文。此说后稷教彼而言种黄，则黄色是穀也。穀之黄色者唯黍稷耳，黍稷穀之善者，故云“黄，嘉穀也”。以黍稷是民食之主，故举以为言。其实诸种之穀皆种之。《閟宫》言“植稚菽麦”，《尚书》称“播时百穀”，是所种非独黄也。茂盛则人所美爱，故以茂为美。此种之黄茂为下总目，自此以下皆说嘉穀茂盛，故先言黄盛以总之。方者，正方之义，谓极尽垄亩，种无不生，地皆方正有苗，故以方为极亩。《易》称“系于苞桑”，谓系之桑本，故以苞为本。《庄子》说木之肥大云“雍肿无用”，故以种为雍肿，谓苗之肥盛也。褎者，禾长之貌，故言长也。发者，穗生於苗，初发苗生也。以上言苗之极亩平均则发者，非独一茎发耳，故言“尽发”。则褎亦尽长。秀颖好栗皆亦尽然。举一以明上下也。《释草》云：“华，荂荣也。木谓之华，草谓之荣，不荣而实谓之秀，荣而不实谓之英。”是不荣而实曰秀也。李巡曰：“分别异名以晓人。”然则彼是英秀对文，以英为不实，故以秀为不荣。其实黍稷皆先荣后实。《出车》云：“黍稷方华。”是嘉穀之秀必有荣也。此传因彼成文而引之耳。《说文》云：“颖，禾末也。”《禹贡》定赋远近之差，二百里纳铚，三百里纳秸。注云：“铚，断去也。”秸又云颖，则颖是禾穗之挺。《书序》云：“唐叔得禾，异亩同颖。”谓挺上合也。美其禾之成就，不当言其有颖而已，故云“颖，垂颖”。言其穗重而颖垂也。要是穀穗成就之颖，故云“其实栗栗然”。桓六年《左传》云：“奉酒醴以告曰：‘嘉栗旨酒。’”服虔云：“穀之初熟为栗。”是栗为穀熟貌。《世本》云：“有邰氏女曰姜嫄。”故知邰是姜嫄之国也。传以此言封之於邰，下言祭天之事，故解其意云：“尧见天因邰而生后稷。”谓使邰国之女生后稷也。“故国后稷於邰”，谓封为邰国之君，又特命之，使得事天，所以显后稷之神，顺上天之命故也。言国后稷於邰，犹《文王》笺云“而国於周”。后稷以前未有国，於此始封之也。此邰为后稷之母家，其国当自有君，所以得封后稷者，或时君绝灭，或迁之他所也。○笺“丰”至“变更”。○正义曰：《释诂》云：“苞、茂，丰也。”故知丰苞皆为茂也。以经已有茂，故言亦也。经每实之下皆当字成义，直言实本则不知何本，且《尔雅》以苞为茂，故易传也。方是方正，故言齐等，与传极亩亦同。但齐等据苗均，极亩据地满耳。以传言雍种是肥充之貌，禾生虽肥，不能至雍种。种者，系本初种之称，即《大田》“既种”是也，故以种为“生不杂”，谓不稂不莠也。传以褎为长，故申之为枝叶长也。传以发为尽发，不解发意，故云“发管时”。苗之将秀，心如竹管，穗发中而出，故言发管也。传言其实栗栗，止言栗栗是实貌，不言所以得然，故言“成就”以足之。案《集注》云“栗，成意也”，定本以“意”为“急”，恐非也。就其成国之室家无所变更者，谓邰国先有宫室，后稷就而有之，所以美后稷也。○郑以姜嫄之夫先为二王之后，是先有国，故言改封其封，早晚亦无明文。《中候·握河纪》云：“尧即政七十年受《河图》。”其末云：“斯封稷、契、皋陶，赐姓号。”注云：“或云七十二年。”斯此封三臣，止言封号，不道其时，即封此言成功，盖治水毕后，地平天成之时也。稷之功成，实在尧世，其封於邰，必是尧之封矣，故此笺及传皆以为尧。《周本纪》云：“禹封弃於邰，号曰后稷。”以后稷之号亦起舜时，其言不可信也。杜预云：“邰，始平武功县所治釐城。”是也。
　
　　诞降嘉种，维秬维秠，维穈维芑。天降嘉种。秬，黑黍也。秠，一稃二米也。穈，赤苗也。芑，白苗也。笺云：天应尧之显后稷，故为之下嘉种。○秬音巨。秠，孚鄙反，亦黑黍也。又孚卑反，郭芳婢反。穈音门，《尔雅》作“{艹}”，同。郭亡伟反，赤粱粟也。芑音起，徐又巨已反，郭云“白粱粟也”。稃，芳于反，字书云：“粗糠也。”应，应对之应。为，于伪反。下“天为己”同。恒之秬秠，是获是亩。恒之穈芑，是任是负，以归肇祀。恒，徧。肇，始也。始归郊祀也。笺云：任，犹抱也。肇，郊之神位也。后稷以天为己下此四穀之故，则徧种之，成熟则获而亩计之，抱负以归，於郊祀天。得祀天者，二王之后也。○恒，古邓反，本又作“亘”。获，户郭反。任音壬。注同。肇音兆。徧音遍。下同。 
　　[疏]“诞降”至“肇祀”。○毛以为，上既言后稷功成受国，尧又命使事天。此言其祭天之事。可美大矣，此后稷善能於稼穑，上天乃下善穀之种与之，使得种，以此祭祀。天与之穀，是可大也。其言善种者，维是黑黍之秬，维是黑黍二米之秠，维是赤苗之穈，维是白苗之芑。后稷既得此善种，乃徧种之以秬以秠，至熟则於是获刈之，於是亩计之。徧种之以穈以芑，至熟则於是任抱之，於是负檐之。以此秬秠穈芑之穀而归，始郊祀於上天也。○郑以后稷先事天以归，郊兆之处而祀天为异。馀同。○传“天降”至“白苗”。○正义曰：降者，从上之辞，故知降嘉种者，是天降嘉种也。“秬，黑黍”以下，皆《释草》文。唯彼穈作“{艹衅}”，音同耳。李巡曰：“黑黍一名秬。”郭璞曰：“秠亦黑黍，但中米异耳。”汉和帝时，任城生黑黍，或三四实，实二米，得黍三斛八斗。则秬是黑黍之大名，秠是黑黍之中有二米者，别名之为秠，故此经异其文，而《尔雅》释之。若然，秬、秠皆黑黍矣。而《春官·鬯人》注云：“酿秬为酒。秬如黑黍，一秠二米。”言如者，以黑黍一米者多，秬为正称，二米则秬中之异，故言如，以明秬有二等也。秬有二等，则一米亦可为酒。《鬯人》之注必言二米者，以宗庙之祭，唯祼为重，二米嘉异之物，鬯酒宜当用之，故以二米解鬯。其实秬是大名，故云“酿秬为酒”。《尔雅》云“秠，一稃二米”，《鬯人》注云“一秠二米”，文不同者，《郑志》答张逸云：“秠即皮，其稃亦皮也。《尔雅》重言以晓人。”然则秠、稃古今语之异，故郑引《尔雅》得以稃为秠也。赤苗、白苗者，郭璞曰：“{艹衅}，今之赤粱粟；芑，今之白粱粟，皆好穀也。”○笺“天应”至“嘉种”。○正义曰：如此言，则功成受封之后，始天与之种，唯四穀而已。而《閟宫》云：“是生后稷，降之百福。黍稷重穋，稙稚菽麦。”所降多矣，非徒四穀。又彼下文乃言“奄有下国，俾民稼穑”，则是为稷官之日，已得此种。与此二文不同者，天降种者，美大后稷，以稷之必获，归功於天，非天实下之也。作者意异，故先后不同。此言祭之所用，故指陈黍稷。《閟宫》广言民食，故穀多於此。《孔丛》云：“魏王问子慎曰：‘往者中山之地无故有穀，乃云天雨，反以亡国，何也？’曰：‘自古及今，未闻天下穀与人。诗美后稷能大教民种穀，以利天下。若中山之穀，妖怪之事，非所谓天降祥也。’”以此而言，明非实降之也。案《集注》及定本於此并无“笺云”。○传“恒徧”至“郊祀”。○正义曰：以言种之广多，故以恒为徧。定本作“恒”，《集注》皆作“亘”字。“肇，始”，《释诂》文。上言封之於邰，是初为诸侯，故云“始归郊祀”。下云“上帝居歆”，知此祀为郊也。○笺“任犹”至“之后”。○正义曰：以任、负异文，负在背，故任为抱也。郑以后稷，二王之后，先得祭天，非为始祭，故云“肇，郊之神位”，言神位之兆。“肇”宜作“兆”。《春官·小宗伯》云：“兆五帝於四郊。”是也。《商颂》笺读肇为兆，此从略之。又云“得祀天者，二王之后”，申明肇不为始之意也。
　
　　诞我祀如何？或舂或揄，或簸或蹂。释之叟叟，烝之浮浮。揄，抒臼也。或簸糠者，或蹂黍者。释，淅米也。叟叟，声也。浮浮，气也。笺云：蹂之言润也。大矣，我后稷之祀天如何乎！美而将说其事也。舂而抒出之，簸之又润湿之，将复舂之，趣於凿也。释之烝之，以为酒及簠簋之实。○舂，伤容反。揄音由，又以朱反，《说文》作“舀”，弋绍反。簸，波我反。蹂音柔。叟，所留反，字又作“溲”，涛米声也。《尔雅》作“溞”，音同。郭音骚。烝，之丞反。浮如字。《尔雅》、《说文》并作“烰”，云：“烝也。”抒，食汝反，《苍颉篇》云：“取出也。”穅音康，字亦作“康”，俗米旁作康，非。淅，星历反，《说文》云：“汰也。”汰音太。复，扶又反。凿，子洛反，精米也，《字林》作“”，云：“粝米一斛舂为八斗也。”子沃反。簠音甫。簋音轨。载谋载惟，取萧祭脂。取羝以軷，载燔载烈。尝之日涖卜来岁之芟，狝之日涖卜来岁之戒，社之日涖卜来岁之稼，所以兴来而继往也。穀熟而谋，陈祭而卜矣。取萧合黍稷，臭达墙屋。既奠而后爇萧合馨香也。羝，羊牡羊也。軷，道祭也。傅火曰燔，贯之加于火曰烈。笺云：惟，思也。烈之言烂也。后稷既为郊祀之酒及其米，则诹谋其日，思念其礼。至其时，取萧草与祭牲之脂，爇之於行神之位。馨香既闻，取羝羊之体以祭神。又燔烈其肉，为尸羞焉。自此而往郊。○牴，都礼反，字亦作“羝”。軷，蒲未反，《说文》云：“出必告道神，为坛而祭为軷。”《字林》同。父末反。燔音烦。后皆同。涖音利，又音类。芟，所衔反。狝，息浅反。奠，徒练反。爇，如悦反。馨，呼丁反。傅音附。贯，古乱反。诹，足须反。 
　　以兴嗣岁。兴来岁继往岁也。笺云：嗣岁，今新岁也。以先岁之物齐敬犯軷而祀天者，将求新岁之丰年也。孟春之令曰：“乃择元日，祈穀于上帝。” 
　　[疏]“诞我”至“嗣岁”。○毛以为，上言得穀祭天，此言将祭之事。可美大矣，我后稷之祀天，其礼如何？先以所得秬秠穈芑之粟，或使人在碓而舂之，或使人就臼而抒之，或使人簸扬其穅，或使人蹂践其黍。言其各有司存，并皆敏疾也。既蹂舂得米，乃浸之於盆，淅而释之，其声溲溲然，言趍疾。又炊之於甑，爨而烝之，其气浮浮然，言升盛也。既烝熟，乃以为酒食。又於先穀熟之时，则已谋度，所谓穀熟而谋，则已思惟其所祭之礼，谓陈祭而卜。以秋物之成，赖郊祀之福，故穀熟则谋更郊，所以豫备酒食也。至祭之日，乃取萧之香蒿，与祭牲之脂膏，而爇烧之於行神之位，使其馨香远闻。又取羝羊之体，以为犯軷之祭。其祭軷也，取所祭之肉则傅火而燔之，则加火而烈之，以为尸之羞。既祭神道，乃自此而往於郊，以祭天也。所以用先岁之物齐敬犯軷而祀天者，欲以兴起来岁，使之继嗣往岁，而恒得丰年故也。○郑以舂、揄、簸、蹂为事之次。蹂之言润，既簸去穅，或复以水润湿之，将更舂以趍於凿。“载谋载惟”，谓将祭，诹谋其日，思念其礼，非穀熟已谋，以此为异。又以兴嗣岁为兴起新岁。馀同。○传“揄抒”至“浮气”。○正义曰：以“揄”文在“舂”下“簸”上，既舂而未簸，故知揄为抒臼，谓抒米以出臼也，出臼则簸之，故或有簸穅者。或蹂黍者，谓蹂践其黍，然后舂之，然则文当在舂、揄之上，今在下者，以蹂亦为舂，而为之揄、簸俱是舂，进令与舂相近，且退蹂以为韵也。上有穈芑是稷，而独云蹂黍者，以祭用黍以为主，故举黍以言。传每言“或”者，明各有其人，俱趍於事，不相兼也。“释之”既在“簸”之下“烝”之上，故知为淅米也。《说文》云：“淅，汰米也。”《孟子》曰：“孔子去齐，接淅而行”，谓洮米未炊，漉之而去，言其疾也。《释训》云：“溞溞，淅也。烰烰，烝也。”樊光引此诗。孙炎曰：“溞溞，淅米声。烰烰，炊之气。”溞、浮与此不同，古今字耳。传以洮米则有声，故言“溲溲，声”。烝饭则有气，故言“浮浮，气”，取《尔雅》之意为说也。○笺“蹂之”至“之实”。○正义曰：以“蹂”文在“或簸”之下，不应方言蹂黍以水，润米必当蹂之使湿，故云“蹂之言润”。“如何乎”者，问人之辞，故云“美而将说其事”。意欲说之，故设辞自问。上“生民如何”，亦如此也。於此乃注，彼从可知。舂、揄之下，始云“或蹂”，故知是既舂而揉出之，又润湿之，将复舂以趍於凿也。《召旻》笺云：“米之率：粝十，粺九，凿八，侍御七。”《九章算术》：“粟一石为粝米六斗，舂粝一斗为粺九升。又舂为凿则八升，又舂为侍御则七升。”言趍於凿者，此承四穀之后，一舂一簸始为粝米。又一湿一舂，犹未至於凿，故言“趋於”，为渐到之意也。米之细者，乃穷於御。止言趍於凿者，以经、传说祭祀之馔，无言用御米者。桓二年《左传》云：“粢食不凿，昭其俭也。”则不俭者有用凿之处。郊天尊於宗庙，其祭或当用之，故止言“於凿”也。桓十四年《穀梁传》说宗庙之事，夫人亲舂。《楚语》云：“天子禘郊之事，王后必自舂其粢；诸侯宗庙之事，夫人必自舂其盛。”韦昭云：“粢、盛互文也。”言舂，不过如天子躬耕三推而已，故传言或不斥后夫人也。《楚语》又云：“天子亲舂禘之盛。”韦昭云：“率后舂之，亦天子亲舂也。”酒与食用此米为之，故云“释之烝之，以为酒及簠簋之实。”孙毓云：“《诗》之叙事，率以其次。既簸穅矣，而甫以蹂，为蹂黍当先，蹂乃得舂，不得先舂而后蹂也。既蹂即释之烝之，是其次。笺义为长。”《集注》等皆为“蹂黍”，定本为“蹂米”者，误也。○传“尝之”至“曰烈”。○正义曰：传自“尝之日”至“来岁之稼”皆《春官·肆师职》文也。言於秋尝祭宗庙之日，则肆师临卜，问其来岁之芟除草木以种田宜之以否；於秋狝当猎之日，肆师临卜，问其来岁之所戒备得无兵寇以否；於祭社之日，则肆师临卜，问其来岁之所稼种宜之以否。以尝者，尝新穀。古之始耕田者，芟草以种穀。今得新穀，芟草之功，故於尝日问芟。狝主习兵，以戒不虞，故狝日问戒。社者祭土，主稼穑，故於社日问稼。郑於彼注，其意为然。芟稼俱是田事，而异日异问者，以尝新穀而本穀初，初莫先於芟草，故问芟。稼种善否，土地之事，故祭土之日而问稼也。社文在尝、狝之下，谓秋狝祭社也。尝在孟秋，狝、社俱在仲秋，取禽而后祭社，故先狝后社也。尝、社是祭神之事耳，因而问卜。狝乃秋猎，不接神明，亦言卜来岁者，卜者自问吉凶於龟，不由尝、社所祭之神，但因用其日而问之耳。狝为习兵，故因兵事。所以引此三文者，欲见今秋穀熟之时，即谋来年郊祭之事，似今秋祭社之日，豫卜来岁之稼。若然，必以今秋豫卜来岁者，欲令来岁还似今秋，是兴来继往之义。不云卜郊，而言陈祭而卜者，以来年郊祭本为祈穀，今社日卜来岁之稼，即是卜郊之义也。陈祭而卜，谓陈列尝、社，祭之日，豫卜来年善否。若然，此“载谋载惟”，於穀熟已谋，则其事在於酒食之前，当与上四穀相连，不可以他事间之。谋、惟是思念祭事，故下之，令与祭事相比也。又云“萧合黍稷，臭达墙屋。既奠而后爇萧合馨香”，皆《郊特牲》文。彼唯“馨”作“膻”。注云：“膻当作馨，字之误也。”盖毛时未误，故读彼从此。彼言“臭阳达於墙屋”，此无“阳”、“於”二字，引之略耳。彼言宗庙之祭，此是将郊为軷道之祭，事不同而引之者，证此用萧之意。萧，香蒿也。爇，烧也。言宗庙之祭，以香蒿合黍稷，欲使臭气通达於墙屋，故《记》酌於尸，已奠之，而后烧此香蒿，以合其馨香之气，使神歆飨之，故此亦用萧，取其馨香也。此言“祭脂”，彼不言脂；彼言“黍稷”，此不言黍稷，皆文不具耳。“羝，牡羊”者，以祭不用牝，故知是牡也。《释畜》云：“羊牡，牜分；牝，牜羊。”郭璞曰：“牜分谓吴羊白羝者也，是亦以牡为羝也。”“軷，道祭”，谓祭道神之祭。“傅火曰燔”，谓加火烧之。《商颂》曰“如火烈烈”，则烈是火猛之意，不可近烧，故云“贯之加於火上曰烈”，即今之炙肉也。○笺“惟思”至“往郊”。○正义曰：“惟，思”，《释诂》文。又申明远火为烈之意。《说文》云：“烈，火猛也。烂，火熟也。”俱是火熟之意，故云“烈之言烂也”。以酒则豫酿而成，食则临祭乃作，故云“后稷既为郊祀之酒及其米”。於此仍言“其米”，则上为“烝之释之”正为酒耳。而笺兼言簠簋之实者，以彼文有舂簸之事，其为米者，非独为酒而已，故兼言簠簋之实。簠簋之实，必就郊兆作之，故此言“其米”也。礼，大夫以上，将祭必诹谋其日，日定乃卜之。《特牲礼》云“不诹日”，明大夫以上诹之矣，故云“诹谋其日”。彼注云：“诹，谋也。”载谋是谋其日，则载惟是思其礼，故云“思念其礼”。正以《特牲》有“诹”之文，故易传不以谋为“穀熟而谋”。“取萧草与祭祀之脂”，还是羝之脂也。以牲为軷祭而设，羝宜与軷同文，脂则配萧而用，故先言之。“爇之於行神之位”，正谓祭軷之位，以軷之所祭，即是七祀行神，故言行神之位。馨香既闻，取羝羊之体以祭神者，谓取牲体以祭，伏於軷上。《秋官·犬人》云：“凡祭祀供犬牲，伏瘗亦如之。”郑司农云：“伏谓伏犬，以王车轹之。”明此用羝，亦伏体軷上，故言体也。《犬人》伏用犬牲，此用羝者，盖天子诸侯异礼。彼天子用犬，此诸侯用羊，礼相变也。“又燔烈其肉，为尸羞”，言“又”者，亦用此羝之肉为之也。以七祀之祭皆有尸，明軷祭亦有尸。其燔炙者，事尸之羞，故云“为尸羞”也。此后稷为诸侯，得有尸，则天子軷祭亦有尸。依《聘礼》卿大夫軷祭用酒脯，则无尸矣。郊之兆位在国外，故云“自此而往郊”也。○传“兴来岁继往岁”。○正义曰：此一句非祭所用，故分而注之。以兴者，是有所起发之意；嗣者，继续之言，故知为此祭者，欲以追起来岁，以继续往岁，使之岁穀恒熟，常获丰年也。来岁者，据今祭时，以未至为来、已过为往耳，非要别年也。何则？尧命后稷郊天，未至定用何月，要在岁首为之，所言来岁，正谓此年之秋耳。○笺“嗣岁”至“上帝”。○正义曰：笺意定以正月为郊，何则？正朔三而改。自夏而上推之，高辛氏当以建寅之月为正，故《尧典》云“三帛”。注云“高辛氏之后用黑缯”，是也。王者之后，自行其祖正朔。后稷，高辛氏之胄，郊必正月。既以正月为郊，则嗣岁，郊之岁也，故云“嗣岁，今新岁”。新岁而谓之嗣者，使之继嗣往年，犹嗣子之继父。其意微与毛异，大理亦同也。“孟春”以下，皆《月令》文也。定本云“孟春之令曰”，无“月”字。元日，谓善日上辛也。祈穀，即郊天也。引此以证郊祭而云嗣岁之意，由郊天主为祈穀故也。《礼器》曰：“祭祀不祈。”言祈穀者，不可私为己祈，而穀者所以养民，故言祈也。
　
　　卬盛于豆，于豆于登，其香始升。上帝居歆，胡臭亶时？卬，我也。木曰豆，瓦曰登。豆，荐菹醢也。登，大羹也。笺云：胡之言何也。亶，诚也。我后稷盛菹醢之属当于豆者于登者，其馨香始上行，上帝则安而歆享之，何芳臭之诚得其时乎？美之也。祀天用瓦豆，陶器质也。○卬，五郎反。盛音成。注同。“其香”一本作“馨”。亶，都但反。菹，庄居反。醢音海。上，时掌反。 
　　后稷肇祀，庶无罪悔，以迄于今。迄，至也。笺云：庶，众也。后稷肇祀上帝於郊，而天下众民咸得其所，无有罪过也。子孙蒙其福，以至於今，故推以配天焉。○迄，许乞反。 
　　[疏]“卬盛”至“于今”。○毛以为，上言将往祭天，此言正祭之事。我后稷菹醢大羹之属，盛之於豆，又盛之於登，以此而往荐祭。此豆登所盛之物，其馨香之气始上行，上帝则安居而歆飨之。既为上帝所歆，故反言以美之，何有芳臭之诚得其时若此者乎？言无有若此之最善也。帝既飨其祭祀，降其福禄，又述而美之。言后稷受尧之命，始为郊祀，其福乃流於天下之众民，令皆得其所，无有罪过而令人悔恨者，子孙蒙其馀福，以至於今而赖之。今文王得由之而起。今既致太平，故推之以配天焉。○郑唯以肇祀为郊兆之祀为异。馀同。○传“卬我”至“大羹”。○正义曰：“卬，我”，《释诂》文。《释器》云：“木豆谓之豆。瓦豆谓之登。”是木曰豆，瓦曰登。对文则瓦、木异名，散则皆名豆，故云瓦豆谓之登。《冬官·瓬人》“掌为瓦器”，而云“豆中悬”，郑云：“悬绳正豆之柄，瓦亦名豆也。”再言“於豆”者，叠之以足句耳。经唯言盛於豆，传辨其所盛之物。《天官·醢人》“掌四豆之实，皆有菹醢”，是豆为荐羞菹醢也。《公食大夫礼》云：“大羹湆不和，实於登。”是登为大羹湆者，肉汁。大古之羹也，不调以盐菜，以质，故以瓦器盛之。笺“亶诚”至“器质”。○正义曰：“亶诚”，《释诂》文。言盛菹醢之属者，以略不言羹，故言“之属”以包之。祀天而用瓦豆者，以陶器质故也。《郊特牲》曰：“埽地而祭，於其质也，器用陶匏。”是也。定本、《集注》皆云“其馨香始上行”，俗本作“上闻”者，误也。○传“迄，至”。○正义曰：《释诂》文。上传肇为始，此亦当然。○笺“庶众”至“天焉”。○正义曰：“庶，众”，《释诂》文。《抑》云：“庶无罪悔。”笺以庶为幸。以彼是警戒之辞，故为冀幸之义。此既为上帝所歆，不是始冀无罪，故以庶为众。后稷为二王之后，一国言耳，纵使祭天得所，不过福及一国，而言“天下众民咸得其所，无罪”者，以祭天而得丰年，可以广及天下，且以后稷之教田农，天下皆得其利，故天下言之。
　
　　《生民》八章，四章章十句，四章章八句。 
　
　 

　
  



 
　 




卷十七 十七之二 

　卷十七 十七之二 　 


　　《行苇》，忠厚也。周家忠厚，仁及草木，故能内睦九族，外尊事黄耇，养老乞言，以成其福禄焉。九族，自已上至高祖，下至玄孙之亲也。黄，黄发也。耇，冻梨也。乞言，从求善言可以为政者，敦史受之。○行苇，和鬼反。行，道也。苇，草也。耇音苟，《尔雅》云：“寿也。”梨，利知反，又利兮反。《方言》云：“冻梨，老也。”敦如字，本又作“惇”，同。 
　　[疏]“《行苇》八章，章四句”至“福禄焉”。○正义曰：作《行苇》诗者，言忠诚而笃厚也。言周家积世能为忠诚笃厚之行，其仁恩及於草木。以草木之微，尚加爱惜，况在於人，爱之必甚。以此仁爱之深，故能内则亲睦九族之亲，外则尊事其黄发之耇，以礼恭敬养此老人，就乞善言，所以为政，以成其周之王室之福禄焉。此是成王之时，则美成王之忠厚矣。不言成王者，欲见先世皆然，非独成王，故即言周家以广之。九族是王近亲，黄耇则及他姓，故言内外以别之。经八章，“仁及草木”，首章是也；“内睦九族”，二章尽四章是也；尊事黄耇，五章尽卒章上二句皆是也；以成其福禄，卒章下二句是也。三王养老，必就乞言，故序因而及之，於经无所当也。首章言苇，唯有草耳，举草则木可知，故序言以足句耳。○笺“九族”至“受之”。○正义曰：亲睦九族，非直其父祖子孙而已，故言“上至高祖，下及玄孙之亲”，见同出高祖五服之内皆亲之。《文王世子》云“族食世降一等”，则天子所燕及者，非独五服之内。此唯言九族者，言其亲亲以及远，举九族以见同姓皆亲之。黄耇皆是老名，故云“黄，黄发；耇，冻梨”。《释诂》云：“黄发、耇、老，寿也。”舍人曰：“黄发，老人发白复黄也。”孙炎曰：“黄发，发落更生。耇，面冻梨色以浮垢也。”《方言》云：“燕代北鄙，谓耇为梨。”郭璞注：“梨，面色似梨也。”《内则》云：“凡养老，五帝宪，三王又乞言，皆有惇史。”言五帝直养其气体而法效之，三王亦养而法效之，又乞善言，皆有惇史，故知得善言则惇史受之。礼有内外小史大史，无惇史，正以待接老人，择史之惇厚者掌之，惇非官名也，故彼注云：“惇史，史之孝厚者也。”
　
　　敦彼行苇，牛羊勿践履。方苞方体，维叶泥泥。敦，聚貌。行，道也。叶初生泥泥。○笺云：苞，茂也。体，成形也。敦敦然道旁之苇，牧牛羊者毋使躐履折伤之。草物方茂盛，以其终将为人用，故周之先王为此爱之，况於人乎！○敦，徒端反。注同。泥，乃礼反。注同。张揖作“苨苨”，云：“草盛也。”为此，于伪反。注内“为设”同。 
　　[疏]“敦彼”至“泥泥”。○正义曰：言周之先王忠厚之至，见敦敦然道傍之苇，乃禁牧者，尔所牧牛羊，勿得践履折伤之。何则？此苇方欲茂盛，方欲成体，维其叶泥泥然少而美好，以其将为人用，故爱惜之。言其叶少美，是爱之意。周之先王尚爱及草木，况於人乎，是其忠厚之极也。○传“敦聚”至“泥泥”。○正义曰：《周礼》以苇好丛生而谓之丛物，故言“敦，聚貌”。禁其勿践，则生必近路，故以行为道也。犹虑牛羊所食，故知是叶之初生泥泥然。○笺“体成”至“人乎”。○正义曰：成形者，谓至秋乃成为苇，此时未成，故言“方”。以“方”为未至之辞。苇之初生，其名为葭，稍大为芦，长成乃名为苇。“八月萑苇”，是其事也。此禁牛羊勿践，则是春夏时事，而言苇者，此先王爱其为人用，人之所用，在於成苇，作者体其意，故经以成形名之。苇之初生，正是牛羊所食，而禁之者，以牛羊当有牧处，且见先王之意爱之耳。
　
　　戚戚兄弟，莫远具尔。或肆之筵，或授之几。戚戚，内相亲也。肆，陈也。或陈言筵者，或授几者。○笺云：莫，无也。具犹俱也。尔谓进之也。王与族人燕，兄弟之亲，无远无近，俱揖而进之。年稚者，为设筵而已。老者，加之以几。○筵，以然反，席也。铺陈曰筵，藉之曰席。稚，直吏反。 
　　[疏]“戚戚”至“之几”。○正义曰：言先王有仁恩之故，能诚心亲戚，其亲戚之兄弟，无远无近，王俱尔而揖进之，与之燕乐。於时王心实悦，铺设促遽，或有陈之筵席者，或有授之以几者，是王能亲其所亲也。○传“戚戚”至“几者”。○正义曰：戚戚，犹亲亲。然亲其所亲，起於心内，故言内相亲也。相者，两相之辞。族人固当亲王，但若王不亲族人，则族人亦不亲王耳。今王能降心，则族人必亲矣，故以相言之。“肆，陈”，《释诂》文。○笺“莫无”至“以几”。○正义曰：迩是近义，谓揖而进之，令自近也。《燕礼》曰：“公降立於阼阶之东南，南向迩卿。西面北上迩大夫，大夫皆少进。”注云：“迩，近也。揖而移之近之”，是也。经直言“莫远”，而笺言“无远无近”者，以作者句有所局，不得远近并言，举远则近可知矣。几者，所以安身。少不当凭几，而经“筵”、“几”别文，故知老者加之以几也。
　
　　肆筵设席，授几有缉御。设席，重席也。缉御，踧之容也。笺云：缉，犹续也。御，侍也。兄弟之老者，既为设重席授几，又有相续代而侍者，谓敦史也。○缉，七习反。重，直龙反。下同。踧，子六反。，子亦反。 
　　或献或酢，洗爵奠斝。斝，爵也。夏曰醆，殷曰斝，周曰爵。笺云：进酒於客曰献。客答之曰酢。主人又洗爵酬客，客受而奠之，不举也。用殷爵者，尊兄弟也。○酢，才洛反。斝，古雅反，又音嫁。夏，户雅反。醆，则简反，字或作“<王戋>”，同。 
　　[疏]“肆筵”至“奠斝”。○毛以为，乘上肆筵授几之文，更申其事。言正於族人既为“肆之筵”，上又设重席。其授几之人尊敬老者，则有致敬踧之容。既设筵几，族人升堂受燕，或乃主人进酒而献之於宾。宾既受，卒爵，或乃酌而酢答主人。主人卒饮，又洗爵酢以酬宾。宾受而奠此斝，不复举之。王与族燕，以异姓为宾，使宰夫为主人，行此献酢之礼也。○郑以上二句特为老者设文。既为老者肆筵，又重设席，授之以几，复有惇史相续代而侍之。馀同。○传“设席”至“之容”。○正义曰：既言肆筵上又设席，故知重席也，不过下筦上簟而已。《春官》“司几筵”注云：“筵亦席也。铺陈曰筵，藉之曰席。然则言之，筵、席通矣。”彼以在下为铺陈，在上人所蹈藉，故在下者称筵，在上者称席，此当与之同也。以授几以供老人，故以缉御为致敬踧之容。传以授几之时有踧之容，则肆筵之文不主於老人，当是乘述上文，与郑异耳。○笺“缉犹”至“敦史”。○正义曰：缉绩者，连续之，故缉犹续也。凡御者皆侍其侧，故御为侍也。上章已云肆筵授几，今肆筵之上复设席，则是主於老者，异於上章少者或单席矣。惇史主侍老人，故知续代而侍者谓惇史。○传“斝爵”至“曰爵”。○正义曰：礼，主人洗以酬宾，宾得而奠之，所洗所奠犹一物也，而云“洗爵奠斝”，似是异器，故辨之云：“斝，爵也。”爵，酒器之大名，故《仪礼》饮觯者亦云卒爵，是爵为总称。作者因洗奠之别，更变其文耳。“夏曰醆”以下，皆《明堂位》文。引之者，明斝非周器。谓之斝者，彼注谓画禾稼也。○笺“进酒”至“兄弟”。○正义曰：此献酢之法，《仪礼》行事之次为然。知用殷斝为尊者，《公羊传》曰：“周公白牡，鲁公骍刚。”《礼运》云：“醆斝及尸君，非礼也。”以大夫用之为僣，明先代之物为尊也。此言先王之事，或在制礼之前，自当正用殷爵。而知必有异意者，此诗成王之时作，纵使追述先代，当以周制言之，不当举殷之爵，故知於时实用之也。《燕礼》“诸侯燕其臣子，宰夫为主人”，则天子亦当然。《文王世子》云“公与族人燕，则异姓为宾”，则宾主皆非兄弟。言尊兄弟者，宾主为兄弟，行礼而有之，其器之设，主为兄弟故也。
　
　　醓醢以荐，或燔或炙。嘉殽脾臄，或歌或咢。以肉曰醓醢。臄，函也。歌者，比於琴瑟也。徒击鼓曰咢。笺云：荐之礼，韭菹则醓醢也。燔用肉，炙用肝，以脾函为加，故谓之嘉。○醓，他感反，肉酱也。郑注《仪礼》云：“醓汁也。”醢，呼改反。脾，婢支反。臄，渠略反，字或作“醵”。咢，五洛反。毛云：“徒歌曰咢。”《尔雅》云：“徒击鼓谓之咢。徒歌谓之谣。”函，胡南反，何又户感反，本又作“<月函>”，同。《说文》云：“函，舌也。”又云：“口吹肉也。”《通俗文》云：“口上曰臄，口下曰函。”比，毗志反。炙，者夜反。 
　　[疏]“醓醢”至“或咢”。○正义曰：言王燕族人，於献酒之时，则用醓醢并韭菹以荐进之也。又复或燔其肉，或炙其肝以为羞。其正馔以外所加善殽，则脾之与臄。酒殽既备，又作乐助欢。於是时，或比於琴瑟而歌，或徒击鼓而咢。以此燕乐族人，是王能内睦之也。定本、《集注》经皆作“嘉”。笺以脾臄为加，故谓之嘉，是为嘉美之加也。○传“以肉”至“鼓曰咢”。○正义曰：《释器》云：“肉谓之醢。”李巡曰：“以肉作酱曰醢。”《天官·醢人》注云：“醓，肉汁也。”盖用肉为醢，特有多汁，故以醓为名。其无汁者，自以所用之肉鱼雁之属为之名也。以臄为函，盖相传为然。服虔《通俗文》云：“口上曰臄，口下曰函。”或当然也。经传诸言歌者，皆以弦和之，故云“歌者，比於琴瑟”。“徒击鼓曰咢”，《释乐》文。孙炎曰：“声惊咢也。”王肃述毛作“徒击鼓”。今定本、《集注》作“徒歌”者，与《园有桃》传相涉误耳。○笺“荐之”至“之嘉”。○正义曰：醢所以擩菹。礼，笾豆偶，有醢必有菹，故云“韭菹则醓醢”。《醢人》云：“朝事之豆韭菹醓醢。”是也。燔炙是正馔，以脾函为加助，故谓之嘉。
　
　　敦弓既坚，四鍭既钧。舍矢既均，敦弓，画弓也。天子敦弓。鍭，矢参亭。已均中蓺。笺云：舍之言释也。蓺，质也。周之先王将养老，先与群臣行射礼，以择其可与者以为宾。○敦音彫。注及下同。徐又都雷反。鍭音候，又音侯，矢名。钧，规旬反。舍音舍。注同。参，七南反。中，丁仲反。下皆同。可与，音预，下“与为”同。一本直云“可者”，无与字。序宾以贤。言宾客次序皆贤。孔子射於矍相之圃，观者如堵墙。射至於司马，使子路执弓矢出，延射曰：“奔军之将，亡国之大夫，与为人后者，不入。其馀皆入。”盖去者半，入者半。又使公罔之裘、序点扬觯而语。公罔之裘扬觯而语曰：“幼壮孝弟，耆耋好礼，不从流俗，修身以俟死者，不在此位。”盖去者半，处者半。序点又扬觯而语曰：“好学不倦，好礼不变，耄勤称道不乱者，不在此位也。”盖仅有存焉。笺云：序宾以贤，谓以射中多少为次第。○矍，俱缚反。相，息亮反。圃，布古反，又音布。观，古乱反，又音官。堵，丁古反。奔音奋，覆败也。将，子匠反。点，都箪反。觯，之豉反，爵名，容三升。语，鱼据反。弟音悌。耋，徒节反。好，呼报反。下皆同。者不，弗武反。下同。耄，莫报反，字或作“旄”，同。八十曰耄。勤音其，百年曰期颐。仅，其靳反。 
　　[疏]“敦弓”至“以贤”。○毛以为，自此以下，皆说养老之礼。周之先王将欲养老，亲自射以择士。其天子所射之画弓既坚韧矣，其四鍭之矢既钧停矣，其舍放此既均同而中矣，王既射以择宾，莫非贤者。宾次序而为宾客者，以此择之，故而皆是贤人也。○郑唯下句为异。谓次序群臣为宾，以射之贤者为次，言以射中多少为差等。馀同。○传“敦弓”至“中蓺”。○正义曰：敦与彫，古今之异。彫是画饰之义，故云“敦弓，画弓也”。《冬官·弓人》为弓唯言用漆，不言画，则漆上又画之。彼不言画，文不具耳。此述天子择士，宜是天子之弓，故言天子敦弓。此择士之射，与群臣共之，作者主言天子之弓而已。其诸侯公卿宜与射者，自当各有其弓，不必画矣。其等级无文以明之也。定四年《公羊传》何休注云：“天子彫弓，诸侯彤弓，大夫婴弓，士卢弓。”事不经见，未必然也。又解四鍭之义，言鍭是矢参亭者也。参亭，谓三分矢，一在前，二在后，轻重钧亭。四矢皆然，故言“四鍭既钧”。《冬官·矢人》“为鍭矢参分，一在前，二在后”。注云：“三订之而平者，前有铁重也。”矢而谓之鍭者，《释器》云：“金镞翦羽谓之鍭。”孙炎曰：“金镝断羽，使前重也。”《方言》云：“关西曰箭，江淮谓之鍭。”则鍭者，铁镞之矢名也。又解舍矢既均之义，言“已均中蓺”，谓所射之质，四矢皆均中也。案《周礼·司弓矢》：“鍭矢杀矢用诸近射田猎，恒矢痺矢用诸散射。”郑注云：“散射，谓礼乐之射。”此养老即是礼射，而用鍭矢者，此与宾客私宴，不与常射同。或云先王用先代法，不用《周礼》。○笺“舍之”至“为宾”。○正义曰：舍、释俱是放义，故舍之言释，谓既射放矢也。传言“中蓺”，故又解之，云蓺是质，即所射之物，正鹄之总名。但此说大射，当谓鹄也。以下章言养老之事，而此论射，则知射为养老，故云：“周之先王将养老，先与群臣行射礼，以择其可与者以为宾。”礼称将祭而射，谓之大射。养老与祭相类，而亦射以择宾，则亦为大射。何则？礼射有三，宾射在朝而射以娱宾，燕射因燕而射以为乐，皆无择士之义。《乐记》云：“祀於明堂，以教诸侯之孝。食三老五更於太学，以教诸侯之悌。”是祭与养老为相类之事，故知此射必大射也。王肃以此为养老燕射。案燕射於燕旅酬之后乃为之，不当设文於“曾孙维主”之上。岂先为燕射，而后酌酒也？以此知为大射，毛意亦为大射也。○传“言宾”至“存焉”。○正义曰：言序宾以贤者，谓次序为宾，以此择之而皆贤也。然则非贤不得为宾，故言宾客次序皆贤也。自“孔子射於矍相之圃”以下，皆《射义》文。彼於“圃”下云“盖观者如堵墙”，此引之略也。矍相，地名。树菜蔬曰圃。於矍相之地有此圃，孔子射於中。以圣人行礼，故观射者众如垣堵之墙焉。将射，先行饮酒之礼。其礼立一人为司正，使主饮酒之事。至於将射，则变司正为司马，故言“射至於司马”。立司马，是将射之始也。於此之时，使子路执弓矢出圃外，以延进射者，令欲射也。子路延射，则子路为司射矣。执弓矢者，明其为射之事也。告观者曰：若尝为奔败军众之将，谓与人为将，抚御无方，致使己军丧败。或尝为亡国之大夫，谓与人为臣，不能匡辅，令使其国灭亡。及与为人后，谓他人已自有后，复往奇而后之，则是贪财之人。若有此行者，不得入。其馀无此行者，皆入。子路言此之后，盖去者半，入者半。子路所陈三事，皆是人之恶行者。观者终不半为此行，但见其言，畏其义，故去者半耳。既已半入於圃，又使公罔之裘及序点二人扬觯爵而为语。公罔裘先语於众曰：今射之所取之者，唯十年而幼，三十而壮，於时能行孝悌之行，及六十之耆，七十之耋，尚能好礼，不从流失之俗，修饰己身，以待其死而不变者，可留於此。若无此行者，不得在此射位。此说既讫，所入之人於中盖又去者半，而处留者亦半也。序点又扬举此觯，以语说於众曰：今射所取，唯是好学不厌倦，好礼不变慝，至八十九十之耄，而能勤行称举其道不为乱者。若无此行，不得在此射位。於是皆去，盖仅有存焉。郑於彼注，其意为然。传言此者，见在射位如此为难，故先射择之，则宾客皆贤。知子路为司射者，以《乡射》云：“司射袒决，遂取弓矢於西阶，乃告请射事。”今子路执弓矢延射，故知为司射也。司射与司马别，而先目言之，明子路延射之节，立司马时也。主射一人而已，故子路独出延射。语说必须二人，故罔裘、序点相对而言也。必扬觯者，将以令众，故执爵以自表也。二人语意相类，而子路之言全与别者，子路出圃外延入，令众人皆入，就大众之内简去恶者，故言恶者不入，为威肃之辞。其已入圃，则是宾客将欲与之同射，故使裘、点就众人之中简取好者，是故二人之言皆陈善事。前言好礼而已，后令好之不变。前言耆耋好之，后言耄亦不乱。是先易后难，使弥简弥精，故再言之后盖仅有存焉。盖者，谓语辞也。子路言恶事，其末当云：有此行者不入。裘、点言善事，其末当云：无此行者，不在此位。以意在可知，故不设此言，是作文之常势也。孔子此射，盖为大夫时也。大夫射礼有五：大射，宾射，燕射，乡射，主皮之射。此射先行饮酒之礼，则孔子用乡射礼。何则？大射自择其臣，非外人得入。宾射则与宾为之，无询众之义。燕射与所燕者射，不得有外人观之。且燕在於寝，不当处矍相之圃。主皮之射，则求中而已，不在於礼。而此射行礼，又非主皮射，明孔子此射用乡射礼矣。《射义》上又云：“古者天子诸侯将射必行燕礼，卿大夫之射必行乡饮酒之礼。”其下则说孔子射事，明孔子射前饮酒者，是乡饮酒之礼；射者，即是乡射也。故《地官·乡大夫职》云：“三年则兴贤者能者，以礼宾之。厥明，献贤能之书於王，退而以乡射之礼询众庶。”注引孔子射於矍相之圃，使序点扬觯而语众庶之义，引证乡射，明孔子用乡射之礼也。○笺“序宾”至“次第”。○正义曰：投壶数筭云：“某党贤於某若干纯。”谓中多者为贤。此射择之为宾而云贤，明以射中多少为次，故易传也。
　
　　敦弓既句，既挟四鍭。天子之弓，合九而成规。笺云：射礼搢三挟一个，言已挟四鍭，则已徧释之。○句，古豆反，《说文》作“彀”，云：“张弓曰彀。”挟，子协反，又子合反。个，古贺反，亦作“介”。徧音遍。 
　　四鍭如树，言皆中也。序宾以不侮。言其皆有贤才也。笺云：不侮者，敬也。其人敬於礼，则射多中。 
　　[疏]“敦弓”至“不侮”。○毛以为，又说择士为射之事。言王之敦画之弓既挽其弦而句然，既挟此四鍭之矢徧释之矣，其四鍭皆中於质，如手就树之然。王既为此善射，以择贤者为宾，故其次序为宾者以此择之，故皆不有侮慢者也。言为宾者皆是恭敬之贤人。○郑唯下句为异，言其次序宾以不侮慢多少为次第。馀同。○传“天子”至“成规”。○正义曰：皆《冬官·弓人》文也。又云：“往体寡，来体多，谓之王弧。”注云：“王弓合九而成规，弧弓亦然。”则此敦弓即彼王弧也。传言此者，明既句是引满之时也。以合九成规，此弓体直。今言既句，明是挽之。《说文》云：“彀，张弓也。”《二京赋》曰：“彫弓既彀。”彀与句，字虽异，音义同。○笺“射礼”至“释之”。○正义曰：射礼搢三挟一个，大射礼然也。搢者，插也。挟，谓手挟之。射用四矢，故插三於带间，挟一以扣弦而射也。射礼每挟一个，今言挟四鍭，故知已徧释之也。案《大射礼》搢三挟一个，谓卿大夫。若其君，则使人属矢，不亲挟也。
　
　　曾孙维主，酒醴维醹。酌以大斗，以祈黄耇。曾孙，成王也。醹，厚也。大斗，长三尺也。祈，报也。笺云：祈，告也。今我成王承先王之法度，为主人，亦既序宾矣，有醇厚之酒醴，以大斗酌而尝之而美，故以告黄耇之人，徵而养之也。饮酒之礼曰：“告於先生君子，可也。”○醹，如主反，《说文》“厚酒也”，《字林》同，音女父反。斗字又作“枓”，都口反，徐又音主。三尺，谓大斗之柄也。醇音淳。 
　　[疏]“曾孙”至“黄耇”。○毛以为，宾射既中，可以助行养老。曾孙成王於是承先王之法度，维为主人矣。其为主人，酒醴维醹厚矣，故今酌之以大斗而献之，以报养黄耇之老人。○郑以此章始告老人，下章乃言其养。成王养老为主人，酒醴维醹厚，酌以大斗而尝之，以告黄耇将养之也。○传“曾孙”至“祈福”。○正义曰：以《信南山》经、序准之，知曾孙为成王也。醹厚，谓酒之醇者。《说文》云：“醹，厚酒也。”大斗长三尺，谓其柄也。《汉礼器制度》注“勺五升，径六寸，长二尺”，是也。此盖从大器，挹之以樽，用此勺耳。其在樽中，不当用如此之长勺也。祈训为求，但从求善言而报养之，故以祈为报也。○笺“祈告”至“君子”。○正义曰：“祈，告”，《释诂》文。序言周家忠厚，则此篇所陈，周之先王与今王皆能亲亲而敬老也。四章以上，言亲睦九族之事，故笺於首章言先王。五章以下，言养老之事，故笺又言先王，以明周之先王尽能然也。至於此章，指言曾孙，则是主言成王，故云“今成王承先王之法度为主人”，明先王亦然矣。此先王指文王、武王，以其行天子礼故也。若太王、王季，追王耳，未能用天子法。上言先王射以择宾，则成王亦然，故知即以文王之事接之，云“亦既序宾矣”。“酌”文在“祈黄耇”之上，未告黄耇，故知酌者酌而尝之也。饮酒之礼曰：“告於先生君子，可也。”是乡饮酒之礼。宾贤能，明日之事也。彼注云：“先生，大夫之致位者。不以筋力为礼，於是可以来君子。国中有盛德者，可召，唯所欲。”引此者，证祈为告义。言养老之礼，亦当豫告老人矣。
　
　　黄耇台背，以引以翼。台背，大老也。引，长。翼，敬也。笺云：台之言鲐也，大老则背有鲐文。既告老人，及其来也，以礼引之，以礼翼之。在前曰引，在旁曰翼。○台，汤来反，徐又音台，《尔雅》云：“寿也。”鲐，汤来反，鱼名。一音夷。 
　　寿考维祺，以介景福。祺，吉也。笺云：介，助也。养老人而得吉，所以助大福也。○祺音其。介音戒，毛“大也”。后皆放此。 
　　[疏]“黄耇”至“景福”。○毛以为，成王之养老人也，非止一时而已。言此黄耇鲐背之老人，成王以立长养事之，以此常恭敬之。由其尊耇老之人，故得寿考，维有吉庆，以受大大之福。○郑以上言告老人，此言养之事。黄耇鲐背之老人，既告之而来，成王乃使人以礼在前导引之，以礼在傍赞翼之，以此故得寿考维吉，以助其受大福。○传“台背”至“翼敬”。○正义曰：《释诂》云：“鲐背、耇、老，寿也。”舍人曰：“老人气衰，皮肤消瘠，背若鲐鱼也。”《尔雅》作“鲐”，以其似鲐鱼，而此经作“台”，故笺申之云：“台之言鲐也，大老则背有鲐文。”是依《尔雅》为说也。刘熙《释名》云：“九十曰鲐背，背有鲐文。”或当然也。“引，长。翼，敬”，《释诂》文。○笺“在前”至“曰翼”。○正义曰：引者，牵引之义，故云“在前曰引”，谓在前相导之。翼者，如鸟之翼在身之两傍，故云“在傍曰翼”，谓在傍扶持之。以此引、翼是导引、扶持之义，则老人於是始来，故易传以上章为始告，此章为正养。○传“祺，吉”。○正义曰：《释言》文。
　
　　《行苇》八章，章四句。故言七章，二章章六句，五章章四句。 
　
　　《既醉》，大平也。醉酒饱德，人有士君子之行焉。成王祭宗庙，旅酬下徧群臣，至于无筭爵，故云醉焉。乃见十伦之义，志意充满，是谓之饱德。○大平，音泰。后“大平”皆放此。行，下孟反。第四章以下注皆同。徧音遍。下同。见，贤遍反。 
　　[疏]“《既醉》八章，章四句”至“行焉”。○正义曰：作《既醉》诗者，言太平也。谓四方宁静而无事，此则平之大者，故谓太平也。成王之祭宗庙，群臣助之。至於祭末，莫不醉足於酒，厌饱其德。既荷德泽，莫不自修，人皆有士君子之行焉。能使一朝之臣尽为君子，以此教民大安乐，故作此诗以歌其事也。士者，事也，言其才可以理庶事，人行之成名，公卿以下总称之。“济济多士，文王以宁”，其文兼公卿也。君子者，言其德可以君上位，子下民，虽天子亦称之。《易·乾卦》“九三，君子终日乾乾”，谓天子是也。公卿以下有德者亦称之。言人有德者，谓人人皆有德，以显太平之验。经八章。首章上二句，是醉酒饱德也。四章下二句，言相摄以威仪。五章，言君子有孝行，是有士君子之行。此二事是太平之实，故序特言之。但醉酒饱德，本因祭蒙神福，则远被子孙，故作者因言祭而得福禄，泽及后世之事，非诗所主意，故序者略之。本或云“告太平”者，此与《维天之命叙》文相涉，故遂误耳。今定本无“告”字。○笺“成王”至“饱德”。○正义曰：以经言祭事，故云成王祭宗庙，至於旅酬，乃以酒次序相酬，不遗微贱，下徧於群臣，至於无筭爵，爵行无数，以此故云醉焉。酌酒始於旅酬，爵行终於无筭，以醉必在祭末，故先以无筭结之。又从祭初至於祭末，乃见十等伦理，於是志意充满，如食饱足，是以谓之饱德也。《祭统》云“夫祭有十伦焉：见事鬼神之道焉，见君臣之义焉，见父子之伦焉，见贵贱之等焉，见亲疏之杀焉，见爵赏之施焉，见夫妇之别焉，见政事之均焉，见长幼之序焉，见上下之际焉。此之谓十伦也”。彼陈目於上，又历说其事，於下文多不可尽载，略举其意。以为筵几依神，诏室出於祊，为交神明，一也。君迎牲而不迎尸，为尸在庙门外疑於臣，别嫌而迎，是明君臣之义，二也。孙为王父尸，己北面而事子，则为父尸之故，此父子之伦，三也。尸饮五，献卿；尸饮七，献大夫；尸饮九，献士与有司，是明贵贱，四也。群昭群穆咸在，别远近亲疏之序，是亲疏之杀，五也。赐爵禄於太庙，此施爵赏，为六也。君在阼，夫人在房，不相授受，酢必易爵，此别夫妇，为七也。祭末归俎，贵者不重，贱者不虚，是政事之均，八也。赐爵，昭穆及有司皆以齿，是长幼有序，九也。有畀、韗、胞、狄、阍、寺，君在上而惠下，是上下之际，十也。此十义，祭必有之。唯爵赏之施，或有或无，举其有者而为十耳。若然，此十义，祭则有之。独言成王之时为太平事者，人有士君子之行，自由王化之深，实非祭末始然。但作者因事见义，以祭有饱德之事，而臣有士君子之行，以为政由於神，化从神感，是故因祭祀而美其人有德行，以示世之太平耳。
　
</div>
    <div class="pagination">
<a href="毛诗正义_page55.html">上一页</a><span>...</span><a href="毛诗正义_page51.html">51</a><a href="毛诗正义_page52.html">52</a><a href="毛诗正义_page53.html">53</a><a href="毛诗正义_page54.html">54</a><a href="毛诗正义_page55.html">55</a><span class="current-page">56</span><a href="毛诗正义_page57.html">57</a><a href="毛诗正义_page58.html">58</a><a href="毛诗正义_page59.html">59</a><a href="毛诗正义_page60.html">60</a><a href="毛诗正义_page61.html">61</a><span>...</span><a href="毛诗正义_page57.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
