<!DOCTYPE html>
<html>
 <head>
  <meta charset="utf-8"/>
  <title>
   毛诗注疏 - 第 12 页/共 29 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   毛诗注疏 - 第 12 页/共 29 页
  </h1>
  <div class="content">
   蟋蟀在堂岁聿其逝今我不乐日月其迈传迈行也无已大康职思其外传外礼乐之外笺云外谓国外至四境好乐无荒良士蹶蹶传蹶蹶动而敏于事音义【礼乐之乐音岳蹶俱衞反】疏【传正义曰释诂云蹶动也释训云蹶蹶敏也】
　　蟋蟀在堂役车其休笺云庶人乘役车役车休农功毕无事也今我不乐日月其慆传慆过也无已大康职思其忧传忧可忧也笺云忧者谓邻国侵伐之忧好乐无荒良士休休传休休乐道之心音义【慆吐刀反休许虬反】疏【笺正义曰庶人乘役车春官巾车文也彼注云役车方箱可载任器以供役然则收纳禾稼亦用此车故役车休息是农功毕无事也酒诰云肇牵车牛逺服贾用孝养厥父母则庶人之车冬月亦行而云休者据其农功既终载运事毕故言休耳不言冬月不行也】
　　蟋蟀三章章八句
　　序山有枢刺晋昭公也不能脩道以正其国有财不能用有钟鼓不能以自乐有朝廷不能洒埽政荒民防将以危亡四邻谋取其国家而不知国人作诗以刺之也音义【枢本或作蓲乌侯反昭公左传及史记作昭侯乐音洛下及注同朝直遥反廷徒佞反洒所懈反沈所寄反下同埽苏报反本又作扫下同】疏【正义曰有财不能用者三章章首二句是也此二句总言昭公不能用财耳其经之所陈言昭公有衣裳车马钟鼓酒食不用之是分别説其不能用财之事也有钟鼓不能以自乐者二章云子有钟鼓弗鼓弗考是也有朝廷不能洒埽者二章云子有廷内弗洒弗埽是也经先言廷内序先言钟鼓者廷内人君治政之处其事大钟鼓者娯乐已身其事小经责昭公先重后轻故先言廷内序既言有财不能用钟鼔亦货财之事故因即先言之衣裳车马亦是有财序独言钟鼓者据娯乐之大者言之也经先言衣裳后车马者衣裳附于身车马则差逺故先言衣裳也四邻谋取其国家者三章下二句是也四邻即桓叔谋伐晋是也故下篇刺昭公皆言沃所并沃虽一国即四邻之一故以四邻言之】
　　山有枢隰有榆传兴也枢荎也国君有财货而不能用如山隰不能自用其财子有衣裳弗曳弗娄子有车马弗驰弗驱传娄亦曳也宛其死矣他人是愉传宛死貎愉乐也笺云愉读曰偷偷取也音义【榆以朱反荎田节反沈又直黎反曳以世反娄力俱反马云牵也宛于阮反本亦作苑愉毛以朱反郑作偷他侯反】疏【正义曰毛以愉为乐郑以愉为取言他人将取之余同传正义曰枢荎释木文郭璞曰今之刺榆也曵者衣裳在身行必曳之娄与曳连则同为一事走马谓之驰策马谓之驱驱驰俱是乘车之事则曳娄俱是着衣之事故云娄亦曳也愉乐释诂文笺正义曰以下云是保谓得而居之入室谓居而有之故易传以愉为偷言偷盗取之】
　　山有栲隰有杻传栲山樗杻檍也子有廷内弗洒弗扫子有钟鼔弗鼓弗考传洒洒也考击也宛其死矣他人是保传保安也笺云保居也音义【栲音考杻女九反樗勑书反又他胡反檍于力反廷音庭又徒佞反鼓如字本或作击非洒色蟹反又所绮反】疏【传正义曰栲山樗杻檍皆释木文舍人曰栲名山樗杻名檍郭璞曰栲似樗色小而白生山中因名云亦类漆树俗语曰櫄樗栲漆相似如一陆玑疏云山樗与下田樗略无异叶似差狭耳呉人以其叶为茗方俗无名此为栲者似误也今所云为栲者叶如栎木皮厚数寸可为车辐或谓之栲栎许愼正以栲读为□今人言栲失其声耳杻檍也叶似杏而尖白色皮正赤为木多曲少直枝叶茂好二月中叶疏华如綀而细蘂正白盖树今官园种之正名曰万歳既取名于亿万其叶又好故种之共汲山下人或谓之牛筋或谓之檍材可为弓弩榦也洒谓以水湿地而扫之故转为洒洒是散水之名也今定本云弗鼔弗考注云考击也无亦字义并通也保安保居二者皆尔雅无文传笺各以义言之上云他人是愉为得已乐以为乐此云他人是保为得已之安以为安故传训保为安也笺以下云他人入室则是居而有之故易传以保为居】
　　山有漆隰有栗子有酒食何不日鼓瑟传君子无故琴瑟不离于侧且以喜乐且以永日传永引也宛其死矣他人入室音义【漆音七木名离力智反】疏【正义曰责昭公言子既有酒食矣何不日日鼔瑟而饮食之且得以喜乐己身且可以永长此日何故弗爲乎言永日者人而无事则日长难度若饮食作乐则忘忧愁可以永长此日白驹云以永今朝意亦与此同也传正义曰曲礼下云君无故玉不去身大夫无故不彻悬士无故不彻琴瑟注云忧乐不相干也故谓灾患丧病彼量其所有节级立文此言君子总谓大夫士以上也以经云日鼓瑟则是日日用之故言不离于其侧定本云君子琴瑟不离于侧少无故二字恐非也】
　　山有枢三章章八句
　　序之水刺晋昭公也昭公分国以封沃沃盛强昭公微弱国人将叛而归沃焉笺封沃者封叔父桓叔于沃也沃曲沃晋之邑也音义【沃乌毒反】疏【正义曰作扬之水诗者刺晋昭公也昭公分其国地以封沃国谓封叔父桓叔于曲沃之邑也桓叔有德沃是大都沃国日以盛强昭公国既削小身又无德其国日以微弱故晋国之人皆将叛而归于沃国焉昭公分国封沃已为不可国人将叛又不能抚之也故刺之此刺昭公经皆陈桓叔之德者由昭公无德而微弱桓叔有德而盛强国人叛从桓叔昭公之国危矣而昭公不知故陈桓叔有德民乐从之所以刺昭公也笺正义曰封沃者使专有之别为沃国不复属晋故云以封沃也桓二年左传云初晋穆侯之夫人姜氏以条之役生太子命之曰仇其弟以千亩之战生命曰成师师服曰异哉君之名子也嘉耦曰妃怨耦曰仇古之命也今君命太子曰仇弟曰成师始兆乱矣兄其替乎惠之二十四年晋始乱故封桓叔于曲沃师服曰吾闻国家之立也本大而末小是以能固故天子建国诸侯立家今晋甸侯也而建国本既弱矣其能久乎惠之三十年晋潘公弑昭侯而纳桓叔不克是封桓叔于沃之事也此邑本名曲沃序单言沃则既封之后谓之沃国故云沃曲沃也地理志云河东闻喜县故曲沃也武帝元鼎六年行过更名应劭曰武帝于此闻南越破改曰闻喜】
　　之水白石凿凿传兴也凿凿鲜明貎笺云激之水激流湍疾洗去垢浊使白石凿凿然兴者喻桓叔盛强除民所恶民得以有礼义也素衣朱襮从子于沃传襮领也诸侯绣黼丹朱中衣沃曲沃也笺云绣当为绡绡黼丹朱中衣中衣以绡黼为领丹朱为纯也国人欲进此服去从桓叔既见君子云何不乐笺云君子谓桓叔音义【凿子洛反激经歴反湍吐端反洗苏礼反又苏典反去吕反垢古口反恶乌路反又如字襮音博字林方沃反绣音秀众家申毛并依字下文同郑改为绡黼音甫纯真允反又眞顺反乐音洛】疏【正义曰言激扬之水波流湍疾行于石上洗去石之垢秽使白石凿凿然而鲜明以兴桓叔之德政教寛明行于民上除去民之疾恶使沃国之民皆得有礼义也桓叔既有善政其国日以盛强晋国之民皆欲叛而从之以素为衣丹朱为缘绡黼为领此诸侯之中衣也国人欲得造制此素衣朱襮之服进之以从子桓叔于沃国也国人惟欲归于沃惟恐不见桓叔皆云我既得见此君子桓叔则何云乎而得不乐言其实乐也桓叔之得民心如是民将叛而从之而昭公不知故刺之传正义曰释器云黼领谓之襮孙炎曰绣刺黼衣以褗领是襮为领也郊特牲云绣黼丹朱中衣大夫之僭礼也大夫服之则为僭知诸侯当服之中衣者朝服祭服之里衣也其制如深衣故礼记深衣目録云深衣连衣裳而纯之以防者有表则谓之中衣大夫以上祭服中衣用素诗云素衣朱襮玉藻云以帛里布非礼也士祭以朝服中衣以布明矣是言中衣之制与深衣同也其异者中衣之袖小长耳玉藻云中衣继揜尺注云中衣继袂揜一尺深衣缘而已是中衣之袖长也言大夫祭服中衣用素者谓自祭耳其助祭则士服爵弁之服以丝为衣则士以上助祭之服中衣皆用素也少牢馈食之礼是大夫自祭家庙其服用朝服朝服以布为之则中衣亦用布矣而深衣目録云大夫祭服中衣用素者谓大国之孤也杂记云大夫冕而祭于公弁而祭于己注云弁而祭于己唯孤耳弁谓爵弁爵弁是丝衣明中衣亦用素用素则同不必以绣黼为领绣黼唯诸候乃得服之耳晋封桓叔于沃别为诸侯之国故晋人欲以诸侯之服往从之桓叔虽受封于晋正是晋自封之非天子之命天子不赐以爵晋是诸侯不得以爵赐诸侯桓叔庄伯皆以字配諡盖虽君其国未有爵命左传毎云曲沃伯或可自称伯也传不注序故于此解沃为曲沃也笺正义曰传之所言郊特牲文彼注云绣黼丹朱以为中衣领缘也绣读为绡绡绘名引诗云素衣朱绡彼注此笺皆破绣为绡者以其黼之与绣共作中衣之领案考工记云白与黒谓之黼五色备谓之绣若五色聚居则白黒共为绣文不得别为黼称绣黼不得同处明知非绣字也故破绣为绡绡是绘名士昏礼注引诗云素衣朱绡鲁诗以绡为绮属然则绡是缯绮别名于此绡上刺为绣文故谓之绡黼也绡上刺绣以为衣领然后名之为襮故尔雅黼领谓之襮襮为领之别名也案此下章作素衣朱绣而郊特牲及士昏礼二注引诗皆作素衣朱绡者笺破此传绣当为绡下章绣字亦破为绡笺不言者从此而略之耳此已破为绡礼记注从破引之犹月令云鲜羔开氷注云鲜当为献七月引之径作献羔开氷与此同也此则郑之説耳案下章传曰绣黼也则是以绣为义未必如郑为绡也如传意绣得为黼者缋是尽绣是刺之虽五色备具乃成为绣初刺一色即是作绣之法故绣为刺名传言绣黼者谓于缯之上绣刺以为黼非训绣为黼也孙炎注尔雅云绣刺黼文以褗领是取毛绣黼为义其意不与笺同不破绣字义亦通也笺以素衣朱襮之下即云从子于沃故言晋国之人欲进此服去从桓叔言民爱之欲以衣往耳国君之衣非民为之也】
　　之水白石皓皓传皓皓洁白也素衣朱绣从子于鹄传绣黼也鹄曲沃邑也既见君子云何其忧传言无忧也音义【皓胡老反鹄戸毒反】疏【正义曰晋封桓叔于曲沃非独一邑而已其都在曲沃其傍更有邑故云鹄曲沃邑也】
　　之水白石粼粼传粼粼清彻也我闻有命不敢以告人传闻曲沃有善政命不敢以告人笺云不敢以告人而去者畏昭公谓已动民心音义【粼利新反本又作磷同澈直列反或作彻误】
　　扬之水三章二章章六句一章四句
　　序椒聊刺晋昭公也君子见沃之盛疆能脩其政知其蕃衍盛大子孙将有晋国焉音义【椒聊椒木名聊辞也蕃音烦衍延善反】疏【正义曰作椒聊诗者刺晋昭公也君子之人见沃国之盛彊桓叔能脩其政教知其后世稍复蕃衍盛大子孙将并有晋国焉昭公不知故刺之此序序其见刺之由经二章皆陈桓叔有美德子孙蕃衍之事】
　　椒聊之实蕃衍盈升传兴也椒聊椒也笺云椒之性芬香而少实今一捄之实蕃衍满升非其常也兴者喻桓叔晋君之支别耳今其子孙众多将日以盛也彼其之子硕大无朋传朋比也笺云之子是子也谓桓叔也硕谓壮貎佼好也大谓德美广博也无朋平均不朋党椒聊且逺条且传条长也笺云椒之气日益逺长似桓叔之德弥广博音义【捄音求又其菊反何音掬沈居局反比王肃孙毓申毛必履反谓无比例也一音必二反郑云不朋党则申毛作毗至反佼古卯反且子余反下同】疏【正义曰椒之性芬香而少实今椒聊一捄之实乃蕃衍满于一升甚多非其常以兴桓叔晋君之支别今子孙众多亦非其常也桓叔子孙既夕又有羙德彼其是子谓桓叔其人形貌盛壮德美广大无朋党阿比之恶行也椒之香气日益长逺以兴桓叔之德弥益广博桓叔子孙既多德益广博必将并有晋国而昭公不知故刺之聊且皆语助也传正义曰释木云檓大椒郭璞曰今椒树丛生实大者名为檓陆玑疏曰椒聊聊语助也椒树似茱萸有针刺叶坚而滑泽蜀人作茶呉人作茗皆合煮其叶以为香今成臯诸山间有椒谓之竹叶椒其树亦如蜀椒少毒热不中合药也可着饮食中又用烝鸡豚最佳香东海诸岛上亦有椒树枝叶皆相似子长而不圆甚香其味似橘皮岛上獐鹿食此椒叶其肉自然作椒橘香笺正义曰言性芬香喻美徳故下句椒之气日益长逺喻桓叔德弥广博是取香气为喻也言一捄之实者捄谓椒之房裹实者也释木云椒摋丑莍李廵曰榝茱萸也椒茱萸皆有房故曰捄捄实也郭璞曰茱萸子聚生成房是椒之房裹名为捄也知蕃衍满升谓一捄之实者若论一树则不啻一升才据一实又不足满升且诗取蕃多为喻不言一实之大故知谓一捄之实也验今椒实一裹之内唯有一实时有二实者少耳今言一捄满升假多为喻非实事也王肃云种一实蕃衍满一升若种一实则成一树非徒一升而已不得以种一实为喻也传正义曰朋党也比谓阿比朋亦比之义故以朋为比也笺正义曰以硕下有大不宜复训为大故以硕为壮佼貎大谓大德无朋者无朋比之行故知谓平均无其朋党也孙毓云桓叔阻邑不臣以孽倾宗与潘父比至杀昭公而求入焉能均平而不朋党乎斯不然矣此言桓叔能脩国政抚民平均望桓叔之美刺昭公之恶耳不得以倾宗阻邑为桓叔罪也即如毓言桓叔罪多矣诗人何得称其硕大且笃能脩其政乎且桓叔别封于沃自是邻国相陵安得责其不臣传正义曰尚书称厥木惟条谓木枝长故以条为长也】
　　椒聊之实蕃衍盈匊传两手曰匊彼其之子实大且笃传笃厚也椒聊且逺条且传言声之逺闻也音义【匊本又作掬九六反】疏【传正义曰笃厚释诂文】
　　椒聊二章章六句
　　序绸缪刺晋乱也国乱则婚姻不得其时焉笺不得其时谓不及仲春之月音义【绸直留反缪忘侯反】疏【正义曰毛以为不得初冬冬末开春之时故陈婚姻之正时以刺之郑以为不得仲春之正时四月五月乃成婚故直举失时之事以刺之毛以为婚之月自季秋尽于孟春皆可以成婚三十之男二十之女乃得以仲春行嫁自是以外余月皆不得为婚也今此晋国之乱婚姻失于正时三章皆举婚姻正时以刺之三星者参也首章言在天谓始见东方十月之时故王肃述毛云三星在天谓十月也在天既据十月二章在隅谓在东南隅又在十月之后也谓十一月十二月也卒章在户言参星正中直户谓正月中也故月令孟春之月昏参中是参星直户在正月中也此三章者皆婚姻之正时晋国婚姻失此三者之时故三章各举一时以刺之毛以季秋之月亦是为婚之时今此篇不陈季秋之月者以不得其时谓失于过晚作者据其失晚追陈正时故近举十月以来不复逺言季秋也郑以为婚姻之礼必在仲春过渉后月则为不可今晋国之乱婚姻皆后于仲春之月贤者见其失时指天以责娶者三星者心也一名火星凡嫁娶者以二月之昏火星未见之时为之首章言在天谓昏而火星始见东方三月之末四月之中也二章言在隅又晚于在天谓四月之末五月之中也卒章言在户又晚于在隅谓五月之末六月之中故月令季夏之月昏火中是六月之中心星直户也此三者皆晚矣失仲春之月三章歴言其失以刺之】
　　绸缪束薪三星在天传兴也绸缪犹纒绵也三星参也在天谓始见东方也男女待礼而成若薪刍待人事而后束也三星在天可以嫁娶矣笺云三星谓心星也心有尊卑夫妇父子之象又为二月之合宿故嫁娶者以为焉昏而火星不见嫁娶之时也今我束薪于野乃见其在天则三月之末四月之中见于东方矣故云不得其时今夕何夕见此良人传良人羙室也笺云今夕何夕者言此夕何月之夕乎而女以见良人言非其时子兮子兮如此良人何传子兮者嗟兹也笺云子兮子兮者斥嫁取者子取后隂阳交防之月当如此良人何音义【参所金反见贤遍反下不见见于东同刍楚俱反説文云刍刈草也象苞束草之形宿音秀后戸豆反】疏【正义曰毛以为绸缪犹纒绵束薪之貎言薪在田野之中必纒绵束之乃得成为家用以兴女在父母之家必以礼娶之乃得成为室家薪刍待人事而束犹室家待礼而成也室家既须以礼当及善时为婚三星在天始见东方于礼可以婚矣以时晋国大乱婚姻失时故无妻之男思咏嫁娶之夕而欲见此美室言今此三星在天之夕是何月之夕而得见此良人美其时之善思得其时也思而不得乃自咨嗟言子兮子兮当如此良人何如何犹奈何言三星在天之月不得见此良人当奈之何乎言不可奈何矣郑以为嫁娶者当用仲春之月心星未见之时今晋国大乱婚姻皆不得其月贤者见而责之贤者言已纒绵束薪于野及夜而归见三星见于东方已在天矣至家而见初为婚者因责之云今夕是何月之夕而汝见此良人言晚矣失其时不可以为婚也子兮子兮汝当如此良人何言娶者后隂阳交防之月失婚姻为礼之时是损良人之善当如之何乎言其损良人不可奈何也由晋国之乱今失正时故举其事而刺之传正义曰以绸缪是束薪之状故云犹纒绵也参有三星故言三星参也汉书天文志云参白虎宿三星是也二章在隅卒章在户是从始见为説逆而推之故知在天谓始见东方也诗言婚姻之事先举束薪之状故知以人事喻待礼也毛以秋冬为婚时故云三星在天可以嫁娶王肃云谓十月也笺正义曰孝经援神契云心三星中独明是心亦三星也天文志云心为明堂也大星天王前后星子属然则心之三星星有大小大者为天王小者为子属则大者尊小者卑大者象夫父小者象子妇故云心有尊卑夫妇父子之象也二月日体在戍而斗柄建卯初昏之时心星在于卯上二月之昏合于本位故称合宿心星又是二月之合宿故嫁娶者以为焉谓侯其将出之时行此嫁娶之礼也昏而火星不见嫁娶之时谓仲春之月嫁娶之正时也笺以下经四句是贤者责人之辞故知绸缪束薪为贤者自束其薪不为兴也今我束薪于野乃见其在天谓负薪至家之时见在天未必束薪之时已在天也因以束薪而归故言之也昭十七年左传曰火出于夏为三月于商为四月于周为五月小星笺云心在东方三月时则心星始见在三月矣此笺云三月之末四月之中者正以三月至于六月则有四月此诗唯有三章而卒章言在户谓正中直户必是六月昏也逆而差之则二章当五月首章当四月四月火见已久不得谓之始见以诗人始作总举天象不必章举一月郑差次之使四月共当三章故毎章之笺皆举两月也成婚之时当以火星未见今已见在天是不得其时也凡取星辰为多取昏旦中为义此独取心星未出为者以火者天之大辰星有夫妇之象此星若见则为失时故取将见为夏官司爟云季春出火民咸从之季秋纳火民亦如之郑司农云三月昏时心星见于辰上使民出火九月黄昏心星伏于戍上使民纳火又哀十二年左传云火伏而后蛰者毕此取将见为彼取已伏为其意同也此篇三章与摽有梅三章笺据时节其理大同彼文王之化有故不以仲春者至夏尚使行嫁所以蕃肓人民故歌而美之此则晋国之乱不能及时至使晚于常月故陈而刺之本意不同美刺有异也传正义曰小戎云厌厌良人妻谓夫为良人知此美室着以下云见此粲者粲是三女故知良人为美室良训为善故称美也传以三星在天为昏之正时则此二句是国人不得及时思咏善时得见良人之辞也王肃云婚姻不得其时故思咏嫁娶之夕而欲见此美室也笺正义曰笺以仲春为婚月三星在天后于仲春故以此二句为责娶者之辞也説苑称鄂君与越人同舟越人拥楫而歌曰今夕何夕兮得与搴舟水流今日何日兮得与王子同舟如彼歌意则嘉美此夕与笺意异者彼意或出于此但引诗断章不必如本也传正义曰传意以上句为思咏嫁娶之夕欲得见良人则此句嗟叹己身不得见良人也子兮子兮自嗟叹也兹此也嗟叹此身不得见良人言已无奈此良人何笺正义曰笺以此句亦是责娶者之辞故云子兮子兮为斥娶者以其良人为妻当以良时迎之今子之娶后于隂阳交防之月则损良人之善故云当如此良人何责其损良人也】
　　绸缪束刍三星在隅传隅东南隅也笺云心星在隅谓四月之末五月之中今夕何夕见此邂逅传邂逅解説之貎子兮子兮如此邂逅何音义【邂本亦作解戸懈反一音户佳反逅本又作觏胡豆反一音戸冓反韩诗云邂觏不固之貌解音蟹説音悦】
　　绸缪束楚三星在户传参星正月中直户也笺云心星在户谓之五月之末六月之中今夕何夕见此粲者传三女为粲大夫一妻二妾子兮子兮如此粲者何音义【直音値又如字粲采旦反字林作防】疏【传正义曰周语云密康公游于泾有三女奔之其母曰必致之王女三为粲粲美物也汝则小丑何以堪之然粲者众女之美称也曲礼下云大夫不名侄娣大夫有妻有妾有一妻二妾也此刺婚姻失时当是民之婚姻而以大夫之法为辞者此时贵者亦婚姻失时故王肃云言在位者亦不能及礼也】
　　绸缪三章章六句
　　序杕杜刺时也君不能亲其宗族骨肉离防独居而无兄弟将为沃所并尔音义【杕徒细反本或作夷狄字非也下篇同并必政反】疏【正义曰不亲宗族者章首二句是也独居而无兄弟者次三句是也下四句戒异姓之人令辅君为治亦是不亲宗族之言故序略之】
　　有杕之杜其叶湑湑传兴也杕特貎杜赤棠也湑湑枝叶不相比也独行踽踽岂无他人不如我同父传踽踽无所亲也笺云他人谓异姓也言昭公逺其宗族独行于国中踽踽然此岂无异姓之臣乎顾恩不如同姓亲亲也嗟行之人胡不比焉笺云君所与行之人谓异姓卿大夫也比辅也此人女何不辅君为政令人无兄弟胡不佽焉传佽助也笺云异姓卿大夫女见君无兄弟之亲亲者何不相推佽而助之音义【湑私叙反比毗志反下文及注同踽俱禹反逺于万反佽七利反】疏【正义曰言有杕然特生之杜其叶湑湑然而盛但柯条稀疏不相比次以兴晋君疏其宗族不与相亲犹似杜之枝叶不相比次然也君既不与兄弟相亲至使骨肉离散君乃独行于国中踽踽然无所亲昵者也岂无他人异姓之臣乎顾其恩亲不如我同父之人耳君既不亲同姓之人与之为治则异姓之臣又不肯尽忠辅君将为沃国所并故又戒之云嗟乎汝君所与共行之人谓异姓卿大夫之等汝何不辅君为政令焉又谓异姓之臣汝既见人无兄弟之亲何不推佽而助之焉同姓之臣既已见疏不得辅君犹冀他人辅之得使不灭故戒异姓之人使助君也传正义曰释木云杜赤棠白者棠樊光云赤者为杜白者为棠陆玑疏云赤棠与白棠同耳但子有赤白美恶子白色为白棠甘棠也少酢滑美赤棠子涩而酢无味俗语云涩如杜是也赤棠木理韧亦可以作弓干是也裳裳者华亦云其叶湑兮则湑湑与菁菁皆茂盛之貌传于此云湑湑枝叶不相比下章言菁菁叶盛互相明耳言叶虽茂盛而枝条稀疏以喻宗族虽彊不相亲昵也笺以此刺不亲宗族不宜以盛为喻故下章易传以菁菁为稀少之貎此章直取不相比次为喻不取叶盛为喻菁菁实是茂盛而得为稀少貌者以叶密则同为一色由稀少故见其枝以菁菁者莪菁菁为莪之茂貎则知郑意亦以菁菁湑湑为茂貎但不取叶为兴耳笺正义曰言嗟行之人是嗟叹此所行之人也君既疏其宗族宗族不与君行故知君所与行之人谓异姓卿大夫也比辅释诂文彼辅作俌亦是辅之义也传正义曰佽古次字欲使相推以次第助之耳非训佽为助也】
　　有杕之杜其叶菁菁传菁菁叶盛也笺云菁菁稀少之貎独行睘睘岂无他人不如我同姓传睘睘无所依也同姓同祖也嗟行之人胡不比焉人无兄弟胡不佽焉音义【菁本又作青同子零反睘本亦作茕又作焭求营反】疏【传正义曰睘睘踽踽皆与独行共文故知是无所依无所亲昵之貎上言亲此言依义亦同变其文耳以上云同父故云同姓为同祖也】
　　杕杜二章章九句
　　序羔裘刺时也晋人刺其在位不恤其民也笺恤忧也音义【恤荀律反】疏【正义曰刺其在位不恤其民者谓刺朝廷卿大夫也以在位之臣辅君为政当助君忧民而怀恶于民不忧其民不与相亲比故刺之经二章皆刺在位怀恶不恤下民之辞俗本或其下有君衍字定本无君字是也】
　　羔裘豹袪自我人居居传袪袂也本末不同在位与民异心自用也居居怀恶不相亲比之貎笺云羔裘豹袪在位卿大夫之服也其役使我之民人其意居居然有悖恶之心不恤我之困苦岂无他人维子之故笺云此民卿大夫采邑之民也故云岂无他人可归往者乎我不去者乃念子故旧之人音义【袪起居反又丘据反袂末也居如字又音据比毗志反悖补对反】疏【正义曰在位之臣服羔裘豹袪晋人因其服举以为喻言以羔皮为裘豹皮为袪裘袪异皮本末不同以兴民欲在上忧已在上疾恶其民是上下之意亦不同也在位之心既与民异其用使我之众人居居然有悖恶之色不与我民相亲不忧我之困苦也卿大夫于民如此民见君子无忧民今欲去之言我岂无他人贤者可归往之乎维子之故旧恩好不忍去耳作者是卿大夫采邑之民故言已与在位故旧恩好传正义曰玉藻説深衣之制云袂可以回肘注云二尺二寸之节又曰袂尺二寸注云袂口也然则袂与祛别此以袪袂为一者袂是袖之大名袪是袖头之小称其通皆为袂以深衣云袂之长短反屈之及肘是通袪皆为袂故以为袪袂也以裘身为本裘袂为末其皮既异是本末不同喻在位与民异心也直以裘之本末喻在位与民耳不以在位与民为本末也此解直云袪袂定本云袪袂末与礼合释诂云由用也自由也展转相训是自为用也释训云居居究究恶也李廵曰居居不狎习之恶孙炎曰究究穷极人之恶此言怀恶而不与民相亲是不狎习也用民力而不忧其困是穷极人也笺正义曰郑风羔裘言古之君子以风其朝焉经称羔裘豹饰孔武有力是知在位之臣服此豹袖之羔裘也传已解兴喻之义笺又解所以用裘兴意以在位身服此裘故取其裘为兴召南羔裘亦以大夫身服此羔裘即言其人有羔羊之德与此同也有悖恶之色不恤我之困苦申明传怀恶不比之意笺以民与大夫尊卑县隔不应得有故旧恩好而此云维子之好故解之是此卿大夫采邑之民以卿大夫世食采邑在位者防少未仕之时与此民相亲相爱故称好也作诗者虽是采邑之民所恨乃是一国之事何则采邑之民与故旧尚不存恤其余非其故旧不恤明矣序云在位不恤其民谓在位之臣莫不尽然非独食采邑之主偏苦其邑岂无他人可归往者指谓他国可往非欲去此采邑适彼采邑也故王肃云我岂无他国可归乎维念子与我有故旧也与郑同】
　　羔裘豹褎自我人究究传褎犹袪也究究犹居居也岂无他人维子之好笺云我不去而归往他人者乃念子而爱好之也民之厚如此亦唐之遗风音义【褎徐救反究九又反好呼报反注同】疏【笺正义曰北风刺虐则云携手同行硕防刺贪则云适彼乐国皆欲奋飞而去无顾恋之心此则念其恩好不忍归他人之国其情笃厚如此亦是唐之遗风言犹有帝尧遗化故风俗淳也】
　　羔裘二章章四句
　　序鸨羽刺时也昭公之后大乱五世君子下从征役不得飬其父母而作是诗也笺大乱五世者昭公孝侯鄂侯哀侯小子侯音义【鸨音保鸨似鴈而大无后趾养羊亮反鄂五各反】疏【正义曰言下从征役者君子之人当居平安之处不有征役之劳今乃退与无知之人共从征役故言下也定本作下从征役经三章皆上二句言君子从征役之苦下五句恨不得供养父母之辞笺正义曰案左传桓二年称鲁惠公三十年晋潘父弑昭侯而纳桓叔不克晋人立孝侯惠之四十五年曲沃庄伯伐翼弑孝侯翼人立其弟鄂候隐五年传称曲沃庄伯伐翼翼侯奔随秋王命虢公伐曲沃而立哀侯于翼隐六年传称翼人逆晋侯于随纳诸鄂晋人谓之鄂侯桓二年传鄂侯生哀侯哀侯侵陉庭之田陉庭南鄙启曲沃伐翼桓三年曲沃武公伐翼逐翼侯于汾隰夜获之桓七年传冬曲沃伯诱晋小子侯杀之八年春灭翼是大乱五世之事案桓八年传云冬王命虢仲立晋哀侯之弟缗于晋则小子侯之后复有缗为晋君此大乱五世不数缗者以此言昭公之后则是昭公之诗自昭公数之至小子而满五故数不及缗也此言大乱五世则乱后始作但乱从昭起追刺昭公故为昭公诗也】
　　肃肃鸨羽集于苞栩传兴也肃肃鸨羽声也集止苞稹栩杼也鸨之性不树止笺云兴者喻君子当居安平之处今下从征役其为危苦如鸨之树止然稹者根相迫迮梱致也王事靡盬不能蓺稷黍父母何怙传盬不攻致也怙恃也笺云蓺树也我迫王事无不攻致故尽力焉既则罢倦不能播种五谷今我父母将何怙乎悠悠苍天曷其有所笺云曷何也何时我得其所哉音义【苞补交反栩况禹反稹本又作槇之忍反何之人反沈音田又音振广雅云概也杼食汝反徐治与反处昌虑反迮侧百反梱户本反致直置反下同盬音古蓺鱼世反怙音户罢音皮】疏【正义曰言肃肃之为声者是鸨鸟之羽飞而集于苞栩之上以兴君子之人乃下从于征役之事然鸨之性不树止今乃集于苞栩之上极为危苦喻君子之人当居平安之处今乃下从征役亦甚为危苦君子之人既从王事此王家之事无不攻致故尽力为之既则罢倦虽得还家不复能种蓺黍稷既无黍稷我之父母当为何所依怙乎乃告于天云悠悠乎逺者苍苍之上天何时乎使我得其所免此征役复平常人乎人穷则反本困则告天此时征役未止故诉天告怨也传正义曰苞稹释言文孙炎曰物丛生曰苞齐人名曰稹郭璞曰今人呼物丛致者为稹笺云稹者根相迫迮梱致貎亦谓丛生也栩杼释木文郭璞曰柞树也陆玑疏曰今柞栎也徐州人谓栎为杼或谓之为栩其子为皁或言皁斗其殻为汁可以染皁今京洛及河内多言杼汁谓栎为杼五方通语也鸨鸟连蹄性不树止树止则为苦故以喻君子从征役为危苦也盬与蛊字异义同昭元年左传云于文皿虫为蛊谷之飞亦为蛊杜预云皿器受虫害者为蛊谷久积则变为飞虫名曰蛊然则虫害器败谷者皆谓之蛊是盬为不攻牢不坚致之意也此云盬不攻致四牡传云盬不坚固其义同也定本致皆作致蓼莪云无父何怗无母何恃怙恃义同言父母当何恃食故下言何食何尝与此相接成也笺正义曰何知不为身在役所不得营农而云王事尽力虽归既则罢倦不能播种者以经不云不得而云不能明是筋力疲极虽归而不能也】
　　肃肃鸨翼集于苞棘王事靡盬不能蓺黍稷父母何食悠悠苍天曷其有极笺云极已也
　　肃肃鸨行集于苞桑传行翮也王事靡盬不能蓺稻梁父母何尝悠悠苍天曷其有常音义【行戸郎反注冋翮户革反尔雅云羽本谓之翮】疏【正义曰以上言羽翼明行亦羽翼以鸟翮之毛有行列故称行也】
　　鸨羽三章章七句
　　序无衣美晋武公也武公始并晋国其大夫为之请命乎天子之使而作是诗也笺天子之使是时使来者音义【并卑政反下注同为于伪反之使所吏反注同】疏【正义曰作无衣诗者美晋武公也所以美之者晋昭公封叔父成师于曲沃号为桓叔桓叔生庄伯庄伯生武公继世为曲沃之君常与晋之正适战争不息及今武公始灭晋而有之其大夫为之请王赐命于天子之使而作是无衣之诗以美之其大夫者武公之下大夫也曲沃之大夫美其能并晋国故为之请命此序其请命之事经二章皆请命之辞笺正义曰不言请命于天子而云请命于天子之使故云是时使来使以他事适晋大夫就使求之欲得此使告王令王赐以命服也案左传桓八年王使立缗于晋至庄十六年乃云王使虢公命曲沃伯为晋侯不言灭晋之事晋世家云哀侯二年曲沃庄伯卒晋侯缗立二十八年曲沃武公伐晋侯缗灭之尽以其实器赂周僖王僖王命曲沃武公为晋君列为诸侯于是尽并晋地而有之曲沃武公已即位三十七年矣计缗以桓八年立至庄十六年乃得二十八年然则虢公命晋侯之年始并晋也虢公未命晋之前有使适晋晋大夫就之请命其使名号书传无丈也或以为使即虢公当来赐命之时大夫就之请命斯不然矣传称王使虢公命曲沃伯为晋侯则虢公适晋之时赍命服来赐大夫不假请之岂虢公奉使适晋藏其命服待请而与之哉若虢公于赐命之前别来适晋则非所知耳若当时以命赐之即命晋之时不须请也故笺直言使来不知何使】
　　岂曰无衣七兮传侯伯之礼七命冕服七章笺云我岂无是七章之衣乎晋旧有之非新命之服不如子之衣安且吉兮传诸侯不命于天子则不成为君笺云武公初并晋国心未自安故以得命服为安疏【正义曰此皆请命之辞晋大夫美武公能并晋国而未得命服故为之请于天子之使曰我晋国之中岂曰无此衣之七章兮晋旧有之矣但不如天子之衣我若得之则心安而且又吉兮天子命诸侯必赐之以服故请其衣就天子之使请天子之衣故云子之衣也诸侯不命于天子则不成为国君武公并晋心不自安故得王命服则安且吉兮传正义曰侯伯之礼七命冕服七章此解指言七兮之意晋唐叔之封爵称侯侯伯之礼冕服七章故请七章之衣春官典命云侯伯七命其国家宫室车旗衣服礼仪皆以七为节秋官大行人云诸侯之礼执信圭七寸冕服七章是七命七章之衣案春官巾车云金路钩樊缨九就建大旂以宾同姓以封注云同姓以封谓王子母弟率以功德出封虽为侯伯其车服犹如上公若鲁卫之属然则唐叔是王之母弟车服犹如上公上公之服九章此大夫不请九章之服而请七章者王子母弟车服得如上公无正文正以周之建国唯二王之后称公其余虽大皆侯伯也彼云同姓以封必是封为侯伯侯伯以七为节而金路樊缨九就则知王子母弟初出封者车服犹如上公故得以九为节如上公者唯王子母弟一身若唐叔耳其后世子孙自依爵命之数故请七章之衣也诸侯不命于天子则不成为君此解得衣乃安之意诸侯者天子之所建不受命于天子则不成为君故不得衣则不安也必请衣者文元年天王使毛伯来锡公命公羊传曰锡者何赐也命者何加我服也是王命诸侯必皆以衣赐之故请衣也案大宗伯云王命诸侯则傧庄元年谷梁传云礼有受命无来锡命锡命非正也然则诸侯当往就天子受命此在国请之者天子赐诸侯之命其礼亡案春秋之世鲁文公成公晋惠公齐灵公皆是天子遣使赐命左传不讥之则王赐诸侯之命有召而赐之者有遣使赐之者谷梁之言非礼意也此武公以孽夺宗故心不自安得命乃安也及世家称武公厚赂周僖王僖王乃赐之命是于法武公不当赐之美之者其臣之意美之耳】
　　岂曰无衣六兮传天子之卿六命车旗衣服以六为节笺云变七言六者谦也不敢必当侯伯得受六命之服列于天子之卿犹愈乎不不如子之衣安且燠兮传燠暖也音义【燠夲又作奥于六反暖奴缓反】疏【传正义曰典命云王之三公八命其卿六命其国家宫室车旗衣服礼仪亦如之是毛所据之文也云车旗者盖谓卿从车六乘旌旗六旒衣服者指谓冠弁也饰则六玉冠则六辟积夏官射人云三公执璧与子男同也则其服亦毳冕矣三公既毳冕则孤卿服絺冕大夫服冕则司服注云絺冕衣一章裳二章冕衣无文裳刺黻而已然则絺冕之服止有三章而此云六为节不得为卿六章之衣故毛郑并不云章或者司服之注自説天子之服隆杀之差其臣自当依命数也笺正义曰传正解六兮为天子之卿服不解晋人请六章之服意故笺申之今昔实侯爵之国非天子之卿所以请六章衣者谦不敢必当侯伯之礼故求得受六命之服次列于天子之卿犹愈乎不愈犹胜也言已若得六章之衣犹胜不也上笺解七章之衣言晋旧有之此不言晋旧有之者晋国旧无此衣不得言旧有也检晋之先君见经传者爕父事康王文侯辅平王有为天子卿者但侯伯入为卿士依其本国之命不服六章之衣故郑答赵商云诸侯入为卿大夫与在朝仕者异各依本国如其命数是其不降本国不服六章也郑知然者以大车陈古之天子大夫行决男女之讼经云毳衣如菼则是子男入为大夫得服毳冕故知入仕王朝者各依本国之命晋之先世不得有六章之衣实无六章之衣而云岂曰无衣六者从上章之文饰辞以请命耳非实有也传正义曰燠暖也释言文】
　　无衣二章章三句
　　序有杕之杜刺晋武公也武公寡特兼其宗族而不求贤以自辅焉音义【宗族本亦作宗矣】疏【正义曰言寡特者言武公专在已身不与贤人图事孤寡特立也兼其宗族者昭侯以下为君于晋国者是武公之宗族武公兼有之也武公初兼宗国宜须求贤而不求贤者故刺之经二章皆责君不求贤人之事也】
　　有杕之杜生于道左传兴也道左之阳人所宜休息也笺云道左道东也日之热恒在日中之后道东之杜人所宜休息也今人不休息者以其特生隂寡也兴者喻武公初兼其宗族不求贤者与之在位君子不归似乎特生之杜然彼君子兮噬肯适我传噬逮也笺云肯可适之也彼君子之人至于此国皆可求之我君所君子之人义之与比其不来者君不求之中心好之曷饮食之笺云曷何也言中心诚好之何但饮食之当尽礼极欢以待之音义【隂于鸩反又如字本亦作防同噬市世反韩诗作逝逝及也比毗志反好呼报反下同饮于鸩反下文同食音嗣下同】疏【正义曰言有杕然特生之杜生于道路之左人所宜休息今日所以人不休息者由其孤特独生隂凉寡薄故也以兴武公一国之君人所宜往仕今日所以人不往仕者由其孤特为君不求贤者故也因敎武公求贤之法彼君子之人兮但能来逮于我国者皆可使之适我君之所何则君子之人义之与比故求则得之今不来者由君之不求之耳君欲求之当如之何君当中心诚实好之何但饮食而已当尽礼极欢以待之则贤者自至矣笺正义曰王制云道路男子由右妇人由左言左右据南向西向为正在隂为右在阳为左故传言道左之阳笺以为道东也物积而后始极既极而后方衰从旦积暖故日中之后乃极热从昏积凉故半夜之后始极寒计一歳之日分乃为隂阳当以仲冬极寒仲夏极暑而六月始大暑季冬乃大寒亦此意传正义曰噬逮释言文逮又别训为至故笺云君子之人至于此国训此逮为至也笺正义曰肯可释言文释诂云之适往也故适得为之】
　　有杕之杜生于道周传周曲也彼君子兮噬肯来游传游观也中心好之曷饮食之音义【周韩诗云右也观古乱反】疏【传正义曰言道周绕之故为曲也】
　　有杕之杜二章章六句
　　序葛生刺晋献公也好攻战则国人多丧矣笺丧弃亡也夫从征役弃亡不反则其妻居家而怨思音义【好呼报反攻音贡又如字丧息浪反注同又如字思息嗣反或如字】疏【正义曰数攻他国数与敌战其国人或死行陈或见囚虏是以国人多丧其妻独处于室故陈妻怨之辞以刺君也经五章皆妻怨之辞献公以庄十八年立僖九年卒案左传庄二十八年传称晋伐骊戎骊戎男女以骊姬闵元年传曰晋侯作二军以灭耿灭霍灭魏二年传云晋侯使太子申生伐东山臯落氏僖二年晋师灭下阳五年传曰八月晋侯围上阳冬灭虢又执虞公八年传称晋里克败狄于采桑见于传者已如此是其好攻战也】
　　葛生蒙楚蔹蔓于野传兴也葛生延而蒙楚蔹生蔓于野喻妇人外成于他家予美亡此谁与独处笺云予我亡无也言我所美之人无于此谓其君子也吾谁与居乎独处家耳从军未还未知死生其今无于此音义【蔹音亷又力恬反又力俭反徐又力劔反草木疏云似栝楼叶盛而细子正黑如燕薁不可食】疏【正义曰此二句互文而同兴葛言生则蔹亦生蔹言蔓则葛亦蔓葛言蒙则蔹亦蒙蔹言于野则葛亦当言于野言葛生于此延蔓而蒙于楚木蔹亦生于此延蔓而蒙于野中以兴妇人生于父母当外成于夫家既外成于夫家则当与夫偕老今我所美之人身无于此我谁与居乎独防家耳由献公好战令其夫亡故妇人怨之也传正义曰此二者皆是蔓草发此蒙彼故以喻妇人外成他家也陆玑疏云蔹似栝楼叶盛而细其子正黑如燕薁不可食也幽州人谓之乌服其茎叶煑以哺牛除热】
　　葛生蒙棘蔹蔓于域传域茔域也予美亡此谁与独息传息止也
　　角枕粲兮锦衾烂兮传齐则角枕锦衾礼夫不在敛枕箧衾席韣而藏之笺云夫虽不在不失其祭也摄主主妇犹自齐而行事予美亡此谁与独旦笺云旦明也我君子无于此吾谁与齐乎独自洁明音义【齐侧皆反本亦作斋下同箧口牒反韣本亦作防又作椟徒木反】疏【正义曰妇人夫既不在独齐而行祭当齐之时出夫之衾枕覩物思夫言此角枕粲然而鲜明兮锦衾烂然而色美兮虽有枕衾无人服用故怨言我所美之人身无于此当与谁齐乎独自取洁明耳传正义曰传以妇人怨夫不在而言角枕锦衾则是夫之衾枕也夫之衾枕非妻得服用且若得服用则终常见之又不得见其衾枕始恨独旦知此衾枕是有故乃设非常服也家人之大事不过祭祀故知衾枕齐乃用之故云齐则角枕锦衾夫在之时用此以齐今夫既不在妻将摄祭其身既齐因出夫之齐服故覩之而思夫也傅又自明已意以礼夫不在敛枕箧衾席韣而藏之此无故不出夫衾枕明是齐时所用是以齐则出角枕锦衾也内则云夫不在敛枕箧簟席韣而藏之此传引彼变簟为衾顺经衾文笺正义曰祭统云夫祭也者必夫妇亲之是祭祀之礼必夫妇共奉其事笺嫌夫不在则妻不祭故辨之云夫虽不在其祭也使人摄代为主虽他人代夫为主主妇犹自齐而行事是故因已之齐出夫之衾枕非用夫衾枕以自齐也故王肃云见夫齐物感以増思是也】
　　夏之日冬之夜传言长也笺云思者于昼夜之长时尤甚故极言之以尽情百歳之后归于其居笺云居坟墓也言此者妇人专一义之至情之尽音义【坟扶云反】
　　冬之夜夏之日百歳之后归于其室传室犹居也笺云室犹塜圹音义【圹音旷】
　　葛生五章章四句
　　序采苓刺晋献公也献公好聴防焉音义【苓力丁反即甘草叶似地黄好呼报反】疏【正义曰以献公好聴用谗人之言或见贬退贤者或进用恶人故刺之经三章皆上二句刺君用谗下六句敎君止防皆是好聴防之事】
　　采苓采苓首阳之巅传兴也苓大苦也首阳山名也采苓细事也首阳幽辟也细事喻小行也幽辟喻无征也笺云采苓采苓者言采苓之人众多非一也皆云采此苓于首阳山之上首阳山之上信有苓矣然而今之采者未必于此山然而人必信之兴者喻事有似而非人之为言茍亦无信舎旃舍旃茍亦无然传茍诚也笺云茍且也为言谓为人为善言以称荐之欲使见进用也旃之言焉也舍之焉舍之焉谓谤讪人欲使见贬退也此二者且无信受之且无答然人之为言胡得焉笺云人以此言来不信受之不答然之从后察之或时见罪何所得音义【辟匹亦反下同行下孟反为言之为于伪反或如字下文皆同本或作伪字非舍之舍音舍下同旃之然反为言谓为人二为字并于伪反若经文依字读则此上为字亦依字讪所諌反】疏【正义曰毛以为言人采苓采苓于何处采之于首阳之巅采之以兴献公问细小之行于何处求之于小人之身求之采苓者细小之事以喻君求细小之行也首阳者幽辟之山喻小人是无征验之人也言献公多问小行于小人言语无征之人故所以防言兴也因敎君止防之法人之诈伪之言有妄相称荐欲令君进用之者君诚亦勿得信之若有言人罪过令君舍之舍之者诚亦无得答然君但能如此不受伪言则人之伪言者复何所得焉既无所得自然防止也人之伪言与舍旃舍旃文互相见上云人之伪言则舍旃舍旃者亦是人之伪言也舍旃者谓谤讪人欲使见贬退则人之伪言谓称荐人欲使见进用是互相明王肃诸本皆作为言定本作伪言郑以采苓采苓者皆言我采此苓于首阳之巅然首阳之巅信有苓矣然而今人采之者未必于首阳而人必信之以其事有似也事虽似而实非以兴天下之事亦有似之而实非者君何得闻人之防而輙信之乎下六句唯以茍为且余同传正义曰苓大苦释草文首阳之山在河东蒲坂县南采苓者取草而已故为细事首阳在河曲之内故为幽辟细事喻小行谓小小之事幽辟喻无征谓言无征验幽隐辟侧非显见之处故以喻小人言无征验也防言之起由君昵近小人故责君数问小事于小人所以致防言也笺易之者郑答张逸云篇义云好聴防当似是而非者故易之】
　　采苦采苦首阳之下传苦苦菜也人之为言茍亦无与舍旃舍旃茍亦无然传无与勿用也人之为言胡得焉疏【传正义曰此荼也陆玑云苦菜生山田及泽中得霜甜脃而美所谓菫荼如饴内则云濡豚包苦用苦菜是也】
　　采葑采葑首阳之东传葑菜名也人之为言茍亦无从舍旃舍旃茍亦无然人之为言胡得焉音义【葑孚容反】
　　采苓三章章八句
　　唐国十二篇三十三章二百三句














　　毛诗注疏卷十
　　毛诗注疏卷十考证
　　唐风蟋蟀章役车其休笺庶人乘役车役车休农功毕○张溥注疏合纂作庶人乘役车也休农功毕
　　山有枢章○枢鲁诗作蓲尔雅作藲
　　弗曵弗娄○娄韩诗外传作屡娄屡古通用
　　之水章我闻有命不敢以告人笺畏昭公谓已动民心○严粲云我闻有命反辞以见意故泄其谋欲昭公知之若真欲从曲沃必不作此以漏泄其事
　　椒聊章笺疏桓叔别封于沃自是邻国相陵安得责其不臣○【臣浩】按此説甚害理昭公既立封叔父桓叔于曲沃桓叔固昭公臣也安得谓邻国耶孔氏于衞风柏舟淇奥误信史记言衞武公弑兄不失为盛德此又言桓叔非不臣何其悖也
　　绸缪章三星在天传三星参也笺三星谓心星也○刘瑾曰凡三星者非止心一宿知此为心宿者葢辰月末日在毕昏时日沦于地之酉位而心宿见于地之东方此诗男女过仲春而得成昏故适见心宿也【臣光型】按此当从郑説毛以秋冬为昏期故指三星为参然参七星与伐连而十星不止三星矣
　　杕杜章胡不佽焉○佽崔灵恩集注作次
　　羔裘章自我人居居传居居怀恶不相亲此之貌○【臣祖庚】按居居究究训恶虽据尔雅然义殊难晓故朱子亦以为未详李光地曰居居慢也究究苛也葢本张横渠居居为晏安究究为察察作威之説于义较明






　　毛诗注疏卷十考证
&lt;经部,诗类,毛诗注疏&gt;
　　钦定四库全书
　　毛诗注疏卷十一
　　汉郑氏笺　唐陆德明音义　孔颖逹疏
　　国风
　　秦
　　序车邻美秦仲也秦仲始大有车马礼乐侍御之好焉音义【邻本亦作隣又作辚栗人反秦仲始大絶句或连下句非】疏【正义曰作车邻诗者美秦仲也秦仲之国始大又有车马礼乐侍御之好马故美之也言秦仲始大者秦自非子以来世为附庸其国仍小至今秦仲而国土大矣由国始大而得有此车马礼乐故言始大以冠之有车马者首章上二句是也侍御者下二句是也二章卒章言鼔瑟鼔簧并论乐事用乐必有礼是礼乐也经先寺人后鼔瑟序先礼乐后侍御者经以车马行于道路国人最先见之故先言车马欲见秦仲先令寺人故次言寺人既见秦仲始见其礼乐故后言鼔瑟二章传曰又见其礼乐是从外而入以次见之序以车马附于身经又在先故先陈之礼乐又重于侍御故先礼乐而从侍御此三者皆是君之容好故云之好焉必知断始大为句者以驷鐡序云始命谓始命为诸侯也即知此始大谓国土始大也若连下为文即车马礼乐多少有度不得言大有也王肃云秦为附庸世处西戎秦仲脩德为宣王大夫遂诛西戎是以始大郑语云秦仲齐侯姜嬴之隽且大其将兴乎韦昭注引诗序曰秦仲始大是先儒断始大为句】
　　有车邻邻有马白颠传邻邻众车声也白颠的颡也未见君子寺人之令传寺人内小臣也笺云欲见国君者必先令寺人使传告之时秦仲又始有此臣音义【颠都田反的丁歴反颡桑党反寺如字又音侍本或作侍字寺人奄人令力呈反注同又力政反沈力丁反韩诗作伶云使伶传直专反】疏【正义曰此美秦仲初有车马侍御之好言秦仲有车众多其声邻邻然有马众多其中有白颠之马车马既多又有侍御之臣未见君子秦仲之时若欲见之必先有寺人之官令请之使寺人告秦仲然后人得见之正义曰车有副贰明非一车故以邻邻为众车之声车既众多则马亦多矣故于马见其毛色而已不复言众多也释畜云马的颡白颠舍人曰的白也颡额也额有白毛今之戴星马也天官序官云内小臣奄上士四人寺人王之正内五人则天子之官内小臣与寺人别官也燕礼诸侯之礼也经云献左右正与内小臣是诸侯之官有内小臣也左传齐有寺人貂晋有寺人披是诸侯之官有寺人也然则寺人与内小臣别官矣此云寺人内小臣者解寺人官之尊畀及所掌之意言寺人是在内细小之臣非谓寺人即是内小臣之官也内小臣之官与寺人之官犹自别矣若然巷伯笺云巷伯内小臣奄官上士四人与寺人之官相近彼言巷伯内小臣巷伯即是内小臣之官此传言寺人内小臣而知寺人非内小臣之官者毛郑异人言非一槩正以天子诸侯之官内小臣与寺人皆别明传意不以寺人为内小臣之官也巷伯所以知即是内小臣者以寺人作诗而篇名巷伯明巷伯非寺人序言巷伯奄官则巷伯与寺人之官同掌内事相近明矣巷者宫中道名也伯者长也主宫巷之官最长者唯有内小臣耳故知巷伯即是内小臣之官也笺正义曰附庸虽未爵命自君其国犹若诸侯故言欲见国君使寺人传告之举寺人以美秦仲者明仲又始有此臣也案夏官小臣掌王之命天子寺人掌王之内人及女官之戒令然则天子之官自有小臣主王命寺人主内令不主王命矣燕礼云小臣戒与者则诸侯之官有小臣亦应小臣君命此説国君之礼使寺人命者天子备官故外内异职诸侯兼官外内共掌之也僖五年左説晋献公使寺人披伐公子重耳于蒲昭十年説宋平公之丧使寺人栁炽炭于位则诸侯寺人逹君命是礼之常也】
　　阪有漆隰有栗传兴也陂者曰阪下湿曰隰笺云兴者喻秦仲之君臣所有各得其宜既见君子并坐鼓瑟传又见其礼乐焉笺云既见既见秦仲也并坐鼓瑟君臣以闲暇燕饮相安乐也今者不乐逝者其耊传耊老也八十曰耊笺云今者不于此君之朝自药谓仕焉而去仕他国其徒自使老言将后宠禄也音义【阪音反又扶板反陂彼寄反又普罗反又彼皮反闲音闲乐音洛下文并同耊田节反一音天节反朝直遥反后胡豆反又如字】疏【正义曰言阪上有漆木隰中有栗木各得其宜以兴秦仲之朝上有贤君下有贤臣上下各得其宜既见此君子秦仲其君臣闲暇无为燕饭相乐并坐而鼓瑟也既见其善政则愿仕焉我今者不于此君之朝仕而自乐若更之他国者其徒自使老言将后于宠禄无有得乐之时美秦仲之贤故人皆欲愿仕也正义曰释地云下湿曰隰李廵曰下湿谓土地窊下常沮洳名为隰也又云陂者曰阪下者曰隰李廵曰陂者谓髙峯山陂下者谓下湿之地隰】
　　阪有桑隰有杨既见君子并坐鼓簧传簧笙也今者不乐逝者其亡传亡丧弃也音义【】
　　车邻三章一章四句二章章六句
　　序驷驖羙襄公也始命有田狩之事园囿之乐焉笺始命命为诸侯也秦始附庸也音义【】疏【也笺正义曰由其君明臣贤政清事简故皆并坐而观鼓瑟作乐必饮酒故云燕饮相安乐檀弓称工尹商阳止其御曰朝不坐燕不与注云朝燕于寝大夫坐于上士立于下彼言正法耳秦仲君臣安乐或士亦与焉故作者羡之而愿仕也正义曰耊老释言文孙炎曰耊者色如生鐡易离卦云大耊之嗟注云年逾七十僖九年左传曰伯舅耊老服防云七十曰耊此言八十曰耊者耊有七十八十无正文也以仕者七十致事仕者虑已之耊欲得早致事故以为八十也笺正义曰作者羡其闲暇欲得自乐故知乐者谓仕焉逝训为往故知逝者谓去仕他国今得明君之朝不仕而去是其徒自使老言将后宠禄谓年嵗晚莫不堪仕进在宠禄之后也簧音黄驖田结反又吐结反驖骊马也始命絶句囿音又沈又尤菊反乐音洛正义曰作驷驖诗者美襄公也秦自非子以来世为附庸未得王命今襄公始受王命为诸侯有游田狩猎之事园囿之乐焉故美之也诸侯之君乃得顺时游田治兵习武取禽祭庙附庸未成诸侯其礼则阙故今襄公始命为诸侯乃得有此田狩之事故云始命也田狩之事三章皆是也言园囿之乐者还是田狩之事于园于囿皆有此乐故云园囿之药焉猎则就于囿中上二章囿中事也调习则在园中下章园中事也有蕃曰园有墙曰囿园囿大同蕃墙异耳囿者域养禽兽之处其制诸侯四十里处在于郊灵台云王在灵囿郑駮异义引之云三灵辟雍在郊明矣孟子对齐宣王云臣闻郊闗之内有囿方四十里是在郊也园者种菜殖果之处因在其内调习车马言游于北园盖近在国北地官载师云以场圃任园地明其去国近也笺正义曰本纪云平王封襄公为诸侯赐之岐西之地然则始命之为诸侯谓平王之世又解言始命之意秦始为附庸谓非子至于襄公庄公常为附庸今始得命故言始也本或秦下有仲衍字定本直云秦始附庸也】
　　驷驖孔阜六辔在手传驖骊阜大也笺云四马六辔六辔在手言马之良也公之媚子从公于狩传能以道媚于上下者冬猎曰狩笺云媚于上下谓使君臣和合也此人从公往狩言襄公亲贤也音义【阜符有反骊力知反媚眉冀反】疏【正义曰言襄公乘一乘驷驖色之马甚肥大也马既肥大而又良善御人执其六辔在手而已不湏控制之也公乘此良马与贤人共猎公之臣有能媚于上下之子从公而往田狩公又能亲贤如是故国人美之传正义曰檀弓云夏后氏尚黑戎氏乘骊则骊为黒色驖者言其色黒如驖故为骊也説马之壮大而云孔阜故知阜为大也笺正义曰毎马有二辔四马当八辔矣诸文皆言六辔者以骖马内辔纳之于觖故在手者唯六辔耳聘礼云賔觌总乘马注云总八辔牵之赞者谓歩牵马故八辔皆在手也大叔于田言六辔如手谓马之进退如御者之手故为御之良此言六辔在手谓在手而已不假控制故为马之良也传正义曰媚训爱也能使君爱臣令上媚下又使臣爱君令下媚上能以已道爱于上下故笺申之云谓使君臣上下和合言此一人之身能使他人上下和合也卷阿云媚于天子媚于庶人谓吉士之身媚上媚下知此亦不是已身能上媚下媚者以其特言公之媚子从公于狩明是大贤之人能和合他人使之相爱非徒已身能爱人而已文王四友予曰有疏附能使疏者亲附是其和合他人则其为贤也谓之媚子者玉肃云卿大夫称子冬猎曰狩释天文】奉时辰牡辰牡孔硕传时是辰时也冬献狼夏献麋春秋献鹿豕羣兽笺云奉是时牡者谓虞人也时牡甚肥大言禽兽得其所公曰左之舍拔则获传抜矢末也笺云左之者从禽之左射之也拔括也舍拔则获言公善射音义【麋亡悲反舍音舍拔蒲末反射食亦反括苦活反善射音社】疏【正义曰言襄公田猎之时虞人奉是时节之牡兽谓驱以待公射之此时节之牡兽甚肥大矣公戒御者曰从左而逐之公乃亲自射之舍放矢括则获得其兽言公之善射正义曰时是释诂文释训云不辰不时也是辰为时也冬献狼以下皆天官兽人文所异者彼言兽物此言羣兽耳彼注云狼膏聚麋膏散聚则温散则凉以救时之苦也兽物凡兽皆可献及狐貍也然则兽之供食各有时节故谓之时牡笺正义曰地官山虞云若犬田猎则莱山田之野及田植虞旗于中以致禽然则田猎是虞人所掌必是虞人驱禽故知奉是时牡谓虞人也案兽人所献之兽以供膳传引兽人所献以证虞人奉之者以下句言舍拔则获此是猎时之事故知是虞人奉之也兽人献时节之兽以供膳故虞人亦驱时节之兽以待射虞人无奉兽之文故引兽人之文以解时牡耳传正义曰言舍拔则获是放矢得兽故以拔为矢末以镞为首故拔为末笺正义曰王制云佐车止则百姓田猎注云佐车驱逆之车得不以从左驱禽谓之佐车者彼驱逆之车依周礼田仆所设非君所乗此公曰左之是公命御者从禽之左逐之欲从禽之左而射之也此是君所乗田车非彼驱逆之车也逐禽由左礼之常法必言公曰左之者公见兽乃命逐之故言公曰以拔为矢末不辨为拔之处故申之云拔括也家语孔子与子路论矢之事云括而羽之镞而砺之其入之不益深乎是谓矢末为括也既言公曰则是公自舍之故云公善射也】游于北园四马既闲传闲习也笺云公所以田则克获者乃游于北园之时时则已习其四种之马輶车鸾镳载猃歇骄传輶轻也猃歇骄田犬也长喙曰猃短喙曰歇骄笺云轻车驱逆之车也置鸾于镳异于乘车也载始也始田犬者谓逹其搏噬始成之也此皆游于北园时所为也音义【种章勇反輶由九反又音由鸾卢端反镳彼骄反猃力验反説文音力劔反歇本又作猲许谒反説文音火遏反骄本又作獢同许乔反轻遣政反又如字下同喙况废反驱丘遇反或丘于反乗绳证反搏音搏旧音付】疏【正义曰此则倒本未猎之前调习车马之事言公游于北园之时四种之马既已闲习之矣于是之时调试轻车置鸾于镳以试之既调和矣又始试习猃与歇骄之犬皆晓逹抟噬之事游于北园已试调习故今狩于囿中多所获得也传正义曰闲习释诂文笺正义曰夏官校人辨六马之属种马戎马齐马道马田马驽马天子马六种诸侯四种郑以隆杀差之诸侯之马无种戎也此説猎事止应调习田马而已而云四种之马皆调之者以其田猎所以敎战诸马皆湏调习故作者因田马调和广言四种皆习也传正义曰輶轻释言文此説猎事故知猃与歇骄皆田犬非守犬也故辨之长喙猃短喙歇骄释畜文李廵曰分别犬喙长短之名笺正义曰夏官田仆掌设驱逆之车注云驱驱禽使前趍获逆御还之使不出围然则田仆掌田而设驱逆之车故知轻车即驱逆之车也若君所乘者则谓之田车不宜以輶轻为名且下句説犬明是车驱之而犬获之故知是驱逆之车非君车也冬官考工记云乘车之轮崇六尺有六寸注云乘车玉路金路象路也言置鸾于镳异于乘车谓异于彼玉金象也夏官大驭及玉藻经解之注皆云鸾在衡和在轼谓乘车之鸾也此云鸾镳则鸾在于镳故异于乘车也鸾和所在经无正文经解注引韩诗内传曰鸾在衡和在轼又大戴礼保傅篇文与韩诗説同故郑依用之蓼萧传曰在轼曰和在镳曰鸾笺不易之异义戴礼戴毛氏二説谨案云经无明文且殷周或异故郑亦不駮商颂烈祖笺云鸾在镳以无明文且殷周或异故郑为两解释诂云哉始也哉载义同故亦为始释训云暴虎徒搏也则搏者杀兽之名哀十二年左传曰国狗之瘈无不噬也则噬谓齧也此小犬初成始解搏噬故云始成之也章首云游于北园知此游北园时习也】
  </div>
  <div class="pagination">
   <a href="毛诗注疏_page11.html">
    上一页
   </a>
   <span>
    ...
   </span>
   <a href="毛诗注疏_page7.html">
    7
   </a>
   <a href="毛诗注疏_page8.html">
    8
   </a>
   <a href="毛诗注疏_page9.html">
    9
   </a>
   <a href="毛诗注疏_page10.html">
    10
   </a>
   <a href="毛诗注疏_page11.html">
    11
   </a>
   <span class="current-page">
    12
   </span>
   <a href="毛诗注疏_page13.html">
    13
   </a>
   <a href="毛诗注疏_page14.html">
    14
   </a>
   <a href="毛诗注疏_page15.html">
    15
   </a>
   <a href="毛诗注疏_page16.html">
    16
   </a>
   <a href="毛诗注疏_page17.html">
    17
   </a>
   <span>
    ...
   </span>
   <a href="毛诗注疏_page13.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
