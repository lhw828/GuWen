<!DOCTYPE html>
<html>
<head>
    <meta charset="UTF-8">
    <title>诗传名物集览 - 第 5 页/共 9 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>诗传名物集览 - 第 5 页/共 9 页</h1>
    <div class="content">　　尔雅注鲤今之赤鲤养鱼经所以养鲤者鲤不相食易长又贵陶隠居云鲤鱼最为鱼之主形既可爱又能神变风俗通曰伯鱼之生有馈孔子鱼者喜以为瑞故名鲤古今注鲤之大者曰鳣兖州人谓赤鲤为赤骥青为青马黒为黒驹白为白骐以其飞越江湖也淮南子詹公之钓千嵗之鲤弗能避也本草图经鲤脊中鳞一道毎鳞上皆有小黒防徔头数至尾无大小皆三十六鳞有赤白黄三种味甘温但不可合小豆霍食害人又发诸疮雅翼鲤孟春之月应阳而动上负氷埤雅鲤鱼赤今人以盘水养之虽困鳞不反白葢健鱼也潘岳西征赋贯鲤蜀尾掣三牵两亦言其健也尔雅释鱼以鲤冠篇俗説鱼跃龙门过而为龙唯鲤为然殆亦龙类是以仙人乗龙亦或骑鲤酉阳襍爼道书以鲤多为龙故不食非能反药也山海经曰龙鲤陵居此即穿山甲以其似鲤而生于陵故名一谓之鲮鲤又一种通红尾三两岐曰金鲤亦曰金凫唐律民间取鲤即放之卖者杖六十号赤鯶公以国讳同音也佩用鱼符亦取象鲤广舆志鲤石在巴山世传琴髙所乗化而为石古诗呼儿烹鲤鱼中有尺素书説者谓古人多以鱼腹寄书非也古者尺素结为鲤形即缄耳烹鱼得书亦譬况之言非真烹也六书故曰尔雅释鱼首鲤鳣毛诗释文误合为一大抵二家专祖尔雅尔雅固不可尽信此乂读尔雅之误也按鲤鳣鳢鲩鰋鮎尔雅六名并举读者误以鳣释鲤鲩释鳢鮎释鰋説文又并下文以鮀为鳣尤误矣按通雅云鲤最易辨鳣是今之鳇鱼判然两物鳣或借为鱓用杨震三鳣是也説文直指为鲤又引诗鳣鲔发发则并不知鲔何物也本草以鳣为鳇严氏释之曰今俗作鲟则是合鳇鲟为一鱼矣周官春献王鲔鲔即鲟一作□一名骆肉葢古谓之鳣鲔今谓之鲟鳇耳韵防亦注鲤曰鳣相沿不察久矣晋书武帝太康中有鲤二见武库屋上或言武库兵府鱼有鳞甲兵类象至阴以兵革之祸于大阳也十年间母后之难再兴后周大象元年六月阳武有鲤鱼乗空而鬭明年帝崩
　　鳟鲂
　　朱传鳟似鯶而鳞细眼赤鱼之美者也尔雅鮅鳟注鳟一名鮅鯶子赤眼陆疏鳟似鯶鱼而鳞细于鯶赤眼多细文埤雅鳟鱼圆鲂鱼方鳟好独行制字从尊以此雅翼鳟目中赤色一道横贯曈俗谓之赤眼鱼食螺蚌多独行亦有两三头同行者极难取见网輙遁张衡七辨曰巩洛之鳟割以为□分芒防缕细乱防足
　　象弭鱼服
　　朱传鱼兽名似猪东海有之其皮背上斑文腹下纯青可为弓鞬矢服也陆疏鱼服鱼兽之皮也似猪出东海背上斑文腹下纯青今以为弓鞬步叉者也其皮虽干燥以为弓鞬矢服经年海水潮及天将雨毛皆起水潮还及天晴毛复如故虽在数千里外可以知海水之潮自相感也孔疏左传归夫人鱼轩服防云鱼兽名则鱼皮又可饰车夏官司弓人职曰仲冬献矢服注服盛矢笼也以兽皮为之罗氏曰鱼服鲛鱼之皮所为尔雅翼鲛出南海状如鼈而无足圆广尺余尾长尺许皮有珠文坚劲可以饰物今总谓之沙鱼大而长喙如锯者名胡沙小而皮粗者曰白沙用为器物之饰徔古已然诗象弭鱼服衞夫人乗鱼轩楚人鲛革犀兕以为甲今人亦以饰毛靶之属左思吴都赋有鲛又有鱕防释者以背上有甲珠文坚强可以饰刀口为鑢者为鲛其有横骨在鼻前如斤者为鱕防是胡沙也要是一类或云随母行惊则入母腹中寻复出每鲛腹可容四子颊赤如金网不能制俗呼河伯健儿鲛既世所服用人多识者特其音与蛟同解者或有差互凡皮有珠可饰刀剑者是鲛防之鲛满二千觔为鱼之长是蛟龙之蛟埤雅龙珠在颔鲛珠在皮蛇珠在口鼈珠在足鱼珠在眼蚌蛛在腹天主物簿叙鱼珠曰鱼懐珠至五十年则无腹鼓腮脑上有污其鳞鬛口眼皆异鬐当紫色口当赤色眼当红色刘歆期交州记曰鲛鱼出合浦长三尺背上有甲山海经曰燕山漳水其中多鲛注鲛有珠文尾青有毒皮可饰刀剑口述异记南海有鲛人之室水居如鱼不废机织其眼泣则出珠郭璞赞鱼之别属厥号曰鲛珠皮毒尾匪鳞匪毛可以错角兼饰剑刀鲛今谓鯋鱼南人皆盐为脯左传昭十二年泽之苇舟鲛守之注官名也木华海赋鲛人注龙属人状通雅鲛海鯋之最大者后汉舆服志载之陈藏器云一名鳆按鳆音雹出山东大不数指与鲛无异李时珍言本作□譌鲛腹有两洞贮水养子叚成式曰海鱼千嵗为剑鱼一名琵琶鱼喜鸣即大鯋也
　　鲿鯋
　　朱传鲿也今黄颊鱼是也似燕头鱼身形厚而长大颊骨正黄鱼之大而有力解飞者陆疏鲿一名黄颊鱼徐州人谓之黄颊通语也释文江东呼黄鲿鱼尾防黄大者长七八寸许埤雅性浮而善飞跃故一曰掦也一名黄旧説鱼胆春夏近上秋冬近下诗长笺引诗改鲿鯋为鯋窜易经文又引説苑阳鱎作乔谓乔即阳鱎不知鲿训与鱎类逈别
　　鯋朱传鯋鮀也鱼狭而小尝张口吹沙故又名吹沙尔雅鯋鮀注今吹沙小鱼体圆而有防文鯋即鮀也异物志吹沙长三寸许背上有刺螫人海物异名记鯋似鲫而狭小广志吹沙鱼大如指沙中行埤雅鯋性善沈大如指狭圆而长有黒防文沙中行亦于沙中乳子故张衡云县渊沈之鯋鰡也鲿鲂鲤其性浮鯋鳢鰋其性沈字指云鰡鯋属雅翼鯋非特吹沙亦止食细沙味甚美大者不过二觔然不若小者之佳今人呼为重唇唇厚特甚有若鼃龟故名今江东小谿中每春甚多土人珍之夏则随水下是后罕矣春来复来大抵正月先至鱼之最先至者次则鲤至次则鳜至桃花水至而鳜肥则三月矣又海鯋青目赤颊背上有鬛腹下有翅味肥美与此殊类宁波志皮上有沙故名其类甚多鸟兽考鯋有二种鱼丽之鯋葢闽广江汉之常产海鯋虎头鯋体黒文鳖足巨者余二百觔常以春晦陟于海上之麓旬日化为虎惟四足难化经月乃成矣濮氏曰鯋鱼多种极大者皮如沙可为刀剑鞘吹沙小鱼耳説文鯋鱼出乐浪番国从魦省旧注分魦鯋为二石皷文作鯋通雅鯋黄皮黒斑正月先至前濶而扁后方而狭陆氏以为狭小非六书故海中所产其皮如沙哆口无鳞胎生其类尤多大者盈舟本草曰鲛与鯋一类而数种大者尾长数尺能伤人皮皆有沙如珍珠斑其背有珠文如鹿而坚强者曰鹿沙亦曰白沙能变鹿背有斑文如虎而坚强者曰虎沙亦曰胡沙虎鱼所化鼻前有骨如斧能击物壊舟者曰锯沙又曰挺额鱼曰鱕防谓鼻骨如鐇斧也然罗愿苏颂皆云大而长喙如锯者曰胡沙性善肉美小而皮粗者曰白沙肉强有小毒似锯沙即胡沙非别有锯沙之名矣时珍所言不知何据
　　鲂鳢
　　朱传鳢鲖也又曰鲩也毛传鳢鲖也尔雅鳢鲩舍人曰鳢一名鲩郭璞曰鳢鲖也鲩今鯶鱼似鳟而大邢疏今防鱼也鲖与防音义同小雅鲂鳢是也郑笺云今只谓之鳢多在泥水中服食家忌食陆疏鳢鲩也似鲤颊狭而厚许慎以为鲤鱼本草蠡鱼味甘寒一名铜鱼生九江池泽味甘无毒主除水气面大肿及五痔陶隠居云今皆作鳢字旧言是公蛎虵所变然亦有相生者至难死虽死犹有虵性日华子诸鱼中惟此胆甘可食衍义云今人谓之黒鲤鱼邢疏即鳢也尔雅翼鳢鱼圆长而斑头有七防作北斗之象夜则仰首向北而拱焉有自然之礼故从礼胆独甘也故徔醴今道家忌之以其首戴斗也又指为厌故有天厌雁地厌犬水厌鳢之説皆禁不食尔雅又云鲣大鲖小者鮵疏此即上文鳢也六书故鱼之摰者鳞黒驳首左右各有窍如七星雌雄相随将子啖食众鱼埤雅今鳢是也有舌鳞细有花文一名文鱼与虵通气其首戴星夜则北向葢北方之鱼也鲿鯋之美不若鲂鳢鲂鳢之美不若鰋鲤故诗序如此郭氏解释鱼称为鲖然今鲖又别一种广要释鱼篇首列鲤鳣鰋鮎鳢鲩六种俱无释文郑渔仲曰六者之名显而易识故但载之而已不复释也可见鳢鲩明是二种毛郭俱云鳢鲖也山阴陆氏徔之陆疏朱传曰鲖又曰鲩则两岐矣若许慎以为鲤鱼罗氏以鲖又别一种不解所自出雨航襍録阑胡如小鳅而短大者如人指长三五寸头有斑防如七星潮退跳掷泥中土人取之以盂覆于地旦视之皆骈首拱北唐制卖鲤及蠡者皆杖六十葢鲤朝日蠡朝斗阑胡亦蠡类也张尔公云郑注鲩今鯶鱼性健急俗呼草鱼与鳢逈别旧注又曰鲩也则是以鳢为鲩矣鳢□字别音义同説文训□鲖也鳢鳠也分为二物亦非
　　鰋鲤
　　朱传鰋鮎也尔雅鰋鮎孙炎曰鰋一名鮎郭璞曰鰋今偃额白鱼鮎别名鳀江东通呼鮎为鮧本草鮧鱼味甘主百病陶隠居云此鳀也即是鮎图经大首方口背青黒无鳞多涎又有鳠鱼相似而大鮠鱼亦相似色黄而美衍义云鮧鱼形少类獭有四足腹重坠如囊身防紫色无鳞与鮎鮠相类埤雅今偃额白鱼也一名鮎鰋鱼偃鲤鱼俯鳢鱼圆鲂鱼方又曰鲿鱼黄鲂鱼青鳢鱼鰋鱼白鲤鱼赤则五色之鱼皆备雅翼鮧鱼两目上陈头大尾小善登竹有水堰处輙自下腾上或曰口腹俱大者名鳠背青口小者名鮎梁寅云鮎腹平着地故得鰋名诗缉毛以鮎释鰋郭云各自一鱼只当言似鮎耳一説鳗也哆口豕颊长须多次按孙炎以鰋鮎为一鱼郭璞以为二鱼埤雅两徔之其説尤混如陶贞白之説鮎即是鮧与郭説合葢鮎鮧为一鱼以其身滑无鳞故谓之鮎鮠鱼似鮎而大色黄白背有肉鬐秦人谓其发癞呼为癞鱼皆无鳞鳠即鮠之大者家语大鳀鱼鳀音夷即鳠也鰋身圆白额性好偃腹着平地当别为一种六书故曰尔雅鲤鳣鰋鮎鯋鮀各举六物读者以鳣释鲤鮎释鰋鮀释鯋毛氏亦蹈此误説文又并以鮀为鮎其谬滋甚
　　南有嘉鱼
　　朱传南谓江汉之间嘉鱼鲤质鳟鲫肌出沔南之丙穴水经注褎水又东南得丙水口水上承丙穴穴出嘉鱼常以三月出十月入穴口广五六尺去平地七八尺泉源县注鱼自穴下透入水穴口向丙故曰丙穴下注褎水故左思称嘉鱼出于丙穴任豫益州记嘉鱼似鳟蜀中谓之拙鱼蜀郡山处处有之徔石孔出大者五六尺类要丙水出丙穴在兴州顺政县今沔州又大景山在兴州南七十里与小景山对北有穴本作丙以避讳改云南记雅州丙穴出嘉鱼似鲤鳞细岭表録异嘉鱼形如鰽出梧州戎城县江水口甚肥美最宜为鯅每炙以芭蕉叶隔火虑脂滴火灭耳本草嘉鱼味甘温食之令人肥健悦泽此乳穴中小鱼常食乳水所以益人方舆胜览首有黒防谓照映星象相感而成长身细鳞肉白如玉其味自咸虞衡志嘉鱼出梧州火山下丙穴如小鲥鱼多脂煎不假油蜀中丙穴亦出肥美相似埤雅鲤质鳟鳞肌肉甚美食乳泉出于丙穴先儒言丙穴在汉中沔南县北有乳穴二常以三月取之旧説尾象篆文丙字故曰丙穴尔雅鱼尾谓之丙则鱼尾象丙岂特嘉鱼而已李善注左思赋鱼以丙日出穴蜀人呼为拙河阳呼为鮇山海经钩诸山寐鱼郭璞云即鮇鱼范成大言桂林出竹鱼形味似之则竹鱼即嘉鱼也
　　炰鼈脍鲤
　　尔雅鼈三足曰能説文介虫也周礼鼈人掌凡邦之簎事掌取互物注有甲物也以时簎鱼鼈龟蜃凡貍物注含刀之属也春献鼈蜃秋献龟鱼又濡鼈醢酱实蓼注濡烹也又鼈人以时簎鱼鼈注簎谓以扠刺泥中搏取之礼记水潦降不献鱼鼈又云鱼鼈不中杀不鬻于市又云水烦则鱼鼈不大又云居山以鱼鼈为礼君子谓之不知礼又云鼈去丑国语不食雏鼈注伏乳也春秋外传公父文伯饮南宫敬叔羞鼈焉路谙父怒鼈小遂出文伯母曰吾闻祭养尸享养宾鼈于何有而使夫人怒淮南子鼈无耳而目不可以瞥精于明也又曰青埿杀鼈得苋复生又曰烧鼋致鼈又曰鼈无耳而守神博物志九窍者胎化八窍者卵生龟鼈鼋此诸类皆卵生而影伏庄子阅休冬则擉鼈于江刺取之古今注鼈一名河伯徔事食物本草无帬而头足不缩者名纳鼈大如钱腹赤如血者名朱鼈生南海口中吐珠者名珠鼈山海经葛山澧水有珠鼈状如肺有目六足有珠又徔山多三足鼈大若山郭璞江赋鼈有三足龟有六眸左思蜀都赋白鼋命龟獭上祭埤雅云鼈以眼聼穹脊连胁甲虫也水居陆生养鱼经鱼满三百六十则蛟为之长引飞出水纳鼈则鱼不复去故鼈一名神守天地之性细腰纯雄大腰纯雌大腰龟鼈之属以虵为雄鼈珠在足在山上者名旱鼈有毒能杀人叚成式云甲虫影伏羽虫体伏今鼈伏于渊而卵剖于陵此思化也内典曰鹤影生鼈思生是则思生与影伏异矣今□□乳卵大如弹丸亦望卵而防一如龟鼈呼为防卵世云鼈伏随日谓随日光所转朝首东向夕首西向也又鼈之所在其上必有浮沫谓之鼈津捕鱼者以此占之韦氏燕録曰煮羊以防煮鼈以蚊物之相感虽有明知弗能推也雅翼易离为鼈为蟹为龟以其骨在外肉在内也考工记以外骨为龟属内骨为鼈属以鼈外有肉縁比龟为内骨耳鼋鼈之大者濶或至一二丈左传尧殛鲧于羽山其神化为黄能入于羽渊能三足鼈也荀子跬步不休跛鼈千里酉阳襍爼鼈目白腹下王字者不可食养生襍纂鼈六甲日不可食有四目者独目者赤足三足者领下软骨如角者头足不能缩者皆不可食方书鼈甲味咸性寒入肝九肋者良三元参赞云鼈居水底性冷能补隂乂益气不可合鸡子苋菜食之搜神记蛇之为鼈也鹤之为麞也蛬之为虾也不失其血气而形性变矣应变而动是谓顺常茍错其方则为妖
　　我龟既厌
　　朱卜筮数则渎而龟厌之孔疏礼龟曰卜蓍曰筮今笺并言卜筮以协句耳尔雅龟三足贲俯者灵仰者谢前弇诸果后弇诸猎左倪不类右倪不若一神龟注龟之最神明者二灵龟注涪陵郡出可以卜即今觜蠵龟一名灵其縁甲文似瑇瑁能鸣三摄龟注腹甲曲折解能自张闭好食蛇四寳龟注书曰遗我大寳龟是也五文龟注甲有文采河图云灵龟负书丹甲青文六筮龟注在蓍下潜伏七山龟八泽龟九水龟十火龟注生于火者犹火山出火防易天生神物圣人则之又或益之十朋之龟离为龟易纬灵蓍四十九茎下有千嵗龟守之书昆命于元龟又九江纳锡大龟雒书灵龟王者不偏党尊耆老则出逸周书伊尹请正西以神龟为献周礼鼈人秋献龟鱼龟人掌六龟之属天龟曰灵属地龟曰绎属东龟曰果属西龟曰靁属南龟曰腊属北龟曰若属各以其方之色与其体辨之凡取龟用秋时攻龟用春时各以其物入于龟室上春衅龟大戴礼甲虫三百六十而龟为之长礼记季秋登龟取鼋季冬命太史衅龟防以牲又祠龟防以牲血涂之又龟以为畜故人情不失又龟为前列先知也又青墨丝者天子之寳龟也左传臧武仲自邾使告臧贾且致大龟焉逸礼天子龟尺二寸诸侯八寸大夫六寸民士四寸龟者阴虫之老也龟三千嵗防于卷耳上老者先知故君子举事必攷之古今注龟一名衣督邮一名元绪六韬龟百嵗一尾千嵗十尾褚先生云一曰北斗龟二曰南辰龟三曰五星龟四曰八风龟五曰二十八宿龟六曰日月龟七曰九州龟八曰王龟凡八名龟各有文在腹下此龟不必满尺二寸民人得长七八寸可寳矣论衡孔子云龙食于清逰于清龟食于清逰于浊鱼食于浊逰于清説苑龟千嵗能与人言灵龟文五色似玉似金背阴向阳上隆象天下平法地槃衍象山四趾转运应四时文着象二十八宿虵头龙翅左精象日右精象月千嵗之化下气上通能知存亡吉凶之变史氏龟经龟生百嵗居鹊尾之上千嵗巢蓬叶上一千二百嵗可卜天地之终始又云龟甲黄足赤眼白尾青腹黒者禀受乎五行之粹也埤雅龟旧也外骨内肉肠属于首广肩无雄故龟与虵合谓之武化书龟龟相顾神交也易曰定天下之吉凶成天下之亹亹者莫大于蓍三礼图龟以上春灼后左夏灼前左秋灼前右冬灼后右庄子神龟能见梦于元君而不能避余且之网知能七十二钻无遗防而不能免刳肠之患又龟曵尾泥涂中管子伏闇能存而能亡者蓍龟与龙是也龟生于水发之于火为万物先为祸福正白虎通曰龟象也天产也蓍数也地产也占人曰凡卜筮君占体大夫占色史占墨卜人占色説文曰兆龟坼也龟灼之而后坼坼而后墨与色可知卜人先占坼史占墨次之大夫占色又次之众备焉而后占体以断吉凶之序也玉藻云卜人定龟史定墨君定体墨谓以墨画龟占其食否洛诰所谓我卜涧水东瀍水西惟洛食传曰卜必先墨画龟然后灼之兆顺食墨故卜师云火以作龟致其墨也书曰三龟一习吉言龟徔也启籥见书乃并吉则蓍徔焉而筮书与龟又并吉也公曰体王其无害则言卜筮之体并吉故王其无害矣明堂位曰周以黄目葢以龟目饰尊龟黄目也而许慎解字説罍亦曰龟目酒尊是也古者簠簋皆为龟形大臣有以贪墨废者曰簠簋不饰以龟不嗜食也家语臧文仲有守龟名蔡注龟出于蔡故名汉书注蔡龟名误矣汉食货志古者货贝寳龟有元龟公龟侯龟子龟为大贝壮贝幺贝之别史记南方老人用龟支牀畜龟饮食之以为能导引致气有益于助衰养老易曰舍尔灵龟葢龟有灵徳伏匿而噎善潜而不志于养类徔龟不咽粟葢龟善蔵能行气导引其背防伛韩子谓之穹龟相法强脊如龟有后之人也又龟背防坼如瓠故庄子云宋有善为不龟手之药是也龟音均山海经杻阳山多龟鸟首虺尾名旋龟音如刋木佩之不聋又宻山洛水亦有旋龟伊水多三足龟食之已肿朝野佥载伪周武姓武龟也故以铜为龟符考蔡邕让表云退省金龟紫绂之饰非臣容体所宜佩服曹植王粲诔金龟紫绶以彰勲则谢灵运诗牵丝及元兴解龟在景平则龟符不自武氏始又畜背隆处曰龟左传射麋丽龟注背之髙当心者説文龟鼈之类无雄以它为雄李杲云龟鼈皆有雌雄以尾交野人亲见其然非以虵为雄也许説不足据述异记龟肠属首猿臂通肩象口隠頥虎肾悬腹龟甲褁肉鼈肉褁甲岣嵝神书言龟溺磨瓷器能软研墨书石入数分方书雄龟以镜照之即失溺滴耳可治聋格物考龟聴雷声口中所含以蛰者吐出而昂首无虫可食既死败液渗入下甲故龟以自败者良汉书应劭注灵蠵大龟也雌曰蟕蠵雄曰瑇瑁时珍曰秦龟山龟也蟕蠵泽龟也岭表异録蟕蠵俗谓之兹彛人以木楔其肉吼如牛乃煮拍之如瑇瑁吴都赋巨鼇赑防音避戏一作赑屭
　　成是贝锦
　　朱传贝水中介虫也有文彩似锦説文贝海介虫古者货贝而寳龟至周有泉至秦废贝行泉尔雅贝陆居□在水者蜬郭注水陆异名也贝中肉如科斗但有头尾耳又大者魧注引书大传曰大贝如车渠谓车辋也即魧属又小者鰿注今细贝亦有紫色者出日南又贝贻贝注黒色贝也又余貾黄白文注黄为质白文为防又余泉白黄文注白为质黄文为防今紫贝以紫为质黒文为防又蚆博而頩注頩者中央广两头鋭又蜠大而险注险者谓汚薄又小而椭注即上小贝椭谓狭而长邢疏云此辨贝水陆大小文彩之不同也书大西伯既戡黎纣囚之羑里散宜生之江淮之浦取大贝如大车之渠以赎辠李廵曰书文贝仍几诗成是贝锦其曰椭者诗嶞山乔岳楚词南北顺椭其椭防何皆狭长之名也郑注贝文瑇瑁葢龟属其甲人之所寳古今以为泉货今出南番海中书掦州厥篚织贝顾命大贝鼖皷在西房诗义疏贝龟鼈之属余蚳黄为质白为文余泉白为质黄为文又有紫贝白质如玉紫防为文皆行列相当大者至尺六七寸今九真交趾以为杯盘寳物运斗枢瑶光星得江吐大贝山海经阳山浊洛之水注于番之泽中多文贝阴山渔水中多文贝邽山蒙水多黄贝苍梧之野爰有文贝相贝经朱仲学仙于琴髙髙乗鱼浮河海水产必究其言曰贝盈尺如赤电黒云谓之紫贝素质红黒谓之珠贝青地緑文谓之绶贝黒文黄画谓之霞贝紫愈疾珠明目绶消气障霞伏蛆虫贝大者如轮浮贝使人寡濯贝使人善惊虽贝使病疟皭贝使胎消惠贝使善忘醟贝使童愚女淫碧贝使人盗委贝使志强又有鹰啄蝉脊以逐温去水南州异物志交趾北南海中有大文贝质白而文紫天姿自然不假雕琢磨莹而光色焕烂交州记大贝出日南如酒杯小贝贝齿也善治毒俱有紫色埤雅兽二为友贝二为朋贝者海之介虫也贝中肉如科斗而有首尾以其背用故谓之贝本草惟载紫贝唐本注云形似贝大二三寸出东海南海上紫斑而骨白图经云紫贝即砑螺也儋振夷黎采以为货市北人惟画家用砑物贝之类极多古人用为寳货而紫贝尤为世所贵重汉文帝时南越献紫贝五百是也又车螯之紫者海人亦谓之紫贝盐铁论教与俗改弊与世易夏后以贝周人以紫贝尔雅翼古者货贝而寳龟夏后以贝殷人以紫石周则有泉贝至秦废贝而行钱故释鱼于贝之形色尤详而古者货赂贡赋赏赐之属于货者字皆徔贝也至王莽反汉犹以贝四寸八分以上至寸二分为五品故有大贝壮贝幺贝小贝之名不盈六分不得为货今大贝出日南涨海中可为酒杯盖贝之在水者即蠃之小者也今贝既不复为货晋宋间犹以饰军容服物葢鲁颂所称贝胄朱綅其来旧矣东方朔曰齿如编贝葢用以为饰必编之也乐书有梵贝大可容数斗乃蠡之大者南蛮吹之以节乐禹贡织贝郑注云贝锦名先染丝而后织之即成文也诗成是贝锦言谗人文致人罪犹因萋菲之形文致之成贝锦也诗锡我百朋注五贝曰朋即汉书五种贝也朋则二贝为朋岭南新语云有客尝至吴川见海浪至如万条白练诸蠃殻随浪去来往复日久光彩陆离可鉴麋湏不减水碧金膏也又黒夜海中生火蠃蜬之属一一负火以行葢离为蚌为蠃文为蛤为虈音鸮皆火徳也姚寛云蛤蜊文蛤皆一潮生一晕葢潮水咸属火晕生于潮亦生于火阴火生于海为鳞介之文阳火生于山为鸟兽之文
　　鼍鼔逢逢
　　朱传鼍似蜥蜴长丈余皮可冒鼔毛传鱼属月令季夏之月命渔师伐蛟取鼍注鼍皮可以冒鼔周书王防曰防稽以鼍陆疏鼍形似水蜥蜴四足长丈余卵大如鹅卵甲如铠甲今合药鼍鱼甲是也本草图经鼍水族蛇鱼肉至美口内涎有毒长一丈者吐气成雾致雨力猛能攻防江岸性嗜睡目精常闭形如龙长者自囓其尾极难死声甚可畏人于穴掘之百人掘湏百人牵一人掘湏一人牵不然终不可出赵辟公襍説鼍闻鼔声则鸣晋安海物记鼍宵鸣如桴鼔江淮间谓之鼍鼔亦谓之鼍更续博物志一名土龙鳞甲黒色能横飞不能上腾埤雅鼍具十二肉蛇肉在尾最毒其枕莹净鱼枕弗如象龙形一名鱓夜鸣应更初更一鸣而止二即再鸣今鲀将风则踊鼍欲雨则鸣故里俗以鲀防风以鼍防雨取以冐鼔其声逢逢然象鼍之鸣也尔雅翼鼍状如守宫而大长一二丈五色背尾皆有鳞甲如铠夜则出江岸人甚畏之老者能为鬽梁周兴嗣常食鼍肉后为所喷便成恶疮诗云鼍鼔逢逢李斯云树灵鼍之鼔是周秦皆以冒鼔也吕氏春秋颛顼令飞龙作鼔效八风之音命之曰承云乃令鱓先为乐倡鱓乃偃浸以其尾鼓其腹其音英马融广成颂左挈夔龙右提蛟鼍本草作鮀生南海池泽取无时陶隠居云鮀即今鼍也甲可疗疾皮可冒鼔肉至补益于物难死沸汤沃以入腹良久乃割老者多变化为邪魅陈蔵器云俗音鱓鱼音善字或作鱓诸书皆以鳣为鱓本草经以鳣为鼍仍足鱼字殊为误也广要云鱓字本音鮀埤雅云一名鱓吴越谓之鱓更与吕氏春秋合其音上演切乃似鳗鲡鱼而细长者罗氏所云似蛇无鳞体有涎沬之鱼即俗书鳝字也张尔公曰六书故云它鼍实一字説文以它为蛇观其文絶不相类而龟则徔它鱼部又有鱓字鱼名也皮可为鼔即鼍之衍文按此説非是説文它象夗曲类虵即虵之省未可以它同鼍鱓皮不可冒鼔亦非鼍説文必合而一之误也韵防通作鮀亦误
　　黄耉台背
　　朱传台鲐也人老则背有台文郑笺台之言鲐也人老则背鲐文释诂鲐背耉老夀人也舍人注老人气衰皮肤消瘠背若鲐鱼吴都赋王鲔鯸鲐刘逵注鯸鲐状如科斗大者长尺余腹下白背上青黒有黄文性有毒虽小獭及大鱼不敢餤之烝煮肥美本草鯸鮧鱼肝毒杀人腹无胆头无腮子大如粟浸之经宿如弹丸其毒尤甚一名鹕夷鱼以物触之即嗔腹如气毬亦名嗔鱼腹白背有赤道日华子云又名吹肚鱼刘熈释名九十曰鲐背尔雅翼云防即今之河鲀也叚成式作鲑晋庾杲每食三韮任昉戏之曰谁谓庾郎贫每食鲑菜常有二十七种晋人以鱼为鲑菜今吴语犹然乂名鯸鲐所谓黄耉台背或谓为鯸鲐鱼或谓之鹕夷鱼与鰋鱼相乱葢鰋鱼之鮧亦有题夷二音也又云防鱼肝子有大毒河鲀无毒葢北人不食河鲀故不能的指为何物耳韵防小补鲑与膎通名物疏广志鮠鱼一名河鲀陈蔵器罗愿亦云然本草图经独以为秦之防鱼又未知与河鲀为同为异吴中食河鲀以为常味惟忌肝入水沈者未闻毒皆杀人如本草所言也河鲀皮有刺触人手老人皮肤粗硬有似此皮故谓之台背非如台之文也但河鲀非西北所产未知诗人何以入咏或者台别一鱼雨航襍録黄驹即防俗所谓河鲀也一名鮠一名鸱夷一名鯸鲐其肝最毒独眼者尤甚海上人去其头尾用橄防甘蔗煮之然初出可食久则毒尤甚谚曰青芦长一尺不与河鲀作主客或曰煮熟则无患然多食亦发海邉人呼为乌狼膏俗云河鲀知风葢风将南北先涌不爽故云梅圣俞河鲀诗有杨花荻芽之语注河鲀食栁絮而肥南人合荻芽为脍噉之其腹中腴目为西施乳物类志胡夷鱼即河鲀博物志防鱼心肝头毒司马公潜虚用鯸防之浮必是河鲀误以鲑为防耳辍耕録中河鲀毒者槐花防炒与干胭脂等分捣粉水同灌之良又龙脑亦可解通雅鯸防防鲐鲑皆今之河豚亦曰乌狼亦曰探鱼黄者曰黄防大观本草列河豚鯸鲐为两种非也
　　鲦鲿鰋鲤
　　朱传鲦白鲦也尔雅鮂黒鰦郭云即白鯈江东呼为防者埤雅鲦鱼形狭而长若条然故曰鲦也今江淮之间谓之□鱼性浮似鲿而白雅翼鲦形纎长而白故曰白鲦又谓白鯈释鱼鮂黒鰦是也此鱼好逰水上荀子曰鯈防者浮阳之鱼胠于水而思水则无逮矣注浮水上就阳也胠去也一名阳鱎防音叨又音乔庄子鯈鱼出逰徔容以为鱼乐明遂其性也淮南子不得其道若观鯈鱼望之可见即之不可得説苑子贱为单父宰将行王昼谓曰吾少贱不知理民之术然有钓道焉夫投纶下饵迎而吸之者阳鱎也肉薄而不美若存若亡若食若不食者鲂也其为鱼也肉厚而味羙子贱曰善及至单父见有车葢逺迎者曰此阳鱎鱼也驱之而已郭璞鯈鱼赞涸和损平莫惨于忧诗咏萱草带山则鯈壑焉遗岱聊以盘逰此山海经所载带山芘湖之鯈状如鸡赤毛三尾六足四目音如鹊食之已忧者其説近恠非庄子淮南所云也通雅鯈李氏音由白鱼也徐氏音条类篇合鲦鯈为一鲰亦浮阳小鱼也故士自称曰鲰生鰦或作鲻郭注白鱼也江东呼为黒鮂葢鰦类而色不白者今海味重鰦鱼子其白者北方以寳坻为羙福州水晶鱼最妙亦其类也




　　诗传名物集览卷六
<经部,诗类,诗传名物集览>
　　钦定四库全书
　　诗传名物集览卷七　　　庶吉士陈大章撰草
　　叅差荇菜
　　朱传荇接余也根生水底茎如钗股上靑下白叶紫赤圆径寸余浮在水面尔雅莕接佘其叶苻郭璞注丛生水中叶圆在茎端长短随水深浅江东人食取茎以苦酒浸之脆美毛传后妃供荇菜以事宗庙疏周礼四豆之实无荇陆疏根在水底与水深浅等大如钗股鬻其白茎以苦酒浸之脆美可按酒鬻即煑罗氏云荇菜叶卷渐开圆而稍羡不若之极圆也皆随水高低平浮水上花黄色六出今宛陵陂湖中弥覆顷亩日出照之如金俗名金莲子严氏诗缉云参差训不齐今池洲人称莕公须葢细荇乱生若须然诗人之辞不茍矣埤雅三相参为参两相差为差参差言其出之无类也左右言其求之无方也荇之言行也苹言宾藻言澡繁言盛故敎成之际芼用苹藻以成妇顺顔氏家训荇菜是水悉有黄花叶似莼可为祭祀之菹河北人不识荇博士皆以参差者是苋菜名物解荇菜谓之茆芥顺阳而长本系阴有洁不可陷溺之德故以况淑女本草凫葵味甘冷即莕菜别本注云生水中似莼茎涩根极长江南人多食之云是猪误也猪莼与莼丝各一种张七泽云荇菜首见三百篇江南陂泽中有之农田余话谓熟煑其味如蜜名莕酥然知者絶少诗记芼熟而荐之也芼以姜桂诗缉芼之谓为羹内则芼羮注云菜
　　菜尔雅菜谓之蔬説文蔬菜也凡草可食者皆名蔬月令仲秋命有司趋民务畜菜注菜所以助谷之不及故收之为备古者入学以菜贽释菜于先师重蔬也毛传云后妃能共荇菜备庻物以事宗庙也祭统水草之葅陆产之醢小物备矣三牲之俎八簋之实美物备矣昆虫之异草木之实阴阳之物备矣凡天之所生地之所长茍可荐者莫不咸在示尽物也説原曰蔬植三百六十葵为之长凡草木之苖皆可茹种类最繁华夷花木考言防苍山有高河菜莱州有龙防菜广州有鸡侯菜稽含所言绰菜优殿菜苏轼所言藤叶菜食物本草所载蕺菜醍醐菜茅膏菜孟娘菜刘隐菜其诸蒿诸根诸树头诸花瓣诸药草苖皆可为菜在辨其味而已张华曰瓮菜蔓生花白中空而脆自番舶以瓮盛来故名能解野葛毒魏武噉野葛尺许应食是菜刘安世曰啖野葛饮鸩酒操此声诳人欲其无害己耳非实事也又魏武遣人觇刘备方闭门种菜东方朔七谏云桂蠧不知所淹留兮蓼虫不知徙乎葵菜注喻众人嗜进已守正终困也
　　葛之覃兮
　　朱传葛草名蔓生可絺绤者毛传葛所以为絺绤女功之事烦辱者罗氏曰葛生山泽间其蔓延盛者牵其首以至根可二十步禹贡卉服注云草服葛也葛花藤皆可醒酒又鸡齐一名鹿藿一名黄斤其生延蔓生食甜脆亦可烝食有粉今之食葛非为絺绤者也周礼地官掌葛征絺绤之材于山农凡葛征徴草贡之材于泽农注征葛不止为絺绤用草贡苎属也周书葛人得其叶以为羮君子得其材以为絺绤以为君子朝廷夏服礼后织紞今乃亲葛事如此葢亲蚕以劝女工之正事亲葛以劝女工之余事也埤雅葛性柔韧蔓生可为布瓜葛皆延蔓相及故属之蔓延者取譬瓜葛又曰葛性柔韧蔓生可衣故引以为赋葢知稼穑之艰难则可以为王矣知女工之勤劳则可以为后矣苏恭曰葛虽除毒根入土五六寸名葛脰脰颈也服之令人吐有防毒本经葛谷即其实也又就葛亦葛类叶黄而圆故曰黄环实名狼跋子治痰消肿野葛本作冶葛论衡云冶地名在东南广人谓之胡蔓草一名断肠岳州谓之黄藤即钩吻大毒尔雅有龙葛注似葛蔓生江东呼龙尾亦曰虎葛一名乌蔹一名五叶苺治痈神药也
　　采采卷耳
　　朱传卷耳枲耳叶如防耳丛生如盘尔雅卷耳苓耳郭云广雅枲耳亦云胡枲江东呼常枲或曰苓耳形如防耳故有耳之号丛生似盘陆疏叶靑白色似胡荽白叶细茎蔓生可煑为茹滑而少味四月中生子如妇人耳中珰今或谓之耳珰幽州人谓爵耳罗愿云幽冀谓之防菜其实如防耳而苍色上多刺好着人衣一名葹离骚以喻小人所谓薋菉葹以盈室是也一名羊负来博物志洛中有人入蜀胡枲着羊毛洛人种之据此物既称胡枲必是胡物但国风尔雅所载其来已久非始于近世也本草经枲耳实味苦甘温叶味苦辛久服益气耳目聪明强志轻身一名地葵一名葹生安陆川谷六安田野实熟时采陶隐居曰此是常思菜伧人昔食之以叶覆麦作黄衣者方用甚稀诗纪据本草卷耳即苍耳今麴蘖多用之崔实四民月令伏后廿日为麹至七月七日干之覆以胡枲故古人采之淮南子瞽师庻女位贱尚葈权轻飞羽许重叔曰尚主也葈者葈耳菜名也言主是官者至防贱也瞽师庻女尤贱于此官故曰权轻飞羽据此则采采卷耳贱者之役矣名物疏古释卷耳者皆以为即苍耳惟郑夹漈云诗云采采卷耳以其可茹也即今卷菜如连钱者是若苍耳但堪入药不可食南越志宁越乡多葹卷江淮谓之宿莽郭璞赞葹卷之草拔心不死屈平嘉之讽咏以比取类虽迩兴有逺防广要云王逸曰葹枲耳也或因尔雅卷葹草谓即是葹郭氏以为宿莽引离骚夕搴中洲之宿莽第宿莽过冬不死枲耳至秋早凋确是二物荆楚嵗时记卷耳一名珰草丛生如盘旧説千嵗龟巢于莲叶游于卷耳之上本草卷耳一名葹离骚菉葹王逸及朱子皆以葹为枲耳旧注豆属非
　　葛藟累之
　　朱传藟葛类累犹系也尔雅诸虑山櫐郭注今江东呼櫐为藤似葛而麄大陆疏一名巨苽似燕薁亦延蔓生叶艾白色其子赤可食酢而不美幽州谓之推藟本草千嵗櫐一名蔂芜陶隐居云树如葡萄叶如鬼桃陈藏器云似葛蔓叶小白子赤条中有白汁图经蔂生泰山川谷作藤生蔓延木上叶如葡萄而小四月摘其茎汁白而甘五月开花七月结实八月采子青黑防赤冬凋叶即诗云葛藟者也苏恭谓是蘡薁藤深为谬妄左传云葛藟犹能庇其本根广要云藟必与葛同咏如此诗与绵绵葛藟莫莫葛藟诸什是也尔雅入释木后人以木解之恐误正字通説文草部藟草也一曰秬鬯又入木部曰蔂木也尔雅释木有山櫐郭注今江东呼櫐为藤似葛而麄大韵会云藤大如盌故从木其形似草故从草集韵藟或作蘽据此则藟与蘽通説文分部训木非藟与秬鬯巨瓜无涉旧注并失之又杨慎引韵英葛藟作葛蕌不知蕌即藟之譌省也
　　采采芣苢
　　朱传芣苢车前也尔雅芣苢马舄马舄车前疏药草也别三名郭云今车前草大叶长穗好生道边江东呼为虾蟆衣本草车前子强阴益精令人有子一名当道一名牛遗一名胜舄生真定平泽丘陵阪道中陶隠居云子性冷利仙经亦服饵之令人身轻不老韩诗乃言芣苢是木似李食其实宜子孙是为谬矣图经云春初生苖叶布地如匙面累年者长及尺余如防尾花甚细青色防赤结实如葶苈赤黑色今人五月采苗七月八月采实陆疏马舄喜在牛迹中生故云车前当道幽州人谓之牛舌草可煑作茹大滑其子治妇人产难王肃引周书王会云芣苢实大如李生西戎王基驳云王会所记襍物竒兽皆四夷逺国各赍土地异物以为贡贽非周南妇人所得采是芣苢为马舄之草非西戎之木也王旻山居録有种车前剪苖食法昔人多以为蔬今野人犹采食之埤雅列子曰若防为鹑得水为防得水土之际为防蠙之衣生于陵屯为陵舄陵舄车前也或谓之嘏蟆衣韩诗外传直曰车前瞿芣苢葢生于两旁谓之瞿按草最易生他草所在或无唯车前苍耳所至有之故芣苢卷耳之诗正言此二物葢不如是不足以着志不在焉与乐有子也神仙服食经车前实雷之精也服之形化八月采地衣地衣者车前实也或因本草车前一名胜舄误指芣苢即泽舄非是郭璞赞车前之草别名芣苢王会之名其实如李名之相乱在乎疑似
　　言刈其楚
　　朱传蒌蒌蒿也叶似艾靑白色长数寸生水泽中许东阳云疏云长数寸高丈余长言其叶高言其茎故可刈为薪传恐脱高丈余三字释草□蔏蒌郭云蔏蒌蒌蒿也生下田湖地在水曰游湖即尔雅之繁由湖初生可啖江东用羮鱼陆疏蒌蒿正月根芽生旁茎正白生食之香而脆美其叶又可烝为茹管子叶下于下于苋苋下于蒲蒲下于苇苇下于雚雚下于蒌蒌下于荓荓下于萧萧下于薜薜下于萑萑下于茅凡彼草物有二十衰蔬谱蒌一名白蒿一名蘩一名蔏有水陆二种形状相似水生者辛香而美二月发苖叶似嫩艾而岐细面靑背白茎或赤或白根白脆葢嘉蔬也尔雅翼蒌蒌蒿説文曰可以烹鱼古今以为珍菜大招吴酸蒿不沾薄只王逸注蒿蘩草也蒌香草也蒿一作芼芼菜也言吴人善为羮甘菜若蒌味无沾薄言其调也又曰沾多汁也薄无味也言吴人工调酸咸瀹蒿蒌以为虀不浓不薄适其美也葢蒌多生于吴吴人犹能调和之如后世千里羹未下盐豉之比
　　于以采蘩
　　朱传蘩白蒿也或曰蘩所以生蚕葢古者后夫人有亲蚕之礼此诗犹周南之有葛覃也左传涧溪沼沚之毛苹蘩蕰藻之菜可荐于鬼神可羞于王公毛传夫人执蘩菜以助祭神享德与信不求备焉郑笺执蘩菜者以豆荐蘩葅尔雅蘩皤蒿孙炎云白蒿陆疏凡艾白色为皤蒿今白蒿春始生及秋香美可生食又可烝一名游湖北海人谓之滂渤又曰蘩之丑秋为蒿谓春时各有种名至秋老通呼为蒿也夏小正传曰蘩游湖游湖滂渤也本草注生中山川泽二月采此蒿麄于靑蒿从初生至枯白于众蒿叶似艾叶上有白毛麄涩俗呼为蓬蒿孟诜云此蒿春初先诸草生其叶生挼醋淹之为菹甚益人今人但食蒌蒿不复食此或疑此即蒌蒿而孟诜又别着蒌蒿所説不同明是二物陆佃云蒿青而高蘩白而繁诗曰采蘩祁祁今覆蚕种尚用蒿罗愿云莪即古之蘩生泽田渐洳之处诗云采蘩于沼沚涧中明是水草説者乃云蘩皤蒿皤蒿陆草不妨亦谓之蘩顾非夫人所采耳邠风春日迟迟采蘩祁祁葢农工有早晚蚕事有先后言采桑于前以着蚕之早者言采蘩于后以着蚕之晚者今覆蚕种尚用蒿仙经云白蒿白兔食之仙尔雅蘩菟蒵郭璞云未详岂谓是欤又駏驉亦食庵防子而仙駏驉马类物各有所宜本草又称食茵陈而仙葢茵陈似青蒿而背白故説者误以白蒿説之其苖细经冬不死更因陈根而生故名凡蘩之丑艾可炙蓍可占萧可燎蒌莪蒿蘩通可茹啖当别而论之朱子语録问采蘩诗若作祭祀説自晓然若作蚕事説虽与葛覃同类而恐实非也葛覃是女工采蘩是妇职以为同类亦无不可何必蚕事而后同耶曰此説亦姑存之而已诗名物疏按本草注生中山川泽则皤蒿不妨为水物也但所在有之多生陆地耳罗氏背尔雅而自为説非也
　　言采其蕨
　　朱传蕨也初生无叶时可食尔雅蕨注广雅云紫藄非也初生无叶可食江西谓之邢疏云可食之菜也陆疏蕨山菜也周秦曰蕨齐鲁曰初生似蒜茎紫黑色可食如葵陆佃云状如大萑拳足又如其足之蹷故谓之蕨名物解曰言其始生未有放叶始蕨之时俗云初生亦类鳖脚故曰也罗愿云蕨生如小儿拳紫色而肥野人令嵗焚山则来嵗蕨菜繁生其旧生蕨之处蕨叶老硬敷披人志之谓蕨基今道路负荷转移者皆不肯食云令人脚弱薇犹礼家用之蕨不复用可知贱也通志蕨一名莽牙也四皓食之而寿夷齐食之而夭此物不可生食捣汁取粉凶年以御饥又有一种大蕨亦可食谓之藄蕨尔雅云藄月尔蕨与藄为二种花繁月尔蕨无花陈藏器云今永康道江居民多以醋淹而食之山谷诗蕨芽初长小儿拳酷似其状又一种水蕨生水中似蕨吕览谓之防一名防宋史范仲淹安抚江淮进民间所食乌昩草乞宣示六宫以抑奢侈乌昩即蕨搜神记郄鉴镇丹徒出猎军士有食生蕨者得疾后吐一小蛇悬之渐干乃蕨也故蕨不可生食按蕨与藄皆可作粉非有二种郭注云似蕨误葢藄即蕨之下体也广要谓大蕨名藄即尔雅之月尔亦属臆説
　　言采其薇
　　朱传薇似蕨而差大有芒而味苦山间人食之谓之迷蕨陆蔬山菜也茎叶皆似小豆蔓生其味亦如小豆藿可作羮亦可生食今官园种之以供宗庙祭祀埤雅尔雅薇垂水好生水边故尔雅曰乘水似藿菜之微者也故仪礼公食大夫礼铏芼豕以薇记曰铏芼牛藿羊苦豕薇是也雅翼文王之时歌采薇以遣戍役一章作止二章柔止三章刚止故先儒以为所遣有先中后辈首章则二月中旬遣之次章三月上旬遣之三章则三月中旬遣之通志白薇曰白幕曰薇草曰春草曰骨美又云薇生水旁叶如萍三秦记夷齐食之三年顔色不变其歌曰登彼西山兮采其薇矣武王戒之不食而死程子曰夷齐不食周粟者不食周禄而已采薇饿死言食菜以没世也饿死之説未足深信胡明仲云荆楚之间有草丛生修条四时发頴春夏之交花亦繁丽条之腴者大如巨擘剥而食之甘美野人呼为迷阳疑庄子所谓迷阳迷阳无伤吾行即此本草薇有二种生平原川谷似柳叶者白薇也生水旁叶似萍者薇也诗云陟山采薇又云山有蕨薇则是山菜非尔雅所云垂水者也埤雅混而一之误矣然陆玑称茎叶如小豆蔓生玑亲见官园所种所言必审复非似柳之白薇郑渔仲谓是金樱芽不知何据朱子胡氏皆以为迷阳而一云味苦一云甘美又自不同惟项安世以为今之野豌豆蜀人谓之巢菜有合陆疏蔬谱薇一名野豌豆一名大巢菜生麦田及原隰中茎叶气味皆似豌豆巢菜有大小二种大者即薇无实小者则东坡所谓元修菜也
　　于以采苹
　　朱传苹水上浮萍也江东人谓之防尔雅苹萍其大者苹郭注水中浮萍江东谓之薸陆疏水上浮萍麄大者谓之苹小者曰蓱季春始生可糁烝为茹又可苦酒淹以就酒周书谷雨前一日水萍始生萍不生阳气愤盈夏小正七月湟潦生萍本草水萍一名水花一名水白一名水苏唐本注水萍有三种大者名苹中者曰荇菜亦相似而叶圆小者水上浮萍吴氏本草水萍一名水亷生池泽水上叶圆小一茎一叶根入水五月华白本草经水萍一名水华久服身轻陈藏器云苹叶圆濶寸许叶下有一防如水沫一名芣菜诗缉苹可茹萍不可茹郭氏以小萍为大萍误岂有不可食之萍而以之供祭祀乎雅翼云苹叶正方中拆如十字根生水底叶敷水上不若小浮萍之无根而漂浮也故韩诗云沈者曰苹浮者曰薸薸音瓢即小萍也苹亦不沈但比萍则有根不浮游耳五月有华白色故谓之白苹吕氏春秋菜之美者昆仑之苹萍焉楚王渡江得萍实天问曰靡萍九衢言其枝叶分为衢道犹今言花五出六出也九衢异方之物今萍三衢苹虽大四衢而已本草称水萍皆得萍名而实苹也葢实非无根者所能生枝叶九道尤大于苹矣陶隐居云水萍非今浮萍子説文云萍无根但有小须垂水中楚辞曰窃伤兮浮萍无根然淮南子云萍植根于水木植根于地则萍以水为地所垂者乃是根今或反根于上为日所防即死是与失土同矣二家释萍极明又与苹有别但谓食野之苹即此恐未必然名物疏云周处风土记萍苹芹菜之别名此説非是芹别一物矣苹又有水陆之异柳恽所谓汀洲采白苹水生而似萍者也宋玉所谓起于青苹之末陆生而似莎者也通雅云苹萍一类也靡苹田字草也邓元锡函史谓其有根而大葢有二种生湖中者大生田中者小所谓青苹也水中破铜钱曰白苹李时珍専以叶合成如田字者为苹殆泥破铜钱名四叶菜又名田字草湖塘田中皆有之能疗鸡朦眼非苹也陈藏器所云芣菜即杨慎巵言所谓田字草时珍又以黄花白叶如小荷结实如小角黍为萍蓬草即楚王蓱实亦意揣之词鹿食之苹即蒿也非萍属陆佃指为此萍尤误陆疏广要郑樵云萍属不可食此必莼类叶亦圆浮水上如萍也然未详其状不免传譌按陆疏云小者萍原未相溷埤雅苹与藻互发终多糢糊又释苹云无根而浮常如水平故曰苹也一谓之薸言无定性漂流随风也周官萍氏掌水禁郑氏曰以不沈溺取名葢使几酒谨酒也月令季春谷雨之日萍始生旧説萍善滋生一夜七子一曰萍生于止水不生于流水一夕九子故曰九子萍也世説杨花入水为浮萍尔雅翼云水上小浮萍江东曰薸高诱曰苹大萍水漂也字并同音箪瓢之瓢字似藻説者遂以相紊葢非其类也卉木谱苹类极多难辨其叶径三寸有一缺而形圆如马蹄者也似莼而少尖长者防也其花并有黄白二色叶径四五寸如小荷叶而黄花结实如小角黍者萍蓬草也四叶合成一叶如田字形者苹也以此分别必无错误矣
　　于以采藻
　　朱传藻聚藻也生水底茎如钗股叶似蓬蒿传云藻聚藻笺云古者妇人先嫁三月祖庙未毁敎于公宫祖庙既毁敎于宗室敎以妇德妇言妇容妇功敎成之祭牲用鱼芼用苹藻所以成妇顺也苹之为言宾也藻之为言澡也妇人之行尚柔顺以自洁淸故取名以为戒春秋传曰济泽之阿行潦之苹藻置诸宗室季兰尸之敬也説者以为季兰季女佩兰者也大夫之妻敎成之祭共苹藻焉于是使女之季者佩兰主而奉之故传以为季女防主也尔雅莙牛薻疏莙一名牛薻藻之叶大者也江东呼为马薻细叶蓬茸如丝可爱一节长数寸长者二三十节左传苹蘩蕰藻之菜以此草好聚生故言蕰藻蕰聚也博雅云夌菜藻也陆疏藻生水底有二种一种叶如鸡苏茎大如箸长四五尺一种茎大如钗股叶如蓬蒿谓之聚藻聚生故也又云扶风人谓之藻聚为发声此二藻皆可食煑熟挼去腥气米面糁烝为茹嘉美州饥荒以当谷食埤雅韩诗曰沈者曰苹浮者曰藻葢藻萍类也似槐叶而连生生道旁浅水中与萍襍至秋则紫今俗谓之马薸亦呼紫薸故曰于以采藻于彼行潦草木疏以为叶似蓬蒿茎如钗股而大谓之聚藻类矣雅翼藻横陈于水如自澡濯若流水之中随波衍漾茎叶条畅尤为可喜故采藻于行潦也有自然之文古者象服有藻火之属又画于棁以为饰亦以厌火今屋上覆橑谓之藻井取象于此亦曰绮井又谓之覆海亦谓之罳顶凡鳬雁之属亦乐于藻故又曰鳬藻楚辞鳬雁皆唼夫梁藻是也卉谱藻有二种水藻叶长二三寸两两相对生即马藻也聚藻叶细如丝节节连生即水蕰也俗名鳃草又名牛尾蕰本草海藻生海岛上如乱髪有二种生浅水如短马尾生深水叶如水藻而大名大叶藻可入药为菹南越志有品藻品如藻也书藻火以五彩彰施于五色作服注水藻取其洁又文辞曰藻言文彩如藻之布列汉杜诗传士卒鳬藻注和睦如鳬之戏水草间也广要按陆玑谓藻出水下罗氏亦云横被水下则藻非浮者明矣或因韩氏浮者为薸误刻作藻遂谓藻亦出水上谬甚埤雅引吕览菜之美者昆仑之萍藻又引淮南子容华生蔈蔈生萍藻遂疑萍即藻又云非蒲藻之藻又云蒲藻之藻沈萍藻之藻浮总惑于沈浮之説遂认为一物耳
　　白茅包之
　　尔雅藗牡茅也郭郑俱云白茅属邢云茅之不实者陆疏白茅包之茅之白者古用包褁礼物以充祭祀周易拔茅茹以其彚征吉陆佃云茅之为物拔其根而牵茹者君子以类出处之象又云借用白茅无咎象曰借用白茅柔在下也孔子曰茅之为物薄而用可重也禹贡荆州厥贡包匦菁茅郑注菁茅有毛刺者礼记缩酒用茅明酌也茅明也故缩酌用茅谓之明酌甸师祭祀共萧茅吴録地理志桂阳郴县有青茅可染青零陵有香茅古贡之缩酒左传尔贡包茅不入王祭不供无以缩酒雅翼茅类甚多惟白茅擅名苗出地曰茅鍼花曰莠叶曰菅根曰茹左传前茅虑无注茅明也或曰时楚以茅为旌识括地志辰州有包茅山武阳记山出包茅有刺三脊今讹为巴茅湖南交广皆生之有刺其生江右江东者小而无刺伹叶边毛能割手耳合璧事类茅丛生荒间野人刈以覆屋江淮间生者一茎三脊曰菁茅埤雅管子曰农趋时就功首戴蒲茅身衣袯襫蒲茅簦笠也葢尊者草服台笠卑者蒲茅诗昼尔于茅言谷人日力不足取茅于昼而夜以继之也列子曰因以为茅靡因以为波流茅靡一作弟靡弟读如稊茅之始生也诗曰手如柔荑荑稊一也相经曰筋不束体血不华色手无春荑之柔发有寒蓬之悴葢形之下也小雅露彼菅茅叶下尤韵离骚时缤纷其变易兮又何可以淹留兰芷变而不芳兮荃蕙化而为茅按礼祭束茅加于裸圭灌鬯酒其上谓之莤左传无以莤酒莤所六切音缩今作缩义通
　　彼茁者葭
　　朱传茁生出壮盛之貌葭芦也亦名苇尔雅苇丑防葭华葭芦其萌虇夏小正七月秀萑苇未秀则不为萑苇秀然后为萑苇萑未秀为菼苇未秀为芦郭注即今芦郑注亦谓之芦花陆疏葭一名芦菼一名薍薍或谓之荻至秋坚成则谓之萑其初生三月中心挺出其下本大如箸上鋭而细州人谓之马尾埤雅苇丑防言其华皆有防秀经风辄吹如雪其聚于地如絮淮南子蔏苗类絮而不可以为絮苇即今之芦一名葭葭苇之未秀者也萑即今之荻一名蒹蒹萑之未秀者也葭一名华蒹一名薕至秋坚成谓之萑苇诗八月萑苇是也庄子曰欲恶之孽为性萑苇蒹葭始萌以扶吾形寻擢吾性明此则幼曰蒹葭长曰萑苇矣先儒以为萑如苇而细按礼土鼔篑桴苇籥伊祁氏之乐也苇管中籥则萑小而苇大矣其字从韦则韦缓故也荀子曰柔从若蒲苇非怯慑也苇可纬为簿席萑亦可纬唯完而用之不如芦之或析也严粲云葭芦苇又名华一物四名葭苇之初生者淮南子季夏令滂人入材苇名物解芦谓之葭其小曰萑生宜下可织为簿席卉谱葭花名蓬蕽笋名虇长丈许中虚皮薄老则白茎中有白肤薄如竹纸身有节如竹叶随节生如箬叶下半褁其茎无旁枝花作穂若茅花根若竹根而节疎取水底味甘辛者堪入药史记田单灌脂束苇于牛尾牛热怒奔燕军三国魏伐吴徐盛植木衣苇为疑城假楼数百里时江水盛长魏师还荆楚嵗时记正旦悬索苇于门苇并葭也又豳风八月萑苇蚕簿也方言宋魏之间谓簟为籧防通作曲礼月令季春具曲植籧筐汉周勃傅织薄曲为生名物疏字説云芦谓之葭其小曰萑荻谓之蒹其小曰苇与夏小正埤雅之言相反释尔雅者孙炎郭璞以芦薍为二草李巡樊光以芦薍为一草自古有此纷纷矣汉书非有葭莩之亲注葭中白皮曰莩杜诗吹葭六管动灰飞葭灰厯候气用之
　　彼茁者蓬
　　朱传蓬草名尔雅齧雕蓬荐黍蓬疏别蓬种类説文蓬蒿也草之不理者也埤雅其叶散生末大于本故遇风辄拔而旋虽转徙无常其相遇往往而有故其字从逢曾子曰蓬生麻中不扶自直礼内则世子生桑弧蓬矢以射四方疏蓬御薍之草又蓬华如柳絮飞如薍髪卫风首如飞蓬商子曰飞蓬遇飘风而行千里者乘风之势説苑秋蓬恶于根本而美于枝叶秋风一起根且拔矣是以君子务本也通志菰曰蓬今人谓之茭尔雅雕蓬者米茭也其米谓之雕胡可作饭故曰齧黍蓬者野茭也不能结实惟堪荐借故曰荐蓬陆草葭泽草故诗以言庶类蕃殖庄子曰夫子犹有蓬之心也又秋水篇蛇谓风曰今子蓬蓬然起于北海入于南海注蓬蓬风起貌读书通作芃芃义问东方朔七谏灭规矩而不用兮背绳墨之正方离忧患而乃寤兮若纵大火于秋蓬夫蓬善转旋非直达者有利转之象故古者观蓬知为车观浮木知为舟东观汉记曰栗骇蓬转因遇际会管子无仪法程式蜚摇而无所定谓之蜚蓬之间蜚蓬之间明主不听也名物疏按蓬是蒿类与茭自别郑渔仲所云葢本孙炎尔雅注非也
　　匏有苦叶
　　朱匏瓠也匏之苦者不可食特可佩以渡水而已然今尚有叶则亦未可用之时也説文匏瓠也从包从夸声包取其可包藏物也郊特牲器用陶匏以象天地之性葢取其质古今注匏瓠也壶芦瓠之无柄者瓠有柄者悬瓠可以为笙曲沃者尤善秋乃可用之则漆其里瓢亦匏也瓠其总瓢其别也广要云壶即匏也其性浮得之可以免沈溺此如天竺涉水带浮囊之类尔雅翼河汾之宝有曲沃之悬匏焉良工取以为笙通典匏在八音之一今之笙竽以木代匏而漆殊愈于匏荆梁之南尚存古制南蛮笙则是匏其声甚劣后世不复用矣洪氏曰天官星占匏瓜一名天鸡在河鼓东系而不食犹南箕不可以簸北斗不可以挹酒浆也大象赋匏瓜荐果于震注五星在离珠北天子之果园占大光润则嵗丰否则瓜果之实不登王褒九懐曰援瓟瓜兮接粮曹植洛神赋叹匏瓜之无匹兮咏牵牛之独处阮瑀止欲赋伤匏瓜之无偶悲织女之独勤则古所称匏瓜皆谓星尔埤雅长而瘦上曰瓠短颈大腹曰匏传云匏谓之瓠误矣葢匏苦瓠甘复有长短之殊定非一物也子曰吾岂匏瓜也哉焉能系而不食系而不食以苦故也国语穆子曰豹之业及匏有苦叶矣叔向曰苦匏不材于人共济而已鲁叔孙赋匏有苦叶必将涉矣诗言匏有苦叶则济有深涉矣记时也庄子秋水时至百川灌河之时也又诗曰酌之用匏言其质也郊特牲曰器用陶匏以象天地之性葢取其质陆疏匏瓠也叶小时可为羮又可淹煑极美故诗曰幡幡瓠叶采之烹之今河南及州人恒食之八月中坚强不可食故云苦叶诗缉云匏经霜其叶枯落然后干之腰以渡水蔬谱匏一名藈姑蔓生茎长须架起则结实圆正亦可就地生大小数种有大如盆盎者小如拳者有柄长数尺者有中作亚腰者茎韧有丝如筋叶圆有小白毛面青背白白花有甘苦二种名物疏按广雅説文古今注陆玑疏通云匏瓠也惟陆农师云长而瘦上曰瓠短颈大腹曰匏其两形之别出于农师创见考诸书惟瓠甘匏苦为可明耳然本草有苦瓠唐本注谓之苦瓠复非瓠中之苦者瓠中之苦者疑是匏矣陆疏似以甘瓠为匏非也葢瓠为总名甘者可食嘉鱼称甘瓠累之是也苦者佩以渡水此诗匏有苦叶是也入药者名苦瓠夏末始实秋中方熟取以为器经霜乃堪无柄者名壶芦七月称八月断壶是也有柄者悬瓠潘岳云河汾之宝是也小者名瓢食之胜瓠陶贞白所言是也细腰者名蒲卢淮南子云百人抗浮是也匏亦可通名壶庄子瓠樽司马彪曰若今所谓腰舟前人方言有腰舟之语鹖冠子中流失船一壶千金是也字通匏瓠二物后人误合为一孙愐唐韵一音壶一音防义同　叶草木叶也尔雅蒤委叶郭注引诗以茠蒤蓼今诗作荼疏蒤秽草一名委叶一统志木叶城在蓟州沈佺期诗九月寒砧催木叶又奕叶中叶后叶取相承覆之义
　　采葑采菲
　　朱传葑蔓菁也菲似葍茎麄叶厚而长有毛葑菲根茎皆可食而其根则有时而美恶毛传葑须也尔雅须葑苁郭注未详郑云菰葑也积旧茭头而成葑者又云须薞芜郭注薞芜似羊蹄叶细味酢可食坊记注葑蔓菁也陈宋之间谓之葑陆玑云葑蔓菁一作芜菁幽州人或谓之芥吕氏春秋菜之美者有具区之菁方言蘴荛芜菁也陈楚谓之蘴齐鲁谓之荛闗之东西谓之芜菁赵魏之交谓之大芥其小者谓之辛芥其紫华者谓之芦菔尚书荆州厥贡包匦菁茅孔氏曰菁以为葅茅以缩酒周礼醢人菁菹鹿臡注菁蔓菁也急就篇老菁蘘荷冬日藏或曰此韭花也今蔓菁园中无蜘蛛是所畏也南都赋秋韭冬菁注韭其华谓之菁本草芜菁味苦子明目图经芜菁四时仍有春食苖夏食心亦谓之薹子秋食茎冬食根河朔尤多可备饥嵗刘禹锡嘉话録诸葛亮所止令兵士独种蔓菁取其才出甲可生啖一也叶舒可煑食二也久居则随以滋长三也弃不令惜四也回则易寻采五也冬有根可劚食六也三蜀之人今呼蔓菁为诸葛菜江陵亦然又蔓菁亦呼五美菜一可生食二叶可为菹三根可食四食之消积五多食无厌严氏云江南有菘江北有蔓菁相似而异日华子云蔓菁梗短叶大连地上生濶叶红色者是埤雅菘性凌冬不凋四时常见有松之操故本草以为耐霜雪也旧説以菘菜北种初年半为芜菁二年菘种都絶芜菁南种亦然葢菘之不生北土犹橘柚之变于淮北矣芜菁似菘而小有台一名葑一名须尔雅须薞芜也今俗谓之台菜尔雅翼蔓菁南北通有之北土尤多皆烧食其根呼为芜根犹是芜菁之号汉桓帝永兴中令灾伤郡国皆种蔓菁以助民食刘备归曹公公使人觇之闭门将人种蔓菁蔓菁根叶及子皆是菘类与芦菔迥别陶隐居言其子与芦菔似兼言小荤説者疑江表不产故注失其宜耳大率菘子黑蔓菁子赤大小相似芦菔子黄赤而大又不圆也亦梗长叶瘦高者为菘叶濶短厚者为芜菁名物解葑者封也封之土而后盛者也苖及下体皆可食而无弃蔬必食苖而葑菲以下体为美故曰无以下体也坊记注云葑今蔓菁通志云北地一名九英钱氏解下体为凡菜近地之茎叶多黄腐不可食葢以郑义根有时美恶为未安而易之矣李时珍曰别録以芜菁芦服同条致诸説纷纷或以为一种或疑二物全别或谓在南为芦服在北为芜菁今按二物根叶花子俱别非一类蔓菁是芥属根长而白花黄四出如芥子均员如芥子紫赤色芦服是菘属根员亦有长者开淡紫花子黄赤色蔓菁六月种者根大而叶粗八月种者茎美而根小惟七月种者根叶俱良今北人以瓮瓶腌藏谓之闭瓮菜按莱菔与芜菁为二説者皆谓因方言闗东西谓之芜菁而譌不知方言本云紫花者谓之芦菔明与芜菁根叶有别犹郭注以芦菔为芜菁属也淮南子大旱苽封熯苽即菰蒋封即葑草旱甚故葑亦熯也其非莱菔明甚韵书葑训蔓菁者平声训菰蒋者去声分东送二韵
　　菲毛传芴也尔雅菲芴郭注即土也孙炎曰葍类也又云菲蒠菜郭注菲草生下湿地似芜菁花紫赤色可食广雅土瓜芴也崔实四民月令二月尽三月可采土根陆疏菲似葍茎麄叶厚而长有毛三月中烝防为茹甘美可作羮幽州人谓之芴尔雅又谓之蒠菜今河内人谓之宿菜名物疏尔雅两释菲一以为芴一以为蒠郭璞分为二物张揖陆玑合为一然郭所云土絶无形种可的指本草有土瓜乃是月令之王瓜尔雅之钩□姑非此菲也通雅诸儒皆以菲为土瓜或以为黄独葢土中块生者多以瓜名古瓜姑通声如苽音菰以瓜谐声也
　　谁谓荼苦
　　朱传荼苦菜蓼属也详见良耜尔雅荼苦菜郑注生山谷味苦今人呼苦益邢疏此味苦可食之菜月令孟夏苦菜秀时训解小满之日苦菜秀苦菜不秀贤人潜伏陆疏苦菜生山田及泽中得霜甜脆而美所谓菫荼如饴内则濡豚包苦用苦菜是也仪礼铏芼羊苦本草苦菜味苦一名荼草一名选一名游冬凌冬不死又一种紫堇名赤芹蜀芹苔菜亦名楚葵寳藏论赤芹生水滨叶形似赤芍药上有黄斑汁可制汞伏硃砂顔之推云按易通卦验图苦菜生于寒秋更冬历春得夏乃成今中原苦菜则如此也一名游冬叶似苦苣而细摘断有白汁花黄似菊江南别有苦菜叶似酸浆其花或紫或白子大如珠熟时或赤或黑此菜可以释劳按郭璞注尔雅此乃蘵黄蒢也今河北谓之龙葵梁世讲礼者以此当苦菜既无宿根至春子方生耳亦大误也蜀本图经春花夏实至秋复生花不实经冬不凋衍义云苦菜四方皆有叶如苦苣狭而緑色者差淡味苦花与野菊似春夏秋皆旋开花埤雅月令孟夏苦菜秀此草凌冬不凋故一名游冬合四时以制名也诗曰出其闉阇有女如荼葢言繁也传曰秦网密如秋荼诗曰菫荼如饴菫毒荼苦故言如饴以着风土之善也诗缉经有三荼一曰苦菜二曰委叶三曰英荼此诗谁谓荼苦及唐采苓云采苦采苦绵菫荼如饴之荼皆苦菜也良耜以薅荼蓼之荼委叶也郑出其东门有女如荼英荼也鸱鸮予所捋荼传曰菼苕疏云薍之莠穗亦英荼之类蔬谱苦菜一名苦苣一名苦荬一名褊苣一名游冬一名天香菜叶狭而緑带碧茎空断之有白汁花黄如野菊初绽结子一丛如茼蒿子花罢则蕚敛子上有毛茸随风飘落处即生处处有之但在北方至冬即凋在南方者冬夏长青为小异耳尔雅有五荼释草荼苦菜蒤虎杖蒤委叶蔈荂荼释木槚苦荼诗中有三焉严坦叔论之备矣陶隐居以荼茗为苦菜陆农师以苦菜茅秀是一物俱失考详顔之推以江南之苦菜为蘵云即龙葵然龙葵子无殻苦蘵子有殻又相似而不同广要按朱传云蓼属谓此荼与良耜以薅荼蓼之荼同似不可从诗缉辨之甚详但以捋荼为英荼之类恐未必然陶景曰荼即茗一名荼或荼古茶字古不食茶故茶字不立诸经无茶字凡茶皆苦荼也苏恭辨之曰茗木类尔雅释草荼苦菜释木槚苦荼音迟遐切二物全别不得比例字通云苏氏以荼与茶为二又引尔雅槚苦荼迟遐切音同茶按荼无茶音或尔雅讹荼为茶后世遂因之相溷耳要之茶与荼本非一类有茶茗不必别借荼有槚不必别出梌
　　其甘如荠
　　朱传荠甘菜尔雅蒫荠实本草经荠味甘温主利肝气和中陶隐居注荠类多此是今人可食者叶作菹羮亦佳荠一名防生草大小数种小荠花叶茎扁味美最细者名莎荠科叶皆大而味不及小荠茎硬有毛者名菥防欠佳冬至后苖生二三月起茎五六寸开细白花结荚如小萍有三角荚内细子名蒫四月收师旷所谓甘草即此又本草正二月开花名蜗螺荠俗呼地英礼孟夏之月靡草死郑注荠苨亭苈之属春秋繁露荠以冬美冬水气也荠甘味也乘于水气而美者甘胜寒也荠之为言济与济大水也淮南子荠麦冬生而夏死注言冬水王而生夏土王而死也师旷占嵗欲丰甘草先生甘草荠也雅翼云荠亦应阴之物其枝细靡谓之靡草通志荠之菜甚小自生园圃或以为荠苨思邈云荠苨取解毒之功尔雅又云菥蓂大荠本草菥蓂在草部味辛非可食之荠也陈藏器以大荠为葶苈然则菥蓂葶苈总之皆荠类也东坡与人书云今日食荠极美天然之珍不甘于五味而有味外之美天生此物以为幽人山居之禄不可忽也本草纲目桔梗荠苨一类有甘苦二种今俗呼荠苨为甜桔梗一名杏参一名杏叶沙薓言其叶似杏防尖背白根如沙薓也其性味功用皆不相同説文荠蒺藜也引诗墙有茨按诗本作茨尔雅茨蒺藜不作茨又今人以荠作葧□亦误
　　隰有苓
　　朱传苓一名大苦叶似地黄即今甘草也尔雅蘦大苦郭云今甘草也蔓延生叶似荷叶青黄茎赤有节节有枝相当或云蘦似地黄疏唐风采苓首阳之巅是也蘦苓字异音义同本草云解百药毒为九土之精一名蜜甘一名美草一名蜜草一名蕗草图经云甘草河西川谷积沙山及上郡今陜西河东州郡皆有之春生青苖高一二尺叶如槐叶七月开紫花似柰冬结实作角子如毕豆根长者三四尺麄细不定皮赤上有横梁梁下皆细根也有数种以坚实断理者为佳诗采苓首阳首阳山在河东蒲坂县今甘草所生处相近而先儒説苖叶与今全别岂种类有不同者乎名物解苓所以和百药之性使之相为用者故苓从令埤雅苓一名国老如宾师之称药有一君二臣三佐四使苓者又其宾师也其性能缓能急协和诸药使之不争故药罕不用者虽非其君而君实宗焉其性喜生下湿诗曰隰有苓是也晋风曰采苓采苓首阳之巅采苦采苦首阳之下采葑采葑首阳之东苓甘者苦苦者甘言防人无所不至其害人也必因其似而防焉采苓则因人之所甘而谮之之况也采苦则因人之所苦而谮之之况也葑有时而甘有时而苦又因人之所甘所苦而谮之之况也尔雅卷耳苓耳郭注广雅曰枲耳也亦云胡枲形似防首丛生如盘诗邶风隰有苓是也后山丛谈谚曰甘草生则麦熟苦草生则蒿黄笔谈曰尔雅云蘦大苦注甘草按其所述枝叶茎节乃黄药耳其味极苦故谓之大苦非甘草也甘草一名蕗草枝叶悉如槐高五六尺但叶端防尖而糙涩有白毛实作角生如小匾豆极坚开寳曰黄药子一曰红药其根赤干则黄今人以入染中易变色
　　自牧归荑
　　朱传荑茅之始生者埤雅列子曰因以为弟靡弟读如稊稊茅之始生也今人食之谓之茅揠孟子不如荑稗诗曰手如柔荑一也毛传荑茅始生者郑笺茅洁白之物可以供祭祀孔疏茅以缩酒左传曰尔贡包茅不入是也读诗记大过九二枯杨生稊郑康成注作荑尔雅翼梯有尖而细古荑稊字通集韵作穉荑又作□然则所谓稊者凡草木根芽皆是非独茅也大鮎本作鮷故子路称鳀説文作鮧可知古人从弟从夷之通旧注引周礼稲人以木殄草而芟荑之训荑为芟刈按古本周礼作夷譌作荑未可谓夷荑古通也又説文蕛苵也荑草也分为二亦泥
　　墙有茨
　　朱传茨蒺藜也蔓生细叶子有三角刺人毛传茨蒺藜也陶隐居云多生道上其叶布地子有刺状如菱而小长安最饶人行多着木履易云据于蒺藜言其凶伤非所据而据也诗云墙有茨不可埽也以刺梗秽也本草茨一名推升一名旁通一名屈人一名止行一名休羽状如菱而小今兵家铸铁为之以梗敌路亦呼蒺藜凡草木有针者俗谓茨刘传人掘凫芘而食即凫茨汉书譌作符訾本草衍义云蒺藜有二等一等杜蒺藜即今之道旁布地而生或生墙上有小黄花结芒刺此正是墙有茨者又有一种白蒺藜出同州沙苑牧马处黄紫花作荚结子如羊内肾埤雅可以茨墙故谓之茨师旷占云歳欲旱旱草先生旱草蒺藜也韩诗外传云春植桃李夏得荫其下秋得食其实春植蒺藜夏不得采其叶秋得其刺焉故君子慎所立也
　　爰采唐矣
　　朱传唐蒙菜也一名丝尔雅云唐蒙女罗菟丝孙炎曰别三名郭璞云别四名又云蒙玉女郭云蒙即唐也女萝别名又名松萝通为六名博雅女萝松萝也丘丝也本草经菟丝子一名菟芦一名菟缕一名唐蒙一名玉女一名赤纲一名菟累生朝鲜川泽田野蔓延草木之上色黄而细为赤纲色浅而大为菟累陆玑疏菟丝蔓连草上生黄赤如金陶隐居云田野墟落中甚多皆浮生蓝纻麻蒿上日华子云苖茎似黄麻线无根苖多附田中草被纒死或生一丛如席濶开花结子不分明如碎黍米粒八月九月已前采吕氏春秋或谓丝无根非无根也其根不属地茯苓是也龟防传下有茯苓上有菟丝卉谱丝又名丘火焰草野狐丝金线草蔓生处处有之生懐孟及黑豆上者尤良夏生苖色红黄如金细丝遍地不能自起得草梗则纒绕而上其子入地初生有根及长延于草物其根自断无叶有花白色防红香气袭人结实如粃豆而细色黄生于梗上味辛苦甘平无毒淮南子丝无根而生蛇无足而行鱼无耳而听蝉无口而鸣皆自然者也又曰茯苓抽丝死抱朴子丝之草下有伏之根无此在下则丝不得生于上然实不属也又内篇云丝初生之根其形似掘取剖其血以和丹服之立变化任意所作名物解玉女松枝化而生女萝之生依乎松故又谓之蒙蒙蔽也桑中之期于幽逺志在乎依所蔽者也许东阳曰唐尔雅注别为四名又曰蒙玉女注云即唐尤见唐蒙之别传菜也葢从毛注但唐非可食之物不知毛何据以为菜名名物疏本草草部有丝木部有松萝松萝一名女萝性味及所生全别尔雅云女萝丝故毛公有頍者弁传云女萝丝松萝也陆玑驳之以为二物殊异予谓此非雅之误乃毛公之误也草木多有名同实异者丝名女萝松萝亦名女萝小雅所称之女萝正是松萝非丝也书言丝根不属地是也旧云上有茯苓下有丝郑渔仲云茯苓生山谷丝生人间清浊异趣何由同居抱朴子言菟丝初生根似菟今亦未有见者故图经疑为别种唐一作蓎尔雅本作唐六书统菪或从唐声唐与菪同茛菪别名行唐菪一作
　　爰采麦矣
　　朱传麦谷名秋种夏熟者説文麦芒谷秋种厚薶故谓之麦麦金也金王而生火王而死春秋説题辞麦之为言殖也寝生触冻而不息精射刺直故麦含芒事且立也礼记月令孟夏之月农乃登麦天子乃以彘尝麦先荐寝庙是月也麦秋至仲秋之月乃劝种麦无或失时又孟夏之月天子食麦与羊注麦以金生兊为羊属金五行之气以相生而生相克而成二者皆金克木故食之其尝麦以彘者坎为豕属水故于孟夏亦取水克火也夏小正三月祈麦实麦实者五谷之先见者故急祈之九月鞠荣鞠草也鞠荣而树麦时之急也尚书大传秋昏虚星中可以种麦援神契黑坟宜黍麦吕氏春秋孟夏之山百谷三叶而获大麦得时之麦秱长而颈黑二七以为行而服薄防而赤色称之重食之致香以息使人肌泽且有力先时者胕动蚼蛆而多病后时者弱苖而穗苍狼薄色而美芒又云孟夏之昔杀三叶而获大麦注昔终也三叶荠苨葶苈菥蓂也又稀首生而麦无叶而从事于蓄藏汉书董仲舒説上曰春秋他谷不书至于麦禾不成则书之以此见圣人于五谷最重宿麦管子夏至而麦熟天子祀大宗其盛以麦谷之始也蔡邕月令章句麦以秋种故谓之首种百谷各以其初生为春熟为秋故麦以孟夏为秋广雅大麦麰也小麦麳也汜胜之书凡田六道种麦为首子欲富黄金覆谓曳柴壅麦根也夏至后七十日寒地可种宿麦又云麦早种穗强而有节晚种穂小而少实陶隐居云麦有大小穬穬即宿麦亦谓种麦本草图经麦有大麦小麦穬麦荞麦穬麦有二种一种类小麦一种类大麦博物志啖麦令人多力广志穬麦似大麦出凉州旋麦三月种八月熟出西方赤麦小而肥出郑县有半夏小麦有秀芒大麦有黑穬麦史记箕子过殷墟作麦秀之诗其诗曰麦秀渐渐兮禾黍油油谷谱麦为五谷之贵秋种夏熟具四时之气亦可春种至夏便収然不及秋种者性有北南之异北地燥冬多雪春少雨麦昼花薄皮多面食之宜人南方旱湿冬无雪春多雨麦受旱湿之气又夜花食之生热难消鱼稲宜江淮羊面宜河洛亦地气使然他如燕麦蘥麦雀麦皆殊形异性矣又南方四月尚有余寒土人谓之麦秀寒雨谓之麦雨又徐陵集有麦冷之语雅翼麦者接絶续乏之谷夏之时旧谷已絶新谷未登民于此时乏食而麦最先熟故以为重比他谷独隔嵗种故号宿麦亦或以为首种秋种冬长春秀夏实备有四时之气而説文以麦为金者特以其金王而生遇火而死郑注月令则云麦实有孚甲属木黍秀舒防属火麻实有文理属金菽实孚甲坚合属水稷五谷之长属土此据明堂月令四时与中央所食为説古者朝事之豆有防蕡先儒以防为熬麦左夏四月郑祭足帅师取温之麦又晋侯梦大厉公觉召桑田巫巫曰不食新矣六月晋侯欲麦召巫至杀之将食张如厠陷而卒家语宓子贱为单父宰齐人攻鲁道由单父父老请曰麦已熟矣齐冦且至请放民皆使出获麦可以益粮且不资冦三请而宓子不听俄而齐寇逮乎麦季孙闻之怒宓子曰今之无麦明年可树若使不耕得获是使民乐有冦也且单父得一嵗之麦于鲁不加强丧之不加弱使民有自取之心其创必数世不息季孙闻之赧然曰地若可入吾岂忍见宓子哉类篇稲下种麦曰穱楚词稲粢穱麦左思南都赋夏穱冬稌一作□或曰麦之先熟者名物疏麦同乎阳者也至子而苗至午而成阳多则浮阴多则沈阴阳不相胜然后能善养人者故麦可以为美而不可为加膳也正字通云燕麦野麦也草似麦亦曰雀麦尔雅蘥雀麦郭注似葵叶小状如藜有毛杨慎不察引范仲淹所进乌昩草当之不知乌昩乃蕨也食物本草収麦以蚕沙和之不蠧又秋前莝苍耳贮之亦同
　　言采其蝱
　　朱传蝱贝母也主疗郁结之疾尔雅莔贝母郭云根如小贝员而白华叶似韭陆疏蝱今药草贝母也其叶似括楼而细小子在根下正白四方连累相着有分解也疏云药草贝母一名莔今常用之出近道形似聚贝一名空心草一名药实一名苦花一名商草一名勤母本草图经根有瓣子黄白色如聚贝子故名贝母二月生茎细青色叶亦青似荞麦叶随苗出七月开花碧緑色形如鼓子花八月采根晒干又云四月蒜熟时采之良此有数种陆疏云云今近道出者正类此如郭注者罕复见之日华子云消痰润心肺别説能防心胸郁结之气殊有功
　　緑竹猗猗
　　朱传淇上多竹汉世犹然所谓淇园之竹是也猗猗始生柔弱而美盛也汉志武帝塞瓠子伐淇园之竹以为楗又冦恂传伐淇园之竹为矢百余万竹谱淇园卫地殷纣竹箭园也见班彪志淮南子乌号之弓贯淇卫之箭毛诗緑竹猗猗是也又云植物之中有物曰竹不刚不柔非草非木或茂沙水或挺嵓陆又云竹之别类六十有一又云竹六十年一易根辄结实而枯死其实落地复生六年遂成町稽圣赋曰竹布实而根枯蕉舒花而根槁是也五月十三日谓之竹醉日栽竹多茂盛其性恶寒好温故曰九河鲜育五岭实繁周礼大司乐孤竹之管注特生者又孙竹之管注根枝未生者又阴竹之管注生于北山者吕氏春秋黄帝令伶伦自夏之西阮隃山之阴取嶰谷之竹断两节间长六寸九分吹为黄钟之宫律之本也孝经河图少室之山大竹堪为釡甑山海经衞丘山帝俊竹林在焉大可为舟郭璞注俊舜字假借音博物志洞庭山帝二女以涕挥竹竹尽斑今下隽有斑皮竹易震为苍筤竹尚书震东方故为苍筤竹苍筤幼竹也州簜既敷注水去布生也荆州厥贡箘簵州厥贡簜孔安国曰竹箭簜大竹箘簵美竹出云梦之泽礼记礼之于人如松柏之有心竹箭之有筠故贯四时而不改柯易叶尔雅簜竹□数节桃枝四寸有节坚中簢筡中仲无笐防箭萌又东南之美者有会稽之竹箭焉説文竹冬生草也象形凡竹之属皆从竹家语南山之竹不搏自直斩而为箭射达犀革齐民要术竹性爱向西南引故园东北角种之数嵗之后自当满园其居东北角者老竹种不生亦不能滋茂故须取西南引少根也语曰西家种竹东家治地言其滋引来生花木考竹之滋泽春发于枝叶夏藏于榦冬归于根竹谱旧传种竹多用辰日山谷诗竹须辰日斫笋看上番成是也又用腊日杜陵东轩竹影薄腊月更须栽是也然晏元献诗如能乐封殖何必醉中移谚云栽竹无时雨过便移多留宿土记取南枝试之良验则固不必尽拘矣仇池墨记云竹有雌防自根而上至生梢一节发者为雄二节发者为雌雌者多笋故种竹须种笋也埤雅竹物之有筋节者故苍史制字筋节皆以竹传曰淇衞箘簵又淇园竹叠见汉史葢土地所宜故风人以美武公之德也竹之初生其色緑长则緑转而青矣其卒章曰如箦言盛也是故大备国语及其没也谓之睿圣武公至是武公其殆圣矣乎尔雅竹箭曰苞松柏曰茂苞言其本茂言其末竹性丛生行鞭深逺故考室之首章曰如竹苞矣如松茂矣尔雅簜竹孙炎以为濶节按仪礼簜在建鼓之间葢箫属礼斩衰杖竹齐衰杖桐竹圆效天桐方法地也檀弓曰竹不成用瓦不成味木不成斲荀子曰木器不成斲陶器不成物薄器不成内变味言物变用言内其义一也按竹从倒草与草木别一类尔雅释簜□附草属萹蓄虽有竹名与竹箭之竹异种诗衞风緑竹朱传指今竹言淮南子及汉书皆以为淇园之竹其説甚明自郦道元水经注云淇园无竹惟王刍萹草尔雅萹郭注似小藜孙炎引诗作菉竹説文菉王刍引诗亦作菉韩诗作緑陆德明云萹竹也后遂误以菉为王刍以竹为萹茿陆玑又误以菉竹为草名当从朱传为正
　　齿如瓠犀
　　朱传瓠犀瓠中之子方正洁白而比次整齐也尔雅瓠犀瓣疏瓣瓠中瓣也一名瓠栖人之齿美者似之衞风云齿如瓠栖是也今诗文作犀相法齿瓣白如瓠犀青如榴子者贵故诗主之埤雅瓠状要类于首尾类于要防鋭縁蔓而生甘瓠累之以贵下贱之况也幡幡瓠叶以质明敬之义也菜无防于瓠叶肉无薄于首古人不以防薄废礼如此风俗通八月秋穰可以杀瓠取其色泽而坚今俗畜瓠之家不烧穰种瓜之家不焚漆物类相感志云牛踏蔓上则苦以瓠盛酒冬即暖夏即冷雅翼瓠匏之甘者古者王政瓜瓠果蓏殖于疆埸正月可种瓠六月可畜瓠作菑诗云断壶瓠巾白肤所谓张苍肥白如瓠者可以饲豕致肥其瓣可以作烛致明其叶又可为菜诗所谓幡幡瓠叶也与匏以小大长短甘苦为间然古今亦通言惠子称魏王贻我大瓠之种树之成而实五石以盛水浆其坚不能自举也剖之为瓢瓠落无所容蔬谱一名扁蒲就地蔓生叶花俱如葫芦结子长一二尺夏熟有短者粗如人肘中有瓤两头相似味淡可煑食苦者有毒陶景曰瓠或有苦者味如胆不可食非别生一种也





　　诗传名物集览卷七
<经部,诗类,诗传名物集览>
　　钦定四库全书
　　诗传名物集览卷八　　　庻吉士陈大章撰草
　　葭菼掲掲
　　朱传菼薍也亦谓之荻尔雅蒹薕菼薍其萌虇又云菼骓也注菼草色如骓在青白之间广雅藡萑也説文蒹萑之未秀者萑之初生一曰薍一曰鵻薍菼也夏小正萑未秀为菼苇未秀为芦尔雅疏葭一名芦菼一名薍李巡曰分别苇类之异名郭云芦苇也菼似苇而小实中江东呼为乌蓲如李巡云芦薍共一草如郭云则芦薍别草按诗大车传菼鵻也芦之初生则毛意以葭菼为一草衞风硕人云葭菼揭揭陆玑疏云云则芦薍别草也埤雅荻之初生为菼蒹其未秀者也诗曰葭菼揭揭又曰毳衣如菼説文曰骓帛也引此毳衣如菼葢其青如菼故谓之菼一曰菼色传曰菼鵻也芦之初生芦黑也骓在青黑间按郭璞以为蒹似萑而细又曰似苇而小实中为菼则菼又芦之一种也葢蒹萑之小者菼苇之小者淮南子荻苖类絮晋童谣官家养芦化成荻芦为卢循也荻犹敌也言养虎遗患也宋武帝诏少府前嵗所封诸州芦荻可开以利民晋郭璞奏曰不宜禁荻谓名山大川不以封欲与民通财共利也孔平仲谈苑曰江东芦贱而荻贵退滩之地先一年生者芦也明年生者荻也字説芦谓之葭其小曰萑荻谓之蒹其小曰苇其始生曰菼又谓之薍荻强而葭弱荻高而葭下故谓之荻菼中赤始生末黑黑已而赤故谓之菼其根旁行牵揉盘互其行无辨矣而又强焉故谓之薍薍之始生常以无辨惟其强也乃能为乱按戴氏曰菼薍萑荻蒹一物五名今人特谓之荻茎短小而实末曲如钩类马鞭节其叶狭长色重于芦有白脊其花先紫后白如防丝今人以为帘箔者是也孔氏曰初生为葭长为芦成为苇一物三名今人特谓之芦榦大而中虚叶濶而色浅其花褐色穗如狐尾今人以覆屋织壁编防作笔管箱筥绞绳皆芦也孙炎郭璞以芦薍为二李巡樊光以芦为一夏小正埤雅及纲目本草丹铅録皆纷纷牵引名愈多而实愈混矣
　　芄兰之支
</div>
    <div class="pagination">
<a href="诗传名物集览_page4.html">上一页</a><a href="诗传名物集览.html">1</a><a href="诗传名物集览_page2.html">2</a><a href="诗传名物集览_page3.html">3</a><a href="诗传名物集览_page4.html">4</a><span class="current-page">5</span><a href="诗传名物集览_page6.html">6</a><a href="诗传名物集览_page7.html">7</a><a href="诗传名物集览_page8.html">8</a><a href="诗传名物集览_page9.html">9</a><a href="诗传名物集览_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
