<!DOCTYPE html>
<html>
<head>
    <meta charset="UTF-8">
    <title>诗经世本古义 - 第 15 页/共 17 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>诗经世本古义 - 第 15 页/共 17 页</h1>
    <div class="content">　　蜉蝣刺曹共公也君怠国危玩细娱而忘逺虑好奢而任小人将无所依焉【申培说以为君怠国危曹大夫闵之而作朱子云此诗盖以时人有玩细娱而忘逺虑者故以蜉蝣为比而刺之序则云刺奢也昭公国小而迫无法以自守好奢而任小人将无所依焉陆徳明云按郑谱云昭公好奢而任小人曹之变风始作又云蜉蝣至下泉四篇共公时作今诸本此序多无昭公字崔集注本有未详其正也愚按此诗咏衣裳楚楚正候人诗所谓三百赤芾者其为刺共公诗无疑序云刺奢乃指朝多幸位冗食者众耳非如旧说但以好整餙衣服为奢也】
　　蜉蝣之羽【叶语韵读如与演女翻】衣裳楚楚【语韵说文丰氏本俱作□□】心之忧矣于我归处【叶语韵敞吕翻　兴而比也蜉蝣尔雅云渠略也扬雄方言作□郭璞云似蛣蜣身狭而长有角黄黒色聚生粪土中猪好啖之陆玑云似甲虫有角大如指长三四寸甲下有翅能飞夏月阴雨时地中出今人烧灸噉之美如蝉也樊光云是粪中蠋虫随雨而出朝生而夕死陆佃云似天牛而小翕然生覆水上寻死随流丛生郁栖中朝生暮死有浮游之义故曰蜉蝣也夏小正云蜉蝣有殷殷者众也罗愿云淮南子曰蚕食而不饮二十二日而化蝉饮而不食三十日而蜕蜉蝣不食不饮三日而死又曰鹤夀千嵗以极其游蜉蝣朝生而暮死尽其乐盖以旦暮为期逺不过三日尔蜉蝣小虫国小之比曰羽曰翼羣臣之比衣裳楚楚指羣臣言楚当依说文通作□云合五采鲜貌所以取兴于蜉蝣之羽者亦以羣臣徒窃衣裳以莘其躬不知死亡之无日正如蜉蝣然耳候人诗言彼其之子不称其服亦此意心之忧矣忧曹君也严粲云见当时在位无一可倚仗者盖惨然以亡国为忧矣归犹言来之我家也处止也徐锴云诗爰居爰处居者定居处者暂处而已辅广云所以欲其于我归处者盖思有以警诲之耳】　蜉蝣之翼【职韵】采采衣服【叶职韵鼻墨翻】心之忧矣于我归息【职韵　兴而比也翼说文云翅也采通作彩说文云文章也采采犹□□也衣服即衣裳上曰衣下曰裳通言之皆曰衣亦曰服息亦止也于我归息者交浅不可言深繇处而息则非一朝一夕矣然后可以讽直兼用也徐光啓云朝夕相与从容开谕卵翼孚化令舍其旧而新是图即所谓习与正人居不能不正之意】　蜉蝣掘【说文丰本俱作掘】阅【屑韵】麻衣如雪【屑韵】心之忧矣于我归说【屑韵丰本俱作税兴也掘阅毛郑之解俱难通或见管子有掘阅得玉之言遂以掘阅为挑拨之貌又或谓阅义与穴通要于文理未顺当依说文作堀阅为正堀说文云突也突出之义即所云堀起是也赵頥光云凡土旁误手者如埽坼之类并同此谬阅犹阅人阅世之阅言其从土中突出而为人所见也上言楚楚采采则刺其臣此言麻衣如雪则刺其君郑云麻衣深衣诸侯之朝服朝夕则深衣也孔颖达云麻衣者白布衣如雪言甚鲜洁衣纯用布而色白者深衣为然故知麻衣是深衣也玉藻说诸侯之礼云夕深衣又襍记云朝服十五升布深衣也是则深衣与朝服升数皆同但彼是大祥之服则纯用布无采饰此诸侯礼服当用十五升布深衣而纯以采也所以言麻衣者蜉蝣朝生暮死君服麻衣则薄寒之时而蜉蝣之生亦不久矣甚危之至也说许慎云释也从言从兑兑者悦也徐锴云说之亦使悦怿也凌蒙初云谓从容开谕之正是上文所以欲其归处归息之意又表记子曰君子不以口誉人则民作忠故君子问人之寒则衣之问人之饥则食之称人之善则爵之国风曰心之忧矣于我归说虽防章取义然设身处地之意亦自恍然】
　　蜉蝣三章章四句【范晔云葛屦履霜敝繇崇俭楚楚衣服戒在穷赊赊通作奢然诗防非刺奢也说已见前邹忠疑为刺曹羁作羁者庄公射姑之世子春秋鲁庄二十三年冬射姑卒明年冬戎侵曹曹羁出奔陈胡氏以为防弱不能君故为戎所逐盖在位日浅无如覊者想诗人逆知其税驾无所故为之忧心如是而讽以于我归处如楚申亥舍灵王于家之为耶于时覊方在丧故曰麻衣如雪而先之以楚楚采采意覊亦如齐昭公居丧而不哀在戚而有嘉容当不免于童心乎麻衣非即深衣观玉藻童子无缌服聴事不麻可见是其说亦近似有理并存之子贡传阙文】
　　侯人刺曹共公也不用僖负覊而乘轩者三百人【序云刺近小人也共公逺君子而好近小人焉按左僖二十八年春晋文公伐曹三月入曹数之以其不用僖负羁而乘轩者三百人也且曰献状与此诗三百赤芾之语相合遂执曹伯襄以畀宋人即共公也又晋语公子重耳还曹曹共公不礼焉僖负覊言于曹伯曰臣闻之爱亲明贤政之干也礼贫矜穷礼之宗也礼以纪政国之常也失常不立君所知也国君无亲国以为亲先君叔振出自文王晋祖唐叔出自武王文武之功实逮诸姬故二王之嗣世不废亲今君弃之是不爱亲也晋公子生十七年而亡卿材三人从之可谓贤矣而君蔑之是不明贤也晋公子之亡不可不怜也此之賔客不可不礼也失此二者是不礼賔不怜穷也守天之聚将施于宜宜而不施聚必有阙玉帛酒食犹粪土也爱粪土以毁三常无乃不可乎公弗聴及重耳如楚子玉请止孤偃楚成王曰不可曹诗曰彼已之子不遂其媾邮之也夫邮而效之邮又甚焉效邮非义也据此则此诗兼为刺共公不用僖负覊之言无礼于晋公子而作】
　　彼候人兮何戈与祋【泰韵都外翻亦叶质韵都律翻礼记注崔灵恩集注丰氏本俱作缀】彼其之子三百赤芾【叶泰韵博盖翻亦叶质韵非律翻丰本作市　赋也毛传云候人道路送迎賔客者按周礼候人上士六人下士十有二人史六人徒百有二十人各掌其方之道路与其禁令若有方治则帅而致于朝及归送之于境注谓四方以职来受治者候其来去然彼乃天子之官故徒属广设若侯国必不然也孔颖违云按秋官环人掌送迎邦国之賔客以路节达诸四方又掌讶掌待賔客有賔客至逆于境为前驱而入及归送亦如之若候人主迎賔客而环人掌讶又掌送迎賔客者环人掌执节导引使门阙无禁掌讶以礼送迎诏賛进止侯人则何戈兵防卫奸冦虽复同是送迎而职掌不同故异官也何说文云儋也毛传以为掲也戈解见秦风无衣篇祋说文毛传皆云殳也孔云戈殳俱是短兵相类且祋字从殳故知祋为殳也殳解见卫风伯兮篇又说文云或说城郭里市高悬羊皮有不当入而欲入者暂下以惊马牛曰祋故从示殳防意然他书絶不经见未详是否彼毛云彼曹朝也其语助也之子是子也指下文佩赤芾者芾本作市毛传说文皆云韠也以韦为之即蔽膝也讹作芾篆文作韨严粲云蔽膝之韨以韦黼黻之黻从黹孔云左传衮冕韨珽则芾是配冕之服易困卦困于赤芾利用享祀则知芾祭祀所用也士冠礼陈服皮弁素韠端爵韠则韠之所用不施于祭服矣玉藻说韠之制云下广二尺上广一尺长三尺其颈五寸肩革带博二寸书传更不见芾之别制明芾之形制亦同于韠但尊祭服异其名耳言芾韠者以其形制大同故举类以晓人其礼别言之则祭服谓之芾他服谓之韠二者不同也玉藻云一命緼芾黝珩再命赤芾黝珩三命赤芾苍珩注云緼青黄之间色珩佩玉也黑谓之黝青谓之葱毛云大夫以上赤芾乘轩孔云周礼公侯伯之卿三命下大大夫再命上士一命然则曹为伯爵大夫再命是大夫以上皆服赤芾于法又得乘轩故连言之诗人言候人虽一职之防然既系籍于公犹当勤率所属以各供其事今曹蕞尔彼其之子非有功劳可以称者而君令其佩此赤芾至三百人之多何为也哉晋文公入曹令三百人献状亦谓其无劳窃位故责之自陈功状意正如此所以举侯人者即下章刺维鹈在梁之意旧说谓曹国以贤者为候人非是孔云诸侯之之制大夫五人今有三百赤芾爱小人过度也太史公云今寻曹共公之不用僖负覊乃乘轩者三百人知唯徳之不建司马贞注谓美女乘轩者彼未参证于诗中赤芾之语故耳】　维鹈在梁不濡其翼【职韵】彼其【礼记作记左传后汉书俱作已】之子不称【去声】其服【叶职韵鼻墨翻兴而比也鹈鸟名尔雅云鴮防也亦名洿泽郭璞云今之鹈鹕也好羣飞入水食鱼故名洿泽俗呼之为淘河陆玑云鹈水鸟形如鸮而极大喙长尺余直而广口中正赤颔下胡大如数升囊好羣飞若小泽中有鱼便羣共抒水满其胡而弃之令水竭尽鱼在陆地乃共食之故曰淘河陆佃云鹈人足其鸣自呼罗愿云洿抒水也又戽斗亦抒水器也鴮洿戽三字同音其义一也淮南子曰鹈鹕饮水数斗而不足庄子曰鱼不畏网而畏鹈鹕禽经曰淘河在岸则鱼没沸河在岸则鱼出或曰身是水沫惟臆有肉如拳昔人窃肉入河为之故名逃河魏黄初中尝有鹈集灵芝池文帝识之曰此诗人所谓污泽也曹诗刺共公逺君子近小人今岂有贤智之士处于下位否则斯鸟胡为而至哉诗旣以为贪而无功之物故后人祖而用之梁毛云水中之梁解见邶谷风篇濡濆也称宜也犹言相等也其服即赤芾是也鹈之于鱼勤矣须出没污泽而后得鱼今乃在鱼梁之上窃人之鱼以食未尝濡湿其翼犹之子无功而居髙位以窃禄所谓不称其服也又表记子曰君子耻服其服而无其容耻有其容而无其辞耻有其辞而无其徳耻有其徳而无其行是故君子衰绖则有哀色端冕则有敬色甲胄则有不可辱之色诗云维鹈在梁不濡其翼彼记之子不称其服左僖二十四年郑子华之弟子臧出奔宋好聚鹬冠郑伯闻而恶之使盗诱之八月盗杀之于陈宋之间君子曰服之不衷身之灾也诗曰彼己之子不称其服于臧之服不称也夫】　维鹈在梁不濡其咮【叶宥韵陟救翻】彼其【国语作已】之子不遂其媾【宥韵　兴而比也咮说文云鸟口也陆佃云鹈性沈水食鱼则濡其咮翼宜矣今从立于梁上非特不濡其翼又且不濡其咮小人无嘉言献替而尸居于位亦犹是也遂礼记疏云谓申也媾毛云厚也说文云重婚也孔云重婚媾者以情必深厚故媾为厚也愚按不遂其媾以楚成王语观之则所谓媾当指僖负覊也僚寀共事以负覊之贤当亲之如昏媾然而无如邪正不投凡负覊所言彼必沮之故使其志意不得申遂也当时公子重耳过曹共公不礼焉负覊言于共公曰夫晋公子君之匹也君不亦礼焉共公不聴而三百赤芾軰无有同负覊之言者是之谓不遂其媾也】　荟【说文作嬒云女黑色也】兮蔚兮南山朝【丰本作鼂】隮【齐韵】婉兮娈【说文丰本俱作□】兮季女斯饥【叶齐韵读如鸡坚奚翻　兴而比也荟说文云草多貌蔚蓊蔚草木盛貌南山毛云曹南山也邵县志云曹南山在曹州济阴县东二十里按春秋盟于曹南即此山也括地志云有曹南因名为曹朝隮解见防蝀篇邹忠云按周礼眡祲掌十燀之法九曰隮隮者虹也虹映日而成朝焉日在东则虹在西而雨辄随之蝃蝀之诗所谓朝隮于西崇朝其雨是已荟蔚夤縁山岊而虹见于西又当邀雨泽之霑被见君宠方隆而未艾此诗中之画也婉说文云顺也娈通作□亦顺也婉娈季女之容也君子之持身也如处子然故以少女日之斯饥以喻贫贱季女幽居不妄从人故不免于饥饿此与易女子贞不字之象同言小人虽肆志而趋利于上君子则守道而困穷于下也晋文公所谓不用僖负覊其即此诗所言季女与】
　　候人四章章四句【此章与左传合严粲所云诗即史也而郝敬疑之以为诗言三百极道其滥耳说诗不以辞害志若云汉则周之民无孑遗若候人则曹之大夫有三百诗乌可以辞征也左传袭此诗以属文非重耳真有此言斯亦过于不尽信书者矣申培说第云曹君多任非人国人讽之而不着真世子贡传阙文又叶氏云汉人文章未有引诗序者魏黄初四年诏引曹诗刺逺君子近小人盖诗序至此始行】
　　渭阳秦太子防之舅晋公子重耳自秦返国为诸侯防思母穆姬之恩而送其舅氏也【防秦穆公子后为秦康公按刘向列女传云穆姬者秦穆公之夫人晋献公之女贤而有义穆姬死穆姬之弟重耳入秦秦送之晋是为晋文公太子防思母之恩而送其舅氏也作诗曰我送舅氏云云君子曰慈母生孝子朱子苏氏说俱同】
　　我送舅氏曰至渭阳【韵】何以赠之路车乘黄【阳韵　赋也舅氏指重耳也尔雅说文皆云母之昆弟曰舅孙炎云舅之言旧尊长之称孔颖违云谓舅为氏者以舅之与甥氏姓必异故书传通谓为舅氏渭水名山南为阳北为阴水北为阳南为阴地理志云右扶风渭城县故咸阳也其地在渭水之北郑云秦是时都雍至渭阳者盖东行送舅氏于咸阳之地孔云雍在渭南朁在秦东行必渡渭赠说文云玩好相送也董氏云巾车金路以封同姓象路以封异姓革路以封四卫木路以封蕃国皆诸侯也故人君之车曰路车朱子云乘黄匹马皆黄也重耳君晋实借秦穆之力太子防赠以诸侯之仪所以郑重此行而假以定晋也岂徒曰资其行而已哉】　我送舅氏悠悠我思【支韵亦叶灰韵新才翻又叶寘韵相吏翻】何以赠之琼瑰玉佩【叶支韵蒲眉翻亦叶灰韵蒲枚翻又叶寘韵平秘翻丰氏本作佩玉琼瑰　赋也悠悠我思朱子云序以为时康公之母穆姬已卒故康公送其舅而念母之不见也严粲云送舅而有所思则思母也此诗念母而不言母但言见舅而勤拳不已自有念母之意读之者但觉其味悠然深长也按太祖皇陵碑云外甥见舅如见娘即此意五代齐杨愔幼时其舅源子恭问读诗至渭阳未愔便号泣子恭亦对之欷歔岂亦以思母之故与琼说文云赤玉也瑰孔云美石之名佩玉之制惟天子用纯诸候以下则玉石杂用玉佩谓珩璜琚瑀之属以琼瑰之玉佩为赠所以象其徳也陆化熙云车马之赠蒙送之归国言故取列侯仪卫若赠之以佩不必泥是俟服乃一腔离情所寄耳邓元锡云康公笃母语质而情长秦良风哉亦以置晋君録之文爰以霸也汪克寛云康公始为太子送舅而念母之不见故作渭阳之诗是固良心也后乃纳庶孽而夺嫡甥之位自是兵争不息岂非怨欲害乎良心而然乎】
　　渭阳二章章四句【序云康公念母也康公之母晋献公之女文公遭丽姬之难未反而秦姬卒穆公纳文公康公时为太子赠送文公于渭之阳念母之不见也我见舅氏如母存焉及其即位思而作是诗也孔氏以即位为康公即位今按左传重耳卒后七年康始即位相去甚逺无缘此时复其事而着之诗岂亦有慨于令狐之役谓秦昔日曽以厚施而晋今日竟以薄报乎然愚详味序意或只谓重耳返国即位后而康公思之耳如此则与列女传所记犹相彷佛孔说误也子贡传申培说皆以为穆公送重耳之诗然于我送舅氏一语竟不可解按古人呼母之兄弟为舅妻之父为外舅未闻呼妻之弟为舅者若诸侯于异姓大夫或亦称舅然非所施于重耳也】
　　羔裘豹袪晋文公释憾于寺人披也【篇名原只羔裘二字但桧郑亦有羔裘特用起语以别之　披一名勃鞮字楚故又称奄楚按左传国语载骊姬谐杀太子申生遂譛二公子曰皆知之重耳奔蒲夷吾奔屈献公使寺人披伐蒲蒲城人欲战重耳不可曰保君父之命而享其生禄于是乎得人有人而较罪莫大焉乃徇曰较者吾讐也逾垣而走披斩其袪遂出奔翟及文公入披请见公使让之且辞焉曰骊姬之谗尔射予于屏内蒲城之役君命一宿女即至斩余衣袂其后余从狄君以田渭濵女为惠公来求杀余命女三宿女中宿至余于伯楚屡困何旧怨也夫袪犹在女其行乎对曰臣谓君之入也其知之矣若犹未也又将及难君命无二古之制也除君之恶惟力是视蒲人狄人余何有焉今君即位其无蒲狄乎齐桓公置射钩而使管仲相君若易之何辱命焉且不见我君其无悔乎于是吕甥冀芮畏偪悔纳公谋作乱将以己丑焚公宫宫出救火而遂杀之伯楚知之故求见公公惧遽见之曰岂不知女言然是吾恶心也吾请去之伯楚以吕郤之谋告公公潜防秦伯于王城告之乱故及己丑公宫火二子求公不获遂如河上秦伯诱而杀之是诗当即于免难后作也】
　　羔裘【丰氏本作求后同】豹袪【叶遇韵区遇翻】自我人居居【叶遇韵读如句俱遇翻】岂无他【丰本作它后同】人维子之故【遇韵　赋也袪孔颖达云袂口也袂是袖之大名袪是袖头之小称其通皆为袂以深衣云袂之长短反屈之及肘是通袪皆为袂也玉藻云锦衣狐裘诸侯之服也君子羔裘豹饰缁衣以裼之注云君子谓大夫士饰谓袖也重耳时尚为公子未敢服诸侯之服故当服此又按申生以十二月缢于都城重耳于是时奔蒲寺人披斩重耳衣袪正奔蒲时事周十二月于夏正为十月天气已寒故服羔裘也自我人居居指斩袪事也自从也我人者我同行出奔之人也自我人者从我等同行之人于蒲城欲求得而杀之也居通作倨前汉书郅都传云丞相条候至贵居亦以居为倨也倨之为言傲也曰居居者毛传云懐恶不相亲比之貌盖一往傲狠而无顾惜故至于文公己逾垣而走而披尚斩其衣袪也子指披也故故旧也承上文言披之可憾如此而其后又能以吕郤之谋来告使文公得脱于难故又言岂无他人为我故旧哉而仍当与子结故旧之诅不可解也按披之言曰伊尹放太甲而卒以为明王管仲贼桓公而卒以为侯伯干时之役申孙之矢集于桓钩钩近于袪而无怨言佐相以终克成令名今君之徳宇何不寛裕也披之敷辞明到如此故文公闻之而有动焉同时有竪头须者亦不从公出亡及入求见公辞焉须曰国君而讐匹夫惧者甚众矣谒者以告公遽见之公之旷度洪量不念旧恶如此宜乎其为霸王之器也】羔裘豹褎【宥韵释文作裦丰本作衷】自我人究究【宥韵】岂无他人维子之好【叶宥韵许侯翻　赋也褎说文云衣袂也袂既被斩而袂尚存故此章变言豹裦也究说文云穷也曰究究者穷极其恶不留余地也此指从渭濵之役而言披所自陈谓除君之恶惟力所及者也好以情言谓懽好也】
　　羔裘豹袪二章章四句【序云刺时也晋人刺其在位不恤其民也张鼎思云晋昭公有曲沃之逼孤危将亡而其臣又不为保障之谋故国人忧之而作是诗邓元锡云刺昵也昵故与好使私人在位也三说相近要皆无所依据子贡传申培说皆以为晋人美其大夫之辞今按尔雅云居居究究恶也其非赞词明矣愚初亦疑此诗乃晋文公为狐偃而作即投璧于河之意但以格于尔雅诂字之义故主今说朱子第谓此诗不知所谓不敢强解斯齐合阙疑之训矣】
　　有杕之杜晋文公好贤国人美之【出申培说子贡传同　邹忠云尝怪用贤如晋文能得之罪之郤缺未免失之负绁之介推从亡之赏如投骨于地狺然而争其不言禄者仅一介之推而禄亦弗及矣今玩此诗语意毋乃为龙蛇之怨而志过乎緜山饿隠欲授餐而无从此固文公所心恻也朱子亦以为此人好贤而恐不足以致之故作此诗其不敢定其世者阙其所不知也】
　　有杕之杜生于道左【哿韵】彼君子兮噬【韩诗作逝云及也丰氏本同】肯适我【哿韵】中心好【去声】之【支韵】曷饮食【音嗣】之【好食无叶当取之之相应为韵　兴之比也有杕之杜解见杕杜篇谦言寡弱不足恃赖也按文公以内难得国其同父兄弟如申生奚齐卓子夷吾相继沦丧其为寡特孤露可知道左郑云道东也黄佐云凡国面南以南为正此以知左之为东也丘光庭云日中之后树阴过东杜生道左树旣寡特而阴更过东无休息之所故人不来也君子指贤人也噬即易噬嗑之噬说文云防也犹言就食也与下文饮食字相应肯反言不肯也适说文云之也我者我所也曷说文云何也犹云何从也言彼君子兮其果以就食之故而肯来我之所乎我中心诚爱好之何但欲饮食之而已按文公未得国之时父事狐偃师事赵衰长事贾它左传郑叔詹所谓有三士足以上人而从之是也厥后反国外传纪其纪善援能官方定物爱亲戚明贤良事耉老礼賔旅友故旧胥籍狐箕等十一族实掌近官诸姬之良赏其中官异姓之能掌其逺官大夫食邑士食田以至工商皂官宰无不受饩于官其欲善无厌物色多方可知己】　有杕之杜生于道周【尤韵韩诗丰本俱作右】彼君子兮噬【丰本作逝】肯来游【尤韵丰氏本作觏】中心好之曷饮食之【兴之比也周毛传云曲也孔颖达云言道周绕之故为曲也朱公迁云道左则辟道周则迂适与游亦有辨适则将久居于其国游则时一至焉犹之遨游而已愚按此盖自惴其不足以来贤故其辞之谦退如此】
　　有杕之杜二章章六句【序云刺晋武公也武公寡特兼其宗族而不求贤以自辅焉此但从杕杜生解然细玩诗辞终是好贤求贤意居多】





　　诗经世本古义巻二十四之上
<经部,诗类,诗经世本古义>
　　钦定四库全书
　　诗经世本古义卷二十四之下
　　明　何楷　撰
　　周襄王之世诗
　　鸤鸠曹人美晋文公也【按左传晋文公为公子时出亡过曹曹共公不礼焉及即位伐曹执曹伯以畀宋人事在鲁僖公二十九年于是周襄王防命晋侯为侯伯曰王谓叔父敬服王命以绥四国遂盟诸侯于践土又防于温十月晋侯有疾曹伯之竪侯擩货巫史使曰以曹为觧齐桓公为防而封异姓今君为防而灭同姓曹叔振铎文之昭也先君唐叔武之穆也且合诸侯而灭兄弟非礼也与卫偕命而不与偕复非信也同罪异罚非刑也礼以行义信以守礼刑以正邪舎此三者君将若之何公悦乃复曹伯此诗之作盖在曹伯复国之后其取兴于鸤鸠者以鸤鸠养子均平颂文公之待曹国与他国无异也尊之为鸤鸠而自居于子者亦犹文王之时大邦畏力小邦懐徳皆怙文王如父也曰其仪不忒者则以晋与曹为兄弟之国大学所谓兄弟足法也其曰正是四国则亦惟晋为盟主始足以当之襄王防命中所谓以绥四国者也】
　　鸤【前汉书后汉书説苑列女传释文丰氏本俱作尸】鸠在桑其子七【质韵】兮淑【丰本作叔后同】人君子其仪【崔灵恩集注作义】一【质韵】兮【礼记淮南子作也下同】其仪一【同上】兮心如【大戴礼作若】结【叶质韵激质翻】兮【淮南子作也　兴也鸤鸠鸟名亦作尸鸠尔雅琕苍皆云鴶鵴也陆机云一名桑鸠郭璞云江东呼为获谷扬雄云自闗东西梁楚之间谓之结诰周魏之间谓之击谷自闗而西或谓之布谷罗愿云又呼拨谷又呼郭公以此鸟鸣时布种其谷似鹞长尾牝牡飞鸣翼相摩拂取其骨佩之宜夫妇又名鷜陆佃云一名抟黍扬雄又以为戴胜谢氏云案戴胜自生穴中不巢生而方言云戴胜非也毛传云鸤鸠之养其子朝从上下暮从下上平均如一严粲云即郯子所谓鸤鸠氏司空也鸤鸠平均故为司空平水土陆佃云鸤鸠有均一之德葢其哺子朝自上而下暮自下而上者均也其子在梅在棘在榛而已则常在乎桑者一也又云祝鸠鸤鸠皆壹鸟也故有尸祝之号庄子曰庖人虽不治庖尸祝不越樽爼而代之矣尸鸠性壹而慈祝鸠性壹而孝故一名尸一名祝礼嘏以慈告祝以孝告是也其子鸤鸠之子也罗云鸠亦子之多者今鸠四时有子鸽毎月有子愚按鸤鸠以况晋文公其子以况列国晋文为伯主而列国依之谓之列国之母可也淑通作俶説文云善也淑人君子言此淑人之君子美晋文公也淑人以徳言君子以位言仪説文云度也毛传云义也凡举动之合义而有法度者谓之仪其仪一兮孔頴逹谓执义均平用心如一是也如文公之待曹国与他国无异是之谓一又礼记子曰言有物而行有格也是以生则不可夺志死则不可夺名故君子多闻质而守之多志质而亲之精知畧而行之君陈曰出入自尔师虞庻言同诗云淑人君子其仪一也亦防意取义结带纽也以组为之玉藻云绅韠结三齐绅带也韠蔽膝也绅蔽结三者皆长三尺故曰三齐带之交处合并其纽以约之则带始结束而不可觧矣故名为结心如结兮犹拳拳服膺之意古人视不下于带曹人怀文公之恩耿耿在心如束带之结言其不可觧刘向云歴山之田者善侵畔而舜耕焉雷泽之渔者善争陂而舜渔焉东夷之陶器窳而舜陶焉故耕渔与陶非舜之事而舜为之以救败也民之性皆不胜其欲去其实而归之华是以苦窳之器争闘之患起争闘之患起则所以偷也所以然者何也繇离诚就诈弃朴而取伪也追逐其末而无所休止圣人抑其文而抗其质则天下反矣诗云尸鸠在桑其子七兮淑人君子其仪一兮传曰鸤鸠之所以养七子者一心也君子所以理万物者一仪也以一仪理物天心也五者不离合而为一谓之天心在我能因自深结其意于一故一心可以事百君百心不可以事一君是故诚不逺也夫诚者一也一者质也君子虽有外文必不离内质矣按向此论于诚一感通之理深有合焉曹人思文公之徳亦犹是也又韩婴云夫治气养心之术血气刚强则务之以调和知虑潜深则一之以易谅勇毅强果则辅之以道术齐给便防则安之以静退卑慑贪利则抗之以高志容众好散则刼之以师友怠慢摽弃则慰之以祸灾愿婉端慤则合之以礼乐凡治气养心之术莫径繇礼莫优得师莫慎一好好一则博博则精精则神神则化是以君子务结心乎一也荀子曰无冥冥之志者无昭昭之明无惽惽之事者无赫赫之功行衢道者不至事两君者不容目不两视而明耳不两听而聪螣蛇无足而飞梧鼠五技而穷诗曰鸤鸠在桑其子七兮淑人君子其仪一兮其仪一兮心如结兮故君子结于一也淮南子云贾多端则贫工多技则穷心不一也故木之大者害其条水之大者害其深有百技而无一道虽得之弗能守故诗曰淑人君子其仪一也其仪一也心如结也君子其结于一乎以上皆防章取义虽非诗本防而名理自佳故备録之】　鸤【丰本作尸后同】鸠在桑其子在梅【叶支韵莫悲翻丰本作某】淑人君子其带伊丝【支韵】其带伊丝【同上】其弁伊骐【支韵周礼注大郑引此作綦丰本亦作綦　兴也鸤鸠在桑而其子七兮之中有飞在梅者兴曹伯也子在梅则不得与其母同在桑矣时曹伯既被执不得齿于诸候之列故云然其带伊丝以下文公所服也带大带也伊惟也助句辞丝素丝也按玉藻説大带之制天子诸侯大夫皆素带广皆四寸素熟绢也大夫而上带皆用素惟辟縁之色不同君朱緑大夫元华其辟縁之制亦不同天子诸侯皆终辟谓终竟此带尽緑之但天子用朱为里诸侯则不朱里耳重言其带伊丝复句以致其讃叹非别有意弁皮弁也礼记注郑云弁名出于槃槃大也所以自寛大郝敬云弁制大于冠古冠止撮发弁下覆额周礼司服职云凡兵事韦弁服眡朝则皮弁服凡甸冠弁服凡凶事服弁服凡吊事弁经服弁师职云王之皮弁防五彩玉璂象邸玉笄王之弁绖弁而加环绖诸侯及孤卿大夫之冕韦弁皮弁弁绖各以其等为之薛氏图云韦弁一名爵弁诗曰韎韐有奭以作六师士冠礼曰爵弁服韎韐则凡兵事韦弁服固爵弁也冠弁服弁亦皮弁也葢上文言眡朝则皮弁服下文言凡吊事弁绖服弁绖亦皮弁而加环绖则冠弁服弁皆为皮弁明矣郊特牲曰皮弁素服而祭素服以送终也此凡凶事冠皮弁服之证也春秋传曰卫献公射鸿于囿二子从之不释皮冠而与之言又曰皮冠以招虞人此凡田事服皮弁服之证也郑氏谓冠弁委貎其服缁布衣亦积素以为裳服弁防冠也其服斩衰齐衰弁绖者如爵弁而加环绖皆非是防服小记曰诸侯吊必皮弁锡衰弁师曰王之弁绖弁而加环绖此弁绖服皮弁而加环绖之证也韦弁爵弁也故弁师有韦弁而无爵弁冠弁服弁皆皮弁也故弁师有皮弁而无冠弁服弁陆佃亦同此説且云韦弁以韎韦为之故曰韦弁一名爵弁其色则象爵故也皮弁以鹿皮为之故曰皮弁一名骐弁其色则象骐故也今按薛氏五弁之説未详是否但据孔云知此是皮弁者以韦弁即戎冠弁从禽弁绖又是吊凶之事非诸侯常服也且不得与丝带相配惟皮弁是诸侯视朝之常服又朝天子亦服之作者举其常服故知是皮弁也郝云韦弁去毛熟皮以为弁皮弁以皮为质而饰以采玉非纯用皮也弁制峩起故宜皮骐毛云骐文也説文云马青骊文如博綦也一云苍艾色此谓弁色如骐马之文也周礼注引此作綦书顾命四人綦弁马融本亦作骐然则骐綦古葢通用綦亦帛之苍艾色者觧见説文又郑云骐当作以玉为之按周礼王之皮弁防五采玉璂璂又作郑众注云防缝中也綦结也皮弁之缝中毎贯结五采玉以为饰谓之綦引此诗云其弁伊綦是则骐与綦通而藄又与璂通璂即説文所谓弁饰也徐云谓缀玉于武冠若棊子之列布也以周礼考之士之服自皮弁而下如大夫之服是尊卑皆得服皮弁所异者耳据弁师之文云诸侯及孤卿大夫之皮弁各以其等为之不言士之皮弁旧説谓天子璂饰十二玉五采侯伯饰七子男璂饰五玉皆三采孤璂饰四三命之卿饰三再命之大夫璂饰二玉皆二采士皮弁之防无结饰今如以骐为皮弁之色则无以别于卑者书所谓四人骐弁即士服也故郑笺以骐当作而孙毓亦以笺义为长更考之尚书周礼古文骐綦三字通用则郑説为可信矣诗之兴意以鸤鸠于或他适而鸤鸠但在桑不移故以衣服有常象之賛美衣服亦有想望丰采之意】鸤鸠在桑其子在棘【职韵】淑人君子其仪不忒【职韵】其仪
　　不忒【同上】正是四国【职韵　兴也陆佃云棘卑小于梅愚按始在梅降而在棘时曹地既被分不能成其为国故有在棘之象忒説文云更也毛云疑也人无常度故可疑其仪不忒者明白洞逹表里如一不令人有所疑惑也文公灭曹亦曹自有以取之既而复封曹则无利曹之心而其心事亦可与天下共见矣是以谓之不忒也又礼记子曰为上可望而知也为下可述而志也则君不疑于其臣而臣不惑于其君矣尹吉曰惟尹躬及汤咸有壹徳诗云淑人君子其仪不忒亦防意取义正者饬正之谓四国四方之国正是四国言足为四方诸侯盟主也杨倞云正身任物则四国皆化吕覧云昔者圣王成其身而天下成治其身而天下治故善响者不于响于声善影者不于影于形为天下者不于天下于身诗曰淑人君子其仪不忒其仪不忒正是四国言正诸身也荀子曰人皆乱我独治人皆危我独安人皆失防之我独案起而制之故仁人之用国非特将持其有而已也又将兼人诗曰淑人君子其仪不忒其仪不忒正是四国此之谓也必将修礼以齐朝正法以齐官平政以齐民然后节奏齐于朝百事齐于官众庻齐于下如是则近者竞亲逺方致愿大学引此诗而觧之曰其为父子兄弟足法而后民法之也今按曹与晋为兄弟之国文公之所以处曹者得其道是其为兄弟足法也诗取象鸤鸠在桑其子七兮淑人君子其仪一兮则父子足法之道亦在于此矣】　鸤鸠在桑其子在榛【真韵亦叶先韵则前翻】淑人君子正是国人【真韵亦叶先韵如延翻】正是国人【同上】胡不万年【先韵亦叶真韵奴因翻　兴也榛觧见简兮篇陆佃云榛卑小于棘愚按既自梅降而棘又自棘降而榛愈降而愈卑矣曹伯失国被执至以畀宋人则几与齐民无异故其象如此又按陆佃云先实者梅后实者棘先实者棘后实者榛故诗以此为序今按曹伯被执于春三月而复国于冬十月则歴三树成实之时矣诗所谓详举以兴也正是国人言文公能正我曹国之人无礼而伐之既服而赦之所谓正也胡不万年则祝其寿考之辞也焦氏易林云鴶鵴鸤鸠专一无尤君子是则长受嘉福又韩婴云玉不琢不成器人不学不成行家有千金之玉不知治犹之贫也良工宰之则富及子孙君子学之则为国用故动则安百姓议则延民命诗曰正是国人胡不万年此防章取义与诗防无涉】鸤鸠四章章六句【朱子谓此诗不知何所指子贡传中培説皆以为曹叔为政有度国人美之而作是诗按曹叔名振铎文王子也武王克殷后始封曹或又以为美僖负覊或又以为羙公子臧然于诗人托兴鸤鸠而并及其子之意终无闗着愚不敢谓然序则云刺不壹也在位无君子用心之不壹也郑诗谱亦糸之共公时今按诗中不见有刺意】
　　羔裘如濡郑人美其大夫之词【出朱传】疑美叔詹也【篇名原只羔裘二字但桧唐亦有羔裘特全用起句以别之　按叔詹郑之公族也厉公季年齐桓始伯时詹为执政用兵伐宋又不朝齐齐人以其贰也将讨之郑乃使詹往谢齐因执之未几詹间其故逃于鲁遂自鲁复归郑文公十二年齐桓防诸侯盟于寗毋大子华以泄氏孔氏于人氏为诉管仲曰郑有叔詹堵叔师叔三良为政未可间也齐桓乃止楚子过郑入享郑夜出文送于军取郑二姬以归叔詹曰楚王其不没乎为礼卒于无别无别不可谓礼将何以没三十六年晋公子重耳过郑弗礼焉叔詹谏曰臣闻之亲有天用前训礼兄弟资穷困天所福也弃此四者以徼天祸无乃不可乎弗听叔詹曰若不礼焉则请杀之亦弗听重耳反国六年伐郑郑人以名宝行成弗许曰予我詹而师退詹请往公弗许詹固请曰一臣可以赦百姓而重社稷君何爱于臣也郑人以詹予晋人晋人将烹之詹曰臣愿获尽辞而死固所愿也公听其辞詹曰天降郑祸使滛观状弃礼违亲臣曰不可晋公子贤明其佐皆卿才若复其国而得志于诸侯祸无赦矣今祸及矣尊明胜患知也杀身赎国忠也乃就烹据鼎耳而疾号曰自今以往知忠以事君者与詹同乃命弗杀厚为礼而归之郑人以为将军叔詹始终忠于其国故使齐桓闻其名而晋文为之礼临难不避舎命不渝也累建正论邦之司直也郑有三艮同时为政则所谓三英粲兮者也是诗在郑风非叔詹无足当此美者而公羊谷梁皆谬以詹为佞人何不据詹之行事本末而观之乎叔詹一作被瞻吕不韦云被瞻忠于其君而君免于晋患也行义于郑而见説于文公也故义之为利愽矣】
　　羔裘【丰氏本作求后同】如濡【虞韵亦叶尤韵而繇翻】洵【韩诗外传作恂】直且侯【尤韵亦叶虞韵洪孤翻】彼其【韩诗外传刘向新序俱作己】之子舎【上声】命不渝【虞韵亦叶尤韵夷周翻韩诗外传作偷　赋而比也羔觧见羔羊篇裘説文云皮衣也按羔裘以缁衣为禓则所用者乃黒羔之皮耳陆佃云羔性羣而不党又皆跪乳象礼其徳宜施于朝故古者以为朝服陈祥道云羔取其有礼黒取其合道以道合礼以礼成道固先王之所尚也如濡毛传云润泽也孔云如似濡湿谓皮毛光色润泽也洵通作恂説文云信也直説文云正见也左传云正曲为直荀子云是谓是非谓非曰直且説文云荐也侯诸侯也洵直且侯言信哉其正直之徳可以荐之于诸侯为人君所任用也下文言舎命不渝正见其直彼其之子谓此服羔裘之大夫也舎通作舍説文云释也命躯命之命渝説文云变汗也舎命不渝虽祸害当前舍置其躯命以殉之而生平之所自守者终不少变如叔詹以尽忠于国之故而见执于齐桓又见执于晋文歴险不挫可谓舎命不渝矣刘向云非至仁孰能以身试诗曰舎命不渝此之谓也韩诗外传云崔杼弑庄公合士大夫盟盟者皆脱劒而入言不疾指血至者死所杀者十余人次及晏子奉杯血仰天而叹曰恶乎崔杼将为无道而杀其君于是盟者皆视足崔杼谓晏子曰子与我吾将与子分国子不与我杀子直兵将推之曲兵将钩之吾愿子之图之也晏子曰吾闻留以利而倍其君非仁也刼以刃而失其志者非勇也诗曰莫莫葛藟施于条梅恺悌君子求福不回婴其可回矣直兵推之曲兵钩之婴不之革也崔杼曰舎晏子晏子起而出授缨而乗其仆驰晏子抚其手曰麇鹿在山林其命在庖厨命有所悬安在疾驱安行成节然后去之诗曰羔裘如濡洵直且侯彼其之子舎命不渝晏子之谓也愚按所以取羔裘如濡为比者染人之事自一染为縓以至于七入为缁则无可变矣缁黒也羔裘如濡正黒色也故以为舎命不渝之况】　羔裘豹饰【职韵】孔武有力【职韵】彼其【左传韩诗外传俱作已】之子邦之司直【职韵赋而比也豹似虎而小圜文毛云豹饰縁以豹皮也孔頴逹云唐风羔裘豹祛羔裘豹防然则縁以豹皮为祛防也礼君用纯物臣下之故防饰异皮按玉藻云羔裘豹饰缁衣以禓之孔尔雅云甚也武威也朱子云豹甚武而有力故服其所饰之裘者如之按郑以叔詹为将军亦谓其人之威望足以居之非以勇力为有力也司主也邦之司直能为邦国主持直道也危言危行上足正君下足善俗皆在其中非徒其所自守者不渝而已左襄二十七年子罕諌向戍弭兵求赏君子曰彼己之子邦之司直其乐喜之谓乎】　羔裘晏【叶翰韵乌旰翻】兮三英【丰本作瑛云以玉为裘纽其数三也】粲【翰韵亦叶霰韵仓甸翻】兮彼其【韩诗外传作己】之子邦之彦【霰韵亦叶翰韵鱼旰翻】兮【赋而比也晏温意淮南子注云三辅人以日出清济为晏晏而温英朱子以为裘饰但三英之制未详范祖禹谓五紽五緎五总皆所以英裘是之谓三矣今按合两为一曰总分其界限以施组紃曰緎组紃之突起曰紽谓紽为英裘之饰是矣谓总与緎皆为英饰则非也愚谓英即英杰之英尔雅防云徳过千人曰英国防注云才出万人曰英未详孰是要之才徳出众之称耳三英即管仲所谓三良叔詹堵叔师叔是也粲通作灿説文云灿烂明瀞貎三良同时为政即庙堂之上灿然有光彩也彼其之子专美叔詹也并举三英而独美之子者意作诗之时惟叔詹在抑或叔詹之贤优于堵叔师叔耳彦説文云美士有文也此又承上章而进之言虽其节操劲特足以主张直道然涵养之深不随不激故其见于外者自有文理可观亦如羔裘之晏然温和与人体相适因又美之曰邦之彦也又按吕氏春秋载郑君问于被瞻曰闻先生之义不死君不亾君信有之乎被瞻对曰有之夫言不听道不行则固不事君也若言听道行又何死亾哉故被瞻之不死亾也贤乎其死亾者也据此以观则詹之贤葢传之旧矣】羔裘三章章四句【序云刺朝也言古之君子以风其朝焉今按诗中无刺意必谓称彼所以讥此则凡美诗皆可谓之刺诗矣序疑郑无贤臣足以当此者故但归之思古耳子贡传申培説则云郑子皮卒子产思之追颂焉按左昭十六年郑六卿饯晋韩宣子于郊宣子曰二三子请皆赋起亦以知郑志子产赋郑之羔裘宣子曰起不堪也是则此诗古已有之其非子产所自作明矣】
　　閟宫颂鲁僖公始郊也诗中所颂之事三焉郊而配后稷一也以天子礼乐祀周公二也美祢庙三也而郊实自僖公始其诸繇季孙行父之请命于周欤颂虽夸然有防辞史克作之【鲁之郊祀与大尝禘不知其所自始明堂位云成王以周公为有勲劳于天下命鲁公世世祀周公以天子之礼乐是以鲁君孟春乗大路载弧韣旂十有二旒日月之章祀帝于郊配以后稷天子之礼也季夏六月以禘礼祀周公于太庙牲用白牡尊用牺象山罍欝尊用黄目灌用玉瓉大圭荐用玉豆雕篹爵用玉琖仍雕加以璧散璧角爼用椀蕨升歌清庙下管象朱干玉戚冕而舞大武皮弁素积禓而舞大夏昧东夷之乐也任南蛮之乐也纳夷蛮之乐于太庙言广鲁于天下也祭统云昔者周公旦有勲劳于天下周公既没成王康王追念周公之所以勲劳者而欲尊鲁故赐之以重祭外祭则郊社是也内祭则大尝禘是也夫大尝禘升歌清庙下而象管朱干玉戚以舞大武八佾以舞大夏此天子之乐也康周公故以赐鲁也子孙纂之至于今不废所以明周公之徳而又以重其国也礼运篇孔子曰鲁之郊禘非礼也周公其衰矣祀之郊也禹也宋之郊也契也是天子之事守也故天子祭天地诸侯祭社稷祝嘏莫敢易其常古是谓大假李氏云礼记之书如礼运以为鲁不当郊禘如明堂祭统以为鲁当郊禘其异同如此当从礼运之説程子云説者以周公能为人臣所不能为之功故得用人臣不得用之礼夫人臣岂有不能为之功哉使功业过于周公亦人臣所当为之天下之事非人臣为之而谁为之成王之赐伯禽之受皆非也高郢云自天子至于庻人尊卑贵贱待礼而别丰者不可杀杀者不可丰仲尼不臣门人非君也季札不嗣吴爵非长也周公不王而以礼乐王者是以非礼诬周公也设欲诬周公以非礼曽谓昊天上帝亦可诬乎奈何使鲁人郊诗曰尔之教矣人胥効矣鲁侯用王礼其臣亦用侯之礼故季氏舞八佾旅泰山设公庙歌雍彻嗟乎礼之不早辨也如此古者父为天子诸侯子为士祭礼从子不得从其父若享非礼之祭是周公不得为圣也知其不享是成康祗以王者礼乐馁周公于鲁矣安在其广乎且周公之绩孰与伊尹佐商伊尹不过号为保衡至于沃丁太戊亦不加以王礼或谓周公叔父也于伊尹而为亲故尊而异之夫太伯太王之元子三以天下让于王季王季得之以传祚于文武及武王克纣追王太王王季文王而不追王太伯岂武王忘太伯之徳而不亲乎葢以等威之礼名分之别为万代之凖不为一人私也周公有火勲于周土田附庸以益之则可秬鬯圭瓉以赐之则可若天子礼乐成康所恃以为尊也胡可以假人成康虽欲尊于周公伯禽其忍受之以出僣其君入防其父乎若周分躬制礼乐坟土未干而子孙不克负荷乱王者之度孔子称其衰不亦宜乎张氏云雒诰曰伻来毖殷乃命宁予以秬鬯二卣曰明禋拜手稽首休享予不敢宿则禋于文王武王观此书周公不敢当成王秬鬯之礼则天子之礼乐公其敢当乎马端临云夫所以祀周公以天子之礼乐者如乐用宫悬舞用八佾以天子所以祭其祖者用之于周公之庙谓之尊周公可也至于郊祀后稷以配天禘者禘其祖之所自出而以其始祖配之则非诸侯之所当僣且郊禘所祀未尝及周公则何名为报周公之勲劳而尊之乎以其祖宗之勲劳而许其子孙僣天子之礼乐以祭之已非矣况所祀者乃天子之太祖而本非有勲劳之臣乎不知成王何名而赐之伯禽又何名而受之孔子曰杞之郊也禹也宋之郊也契也是天子之事守也愚尝因是而攷论之礼制之陵夷非一朝一夕之故其所繇来者渐矣葢周之封杞宋也以其为二王之后俾之修其礼物作賔于王家以奉禹契之祀而禹契天子之祖也不可以诸侯之太祖祀之故许其用天子之礼然特许其用天子之礼祀禹契之庙未必许其郊天也夷王以下君弱臣强上陵下僣宋因其用天子之礼乐于禹契之庙而禹契则配天之祖也遂并僣行郊祀上帝之礼焉此夫子所以有天子之事守之叹也至于鲁则周公本非配天之祖而稷喾之祀元未尝废无假于鲁之郊禘也乃因其可以用天子之礼乐于周公之庙而并效杞宋之尤则不类甚矣明堂位首言命鲁世世祀周公以天子之礼乐又云季夏六月以禘礼祀周公于太庙牲用白牡牺象云云即此二言观之可见当时止许其用郊禘之礼乐以祀周公未尝许其遂行郊禘之祀后来乃至于禘喾郊稷祀天配祖一一用天子之制所谓穿窬不戢遂至斩关作俑不止遂至用人亦始谋之未善有以肇之也左传宋公享晋侯于楚丘请以桑林荀防辞荀偃士匄曰诸侯鲁宋于是观礼鲁有禘乐賔祭用之宋以桑林享君不亦可乎乃知鲁宋不特僣天子之礼乐以祀郊禘虽燕享賔客亦用之矣罗泌云董子之説曰成王之使鲁郊葢报徳之礼也然则仲舒亦以为成王之与之矣是不然礼之有天子诸侯自伏义以来未之改也成王周之显王也葢亦谨于礼矣而且乱之则成王其惑矣此刘原父所以谓使鲁郊者必周而必非成王葢平王以下固亦未之悉尔始鲁惠公使宰让请郊庙之礼于天子桓王使史角往惠公止之其后在鲁于是有墨翟之学鲁之用郊正亦始于此矣夫鲁惠公之止之则是周不与之矣不与而鲁用郊自用之也昔有荆人请大号者周人不许荆人称之然则鲁之郊禘可知矣两观大辂万舞冕璪有不自于兹乎使成王已与鲁则惠公不请矣陈氏云诸侯之有郊禘东迁之僣礼也故曰秦襄公始称诸侯作西峙祠白帝僣端见矣位在藩臣而胪于郊祀君子惧焉平王以前未之有也记礼者以为成王赐之以康周公按卫祝鮀之言曰周公相王室以尹天下于周为睦分鲁公以大辂大旂夏后氏之璜封父之繁弱殷氏六族以昭周公之徳予之土田陪敦祝宗卜史偹物典册官司彛器则成王命鲁不过如此隐公考仲子之宫问羽数于众仲周公阅来聘飨有昌歜白黒形盐周公以为偹物辞不敢受卫寗武子来聘燕之赋湛露及彤弓武子不答赋曰诸侯朝正于王于是赋湛露诸侯敌王所忾而献其功于是乎赐之彤弓假如记礼之言得用郊禘兼四代服器官祝鮀不应不及况鲁行天子之礼乆矣隐公何以始问羽数阅何以辞偹物之享寗武子何以致讥于湛露彤弓于以见鲁僣未乆上自天子之宰至于兄弟之国之卿苟有识者皆疑怪逊谢而鲁人并无一语及于成王之赐以自觧杨慎云成王命君陈拳拳以遵周公之猷训为言猷训之大无大于上下之分岂其命伯禽而首废之哉且襄王之世衰亦极矣犹不许晋文公之请隧而谓成王不如襄王乎况伯禽之贤虽不及周公然贤于晋文公逺矣岂肯受之哉礼又曰成王康王赐鲁重祭成王既赐康王又何加焉此葢不能自掩其伪矣然则鲁之僣礼何始也曰着在春秋与鲁颂春秋桓公五年书大雩雩之僣始于桓也闵二年书曰禘于庄公禘之僣始于闵也僖三十一年书曰四卜郊郊之僣始于僖也鲁颂閟宫三章首言乃命鲁公俾侯于东锡之山川土田附庸无异典也其下乃言周公之孙庄公之子以及于享祀不忒皇皇后帝皇祖后稷葢鲁自伯禽而下十有八世自僖公始有郊祀而诗人颂之则其不出于成王之赐益明矣鲁之君臣恐天下议已乃借名于成王伯禽以掩天下之口鲁之陋儒謟佞遂作明堂位以文其过甚矣其无忌惮也胡安国云杨子曰天子之制诸侯庸节节莫差于僣僣莫重于祭祭莫重于地地莫重于天诸侯而祀天其僣极矣圣人于春秋欲削而不存则无以志其失为后世戒悉书之乎则岁事之常有不胜书者是故因礼之变而书于防或以卜或以时或以望或以牲或以牛于变之中又有变焉者悉书其事又云昔者周公郊祀后稷以配天此成王亮阴之时位冡宰摄国政行天子之事也鲁何以得郊邹忠云春秋书郊者凡九胡氏所谓因失礼之中又有失焉则书于防是也相沿至哀公时尚未明郊之説故其问曰寡人闻郊而莫同何也夫子对以冬至之郊主日配月啓蛰之月则又祈谷于上帝鲁无冬至大郊之事降杀于天子是以不同然则鲁虽僣郊而犹未敢全僣鲁史讳之亦畧之终春秋之世不书用郊若见为尝事云尔迨其后孟献子曰正月日至可以有事于上帝则将并与冬至之郊僣拟之而明堂位亦言鲁君孟春乗大路载弧韣十有二旒日月之章祀帝于郊配以后稷此于龙旂承祀之义又有加焉世儒诋为妄作不知此正鲁末造僣郊之实録而诡托之成王赐耳愚按平王使史角如鲁谕止郊庙之礼事见竹书在平王四十二年与吕氏春秋言鲁惠公请郊庙之礼于周天子使史角往报之者其事相合然则在平王之世鲁实未尝郊观夫子作春秋始于隐公歴桓庄闵三君未有以郊书者及僖三十一年始书夏四月四卜郊不从乃免牲犹三望而鲁颂亦颂僖之郊然则郊之自僖始此其大据也夫自惠隐而下皆未敢用郊而僖何以敢剏为之葢尝思之而得其故駉序云僖公能遵伯禽之法鲁人尊之于是季孙行父请命于周而史克作是颂孔氏但见行父于文六年始见春秋而史克于文十八年始见左传则以为皆文公时人而不知僖文相去甚近行父之父季支卒于僖之十六年行父为鲁世卿虽幼当即嗣其位且僖在位三十三年而卜郊尚在三十一年意先是行父必曽请命于周而周天子许之故僖于是始郊而史克为之作烦序所谓请命作颂者正指郊而言而左传偶轶其事正頼有此序以补其阙亦一快也又按孔頴逹着左传正义于隐元年春王正月传下有云鲁僖公之时周王岁二月东廵守至于岱宗柴季孙行父为之请于周太史克为之作颂孔之此説必有所本今考僖公之时在周则惠王襄王而二王俱未尝东廵惟僖公二十八年襄王有狩于河阳之事而僖公常朝于王所正在春秋书鲁四卜郊之先乃始恍然悟曰行父之请在此时也以僖公数从伯讨遂为望国又谨守臣节再朝王所当亦襄王所心嘉者故攀伯得文请隧之后因縁惠公前朝之请且小变其説曰我不敢当长至之郊以上儗于天子但期得行祈谷之郊畧表异于诸国而已宜襄王之重违其意而遂曲狥之也然则谓鲁郊始于僖公信矣若夫马氏谓成王赐鲁以天子礼乐祀周公于周公庙得用禘礼者此其理尤确然禘乃王者之大祭礼大传谓王者禘其祖之所自出以其租配之则鲁将安禘岂信禘文王乎窃疑祭统所云大尝禘者乃谓于鲁太庙尝祭之时而仿周天子禘祭之礼故名之大尝非谓鲁有大尝又有禘也观祭统升歌清庙等语与明堂位言以禘礼祀周公者一一相合其曰六月者据夏正而言正周之八月而閟宫之颂亦苐言尝而不及禘则鲁祭但用禘礼而非实有禘祭可知己若春秋书闵二年五月吉禘于庄公亦是僣祀庄公以王者大禘之礼庄公自立庙未防毕而吉祭故春秋以为讥此诗末章所言新庙即此庙也庄于僖为祢因言郊而及大尝矣又附及祢庙虽似节节侈言其盛而皆有深刺之意存焉曰是飨是宜隐然讥其不宜也曰周公皇祖亦其福女隐然讥其未必福也曰万民是若隐然讥其不为万民所若也不以颂而以规抑亦可谓良史乎】
　　閟宫有侐实实枚枚【灰韵亦叶支韵谟悲翻】赫赫姜嫄其德不回【灰韵亦叶支韵乎为翻】上帝是依【叶支韵鱼覊翻亦叶灰韵鸟回翻】无灾【陆徳明本作灾云又作菑】无害弥月不迟【支韵亦叶灰韵陈回翻】是生后稷【职韵】降之百福【叶职韵笔力翻苏辙本自章首至此为第一章】黍稷重【説文作穜陆本作种】穋【叶职韵録直翻陆本説文俱作稑】稙稺菽【説文丰氏本俱作尗】麦【叶职韵讫力翻】奄有下国【职韵】俾【陆本作卑】民稼穑【职韵】有稷有黍【语韵】有稻有秬【语韵】奄有下土纉禹之绪【语韵苏本自黍稷起至此为第二章　赋也孔頴逹云作者将美僖公追迹逺祖上陈姜嫄后稷至于太王文武爰及成王封建之辞鲁公受赐之命言其所以有鲁之繇也閟説文云闭门也朱子以为深閟也宫亦庙之称閟宫孟仲子曰是禖宫也禖义见生民篇按春秋元命苞云姜嫄游閟宫其地扶桑履大人迹生稷然则此閟宫乃帝喾时之禖宫禋祀之处也侐説文云静也当未郊禖之时则无人至其处故其宫门常闭而清静也实华而不实之实谓草木之实也枚伐其条枚之枚説文云榦也徐锴云自条而出也閟宫在郊其地林木蓊欝故有实有枚纬书所谓其地扶桑是也重言之者见其非一树也赫赫郑元云显著也姜嫄觧见生民篇其徳不回者郑云其徳贞正不回邪也依朱子云犹眷顾也上帝是依者严粲云天用是慿依其身使之有于也无灾无害义同生民篇弥月即诞弥厥月之义孔云家语执辔篇大戴礼本命篇皆云人十月而生此云弥月不迟故知终人道十月而生子美其不迟晚也后稷觧亦见生民篇降説文云下也曰百福者稷以种植封是降之百谷即降之百福也先言黍稷后言菽麦者立言之序与七月篇同种穋稙稺则诸谷皆有故括之其中也重本作种穋亦作稑觧见七月篇稙説文云早种也穉説文云幼禾也贾思勰云二月三月种者为稙禾四月五月种者为稺禾重谓熟之迟者穋谓熟之疾者稙谓穜之早者稺谓穜之晚者奄説文云覆也奄有下国朱子云言封之邰也俾説文云使也穜曰稼敛曰穑俾民稼穑者谓教天下之人皆知稼穑也古人五谷特重黍稷然上文先言黍此先言稷彼以所属五行相生之次为序此则以穜植先后之次为序稷为首穜尚书考灵耀有云日中星乌可以种稷是一歳之初所先穜者惟稷也稻觧见鸨羽七月篇秬觧见生民篇稻秬乃谷之嘉者承上文言俾民稼穑者不特有稷有黍而已又有嘉蔬之稻黒黍之秬皆使人徧种之也奄有下土者辅广云指教民稼穑之事而言也使天下之民皆得以稼穑于其土地则是后稷奄有其土也周礼职方氏掌天下之国辨其九谷之数扬州荆州其谷宜稻青州其谷宜稻麦雍州冀州其谷宜黍稷幽州其谷宜三种注黍稷稻也兖州其谷宜四种注黍稷稻麦也豫州并州其谷宜五种注黍稷菽麦稻也所谓奄有下土也纉说文云继也禹与稷同时为舜臣绪本丝耑之名事业之有端可寻者亦谓之绪禹平水土后有稷播百谷而后民得粒食若无稷则禹虽平水土何益于民是禹未竟之绪頼稷而纉也】　后稷之孙实维大【音泰后同】王【阳韵】居岐之阳【韵】实始翦【説文作戬】商【阳韵】至于文武纉大王之绪【语韵】致天之届于牧之野【叶语韵上与翻】无贰无虞上帝临女【音汝后同语韵】敦商之旅【语韵丰本此句在克咸厥功下】克咸厥功【毛郑本自后稷至此为第二章苏本作第三章】王曰【礼记注作谓】叔父【麌韵】建尔元子俾侯于鲁【麌韵】大启尔字【麌韵】为周室辅【麌韵朱传自后稷至此为第二章】乃命鲁公【东韵】俾侯于东【韵】锡之山川土田附庸【叶东韵读如融余中翻苏本自王曰至此为第四章赋也大王距后稷不知几代其世次莫能详也翦通作揃説文作戬其义皆训灭也朱子云大王自幽徙居岐阳四方之民咸归往之于是而王迹始着葢有翦商之渐矣陆化熈云兴隆在周则凌替在商故云实始翦商言其势非言其志也胡廷芳云愚读诗至大王实始翦商未尝不慨后之论者皆不能不以辞害意也何以言之大王葢当祖甲之时去高宗中宗未逺也后二百有六年商始亡且武王十三年以前尚臣事商则翦商之云太王不但不出之于口亦决不萌之于心特以其有贤子圣孙有传立之志于以望其国祚之緜洪岂有一毫觊觎之心哉议者乃谓大王有是心太伯不从遂逃荆蛮是大王固已形之言矣夫以唐高祖尚能骇世民之言曽谓大王之贤反不逮之乎曾巩云大王去邠居岐葢诸侯之能兴邦者本不必云肇王迹也武王既有天下推其寖盛之由故曰肇王迹所谓实始翦商者殆因肇王迹之语言之过耳至于文武纉大王之绪即书所称文考文王克成厥勲予小子其成厥志之谓也致说文云送诣也届説文云极也致天之届以商家之天命言天命穷极于商故武王有牧野之举所以致天絶商之意于彼牧野也徐光啓云纣恶苟有丝毫未稔天命苟有丝毫未絶则武王无丝毫变节之意惟到天命穷极则牧野之师不得不兴矣即此二字形容武王顺天应人之意已尽无贰二句武王誓师之辞也无通作毋戒之也贰者不一其心之谓虞通作虑忧疑之意临犹云眷顾也女指凡在行间之羣臣及诸侯也乱臣十人诸侯八百皆一意伐商者然苟有成败利钝之虞则未免贰其心矣赫赫帝天临之在上必眷顾于汝师至必克勿复有他虑也敦説文云怒也商之旅即大明篇所云殷商之旅其防如林者克能也咸説文云皆也悉也以劳定国曰功言此怒商旅之来迎敌者既闻誓辞之后人人鼓鋭而能皆有其功时周公亦从征曰克咸厥功所以为受封张本也王成王也尔雅云父之晜弟后生为叔父白虎通云不名叔父者亲与己父有敌体之义也建郑云立也元毛云首也元子谓伯禽也汉书云王曰叔父建尔元子子父俱延拜而受之俾侯于鲁命为鲁侯也啓通作启説文云开也宇毛云居也爵之为侯则伯子男出其下矣大开其居非七十里五十里可等伦矣为周室辅见与国咸休之意白虎通云诸侯始封爵土相随者何君子重徳薄刑赏宜从重郑晓云魏庄渠尝言鲁始封乃伯禽非周公也葢据鲁颂王曰叔父建尔元子俾侯于鲁故云此直述鲁之有侯自伯禽始耳周公以亲以功封鲁侯留王朝不曽至鲁故伯禽嗣侯于鲁岂有武王大封功臣兄弟之国十四人康叔少弟尚已封卫周公四弟又开国元勲乃不封直至成王始封乎王曰叔父是成王称周公也必武王时伯禽尚少留侍世子至世子即位后而遣之之国伯禽决非始封之君按史记鲁世家云武王既克殷封周公于少皥之墟是封鲁在武王世书大传云周公封以鲁身未尝居鲁也公羊传云封鲁公以为周公也周公拜乎前鲁公拜乎后曰生以养周公死以为周公主然则周公之鲁乎曰不之鲁也封鲁公以为周公主然则周公何为不之鲁欲天下之一乎周也白虎通云周公不之鲁何为周公继武王之业也乃命鲁公即建尔元子事上示其意此则实以命也东郑云东藩鲁国也既告周公以封伯禽之意乃防命伯禽使为君于东锡通作赐説文云予也山川谓境内之山川也方一里为一井地方百里者积田万井自是而上可以类推所谓锡之土田者也孟子云不能五十里不逹于天子附于诸侯曰附庸陈祥道云民功曰庸谓之附庸以其有所附然后有功于民也严云赐之以小国之附庸使四邻小国附属之李氏云颛防鲁之附庸也春秋之时有郲国亦鲁之附庸也愚按湏句亦附庸徐云山水使主其祭土田使有其赋附庸使广其封邑左定四年苌宏曰昔武王克商成王定之选建明徳以藩屏周故周公相王室以君天下于周为睦分鲁公以大路大旂夏后氏之璜封父之繁弱殷氏六族条民徐氏萧氏索氏长勺氏尾勺氏使帅其宗氏辑其分族将其丑类以法则周公用即命于周是使之职事于鲁以昭周公之明徳分之土田陪敦祝宗卜史偹物典防官司彞器因商奄之民命以伯禽封于少皥之墟】　周公之孙庄公之子【纸韵】龙旂承祀【纸韵】六辔耳耳【纸韵】春秋匪觧【音懈】享祀不忒【职韵】皇皇【丰本作天】后帝皇祖【丰本作王】后稷【职韵】享以骍牺【支韵亦叶歌韵桑何翻】是飨【路史作享】是宜【支韵亦叶歌韵牛何翻】降福既多【歌韵亦叶支韵章移翻苏本自周公至此为第五章】周公皇祖【叶语韵读如咀在吕翻】亦其福女【语韵朱传自乃命至此为第三章　赋也庄公名同桓公子在位三十二年朱子云庄公子其一闵公其一僖公知此是僖公者闵公在位不乆未有可颂此必是僖公也按序以此诗为颂僖公而鲁郊以僖三十一年始见春秋则其为指僖公明矣僖公名申闵公庻兄也为周公十世孙龙旂四句乃下文郊尝二事之总冐龙旂承祀鲁公偹仪卫以往祭所也孔云承者奉持之义郑云承祀谓亲祭事也祀説文云祭无已也有春郊又有秋尝是无己也曹氏云司常言日月为常王建之交龙为旂诸侯建之僖公虽僣郊天之礼而犹以龙旂承祀不建太常犹不敢全僣天子礼也而明堂位乃曰鲁公乗大路载弧韣旂十有二旒日月之常祀帝于郊则又过矣按徐干中论亦云鲁以龙旂九旒祀帝于郊郑云四马故六辔也耳耳朱子云柔从也春以郊言于夏正为正月于周正为三月秋以尝言于夏正为六月于周正为八月郊则配以后稷尝则祀周公庙以天子之礼乐此二者皆鲁祭之盛礼故特举之也按左传孟献子曰啓蛰而郊郊而后耕明堂位言鲁君孟春乗大路祀帝于郊而家语载孔子谓鲁无冬至大郊之事降杀于天子是以不同然则鲁郊固在夏之孟春矣匪通作非觧通作懈説文云怠也谓勤行其事而不敢怠也夫鲁以僣礼为荣固宜其勤行之也享説文云献也忒説文云更也其仪其物各有一定之礼不更变也皇説文云大也李氏云皇皇大之至也孔云后君也以天者尊神故谓之为君也左文二年引此诗曰皇皇后帝皇祖后稷君子曰礼谓其后稷亲而先帝也李氏云先天而后稷固足以为礼然不知诸侯而用郊禘果可以为礼乎万尚烈云僖与齐桓同时皆有功周室恃功而僣礼王室其衰方頼诸侯以仅存无敢问其非礼此夫子所以叹之也黄震云自伯禽至庄公十七世未闻有郊天者僖公三十一年始卜郊而卜不从继此若宣若成若定欲郊则牛輙伤礼之不可僣神之不歆其祀如此诸儒论辨俱详在本篇小引下骍赤色牺毛云纯也谓赤色之纯者董仲舒云周色土赤鲁以天子命郊故以骍孔云地官牧人云阳祀用骍牲毛之是天子祭天南郊用赤牛纯色今鲁亦享骍牺是与天子同也飨犹向也祭义云飨者乡也宜説文云安也罗泌云非天子而郊天抑何典耶曰是享是宜则鲁顾以亨帝为宜而不知其非矣赵士防云鲁以诸侯僣天子之祭似觉不宜曰宜者诗人之防词也皇租郑云谓伯禽也孔云以周公皇祖之下即云白牡骍犅骍犅是鲁公之牲故知谓伯禽也此皇租之文在周公之下故以为二人上文皇祖在后稷之上且上与皇皇后帝连文则是配天之人故知上文皇祖即后稷也言非徒天与后稷降之多福周公与伯禽亦将福汝僖公矣愚按言此以起下章秋尝之事季本云郊后帝而配以后稷用骍牺之享恐天恶其礼之忒而不以为宜也则必无福故言天亦降福以见未厌鲁徳之意天既以鲁郊为宜而飨之则周公皇祖又安得而不畀之福哉此则诗人之防词也】秋而载尝【阳韵】夏而楅衡【叶阳韵戸郎翻説文作设共楅衡】白牡骍刚【阳韵公阳传作防】牺尊将将【叶阳韵资良翻】毛炰胾羮【叶阳韵虚当翻丰本作鬻】笾豆大房【阳韵】万舞洋洋【阳韵丰本此句上有钟鼓喤喤一句盖因朱子有疑脱一句之语而伪益之】孝孙有庆【叶阳韵虚阳翻】俾尔炽而昌【阳韵】俾尔夀而臧【阳韵】保彼东方【阳韵】鲁邦是常【阳韵　光庙讳】不亏不崩【蒸韵】不震不腾【蒸韵】三寿作朋【蒸韵】如冈如陵【蒸韵毛郑本自王曰起至此为第三章朱传自秋而起至此为第四章　本自周公皇祖起至此为第六章今按崩腾冈　与下文乗縢俱是一韵于此断章非也】公车千乗【蒸韵】朱英緑縢【蒸韵】二矛重弓【叶蒸韵姑宏翻】公徒三万贝胄朱綅【叶蒸韵息棱翻】烝徒增増【蒸韵】戎狄是膺【蒸韵史记作应】荆舒【史记作茶】是惩【蒸韵史记作征】则莫我敢承【蒸韵】俾尔昌而炽【寘韵】俾尔寿而富【叶寘韵香义翻】黄发台背寿胥与试【寘韵】俾尔昌而大【泰韵】俾尔耆而艾【泰韵】万有千岁【叶泰韵与艾翻】眉寿无有害【泰韵毛郑本自公车至此为第四章朱传作第五章苏本作第七章　赋也载毛以为则也郑云始也秋尝而言始者秋物新成尚之也二义皆通时祭之名自殷以上春曰禴夏曰禘秋曰尝冬曰烝至周公去夏禘之名以春禴当之更名春为祠以禘为大祭据礼记言鲁有郊亦有禘今读此诗惟曰秋而载尝而已可知明堂位所云季夏六月以禘礼祀周公者谓于尝祭之时行天子禘祭之礼故亦以禘为名而先儒或言鲁禘文王为周公之所自出者误矣赵汸云明堂位言以禘礼祀周公于太庙而已初不言成王之赐有禘其所自出之礼也详见本篇小引下夏正季夏六月于周为仲秋八月然考春秋凡书禘者二闵二年夏五月乙酉吉禘于庄公此谓僣用禘祭以为即吉之礼非祀周公之禘也僖八年秋七月禘于太庙用致夫人则正僖公之禘夫何以不用八月而用七月盖征诸襍记云孟献子曰正月日至可以有事于上帝七月日至可以有事于祖七月之禘献子为之也献子之意以天子用冬至郊天则夏至可以祀祖盖欲尊祖与天相对然禘期虽改而终不敢改啓蛰之郊于冬至行之者僣窃已甚其心亦有所不安故也又按献子虽与季文子同时而在僖公朝计其年尚幼则僖之改八月为七月未必因献子之説特其后献子曾有此论鲁人繇此遂一仍僖公之旧终不改正故记以为七月而禘献子为之耳楅陆元朗云逼也説文云以本有所畐束也衡説文云牛触横大木徐锴云谓牛好抵触以木阑制之也郑云秋将尝祭于夏则养牲楅衡其牛角为其触觝人也按周礼封人职云凡祭祀饰其牛牲设其楅衡郑司农但云楅衡所以楅持牛也郑元则谓楅设于角衡设于鼻如椵状据此则楅衡是二物然以字义求之衡从角于鼻无渉则所云楅衡者但谓以衡楅牛使不得触耳前义为允陈祥道云楅衡以木为之横设于角楅之幅其角犹射之楅幅其矢也康成于诗合楅衡为一于礼离楅衡为二是自惑也愚按所楅之牛即下文白牡骍刚是也周礼充人掌系祭祀之牲祀五帝则系于牢刍之三月享先王亦如之公羊传云鲁祭周公何以为牲周公用白牡鲁公用骍犅羣公不毛春秋繁露云张汤问董仲舒鲁祀周公用白牡非礼对曰礼也祭周公用白牡色白贵纯也武王崩成王立而在襁褓之中周公继文武之业成二圣之功徳渐天地泽被四海故成玉贤而贵之诗曰无徳不报故成王使祭周公以白牡上不得与天子同色下有异于诸侯汉书武帝制曰康叔亲属有十而独尊者褒有徳也周公祭天命郊故鲁有白牡骍刚之牲羣公不毛贤不肖差也杨愼云周公既用天子礼乐胡为而白其牲乎白者殷之色也宋之郊用之宜也鲁人用之不宜也既不宜矣用之何义噫我知之矣鲁之君臣见宋之郊必私相谓曰宋无助于周而且郊可以鲁而不郊乎于是郊宋之郊亦白其牲使后世有王者起以僣分讨鲁则以宋为觧若其果受成王之赐则遂用周之赤色矣愚按鲁郊或始于僖公之世以禘礼祀周公旧以为成王所赐事容有之观其不用骍而用白则明防防渐之意当时未尝不存也而后之请郊其源亦滥觞于此用修之説不无滐文然其论正矣刚当依公羊传通作犅説文云特牛也特者牡特牛父也孔云白牡谓白特骍刚谓赤特也陈祥道云郊特牲之骍犊閟宫之骍牺此祀天之用骍者也旱麓信南山之骍牲閟宫之骍刚雒诰之骍牛此宗庙之用骍者也何休云周公死有王礼谦不敢与文武同也鲁公诸侯不嫌故从周制黄泽云此可见鲁公以下皆合食于太庙而礼秩初未尝敢同于周公亦非有祭文王为所自出之礼也其禘于羣公之庙则后世始僣之牺尊之制未详明堂位云牺象周尊也阮谌礼图云牺尊饰以牛象尊饰以象于尊腹之上画为牛象之形王肃云大和中鲁郡于地中得齐大夫子尾送女器有牺尊以牺牛为尊然则象尊尊为象形也二説未知孰是乃周礼既以牺为献而汉儒又读牺为娑故毛传觧牺尊云有沙饰也陆元朗亦云刻鳯皇于尊其羽形婆娑然而郑司农则谓牺尊饰以翡翠象尊以象鳯皇或曰以象骨饰尊愚按如此觧牺去之更逺顾起元云古者牺通为戏以其字音之相同戏或为献以其字文之相近娑沙同音牺之为娑亦如皮之为婆仪之为莪牺尊将将之上文享以骍牺叶降福孔多一诗之中具有显证骍牺尚且音娑则牺尊之牺非縁酒尊而异其音也知牺尊所以音娑则尊当为牛而鳯羽婆娑之説非也又可知象尊为象而象骨饰尊之説非也蔡绦云徽宗崇尚古器遂尽见三代典礼文章而读先儒觧説殆有可哂者其牺象二尊正如王肃所言全作牛象形康成阮谌之説尽臆度耳将者奉持之义重言将将者见其非一尊也按明堂位言以禘礼祀周公尊用牺象此独举牺尊者牺文在象之上则牺当贵于象故言牺以该之也炰説文云毛炙肉也孔云烂去其毛而炰之也周礼封人职云祭祀有毛炰之豚胾説文云大脔也孔云切肉也羮毛云大羹铏羹也孔云以特牲士之祭祀尚有大羮铏羹故以此羮兼二羹也大羮谓大古之羹煮肉汁不和贵其质也铏羹肉味之有菜和者也铏羮盛之铏器其大羹则盛之于登以大为名故不举所盛之器也尔雅云木豆谓之豆竹豆谓之笾陈祥道云笾有縢縁其实干实豆若脰然其实菹醢大房所以载牲体者郑云玉饰爼也其制足间有横其下有跗似乎堂后有房然孔云知大房玉饰者以爼豆相类之物明堂位説祀周公之礼云荐用玉豆豆既玉饰明爼亦玉饰也按明堂位云爼有虞氏以梡夏后氏以嶡殷以椇周以房爼又云以禘礼祀周公于太庙爼用梡嶡此言大房者旧説谓断木为梡横距为嶡虞氏之爼断木四足而已夏则加横木于足中央为横距之形椇枝多曲商于爼之足间横木为曲挠之形若椇然房之制有戸闽周又设下跗于两端若房然商之曲其足与三代异周之直其足与虞夏同故兼称梡嶡者所以着大房之象明其同梡嶡之制其实本名大房非谓用椀又用嶡也房既以取象得名而毛传乃觧为半体之爼盖本于周语谓禘郊之事则有全烝王公立饫则有房烝亲戚燕享则有殽烝彼文次全烝谓全载牲体殽烝谓体觧节折则房烝是半体可知然既明言禘郊之事有全烝矣此固禘祭之礼也何得仅用半体乎毛氏之义于是踈矣万者兼文武二舞之总名详见简兮篇即明堂位所云朱干玉戚冕而舞大武皮弁素积禓而舞大夏者武王以征诛得天下其乐名大武则其舞武舞也禹以揖让得天下其乐名大夏则其舞文舞也洋洋水流盛大之貎故毛训为众多也言舞者众多也左昭二十五年昭公告子家驹曰季氏为无道僣于公室乆矣子家驹曰诸侯僣于天子大夫僣于诸侯乆矣昭公曰吾何僣矣哉子家驹曰设两观乗大路朱干玉戚以舞大夏八佾以舞大武此皆天子之礼也陈旸云于礼言牺尊笾豆则罍黄目雕篹之类举矣于乐言万舞则笙歌下管蛮夷之乐举矣孝孙指僖公也庆説文云行贺人也故郑训为赐也言周公将于孝孙有所赐也其赐维何自俾尔炽而昌至眉寿无有害皆其所赐之实也孔云作者喜其徳当神明故设辞庆之俾尔炽二句是冐语炽説文云盛也月令注以为炊也愚按字从火盖谓如炊气之盛也昌説文云日光也炽以势言昌以象言下文保彼东方六句言内安之福公车千乗九句言外攘之福所谓炽而昌也寿説文云乆也以歴年多言臧説文云善也以攸好徳言下文俾尔昌而炽四句结言好徳之福俾尔昌而大四句结言多年之福所谓寿而臧也保郑云安也鲁国在东方故称东方所谓俾侯于东者也内治克修外侮无虞是能保安彼东方则可以长有此鲁国也亏本气损之义尔雅以为毁也崩説文云山壊也不亏不崩言土地无侵削也震为雷人闻雷则惊惧故尔雅训为惧也腾者马超跃之貎故毛训为乗也不震不腾言人心无动摇也曹氏云不亏如月之常盛不崩如山之常固不震如地之常静不腾如水之常平三寿谓鲁邦与下文冈陵相并而为三也先儒或以为三卿然僖公之时三家未立此大误矣公车者侯国之兵车也诸侯于其国称公千乗之制鲜有能明之者先儒皆据司马法及汉书言地方十里为井井十为通通十为成成十为终终十为同同方百里提封万井除山川沈斥城池邑居园囿术路三千六百井定出赋六千四百井戎马四百匹车百乗此卿大夫采地之大者是谓百乗之家同十为封一封三百一十六里提封十万井定出赋六万四千井戎马四千匹车千乗此诸侯之大者谓之千乗之国然左传子产言天子之地一圻列国一同及王制孟子皆言公侯大国其田地不过以方百里为限何从而有十同之广三百一十六里之数耶又考周礼地官大司徒及夏官职方氏之文皆言诸公之地方五百里诸侯之地方四百里诸伯之地方三百里诸子之地方二百里诸男之地方百里则又与左孟王制诸书往往不合因再四寻绎而始悟其説王制所言本是夏制以五等爵三等受地至殷蛮爵为三等合子男从伯其地亦三等不变则白虎通详言之武王克商复増子男爵其受地与夏殷同武成篇所谓列爵惟五分土惟三是也齐鲁之封皆在武王之世孟子所谓地非不足而俭于百里者大都据初制而言贾公彦谓其时九州之界尚狭至武王崩成王幼周公摄政致太平制礼成武王之意迁大九州于是五等之爵以五等受地则周礼所云是也愚谓此説可信周礼一书乃周公所作使无其事不应笔之于书使非周公更定武王制度不应与左孟礼记诸书乖刺若此更以此诗公车千乗之制求之然后知周礼之果不谬而诸儒凡觧千乗曽未有拈出者何也按大司徒职云凡建邦国以土圭土其地而制其域诸公之地封疆方五百里其食者半诸侯之地封疆方四百里其食者参之一诸伯之地封疆方三百里其食者参之一诸子之地封疆方二百里其食者四之一诸男之地封疆方百里其食者四之一郑贾谓公受地广税物多但留半即足其国俗防纪及畜积之用以半为余贡入天子其侯伯受地差少则其税亦少故三分之二留自用以一分为余贡入天子子男受地又少其税转少故留四分之三亦以一分为余贡入天子大国贡重正之也小国贡轻字之也据此説则所谓其食者谓王食其土之入耳今即依此法以诸侯之地推筭计封疆方四百里为田当十六万井除山林园囿城郭沟涂之类大率三分去一实当存十万六千六百六十六井又三分之而贡其一于王尚余二分应六万六千一百零五井则留供本国之用者也以邱甸法合之四井为邑四邑为邱邱十六井也出戎马一匹牛三头四邱为甸甸六十四井也出长毂一乗戎马四匹牛十二头甲士三人步卒七十二人繇此积之则六百四十井出十乗六千四百井出百乗至六万四千井即当出千乗矣此外所余二千一百余井尚当出车三十余乗而经传但以千乗之国为言者举成数耳司马法汉书求其説不得于是增同十为封一条以求合于千乗之数而其实无此制也若明堂位谓成王封周公于曲阜地方七百里革车千乗乃鲁儒夸诞之辞果有之亦孟子所谓有王者起必在所损者至包民注论语则直谓古者井田方里为井十井为乗百里之国适千乗也夫鲁成公作丘甲而春秋讥之邱者十六井也以十六井出一甸之赋然且不可今乃使十井出一乗其虐又过于成公矣而谓古有此制乎石介云三代以前爵有五等天子之田方千里公侯百里伯七十里子男五十里地小易治也力弱易使也周公始斥大土寓广其封公侯五百里伯三百里子男百里周之诸侯矜大而不服非诸侯之罪也失在周公也陈道祥云五百乗三乡之所出也千乗阖境之所出也汪克寛云兵制之变始环于齐之内政而家一人焉继环于晋之州兵而家五人焉长勺之战桓公自谓带甲十万车五千乗楚防啓疆谓晋十家九县长毂九百其余四十县遗守四千叔向亦谓寡君有甲车四千乗则兵制之增益于古可知矣循袭效尤遂至鲁以秉礼之国亦增丘甲而不以为嫌也朱英郑云矛饰也孔云清人云二矛重英故知朱英为矛饰盖丝纒而朱染之以为矛之英饰也縢説文云缄也缄者束缚之义即小戎所谓竹闭绲縢者盖纳弓于闭以防束之也孔云此朱英緑縢与二矛重弓两句自相充配朱英是二矛饰之以朱染緑縢是重弓束之以緑绳所异者二矛各自有英饰二弓共束以緑绳耳二矛之矛指酋矛也矛有二等曰酋矛曰夷矛酋矛建于车夷矛则否此蒙上公车之文故知指酋矛也觧见清人篇孔云考工记云酋矛常有四尺夷矛三寻又云攻国之兵用短守国之兵用长此美其当戎狄惩荆舒则是往伐之明是酋矛而有二也弓亦载之车上者重弓毛云重于防中也按小戎云交防二弓义正同此郑云二矛重弓偹折壊也兵车之法左人持弓右人持矛中人御孔云宣十二年左传云楚许伯御乐伯摄叔为右以致晋师乐伯曰吾闻致师者左射以菆乐伯在左而云左射是左人持弓也成十六年晋侯与楚战于鄢陵左传称栾鍼为右使人告楚令尹子重曰寡君乏使使鍼御持矛焉哀二年鍼之战左传称邮无恤御简子卫太子为右祷云蒯瞆不敢自佚偹持矛焉是右人持矛也甘誓曰左不攻于左汝不共命右不攻于右汝不共命御非其马之正汝不共命既云左右又别云御是御在中央也公徒兵车所统之步卒也三万三军之数也按公车千乗是全举一国之赋而言至行师之时所用不过五百乗则三军之众尽是矣大国三郊三遂计其众可偹六军而要以偹更畨迭休之用故军制惟至三军而止万二千五百人为军大国三军合甲士与步卒共三万七千五百人此诗惟言公徒则除甲士不在数内毎车一乗步卒七十二人五百乗当三万六千人今举成数而言故但云三万也苏辙云大国之赋适满千乗苟尽用之是举国而行也故其用之也大国三军次国三军而已李氏云天子之国不啻有六军所用者惟六军而已大国不啻有三万公徒所用者惟三万而已使举国之人而尽用之则但可以一役苟不幸而败则安得有人而复用之哉此天子之国所以止用六军大国所以止用三军也自伯禽以来已有三军襄公所以作三军者则以三卿专鲁国之权分三军以为己之赋故作三军非是自襄公以来方有三军也胡安国云车而谓之公车则臣下无私乘也徒而谓之公徒则臣下无私民也若有侵伐诸卿更师以出事毕则将归于朝车后于甸甲散于邱卒还于邑将皆公家之臣兵皆公家之众不相系也胄毛云贝饰也孔云贝者水虫甲有文章也胄谓兠鍪贝非为胄之物故知以贝为饰綅説文云线也孔云朱綅直谓赤线耳文在胄下则是甲之所用谓以朱线连缀甲也烝者火气上行之义故尔雅训为进也増説文云益也进发步行之众又有増益于公徒三万之外者则重车之卒是也邱法毎一兵车必配一重车兵车以战重车以载辎重既有五百兵车则有五百重车矣特驾兵车者以甲马四匹故称乗而驾重车者用牛十二头故不得称乗重车之卒炊家子十人固守衣装五人廐养五人樵汲五人共二十五人计重车五百复应得一万二千五百人皆随兵车而进故曰増増也膺通作应説文云当也荆荆州楚所封地舒孔云羣舒也楚之与国按左文十一年羣舒叛楚宣八年楚灭舒蓼成十七年灭舒庸襄十五年灭舒鸠路史云舒庸在舒城地理考云舒鸠今巢县舒蓼在安丰县今鳯阳府夀州境皆偃姓又路史有舒龙舒鲍舒龚所谓羣舒也惩説文云防也周昌年云因其来而遏之曰膺谓当其强也声其罪而讨之曰惩谓防其恶也承説文云受也莫我敢承者我之兵威赫奕非敌我者所能胜受也此皆祝愿将来之语或指齐桓北伐山戎庄与其谋南伐荆楚僖列于防以为膺惩之实此全不得诗意戎在西狄在北荆楚在南独不及东者鲁东方之国下章始专言荒大东之事故于此略之耳又按孟子两引此诗一则曰周公方且膺之一则曰是周公所膺也因篇中有周公福汝之言则膺戎狄惩荆舒亦周公冥冥中之灵有以使之故云然非谓周公有是事也俾尔昌而炽者象日以昌期而势日以炽盛也昌从炽而见今日固大异于前炽踵昌而来后日固有不但如今日而已者此先既言炽而昌而后复进言昌而炽也然此特过渡之语盖结上内安外攘为下文祝寿臧二事发端后叚言昌而大义亦仿此富説文云偹也观下文黄髪二语则此富为富有老成人也国无老成人以调元賛化则内必失民心外必开邉衅君虽寿其何能臧故光以信用老成祝焉黄发老人发白复黄也台背觧见行苇篇寿胥之寿指老成人言上文黄髪台背是也胥犹皆也试説文云用也王安石云寿考者相与为公用也黄佐云老成之足为国乆矣僖公相季友任文仲而治业冠诸国然则此诗之颂其季友也夫其文仲也夫刘向新序云昔者楚丘先生行年七十披裘带索往见孟尝君欲趋而不进孟尝君曰先生老矣春秋高矣何以教之楚丘先生曰噫将我而老乎噫将使我追车而赴马乎投石而超距乎逐麋鹿而搏虎豹乎吾已死矣何暇老哉噫将使我出正辞而当诸侯乎决嫌疑而定犹豫乎吾始壮矣何老之有孟尝君逡廵避席靣有愧色书曰黄髪之言则无所愆诗曰寿胥与试美用老人之言以安国也大者炽之极也耆刘熈云指事使人也艾尔雅云养也方言云汝颍梁宋之间谓养为艾言使尔得其所使又得其所养也得所使则安佚得所养则强固所以寿也万有千岁严云犹曰千岁万岁也眉寿觧见南山有台篇害説文云伤也无有害者言虽至千万岁之乆而其眉寿之容犹如一日不至有伤损也又徐干中论云夫形体者人之精魄也徳义令闻者精魄之荣华也君子爱其形体故以成其徳义也夫形体固自朽弊消亡之物寿与不寿不过数十岁徳义立与不立差千岁岂可同日言也哉顔渊时有百年之人今宁复知其姓名耶诗云万有千歳眉寿无有害人岂有万寿千岁者皆令徳之谓也此虽非诗义然其理自正】　泰【陆本作大説苑韩诗外传俱作太】山岩岩【叶覃韵五甘翻亦叶盐韵疑锨翻】鲁邦【説苑作侯】所【説苑作是】詹【盐韵亦叶覃韵多甘翻説苑风俗通韩诗外传丰本俱作瞻】奄有蒙【束韵】遂荒【尔雅作怃】大东【韵】至于海邦【叶东韵悲工翻】淮夷来同【东韵】莫不率从【叶东韵麤丛翻】鲁侯之功【东韵毛郑自泰山起至此为第五章朱传作第六章】保有【水经注作其】鳬绎【陌韵陆本作峄】遂荒徐宅【陌韵亦叶药韵他各翻】至于海邦淮夷蛮貊【陌韵亦叶药韵末各翻丰本作貉】及彼南夷莫不率从【丰本率从作来格】莫敢不诺【药韵】鲁侯是若【药韵毛郑自保有起至此为第六章朱传作第七章】天锡公纯嘏【叶麌韵果五翻】眉寿保鲁【麌韵】居常【郑云或作甞丰本作尝】与许【叶麌韵火五翻】复周公之宇【麌韵】鲁侯燕喜【纸韵】令妻寿母【有韵亦叶纸韵姆鄙翻又叶麌韵满补翻】宜大夫庻士【纸韵】邦国是有【叶纸韵羽轨翻】既多受祉【纸韵】黄髪儿【字书作齯】齿【纸韵苏本作第八章毛郑自天锡起至此为第七章朱传作八章　赋也鲁之封虽以周公而始至鲁者伯禽则伯禽固开基之祖也此章述伯禽造鲁之功欲僖公追美于伯禽也苏云泰山齐鲁之望也蒙鳬绎鲁之四山也其余则其东南势相聨属可以服从之国也史记云泰山之阳则鲁其隂则齐一曰岱宗周礼职方氏兖州山镇曰岱山是也在今山东济南府泰安州北五里岩高貎古以殿旁高庑为岩廊亦谓其高也詹通作瞻广韵云仰视曰瞻民具尔瞻人民所瞻皆此义也奄説文云覆也大有余也蒙二山名一统志云山在兖州府泗水县东北五十里春秋隂之田在其北今属泰安州蒙山在兖州府沂州费县西北七十里居鲁之东一名东山孟子所谓孔子登东山而小鲁是也地理志云颛防国在蒙山下孔云蒙在鲁地故言奄有泰山则在齐鲁之界故言所詹见其不全属鲁也愚按奄有蒙语意当连下看是鲁山蒙虽在邦域之中然颛防主之自而蒙以渐及于大东化愈推而愈逺也遂者继事之辞荒説文云草淹地也尔雅以为奄也愚按犹言延亘及之也大东犹云极东也孔云大者广逺之言地之最东至海而已大东之下即云至于海邦言其极尽地之东偏也季本云极东近海之国如莱牟之类是也莱牟与淮夷相近莱牟服则淮夷同而诸夷莫不率从矣陆化熈云荒字中有绥懐戡定在内故下文曰鲁侯之功来同言同心而归无携贰也率相率也当通作□从者变桀骜而效顺也鲁侯指伯禽也后放此伯禽初受封之国者故以鲁侯称旧説皆以为指僖公今按下文言天锡公纯嘏而又曰鲁侯燕喜明公与鲁侯非一人也彼公则指僖公也功以服逺言鳬绎二山名绎通作峄一统志云鳬山在兖州府邹县西南五十里连鱼台县界峄山在邹县东南二十五里按鳬绎皆邹地邹古邾国峄山亦名邹山左传邾文公迁于绎宣十年伐邾取绎即此峄也京相璠云绎邑依峄山为名水经注云山东西二十里高秀独出积石相临殆无土壤石间多孔穴洞逹相通往往有如数间屋处其俗谓之峄孔邾本鲁附庸国至孟子时鲁穆公改曰邹此诗言保有鳬绎者谓能保有附庸之国不为强大所吞并不独奄及束防而已徐宅谓宅于徐州之地者即徐戎也伯禽于成王元年始就封于鲁于时徐州之戎淮浦之夷并起为冦伯禽率诸侯征之故书有费誓之篇此诗所咏即其事也李见罗先生云鲁侯封于曲阜其时土田陪敦与徐淮实壤接世为封璄忧故伯禽至不避三年之防袵兵革以开东郊之难后之子若孙世仰其功故为臣子者亦以此致君之祝孔云东方曰夷西方曰戎谓在九州之外此徐州淮浦中夏之地而得有戎夷者戎夷帝王之所羁縻不以中国之法齐其风俗故得错襍居九州之内汉时内地无戎夷者秦始皇逐出之也至于海邦与前至于海邦义同特彼即以荒大东为至海邦此则先繇荒徐宅而后至海邦徐宅在内海邦在外也蛮貊南夷又自淮夷而推言之两曰莫不率从其所包者濶矣淮夷在东貊在东北方蛮及南夷在南皆与鲁相近者诺説文云譍也遵号令听约束之意若顺也逺人来服则鲁侯于是从而顺其情以抚安之也或以此两叚皆是咏僖公考春秋凡僖公自主兵者不过伐邾败莒之类皆小国也伐楚伐郑则齐桓主兵僖公特从之耳今所言荒大东荒徐宅淮夷蛮貊率从凿凿可听如是僖公曾有是事否乎或又谓春秋僖三十一年书卜郊不从免牲犹三望郑谓三望者海岱淮也此诗言泰山言海邦言淮夷疑即据三望而言也夫三望之礼在郊祭之后今此文乃在尝祭之后则其非三望明矣天锡以下祝愿僖公之词也锡通作赐説文云予也纯之为全音之近也嘏徐锴云大逺之福也无福不有乃称纯嘏下文眉寿以下皆是也眉寿承上章而言人惟寿可以享福故以寿始终之保鲁者保守先世之土地不使其有所失也居谓据而有之无游移而他属也毛云常许鲁南鄙西鄙孔云常为南鄙许为西鄙或当有所依据不知出何书也郑云常当作甞在薛之旁春秋庄三十一年筑台于薛是与曹氏云汉地理志鲁有薛县而齐孟尝君食邑于薛则尝先当属鲁今按尝不知何时为齐所并经传无文莫能详也愚按管子小匡篇云桓公曰吾欲南伐何主管子对曰以鲁为主反其侵地常潜常潜二地名当即此常也常先为齐所并故欲僖公复之正不必破常为尝耳然常齐语又作堂而其地不知所在定是通作棠春秋隐公观鱼于棠防戎于潜其为此二地明矣许郑云许田也许田近许之田括地志云在许昌县南四十里有鲁城周公庙在其中左传隐八年郑伯请以泰山之祊易许田桓无年郑伯以璧假许田杜预云成王营王城有迁都之志故赐周公许田以为朝宿之邑后世因而立周公别庙孔云春秋之时鲁不朝周邑无所用而许田近于郑国郑有祊田地势之便与郑易之朱子云常许皆鲁之故地见侵于诸侯而未复者故鲁人以是愿僖公也殷大白云愿其如此亦以讽也复説文云往来也已去而又还之谓宇即大啓尔宇之宇燕通作宴説文云安也僖公能光复周公所啓之宇则伯禽造鲁之功于斯不坠其在天之灵必燕安而喜乐也令郑云善也令妻者使其妻有令问谓声姜也寿母者使其母享髙年谓成风也按春秋僖八年秋七月禘于太庙用致夫人左传以为致哀姜邹忠非之谓哀姜淫恶义与庙絶见杀于齐桓至是且九年何为其复致汉人于既庙食之吕雉犹不难以义黜之而配薄太后于高庙曽谓鲁人之见顾不及此乎谷梁以为成风其説与刘向同而孙明复从之盖成风为妾母初年未经庙见故于禘庙而因以致之为后日祔庙张本其称致夫人犹后世之上尊号也然则成风位号已素定于生前所谓母以子贵故春秋异日薨之于其葬也而小君之不诬耳或谓此夫人乃僖公妻姜氏即后之防齐侯于阳谷者公羊传僖二十年西宫灾何休注云僖公为齐侯所胁以齐媵为嫡楚女废居西宫而不见恤悲愁怨旷所生则窃意夫人即声姜而前此不书纳币逆女者以原非正配也赵子常疑声姜是僖为公子时所娶故婚礼不见于经今观何休以齐媵为嫡之説或僖公先是所娶元妃已卒于未为君之日声姜乃其继室如惠公之声子或僖公未有伉俪先畜嫔御声姜抑如庄公之孟任或声姜与楚女本俱媵妾而后之升坠异或僖为公子时已娶楚女及即位后见胁于齐不敢正其夫人之号又不欲遽以声姜为嫡故迁延至是而后致欤盖自屈完受盟齐已帖楚一栖固莫能两雄矣春秋时诸侯以妾为妻者比比齐桓特为申此禁然伯者假之且不能自守其禁纵未尝胁鲁安能使鲁之不犯哉禘而致者昔未庙见今乃庙见也其后哀公欲立公子荆之母为夫人宗人衅夏对无其礼盖不欲引僖之禘致以逢君耳至所谓自桓以下娶于齐亦止言其大槩若昭公则娶吴矣襄定哀之元妃经亦不着其何氏安在所娶之尽齐姜则安必声姜之为正娶也者故以致夫人属声姜二説皆是也以閟宫之诗证之诗传曰僖公八年始用郊禘史克赋閟宫夫此正春秋禘太庙致夫人之年也今观閟宫之八章云令妻寿母以妻与母叠称当时妇姑必同与庙祭兼致崇号春秋若止书用致夫人风氏则遗其妇若止书用致夫人姜氏则遗其姑若并书用致夫人风氏姜氏则并妻于母尤觉不伦况成风及声姜前此素未尝为夫人安得遽称夫人某氏若书致某氏为夫人则某氏之上又无书母书妾之法故第槩之曰用致夫人初若不知为谁氏也者于是益知春秋书法之精融也然则致夫人礼欤曰其致成风不失为母以子贵所谓礼以义起变之正也其致声姜以媵于中宫之位则断非礼也一言而曲直交寓孰谓春秋可以例测哉愚按邹氏之説辨矣所引诗传虽未足尽信而诗人之颂不但及母而且首举其妻则当时僖公之致意于成风与声姜者可知已成风薨于文四年声姜薨于文十六年距僖公三十一年卜郊时两人尚无恙也故诗人及之朱子云闵公八岁被弑必是未娶其母叔姜亦应未老此言令妻寿母又可见公为僖公无疑也宜即所谓惠干朋友不得罪于巨室者大夫兼卿而言庻士谓上士中士下士乐记云武王克殷庻士倍禄説苑伊尹云列云所以参大夫也邦国是有即所谓自今以始岁其有者以僖公闵农重本故云然以上复故地慰先灵自家庭而庙庭以至于邦国无不迓休袭庆者僖公之受福如此则可谓已多矣而始终所最重者欲公永年以享之为黄发为儿齿与眉寿同显其竒是为快耳儿齿陆无朗云齿落更生细者郑云亦寿征也黄佐云或问此诗之颂祷僖公拳拳于寿考不一而足何也曰可以见诗人之情也入春秋以来隐及干钟巫桓乘于彭生般贼于圉荦闵戕于卜齮弑逆踵继其来甚矣国人饮恨尚未舒也故此诗拳拳以寿考为言其所以望于僖公者无非欲其以覆车为戒云耳或者乃谓鲁欲夸诩专以谀辞溢美例之抑孰知其忠君爱国之意溢于言表耶厥后僖公在位三十年而春秋书曰乙巳公薨于小寝则诗未为无所助也】　徂【水经注作岨】来【水经注作崃又作徕】之松新甫之栢【陌韵亦叶药韵卜各翻】是断是度【叶陌韵直格翻亦叶药韵逹各翻】是寻是尺【陌韵亦叶药韵勅略翻】松桷有舄【陌韵亦叶药韵他各翻徐邈读】路寝孔硕【陌韵亦叶药韵】新【独断礼书俱作寝】庙奕奕【陌韵亦叶药韵弋灼翻周礼注作绎绎】奚斯所作【药韵】孔曼且硕【见上】万民是若【药韵毛郑以为第八章朱传作第九章　赋也前颂僖公郊天禘祖之事已毕此则偹言其祢庙也祢庙者庄公之庙何以知其为庄公之庙以新庙奕奕奚斯所作二语知之郡县志云徂来山亦曰尤来山水经注云徂来山今犹有美松亦曰龙竦之山赤眉樊崇保此山自号尤来三老一统志云在济南府泰安州东南四十里后魏志云鲁郡汶阳县有新甫山按通典汉汶阳故城在兖州泗水县东南林兆珂云史记松栢为百木长也而守宫阙故斯干美宣王考室曰如松茂矣閟宫美修庙曰徂徕之松新甫之栢殷武祀高宗曰松栢丸丸陆燧云松栢就已取者言山特指产之地耳断者以刀锯截于所生之处度者以绳墨量其所用之宜小尔雅云四尺谓之仭倍仭谓之寻寻舒两肱也前汉书云一黍之广为一分十分为寸十寸为尺寻取其长者尺取其短者桷説文云榱也秦谓之榱周谓之椽鲁谓之桷刘熈云桷确也其形细而疏确也或谓之椽椽传也相传次而布列也或谓之榱在檼旁下列衰衰然垂也舄通作冩説文云置物也按置者舎置之义谓舎而去之也礼记器之溉者不冩其余皆冩注训冩谓倒传之是也或加水作防考工记以浍防水义与此同然説文无防字但当作冩耳屋之有桷其形斜长首高而末低所以冩雨水故曰有冩也路寝毛云正寝也孔云路正也大也以君之正寝故以大言之愚按此即指庙之正室言非庙后之寝也孔甚硕大也举路寝之大则庙规制之大可知矣新庙新作之庙也举全庙而言路寝亦在其内按春秋成三年新宫灾谷梁谓新宫者祢宫也与此新庙同义奕説文云大也重言之者太庙大矣新庙与之并大是奕奕也此以着新庙之逾制也奚斯公子鱼也曰作者郑云教防属功课章程也孔云谓教令工匠监防其事属付工役课其章程而已非亲执斧斤而为之也按左闵二年共仲使卜齮贼公于五闻成季以僖公适邾共仲奔莒乃入立之以赂求共仲于莒莒人归之及宻使公子鱼请不许哭而往共仲曰奚斯之声也乃缢公羊传亦云公子庆父弑闵公走而之莒莒人逐之将繇乎齐齐人不纳却反舎于汶水之上使公子奚斯入请季子曰公子不可以入入则杀矣奚斯不忍反命于庆父自南涘北靣而哭庆父闻之曰嘻此奚斯之声也诺已曰吾不得入矣于是抗辀经而死据此二传则奚斯乃庆父用事之人故及其事败而乞怜求生他人不使而独使奚斯为之请奚斯知鲁之必杀庆父也哭于南涘不忍反命有狐兎之感焉不知庆父死后鲁何以处奚斯虽于传无所见然成季当国其必不用庆父用事之人可知也而谓奚斯作庙乃在僖公之时乎愚深疑之且作宗庙国之大事也春秋无不书之理如谓是修旧庙故不书则诗宫新庙又言奚斯所作其非修旧庙可知也惟闵二年书夏五月乙酉吉禘于庄公杜预谓三年防毕致新死者之主于庙庙之逺主当迁入祧因是大祭以审昭穆谓之禘庄公服制未阕时别立庙庙成而吉祭又不于太庙故详书以示讥愚读此乃始恍然悟曰此奚斯所作者即庄公之庙也庄公薨庆父贼子舦而立闵公此时庆父实主鲁国故以作庙任奚斯而必极其壮丽以自觧其弑逆之恶庄公既自立庙故行禘礼不于太庙春秋书曰禘于庄公则明着庄公之新有庙矣庄公者闵公之父亦僖公之父也僖公见奕奕之美徒谓典祀可丰于昵而不顾其出于庆父乱人之制也仍旧贯而不改故诗人于此侈言之正所以深累僖公耳此义不明而新庙之説纷纷错出郑以为新姜嫄庙也夫然则不当泛及大王以下毛以为新闵公庙也夫然则不当泛及周公以上朱子初説但以为鲁之羣庙而已则于诗辞益无闗涉而或泥篇首宫之一字以谀其説谓公羊传有曰周公称太庙鲁公称世室羣公称宫閟宫正羣庙也岂知閟宫乃帝喾时之禖宫有纬书及孟仲子之説足据且诗人唱首第从姜嫄故事叙述其语意了然明晰殆无复可疑者或文以为修周公庙谓春秋中凡用民力于所不当为必书独不録閟宫之作则谓此为当作耳夫春秋一书有褒有贬果谨于修庙当亟褒之不宜没其善也或更谬指为僖公庙今观诗中满篇皆祝颂之语则僖公尚未薨也岂真僖公自立庙预为后日烝尝地如汉文帝顾成庙之为乎亦无稽甚矣至于庙为奚斯所作第谓董其工役而班固两都赋序云奚斯颂鲁采于孔氏王延寿鲁灵光殿赋序云奚斯颂僖歌其路寝后汉书曹褒传云奚斯颂鲁考甫咏殷注引韩诗薛君传云是诗公子奚斯所作即扬雄法言亦曰正考甫常晞尹吉甫矣公子奚斯常晞正考甫矣皆主作颂为言耳食如此大足怪讶曼説文云引也毛云长也路寝孔硕奚斯剏之今僖公一仍其旧不复变革自此引之世世此孔硕者当与太庙相为悠乆故曰孔曼且硕盖刺之也万民是若言万民皆心顺其所行以为合理也然鲁国之大岂无一二知礼者盖不满之防辞】
　　閟宫六章一章十七句一章二十一句一章十三句一章三十三句一章二十六句一章十句【子贡传申培説皆列之鲁风今按左传孟子引此诗俱以为鲁颂则鲁颂之名旧矣而谓鲁第有风无颂可乎惟诸儒分章颇有不同毛郑作八章第一第四章章十七句第二章十二句第三章三十八句第五第六章章八句第七第八章章十句朱传作九章前五章章十七句谓内第四章脱一句第六第七章章八句第八第九章章十句苏氏则分为九章第一第四章章九句第二章八句第三章十二句第五章十一句第六章十八句第七章十七句第八章二十六句第九章十句今更定章句如右虽长短不齐庻几于经文语脉有合焉耳三百五篇之中以一百二十句成篇者仅见于此又吴澄云公车千乗至则莫我敢承考其意为周公鲁公説简编错乱当与土田附庸为连文盖成王命周公建元子于鲁锡之以山川土田附庸有千乗之赋有三军之众使之膺戎狄惩荆舒也不然孟子引此诗何以云周公膺之乎金履祥因之谓此诗有错简当以孟子为正第一节説姜嫄后稷第二节説大王文武第三节当説周公之功而今诗但言封周公之子疑下文公车千乗戎狄是膺荆舒是惩则莫我敢承当是第三节言周公四征不庭伐淮践奄之功周无徐州故淮夷为荆州之界而舒今在淮西也第四节始及王曰叔父至乃命鲁公第五节方説周公之孙庄公之子方颂僖公第六节説享祀降神而俾尔之祝以类相从皆祝颂之辞如此则孟子之时诗未错简而孟子所引正周公事也黄光升着读诗蠡测据此説遂易置经文次序今按吴意以周公封鲁有公车千乗公徒三万足为他日膺戎狄惩荆舒之用以合于孟子之説犹为近之金直以此当周公伐淮践奄之事则公车公徒非周公当日所用不可通也经文虽长篇繁辞而细按之实井井有条无庸更置若丰坊鲁诗世学本则谬托之石经于笾豆大房下増钟鼓喤喤一句以公车千乗至莫我敢承接孝孙有庆之下以泰山岩岩至黄发儿齿接莫我敢承之下以俾尔炽而昌至如冈如陵接黄发儿齿之下以俾尔昌而炽至眉寿无有害接如冈如陵之下以徂来之松一章接眉寿无有害之下盖参用朱吴金三子之説变乱经文大是解事　序云颂僖公能复周公之宇也朱子谓此诗所谓居常与许复周公之宇者人之所以愿之而其实则未能也又云所谓复周公之宇者祝其能复周公之土宇耳非谓其能修周公之屋宇也序文之谬如此子贡传以为僖公八年始用郊禘史克颂之盖因春秋有八年禘太庙之文遂欲以此诗合之然果鲁郊大典始于此时春秋不并书之何也若申培説则更异矣谓鲁僖公新作后稷文王之庙于太庙世室及孝惠桓庄四寴庙之上而史克作诗以颂之非孔子所録也夫祀帝于郊以后稷配则作庙以藏后稷之主事容有之若鲁禘之説但谓祀周公用禘祭之礼云尔而必依仿赵伯循之论以文王为周公之所自出既行禘礼必立其庙此特勦袭旧闻以意揣摩果何据耶且周公曰太庙鲁公曰世室孝惠桓庄曰四寴庙又立后稷文王之二庙以加于其上则已过于天子之七庙何鲁庙如此之多而作是诗者居之不疑刺刺不休直如亲见其事者然即自觉其不伦则谓此诗非孔子所録夫孔子既不録则何以载之于经乱道甚矣朱子但以为僖公修庙诗人歌咏其事以为颂祷之辞虽于诗意无所明然犹不失君子阙疑之义】
　　有駜鲁僖公大饮烝也礼十月农功毕诸侯与羣臣饮酒于太学以正齿位谓之大饮僖公行此礼其臣美之【序以为颂僖公君臣之有道也盖君以礼燕臣臣以礼祝君谓之有道按豳风七月之诗曰十月涤场朋酒斯飨曰杀羔羊跻彼公堂称彼兕觥万寿无疆此诸侯之诗也其礼举于十月与月令孟冬大饮烝之礼合故郑以为颂大饮之诗谓十月农功毕天子诸侯与其羣臣饮酒于太学以正齿位而引党正职曰国索鬼神而祭祀则以礼属民而饮酒于序以正齿位亦谓此时也孔頴逹云知大饮在太学亦正齿位者以国君大饮与党正饮酒皆农隙而为俱教孝弟之道党正于序学知国君于大学党正饮酒为正齿位知国君饮酒亦正齿位也黄子道周云孟夏之酎则序爵于朝孟冬之烝则序爵于学所以正功徳奠天地之义也其奠天地之义何也孟夏巳月乾卦也君子以自强不息迨暇饮醑所以示羣臣功能之等也尊尊而卑卑则天为政于上孟冬亥月坤卦也君子以厚徳载物同位以齿同齿以位所以示羣臣同体之义也长长而弟弟则地为政于下故天者所以教敬也地者所以教让也敬让立而民不争按古者凡养老皆在太学太学在郊天子曰辟廱诸侯曰泮宫所以知此诗为饮酒太学者以振振鹭之语意之鲁固有頖宫也所以知此诗言饮酒为孟冬大饮烝者以自今以始岁其有之语意之岁其有者有谷也所以知为颂僖公者以春秋于僖公三书不雨意之谷梁传云不雨者勤雨也一时而言不雨者闵雨也既而书六月雨谷梁云喜雨也喜雨者有志乎民者也胡安国云闵雨与民同其忧喜雨与民同其乐此君国子民之道也又何休谓僖公饰过求已循省百官放佞臣郭都等理寃狱而百余公精意感天不云而得澍雨是则僖公之重农事如此此诗所以颂也子贡传中间阙文但上有僖公二字下有克颂之三字则亦主为史克颂僖公之诗矣陈际泰云颂中多言僖公之事春秋十二公鲁僖公贤焉春秋之义有因褒以见贬者前乎僖为代几何也后乎僖为代几何也独举僖公僖公贤也鲁亡乎人之辞也按左文二年有事于太庙跻僖公夏父弗忌曰跻圣贤明也然则鲁人之称僖公为圣贤旧矣】
　　有駜有駜駜彼乗黄【阳韵】夙夜在公在公明明【叶阳韵谟郎翻】振振鹭鹭于下【叶麌韵后五翻】鼓咽咽【陆徳明本作渊渊后同】醉言舞【麌韵】于胥乐【音络后同】兮【结句三章同文不用韵　赋而兴也駜説文云马饱也毛传云马肥彊也重言有駜者非一马也观下文乗字可见四马为乗黄即駉篇有骊有黄之黄盖以色为名僖公所乗也黄者马色之最贵故周书诸侯初见康王亦皆布乗黄也夙夜以行礼之日言自旦至暮也或疑厌厌夜饮于礼有之不应兼夙然观燕礼未饮酒之前尚有乐人县射人告具及请賔命賔纳賔等事自非夙兴不办岂谓旦即饮酒乎在公与七月篇跻彼公堂公字同义谓大学也燕飨齿譲之礼必于大学蒙上文乗黄而言则此在公指僖公在之也次章放此明明者明而又明賛美之辞若就燕饮之事賛之则礼教修明亦明明也振谓振羽也鹭觧见宛丘振鹭篇毛云鹭白鸟也以兴洁白之士按鹭居水泽中故辟廱及泮宫皆有之观周颂言振鹭于飞于彼西雝则此鲁颂之言振鹭其为泮水所有可知矣诗人即所见以起兴以与燕者非一人故重言振振鹭也鹭之下而就水犹賔及卿大夫之至而就席也下文自鼔咽咽至醉言舞乃合全礼之始终而言或以鹭下象舞亦通絶非如朱子持鹭羽以舞之説或又言鹭乃鼓精故汉有朱鹭之曲而隋乐志谓古之君子悲周道之衰颂声之辍饰鼓以鹭存其风流抑荒唐甚矣八音中独举鼓者大昕鼓征所以警众大学之礼也众至然后饮酒也咽通作鼘説文云鼓声也醉説文云卒也从酉从卒酉者酒也卒者各卒其度量不至于乱也言者语辞礼天子养老则舞大武诸侯燕賔则舞勺此言舞之文在醉之后当非如前所谓舞故郑孔皆云至于无筭爵而醉则为君起舞以尽其欢是也于尔雅説文皆云于也本作亏象口气之舒也胥通作疏疏者通也通者皆也故尔雅训为皆也乐兼君臣而言有明明之君在上能尽礼以感其臣则臣乐之有醉舞之臣在下能尽情以欢其君则君乐之信乎其皆乐也】　有駜有駜駜彼乗牡【有韵】夙夜在公在公饮酒【有韵】振振鹭鹭于飞【防韵】鼓咽咽醉言归【防韵】于胥乐兮【赋而兴也乗牡即乗黄也黄以言其色牡以言其体在公饮酒者申上章之意言此日鲁侯乗黄牡马来在公所非有他事特为与羣臣举行饮酒之礼也鹭于飞者郑元云喻羣臣饮酒醉欲退也此鼔咽咽与上章不同盖奏陔时也按燕礼无筭爵无筭乐之后宵则庻子执烛于阼阶上司宫执烛于西阶上甸人执大烛于庭阍人为大烛于门外賔醉北靣坐取其荐脯以降奏陔遂出卿大夫皆出陔者陔夏也九夏之一凡夏以钟鼔奏之钟在先鼓在后故将归复又闻奏鼓也归者自太学公所而归也时已入夜穷日之力不独宾归而君亦还宫矣不醉无归欲尽欢也醉而即归以礼节之也酒以行礼不继以滛此之谓能乐】　有駜有駜駜彼乗駽【叶霰韵黄绢翻】夙夜在公在公载燕【霰韵】自今以始【纸韵】岁其有【叶纸韵羽轨翻】君子有谷诒【列女传诒下有厥字】孙子【纸韵陆徳明云岁其有或作岁其有矣又作岁其年者矣皆衍字也诒孙子或作诒厥孙子诒干孙子皆是妄加也】于胥乐兮【赋也前二章上四句主君言下四句则纪燕臣之事此章上四句主臣言下四句则述祝君之语駽尔雅説文皆云青骊马也孙炎云色青黒之间郭璞云今之鐡骢也按汉乐府云君马黄臣马苍苍者浅青也此诗特以黄駽相对为言其分属君臣所乗可知矣然乗駽未必凡与燕者皆尔当是但据賔一人而言燕礼射入请賔公曰命其为賔与卿燕则大夫为賔与大夫燕亦大夫为賔燕义觧之云不以公卿为賔而以大夫为賔为疑也明嫌之义也賔定而后行燕礼下文自今以始等语自是賔所致辞故知乗駽者賔乗也夙夜在公臣尽其敬也在公载燕表其遭遇之隆也自从也今今岁也孔云上言在公载燕因即据燕为今与将来为始非以作诗为始也岁其有者毛云丰年也孔云春秋书有年者谓五谷大熟丰有之年也君子指僖公也谷尔雅云禄也国以民为本民以食为天使岁岁丰登家给人足是即君子之享有天禄也诒通作贻説文云赠遗也曰孙子者世数无穷之辞本固邦宁则君子之有谷其余庆足以及乎后人矣因是月农功毕行饮烝之礼而致其祝愿如此皆就农事言也君以有谷为乐臣亦以君之有谷为乐是胥乐也一説谷善也谓以善道贻其子孙如礼下爱民皆是亦通】
　　有駜三章章九句【朱传但以为燕饮而颂祷之词而不着其世盖疑僖公之不足以当此也申培説与朱传同而其篇次亦系之僖公之世然总之皆不能知其为何事而燕】
　　駉【説文作骁又作駫】思鲁伯禽之富也伯禽俭以足用寛以爱民务农重谷牧于坰野僖公思遵其法故命史克为之颂【礼问国君之富数马以对季本云此诗非伯禽不足以当之愚按序以为颂僖公也僖公能遵伯禽之法俭以足用寛以爱民务农重谷牧于坰野鲁人遵之于是季孙行父请命于周而史克作是颂説者多疑僖公在春秋时未为贤君不应有颂今观序中首以僖公能遵伯禽之法为言则所谓俭以足用等语必是伯禽实迹名虽颂僖公实颂伯禽耳又按春秋书庄二十九年春新延廐言新者明先世设有延廐兹特取而重新之庄公者僖公父也意修举伯禽牧政自庄公时已然至僖公时而马遂盛故经传皆不以多马美僖公然则此诗之为颂伯禽而非颂僖公又明矣左文十八年莒太子仆以寳玉来奔宣公命与之邑季文子使太史克对宣公必出诸境文子名行父正与史克同时然序所谓请命于周而史克作颂者当在僖公之世説见閟宫篇小引下】
　　駉駉牡【毛郑孔本俱作牧后同至定本始改作牡】马【韵】在坰【説文作駉】之野【马韵】薄言駉者【马韵以上三句后章俱放此】有驈有皇【阳韵尔雅作騜】有骊【尔雅翼作丽】有黄【阳韵】以车彭彭【叶阳韵蒲先翻】思无疆【阳韵】思马斯臧【阳韵赋也駉説文云牧马苑也重言駉駉者一苑又一苑也按周礼较人职云天子十有二闲马六种邦国六闲马四种牡説文云畜父也专言牡者较人职云凡马特居四之一谓一牡可配三牝言牡之盛则其牝之盛尤可知也刘公瑾云騋牝三千駉牡十六种盖各极其盛而言皆以见其国之殷富也坰地名郡县志云坰泽俗名连泉泽在兖州曲阜县东九里鲁僖公物马之地按毛传以坰为逺野考説文邑外谓之郊郊外谓之野野外谓之林林外谓之坰是坰尚在野之外今曰在坰之野则于文理欠顺当从郡县志为长左传曰凡马日中而出日中而入注防谓日中者春秋分也春分百草始繁则牧于坰野放日中而出秋分农功始藏水寒草枯则马还廐故日中而入此言离駉而就坰野当是在春分时也郑元云必牧于坰野者避民居与良田也孔云以序云务农重谷牧于坰野故知有避民田之义薄言者举大畧之辞言畧举駉中所有之马也毛传云诸侯马四种有良马有戎马有田马有驽马孔云作者因马有四种故毎章各言其一首章言良马朝祀所乗故云彭彭见其有力有容也二章言戎马齐力尚强故云伾伾见其有力也三章言田马田猎齐足尚疾故云绎绎见其善走也卒章言驽马主给襍使贵其肥壮故云祛祛见其强徤也马有异种名色又多故毎章各举四色以充之按周礼较人掌王马之政辨六马之属种马一物戎马一物齐马一物道马一物田马一物驽马一物除驽而外五马皆称良马其邦国四种之马周礼无文郑元谓诸侯无种戎而有齐道田驽今毛传言诸侯之马戎田驽三者与王同其一但称良马未知于种齐道三者之中当居何等莫能详也以愚意度之当是齐戎田驽四者盖种马驾王路非诸侯所用道马驾象路于同姓非宜鲁为宗国当有齐马以驾金路至于戎路用戎马则兵车所乘田路用田马则田猎所乗下而驽马以给官中之役此皆可与王同者又按夏官马质职云掌质马马量三物一曰戎马二曰田马三曰驽马皆有物贾然则种齐道三者养马所生有种而戎田驽三者第买以给官府之使原无种也买马以佐种马盖古者畜马之多端如此驈尔雅説文毛传皆云骊马白跨者郭璞云跨髀间也苍颉篇云两股间也尔雅毛传云黄白曰皇孔云谓黄而襍白者骊説文云马深黒色毛传云纯黒曰骊孔云月令孟冬驾鐡骊象时之色檀弓曰夏后氏尚黒戎事乗骊故知纯黑曰骊也黄者中央之正色旧説皆本毛传谓黄骍曰黄以为黄色而又襍赤似不必从经但言黄而已无事益之以骍也此章言驈皇骊黄虽有四种其意乃专主骊黄二色而言骊黄皆马之上色驈全身皆骊特跨间襍白皇大体是黄而防兼白色要之不失其为骊黄也牡马尤以骊黄为贵尔雅所云騋牝骊牡以罕称也有駜言乗黄矣而后乃实之以乗牡见牡马之贵黄也然列子有云牝而黄牡而骊马至果天下之马也郑注檀弓又云牝者色骊牡者色则牝马固亦贵骊黄矣以车者以驾金路之车也诸侯之车当以金路为首然则上文所举四色之马正周礼所谓齐马耳彭通作騯説文云马盛也盛者壮盛之盛孔谓有力有容是也以非一马故重言之后放此又扬雄太仆箴云诗好牡马牧放坰野辇车就牧而诗人兴鲁按辇车就牧之説恐未必然诗之言意祗谓其足以偹驾车之用耳思无疆者承上文言伯禽舆卫之盛壮观如此繇其经国有方规模广大故欲后世子孙不为近小之谋思虑无疆亦如伯禽也臧尔雅説文皆以为善也称骥以徳所谓臧也思马斯臧者思其马如此之善则当思其所以致是者也后放此辅广云夫人立心既逺则其所成必厚大凡富贵之事率非轻易浮浅者之所能致按伯禽收事有成虽无所考而大畧见于费誓篇曰今惟滛舎牿牛马杜乃擭敜乃穽无敢伤牿牿之伤汝则有常刑马牛其风勿敢越逐秪复之我商赉汝乃越逐不复汝则有常刑无敢冦攘逾垣墙窃马牛汝则有常刑凡此皆国马而非公马然当临敌之先其惓惓爱惜保防若此则其留意于牧事可知矣】　駉駉牡马在坰之野薄言駉者有骓有駓【支韵陆氏本作防字林作】有骍有骐【支韵陆本作祺】以车伾伾【支韵字林作駓】思无期【支韵】思马斯才【叶支韵读如嗤抽迟翻　赋也骓説文以为苍黒色襍毛尔雅以为苍白襍毛苍者浅青也未详孰是陆佃云骓取鵻之色今鵻色在青黒之间亦在青白之间尔雅云黄白襍毛曰駓郭璞云今之桃花马也孔云二者皆云襍毛是体有二种之色相间襍与上云黄白曰皇止一毛色之中自有浅深者异也骍説文云马赤色也毛传以为赤黄曰骍按周尚赤牲用骍是骍为纯赤当从説文为正骐説文云马青骊文如博棊也毛云苍祺曰骐孔云祺者黒色之名苍祺谓青而防黒今之骢马也此四色马以序推之当是戎马项羽垓下歌云时不利兮骓不逝是骓为戎马之证也秦风小戎篇云驾我骐馵小雅采芑篇云乗其四骐是骐为戎马之证也檀弓云周人尚赤戎事乗騵騵者浅赤也浅赤犹用纯赤可知是骍无周人戎事所尚也惟駓无考以车者以驾戎路之车也伾説文毛传皆云有力也孔云此章言戎马戎马贵多力思无期者言所思无期限也国虽安忘战必危绸缪一不至而祸患及之矣可有不思之时乎上章曰无疆言其思无一处之不到故马政亦其经营之所及此曰无期言其思无一息之不周则所谓畜戎马以备不虞者自有所不能已矣才通作材説文云木挺也徐锴云木劲直堪入于用者人之有才义出于此张文潜云斯臧良马也斯才戎马也臧者言其徳才者言其用陈于礼者尚徳用于战者尚才故也】　駉駉牡马在坰之野薄言駉者有驒有骆【药韵】有駵有雒【药韵孔云定本集注及徐音并作骆俗本多作驳】以车绎绎【叶药韵读如药弋灼翻崔灵恩集注作驿驿】思无斁【叶药韵弋灼翻】思马斯作【药韵　赋也驒说文云青骊白鳞文如鼍鱼尔雅毛传皆云青骊驎曰驒郭璞云色有深浅班驳隐甐今之连钱骢也骆尔雅以为白马黒鬛説文云马白色黒鬛尾也韩诗及字林以为黒髦髦者鬛尾之谓广雅又以为白马朱鬛陆佃云今呼黄马尾鬛一道通黒如界者为骆盖马无分于黄白皆谓之骆若今衣脊络缝故曰骆也明堂位曰夏后氏骆马黒鬛此以别白马朱鬛之骆也月令曰孟春驾白骆此以别黄马黒鬛之骆也详见四牡篇駵本作骝毛传云赤身黒鬛曰駵説文云赤马黒毛尾也罗愿云月令五时驾马而駵处其二春苍龙秋白骆冬鐡骊夏用赤駵中央用黄駵中央寓于季夏故所用物同而以色之浅深为之别也古者駵非所贵故淮南子曰駵駮不入牲以其犂也牲而犂且不可用而况天子法天象地为车服以顺时而授民者而顾取之何也月令乃吕不幸所作秦人自其旧时固自言以水徳王故冬之鐡骊以纯黒应其徳而苍乃自其旧时水徳所生又近于黒故不以为嫌至于夏之宜用骍中央之宜用黄秋之宜用翰皆与其服色违逺两者不可兼也故以马体应时令而选其鬛与所尚之徳合者以厌之此其为秦説昭昭矣毛云黑身白鬛曰雒孔谓此义未知所出愚按雒乃鸟名即鸲鹆也疑马之色似之故以为名此章以车以序推之则驾田路之车也绎者抽丝相聨续之义毛以为善走也孔云此章言田马田猎尚疾故言善走今按四色马之中旧説以骆马为善奈劳苦则其三可例观也斁説文云觧也思无斁者言当思如伯禽之随事励精不可有厌倦作即易震卦为作足之作谓奋迅而动作也】　駉駉牡马在坰之野薄言駉者有骃有騢有驔有鱼【韵字书作鰢字林作防】以车祛祛【鱼韵】思无邪【叶鱼韵祥余翻】思马斯徂【叶鱼韵读如诸专于翻　赋也尔雅毛传皆谓隂白襍毛曰骃郭璞云隂浅黒今之泥骢或云目下白或云白隂皆非也陆佃云诗曰我马维骐我马维骆我马维骃其先后与駉之序合则骃不如骆骆不如骐矣然是诗乃卒言骃者以明马虽弥劣所以御之滋善尔雅毛传又谓彤白襍毛曰騢彤者赤也説文亦谓赤白襍毛也字右施叚旧説谓色似鰕鱼徐锴谓色似霞郭云即今之赭白马也按此马前五代宋时顔延之尝为之赋则亦良马矣驔説文即以为骊马黄脊毛传原本则云豪骭曰骊孔释毛传于豪骭下文増一白字谓骭者膝下之名传言豪骭白者豪毛在骭而白长也按説文于騽字曰马豪骭而无白字尔雅于骊马黄脊者名之为騽不名驔也毛传以説文之騽为驔尔雅以説文之驔为騽何二马之相混若是俟博览者正之毛传云二目白曰鱼郭云似鱼目也罗云相马之説曰马目欲得黄又欲光而有紫艳若目小而多白则惊畏惊畏马之大病故其序尤在后始者牧夫驈黄之色纯也侵至骓駓之间色以及于驒骆之不纯不得已而及于驔鱼之惊畏驔鱼犹养之则其徳之俭可知矣此有以见僖公之善牧马也陆云言有骊有黄于前言有驔有鱼于后毎章愈下则以言至诚成物有加而无已庄子曰百里奚爵禄不入于心故饭牛而牛肥殆此之谓也愚按首章四马惟骊黄二色次章则主青赤二色居多三章四马皆是襍色四章则主白色居多説文无祛字当通作驱郑云防马谓之驱以车祛祛者以驾给使之车可以防逐而行也思无邪者范我驰驱之谓徂説文云往也御之有道习之有法故能变驽为良而使之利往如此是诚可思也郑云思遵伯禽之法专心无复邪意牧马使可走行也又论语子曰诗三百一言以蔽之曰思无邪按今诗三百五篇然当正考甫未得商颂之时惟有国风及小大二雅周鲁二颂而已除今商颂五篇恰足三百之数是知诗三百之云非兼商颂言也故王通有曰诗三百始终于周正谓此也其举思无邪一言以蔽三百者孔子自表其删诗之意賛凡作诗之人皆以无邪之思之而为诗故其所美者足以感人之善心其所刺者足以惩创人之逸志虽似好色而不滛虽似怨诽而不怒是皆孔子所亟録也故他日曰小子何莫学夫诗诗可以兴可以观可以羣可以怨迩之事父逺之事君若使其思或邪则其言必邪当摈弃之不暇而又何赘列之于经以误后学乎明乎此则凡在三百之内者皆至正至严可法可戒之篇而朱子以为有滛奔自作之辞者谬矣圣人引此虽是断章取义若合之駉颂本意则人心之有思其奔逸难制犹之马也以无邪二字为之衘勒自有所范而不得骋矣圣人即执御可以见道独区区使马云乎哉】
　　駉四章章八句【子贡传惟有僖公二字申培説以为史克美僖公考牧之诗朱传亦云此诗言僖公牧马之盛繇其立心之逺皆祖述序语而误者今按僖公虽颇能勤民然城项伐邾取须句取訾娄取济西以楚伐齐及夫人姜氏防齐侯于阳谷种种皆讥而始卜郊又僣之大者仅一从齐桓而老死牖下谓立心之逺者固如是乎且庄公之世新延廐则书而僖公畜牧之盛如此经传皆轶而不载是岂可信哉序特以此诗作于史克与閟宫之诗同作遂槩归之僖公耳明逹君子必有然予言者】
　　晨风秦穆公悔过也【此诗与秦誓相表里秦穆公信子潜师袭郑之言而不听蹇叔百里奚之諌果为晋师所败获其三帅百里孟明视西乞术白乙丙于殽以归乃作誓以自悔其曰尚猷询兹黄发则罔所愆番番良士旅力既愆我尚有之又曰昧昧我思之如有一个臣断断兮无他技其心休休焉其如有容人之有技若已有之人之彦圣其心好之不啻如自其口出寔能容之以能保我子孙黎民尚亦有利哉即此诗思见君子之意】
　　□【释文作鴧】彼晨【説文作鷐】风【叶侵韵孚金翻】郁【周礼注作宛】彼北林【侵韵】未见君子忧心钦钦【侵韵】如何如何【歌韵】忘我实【丰氏本作寔后同】多【歌韵兴也□毛传云疾飞貌尔雅云晨风鹯陆玑云鹯似鹞青黄色燕颔钩喙向风摇翅乃因风飞急疾击鸠鸽】
　　【燕雀食之列子云鹞之为鹯鹯之为布谷布谷乆复为鹞也陆佃云禽经曰□好风□恶雨然则谓之晨风可知也已欝説文云木丛生者北林林名孔頴逹云北林繇欝茂之故故晨风飞疾而入之程子云以晨风兴君子者取其去来之疾人君好贤待士有道则贤者归之礼貌不至则浩然去矣愚按晨风鸷鸟盖以拟三帅也钦説文云欠貌悚栗不安之状见于欠伸故其字乆欠三帅自晋初归穆公倾心信用故自述其思而未得见之时则忧心钦钦然而又私自虑之曰不知此时君子之用情于我如何乎如何乎恐多是不复念我矣夫北林也尚为晨风所集宁谓我朝廷之土可遂北林之不若哉其输诚也至矣左传殽之役晋人既归秦帅秦伯素服郊次乡师而哭曰孤违蹇叔以辱二三子孤之罪也不替孟明孤之过也大夫何罪且吾不以一掩大徳秦大夫及左右皆言于秦伯曰是败也孟明之罪也必杀之秦伯曰是孤之罪也周芮良夫之诗曰大风有隧贪人败类听言则对诵言如醉匪用其良覆俾我悖是贪故也孤之谓矣孤寔贪以祸夫子夫子何罪复使为政正与此诗同意及彭衙之败秦伯犹用孟明孟明増修国政重施于民赵宣子言于诸大夫曰秦师又至将必辟之惧而増徳不可当也后复伐晋取王官及郊封殽尸而还遂覇西戎用孟明也君子是以知秦穆公之为君也举人之周也与人之壹也孟明之臣也其不觧也能惧思也】　山有苞【尔雅注作枹】栎【叶药韵歴各翻】隰有六駮【叶药韵读如髆伯各翻朱子本作驳丰本六駮作梓防】未见君子忧心靡乐【叶药韵歴各翻】如何如何【见前】忘我实多【见前与也苞尔雅云稹也孙炎云木丛生曰苞齐人名曰稹尔雅云栎其实梂邢昺云栎似樗之木也梂盛实之房也陆玑云秦人谓柞栎为栎河内人谓木蓼为栎椒榝之属也其子房生为梂木蓼子亦房生故説者或曰柞栎或曰木蓼也玑以为此秦诗也宜从其方土之言柞栎是也详玑所言则此所谓栎即唐风鸨羽篇所谓栩其有以木蓼名栎者非此诗之栎也林兆珂云东海及徐州谓之木莲其叶始生食之味辛其梂子八月中成抟以为烛明如胡麻烛研以为羮肥如胡麻羮罗愿云管子五粟之土其柘其栎条直以长淮南时则训十二月其木栎栎可以为车毂木不出火惟栎为然亦应隂气也余详唐风六駮木名崔豹云山中有木叶似豫章皮多癣驳毛传以駮为兽名乃倨牙食虎豹者陆玑非之云駮马梓榆也其树皮青白駮荦遥视似駮马故谓之駮马下章苞棣树檖皆山隰之木相配不宜云兽罗云此木兼駮马之名又曰马梓今之檀木皮正青而泽与荚迷及此木相似故里语曰斫檀不谛得荚迷荚迷尚可得駮马夫鸟兽草木之类特为难穷其形之相似者虽山泽之人朝夕从事有不能别其名之相乱者虽博物君子习于风雅有不能周故野人伐檀而得駮先儒训駮而为兽其去本逺矣苏子云言六未详王肃云言六据所见而言愚按崔豹古今注以六駮为名意即所云荦驳也以音同故通荦为六耳严云山隰有草木可以大国而无贤人乎愚按苞栎六駮以况刚健笃实之士似指蹇叔也忧之反为乐曰靡乐者言其忧之真也】　山有苞棣【叶寘韵徒四翻】隰有树檖【寘韵説文作□】未见君子忧心如醉【寘韵】如何如何【见前】忘我实多【见前　兴也棣常棣也陆玑云白棣也如李而小子如樱桃正白今官园种之又有赤棣树亦似白棣叶如刺榆叶而防圆子正赤如郁李而小五月始熟自闗西天水陇西多有之按尔雅云唐棣栘常棣棣是棣之名惟常棣得専之毛传以为唐棣非是小雅云常棣之华鄂不韡韡秦子云作人当如常棣灼然光树檖谓成树之檖尔雅云檖罗毛传云赤罗也陆佃云其文细宻如罗故曰罗也又有白者赤罗文棘白罗文缓虽皆所谓文木然而赤罗为上郭璞云今杨檖也实似梨而小酢可食陆玑云一名山梨一名鹿梨一名鼠梨今人亦种之极有脆美者亦如梨之美者愚按苞栎树檖以况礼乐文章之士似拟百里奚也公谷二传载殽之役百里奚与蹇叔皆諌穆公怒曰若尔之年者冢上之木拱矣又皆送其子而哭之既而果匹马只轮无返者穆公以訑訑之声音顔色拒人及败而后悔之恐奚与叔之终结舌以自逺也故望之之切如此朱子云如醉则忧又甚矣】
　　晨风三章章六句【序以为刺康公也忘穆公之业始弃其贤臣焉今按康公之弃旧臣事无所载申培説则云秦君遇贤始勤终怠贤人讥之盖縁篇中有忘我实多之语然而不能定其世则亦臆説耳若朱子直以为妇人念其君子之辞而引扊扅歌为证且谓秦俗固尔鄙诞殊甚】
　　交交黄鸟【本名黄鸟以小雅亦有黄鸟故加交交二字以为别】哀三良也【出序】秦穆公卒以子车氏之三子为殉皆秦之良也国人哀之【出左传】刺穆公以人从死而作是诗也【出序　左文六年秦伯任好卒以奄息仲行鍼虎为殉君子曰秦穆之不为盟主也宜哉死而弃民先王违世犹诒之法而况夺之善人乎诗曰人之云亡邦国殄瘁无善人之谓若之何夺之古之王者知命之不长是以并建圣哲树之风声分之采物着之话言为之律度陈之艺极引之表仪予之法制告之训典教之防利委之常秩道之以礼则使毋失其土宜众頼之而后即命圣王同之今纵无法以遗后嗣而又収其良以死难以在上矣君子是以知秦之不复东征也按杀人以葬旋环其左右曰殉应劭云秦穆公与羣臣饮酒酣言曰生共此乐死共此哀于是奄息仲行鍼虎许诺及公薨皆从死匡衡谓秦穆贵信而士多从死即其事也史记秦本纪云穆公卒葬于雍从死者百七十七人秦之良臣子舆氏三人亦在从死之中秦人哀之为作歌黄鸟之诗孔颖逹云从死者多矣主伤善人故言哀三良也】
　　交交黄鸟止于棘【职韵】谁从穆公子车【史记作舆】奄息【职韵】维此奄息【同上】百夫之特【职韵】临其穴【叶质韵戸橘翻】惴惴其栗【质韵丰氏本作□后同】彼苍者天【叶真韵汀因翻】殱我良人【真韵】如可赎兮人百其身【真韵　兴也交交羣飞往来之貌黄鸟觧见葛覃曹氏云黄鸟声音顔色之美人所爱悦犹三良为人之所爱也愚按罗愿尔雅翼称荆州毎至冬月于田亩中得土坚圆如卵者輙取以卖破之则鸎在其中无复毛羽盖以土自裹伏而土坚劲候春始生羽破土而出鸎即黄鸟也诗意以三子埋在土中无繇得出故以寄慨又黄鸟一名鹂性好匹飞故其字从丽亦三子同从穆公之比也棘树低而多刺非安集之所陆佃云于文重束为并束为棘盖性重乔棘则低矣故其制字如此亦或墓上有棘故指所见言之陶潜诗所谓荆棘笼高坟黄鸟声正悲是也后放此又季本云黄鸟善鸣者也当时三良于穆公必知无不言言无不尽交相往来亦如黄鸟之善鸣而交交也止于棘桑楚人所共见之地也若止于丘隅则人所不见而可以免矣此见三良虽忠而未免伤于直也彼止于棘此从穆公亦相呼应从穆公者从之于地下谓从死也此事后之言观穆公称谥可见子车服防云秦大夫氏也奄息其名以次章仲行推之则序当居伯矣时朱子云杰出之称孔云言此人在百夫之中乃孤特秀立临其穴谓登临子车圹穴之上括地志云秦穆公冢在岐州雍县东南二里三良塜在雍县一里故城内然则二冢逈不相及盖从死而非同葬也惴説文云忧惧也説文无栗字但当作栗栗至鏬之时将坠不坠有战栗之象故状人之惧曰栗也此诗人自道若谓不意此人而所遭之不幸若此既悲善人之云亡亦虑邦国之殄瘁故忧惧交集也彼苍者天呼天而愬之殱尔雅云尽也春秋齐人殱于遂之殱通子车氏三子言之故下二章皆同文也良善也良人谓奄息也赎説文云贸也严粲云言此奄息之死若可以他人赎代之则当以百人之身赎之言百人不如一贤也奄息为百夫之特故愿以百身赎之后皆仿此又朱子云三人者不食其言以死从君而诗人不以为美者死不为义不足美也苏轼和陶渊明三良诗云此生泰山重忽作鸿毛遗三子死一言所死良已防贤者晏平仲事君不以私我岂犬马哉从君求盖帷杀身固有道大节要不亏君为社稷死我则同其归顾命有治乱臣子得从违魏颗真孝爱三良安足希仕宦岂不荣有时纒忧悲所以靖节翁服此黔娄衣李徳裕云臣道莫显于咎繇孝友莫尽于周公咎繇尚不殉于舜禹二后周公尚不殉于文武二王三良讵可许之死乎如三良者所谓殉荣乐也非所谓殉仁义也可与梁邱据安陵君同讥矣焉得谓之百夫特哉昔荀息许晋献以言继之以死君子犹歉斯言之玷不可磨也岂得以生同荣乐殁共埃尘以为忠乎晏平仲言君为社稷死则死之斯言得之矣按此责备三良亦是正论】　交交黄鸟止于桑【阳韵】谁从穆公子车仲【左传注作中】行【叶阳韵戸郎翻】维此仲行【同上】百夫之防【阳韵】临其穴【见前】惴惴其栗【见前】彼苍者天【见前】殱我良人【见前】如可赎兮人百其身【见前　兴也陆佃云黄鸟常葚熟时来在桑间黄佐云桑人所尝采鸟性见人则骇与棘相似仲行名也防説文云隄也礼记疏云防以畜水亦以障水盖言其行有坊表足为百夫之闲制如水之有隄防也】　交交黄鸟止于楚【语韵】谁从穆公子车鍼虎【叶语韵读如许喜与翻】维此鍼虎【同上】百夫之御【语韵】临其穴【见前】惴惴其栗【见前】彼苍者天【见前】殱我良人【见前】如可赎兮人百其身【见前　兴也黄佐云楚人所尝刈亦与前相似鍼虎亦名盖子车氏之季也御犹敌也言其才徳出众虽一人足以敌百夫也按史记秦武公卒葬雍平阳初以人从死从死者六十六人四传至穆公遂用百七十七人而三良与焉又十五传至献公元年始止从死刘公瑾云古之葬者有明器但备物而不可用如刍灵亦其类也不幸流俗之弊而至于作俑又不幸而至于用人然作俑者夫子且以为不仁而谓其无后先秦武公既用殉传至穆公而又用殉夫子之言似乎无验孰知穆公之后二十一传至庄襄王而以吕易嬴遂絶嬴氏之统继之始皇不知所监骊山葬后未三年而吕氏之祀又絶呜呼不仁之祸及子孙如此】
　　交交黄鸟三章章十二句【子贡传申培説皆以三良之殉归咎于穆】










　　诗经世本古义卷二十四之下
<经部,诗类,诗经世本古义>
　　钦定四库全书
　　诗经世本古义卷二十五
　　明　何楷　撰
　　周顷王之世诗一篇
　　硕鼠晋谲也士防奔秦晋欲复之使魏夀余伪以魏叛而自归于秦因与之俱还晋焉【左文十三年晋人患秦之用士防也夏六卿相见于诸浮赵宣子曰随防在秦贾季在狄难日至矣若之何中行桓子曰请复贾季能外事且繇旧勲郤成子曰贾季乱且罪大不如随防能贱而有耻柔而不犯其智足使也且无罪乃使魏夀余伪以魏叛者以诱士防执其帑于晋使夜逸请自归于秦秦伯许之履士防之足于朝秦伯师于河西魏人在东夀余曰请东人之能与夫二三有司言者吾与之先使士防士防辞曰晋人虎狼也若背其言身死妻子为戮无益于君不可悔也秦伯曰若背其言所不归尔帑者有如河乃行绕朝赠之以防曰子无谓秦无人吾谋适不用也既济魏人噪而还秦人归其帑其处者为刘氏按晋用谲计以复士防而托之魏叛以诱秦故此诗系之魏风其曰三嵗贯女逝将去女适彼乐土者皆假设之辞也魏之遗事见于史传者絶少惟芮伯被逐并此而两而皆有一诗足为证佐云】
　　硕防硕防无【石经作毋】食我黍【叶麌韵读如竖上主翻】三嵗贯【石经作官】女【音汝后同】莫我肯【石经丰氏本俱作肎】顾【叶麌韵果五翻】逝将去女【音汝后同外传作汝】适彼乐【音络后同】土【麌韵】乐土乐土【同上】爰得我所【叶麌韵读如数爽主翻比而赋也硕大也硕防樊光谓即鼫防也郭璞云形大如防头似兎尾有毛青黄色好在田中食粟豆关西呼为句防许慎云鼫防五伎防也能飞不能上屋能游不能渡谷能缘不能穷木能走不能先人能穴不能覆身此之谓五伎陆玑云今河东有大防能人立交前两脚于颈上跳舞善鸣食人禾苗人逐则走入树空中亦有五伎或谓之雀防其形大故云硕防也魏今河东河北县也诗言其方物冝谓此防非今大防又不食禾苗本草又谓蝼蛄为石鼠亦五伎物异名同孔颖达云此经作硕鼠不作鼫防之字其义或如陆言也愚按五伎之防亦名鼯防荀子曰鼯防五伎而穷是也此食禾苗者一名雀防陆佃以为即广稚所云防防也硕防雀音皆相近宜可信借为呼硕防而告之以当呼聚敛之臣而斥之首言黍者黍五谷之长古人酒食皆用黍其字以禾入水三字合孔子曰黍可以为酒禾入水也仪礼特牲佐食抟黍注云独用黍者食之主又诗颂其饟伊黍汪云丰年之时虽贱者犹食黍明黍是贵也贯通作掼説文云习也三嵗贯女言女习聚敛以为常至今已三嵗矣又按石经作三嵗官女盖以服官三载乃考绩之期故刺之亦通顾还视也犹念也三嵗遭虐不为不久而絶不肯一顾念其苦此其所以恨也逝往也将去女者与之诀别之词适説文云之也乐土指邻国也连称乐土者喜谈乐道彼土之可乐以见其厌苦于此也爰曰也所之言处音之近也得我所犹言得其所安处也】硕防硕防无食我麦【叶职韵纪力翻】三嵗贯女莫我肯徳【职韵】
　　逝将去女适彼乐国【职韵】乐国乐国【同上】爰得我直【职韵比而赋也罗愿云麦者接絶续之乏谷夏之时旧谷已絶新谷未登民于此时乏食而麦最先熟故以为重董仲舒曰春秋于他谷不书至无麦禾则书之以此见圣人于五谷最重麦与禾也因説武帝劝关中种麦而明堂月令亦有仲秋劝种麦之文其有失时行罪无疑凡以接续所赖惧民不以为意耳今皆为硕防所食则民之困甚矣徳恵也莫我肯徳谓不肯施恵于我也乐国者可乐之国其君及有司皆以百姓为念也爰得我直者范祖禹云欲适彼有道之国而赴愬之得其直严粲云直犹伸也受抑于此而欲求伸于彼也】　硕防硕防无食我苗【叶豪韵谟袍翻】三嵗贯女莫我肯劳【豪韵】逝将去女适彼乐郊【叶豪韵居劳翻】乐郊乐郊【同上】谁之永【释文作咏】号【叶豪韵乎刀翻丰氏本作号　比而赋也苖説文云草生于田者字从草从田防意谢枋得云食黍不足而食麦食麦不足而食苗苗者禾方树而未秀也食至于此以比其贪之甚也劳犹慰也杜预云劳者叙其勤以答也按顾存诸心徳施诸政劳发诸言至慰人以言而犹不肯真可谓之毒矣国外曰郊繇郊以入其国也永号长呼也苏辙云欲适乐郊而不可得故曰谁为乐郊可长号而求之者哉愚按若以此为魏夀余之诗则不惟挟魏人以往秦而已且先播之声诗以鸣其愁苦不得已之意秦人之闻而信之固其宜矣】
　　硕防三章章八句【王符云履畆税而硕防作不知何据序以为刺重敛也国人刺其君重敛蚕食于民不修其政贪而畏人若大防也朱子谓此亦托于硕防以刺其有司之词未必直以硕防比其君也严粲亦云硕防指聚敛之臣此辈奉承其君以重敛于民国史题其事于篇端但曰刺重敛耳其后説诗者乃以为刺其君若大防程子谓序有失诗之意者此类是也臣之奉行繇君政使然谓刺其君重敛可也便以硕防为称其君不可也申培説但谓大夫贪戾魏人怨之而作是诗或谓此见魏并于晋之繇要之依文生解义亦无害若吕氏春秋载寗戚饭牛居车下望桓公而悲击牛疾歌髙诱注以为歌硕防考寗戚卫人当是以卫魏同音之故讹而指为此诗耳未足信也】












　　诗经世本古义卷二十五
　　钦定四库全书
　　诗经世本古义卷二十六
　　明　何楷　撰
　　周定王之世诗八篇
　　汾沮洳晋人刺其大夫也【出子贡传申培説同】初设公路公行公族之官而用非其人故刺之【晋自成公即位始有公族余子公行之官解见此诗首章下官初设于晋足证此诗乃晋诗而非魏诗也魏防于晋献公成为献孙知与魏无涉也其时赵括为公族大夫赵盾为旄车之族先是赵衰从公子重耳奔狄狄人获叔隗季隗纳诸公子公子取季隗以叔隗妻赵衰生盾及反国又以己女妻衰生赵同赵括赵婴赵姬请逆盾与其母叔隗来以盾为才固请于公以为适子而使其三子下之以叔隗为内子而已下之盾本庶子故以公族譲括耳然同乃括兄同宜为公族而以与括亦不可晓同食邑于原括食邑于屏故晋人呼同括为原屏又呼括为屏季也盾虽为旄车之族而是时盾方执政必不自为之为此者必其子赵朔矣朔以宣十二年罹下车之难而武方且畜于公宫继朔职者不知谁代为之其后赵婴通于庄姬庄姬者朔妻也原屏放诸齐庄姬为是故譛原屏将为乱而晋景遂尸同括邹忠云此诗所刺意者其即讥朔括之徒乎夫事虽不可以成败论然屠岸贾治灵公之贼请诛其子徧告诸将惟韩厥尝畜于赵氏故婉词解之而诸将无异议贾盖有所侮而动也侮朔之无能为也直如后世之尚主者耳娄婴与庄姬通罪固当讨然同括不请于君而擅放之岂得为无罪观邲之役与救郑之役二人勇而鋭于战几再败晋师斯不亦妄庸监子哉何以堪公族之任故愚意诗人所讥即以为朔与括亦可盖成公初设此官而诸人不称其职是以贻讥按春秋鲁宣公二年秋九月晋人弑灵公而立成公十月周匡王崩定王即位故系此诗于定王之首详玩诗意深刺君疎逺公室而信任卿族且所用者又皆不得其人故因汾水之间有贤人隠居而不得位者借以相拟其起兴于采莫采桑采藚犹曰人才无地不生耳】
　　彼汾沮洳【叶遇韵读如孺儒遇翻】言采其莫【叶遇韵莫故翻】彼其之子美无度【遇韵】美无度【同上】殊异乎公路【遇韵　兴也山海经云管涔之山汾水出焉在今山西太原府静乐县地理志云西南至汾阴入河在今平阳府荣河县苏辙云汾水出于晋其流及魏晋语宰孔曰晋景霍以为城汾河洓浍以为渊沮与王制沮泽之沮同义方氏云小而水所止曰沮大而水所止曰泽洳説文云渐湿也朱子云沮洳水浸处下湿之地莫毛传云莱也陆玑云莫茎大如箸赤节节一叶似栁叶厚而长有毛刺今人缫以取茧绪其味酢而滑始生可以为又可生食五方通谓之酸迷冀州人谓之干绛河汾之间谓之莫陆佃云其子如楮实而红谓之干绛盖以此也今呉越之俗呼为茂子彼其之子指贤人也郑云是子之徳美无有度言不可尺寸孔云不可以尺寸量也重言美无度有怪而惜之之意后放此殊即异也公路官名孔云以其主君路车谓之公路按左传宣二年初骊姬之乱诅无畜羣公子自是晋无公族及成公即位乃官卿之适子而为之田以为公族又官其余子亦为余子其庶子为公行晋于是有公族余子公行赵盾请以括为公族盾为旄车之族据此则公族以适子为之公行以庶子为之其称余子者杜预以为适子之母弟也盾辞公族而为旄车之族乃余子之职意即所为公路者耳旄车亦作軞车服防以为戎车之倅倅者副也公行以主君兵车之行列得名而旄车为之副然则公路小于公行而公行又小于公族故三章先后之序云尔诗意言汾水之旁渐湿所及之地有莫生焉采之可以供食用之需以兴彼其之子其徳不可涯涘亦犹汾水之旁浸者然据今所见其备员公路之官者皆莫之能拟也然乃贤者不用而所用者皆不贤何与后放此】　彼汾一方【阳韵】言采其桑【阳韵】彼其【韩诗外传作已下章同】之子美如英【叶阳韵于良翻】美如英【同上】殊异乎公行【叶阳韵寒刚翻　兴也一方朱子云彼一方也上章沮洳乃广指汾旁所浸之地此则就近水之处而言比前为差狭矣采桑所以供蚕事英者草木之华也如英如玉皆摹拟之辞于彼汾一方想见之犹秦风云所谓伊人在水一方者韩诗外传云君子有主善之心而无胜人之色徳足以君天下而无骄肆之容行足以及后世而不以一言非人之不善故曰君子盛徳而卑虚已以受人旁行不流应物而不穷虽在下位民愿戴之虽欲无尊得乎哉诗曰彼己之子美如英美如英殊异乎公行】　彼汾一曲【沃韵】言采其藚【沃韵】彼其之子美如玉【沃韵】美如玉【同上】殊异乎公族【叶沃韵读如濯直角翻　兴也一曲朱子云谓水曲流处比一方又狭矣班固地理志云魏国亦姬姓也在晋之南河曲故诗曰彼汾一曲寘之河之侧尔雅释草云藚牛唇李巡云别二名郭璞云水蕮也如续断寸寸有节拔之可复陆玑云今泽防也叶如车前而大味亦相似徐州广陵人食之本草云一名水防及防芒芋鹄防陶隠居云叶狭长藂生诸浅水中仙经服食断谷皆用之亦云身轻能步行水上圗经云春生苗多在浅水中叶似牛舌独茎而长秋开白花作藂似谷精草采藚所以治疾公族郑云主君同姓昭穆者晋以卿大夫之适子为之不必君之同姓左传晋悼公时荀蒙荀禬栾黡韩无忌为公族大夫使训卿之子弟是也悼公曰荀蒙惇恵荀襘文敏黡也果敢无忌镇静夫膏粱之性难正也使惇恵者教之则徧而不倦使文敏者道之则婉而入使果敢者谂之则过不隠使镇静者修之则壹味悼公此言则公族之选可识矣韩诗外传云君子易和而难狎也易惧而不可刼也畏患而不避义死好利而不为所非交亲而不比言辨而不乱荡荡乎其义不可大也嗛乎其防不可刿也温乎其仁厚之寛大也超乎其有以殊于世也诗曰美如玉美如玉殊异乎公族】
　　汾沮洳三章章六句【子贡传申培説篇名皆作彼汾　序以为刺俭也其君俭以能勤刺不得礼也今按篇中絶不见有所云俭以能勤者郑即以采莫采桑采藚当之然以国君而躬行采菜有是事否或曰此影语也人主而亲细民之事为勤俭则有并耕而治数米而炊如沮洳采莫之为者矣果尔则篇中曰彼其之子又曰殊异乎公路何以称焉崔灵恩集注于此序其君俭以能勤句君下有子字王肃孙毓皆以为大夫也朱子従之而第不取其采菜之説但以章首二句为兴体愚不知其所谓兴意安在为美为刺皆不可解且以殊异乎公路等语谓刺其俭啬褊急之态外不似贵人是矣然上文曰美无度美如英美如玉不应极其賛美若此如英如玉政自其气象见之彼俭啬褊急者果能有此气象否乎既已如英如玉矣奈何云不似贵人乎似亦难为下转语矣诸儒所以相沿总之为篇次所误见此诗系于葛屦之下于是附防牵连而为之説曰女手缝裳采桑采莫正与公仪休拔园葵去织妇者相反以贵族而与细民争利其国之困穷可知噫説诚辨矣只恐诗人失笑于千载之上也读韩诗外传二则无贬辞愚故窃于此得诗义焉又按晋卿族太盛其后三卿卒以分晋诗人倘亦有慨于中故于公路公行公族之官深致其不满之意与】
　　株林刺陈国君臣淫于夏姬也【何以知为刺陈国君臣也以乗马乗驹之语知之乗马者灵公乗驹者孔宁仪行父】
　　胡为乎株林【侵韵】从夏南【叶侵韵女今翻】匪适株林【见上】从夏南【见上赋也胡之言何盖音近也株林王氏以为株邑也按邑外曰郊郊外曰牧牧外曰野野外曰林据诗中曰株】
　　【林又曰株野又曰株王氏之言是也郡国志陈县注云陈有株邑盖朱襄之地郡县志云宋州柘城县本陈之株邑在宁逺县南七十里寰宇记云陈州南顿县西南三十里有夏亭城城北五里有株林夏南夏征舒也孔頴达云楚语昔陈宣公子公子夏为御叔娶于郑穆公女生子南征舒祖字子夏故为夏氏徴舒字子南以氏配字谓之夏南楚杀征舒左传谓之戮夏南是知夏南即征舒也实从夏南之母言从夏南者妇人夫死从子夏南为其家主故以夏南言之朱子云淫乎夏姬不可言也故以从其子言之诗人之忠厚如此按礼寡妇之子非有见焉弗与为友逺嫌也况从其子而淫于寡妇乎国人不欲斥言之故相与语曰我国君大夫何故偕往株林乎或对之曰従夏南耳闻者又微其辞而为之隠曰是必无君臣同往従夏南之理恐非适彼以从夏南也严粲云依违言之而讥之最切矣】　驾我乗马【韵】説【音税丰氏本作税】于株野【马韵】乗【平声】我乗【去声】驹【虞韵释文作骄旧音驹沈云或作驹字是后人改之皇皇者华篇内同】朝【丰氏本作鼂】食于株【虞韵　赋也具车马曰驾孟子乗舆已驾是也陆佃云诸侯乗马驾四我弋君自我下文我则代大夫自我也説説文云释也犹舍止也株野説见上章乗我之乗与驾义同乗驹四驹与乗马同郑云马六尺以下曰驹毛传云大夫乗驹孔云皇皇者华説大夫出徒经谓我马维驹是大夫之制礼当乗驹也陆云马二嵗曰驹大夫乗驹葢驹血气未定则有蹄齧之虞故大夫乗之又从句字音拘则以血气未定宜拘执之焉耳曰朝食于株则在株越宿可知此章答上匪适株林二语曰尔谓彼适株林者非従夏南也然则彼驾乗马者方且説于株野彼乗乗驹者方且朝食于株此非従夏南而何曰株林则其地尚泛繇株林而株野繇株野而食于株明明在夏南之所居矣于乗马者言税野于乗驹者言朝食互相备也抑又若甚大夫之恶以为君讳者然所刺之大夫则孔寜仪行父是也吕祖谦云驾言乗马则舍于株野矣乗我乗驹则又食于株矣虽欲为之隠亦不可得也周语单襄公曰先王之令有之曰天道赏善而罚淫故凡我造国无从非彛无即滔淫各守尔典以承天休今陈侯不念续之常弃其伉俪妃嫔而帅其卿佐以淫于夏氏不亦渎姓矣乎即此诗所咏也按征舒父御叔于灵公为従祖父故曰渎姓朱善云卫之乱至于墙有茨而极于是有狄入卫之祸陈之乱至于株林而极于是有楚入陈之祸然则狄非能入卫也宣姜实召之也楚非能入陈也夏姬实召之也此所谓女戎也比事以观可以为淫乱者之戒矣】
　　株林二章章四句【序云刺灵公也淫乎夏姬驱驰而往朝夕不休息焉申培説云陈灵公通乎夏姬国人刺之子贡传亦同然则言乗马又言乗驹当作何解岂灵公忽而乗马又忽而乗驹乎】
　　东门之杨刺陈灵公淫于夏也【周语定王六年单襄公假道于陈以聘于楚大朝觐矣道茀不可行也司空不视涂功未毕民将筑台于夏氏及陈陈灵公与孔宁仪行父南冠以如夏氏留宾弗见今按此诗言杨叶牂牂肺肺皆赤色也霜降后则杨叶色赤正心星晨见之时而辞又近淫奔之语是以知为刺淫于夏也】
　　东门之杨【阳韵】其叶牂牂【阳韵】昬以为期明星煌煌【阳韵赋也杨木有黄白青赤四种以下文牂牂推之此杨正谓赤杨耳其叶牂牂纪时也牂羊名説文以为牡羊毛传以为牝羊言牝近之愚博求其义则牂乃赤色羊也按前汉书天文志云牂云如狗赤色又太嵗在午曰敦牂午亦火徳其色赤则牂之为赤色也明矣曰牂牂者明其叶叶俱赤如牂羊之色然也陆佃云赤杨霜降则叶赤材理亦赤昬本作昏説文云日冥也期説文云防也谓订其相见之期防也明星解见鸡鸣篇煌説文云辉也煇者火光也曰煌煌者光之盛也灵公经东门而适株邑以淫于夏其相订约皆以昏为期及至啓明之星煌煌然而犹盘桓不忍去也此诗当与月出株林二篇合看曰月出皎兮佼人僚兮则昏以为期可知矣曰乗我乗驹朝食于株则何但明星煌煌而已哉】　东门之杨【此章杨字不用韵】其叶肺肺【叶霁韵读如嘒呼恵翻】昬以为期明星晢晢【叶霁韵征例翻易明辨晢也之晢与晳不同彼从析此从折　赋也肺五臓之一周礼以肺石达穷民注云肺石赤石也疏云肺属南方火火色赤肺亦赤曰其叶肺肺者言叶之色似之亦明其非一叶也又肺之色比牂为更赤然则杨叶之色肺肺然为深于霜降之时矣此以见公之淫于夏氏不一而足株林之序所谓驱驰而往朝夕不休息者也晢説文云昭晣明也从日折声引礼记晣明行事之晣徐锴云今礼记作质明假借也明星晢晢盖天将晓而东方明之时小星已不见惟明星尚了了可辨也】
　　东门之杨二章章四句【序云刺时也昏姻失时男女多违亲迎女犹有不至者也今按经文有昬字礼娶妇以昬而霜降亦昏姻之时荀卿谓霜降逆女氷泮杀止家语谓霜降而妇功成嫁娶者行焉是也従其説亦自可通特以亲迎不至虽曰失礼然亦猥事必如此一一尽录之经恐里巷歌謡不胜録矣朱子又改为男女期防而负约之辞郝敬非之云暮夜郊外林莽相期惟恐人知又自诗以传乎非情也子贡传有朋友二字而下文阙不知其意云何章潢以为刺失信义也托言黄昏为期而至于明星煌煌晢晢则失其为约矣语意近似而要无稽据申培説阙文】
　　东门之池刺陈夏也淫于一君二卿焉【按左传陈灵公与孔宁仪行父通于夏姫皆衷其衵服以戯于朝泄冶諌曰公卿宣淫民无效焉谷梁传亦云陈灵公通于夏徴舒之家公孙寜仪行父亦通其家或衣其衣或衷其襦以相戯于朝即此诗所咏也篇中曰彼美淑故知为刺夏也】
　　东门之池可以沤麻【叶歌韵眉波翻】彼美淑【陆徳明本丰氏本俱作叔后同】可与晤歌【韵　兴也池毛传云城池也孔安国云停水曰池孔颖达云以池系门言之则此池近在门外诸诗言东门皆是城门故以池为城池郡县志云东门池在陈州城东门内道南水经注云陈城故陈国也东门内有池池水东西七十步南北八十许步水至清洁而不耗竭不生鱼草水中有故台处诗所谓东门之池也沤説文云久渍也毛云柔也孔云谓渐渍之使之柔韧也东门之外有池水可以沤柔麻草使可缉绩愚按诗之兴意以东门之池乃公共之所人人可往无禁止也沤者渐渍之辞犹云可以浸淫而无害也麻解见丘中有庥篇春秋説题辞云麻之为言微也阴精寖密女作纎微也麻生于夏夏衣物成礼仪故麻可以为衣阳成于三物以化故三变缕布也宋均曰麻枝叶成谓之衣三变生成形一变也沤取皮二变也积成为缕三变也彼美淑指夏郑穆公之女姓云美淑者反言之也又陆徳明本淑作叔按为郑灵公之妹以长幼序之故云叔谓之彼美正美其色耳晤説文云明也字从日刘熈云人声曰歌柯也以声吟咏如草木之有柯叶徐锴云长引其声以诵之也谓之晤歌者言相与和歌于白昼之下非幽隠无人之地也下仿此殷大白云池也而沤麻淑也而晤歌其为用亦鄙矣】　东门之池可以沤纻【语韵陆本丰本俱作苎】彼美淑可与晤语【韵　兴也纻説文云檾属细者为絟粗者为纻陆玑云纻亦麻也科生数十茎宿根在地中至春自生不嵗种也荆之间一嵗三收今官园种之嵗再割割便生剥之以銕若竹刮其表厚皮自脱但得其里韧如筋者煑之用缉谓之徽纻今南越纻布皆用此麻语説文云论也徐锴云论难曰语语者午也言交午也】　东门之池可以沤菅【叶先韵居贤翻】彼美淑【列女传作孟姜】可以晤【列女传作寤】言【叶先韵倪坚翻兴也尔雅云白华野菅陆玑云菅似茅而滑泽无毛其根如渣芹而甜根下五寸中有白粉者柔韧宜为索沤及曝尤善也邢昺云白华亦茅类也沤之柔韧异其名谓之为菅因谓在野未沤者为野菅耳濮一之云左传虽有丝麻无弃菅蒯蒯与菅皆谓苕也黄华者俗名黄芒即蒯也白华者俗名白芒即菅也范祖禹云菅可为屦许慎云直言曰言论难曰语徐云凡直言者无所指引借譬也又周礼注云发端曰言答述曰语愚按此诗三章语意相类非徒取变文叶韵已也诚见一耳而有与之歌者又有与之语者又有与之言者其秽徳彰闻为已甚矣直书其事而丑自见犹之一东门之池而麻沤焉纻沤焉菅亦沤焉尚复有清池哉淫于陈灵公孔宁仪行父适符三人之数又古人贵麻与丝并言故説文曰衣锦檾衣曹风曰麻衣如雪所谓虽有丝麻不弃菅蒯是也然则麻以比灵公而纻与菅则孔仪二人之况耳诗之属辞精切而浑厚不露如此】
　　东门之池三章章四句【子贡传申培説俱阙文朱子以为男女防遇之辞盖因其防遇之地所见之物以起兴然则夫子何以录之于经乎序云刺时也疾其君之淫昏而思贤女以配君子也旧説遂以淑为所思之贤女欲借其晤歌晤言为成徳之助言陈君荒淫无度不可告语其君子无可奈何但因其好色思得淑女为其配耦日夜处而无间与之对歌以相切化庶几优柔而渐入之如池之沤麻渐渍而不自知也于义迂甚】
　　月出陈灵公淫于夏子征舒将弑公国人作此诗以讽【灵公名平国春秋宣十年五月癸巳陈夏徴舒弑其君平国据周语实定王之八年也左传云陈灵公与孔宁仪行父饮酒于夏氏公谓行父曰征舒似女对曰亦似君徴舒病之公出自其廏射而杀之史记亦云灵公十五年与二子饮于夏氏罢酒出征舒防弩廏门射杀灵公此诗篇中三言舒字指夏征舒也杀机已动而公犹不知止故国人作此诗以讽告之谚云奸近杀可畏哉三复此诗为之毛悚汪克寛云礼称诸侯非问疾吊丧而入诸臣之家是谓君臣为谑注者谓陈灵公数如夏氏以取弑焉夫人君之举动尚谨于嫌疑之际而不可轻也况可紊男女之别恣鸟兽之行其不为朱温之万段者几希矣张洽云古人以礼为防闲而人君之尊有妃偶嫔御之侍有居处出入之奉有防耻羞恶之限所以养其尊贵者至矣何至驱驰于株林以为乐哉考之外传单子如楚过陈归而告王以陈侯帅其卿佐南冠以淫于夏氏陈侯不有大咎国必亡已见之于三年之前矣能无及乎观春秋所书弑君如陈平国齐光蔡固以千乗之主而自侪于闾巷小人所不为者心术之惑可不戒哉】
　　月出皎【篠韵陆徳明本丰氏本俱作皦】兮佼【石经陆本丰本俱作姣后同】人僚【篠韵陆本作疗丰本作辽】兮舒【丰本作纾后同】窈纠【叶篠韵举天翻】兮劳心悄【篠韵】兮【赋也郝敬云月主阴司昏俾夜作昼比女色也皎説文云月之白也佼説文云交也从人从交佼人交乎夏姫之人指灵公也僚説文云好貌当月出之时而见此交夏之人僚然姣好与皎月相映也舒夏征舒也举名以告诗人之辞亦显矣窈説文云深逺也以处心积虑言纠説文云防三合也取以象徴舒意中愤恨绞急之状曰劳心者国人自谓也国人忧其君之将见弑故忧思之甚而至于心劳也后仿此悄徐锴云忧思低小也钱氏以为黙忧是也此第一章摹写公初见夏而其子征舒邑邑不自得之容如此】　月出皓【韵丰本作皥】兮佼人懰【叶皓韵胡老翻埤苍作嬼云妖也陆本羣经音辨俱作刘丰本作藐】兮舒懮受【叶皓韵时倒翻】兮劳心慅【叶皓韵采蚤翻】兮【赋也皓本作颢説文云白貌懰字説文不载当作刘杀也忧灵公交乎夏将见杀也如是诗人之辞抑又显矣懮字説文亦不载当即防字愁也楚辞云伤余心之懮懮是也受説文云相付也徐锴云上下相受也盖不胜其伤心之痛而私有所授意于人将以图公也慅説文云动也王安石云言不安而骚动也】　月出照【啸韵丰本作燎】兮佼人燎【叶啸韵力照翻丰本作窅】兮舒夭绍【叶啸韵时照翻】兮劳心惨【叶啸韵读如陗七肖翻朱子云当作懆五经文字作懆丰氏本作慓】兮【赋也照増韵云明所烛也燎説文云放火也舒弑计已成公将遇害如火之燎于原不可向尔也夭説文云屈也徐云夭矫其头颈也绍説文云纠也不反顾无二虑之意惨毒也犹痛也君父遭难其可毒痛孰如之夫既明斥舒名以告君矣而公终不悟愚哉其后宣十一年冬楚庄王为陈夏氏乱故伐陈谓陈人无动将讨于少西氏遂入陈杀夏征舒轘诸栗门少西者徴舒祖子夏之名楚语蔡声子曰昔陈公子夏为御叔娶于郑穆公生子南子南之母乱陈而亡之使子南戮于诸侯】
　　月出三章章四句【子贡传阙文但存朋友二字申培説以为朋友相期不至而作即如所言相期不至亦是常事而永夜怫郁若此近于溺矣序云刺好色也在位不好徳而説美焉意亦近之而于义甚泛朱子改为男女相悦相念之辞不独理味索然抑且有害风教圣人何为而不删之乎】
</div>
    <div class="pagination">
<a href="诗经世本古义_page14.html">上一页</a><span>...</span><a href="诗经世本古义_page10.html">10</a><a href="诗经世本古义_page11.html">11</a><a href="诗经世本古义_page12.html">12</a><a href="诗经世本古义_page13.html">13</a><a href="诗经世本古义_page14.html">14</a><span class="current-page">15</span><a href="诗经世本古义_page16.html">16</a><a href="诗经世本古义_page17.html">17</a><a href="诗经世本古义_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
