<!DOCTYPE html>
<html>
<head>
    <meta charset="UTF-8">
    <title>御纂诗义折中 - 第 31 页/共 33 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御纂诗义折中 - 第 31 页/共 33 页</h1>
    <div class="content">　　振鹭微子助祭也武庚既平成王封微子于宋命之曰修其礼物作賔于王家故微子来助祭而为賔也賔献尸后主人献賔歌振鹭也无恶无斁非微子不足以当之以永终誉戒其无蹈武庚之覆辙也武王不絶殷后而封武庚成王不惩武庚之畔又封微子忠厚之至也观振鹭之所咏下守臣节而助祭上以为客而献之且欲其永保禄位且欲其庆流子孙周之徳其可谓至徳矣
　　丰年多黍多稌亦有髙廪万亿及秭为酒为醴烝畀祖妣以洽百礼降福孔皆
　　赋也稌稻也黍宜髙而喜晴稌宜下而喜雨黍稌皆多是雨时若髙下皆收也蔵粟曰仓藏米曰廪雍西之俗多蔵粟于窖亦有髙廪则富室也十千曰万十万曰亿糓之数也千仓万箱我庾维亿是也及继也陈粟曰秭新糓继陈糓而蔵之所谓余一余三陈陈相因也藏糓既多不止为食并为酒醴酒醴之用可以养老可以祀神故用以烝畀其祖妣不寜惟是凡百礼仪俱需酒食以和合之也皆遍也百礼既洽则神之降福甚遍矣何楷曰随事頼丰年之利用则随处徴神恵之普存是宜索祭而报飨之也
　　丰年一章七句
　　丰年祭八蜡也郊特牲云年不顺成八蜡不通是蜡祭惟丰年乃有之也天子之大蜡八合聚万物而索飨之也孟春之郊所以祈糓孟冬之蜡报之也列国各有蜡周礼云国祭蜡则吹豳颂击土鼓以息老物谓嵗功既成养老劳农而休息之也治民之道曰富曰教富莫要于勤农教莫先于行礼观此诗所咏年糓顺成盖蔵谨裕奉亲享祖百礼皆兴亦可以得富而教之之大畧矣国语观射父曰日月防于龙土气含收天眀昌作百嘉备合羣神频行国于是乎烝尝家于是乎尝祀百姓夫妇择其令辰奉其牺牲敬其齍盛洁其粪除慎其采服禋其酒醴帅其子姓从其时享防其宗祝道其顺辞以昭祀其先祖肃肃济济如或临之于是乎合其州乡朋友婚姻比尔兄弟亲戚于是乎弭其百苛妎其谗慝合其嘉好结其亲昵亿其上下以申固其姓上所以教民防也下所以昭事上也烝畀祖妣以洽百礼其是之谓与
　　有瞽有瞽在周之庭设业设虡崇牙树羽应田县鼓鞉磬柷圉既备乃奏箫管备举喤喤厥声肃雝和鸣先祖是聴我客戾止永观厥成
　　赋也瞽乐官也再言有瞽非一人也业虡崇牙见灵台篇树羽置五采之羽于崇牙之上周制也应小鼓田大鼓县悬之也县鼓亦周制也鞉有柄耳持其柄而摇之则两耳自撃柷如桶以椎挏之所以起乐圉敔也状如虎背有鉏铻扫之以止乐也箫编竹为之管笛属也喤喤声大也肃敬雍和也和鸣相应也成乐之一终也言集众瞽于庭设乐器于庭皆备而后奏之鞉磬既作箫管之属莫不备举喤喤众乐之声与人声相和而鸣肃肃然使人敬雍雍然使人和也于是先祖来格而聴之则乐定矣乐定之后嵗时祀享凡我客之来助祭者将永观新乐之成焉盖声容之羙实足以格神人而和上下也
　　有瞽一章十三句
　　诗序曰有瞽始作乐而合乎祖也郑康成曰王者治定制礼功成作乐合者大合诸乐而奏之是也言周庭者开国之初乐工多先代之所遗故言有商之瞽今在周庭也列叙乐器昭新制也业虡崇牙遵灵台维枞之制树羽则又加饰矣应鼓田鼓皆新冒之县鼓则新为之明堂位云夏后氏足鼓殷人楹鼓周人县鼔是也柷以起乐圉以止之堂下播鞉则堂上撃磬箫管依磬者也那之诗曰鞉鼓渊渊嘒嘒管声依我磬声是也肃雝和鸣乐之盛也舜命夔曰命汝典乐教胄子直而温寛而栗刚而无虐简而无傲诗言志歌永言声依永律和声八音克谐无相夺伦神人以和其克谐雝也无夺伦肃也乐之肃雝皆由于人其温而无虐雝也其栗而无傲肃也肃雝之志形于诗歌故声律之依而和者亦如其肃雝焉此虞廷制作之精意而周公独得之也先祖是聴神以和也客观厥成人以和也书曰祖考来格虞賔在位羣后徳让此诗有焉
　　猗与漆沮潜有多鱼有鳣有鲔鲦鲿鰋鲤以享以祀以介景福
　　赋也猗与叹羙之词潜藏之深也鲔王鲔也鳣鲔类鲦白鯈也鲿鲦类鰋鲤类鳣鲔之大鲦鲿之细鰋鲤之羙莫不有之多之至也享荐也冬荐鱼春荐鲔也祀祭也周礼人凡祭祀共鱼之鱻薧
　　潜一章六句
　　潜季冬荐鱼也月令季冬命渔师始渔天子亲往乃尝鱼荐寝庙白虎通云天子不亲取鱼荐庙乃亲行是也天子亲行必有其地有其时有其制春秋隠公五年公观鱼于棠曰书观非事也书于棠非地也鲁语宣公夏滥于泗渊里革断其罟而弃之曰鱼方别孕不教鱼长又行网罟贪无艺也言不时也孟子曰数罟不入洿池鱼鼈不可胜食也言有制也潜之诗言漆沮眀得地也漆沮之从天子之所取兽于此取鱼亦于此也是不伤稼而害物也是君举有常而纳民于轨物也言潜明得时也冬月水寒故鱼性定而深潜是水虫成也是取时物以荐新昭诚孝也言多鱼明有制也是数罟不入而水族蕃滋也是物产盛而民得养也顺天之时因地之利行王之制蕃庶物养民人而后致敬于神介以景福职是故也岂徒曰神嗜饮食已哉
　　有来雝雝至止肃肃相维辟公天子穆穆于荐广牡相予肆祀假哉皇考绥子孝子宣哲维人文武维后燕及皇天克昌厥后绥我眉夀介以繁祉既右烈考亦右文母
　　赋也广牡大牲也肆陈假大绥安宣布哲眀燕安右享之也言今日者蒙皇考文王之业助祭者诸侯主祭者天子天子穆穆荐其大牲诸侯肃雝助其设馔大哉皇考其绥子孝子可知也昔者皇考宣布眀徳于天下惟其能用人也既有文徳又有武功惟其能为君也如是则天下之民安而天心亦安其克昌厥后可知也故今日者天果有以绥我矣既绥我以眉夀又介我以繁祀使我永为天子频荐广牡以祀烈考并祀文母也
　　雝一章十六句
　　雝武王祀文王彻馔之乐歌也来言雝雝者中心和悦非强之也至言肃肃者敬谨将事不敢怠也穆穆深逺天子之容也雝雝肃肃穆穆皆文王之貌而天子诸侯法之所谓秉文之徳也荐广牡而相肆祀合万国之欢心以祀其先王也降福者天也天眷者民也治民者人也用人者君也君能允文允武以用人而安民则安及于天矣故天亦安其后人也然而嗣王之心则不以天子为荣而惟以孝子自勉并不以已之得夀为幸而惟愿常伸其孝思于父母也文王之为父武王之为子可谓各尽其道矣
　　载见辟王曰求厥章龙旂阳阳和铃央央鞗革有鸧休有烈光率见昭考以孝以享以介眉夀永言保之思皇多祜烈文辟公绥以多福俾缉熙于纯嘏
　　赋也载始也辟王成王也章法度也交龙曰旂阳阳色眀也轼前曰和旂上曰铃央央声和也鞗革辔首有鸧金饰休羙也昭考武王皇大绥安也成王既免防诸侯咸来朝见新君以禀王章其车马服物之盛羙哉有烈光于朝廷矣王乃率之见于昭考武王之庙以展孝思以陈享献以祈福而介夀典至钜也永言以下陈戒之辞也天下诸侯来朝来享是即时王之多祜宜永保之更思光大之也烈文辟公既来朝享王亦宜畀之以多福燕飨锡予以绥其心使频来朝觐继续此烈光之休眀嵗时助祭常受此多福之纯嘏也
　　载见一章十四句
　　载见诸侯来朝而见于武庙也成王既除防乃朝诸侯率以祀武王受厘陈戒也诸侯载见禀一人之法度臣事君之礼也天子率见合万国之懽心子事父之礼也诸侯载见之时即从孝享笃天子之多祜所以展忠也天子率见之后更思庆恵予诸侯以多福所以广爱也天子自谨王章乃可常受诸侯之朝享故欲其保之也诸侯常求厥章乃可永保天子之禄位故欲其缉之也古之君臣无一时不笃其忠爱无一事不深其戒勉有如此夫
　　有客有客亦白其马有萋有且敦其旅有客宿宿有客信信言授之絷以絷其马薄言追之左右绥之既有淫威降福孔夷
　　赋也客微子也作賔王家故曰客也重言有客郑重之也殷尚白其后从之不止于冠裳皆白马亦用白也萋且敦所献之礼也何楷曰萋与緀通説文云緀白文貌盖言帛也尚白故帛亦白也且説文云荐也所以荐帛也敦与雕通敦盖言玉也旅陈也礼器曰束帛加璧尊徳也有萋有且所谓束帛敦其旅所谓加璧是也再宿曰信宿宿信信留之久也言絷其马固留之也追之送之也饯于道也未去而留之既去而送之左右无方以绥安之爱之无已也淫大也威罸也夷平也言纣与武庚天既大降之罸矣今微子能崇徳象贤则天降之福而其威平矣故我亦顺天意以绥之也
　　有客一章十二句
　　有客微子来朝将归而赐于庙也祭统曰古者眀君爵有徳而禄有功必赐于太庙示不敢専也爵命于庙飨赐亦于庙也微子萋且敦修其礼物所谓在彼无恶也天子信宿絷马以固留之所谓在此无射也王者之心与天同体前者纣与武庚自作不善天降之威我亦威之今者微子崇徳象贤天降之福我亦福之其左右绥之者皆所以顺天之道而并非邀结其心也大矣哉
　　于皇武王无竞维烈允文文王克开厥后嗣武受之胜殷遏刘耆定尔功
　　赋也于叹词皇大也遏止刘杀耆致也言大哉武王其功烈莫强于天下矣原其初实由文徳之文王开之嗣王继文之志是以其胜殷也期于除残去杀以致定其功而已盖武烈仍本于文谟也
　　武一章七句
　　诗序曰武奏大武也朱子曰周公象武王武功之舞歌此诗以奏之也何楷曰此大武一成之歌也姚舞牧曰一戎衣而天下定民免于水火之虐故知武王之用杀乃所以止杀其烈与文王等也李樗曰按礼记总干而山立武王之事也蹈厉太公之志也武乱皆坐以象周召之治言大武之舞始则持盾正立以待诸侯既而战鬭既而又使行列皆坐以见其为止戈之武也大武之舞在于止戈大武之诗在于止杀其义一也
　　臣工之什十篇十章一百六句
　　周颂闵予小子之什四之三
　　闵子小子遭家不造嬛嬛在疚于乎皇考永世克孝念兹皇祖陟降庭止维予小子夙夜敬止于乎皇王继序思不忘
　　赋也闵与愍通伤也予小子成王自谓也造成也嬛与茕同无所依怙之意皇考武王也永世终身也皇祖文王也庭止在庭也皇王兼指文武也言伤予小子遭家不造而居忧今虽免防茕茕常在疚也每念皇考武王终身克尽孝道皇祖升遐常思念之如陟降于在庭予小子念皇考犹皇考之念皇祖亦如见其陟降故夙夜之间不敢不敬也于乎皇祖文王皇考武王予小子承兹大统当永思祖考之所行敢湏臾忘之哉
　　闵予小子一章十一句
　　诗序曰闵予小子嗣王朝于庙也朱子曰此成王除防朝庙所作后遂以为嗣王朝庙之乐是也除防入庙其思父祖人之情也然思之而不效其所为犹不思也成王之夙夜敬止真能思矣穆穆文王于缉熙敬止武王之受丹书也曰敬胜怠者吉成王思之而夙夜懋敬则能守敬止敬胜之家法所以为继序不忘也岂徒曰茕茕忧闵已哉黄櫄曰当成王之时王业已成而诗有栗然危惧之词盖治常生于戒慎乱常起于骄盈故天下虽有泰山之安而圣人犹以累卵为心此其所以保治于无穷也大诰曰予维小子若渉渊水又曰予造天役遗大投艰于朕身此之谓也
　　访予落止率时昭考于乎悠哉朕未有艾将予就之继犹判涣维予小子未堪家多难绍庭上下陟降厥家休矣皇考以保眀其身
　　赋也访问落成悠逺艾至判分涣散也言问予小子将何由有成乎惟有率循昭考之道耳昭考之道逺矣予未能有至也进而勉以就之偶至之矣继犹觉其判涣而不合也以予之凉徳遭家多难实不能堪昔者皇祖陟降庭止今皇考绍皇祖之神上下于庭因以陟降于家予小子在庙在宫皆见之矣惟望皇考降休保予之身使不罹于危难眀予之身使不至于昏愚庶防有所至而有所成也
　　访落一章十二句
　　访落成王祀武王也武庙初成致新主而祀之也胡一桂曰自继犹判涣而上皇皇如有求而弗获自维予小子而下则焄蒿凄怆如或见之是也灼知大道之髙逺勉而难至宻察一心之出入离而难合真觉祖考之神灵常在左右实求一身之保明期于继述亦可以想见成王之用心矣
　　敬之敬之天惟显思命不易哉无曰髙髙在上陟降厥士日监在兹维予小子不聪敬止日就月将学有缉熙于光明佛时仔肩示我显徳行
　　赋也显眀士事就近将进佛弼通仔肩任也言予乃今知敬之不可已也天有显道不可欺也骏命不易宜思所以保之也无曰天髙凡人之所事天皆陟降而观之盖无日不鉴在兹而可不敬乎昔皇祖文王缉熙敬止予小子不明敬止之道期勉于缉熙而已日者予率昭考曰将予就之继犹判涣今惟有效其所为日有所就无忘所能月有所将提撕吾心之光眀使继续而不至于昏昧又望尔诸臣弼予负荷示我以显然之徳使遵而行之庶知行并进而敬之之功乃纯矣
　　敬之一章十二句
　　敬之成王自箴也周公戒王曰皇自敬徳召公戒王曰王其疾敬徳今王自警曰敬之敬之是体騐有素而见天之不假易也敬非寂守之谓必有资于学焉今夫天之明命内丽于人心而外着于事物所谓至善止而不移者也学之者必致吾心之知眀于所止而黙识之所谓缉熙于光眀也必励吾身之行得其所止而固守之所谓显徳之行也知止而后敬纯于心得止而后敬达于事故致知力行者主敬之实功也大学言敬止而继以道学自修中庸言慎独而归于眀善诚身皆是道也然则成王之于学所得有深焉者矣敬之小毖皆戒勉之词而列于颂者意成王平日常诵此以自警故后之祀成王者歌于其庙以妥神非通用之乐也
　　予其惩而毖后患莫予荓蜂自求辛螫肇允彼桃虫拚飞维鸟未堪家多难予又集于蓼
　　赋而比也惩有所伤而知戒也毖慎荓使也蜂小物而有毒肇始允信也桃虫鹪鹩也拚飞貌蓼辛苦之物也言子自今其有所惩戒而知防后日之患矣蜂不可使而强使之是自求其辛螫以比使管叔监殷而致叛是自啓乱也桃虫化为飞鸟向不知信今始信之矣以比武庚胜国之余卵而翼之遂致为难是自招侮也若前车已覆而后车不鉴是既遭家之多难将又集于荼蓼予不堪其辛苦是以日惩而思毖之也
　　小毖一章八句
　　小毖成王自戒也成王初信二叔而疑周公忽武庚而不为之防防危王室今始悟而悔之归诚于周公也毖而言小者毖之于小也既已辛螫悔之何及当于其荓蜂之时而谨之也拚飞成鸟则不可制当于其桃虫之时而防之也黄佐曰天下之患常伏于隠微而发于人之所忽是故坚氷之至始于履霜可不慎哉
　　载芟载柞其耕泽泽千耦其耘徂隰徂畛侯主侯伯侯亚侯旅侯彊侯以有嗿其馌思媚其妇有依其士有略其耜俶载南亩播厥百糓实函斯活驿驿其达有厌其杰厌厌其苗緜緜其麃载获济济有实其积万亿及秭为酒为醴烝畀祖妣以洽百礼有飶其香邦家之光有椒其馨胡考之寜匪且有且匪今斯今振古如兹赋也芟除草也柞除木也泽泽土解散也耘锄也芟柞之后草木根株有未尽者故锄去之也隰沟也十夫有沟沟上有畛水道田畔皆当修整十夫所同故耦徂也朱子曰主家长也伯长子也亚仲叔也旅众子弟也彊民之有余力而来助者遂人所谓以彊予任氓者也能左右之曰以太宰所谓闲民转移执事者若今时佣力之人随主人所左右者也嗿众食声也媚顺依爱士夫也言饷妇与耕夫相慰劳也略利俶始载事也函含活生也既种之后其实函气而生也驿驿苗生貌达出土也厌受气足也杰先长者是也厌厌苗皆满足也緜緜详宻也麃耘也此苗既长大而去其苗间之草也济济众也实糓实也积聚藏也万亿及秭四句见丰年飶説文云饭香也椒味辛烈范处义曰有飶言其馔也有椒言其酒也楚辞云桂酒椒浆是也胡夀也朱子曰以燕享賔客则邦家之所以光也以供养耆老则胡考之所以寜也且此也振起也言非独此处有此稼穑之事非独今时有此丰年之庆盖自起古以来已如此矣犹言自古有年也
　　载芟一章三十一句
　　载芟腊祀也月令孟冬之月腊先祖五祀劳农以休息之是也春耕夏耘备言田家之苦秋获冬藏极言田家之乐盖王者之心与民一体其苦也不啻身受之其乐也不啻身享之故言之亲切如此也至于亚旅彊以以任万民思媚有依以糓士女载获以后以谨盖藏以烝祖妣以飨百神以供賔客以养耆老于慰劳休息之中有教养兼施之道焉是以普天皆蒙乐利万年永享治安振古以来国家之事莫有大于此也
　　畟畟良耜俶载南亩播厥百糓实函斯活或来瞻女载筐及筥其饟伊黍其笠伊纠其镈斯赵以薅荼蓼荼蓼朽止黍稷茂止获之挃挃积之栗栗其崇如墉其比如栉以开百室百室盈止妇子寜止杀时犉牡有捄其角以似以续续古之人
　　赋也畟畟利也或来赡女饷之也筐筥饷具也黍饷之羙者纠笠轻举貌赵刺土也薅去草也荼陆草蓼水草纠笠以薅饷毕而勤所事也草朽则苗疏而土肥故禾茂也挃挃众获声栗栗颗粒圆也其秉之堆如墉之崇其穂相比如栉之宻积禾于之象也禾茂故获多也百室众室也万尚烈曰方春在田邑室皆闭收获事毕则百室皆开以所积者入之是也积多则室盈而妇子之入此室处者身安而心亦安矣寜我妇子神贶莫大焉故用大牲以报之也黄牛黑唇曰犉社稷之牛角尺似效之也言此犉牡报祭之礼我先祖世行之矣今似而效之续而举之者盖以续古人之旧典庶防不替其先而实未足以答神贶于万一也
　　良耜一章二十三句
　　良耜报社也月令孟冬之月天子乃祈来年于天宗大割祠于公社是也杀是犉牡所谓大割也天子祭社而言农事者为农报也天子以天下为家故天下之妇子皆家人也播糓薅荼妇子之劳苦时切心忧今幸黍稷茂而百室盈则妇子寜而王心亦寜矣犉牡报祀岂容已哉盖自后稷教稼以来子孙世以农事为重故似之续之如此也可谓知本务矣
　　丝衣其紑载弁俅俅自堂徂基自羊徂牛鼐鼎及鼒兕觥其觩旨酒思柔不吴不敖胡考之休
　　赋也丝衣爵弁士服也紑洁貌载戴也俅俅恭顺也门侧之堂谓之塾其下则基也鼐大鼎鼒小鼎也思柔者酒能和血所以柔老人之筋骨也吴哗休福也言丝衣载弁之士恭顺执事自堂以至于基省其地以定位次也自羊以至于牛省其牲以定品味也自鼐以至于鼒省其器以告洁也然后以兕觥酌酒而养老焉又能致其敬谨无有喧哗怠傲者是以夀考之人得所养而受福也
　　丝衣一章九句
　　丝衣养老也周礼党正国索鬼神而祭祀则以礼属民而饮酒于序以正齿位是也孔颖达曰饮酒而正齿位者盖为民三时务农行阙于礼故于农隙而教之养老尊长行孝弟之道是也蜡而腊腊而养老合观丰年载芟丝衣三诗而先王之教养斯民者亦可以知其大略矣
　　于铄王师遵养时晦时纯熙矣是用大介我龙受之蹻蹻王之造载用有嗣实维尔公允师
　　赋也铄盛遵循熙眀介甲龙宠也蹻蹻武貌造为也嗣嗣文王也尔谓武王也允信师众也言盛哉我周之师原无敌于天下但以时尚未可故养而不用此盖通伐崇以后而言待其天运已转时当纯熙乃用大兵以伐殷遂邀天之而受命所谓一戎衣而有天下也武功之成虽自武王而用此以嗣文王者盖以武王大公之心能见信于众人皆谅其伐暴救民而非富天下所谓身不失天下之显名也
　　酌一章八句
　　酌大武再成之乐歌也国之兴废在于天命命之迟速在于天时当晦而遵养时止则止也当熙而大介时行则行也是故文王之不有天下与武王之有之皆所以奉若天时事异而心则同也
　　绥万邦屡丰年天命匪解桓桓武王保有厥士于以四方克定厥家于昭于天皇以闲之
　　赋也绥安也桓桓武貌以用闲代也言自克商以来万邦乂安屡获丰年可见天命之于周久而不倦也其所以如是者由桓桓之武王保文王所有之多士用之于四方能安定其国家其功徳上昭于天故命为皇王使永代商而有天下也
　　桓一章九句
　　桓大武六成之乐歌也左楚子曰武王克商作武其卒章曰耆定尔功其三曰敷时绎思我徂维求定其六曰绥万邦屡丰年夫武禁暴戢兵保大定功安民和众丰财者也其言卒章者武之卒章也言其三其六者大武之三成六成也首言禁暴戢兵所谓胜殷遏刘也则武为一成可知也终言丰财所谓屡丰年也则桓为六成可知也取天下以武安天下以文文者用贤之谓也能保厥士以治四方则民安而天佑之万邦屡丰有由然也时迈之诗曰我求懿徳肆于时夏允王保之此之谓也
　　文王既勤止我应受之敷时绎思我徂维求定时周之命于绎思
　　赋也勤劳也应当敷布时是也绎继续之也徂往也于叹词言文王之勤劳天下至矣我承其后受命而为天子应思所以继其勤且布是继续之思于天下不徒有其心兼有其政也盖上天之命前人开之后人定之乃可以永保其受之我自今以往惟求所以定是周之命者则继续文王之思不可一日而忘也赉一章六句
　　赉大武三成之乐歌也承武酌而为言允文文王克开厥后所谓文王既勤止也我应受之与嗣武受之我龙受之同也既已受之则当定之所以定之者惟有绎思文王而已中庸曰夫孝者善继人之志善述人之事者也绎之所以述其事思之所以继其志继志则承文之徳述事则敷文之功再言绎思以为舎此无以为定命之道也此楚子所谓保大定功者也
　　于皇时周陟其髙山嶞山乔岳允犹翕河敷天之下裒时之对时周之命
　　赋也皇大时是陟升也嶞山之相连者乔山之特起者允实也犹与由同翕合也敷普裒聚对向也言大哉周之有天下也尝因名山升中于天陟其巅而望之见相连之小山特起之大岳由于地中之大河合于大河之小水普天之下山峙水流诸侯之国于其间者莫不环共内向以对于天子此有周之受命所以为独隆也
　　般一章七句
　　般大武四成之乐歌也史称武王忧天保之未定谓周公曰我南望三涂北望岳鄙顾瞻有河粤瞻伊雒毋逺天室营周居于洛邑此武王经营天下之志而周公成之故于庙中特及之也酌赉桓般名篇之义未详乐记曰夫武始而北出再成而灭商三成而南四成而南国是疆五成而分周公左召公右六成复缀以崇天子武之遏刘耆定期望之词也所谓始而北出也酌之是用大介已然之词也所谓再成而灭商也赉之徂维求定南还于周以安民也所谓三成而南也般之岳河裒对所谓南国是疆也五成之歌今无之矣桓则六成也羙其徳曰于昭于天尊其位曰皇以闲之复缀以崇天子之词也
　　闵予小子之什十一篇一百三十六句







　　御纂诗义折中卷十九
　　钦定四库全书
　　御纂诗义折中卷二十
　　鲁颂四之四
　　鲁在禹贡徐州之域成王以封周公长子伯禽其诗四篇皆乐歌也故列于颂
　　駉駉牡马在坰之野薄言駉者有驈有皇有骊有黄以车彭彭思无疆思马斯臧
　　赋也駉説文云牧马苑也駉駉非一苑也毛曰诸侯六闲马四种有良马有戎马有田马有驽马是也坰地名坰之野牧所也左曰凡马日中而出日中而入是也骊马白□曰驈黄白曰皇纯黑曰骊黄骍曰黄彭彭盛貌无疆思之广也臧善也言在坰之马毛色美备驾车壮盛所以如此者由于人君之心思虑广逺无有疆域之限是以偶一思及于马而马遂臧焉盖以仁心获天眷不止牧马一事已也
　　駉駉牡马在坰之野薄言駉者有骓有駓有骍有骐以车伾伾思无期思马斯才
　　赋也苍白杂曰骓黄白杂曰駓赤黄曰骍青黑曰骐伾伾有力貌无期久而不止也才材力也孔颖达曰首章言良马朝祀所乘故云彭彭有容也此章言戎马戎马贵力故云伾伾有力也
　　駉駉牡马在坰之野薄言駉者有驒有骆有駵有雒以车绎绎思无斁思马斯作
　　赋也青骊白鳞曰驒白马黒鬛曰骆赤身黑鬛曰駵黑身白鬛曰骆绎绎不絶貌无斁深而不厌也作奋起也孔颖达曰此章言田马田猎尚疾故言绎绎善走也
　　駉駉牡马在坰之野薄言駉者有骃有騢有驔有鱼以车祛袪思无邪思马斯徂
　　赋也隂白杂曰骃彤白杂曰騢豪骭白曰驔两目白曰鱼祛袪健貌无邪思之正也徂行也常行而不疲也孔頴达曰此章言驽马主给官役故曰祛袪强健也
　　駉四章章八句
　　駉考牧而祭马神也定中之诗曰秉心塞渊騋牝三千彼劝畜牧故兼言牝此阅军实故専言牡也其言秉心犹駉之思也塞者无邪之诚渊则兼有无疆无期无斁之义焉言马政而及于思者探其本也国政之盛衰皆本于君心心不能无思而患其有邪一涉于邪则广而愈荒久而愈迷深而愈凿故贵无邪也以无疆无期无斁之思而一归于无邪则専精以思理将睿可作圣且神与天通矣新气化而育庶物皆本于此焉耕稼而五糓茂牧养而六畜蕃思中之一端也孔子曰诗三百一言以蔽之曰思无邪盖以三百篇中事无所不有义无所不备而原所由作皆本于忠厚正大之心使读之者感发其兴观羣怨之思油然自得其性情之正由是以行于人伦而达于庶事则家道以之兴盛国运以之昌隆此实圣人删诗之本意駉之一言果足以蔽之也
　　有駜有駜駜彼乘黄夙夜在公在公明明振振鹭鹭于下鼓咽咽醉言舞于胥乐兮
　　赋而兴也駜马肥健貌重言有駜非一马也乗黄来燕者所乘也公燕所也明明礼文辨治也振振羣起貌天子辟廱诸侯泮宫皆有水泽故鹭集焉因所见以起兴也于下翔集以兴舞也咽咽鼓节也胥相也乐民之乐民亦乐其乐是相乐也
　　有駜有駜駜彼乘牡夙夜在公在公饮酒振振鹭鹭于飞鼓咽咽醉言归于胥乐兮
　　赋而兴也乘牡马皆牡也防饮者不乘牝也言饮酒重在酒也劳农以酒养老亦以酒也于飞将去以兴归也不醉无归所以尽懽也醉而言归所以成礼也
</div>
    <div class="pagination">
<a href="御纂诗义折中_page30.html">上一页</a><span>...</span><a href="御纂诗义折中_page26.html">26</a><a href="御纂诗义折中_page27.html">27</a><a href="御纂诗义折中_page28.html">28</a><a href="御纂诗义折中_page29.html">29</a><a href="御纂诗义折中_page30.html">30</a><span class="current-page">31</span><a href="御纂诗义折中_page32.html">32</a><a href="御纂诗义折中_page33.html">33</a><a href="御纂诗义折中_page32.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
