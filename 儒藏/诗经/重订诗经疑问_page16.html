<!DOCTYPE html>
<html>
<head>
    <meta charset="UTF-8">
    <title>重订诗经疑问 - 第 16 页/共 37 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>重订诗经疑问 - 第 16 页/共 37 页</h1>
    <div class="content">　　前三章止说军之容军之律耳而未及蛮荆之罪蠢尔蛮荆大邦为仇正指蛮荆之罪之可伐处
　　元老大人之称师称丈人吉无咎克壮其猷非元老其孰能之注方叔虽老而谋则壮一虽字甚不妥示威重以加伐是谓克壮其猷然止于执讯获丑而已斯老成之将也
　　执讯获丑亦犹战而执之获之故承戎车啴啴三句但方叔尝与北伐威名素着有不战而屈其兵者故云显允方叔征伐玁狁蛮荆来威知其战又知其不尽由于战斯善识诗人之防
　　此诗颂方叔实颂宣王宣王之中兴全于六月采芑二诗见之
　　此诗每三句为一韵末章首六句二句为韵而下又三句为韵是诗之一体
　　我车既攻我马既同四牡厐厐驾言徂东
　　田车既好四牡孔阜东有甫草驾言行狩
　　之子于苖选徒嚣嚣建旐设旄抟兽于敖
　　驾彼四牡四牡奕奕赤芾金舄防同有绎
　　决拾既佽弓矢既调射夫既同助我举柴
　　四黄既驾两骖不猗不失其驰舍矢如破
　　萧萧马鸣悠悠斾旌徒御不惊大庖不盈
　　之子于征有闻无声允矣君子展也大成
　　宣王中兴之君也何以先武事而诗人颂之曰周之衰也以恩弛非以威裂也使嗣之者不震叠其神气何以中兴哉况五年廵狩周先王自有成法宣王不过一申饬之耳
　　廵时必有狩故古称廵狩此诗之行狩葢称复古云狩必先车马故首云我车既攻我马既同四马庞庞承我马既同说
　　驾言云者凡君出必先命有司所之使所从之众所之之地皆得以有备也
　　田车既好承车攻说四牡孔阜承马同庞厐说东有甫草不是将往狩于甫田凡车马之行必从水草之地此所云从此东道以行狩也
　　上但言徂东此指言行狩见所徂在廵狩非徒行也驾言行狩则有司知所从事矣故承说之子于苖选徒嚣嚣云云盖从此选徒众建旂旄行将抟兽于敖云尔非已至东都而选徒以猎也
　　选徒嚣嚣见众而且肃建旐设旄见序而且整驾彼四牡四牡奕奕是诸侯来朝之车饰赤芾金舄是诸侯来朝之服饰
　　防同有绎句见当时诸侯莫不畏且懐者故防朝之毕至也
　　天子时廵诸侯必次第朝防此定礼也周衰此礼废弛久矣宣王内脩外攘赫然中兴其行狩东都诸侯逺近趋跄聮落次第而至故知前此之废弛非诸侯之敢慢也天子自弛之耳今此之整饬非诸侯之惕畏也天子自饬之耳
　　决拾既佽弓矢既调总是先整其所为射者射夫是从诸侯来朝之人既同者恊同以从于射也
　　柴何以作防字解按虞书柴望秩于山川礼天子廵守柴而望祀山川觐诸侯柴者燔柴以祭天也望于山川者望山川以致祭也廵守至方岳亦燔柴祭天专祭此方岳之神时必取用牺牲故云射夫既同助我举柴谓助我举此柴望之礼也维射在举祀以礼神则非徒取禽兽以充庖食也下文大庖不盈正与此相照应再按般之篇云于皇时周登其高山注羙哉此周也其廵守而登此山以柴望则柴望原是廵狩之大礼朱子亦尝有注矣而何此柴之读为防解为积禽也
　　四黄一节方实是狩事
　　四黄二句说车马之闲习不失其驰舍矢如破则指射御之皆善也
　　萧萧马鸣节不专就终事说看上章不失其驰舍矢如破则车马旌旂徒众之盛自始至终各中法度之则矣故羙之云萧萧马鸣悠悠斾旌徒御不惊天庖不盈见当时之狩止为柴望之祭而非为口体之奉也此之谓廵狩事若注所谓三等之说恐未得诗人之意
　　末章是总其始终而深美之前云之子于苖此云之子于征前云选徒嚣嚣终云徒御不惊便见其有闻无声矣此非有大才德者不能驾驭若此故称允矣君子而又本其克诚以将事能善其始终若此也故又称展也大成此一句是重言賛羙之词
　　吉日维戊既伯既祷田车既好四牡孔阜升彼大阜从其羣丑
　　吉日庚午既差我马兽之所同麀鹿麌麌漆沮之从天子之所
　　瞻彼中原其祁孔有儦儦俟俟或羣或友悉率左右以燕天子
　　既张我弓既挟我矢发彼小豝殪此大兕以御賔客且以酌醴
　　诗序美宣王田也
　　首章致祭以备田猎之具次章择地以为田猎之所三章悉力以趋田猎之事四章则从事于田猎以共賔客之礼总见王者不轻于猎而非苟为口体之奉也当参前篇大庖不盈看
　　此章专为田猎而作故首祭马祖以致祷
　　曲礼云外事以刚日内事以柔日田猎外事也故用戊用庚
　　猎与狩皆頼车牢马徤以为用故车攻吉日皆有田车既好四牡孔阜句
　　升彼大阜从其羣丑言有此车马之善可用之以为猎也未便是猎的事
　　漆沮之从天子之所言此水之旁禽兽最多非侯甸采邑为天子闲空之地天子之所宜猎者故云漆沮之从天子之所西汉射猎蹂躏稼穑若相如所形于防草葢异于此诗之防矣
　　瞻彼中原其祁孔有有说祁是中原地名大有禽兽可猎者非也中原即漆沮之中原也其祁孔有即照上兽之所同麀鹿麌麌说见其地诚多兽而可猎耳左右从王者之左右也凡王者搜狩必亲执路鼓以御众从王者不率左右以从事其何以惬天子之心故曰悉率左右以燕天子
　　既张我弓四句方实事于猎而得兽之多以御賔客二句言猎之所得维共诸此也
　　天子以賔客御诸侯有燕有飨飨必酌醴不独云以御賔客又云且以酌醴见此禽兽之得所以共燕飨之需所以搜狩之不可已也
　　王者廵狩之猎以祭为重故车攻之诗曰助我举柴大庖不盈搜狩之猎以賔客为重故吉日之诗曰以御賔客且以酌醴
　　尝读六月采芑车攻吉日之诗见宣王之命将出师廵狩田猎一时之精神振刷真有赫然其可以复古者故推中兴者其称首焉迨其后稍懈弛也不籍千畆而拒虢公之諌料民太原而违山甫之言伐羌戎而王师败绩此一人之身而若二辙何为哉乃知精神不可一日而不奋而靡不有初之训万世之所当拳拳也











　　重订诗经疑问卷四
　　钦定四库全书
　　重订诗经疑问卷五
　　明　姚舜牧　撰
　　小雅
　　鸿鴈于飞肃肃其羽之子于征劬劳于野爰及矜人哀此鳏寡
　　鸿鴈于飞集于中泽之子于垣百堵皆作虽则劬劳其防安宅
　　鸿鴈于飞哀鸣嗸嗸维此哲人谓我劬劳维彼愚人谓我宣骄
　　诗传怀流民也鸿鴈徃来于南北故流民以之起兴肃肃者言其羽之萧踈也
　　于野是外境
　　重防爰及矜人二句于征劬劳其可矜怜何如而况鳏寡之尤可哀乎斯时也苟无劳来还定安集之政民终离散莫归矣故着此二句以见民之所以更生也
　　集于中泽是来宾而还也正见民之还归自活意流离在外室家一空止遗頺垣耳今还将整垣以居故云之子于垣
　　虽则劬劳其究安宅盖乍喜还集而相谓以自慰也离散之余虽谋安集而生理未复不觉其悲酸也故复着哀鸣嗸嗸句
　　三劬劳一般防首章之劬劳流移中无可安息之劳苦也次章之劬劳还集时不胜拮据之劳苦也末章之劬劳痛思此二者不禁之劳苦也此所谓痛定思痛者
　　喜不自胜而鸣曰宣骄即易之鸣豫也维此哲人云云若谓此一叚劳苦要维可谅于有识者而非无识者之可知也其哀鸣特深其寄意特甚将鸿鴈于飞肃肃其羽章描写来分明是一幅流民图将集于中泽章描写来分明是一幅流民复业图有天下国家者不可不常怀于方寸
　　厉王用荣夷公专利而又用卫巫以监谤故其民流离至此宣王之劳来还定安集真再生之天也
　　夜如何其夜未央庭燎之光君子至止鸾声将将夜如何其夜未艾庭燎晣晣君子至止鸾声哕哕夜如何其夜乡晨庭燎有煇君子至止言观其旂诗传勤政也礼辨色而视朝数问夜如何其可以观涖政之勤矣姜后脱簮珥待罪于永巷宣王自是早朝晏罢卒成中兴之名其以是时乎
　　夜未央未必有庭燎之光君子之至此所咏盖想像君心之不安若夜方未半而即怀视朝之思尔晣晣解未当初云庭燎之光言庭燎业已发光矣继则晣晣其明无有不彻者又继则天欲曙而燎光已夺仅有煇煇耳
　　诸解哕哕似俱未当愚谓将将是车之方来尚未毕至故将将其有声耳继而毕至则哕哕其声喧杂矣又继则鸾声絶而其旂可观矣故分列于夜未央未
　　艾乡晨者若是其次第耳
　　沔彼流水朝宗于海鴥彼飞隼载飞载止嗟我兄弟邦人诸友莫肯念乱谁无父母
　　沔彼流水其流汤汤鴥彼飞隼载飞载扬念彼不迹载起载行心之忧矣不可弭忘
　　鴥彼飞隼率彼中陵民之讹言宁莫之惩我友敬矣谗言其兴
　　诗传云念乱也
　　兄弟是同寅于朝者邦人诸友则国中之共事人也不迹是不循古道之人即下文之为讹为谗者载起载行是卧不安枕坐不安席之意心之忧矣不可弭忘则忧念之深也
　　鴥彼飞隼率彼中陵四句若谓此飞隼犹循道以攸徃知所惩也民之讹言宁独无念乱者为之惩止乎盖甚伤止乱之无其人
　　我友敬矣谗言其兴是深探止乱之本
　　讹言是乱政之言谗言是毁人之言盖正人以邪人为邪邪人亦以正人为邪必先用谗言以去正人然后乱政之讹言为可肆也故诗人欲先止其谗言友敬二字相聫读书曰同寅恊恭和衷哉便是友敬的様子此所云我友敬矣盖欲我尽其所谓恊恭和衷者以感动之也朱子见前有邦人诸友字靣却认此我友是我之友则前所云兄弟独遗之耶
　　谗言不兴方可止讹言而已乱然其本却在我身友敬上
　　诗人意若曰沔彼流水犹朝宗于海鴥彼飞隼犹载飞载止嗟我兄弟邦人诸友莫肯念乱亦独何哉谁无父母何不重念以自全也次章沔彼流水其流汤汤鴥彼飞隼载飞载扬是嗟其不知朝宗载止也正指其莫肯念乱者故接上念字曰我独念彼不迹者坐卧不安载起载行此心之忧不可弭忘矣我兄弟邦人诸友何独异而不加念耶三章再承鴥彼飞隼来若曰此飞隼亦有率彼中陵者是亦知止之当止者何独于民之讹言莫念而不共惩之乎惩之无他先自治而已我兄弟邦人诸友诚知友敬之当持自相辑睦谗言其能兴乎谗言不兴而讹言其能乱政乎是所以惩其不迹而已乱者谁无父母而莫肯念及乎以意逆志愚谓此诗之或尔也敢正髙明
　　鹤鸣于九臯声闻于野鱼潜在渊或在于渚乐彼之园爰有树檀其下维箨他山之石可以为错
　　鹤鸣于九臯声闻于天鱼在于渚或潜在渊乐彼之园爰有树檀其下维谷他山之石可以攻玉
　　九臯甚深逺而于野则甚旷濶矣于天则甚髙爽总言其声闻无所不彻也
　　渊深而渚浅故于渚止着一在字在渊上又加一潜字
　　檀可为车羙材也乐彼之园全是乐有此材然其下却有箨有谷是有所不必计者
　　石粗石也且曰他山不知其所自出然可以为错则非无用于世者况可以攻玉则其为大用又何如也通章罕譬而喻又诗之一体
　　有声自昭著而不可抑遏者有潜无定在而不可泥求者有乐取其材而不惟其全者有苟求其益而不惟其羙者大抵通是泛言惟人之所用何如耳诗笺云教宣王求贤人之未仕者鹤鸣声闻身隠而名著也潜渊在渚时隠而时见也树檀下箨【阙】贤者而下小人也他山为错举贤用滞则可以治国也通章自合若朱子所云句自为释则此诗乃讲道学之诗矣愚不可得其解也
　　祈父予王之爪牙胡转予于恤靡所止居
　　祈父予王之爪士胡转予于恤靡所底止
　　祈父亶不聪胡转予于恤有母之尸饔
　　诗序刺宣王也诗传穆王西征祭公述民怨以谏较是
　　周书有所谓虎贲者疑即爪牙之士所以卫王宫者也卫王宫者而使之久役于外岂先王之制哉呼祈父而切责之将何説之辞
　　王制诸侯有故方伯连帅以诸侯之师讨之王室有故方伯连帅以诸侯之师救之未闻封圻之兵甲久役于其外者
　　鸟兽以爪牙为威王者以介胄之士为威曰爪牙又曰爪士见宿卫之亲军不宜一日离王之左右者亶不聪是深罪之之辞易曰闻言不信聪不明也此军法人所共闻而汝独不闻故深罪祈父之不聪曰王之爪牙王之爪士见职不应役曰有母之尸饔见法不应役吕东莱注可玩
　　皎皎白驹食我场苖絷之维之以永今朝所谓伊人于焉逍遥
　　皎皎白驹食我场藿絷之维之以永今夕所谓伊人于焉嘉客
</div>
    <div class="pagination">
<a href="重订诗经疑问_page15.html">上一页</a><span>...</span><a href="重订诗经疑问_page11.html">11</a><a href="重订诗经疑问_page12.html">12</a><a href="重订诗经疑问_page13.html">13</a><a href="重订诗经疑问_page14.html">14</a><a href="重订诗经疑问_page15.html">15</a><span class="current-page">16</span><a href="重订诗经疑问_page17.html">17</a><a href="重订诗经疑问_page18.html">18</a><a href="重订诗经疑问_page19.html">19</a><a href="重订诗经疑问_page20.html">20</a><a href="重订诗经疑问_page21.html">21</a><span>...</span><a href="重订诗经疑问_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
