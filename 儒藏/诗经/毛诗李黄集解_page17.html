<!DOCTYPE html>
<html>
 <head>
  <meta charset="utf-8"/>
  <title>
   毛诗李黄集解 - 第 17 页/共 18 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   毛诗李黄集解 - 第 17 页/共 18 页
  </h1>
  <div class="content">
   执竞武王无竞维烈不显成康上帝是皇自彼成康奄有四方斤斤其明钟鼔喤喤磬筦将将降福穰穰降福简简威仪反反既醉既饱福禄来反
　　李曰此诗祀武王之乐歌也清庙之诗祀文王之诗故其诗之所言者无非归美于文王执竞之诗祀武王之诗故其诗之所言者无非归美于武王葢子孙所以保有令緖奉承基业故宗庙祭祀得以时而奉行之者皆縁上世之君丰功盛徳有以遗之故其祭也播之声诗而歌之也清庙之诗祀文王乃因周公帅诸侯而为之执竞之诗虽曰祀武王而其所以祀之之由则不可得而见也竞强也易曰天行健君子以自强不息天穹窿而位乎上隂阳日月迭运推移以其健故也人君法天亦当自强然后可以成功武王能于自强之心执而勿失造次颠沛未尝敢舍则其功烈所以莫强也武王伐纣而得天下拱揖指挥虽强暴之国莫不趋使一戎衣而天下大定则其功烈为莫强矣然其所以致功烈之莫强者则由执竞之所致也其曰无竞维烈葢言执竞之效如此不显成康毛氏则谓不显乎其成大功而安之也郑氏则以为不显乎其成安祖考之道郑氏之说不如毛氏为优言武王以一戎衣而天下定其成功而安之岂不显明乎言其显明也惟能如此故上帝美之所以集大命而有天下也皇美也自毛氏以为用言用彼成安之道王氏以为由言由彼成康之道不如苏氏以为周之兴也逺矣至于武王成而安之然后能奄有四方使其明无所不至葢周自后稷以来虽积功累行而世有显徳公刘克笃前烈大王肈基王迹王季其勤王家不过奄有一国而已至于文上虽受命作周三分天下有其二以服事殷然亦未能奄有天下也至武王之时则自西自东自南自北无思不服于周故奄有四方惟武王之时然后如此武王所以能奄有四方者以其成而安之也斤斤尔雅曰察也言照临四方无所不察也欧阳公曰昊天有成命曰成王不敢康夙夜基命宥密则成王者成王也当是康王已后之诗而毛郑之说以颂皆是成王时作遂以成王为成此王功不敢康执竞之诗曰自彼成康奄有四方则成康者乃成王康王也当是昭王已后之诗而毛氏以为成大功而安之郑氏以为成安祖考之道夫所谓成王乃成王也成康者乃成王康王也岂不简而直哉观毛郑之説虽不如欧阳之简直然观诸诗亦有窒碍而不通者成王之时但持盈守成而已不可以为基命也今曰基命则非持盈守成也执竞之祀武王如果是成康则是祀武王之诗其言成康之文如此其屡言武王无几矣岂古人祀先祖之意乎不当以成王康王为説书曰自成汤至于帝乙成王畏相又曰惟助成王徳商颂亦曰武王靡不胜书之所言必不是周之成王颂之所言必不是周之武王若使诗书皆载周之王则必以为周之成王武王矣诗之中不可失之太泥也钟鼔喤喤苏黄门曰凡今所以能备其礼乐修其祭祀以受多福者皆武王之徳所致也此说是也郑氏乃以武王旣定天下祭祖考之庙而神与之福其说非也喤喤和也将将集也穣穣多也简简大也反反毛氏以为难郑氏以为顺习之貎观賔之初筵诗曰威仪反反毛氏以为重慎之辞辞虽不同其意则一也既醉既饱与楚茨既醉既饱同葢祭终而饮酒故耳言其祭祀之时钟鼔筦磬之乐皆和故神降之福也祭终而饮酒威仪备具此福禄所以反覆日至方兴而未艾也堂上堂下之乐非不多也而此诗特言钟鼓管磬之乐者葢诗颂言祭祀之时则或言乐器或言羽饰言其大槩耳如不能以意逆志则是祀武王之诗但有筦磬之乐其它乐未必举也或以它乐虽奏惟钟鼔独得其和无是理也
　　黄曰舜执两端两端所以用其中也汤执中执中所以建中也武王执竞执竞所以无竞也观牧野之战武王以三千之臣而敌商受亿万之众然商之师旅防有敌于我师前徒倒戈攻于后以北则武王葢有不战而自胜者此所谓无竞维烈也武王之所以无竞者以应天顺人之举在武王则武王固能执其竞矣天下所以无竞在武王武王所以执者在仁义武王虽有成王业康天下之功而未尝有矜耀之心而犹皇皇然惟天命之是敬天周之兴也逺矣至武王成而安之然后能奄有四方而东西南北无思不服其盛徳无所不及其照临无所不至凡今之所以能备其礼乐修其祭祀以受多福者皆武王之徳所致也威仪反反与賔之初筵同言其反覆而不已也既醉既饱与楚茨既醉既饱同言其祭终而饮福也威仪备于祭祀之余而醉饱见于饮福之际则福禄之来其有穷已邪此诗葢祀武王之乐章故言武王以福后人者如此
　　思文后稷配天也
　　思文后稷克配彼天立我烝民莫匪尔极贻我来牟帝命率育无此疆尔界陈常于时夏
　　李曰此诗祀后稷之乐歌也国语云周文公之为颂曰思文后稷克配彼天则是此诗亦周公作与时迈之诗同也然颂之所作非是思文与时迈乃是周公所作而其余诗乃他人所作也葢以国语所称者惟此二诗知其周公所作其余不可得而知之也古之祭者必以其祖配之公羊宣公三年曰郊则曷为必祭稷王者必以其祖配自内出者无匹不行自外至者无主不止则后稷所以配天葢所以尊祖也生民之诗尊祖也后稷生于姜嫄文武之功起于后稷故推以配天焉观生民之诗则可以见思文之诗矣言我之所思祖宗有文徳者乃后稷也至其徳乃可以配天其所以配天者以其立我烝民莫匪尔极也立毛氏但以为如字郑氏则以立为粒益稷之篇曰曁稷播奏庶艰食鲜食烝民乃粒万邦作乂以书所谓烝民乃粒正诗所谓立我烝民也二说皆通毛氏则以为存立者则以后稷敎民稼穑而民赖以存立也郑氏所以为立者乃以后稷敎民稼穑而烝民赖以粒食也惟其敎民稼穑故立我烝民莫不于尔而各得其中后稷之所建极固天下之人所以取中也贻我来牟毛氏曰牟麦也是毛氏但以牟为麦耳郑氏曰武王渡孟津白鱼跃入王舟出涘以燎后五日火流为乌五至以谷俱来此其説不经欧阳公曰自秦焚书之后至汉兴伏生口传尚书先出泰誓三篇得于河内女子其书有白鱼赤乌之事其后鲁共王壊孔子宅乃得古文尚书其泰誓三篇初无怪异之说由是河内女子泰誓知其非真弃而不用先儒谓之伪泰誓然则白鱼赤乌之书甚为诞妄其説得之矣然犹有未尽者泰誓三篇乃是武王誓孟津之时也此贻我来牟乃后稷敎民之事以武王之事乃以为后稷稼穑之言其説不待辨而自破矣所谓贻我来牟即所谓诞降嘉种也生民之诗愚尝辨之矣稼穑之事其来尚矣但以洪水之害民苦于昏垫犹未暇为至后稷敎民稼穑利及于民而始有嘉种故诗人推美之以为天诱其如亲贻之以嘉种者也贻我来牟即天之所命以徧养四方之民者也故孟子曰麰麦播种而耰之赵岐曰麰麦大麦也孟子之所谓麰从麦从牟此之所言则不从麦省文也说文周所谓受瑞麦来麰一麦二夆象芒刺之形天所来也说文以牟为麦可也以为天所来则似郑氏之説此则非也广雅又以为来小麦牟大麦也以来牟为二种不知有何所据而云刘向云来牟麦也始自天降刘向以牟为麦可也以为始自天降则误矣贻我来牟此乃天命后稷率育斯民而后稷能奉天之意无以此为我之疆无以彼为尔之界无有内外之殊则后稷当陈其常道于时夏也后稷视民之饥由己饥之既无彼己之心则岂有内外之殊哉説者以时夏为九夏之乐孔颖达则以为此诗与时迈皆周公所作俱云时夏则以此二者为大功故以乐为大歌孔氏徒见国语云周文公所作故其诗亦同时迈之诗言时夏夫思文言时夏者但言中国而已必不是乐歌也后稷敎民稼穑但养之而已未及教之也如舜命契敬敷五教在寛则教之者乃契之事也思文之诗惟美后稷乃以陈常于时夏言者葢无常产而有常心者惟士为能若民无常产而因无常心茍无常心放僻邪侈无不为已仓廪实而知礼义府库充而知荣辱使当洪水之后后稷不能敎民以稼穑则天下之民必芜常产矣既无常产则何常心之有惟其教民稼穑此其所以言陈常于时夏也
　　黄曰此郊祀后稷以配天之诗也生民之诗言后稷生于姜嫄文武之功起于后稷故推以配天焉然后稷配天特一事也在生民则为雅在思文则为颂葢生民特言其事而思文则祀后稷之乐章也生民为叙事之辞思文为告事之辞此雅颂之所以异与民之所以生者天也而其所以全上天生育之功者后稷也故曰思文后稷克配彼天立我烝民莫匪尔极郑氏以立为粒葢本于益稷篇烝民乃粒之句然轻改经文予所不取不若毛氏以为后稷敎民稼穑而民赖以存立此説为当然诗不言民之所以存立者本于后稷以稼穑育民而乃以为后稷以中道化民何也葢六府所以养民身三事所以养民心二者常相因而不能以相无孟子所谓民无常产因无常心放僻邪侈无不为已惟后稷能教民稼穑所以教民以中道也贻我来牟来牟者麦之类也孟子曰麰麦播种而耰之赵歧曰麰麦大麦也郑氏谓天降来牟之种以与后稷然后稷以前地无五谷而民不粒食乎其无是理明矣至于白鱼赤乌之说尤为怪诞此郑氏之蔽也生民言诞降嘉种言后稷降之于民也此诗所谓贻我来牟亦言后稷贻之于我民也后稷思天下之饥者犹已饥之仁心之发初无限量又安有此疆尔界二其心哉陈常于时夏或者以时夏为乐名然时迈言我求懿徳肆于时夏则时夏者中国之称也后稷之于民也富而教之孟子所谓八口之家可以无饥继之以申之以孝悌之义此王道之始而文武之功所以起于后稷也















　　毛诗集解卷三十七
&lt;经部,诗类,毛诗李黄集解&gt;
　　钦定四库全书
　　毛诗集觧卷三十八　　宋　李樗黄櫄　撰
　　臣工之什诂训传第二十七　　　　周颂
　　臣工诸侯助祭遣于庙也
　　嗟嗟臣工敬尔在公王厘尔成来咨来茹嗟嗟保介维莫之春亦又何求如何新畬于皇来牟将受厥明明昭上帝迄用康年命我众人庤乃钱镈奄观铚艾
　　李曰此诗乃诸侯助祭遣之于庙之乐歌也古者天子之祭祖考四海之内各以其职来祭祭毕而归必有遣之之礼故因其遣之也则又从而勑戒之焉孔氏曰周公成王之时诸侯以礼春来朝因助天子之祭事毕将归天子勑戒而遣之于庙孔氏之意盖谓此诗维莫之春故知其有为春来朝也烈文之诗亦诸侯助祭之诗然观其所告之辞则曰无封靡于尔邦维王其崇之则告之以长守其富贵至此诗则专言农事诸侯助祭事毕将归故不可不戒勑之滕文公问为国孟子曰民事不可缓也国之大事莫急于农天子廵守诸侯之国观其土地开辟则赏之土地荒芜则黜之诸侯之所以为贤否惟在于土地之或开或荒则知农功者正诸侯之急务也天子可不戒勑之乎舜咨十有二牧曰食哉惟时正此意也嗟嗟臣工嗟嗟戒勑诸侯之辞乃尧典之咨汝羲暨和舜典之咨十有二牧甘誓云嗟尔六事汤誓云嗟尔万方有众之类皆是起语之辞臣工者诸侯之臣亦如后世所谓臣僚是也郑氏谓诸侯也又谓诸官卿大夫也郑氏以臣工为诸侯卿大夫其説不通王氏以臣工为事君业其官其説亦与郑氏无异至于保介则谓保民而介其君其説凿矣郑氏乃摭月令曰孟春天子亲载耒耜措之于参保介之御间保介即车右也介者甲也车右之被甲执兵者也古者天子在右御车在中介车在左乃天子亲载耒耜则以耒耜参于御保介之两间则其保介当据郑氏月令为説成王所以戒诸侯乃曰嗟嗟臣工嗟嗟保介盖惟是戒诸侯之臣特借臣工保介以为言也诸侯之臣与于农事告之可也保介者在车之右虽天子以耒耜参于御保介之两间而农事实无与焉故知所谓嗟嗟臣工嗟嗟保介其实戒勑诸侯故借臣工保介以为言也尔之公事不可不致其谨王者固己锡之以成法矣其有未知者则当谋度之于王未知其意而而臆决之非所谓锡也厘郑氏以为理王氏以为治不如苏氏以为赐诗所谓厘尔圭瓉则亦是赐也维莫之春言是时春已莫矣郑氏曰周之季春于夏为孟春诗云三之日于耜四之日举趾周之季春正于耜之时也农功方兴故可以趋农事若以夏之季春则农事无及矣维莫之春乃周之季春也既至其国果何求哉惟问其新畬之如何观其土地或辟或荒也田二嵗曰新三嵗曰畬此则泛言治田之事也于美也皇大也于乎美哉乃后稷教民稼穑求得来牟大受其明则本于上帝故周庙至今享此丰年之福为诸侯者其可不戒哉于皇来牟乃后稷以此教民稼穑惟后稷教民以稼穑故功勲由此而着其明则实受于上帝乃天诱其衷也故谓明昭上帝焉后稷教民稼穑而享有年之报为成王者亦以此而戒诸侯使诸侯命我众人庤乃钱镈奄观铚艾庤具也释诂文曰钱铫古田器世本云垂作铫宋仲子注云铫刈也盖刈物之器也镈説文曰田器也释名曰铚获禾铁也説文曰铚获禾短鎌也言命尔众人具其铁镈所以耨田而奄忽之间观其刈禾也郑氏以奄为久不如王氏以奄为忽盖言其速也书曰若农服田力穑乃亦有秋庄子亦曰耕而卤莾之亦卤莾而报予耘而灭裂之亦灭裂而报予来年变齐深其耕而熟耰之其禾繁以滋惟能庤乃钱镈乃能有铚艾之望也若所谓緫角丱兮未几见兮突而弁兮自钱镈至铚艾宜若久也而乃曰奄观铚艾盖有其实者必享其效如是之速也
　　黄曰成王即位之初诸侯以职来祭烈文言成王即政诸侯助祭此诗言诸侯助祭遣于庙祭毕而遗其归之诗也观成王之戒诸侯勤勤于农夫细民之事其意以为天以父母斯民之任畀于一人而予一人以父母一国之任畀于庻邦冢君其可不以民为念乎臣工郑氏以为诸侯卿大夫李迃仲以爲诸侯之臣不如苏黄门以为羣臣百工其説为近曰嗟嗟臣工盖所以嗟叹而感之也如所谓嗟我农夫嗟我兄弟嗟尔万方有众之类是也嗟尔羣臣百工尔亦当敬其所在公者乎敬尔在公则不可以家事废国事不可以己欲夺民欲为民之念不可一日忘也天子廵守诸侯之国土地辟田野治则有庆土地荒芜人民冻馁则有罚舜咨十有二牧曰食哉惟时则农事者诸侯之所当先也嗟嗟保介者诸侯之车右也月令孟春之月天子亲载耒耜措之于参保介之御间保介即车右也成王既戒羣臣百工又戒保介御事其谆谆不已之意无非以农事为念则成王爱民之心亦可想矣曰维莫之春以见民事之不可缓而惟恐农务之或失也曰亦又何求如何新畬以见自农之外无余事也我周家以农事开国其来牟之贻非一日矣昭上帝之命以成康年之效者此我周家之法也尔诸侯之既至其国则当命我农夫具乃田器庤乃钱镈以为深耕易耨之资而观铚艾于乃亦有秋之日此皆吾民所不可缓之事而尔诸侯之所当尽心者也孔子曰道千乘之国敬事而信节用而爱人使民以时而孟子以民事不可缓告之然则成王之告诸侯意其在此
　　噫嘻春夏祈谷于上帝也
　　噫嘻成王既昭假尔率时农夫播厥百谷骏尔私终三十里亦服尔耕十千维耦
　　李曰左氏传曰凡祀启蛰而郊龙见而雩礼记月令孟春元日祈谷于上帝仲夏之月大雩帝用盛乐祈谷实春则因民播种而以启蛰之时而郊夏则恐旱暵为灾而于龙星见之时而雩皆所以祈谷于上帝者也上帝即天也以其体而言之则谓之天以其主宰而言之则谓之帝帝之与天果其有异乎孔氏以郊为祭所感生之帝雩为緫祭五帝是皆惑于六天之説者也噫嘻嗟叹之辞也欧阳以成王即周之成王然观噫嘻成王亦是成王业耳言周之王业既成明而且至不可复加矣惟当率时农夫播厥百谷而已百谷之种非一故緫而言之谓之百谷郑氏以农夫为主田之吏孔氏以田农之夫非王所亲率然观大田之诗曰曾孙来止非亲率而何王氏以为王亲率之是矣骏尔私终三十里周礼遂人凡治田野夫间有遂遂上有径十夫有沟沟上有畛百夫有洫洫上有涂千夫有浍浍上有道万夫有川川上有路计此万夫之地方三十三里余百歩也夫万夫之地一夫百亩方百歩积万夫方之是广长各百夫以百
　　自乘是万也既广长各百夫夫有百歩三夫为一里则百夫为三十三里而此章言三十里举成数而言之也亦犹诗三百五篇而谓之三百也古者耜广五寸二耜为耦耦如论语所谓长沮桀溺耦而耕是也一川之间有万夫固有万耦故曰十千维耦大尔之私田而终三十里民之服于耕者有十千之耦服如书所谓服田力穑之服同孟子曰八家皆私百亩其中有公田私田者八家之田也谷梁曰私田谷不善则非吏公田谷不善则非民古者治平之世上下相亲雨我公田遂及我私此下之戴上也骏尔私终三十里此上之爱下也为其上者惟恐私田之不熟为其民者惟恐公田之不善上下之情如此此其所以致丰年之报也自宣公初税亩以来公田之外履亩而税之上之人惟恐赋敛之不厚无复有意于私田则民之心岂复有公田之心哉上下之情不能相通此治之所以有愧于古也苏黄门曰民力尽矣所不足者惟雨耳此説可谓尽诗人之意也噫嘻之诗春夏祈谷于上帝之乐歌也是诗所言者播厥百谷但曰十千维耦其意但言民从事于田亩殊无祈谷之意以为人事于此尽矣故播厥百谷十千维耦此皆人所能为也若夫百谷顺成非人之所能为天也故于此而祈谷焉详观此诗经有尽而意无穷可以一唱而三叹也
　　黄曰此祈谷于上帝之乐章圣人重农事之始而尤谨于农功将成之时率农夫之勤而犹虑于民力不及之地故春而农始于耜则为之祈夏而黍稷方华又为之祈以见圣人之心重农如此其不已也月令孟春元日祈谷于上帝仲夏大雩以祈谷实左传言凡祀启蛰而郊龙见而雩此春夏祈谷之祀也噫嘻叹辞也叹王业之既成治功之既着则惟当率农夫以播百谷此不可缓者也凡治田野夫间有遂遂上有径十夫有沟沟上有畛百夫有洫洫上有涂千夫有浍浍上有道万夫有川川上有路计此万夫之地地方三十三里而特曰终三十里者盖有余之数不尽举也十千维耦者盖万夫之耕故曰十千论语所谓长沮桀溺耦而耕即此所谓耦也孟子曰八家皆私百亩同养公田公事毕然后敢治私事今曰骏尔私以见成王之心惟恐农夫私田之不治也谷梁曰私田谷不善则非吏公田谷不善则非民古者盛时君民相爱如父子之相亲为君者则曰骏尔私终三十里为民者则曰雨我公田遂及我私君之心欲先乎民民之心欲先乎君周家风俗之美可想矣
　　振鹭二王之后来助祭也
　　振鹭于飞于彼西雍我客戻止亦有斯容在彼无恶在此无斁庻几夙夜以永终誉
　　李曰二王之后夏商之后也宋也武王伐纣封武庚于纣之故都以奉成汤之祀又求禹之后得东楼公封之于杞以奉夏后氏之祀其后武庚既叛成王复立帝乙之元子纣之庻兄微子于宋以奉成汤之祀书曰成王既黜殷命杀武庚命微子启作微子之命是也礼记曰武王伐纣既下车封夏后氏之后于封殷氏之后于宋封宋乃成王之时非武王之时也礼记之言失之矣当以书为证古之王者所以必立二王之后者以其先代之祖肈造区夏奄甸百姓非一朝一夕之故虽后世子孙不克负荷然盛徳必百世祀不可以絶其祀故择其贤者以继其后以天子之礼乐而祀其祖考所谓崇徳象贤统承先王修其礼物作賔于王家者是也书曰虞賔在位丹朱尧之子舜之賔也舜之作乐而祖考来格丹朱亦与助祭之列与诸侯以徳相逊以此观之则是丹朱亦以帝者之后而助祭也故二王之后亦助祭于周焉烈文之诗言诸侯来助祭则知二王之后皆在其中可知矣此诗特言二王之后比他诸侯其礼有加焉左传曰宋天子之后也于周为客天子有事膰焉有丧拜焉其礼不得不加于他诸侯则其待之不得不如是故特为此诗也振鹭于飞振羣飞貎雍毛郑皆以为泽其説简径王氏以为辟廱辟廱有水鹭所集也文王作丰有辟廱矣武王作镐又作辟廱则廱有东西矣二王之后国于杞宋其来助祭则皆自东徂西故以于彼西雍为譬诗人之意不必如此诗人但言集于西雍未尝以西为説杞之地在陈留宋之地在睢阳虽其适周也自东徂西然诗人之意不必如是王氏又谓鹭习水善捕鱼其羽洁白可用为仪夫诗取譬于鹭者特言羽毛之似也安在其为习水善捕邪王氏以我客戾止亦有斯容以为我之习礼得民有容之譬夫以习礼之得民则可以譬捕鱼也三代得民可以喻捕鱼乎龟山辨之详矣杞宋二王之后来此助祭亦有振鹭之容谓之我客者二王之后不纯臣待之故谓之我客如所谓虞賔在位作賔于王家也在彼者在本国则人爱之无有怨恶其在此助祭则周人爱之无有厌斁以见二王之后所至之国皆爱之也孔子曰言忠信行笃敬虽蛮貃之邦行矣言不忠信行不笃敬虽州里行乎哉以见二王之后茍能尽其忠信笃敬之道则虽近而州里逺而蛮貃无适而不可行故二王之后来助祭容止可观在国则国人爱之在周则周人爱之无适而不爱也盖能在彼无恶在此无斁则可以有誉矣又从而勉之欲其夙夜匪懈然后徳音不已也观其所谓以永终誉则可以见在此无斁矣君子之爱人也以徳细人之爱人也以姑息庻几夙夜以永终誉是所谓爱人以徳也成王告微子曰与国咸休永世无穷又曰俾我有周无斁亦此意也
　　黄曰礼记言武王伐纣既下车封夏氏之后于商氏之后于宋而书言成王命微子启代商后者盖命微子虽成王之时然命武庚以奉商祀者实在于武王得天下之初也然则此诗所谓二王之后者岂非杞与宋欤二王之后来助祭而周人乐之故托振鹭以为之譬曰振鹭于飞于彼西雍雍泽也之地在陈留宋之地在睢阳其适周也自东徂西故以西雍名之振鹭之来西雍也有毛羽之洁我客之来助祭也有容仪之美曰我客云者如所谓虞賔在位作賔于王家者是也在彼无恶见其在宋则国人爱之在此无斁以见其来助祭则周人爱之所谓逺之则有望近之则不厌是也成王命微子曰俾我有周无斁信乎其无斁也周公居东东方之人欲其留西方之人欲其归是亦在彼无恶在此无斁之意夫以二王之后其所可称者如此而犹曰庶几夙夜以永终誉爱之至也爱之不已则欲其誉之不已使之与国同休永世无穷而非止一时之名也吁成王待二王之后如此其亦可以见周家忠厚之至欤
　　丰年秋冬报也
　　丰年多黍多稌亦有髙廪万亿及秭为酒为醴烝畀祖妣以洽百礼降福孔皆
　　李曰郑氏谓报者尝也烝也苏黄门谓秋祭四方冬祭八蜡王氏则以谓祭上帝三説不同郑氏以为烝尝者则以丰年之诗所言为酒为醴烝畀祖妣以洽百礼故也然载芟之诗春借而祈社稷其诗亦曰为酒为醴烝畀祖妣使其祈社稷之诗亦曰烝畀祖妣则祈社稷岂亦祭宗庙乎若以丰年之诗为祭宗庙则载芟之诗亦非祈社稷则郑氏之説不通矣至于谓秋祭四方冬祭八蜡固是报成百谷之祭不如王氏以为祭上帝其説为长徐安道曰祭有祈焉有报焉丰年言报上帝则祈上帝见之矣陈少南曰噫嘻祈之于春夏丰年报之于秋冬是一体之诗也祈曰上帝而报不言者省文也观载芟良耜之诗则可见矣有载芟则有良耜有噫嘻则有丰年则知所谓秋冬报者乃是报上帝此王氏之説所以为长也天子一嵗之间祭天屡矣春则啓蛰而郊夏则龙见而雩
　　秋则明堂冬则圜丘无非所以祭天也噫嘻之诗言春夏祈谷于上帝而以为郊为雩传既有明文可以为证至于丰年则但知秋冬之报矣若必臆度而为某祭则不可也黍説文曰禾属而黏者曰黍稌尔雅曰稌稻郭璞曰今沛国呼稻为稌是也周礼曰牛宜稌郑司农云稌粳也丰年多黍多稌盖黍稌无所不熟也王氏则以为利髙燥而宜寒者黍利下湿而宜暑者稌其意以为丰年之时或髙燥而寒或下湿而暑无所不熟故所以为丰年职方氏谓雍冀之地髙燥其谷宜黍荆掦之地下湿其谷宜稌是黍之多者以为利髙燥稌之多者以为利下湿也黍稌无所不熟则以髙廪藏之欧阳公以为助语是也万亿及秭毛氏以为数万至万曰亿数亿至亿曰秭黄帝筭法十百为千十千为万十万为亿十亿为兆十兆为京十京为垓十垓为秭为酒为醴言我之所以为此酒醴者所以进予祖考以和洽百礼奉行其祭祀神降其福无所不徧者上帝之力也故所以报之焉皆者徧也苏黄门曰丰年载芟皆非宗庙之诗而下曰烝畀祖妣何也以其所以能进享先祖者皆方蜡社稷之功也此説得之矣但苏氏不当以为祭方蜡王氏以为祭上帝其説得之矣然以为社稷之诗下言降福孔皆则惟天为能地道无成以顺承天而已矣则不能与于此故社稷之言不及此也此皆失之凿也黄曰祭有祈焉有报焉载芟春借田而祈社稷故良耜则以秋报社稷噫嘻春夏祈谷于上帝故丰年则曰秋冬报也陈少南谓噫嘻祈于春夏丰年报于秋冬是一体之诗其説为当郑氏谓报者尝也烝也是特诗中有烝畀祖妣之文耳然载芟祈社稷之诗亦言烝畀祖妣以洽百礼则是亦可以为祭宗庙之诗乎吾以是知郑説之不通也详观此篇之意盍言黍稌之多仓廪之富而我得为此酒醴以进享于祖考以徧洽于羣神祀事所以无缺百礼之所以咸备者皆上帝之赐也苏黄门以为秋祭四方冬祭八蜡亦非诗人之意
　　有瞽始作乐而合乎祖也
　　有瞽有瞽在周之庭设业设虡崇牙树羽应田县鼓鞉磬柷圉既备乃奏箫管备举喤喤厥声肃雍和鸣先祖是听我客戾止永观厥成
　　李曰班孟坚云王者未作乐之时因先王之乐以敎化百姓説乐其俗然后改作以宣功徳昔者黄帝作咸池颛顼作六茎帝喾作五英尧作大章舜作韶禹作夏汤作濩武王作武周公作象勺皆是舞也观其舞则可以见其徳也苏黄门曰始作乐谓周公始成大武也张横渠谓勺是周公七年之后制礼作乐时大武有所増添祖者文王也观舜典夔曰八音克谐无相夺伦神人以和而夔遂言作乐告神曰戛击鸣球搏拊琴瑟以咏祖考来假则是韶乐始成而奏祖考故成王之时始作以奏于祖考也瞽者乐官目无所见也周礼上瞽四十人中瞽百人下瞽百六十人注瞽无目者也先王作乐不以人之无目而废其职如宋之师筏论语之所谓师冕皆是无目者也既无目矣必使视了者相之视了者凡乐事必相瞽也有瞽有瞽在周之庭业所以饰栒为县也植者为虡衡者为栒尔雅云木谓之虡郭璞注云悬钟磬之木植者名虡虡既用木栒亦以木为之虡者立于两端栒则横入于虡其栒之上加以大板其上刻为崇牙因置五彩之羽以为饰礼记云夏后氏之龙簨虡殷之崇牙注云横曰簨饰之以鳞属以大板为之谓之业夏后氏但饰之以龙殷又于龙上刻画之为之崇牙至周又画缯为翣戴以璧埀五采羽于下树翣于虡之角上饰弥多则所谓树羽也应小鼓也尔雅云大鼓谓之鼓小鼔谓之应大射礼应鞞在建鼓东则为应应既是小鼓则田乃大鼓也明堂位云夏后氏之鼓足殷人楹鼓周人县鼓是周法鼓始在悬也鞉如鼓而小持其柄摇之旁耳还自击是也柷如漆筩方二尺四寸深一尺八寸今乐工击此所以小合乐也敔如伏虎背上有二十七鉏敔刻以木长尺栎之籈者其名也箫大者编二十三管长尺四寸小者十六管长尺二寸管如笛形小并而吹之谓并吹两管也自业虡而下未必皆非他人之为周礼眡了之职掌大师之县凡乐事相瞽注云大师当县则为之相谓扶上则知业虡而下皆是他人为之则有瞽者从而奏之也奏之者是非止设业设虡箫管亦已备举其声则喤喤而和肃雍和鸣而各得其所无所夺伦也王氏曰肃雍和鸣则其人肃雍而其乐和鸣也以为人肃雍则上文无所属不当从也惟其乐之和则先祖是听当是时也二王之后适至于此故观其成焉郑氏谓长多其成功非也王氏以为于作乐也二王之后每来助祭其説是也成与箫韶九成之成同成犹终也徧更而奏焉故谓之成以舜之作乐祖考来格而虞賔在位当是时丹朱来助祭故获闻舜之韶乐今此二王之后来助祭亦获闻成王之乐其意防同
　　黄曰始作乐而合乎祖説者以为始作乐者始成大武之乐也合乎祖者合乐而奏于文王之庙也然此诗特言合乎祖而已安知其合乐于文王之庙乎予以为祭有禘有祫禘者谛也禘其祖之所自出也祫者合也合其先祖而祭之也成王始作备乐以合祭于先祖之庭而歌有瞽之诗有瞽如所谓蒙瞍奏公也周礼上瞽四十人中瞽百人下瞽百六十人如论语所谓师冕见者奏乐之工也乐既备而奏矣肃而敬雍而和矣此先祖之所以是听也周人之尊后稷曰尊祖而祀文王亦曰祖至旱麓之诗言周之先祖世脩后稷公刘之业则所谓祖者又不必止以后稷文王为言也此特曰先祖是听乌知其止言文王哉其篇终曰我客戾止永观厥成谓二王之后来助祭而永观其作乐之成也舜作乐以格祖考而亦曰虞賔在位此亦我客戾止之意也郑氏以为治功之成非也论语言始作翕如也从之纯如也皦如也绎如也以成此所谓永观厥成者以作乐而言耳
　　潜季冬荐鱼春献鲔也
　　猗与漆沮潜有多鱼有鳣有鲔鲦鲿鰋鲤以享以祀以介景福
　　李曰潜季冬荐鱼春献鲔之乐歌也月令季冬乃命渔师始渔天子亲徃乃尝鱼先荐寝庙注云此时鱼洁美故特荐之周礼天官庖人冬行鱻羽膳膏羶注云鱼水涸而性定十月初定则至季冬之时鱼始肥美故特荐之也月令季春荐鲔于寝庙注云进时美物天官渔人春荐王鲔则是春之时其鲔始出故献之也鲔如鳣其味必如鳣至春之时始浮水而北入河西上龙门而入漆沮按河南巩县东北崖上山腹有穴自春时始出故于时始得荐之也季冬荐鱼则是季冬之时众鱼皆可荐也春荐鲔则所献者惟鲔而已或曰献或曰荐孔氏云其义一也王氏则以为荐礼薄献礼厚不必如此分别也猗与叹美之辞也漆沮水名岐周之水也毛氏云潜掺也尔雅云槮谓之潜注云今之作槮者聚积柴木于水中鱼得寒入其里藏隐因以薄围捕取之王氏但以为潜藏之隐故言取之深也鳣大鱼似鱏而短鼻口在颔下无鳞肉黄大者长二三丈鲦白鲦形狭而长鲿黄鲿鱼陆玑曰今黄颊鱼似燕头鱼身颊骨黄鱼之有力觧飞者鰋者额白鱼也鲤者赤鲤鱼也漆沮之水有鱼之多鳣也鲔也鲦也鲿也鰋也鲤也得鱼之多则以祭以祀故神助之以大福夫神之所以降福者岂为鱼之多邪盖其恭敬诚信奉之以物因其时而荐之未尝敢后此其所以天助之多福也
　　黄曰鱼丽言万物盛多可以告于神明矣而其诗曰鱼丽于罶鲿鲨鱼丽于罶鰋鲤鱼丽于罶鲂鳢知鱼丽之意则知潜之意矣月令季冬乃命渔师始渔先荐寝庙周礼天官庖人冬行鱻羽膳膏羶此季冬荐鱼之事也月令季春荐鲔于寝庙周礼天官人春献王鲔此春献鲔之事也王氏谓荐礼薄献礼厚予以为荐犹献也诗人之言类多如此而奚必若是之分别要以圣人孝于其亲而不敢忘于其亲事死如事生事亡如事存荐其时物备其祭祀不敢自享其美而忘其先也如是则景福之助岂在于区区之物哉成王以孝祭而神明以心感也
　　雝禘大祖也
　　有来雝雝至止肃肃相维辟公天子穆穆于荐广牡相予肆祀假哉皇考绥予孝子宣哲维人文武维后燕及皇天克昌厥后绥我眉寿介以繁祉既右烈考亦右文母
　　李曰郑氏以为禘大祭也大于四时而小于祫以为大于四时其説固是以为小于祫则非矣禘之祭则大于祫天子之郊有禘有祫有以为四时之祭诸侯之祭则有祫有四时之祭至于郊禘则非所当讲也按春秋书大事于太庙大事者必祫也有事于太庙有事者必四时之祭也祫于太庙不言祫而谓国之大事四时之祭则不斥其名而曰有事言其诸侯之事也郊禘非诸侯之祭故特斥其名以见诸侯之僭也观此则禘大于祫可知矣孔氏以禘大祭天人共之此亦非也孔氏但见郑氏觧礼记禘祭故以为祭天又见诗言宗庙之事故以为祭天其説非古之制陆淳辨之详矣兹不复云郑氏又以大祖为文王然禘者乃禘其祖之所自出周之兴自后稷而其祖则帝喾也禘当及于帝喾岂止及于文王乎郑氏徒见诗之中称文武故以为文王当从王氏以为禘帝喾也有来雍雍至止肃肃言其来也则雍雍而和及其至也则肃肃而钦为此者谁与乃助祭之诸侯也诸侯之所以助祭者以天子则穆穆想夫在宗庙之中祭祀之时容止可观也三家者以雍彻子曰相维辟公天子穆穆奚取于三家之堂三家之祭其祭宗庙果有穆穆之天子乎果有助祭之诸侯乎虽歌此诗何足取哉三代之时其祭祀也天子则穆穆诸侯则肃雍观其容止则其心可见矣至于三家之祭则其心已怀僭窃之谋矣想其容止亦无复三代之时则徒歌其诗何所补哉天子荐进大牡之牲而诸侯之助祭则陈其祭祀之馔言其得四海之欢心如此假哉大祖也父谓之考祖亦谓之皇考绥其子孙使其臣则明哲其君则文武其降福使君臣皆贤可谓至矣既使君臣皆贤则安及皇天无有变异焉故能昌大其后之子孙而安之以寿考则其福之降也至矣尽矣不可复加矣后君也王氏以宣哲维人为在王庭之人以文武维后为继世诸侯不如苏氏以为其君臣明哲文武然以为其君臣明哲文武苏氏又以为大禘之礼先王之臣有与祭者故于是称宣哲维人要之大祖降福于子孙既及其君又及其臣以见降福无所不备不必以先王之臣与祭为説然其所以降福者非特先祖之力先祖之配亦有力焉文母亦不必以为文王配也陈少南云文母不必是大姒文母乃文徳之母也先儒则以皇考为文王烈考为武王王氏则以皇考为武王烈考为文王皆非也盖所谓皇考烈考者皆指其祖也言皇考者尊之之辞也言烈考者美之之辞也孔氏之説则以为若此祭文王则于礼当讳而经云克昌厥后者则此诗自是四海之人歌颂之声本非庙中之事故其辞不为庙讳此言非也使当时果祭文王则亦不为讳虽周人以讳事神亦不如此也自三代以前人君皆称其名如尧曰咨尔舜则是舜乃其名也而史之书舜乃曰虞舜侧微盘庚亦其名也商书之篇名乃曰盘庚则其不讳可知矣自周以前未尝讳至周之时则讳矣然周人如称文王则不斥曰文王曰昌如此而已书之所称惟有道曽孙但曰元孙某史官不敢斥其名故也若不专指其人则虽纪其字亦为无害如穆王名满而当时亦有王孙满襄王名郑而当时亦为卫侯郑鲁武名敖而后世之臣有公孙敖观此则知此诗言克昌厥后噫嘻之诗言骏尔私昌文王之名也武王之名也皆未尝讳也孔子作春秋如匡王名班而春秋亦书曹伯班简王名夷而春秋亦书晋侯夷吾皆未尝为之讳以此见此説非也
　　黄曰唐陆淳尝言禘者帝王立始祖之庙犹谓其未尽追逺尊先之义故又推寻其始祖所自出之帝而追祀之祀于始祖之庙而遂以始祖为配然则周人所谓大祖者岂非禘帝喾乎郑氏苏黄门皆以太祖为文王此徒见诗中有烈考文母之辞而不察其所以为禘之义也郑氏谓禘大于四时而小于祫王肃马融则谓祫小于禘予以为马融王肃之説为当而郑氏之説非也夫礼有郊有禘有祫有时天子兼是四者之祭而诸侯有祫无禘有时无郊春秋书有事于太庙者四时之祭也大事于太庙者祫祭也鲁以六月禘周公必书禘者书其僭也所谓鲁之郊禘非礼周公其衰矣吾以是知诸侯之可以祫不可以禘则禘之大于祫岂不明哉三家者以雍彻孔子以为奚取于三家之堂盖伤之也虽然此诗言禘大祖而特及于皇考烈考文母之事何也郑氏苏氏以此诗为祀文王其説固非李迃仲以为父谓之考祖亦谓之皇考陈少南亦以文母不必专言大姒皆求为之説而不可得故曲为之辞也予以为禘大祖而言烈考皇考文母之事者犹言文武之功起于后稷也文武之功及于后人如此而所以致文武之功者推所自来盖基于帝喾姜嫄之生后稷时也此诗人不尽之意读者试思之
　　载见诸侯始见乎武王庙也
　　载见辟王曰求厥章龙旂阳阳和铃央央鞗革有鸧休有烈光率见昭考以孝以享以介眉寿永言保之思皇多祜烈文辟公绥以多福俾缉熙于纯嘏
　　李曰诸侯始见武王庙之乐歌也孔氏以为成王即政诸侯来朝于是率之以祭乎武王之庙诗人述其事而为此歌焉苏氏则以为载见之作成王即政其事皆不得而考姑且阙之诸侯始见乎王也曰求厥章而已载始也郑氏谓曰求厥章者求车服礼仪之文章制度非也新君即位诸侯来朝求新法度文章也非是求车服礼仪之文章制度也诸侯来朝故其所建交龙之旂则阳阳而明其在轼之和与旂上之铃则央央而有声又以鞗皮为辔首之革其末以金为饰有鸧然而美鸧金饰貎新君即位诸侯来朝信乎其有光大也故曰休有烈光惟新君即位因而助之见于武王之庙以致其孝享之意而助其天子之福而又戒之保其多福也王氏则以为思有道之多祜也皇有道者也郑氏则以为思成王之多福非也思皇与思皇多士同思语辞也皇美也美哉多福之如此也烈文辟公绥以多福上文言思皇多祜是天子享其福也此又言诸侯受其多福光大文章之诸侯又受多福俾继续广大其纯嘏以见君臣皆受其福也天子得四海之欢心而受其多福诸侯奉天子之意亦受其多福所谓福者果何自而来哉福者顺也盖既顺则百福自来矣
　　黄曰孔頴逹谓成王即政诸侯来朝于是率以祀武王焉苏黄门又谓载见之作成王未即政李迃仲以为其事不可得而知姑且阙之予尝深考此一篇之义乃知孔氏之説为有据未可轻也夫诗言载见辟王曰求厥章则是始见成王以求其法度典章也又言率见昭考以孝以享则是成王率之以祀武王其説亦明矣成王得四海之欢心以祀其先王则成王有得福之道四海之诸侯各能以职来祭则诸侯亦有得福之道君臣之间并受多福而更相劝戒以保之于无穷盛矣哉
　　有客微子来见祖庙也
　　有客有客亦白其马有萋有且敦琢其旅有客宿宿有客信信言授之絷以絷其马薄言追之左右绥之既有滛威降福孔夷
　　李曰成王既黜殷命杀武庚命微子代殷后于是微子来见祖庙振鹭之诗乃助祭之诗有客之诗乃始受命之诗也有客指微子也王氏以为君谓之賔臣谓之客有客有客美微子之臣而已美其臣乃所谓美其君也此説大不然王氏但按周礼而为言周礼大行人掌大賔之礼及大客之仪注云大賔要服已内诸侯大客谓之孤卿王氏按此为説然大賔大客在周礼则然矣诗人未必然也振鹭之诗言我客戾止亦有斯容亦是称二王之后有瞽之诗言我客戾止永观厥成亦是称二王之后而于有客之诗独以美微子之臣何邪之诗言我有嘉客亦不夷怿亦岂可以为臣邪按左传曰宋先代之后于周为客客者但称其君也礼记曰天子无客礼则诸侯有客礼焉安可以为微子之臣乎商人尚白故微子来朝而乘白马檀弓曰殷人戎事乘翰翰白色马也以戎事乘之则微子亦乘白马也文王之诗曰殷士肤敏祼将于京厥作祼将常服黼冔则是殷人助祭所服之冠也微子助祭故亦乘其白马盖其一代之所尚虽己易代矣而其臣犹服其冠乘其马也郑氏以为亦武庚也武庚为二王之后乘殷之马及叛而诛不肖之甚也夫诗人言亦多矣如鳯皇于飞翽翽其羽亦傅于天郑氏亦以为众鸟欧阳破之曰有鸟髙飞亦傅于天此诗语辞不必乱生枝叶也言微子来见祖庙则其威仪萋且而敬慎又慎择其从者之众以见微子之从者无不贤也敦琢治玉之名言慎择其众如人之治玉也一宿曰宿再宿曰信曰信信言其信而又信也宿宿言其宿而又宿也以见其四宿也微子之在周至于四宿周人犹且留之则以絷而绊其马以见周人爱之如是之至也及微子之去也则又追之追者饯送之也其饯送则左右安之苏氏以为所以安之无方是也既有滛威降福孔夷此又以见周人爱之之辞也滛大也言微子既有威矣而又有福也既有威者以居其上公之位统承先王之礼物也又有福者言有徳而天降之福也观此诗既有以见君臣之皆贤又以见周人之贤也微子之威仪敬慎其君之贤如此而又追琢其旅则从者之贤可知矣微子在周四宿周人则絷其马既归之矣而又追之则周人之好贤可谓有加而无已也有客与振鹭之诗大抵相类振鹭之所谓亦有斯容者即此诗所谓有萋有且是也此诗所谓言授之絷以絷其马薄言追之左右绥之即振鹭之诗所谓在此无斁是也以微子之贤周人爱之如此则其治国可知也使武庚能如微子之贤则周人留之追之亦如微子矣岂至见杀哉以微子观之则见周人所以讨武庚者岂得已哉惟其人不肖而已
　　黄曰武王之封武庚所以存商也周公杀之岂武王之意哉吁是不特非武王之意亦非周公之意也杀武庚而命微子则成王周公之心益可见矣武庚之恶周人恶之之深微子之贤周人爱之之厚既破我斧又缺我斨既诛之矣而且疾其破我斧缺我斨恶之之深也有客有客亦白其马爱其人矣而爱其马爱之之至也故有客云者喜之之辞也申而言之者不能自己之意亦白其马説者以为商尚白故以白马言之予以为诗人之辞不止于此盖周人之爱微子也则见其所乘之马亦爱之见其所御之仆亦爱之马有洁白之色人有萋且之敬旅有追琢之容则周人之于微子无所不爱也一宿曰宿宿宿则宿之非一宿矣再宿曰信信信则信之非一信矣微子之在周如此其乆也而周人之情犹恐其去之之速也絷其马而留之追其左右而安之则爱之之情岂有穷已邪既有滛威降福孔夷愿之之辞也谓微子既承先王之礼物而作賔于王家其威既大矣而天之所以降福者又甚易也夫微子以受命之始而来见祖庙盖当然之事而周人爱之不能自已则微子之贤为何如邪噫周公成王之杀武庚公天下之所同恶而杀之也其命微子也亦公天下之所同好而命之也武王之封武庚固所以存商而成王周公杀武庚亦所以存商欤





　　毛诗集觧卷三十八
&lt;经部,诗类,毛诗李黄集解&gt;
　　钦定四库全书
　　毛诗集觧卷三十九　　宋　李樗黄櫄　撰
　　武奏大武也
　　于皇武王无竞维烈允文文王克开厥后嗣武受之胜殷遏刘耆定尔功
　　李曰武诗者乃武王之乐歌也周礼曰舞大武以享先祖谓之大者如尧之乐大章舜之乐大韶禹之乐大夏汤之乐大濩武王之乐大武是也此诗乃武王之乐歌也皇美也于乎美哉武王之为君其功烈可谓无与强矣其始也则信有徳者文王受命作周以开示我后世子孙之基绪故武继嗣而受之得以胜殷止杀致定其成功焉遏者止也刘者杀也刘与虔刘我边陲之刘同耆者致也郑氏以为耆老言武王诛纣年老乃定汝之此功言不汲汲于诛纣须暇五年按左氏宣公十二年引此诗曰耆定尔功耆致也其意言致纣于昬昧者故以耆为致也王肃亦云致定其大功当从毛氏与王肃之説武王之始也未尝有取天下之心观大武之诗与大武之舞可见矣按礼记揔干而山立武王之事也掦蹈厉太公之志也武乱皆坐以象周召之治言大武之舞其始则持盾正立以待诸侯既而战鬬既而又使行列皆坐以见其为止戈之武也大武之意在于止戈也大武之诗在于止杀其类一也后世以谓大武声滛及商则是有贪商之心也故孔子曰有司失其传也若非有司失其传则武王之志荒矣且武王本无取天下之心而孔子曰韶尽美矣又尽善也武尽美矣未尽善也且大武之乐终不如舜之为善岂其有贪商之心哉唐太宗即位谓侍臣曰虽掦蹈厉异乎文容然功业由之被于乐章示不忘本也太宗快一时之意以取天下止戈之武果安在哉韩文公尝作元和圣徳诗以谓觧脱挛索夹以砧斧婉婉弱子赤立伛偻牵头曳足先断腰膂次及其徒体骸撑拄末乃取辟骇汗如写挥刀纷纭争刌脍脯文公诗所以形容圣徳而不知其诗适足以为宪宗之暴其与武王之诗异矣
　　黄曰尧之乐曰大章舜之乐曰大韶禹之乐曰大夏汤之乐曰大濩武王之乐曰大武夫乐所以象徳亦以见圣人之心也观此一诗而武王之心可见矣夫言武王功烈之盛而必及于文王积累之乆者以见周家之当为天子而非武王之有心也胜殷遏刘刘者杀也如虔刘我边陲之意也耆定尔功耆者老也如上帝耆之之意也武王之伐纣也救民于涂炭之苦而遏絶其杀人之事如武城所谓以遏乱虐者是也然武王之于纣未尝不欲其改过也既观政于商惟受罔有悛心然后不得已而伐之盖至于老而后成定天下之功所谓须暇五年者是也乌乎武王之心吾于大武见之故大武之舞在于止戈而大武之诗在于遏刘后世谓大武声滛及商而孔子以为有司失其传也若非有司失其传则武王之志荒矣孔子信武王之心而不疑武王之乐至于谓武尽美矣未尽善也盖武王之心自有不足之意具见于乐非孔子始为是论也襄公十九年季札来聘见舞大武者曰美哉有周之盛其若此乎吁若季札者其真知武王之心矣
　　闵予小子之什诂训传第二十八　　　　周颂闵予小子嗣王朝于庙也
　　闵予小子遭家不造嬛嬛在疚于乎皇考永世克孝念兹皇祖陟降庭止维予小子夙夜敬止于乎皇王继序思不忘
　　访落嗣王谋于庙也
　　访予落止率时昭考于乎悠哉朕未有艾将予就之继犹判涣维予小子未堪家多难绍庭上下陟降厥家休矣皇考以保明其身
　　李曰王肃以此篇为周公致政成王嗣位始朝其庙之乐歌而康成以谓除武王之丧将始即政朝于庙也则以为未摄政之时无所考证大抵此诗言闵予小子嬛嬛在疚是始除丧之辞当且从郑氏之説孔氏以为若已除丧当为吉称而经言小子在疚为丧中辞者以其服虽除去丧日近又序其在丧之事其説是也闵予小子皆是居丧之辞也言困病之小子乃遭家之不造造者成也武王之死则无所成立亦如人之遭丧家之不幸也説大日疚贫病也因举此诗嬛嬛在疚其字与哀此防独之义同则知嬛者孤独而已闵予小子皆是死丧之辞也如左氏传曰寡君少遭闵凶不能文则是闵者居丧之称也而左氏亦有在疚之文亦是居丧之称也王虽朝于庙然去丧未甚逺故犹以死丧之辞为言王氏以为文武为周天下未集而终故成王自以为遭家不造也张丈潜以为成王而溢之则未收泮涣则未图法度则未立故以为遭家不造者也然武王之业岂有至死而未成乎盖所谓遭家不造者但以武王之死则无所成立故也非必以业未成为説也皇考者武王也言武王能终身克孝于文王郑氏以为武王长世能孝故能以孝行为子孙法度使长见行者非也所谓永世克孝者亦犹太舜终身慕父母也然武王之所以为孝者果何为哉不过念兹皇祖而已皇祖文王也文王之为文王以其俯仰之间皆尽其直道庭直也惟武王能法于文王故我小子夙夜钦之不敢懈怠其心言为君之道继其序事故其心未尝忘于文王也文王之诗曰文王陟降在帝左右文王之心俯仰之间无有愧怍洋洋如在其上如在其左右而武王之所以继志述事者亦本于此武王能以念兹皇祖为孝则成王亦当以率时祖考为孝其日夙夜敬止则可以继陟降庭止之道矣易曰敬以直内惟能敬则能直矣○访落乃成王即政谋事于羣臣也孔氏云闵予小子之篇王所以自言亦是谋政之事但谋者与人之辞故下篇言谋此説是也访谋也落始也言成王谋其始即政之事也王氏郑氏以访予落止为成王之言率时昭考为臣下之言朕未有艾又为成王之言苏氏皆以为成王之言当从苏氏之説言成王始访即政之事欲率循昭考武王之道巍巍乎悠逺而不可及而成王方幼冲未有所经歴将勉强以从就之继其道而犹恐泮涣而不合艾歴也王氏以为欲羣臣扶持成就之以继图天下之泮离涣散也张文潜以为成王之时天下已治矣乃曰继犹泮涣然则承文武之绪而犹有泮离涣散之患者何邪盖丈武之徳大矣泮然而离无有不至涣然而散无有不及洋溢傍肆至于成王将欲収之以立法度之节故也是皆以为继图天下之泮离涣散其説非也所谓泮涣者但是欲继武王之道犹恐泮涣而不合也自访予落止以至继犹泮涣皆是仰武王之盛徳叹眇躬之凉薄苦前哲之髙逺故也然所以继道而犹恐不合者则以予小子未堪家多难故也绍庭上下此又深言武王之道也绍文王直道于上下俯仰于家未尝少离美哉皇考所以保明其身也王氏以为保其身无危亡之忧明其身无昬塞之患其説是也夫人君者天下之本也始即位者又人君之本也始即位之时而知所戒慎犹恐其终之不继苟始之不慎则终为如何故伊尹告太甲以谓今嗣王新服厥命惟新厥徳召公亦告成王曰王乃初服呜呼若生子罔不在厥初生自贻哲命盖言始之不可不慎此访落之诗所以作也成王即政之初闵予小子访落之诗其言皆自处于凉薄惟恐其忝父之训书大诰之篇亦曰予惟小子若渉渊水予惟徃求朕攸济此皆是栗栗危惧之心也惟其即位之初而存戒惧之心故谋羣臣以始即政之事则冝其以中人之质而保其盈成之业也
　　黄曰闵予小子盖成王始即位而朝于庙之诗也郑康成李迃仲皆以为成王未即政之诗然访落之诗言嗣王谋于庙落者始也是始即位谋之于羣臣也成王朝于庙之时羣臣在焉故成王因而谋之则朝于庙与谋于庙之诗皆是一时所作郑氏李氏于闵予小子之诗既言成王之未即位而至于访落之诗则又言成王之始即位何其相戾也予尝言诗至此二篇盖喟然而叹曰人谓成王为中材之主其亦不知成王者哉夫当武王之后王业已成矣天命已固矣天下廓廓乎无事矣而二诗之作皆有栗然若处危难之辞读之使人肃然而有不敢自忽之意曰闵予小子遭家不造维予小子未堪家多难若祸患之迫乎其后而不能以自安岂成王矫为是言哉此皆其诚心之所着见而不能自己也盖天下之治常生于戒谨恐惧之中而天下之乱常基于泰然自满之日故天下虽有泰山之势而圣人常以累卵为心无虞而戒无难而畏此其能保治于无穷也中材之主其何足以语是乎大诰之书亦言予维小子若渉渊水又曰予造天役遗大投艰于朕身又曰矧今天降戾于周邦皆若此二诗之意则成王之心亦可见矣虽然成王之所以自警者如此而成王之所以自勉者不止于此也闵予小子言念兹皇祖陟降庭止而访落则言绍庭上下陟降厥家谓我文武直道而行俯仰无愧则我亦当继其直道而期无愧于俯仰之间也闵予小子言于乎皇王继序思不忘而访落则言休矣皇考以保明其身吾于继序思不忘之一句见成王未尝一日不以文武为念想其食见于羮坐见于墙而不能以顷刻忘也吾于以保明其身之一句见成王未尝一日不以文武勉其身想其心惟恐言之或过行之或亏而身之或不正也吁吾于此二诗见成王之用心真文王武王之用心成周泰和之治虽本于文武之功而亦成王以此心致之也人谓成王为中材之主何足以知成王
　　敬之羣臣进戒嗣王也
　　敬之敬之天维显思命不易哉无曰髙髙在上陟降厥士日监在兹维予小子不聪敬止日就月将学有缉熙于光明佛时仔肩示我显徳行
　　李曰访落之诗成王谋政于羣臣敬之之诗羣臣进戒于嗣王所以荅成王谋政事之意也盖自敬之敬之以下至日监在兹此羣臣之进戒也自维予小子以下此又成王因羣臣之进戒故又问所以持敬之方欲知其所以进修之道也敬之敬之言不可不敬也天之道甚显善则福之滛则祸之栽者培之倾者覆之未有善而不获福也未有恶而不获祸也天之道显矣惟天有显道故其命靡常此命所以为不易也郑氏以易为变易之易不如杜元凯以为难易之易僖公二十三年左传曰敬之敬之天维显思命不易哉杜元凯注云周颂言有国冝敬戒天明临下奉承其命甚难欧阳公亦以为难易之易如大王之诗命之不易郑氏以为改易之易凡诗之所谓不易皆以为改易非也夫天命难谌如此凡为人君者无以天之髙髙在上去人为甚逺而不知敬也士毛氏皆以为事意或然也然郑氏以为天主其事谓运转日月施其所行日月曕视近在此也此则非也陟降厥士是指人君而言也惟其指人君而言则人君俯仰之间所为之事天皆日监而见之矣夫天之去人甚逺而其监人则不逺也昊天曰明及尔出王昊天曰旦及尔游衍人之出入天亦从而出入人之游衍天亦从而游衍则是天命常在目前也为小人者乃以天为去人甚逺故人所不覩则未尝戒慎人所不闻则未尝恐惧是欺天也天其可欺乎茍知日监在兹之説则必知所敬矣日监在兹言天之监人常在此也天监在兹则敬之之道岂可须臾离之哉故羣臣进戒嗣王欲其知敬之之道也观尧之兢兢舜之业业禹之懔懔汤之栗栗文王之汲汲与夫武王之所以造周皆莫不本于此则为人君者必当造次必于是颠沛必于是所居有隐显之不同其存心则一也有烦简之不同其存心则一也大学中庸所谓慎独者亦犹此则知羣臣之进戒嗣王欲成王知持敬之道良有防耳成王因羣臣之进戒乃曰维予小子未明乎持敬之道庶几日有所就月有所将学缉熙于光明辅佛是任以示我显徳行然后知持敬之道矣观闵予小子以夙夜敬止为言访落之诗又以绍庭上下为言则知成王固知敬之之道矣犹曰不聪敬止者此足以见成王之贤也成王以羣臣戒我所敬止之道然成王知以凉薄之质未堪家多难尚未知敬之之道为何如而行之故必待学缉熙于光明然后可以知敬之之道也大学之道必先致知然后诚意故学有缉熙于光明则知所谓敬之矣而又在当时之人辅之示我显徳行也佛弼也仔肩任也张文潜之説曰徳行固道之显也而曰示我以显徳行者学之始也道固当然徳行之幽者未足以知之故但言示我以显徳行然未必诗人之意盖成王自处于不明故必待学有缉熙于光明又赖辅弼之臣示我以徳行则为成王者虽愚必明然后可以知敬之之道此成王之意也
　　黄曰成王既作谋政之诗以羣臣之志故羣臣亦进其敬之之戒以荅成王之休自维予小子以下又成王荅羣臣之辞也观此一诗其君臣更相戒劝更相答问皆以敬为主敬之敬之犹所谓钦哉钦哉之意也羣臣以敬之之道戒成王而使之知天道之甚彰天命之可畏虽闇室屋漏之间而敬之之念不可少忘凡进退羣臣之际常若天之有以临乎其前也而成王之答羣臣则又以为予小子耳未知其所以为敬之之道庶几积学以成之耳尤頼尔羣臣辅弼之功而告我以徳行之着也呜呼羣臣之所以戒成王与成王之所以答羣臣者不出于敬之一辞盖人君惟以敬存心则虽不暏不闻之地而亦如承大祭之时敬心少衰则虽天地鬼神临之犹将藐然而况不显之中亦何所不至哉不特此也大雅文王之篇大臣之所以告成王者亦曰于缉熙敬止而成王朝于庙之诗亦曰维予小子夙夜敬止则成王君臣之间凡议论之及未尝不以敬为念也伊尹之告太甲曰惟天无亲克敬惟亲又曰先王惟时懋敬厥徳克配上帝其谆谆之意无非以敬为主而以天为戒羣臣之进戒成王特曰敬天云者其亦如伊尹之意欤观书之所载皆帝王为治之法曰柰何不敬曰其汝克敬徳曰敬哉有土曰惟敬五刑曰敬授人时敬之一辞君臣言之不能自已诚以天下治乱之基皆在于一念之敬与不敬也尧之所以兢兢舜之所以业业禹之所以孜孜汤之所以汲汲文王之所以亹亹皆自其敬心之所耳曲礼论安民之道而先之曰毋不敬中庸之所谓笃恭皆敬之充也大学之所谓正心诚意者此敬之本也为人君者试以是思之
　　小毖嗣王求助也
　　予其惩而毖后患莫予荓蜂自求辛螫肈允彼桃虫拚飞维鸟未堪家多难予又集于蓼
　　李曰小毖之诗乃成王惩戒徃日之事自此欲戒慎几微之事亦欲羣臣助己而以知祸乱之机也惟其惩艾后患言徃者管蔡流言虽以周公之忠圣几陷于管蔡之计中今则欲惩徃日之事而慎其后患遂使羣臣莫予荓蜂自求辛螫也荓与荓云不逮之荓同荓者使也言汝羣臣莫使我为蜂乃汝自求毒成王既悟管蔡之流言故羣臣不得复为流言亦如汉昭帝既悟上官桀之谮亦曰复有敢谮光者坐之其意一也肈允彼桃虫拚飞维鸟此则言管蔡流言之祸也桃虫尔雅云鹪陆玑防云今鹪鹩是也微小于黄雀盖比始小而终大也方桃虫之始也无能为矣及其飜然而飞则为大鸟亦如管蔡之流言其始甚微而其终则为王室之祸况我于是时年尚幼冲未堪家多难成王新即位既遭不幸矣茍又遭流言之祸是重遭不幸也故曰予又集于蓼夫涓涓不壅终为江河绵绵不絶或成网罗豪末不札将寻斧柯天下之祸常作于细微之中始茍不图则其终汗漫而不可救管蔡流言茍能图之于其始则虽顷刻去之可也惟其始之不图而图其后故必待三年之乆然后可以无祸盖不能图其始而其后无救矣亦如上官桀之徒使昭帝不能正其始则其后图之岂不难哉此不得不慎也
　　黄曰百寻之岸或溃于一穴之蚁千间之厦或烬于一隙之烟天下之事当于其微而谨之不可以事之小者为不足虑而忽之也天下之祸常起于不足虑之处而事之滋蔓而不可图者常存于萌蘖之初是以圣人知治乱之机而每谨于常人所忽之地此非为是过虑也盖以涓涓不壅将成于江河绵绵不絶将寻于斧柯岂不甚可畏哉是以古之圣人坚冰之戒常存于履霜之初苞桑之系尤谨于安强之日成王当天下治安之时而作小毖之诗以求助其意诚在是也
　　载芟春借田而祈社稷也
　　载芟载柞其耕泽泽千耦其耘徂隰徂畛侯主侯伯侯亚侯旅侯彊侯以有嗿其馌思媚其妇有依其士有略其耜俶载南亩播厥百谷实函斯活驿驿其达有厌其杰厌厌其苖绵绵其麃载获济济有实其积万亿及秭为酒为醴烝畀祖妣以洽百礼有飶其香邦家之光有椒其馨胡考之寜匪且有且匪今斯今振古如兹李曰此诗乃借田而祈社稷之乐歌也春借田而乃祈社稷者盖天子亲耕不能终亩故借民力以终之则知是诗乃借田之后因而祈社稷焉此诗不言借田者盖特因借田及社稷故其因而及之耳礼记月令孟春天子亲耕帝借仲春择元日命民社是借田祈社稷不同月也今此乃云春借田而祈社稷其事可疑若以月令为吕不韦所作则其説未可尽信若非吕不韦之误则此序之误皆不可得而知也礼记言王为羣姓立社曰泰社王自为立社曰王社则是社有二也孔颖逹以此社为百姓祈祭文当主于泰社苏氏以为王社二説皆未可必假此诗兼祭二社亦未可必姑且阙之以待知者左氏曰芟夷蕴崇之则是除草谓之芟也周官柞氏掌攻草木及林麓则是除木曰柞也始也开辟其土田则除其草木然后从事于耕其耕则泽泽然惟其除草木然后土气觧散其耘作者有千耦二人相对者有千耦之人也其所耘之地或徃之隰畛隰者新田也畛者旧田有径也其耘之人则维主之家长侯伯之长子主为家长则知伯为长子也亚伯之次也旅众子弟也彊有余力者如周官强予任民以用也如左传师能左右曰以之义同以先王之时中田有庐疆埸有则地无余利矣侯主侯伯侯彊侯以则民无遗力矣安有惰农之患哉嗿众貎言众人饮食之声也妇人有馌为夫者则爱其妇也为妇者亦依其夫也依亦相爱之意言妇人行馌之时则相慰劳苦于此而述其情也上文言千耦其耘于此言利其未耜有事于南亩播厥百谷而其种皆函生气而生长而其苖则驿驿然逹地而生其苖之生长其中又有杰然者其众苗皆齐等而生而耘者绵绵而不絶也王氏以谓前曰千耦其耘则既耕而耘也今曰绵绵其麃则既苖而耘也此之所谓既苖而耘其説固是上文千耦其耘以谓既耕而耘则非矣方其始也除去草木然后可从事于耕及草木既除然后俶载南亩方从事于耕也非是既耕而耘也禾既成熟于是获之济济而众其穗实之多则至于万亿及秭故可以为酒为醴而进予祖妣以和洽百礼飶芬芳也香可以荐其賔客故为邦家之光椒之馨可以养老胡考者耇老也仪礼士冠礼祝辞曰眉寿万年永享胡福注云胡遐也逺也左氏以为虽及胡耇获则取之杜元凯曰胡耇元老之称也则知胡耇乃老人也且此也非特此日方有此也非特今年方有丰年其所由来也逺矣造始而先之者天道也作成而继之者君道也王氏以为率时农夫播厥百谷为造始而先之也此诗实函斯活为作成而继之也凡此诗一一以天地配之如言成象者天道也成形者地道也其穿凿如此何其劳也窃尝以谓噫嘻者是祈谷之诗载芟亦是祈谷之诗丰年者是报祭之诗良耜者亦是报祭之诗噫嘻丰年言祈上帝载芟良耜言祭社稷特详略之不同耳噫嘻丰年其説为略载芟良耜其説为详盖祈上帝所以尊之也故其辞略祭社稷所以亲之也故其辞详欲知祭天地观诸此而已然观载芟之文则可见诗人形容物态之巧其始也言载芟载柞其耕泽泽其次又及于行馌之夫妇相慰其劳苦又其次及于禾之成熟则载获济济及其为酒为醴烝畀祖妣以洽百礼黙而观之如观诸画图如大田信南山甫田生民之诗亦然且黍稷者一微物耳诗人形容其巧屡矣如曰厌厌其苖绵绵其麃可以见春生之多也如曰获之挃挃积之栗栗又以见获之时也释之叟叟丞之浮浮又以见祭祀之用也凡此之类皆曲尽其状使后人为之则必数十句然后尽其物态岂能尽其物色哉诗人独以一二句而物态自见则知诗人之为诗真可为后世之法也
　　黄曰借田者天子所耕之田也借者借也天子千亩诸侯百亩天子亲耕不能终亩借民力以治之故谓之借田周礼甸师氏之所掌也载芟一诗乃成王春借田而祈社稷然考之月令天子亲耕在于孟春而择元日以命民社者在于仲春时既不同而此诗乃合而言之者盖此特言春而不言月要之皆在于春也古之圣人亲耕以率民而尤虑民力有所不及之地于人为之求社稷焉甫田言以社以方我田既臧而云汉亦言祈年孔夙方社不莫则社稷之祈信乎其不可缓也当周之时为君者不少忘于农为民者不少倦于农此所以自古有年振古如兹而为丰年之屡欤此一篇训诂甚详
　　良耜秋报社稷也
　　畟畟良耜俶载南亩播厥百谷实函斯活或来瞻女载筐及筥其饟伊黍其笠伊紏其镈斯赵以薅荼蓼荼蓼朽止黍稷荗止获之挃挃积之栗栗其崇如墉其比如栉以开百室百室盈止妇子寜止杀时犉牡有捄其角以似以续续古之人
　　李曰畟畟毛氏曰犹测测也説文曰治稼畟畟进也尔雅曰畟畟耜也舎人曰畟畟耜入地之貎郭璞曰言严利也数者之説皆不同然大抵是刃利之状农夫以利刃而耕遂始事南亩播厥百谷皆含生气以生长于是有来视汝谓妇子来馌者也王氏曰其曰或来瞻汝非是妇子也然观诗之意言或来瞻汝者不过言妇子耳不必泥一或字也郤缺之妻馌其夫有童子以黍肉饷七月之诗曰同我妇子馌彼南亩甫田之诗曰以其妇子馌彼南亩皆是妇人耳其妇行馌则有筐筥之器其所盛之物则有黍之美谷也农夫食黍足以见其丰年也载筐及筥其饟伊黍此则言妇子行馌之器与所盛之物也其笠伊紏其镈斯赵此则言农夫也言行馌之时见农夫所戴之笠则紏紏然而轻举所执之田器则刺地以薅説文曰拔去田草也荼陆秽也蓼水草也其薅去其荼蓼而荼蓼已朽败黍稷遂长而荗盛于是获之则有挃挃之声其实之积则栗栗而多积之髙大则如城雉之险其密则如栉之相比既积之矣于是开百室以纳之百室既盈矣而妇子于是安寜盖是时终歳勤勤不得安寜今农事已毕故各享其乐也苏氏曰圣人之为诗道其耕耨播种之勤而述其歳终仓廪丰实妇人喜乐之际以感动其意故曰畟畟良耜俶载南亩播厥百谷实函斯活或来瞻汝载筐及筥其饟伊黍其笠伊紏其镈斯赵以薅荼蓼当此之时也民既劳矣故为之言其室家来馌而慰劳之者以勉卒其事而其终章者荼蓼朽止黍稷茂止获之挃挃积之栗栗其崇如墉其比如栉以开百室百室盈止妇子寜止杀时犉牡有捄其角以似以续续古之人当此之时嵗功既毕民之劳者得与其妇子皆乐于此休息闲暇饮酒食肉以自快于一歳其説甚善夫诗之可以兴者所以感人之善志故也先言勤劳后言逸乐使夫勤者有以自忘其勤劳怠者亦知以自奋则天下之人趋事赴功而其心未尝惰于三农之务也既获丰年矣乃杀是犉牡黄牛黒唇曰犉其牛之角则捄捄然谷梁曰郊牛日展斛角而知伤展道尽矣此之所谓有捄其角者即谷梁所谓斛角也其字不同其义一也社稷之牛角尺杀时犉牡所以报祭社稷复嗣前歳以求丰年也续古之人庻几不替其先也郑氏云求有良司啬非也王氏言有嗿其馌则言馌之容载筐及筥则言饟之器形乃谓之器则器也者地道之成也以其镈斯赵则指其器以薅荼蓼则指其物王氏之学好生分别故以载芟言地道之始故其诗亦必言其始此诗言地道之终故其诗亦必言其终两篇之中皆附防其説如曰其笠伊纠则啬也啬则土之性如此之类乃其穿凿如此夫坤之吝啬固然矣使果可以附防其説则凡诗之文皆可附防以为説王氏之学不可不戒也载芟之诗多与此诗相类载芟之诗曰有畟其耜此诗则曰畟畟良耜载芟之诗曰俶载南亩播厥百谷实函斯活此诗言亦如此载芟之诗言厌厌其苖绵绵其麃此诗亦曰以薅荼蓼载芟之诗言载获济济此诗亦曰获之挃挃载芟之诗曰有实其积此诗则曰积之栗栗自此以下其文大抵相类又安得以载芟言地道之始此诗言地道之终乎如以此诗言地道之成则必指其器既曰畟畟良耜则载芟之诗有畟其耜何以复言器邪则王氏之说不攻而自破矣噫嘻是播种之诗故其诗专言播种丰年之诗是収成之诗故其诗专言収成此二诗分别明甚无足疑者而载芟良耜之诗乃异于噫嘻丰年之诗者盖以祭祈上帝之诗其辞略故言播种而不及収成言収成而不及播种盖不用繁辞也祈社稷之诗则其辞繁盖祈社稷欲其丰年故其言及于丰年如曰载获济济报祭之诗必自播百谷然后可以得丰年故自播厥百谷而言之其辞不得不繁二诗之意如此而已若谓载芟为地道之始此诗为地道之终则泥矣
　　黄曰有载芟之祈则有良耜之报礼也然祈上帝与报上帝之诗则其言略祈社稷与报社稷之诗则其言详盖祀帝而略其辞所以尊之也祀社稷而详其辞所以亲之也详观载芟良耜之诗其所以形容耒耜之器黍稷之熟丰年之庆者无所不尽始则言其农夫耕耨播种之勤妇子馌饷喜乐之意而终则言其仓廪委积之盛享祀燕饮之乐而又为之求来歳之稼兴嗣歳之功以继古人丰年之效其言意之无以相异也而安辨其为祈与报也哉盖祈之之诗则详及其耕种之事报之之诗则详其収成之事故载芟言以洽百礼者愿其丰年之庆而百神之祀皆无所阙也良耜言杀时犉牡者则专主祭祀而言也二诗之意亦明矣
　　丝衣绎賔尸也髙子曰灵星之尸也
　　丝衣其紑载弁俅俅自堂徂基自羊徂牛鼐鼎及鼒兕觥其觩防酒思柔不吴不敖胡考之休
  </div>
  <div class="pagination">
   <a href="毛诗李黄集解_page16.html">
    上一页
   </a>
   <span>
    ...
   </span>
   <a href="毛诗李黄集解_page12.html">
    12
   </a>
   <a href="毛诗李黄集解_page13.html">
    13
   </a>
   <a href="毛诗李黄集解_page14.html">
    14
   </a>
   <a href="毛诗李黄集解_page15.html">
    15
   </a>
   <a href="毛诗李黄集解_page16.html">
    16
   </a>
   <span class="current-page">
    17
   </span>
   <a href="毛诗李黄集解_page18.html">
    18
   </a>
   <a href="毛诗李黄集解_page18.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
