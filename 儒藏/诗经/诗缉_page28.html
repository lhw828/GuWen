<!DOCTYPE html>
<html>
 <head>
  <meta charset="utf-8"/>
  <title>
   诗缉 - 第 28 页/共 36 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   诗缉 - 第 28 页/共 36 页
  </h1>
  <div class="content">
   苕之华【苕音条华音花】大夫闵时也幽王之时西戎东夷交侵中国师旅并起因之以饥馑君子闵周室之将亡伤已逢之故作是诗也【陈氏曰此诗其辞简其情哀周室将亡不可救矣诗人伤之而已】苕之华【曰此苕陵苕也非陈防有鹊巢所谓旨苕也○释草曰苕陵苕黄华蔈白华茇蔈音标茇蒲末反○舍人曰黄叶名蔈白华名茇○陆玑曰一名鼠尾生下湿水中七八月中叶紫似今紫草叶可染皁煑以沐髪即黒○防曰如释草之文则苕华本自有黄有白而笺云陵苕之华紫赤而繁葢就紫色之中有黄紫白紫耳及其将落则全变而黄】芸其黄矣【芸音云○传曰苕将落则黄】心之忧矣维其伤矣
　　兴也陵苕之华将落则芸然其黄言如周室之将亡黯然憔悴也我心所忧者伤周室之将亡也
　　苕之华其叶青青【音菁】知我如此不如无生
　　华已尽落唯叶青青然知我所遇之世如此不如不生之愈也
　　牂羊坟首【牂音庄坟音汾○传曰牂牝羊也坟大也】三星在罶【音柳○笺曰三星心星也罶解见鱼丽】人可以食鲜可以饱【鲜上声】
　　言物产蕃息者多举牝言之凡牝兽胎孕则腹大而见而首小今牝羊大首则是其身瘠而不孕也笱中有鱼则水动而不见星今心之三星见于鱼笱之中是设笱而不得鱼也乱亡之代地爱其寳物产凋耗气象萧条故人仅可以食而少有得饱者召南小星三五在东传以三为心唐绸缪三星在天传以为参此诗三星无传绸缪言昬姻之候故毛取十月参见东方三星之大而易见者莫如心此当为心也
　　苕之华三章章四句
　　何草不黄下国刺幽王也四夷交侵中国背叛【背音佩】用兵不息视民如禽兽君子忧之故作是诗也
　　何草不黄【笺曰自岁始草生而出至岁晚矣】何日不行何人不将【鹊巢传曰将送也】经营四方
　　自初春草青行役至秋无草不黄宜可休息矣今乃无一日不行役无一人不将送于道路以经营四方劳苦之甚无人不将指行役之众也
　　何草不【长乐刘氏曰草之黄者又黑腐】何人不矜【音关○笺曰无妻曰矜】哀我征夫独为匪民
　　至冬则草之黄者又变而黑腐矣从役者乆不得归故谓之矜哀我征夫岂非民乎若以民视之则不虐之如禽兽矣
　　匪兕匪虎【兕词之上浊○解见卷耳】率彼旷野【防曰率循也传曰旷空也】哀我征夫朝夕不暇
　　承上章匪民言征夫非兕非虎何以使循旷野而朝夕不得闲暇也
　　有芃者狐【芃音蓬○丘氏曰毛尾长貌】率彼幽草有栈之车【栈残之上浊○今曰春官巾车云士乘栈车庶人乘役车注栈车不革挽而漆之役车方箱可载任器以共役传以为此有栈之车役车也防曰毛义以为此栈是车状其説不分晓不若径以为士之栈车也】行彼周道狐则芃然毛尾长循彼幽草之中人非禽兽今士乘栈车行于周之道路与禽兽同非特民也
　　何草不黄四章章四句
　　诗缉卷二十四
&lt;经部,诗类,诗缉&gt;
　　钦定四库全书
　　诗缉卷二十五
　　宋　严粲　撰
　　文王之什　　　　大雅
　　【释文曰自此以下至卷阿十八篇是文王武王成王周公之正大雅文王至灵台八篇是文王之大雅下武至文王有声二篇是武王之大雅】
　　文王文王受命作周也【诗记曰按吕氏春秋周公旦乃作诗曰文王在上于昭于天周虽旧邦其命维新以绳文王之徳熟味此诗信非周公莫能作也】
　　此诗周公述文王之徳业以戒成王也文王未尝称王曰文王者追称之也言受命作周者推本之辞也作造也造周之王业犹康诰言肇造区夏也天命归于文王而文王退然不敢当故在文王时无受命之説泰誓牧誓犹皆不言文王受命至大告武成乃曰我文考文王诞膺天命葢武王既得天下之后推本言之凡经中称文王受命皆谓天命归之而已文王未尝当而受之也中庸记孔子之言曰武王末受命武王末年方受命文王何尝受命乎史迁因诗书有受命之语因谓文王受命称王而断虞芮之讼汉儒又杂以防纬之説则亦诬矣【游氏曰泰誓称文王为文考至武成然后称文考为文王则可知矣】
　　文王在上于昭于天【于音乌○疏曰于叹美也○传曰昭见也见贤徧反】周虽旧邦【王氏曰周受封自后稷则其为邦旧矣】其命维新【补传曰始命以国今命以天下】有周不显帝命不时【传曰不显显也不时时也○王氏曰不显所以甚言其显不时所以甚言其时也】文王陟降【传曰陟升也】在帝左右
　　首章述文王以天徳受天命也大雅皆用王者之礼周既追王文王此诗又推原受命之由而归之故言在上尊之也于乎其徳昭见于天矣叹美其徳之盛言之不能尽也周自后稷以来为邦旧矣而天之命周则维新始命之以有天下也周家岂不显乎言王业浸盛也天命岂不时乎言适当其时也葢以文王徳合乎天升降进退常若在上帝之左右无一动之非天也○郑以大王迁岐始居周原不必如此拘也周但言周家耳
　　亹亹文王【亹音尾○传曰亹亹勉也】令闻不已【闻音问○笺曰令善也闻声闻也】陈锡哉周【笺曰文王敷恩恵之施○左传宣十五年诗曰陈锡载周能施也○李氏曰哉语辞也】侯文王孙子【传曰侯维也○补传曰不曰子孙而曰孙子谓孙又生子言其逺也】文王孙子本支百世【传曰本本宗也支支子也】凡周之士【疏曰上者下至诸侯及王朝公卿大夫总称】不显亦世【朱氏曰不显亦世犹曰岂不显乎其亦世也葢言其传世永久而以不显二字叹之以足其辞也】
　　次章述文王徳泽之逺也亹亹纯亦不已也文王之诚不已而令闻亦不已诚之着也陈锡敷施也推懐保恵鲜之泽也言亹亹而继以陈锡由精神心术而达于政事设施同此一诚之运不诚则不溥也陈锡于周者锡民也而及其孙子盖文王惟知锡民而锡民者乃所以锡孙子也欲成王知今日之享有天下皆文王之泽而罔敢失坠也文王之孙子其本宗百世为天子其支庶百世为诸侯盛徳必百世祀也不特孙子之盛如此凡周之士皆光明俊伟其徳甚显亦世世相传与周匹休焉
　　世之不显厥犹翼翼【笺曰犹谋也○传曰翼翼恭敬也○笺曰忠敬也】思皇多士【传曰思辞也○诗记曰顔氏汉书注云皇美也】生此王国王国克生维周之桢【音贞○传曰桢榦也】济济多士【济齐之上○诗记曰顔氏汉书云济济盛貌】文王以寜
　　三章述周士之盛也周之士世世相传其徳甚显其为君谋事翼翼然忠敬美哉众士生此周王之国也惟周王之国能生此众士也生此王国天生之也王国克生文王教化作成之也此多士为国之桢榦墙恃榦而立国恃人而立故济济然众盛之多士文王赖之以为安也○释诂云桢翰仪榦也舍人云桢筑墙所立两木也王后维翰及维周之翰皆云榦也疏云榦者筑墙所立之木然则桢也翰也榦也一物也字当作榦写误作干郑以此为干事之臣失之矣
　　穆穆文王【释训曰穆穆敬也○郭朴注曰容仪谨敬】于缉熈敬止【于音乌○欧阳氏曰缉续也熈广也缉熈云者接续而熈广之也○朱氏曰亦不已之意○疏曰止语辞】假哉天命【假音嘏○苏氏曰假大也】有商孙子【笺曰有臣有之也】商之孙子其丽不亿【曹氏曰丽附也○今曰附丽言其徒党也○疏曰不止于一亿】上帝既命侯于周服【今曰本诗侯文王孙子侯于周服皆为发语之辞孔申毛义作维是也服谓有职事也】
　　四章述文王以敬徳受命代商也文王盛徳之容其敬穆穆然于是叹美文王之心能缉续熈广其敬矣葢形诸外者皆其根诸中者表里一始终一也穆穆者中庸之齐荘有敬即雝雝在宫肃肃在庙也缉熈敬止者中庸之至诚无息即纯亦不已也所可见者容也故穆穆足以形容之所难言者心也故缉熈不足以尽而又以于发之太哉天之命文王使之臣有商家之孙子也文王之时未能有商之孙子葢推原周之代商由于文王故以为文王能有之也商之孙子其附丽之者实繁有徒不止于一亿泰誓所谓受有亿兆夷人武成所谓受率其旅若林也然上天命商孙子维于周而服职其徒党虽众不能胜天也故孔子云仁不可为众也【朱氏曰此诗之首言文王之昭于天而不言其所以昭次章言其令闻不已而不言其所以闻至于四章然后所以昭明不已者乃可得而见焉然亦多咏叹之言而语其所以为徳之实则不越乎敬之一字而已然则后章所谓脩厥徳而仪刑之者岂可以他求哉】○释诂云穆穆美也释训云穆穆敬也是穆穆有二训也少仪言语之美穆穆皇皇曲礼天子穆穆诸侯皇皇郑注皆以为容止之貌郭璞注穆穆云容仪敬谨是穆穆有美敬二训而皆为容仪也○旧説以侯为君谓为君于周九服之中此觧侯于周服则顺觧侯服于周则不通今考释文云服事也用也故为臣而见用谓之服言服行其职也曲礼云艾服官政酒诰云服休服采多士云有服在百僚多方云有服在大僚多士多方皆诰殷士而谓之有服言其见用之意即此诗所谓商之孙子侯于周服也
　　侯服于周天命靡常殷士肤敏【传曰肤美也敏疾也】祼将于京【祼音贯○传曰祼灌鬯也周人尚臭将行也○疏曰郊特牲云周人尚臭尚臭者一代之礼文王之时未必已然亦可据后而言也以祼是祭礼当须行之故言将行也宗庙之祭以祼为主于礼王正祼而后亚祼天官小宰凡祭祀賛祼将之事注云又从太宰助王祼言太宰賛王小宰賛太宰是祼将之事有臣助之矣此举祼将以表祭事见殷士助祭耳不必専助行祼也○朱氏曰京周之京师也○京师又解见公刘】厥作祼将常服黼冔【音甫许○董氏曰常服则不变其服存商制也○黼解见采叔○疏曰周冕无缋绣之饰则殷冔亦不以黼为饰黼自衣服之所有也殷之诸侯祭服亦九章而下不止于黼举一章以表之耳○董氏曰黼绣于裳虽章数不同皆以黼为裳也○传曰冔殷冠也夏后氏曰收周曰冕○疏曰郊特牲及士冠礼皆云周弁殷冔夏收故知冔殷冠也彼云周弁此云冕者以周自大夫以上祭物皆用冕服故傅以冕言之实冕而谓之弁者周礼弁师注云弁古冠之大号官名弁师职掌五冕故知弁是大名也】王之荩臣【荩音烬从韵○笺曰王斥成王○传曰荩进也○诗记曰荩者忠爱之笃进退无已也○朱氏曰葢以戒成王而不敢斥言故以荩臣言之犹所谓敢告仆夫云耳】无念尔祖【传曰无念念也○疏曰尔祖文王也】五章述殷士祼将之事以为戒也商之孙子而维服职于周见天命之不常惟徳是归也殷士緫言商之孙子及其旧臣犹书称尔殷遗多士及兹殷庶士也祼为以鬯酒献尸尸受酒而灌于地以降神也行祼之礼谓之祼将殷士之肤美而敏疾者乃祼献行礼于周之京师以助周祭其作祼将也服殷之常服黼裳而冔冠也黼裳商周所同黼裳冔冠则商之制也王者尊先代之后不变其服亦因以为戒也故呼成王忠荩之臣而告之曰得无念尔祖文王乎谓不以文王为念则将坠厥绪周之孙子及其臣又将服周之服而助祭于他人之庙矣【诗记曰前汉刘向上防云孔子论诗至于殷士肤敏祼将于京喟然叹曰大哉天命善不可不于子孙是以富贵无常盖伤防子之事周而痛殷之亡也】○郊特牲云灌以圭璋注云灌谓以圭瓉酌鬯始献神也论语禘自既灌而往朱氏解云灌者方祭之始用郁鬯之酒灌地以降神也字皆作灌洛诰王入太室祼夏氏解云祼灌也谓以圭瓉酌于爵以献尸尸受酒而不饮因灌于地故谓灌也然则因其灌之于地故名之为祼经字作灌古字通也祭统云祭有三重焉献之属莫重于祼郊特牲又云既灌然后迎牲是祼为祭祀之始故为重也小宰注云人道宗庙有祼天地大神不祼○此诗祼将于京及大明曰嫔于京于周于京毛氏皆以为大取公羊众大之説谓京师也又以思齐京室之妇为王室亦京师也郑氏唯祼将于京从毛説其余以为周地之小别名皇矣依其在京毛以为大阜郑还以为周地名公刘乃觏于京京师之野于京斯依毛以为大众所冝居之地郑以为丘之絶高者公刘居豳所言京自是高丘非岐周地名之京若周都称京师则因岐周地名之小别而称之大雅作于成王之时皆用王者之礼从后称为京师也
　　无念尔祖聿修厥徳【聿音遹○朱氏曰聿发语辞○诗记大明解曰左传注云聿惟也】永言配命【笺曰永犹常也○苏氏终风解曰言辞也○疏曰天以王者为配○诗记曰王者代天理物操典礼命讨之柄以临天下故曰配命又曰配上帝】自求多福殷之未丧师【丧去声○笺曰师众也】克配上帝冝鉴于殷骏命不易【骏音峻又音俊易毛音异郑音亦○传曰骏大也】
　　六章戒成王念祖而鉴殷也成王得无念尔祖文王乎茍念之在修徳而已修徳则能长配天命而自求多福矣配命谓王者与天为配天大王亦大也天之付与万物谓之命王者宰制天下亦谓之命以王者之命配天之命也自求多福谓求诸已而不求诸天也徳者民心之所归得民斯得天故殷未失其民之时能配天矣配命言其用配天言其体其意一也后人不修厥徳则失其民而天命去之宜以殷为鍳则知大命之难矣孟子曰桀纣之失天下失其民也【诗记曰大学云诗云殷之未丧师克配上帝仪鍳于殷峻命不易道得众则得国失众则失国】
　　命之不易无遏尔躬【遏于葛反○传曰遏止也○朱氏曰絶也】宣昭义问【疏曰宣昭布明也○笺曰义问以礼义问老成人】有虞殷自天【笺曰有又也○传曰虞度也】上天之载【传曰载事也】无声无臭【释文曰臭凡气之总名】仪刑文王【朱氏曰仪象也○传曰刑法也】万邦作孚【传曰孚信也】
　　七章申六章鉴殷法祖之意也天命不易矣无使遏絶于尔身当宣布昭明以义理询问于人而又虞度殷之所以自天者殷之亡也实自于天天命无私可以为鉴也鉴殷之所以失必法文王之所以得四时行百物生天之事也而无声音臭气之可求惟仪象刑法于文王则万国孚信之矣文王即天也
　　文王七章章八句
　　大明文王有明徳故天复命武王也【朱氏曰此亦周公戒成王之诗○李氏曰大雅之诗则谓之大明小雅之诗则谓之小明】
　　明明在下【今曰重言明者至着也】赫赫在上【今曰赫赫显而可畏之意】天难忱斯【传曰忱信也】不易维王【易毛音异郑音亦○今曰不易本无音骏命不易毛音异此亦音异矣命不易哉同疏以毛亦如字非也】天位殷适【音的】使不挟四方【挟朱如字毛音浃○朱氏曰挟谓挟而有之○钱氏曰挟犹持也】
　　首章専述天命丧殷之事也首二句泛言天人之理明明在下君之善恶不可掩也赫赫在上天之予夺为甚严也在下而明明则达乎上在上而赫赫则监乎下天人相与之际甚可畏也是故天难信而不可恃为君岂不难哉观纣居天位而又为殷之正适以不脩厥徳乃使不得有其天下斯可见矣【诗记曰天位殷适使不挟四方则下所陈眷顾周家冇加无己者非天私我有周也栽者培之倾者覆之因其材而笃焉耳】○旧説以明明在下为文王非也首章先泛言天人之理然后及殷亡之由为美文武张本次章乃述大任生文王其后乃又述文王生武王及伐殷之事以成首章之意其言皆有次序也
　　挚仲氏任【挚音至任音壬○传曰挚国任姓仲中女也中去声】自彼殷商【朱氏曰殷商商之诸侯也自周而言则诸侯皆商也】来嫁于周曰嫔于京【嫔音频○传曰嫔妇也○朱氏曰京周京也○京考见文王京师解见公刘】乃及王季【傅曰王季大王之子文王之父也】维徳之行大任有身【大音泰○王氏曰挚仲氏任系其夫而言大任系其子而言○傅曰身重也○笺曰谓懐孕也】生此文王
　　次章述大任生文王也挚国中女任氏从殷商之地来嫁于周将述商亡而周兴故以挚系商与周对言之也曰嫔于京谓以妇道见称于周也乃配王季而与行徳同志意也于是大任有身而生文王【朱氏曰将言文王之圣而追本所从来者如此盖曰自其父母而已然矣】○书嫔于虞谓能行妇道也毛以京为大谓京师郑以为周国之地小别名葢谓王季时其居未得称京师也然大雅作于成王之时皆用王者之礼从后称周京耳
　　维此文王小心翼翼【笺曰翼翼恭慎貌○朱氏曰小心翼翼即前篇之所谓敬也】昭事上帝【笺曰昭明也】聿懐多福【聿解见文王○苏氏曰懐来也】厥徳不囘【朱氏曰囘邪也】以受方国
　　三章言文王之徳天人所与也文王小心翼翼然恭敬以明事上帝至诚之运与天周旋也遂能懐来多福葢其徳不囘邪故受此四方侯国之归也有一毫觊幸之心则邪矣
　　天监在下【笺曰监视也】有命既集【传曰集就也○曹氏曰翔而后集之集言有所择而就之也】文王初载【朱氏曰载年也】天作之合【传曰合配也】在洽之阳【洽音峡○传曰洽水也○释文曰冯翊有郃阳县应劭云在洽水之阳郃音洽○谷梁传曰水北为阳○朱氏曰洽水本在今同州郃阳夏阳县今流已絶故去水而加邑渭水亦迳此入河也】在渭之涘【音俟○渭解见邶谷风○传曰涘厓也觧见王葛藟○李氏曰国语郑语云前河后莘韦昭注云莘国也左传僖公二十八年城濮之战晋侯登有莘之墟杜元凯注云莘故国名今此诗云在洽之阳在渭之涘则是冯翊之间与郑卫之地全不相干涉当以此诗为证左传国语阙之可也】文王嘉止【朱氏曰嘉昬礼也】大邦有子【朱氏曰大邦莘国也子大姒也大姒之大音泰○今曰子女也论语以其子妻之女亦称】四章述天生大姒以配文王也文王有盛徳而天监之于下大命集焉文王初年天为生配在洽水之北渭水之涯指莘国也当文王嘉礼之时而莘国有贤女殆非偶然天实为之【朱氏曰将言武王伐商之事故此又推其本而言之】
　　大邦有子伣天之妺【伣牵之去又音岘胡典反○説文曰伣譬也】文定厥祥【朱氏曰文礼也祥吉也○笺曰卜而得吉则以礼定其吉祥谓使之纳币也】亲迎于渭【迎去声】造舟为梁【造音慥○传曰天子造舟诸侯维舟大夫方舟士特舟○笺曰天子造舟周制也殷时未有等制○疏曰李廵云比其舟而渡曰造舟中央左右相维持曰维舟并两船曰方舟一舟曰特舟孙炎云比舟为梁也然则造舟者比船于水加版其上即今之浮桥文王敬重昬事始作而用之后世以文王所用故制为天子法耳】不显其光
　　五章述文王亲迎之事也大邦有贤女譬天之妹尊之之辞也卜而得吉则以礼文定其吉祥而纳币焉文王亲迎于渭水之傍其渡渭也敬重昬事比舟为桥梁传曰乘船危就桥安所以去危而就安也岂不显其光辉乎【程子曰先儒以亲迎于渭谓天子须亲迎文王亲迎时乃为公子未为君也况周国自在渭傍不是出疆】
　　有命自天命此文王于周于京【京考见文王】纉女维莘【纉音纂○传曰纉继也莘大姒国也】长子维行【长上声○传曰长子长女也○行解见邶泉水】笃生武王【传曰笃厚也○王氏曰天既生文王又生武王是之谓笃中庸云天之生物必因其材而笃焉】保右命尔【右音祐○传曰右助也】燮伐大商【燮苏接反○传曰燮和也○陈氏曰燮伐有和顺之意顺天命以伐商也】
　　六章述大姒生武王也有命自天而降命文王于周之国于京之地矣谓兴王业也周为国号京其所都之邑也能继大任之女事者惟此莘国以其长女来嫁也天又笃厚之使生武王既生文王又生武王是眷周之厚故言笃生保安之右助之而命之以伐商以顺而动因天人之所欲是之谓燮伐【王氏曰言大商所以大文武之徳以为商大矣非徳之大不能伐之也】
　　殷商之旅【传曰旅众也】其会如林【防如字旧音脍○疏曰防聚也】矢于牧野【传曰矢陈也○疏曰牧野纣南郊地名○释文曰牧野在朝敬南七十里】维予侯兴【笺曰侯诸侯也○朱氏曰予侯犹云我后也商人之称武王也】上帝临女【音汝○笺曰临视也】无贰尔心【长乐刘氏曰贰疑贰也○朱氏曰武王非必有所疑也设言以见众心之同非武王之得已耳】
　　七章述武王伐商也牧野之战殷商之众其防聚如林木之盛陈于牧野虽众而不为用维欲我侯武王之兴此商众且谓武王曰上帝临视于尔尔勿疑贰而不进承上文殷商之旅设为商众告武王之辞见商民防不欲丧而惟恐武王之不至也众心所同即是天意伐商之事非特周人所欲亦商人所望武王顺天应人而已武成言受率其旅若林防于牧野防有敌于我师前徒倒戈攻于后以北此诗所陈皆事实也
　　牧野洋洋【音羊○传曰洋洋广也】檀车煌煌【音皇○疏曰檀木之兵车○传曰煌煌明也】驷騵彭彭【騵音元彭如字音棚考见出车○传曰駵马白腹曰騵上周下殷也○疏曰郭璞云駵赤色黑鬛也檀弓説三代乗马各从正色而周不纯赤明其有义故知白腹为上周下殷战为二代革易故见此义檀弓亦言戎事乗騵明非戎事不然因此武王所乘遂为一代常法彭彭彊盛也】维师尚父【传曰师太师也尚父可尚可父○朱氏曰太公望为太师而号尚父也】时维鹰【曰鹰爽鸠也】凉彼武王【凉音亮○传曰凉佐也】肆伐大商【笺曰肆故今也○朱氏曰遂也○肆解见緜】防朝清明【笺曰防合也○曹氏曰武成云陈于商郊俟天休命孔安国云休命谓雨止毕陈也六韬云武王东伐至河上雨甚雷疾太公率众先涉然则至毕陈乃雨止而清明】
　　八章终上章伐商之事言得天人之助也牧野之地洋洋然寛广非用权诈间道袭之也檀木之兵车煌煌然鲜明其驷马乗騵彭彭然彊盛既整且暇所谓堂堂之阵也太公望为太师而号尚父如鹰之飞夺击而无所畏以佐武王而伐商防战之朝乃雨止而清明是天相之也史载行师以雨败者多矣故以防朝清明为得天助太公先涉毕陈而雨止故以尚父鹰发之
　　大明八章四章章六句四章章八句
　　緜【弥延反韵亦作绵】文王之兴本由大王也
　　大王迁岐而人心归之肇基王迹故曰文王之兴本由大王也
　　緜緜瓞【音迭○传曰緜緜不絶貌绍也瓞瓝也瓝音雹○笺曰之本实继先嵗之必小状似瓝故谓之瓞緜緜然若将无长大时○防曰瓞绍之瓞也緜緜防细之辞之族类本有二种大者曰小者曰瓞而蔓近本之必小于先嵗之大以其小如瓝故谓之瓞瓞是瓝之别名故云瓞瓝也近本之实言绍者继先嵗之犹长子之继父实近本则小今验信然后稷乃帝喾之胄是喾为而稷为瓞自稷以下祖绀以前皆为瓞绀音贑○朱氏曰之近本初生者常小至末而后大○曹氏曰不窋值夏后政衰去稷不务不窋以失其官而奔戎狄之间三世而至公刘公刘以前防弱甚矣仅能不絶其绪故以緜緜瓞况之窋竹律反】民之初生【今曰生聚之生】自土沮漆【音趋七○朱氏曰自从也土地也言周人始生在此沮漆之地也○传曰沮水漆水也○疏曰不窋之时已尝失官逃窜豳地犹尚往来邰国未即定居于豳至公刘而尽以邰民遂往居焉是定国于豳自公刘始也大王之基王业在于岐周始盛由未迁已得民心故云生王业也此沮漆谓在豳地但二水东流亦过周地故下传云周原沮漆之间是周地亦有沮漆也○诗记曰汉地理志右扶风栒邑注云有豳乡诗豳国栒音荀】古公亶父【亶丹之上父音甫○传曰古公豳公也古言久也亶父字或殷质以名言也○疏曰亶父大王也言其年世久故曰古公犹言先公也大王追号为王不称王而称公者此本其生时之事故言生存之称也】陶复陶穴【复音福○笺曰复者复于土上凿地曰穴皆如陶然○疏曰陶瓦噐灶也覆者地上为之取土于地复筑而坚之穴者凿地为之土无所用直去其息土而已七月云入此室处即豳事也岂十世之内常穴居乎但豳近西戎处在山谷其俗多复穴而居】未有家室【传曰室内曰家○疏曰宫谓之室其内谓之家】
　　首章述大王初居豳之事也兴也言周之初如緜緜然不絶之瓞也周帝喾之后如大之种中尝衰小如近本之则小也种之小者曰瓞此本大之种以其近本者如瓞之小故以瓞言之然至末则复大喻周至大王文王而复兴也将述大王复兴之事言此周民初遂其生乃在地之沮漆沮漆二水名言地之沮漆者谓其地在二水之间指豳国也居此地者乃是古先之公号亶父者才取土于地覆筑而坚之为土屋以居谓之复或凿地而居谓之穴二者皆若瓦器之灶故谓之陶豳民之初未有宫室之安也○沮漆名称相乱水经云沮水出北地郡直路县东过冯翊杸祤县【祋音对祤音诩】北东入于洛此沮水之源流也汉志扶风有漆县漆水在县西东入渭又阚骃十三州志云漆水出漆县西北至岐山东入渭此漆水之源流也沮出北地入洛漆出扶风入渭沮自沮漆自漆也至孔氏引水经云沮水俗谓之漆水又谓之漆沮此则名称相乱矣诸家书解以出扶风之漆水与出北地之漆水为二谓扶风之漆水至岐山入渭在沣之上游而书言渭水防沣防泾之后乃过漆沮则漆沮在沣水泾水之下防故以书之漆沮为出北地之漆沮与诗扶风之漆别也但水经出北地者止是沮水而谓之漆沮耳如上所言则诗之漆沮自是二水书之漆沮止是一水即诗之沮也然水经之沮入洛书之漆沮则入渭沮水若为漆沮一名洛水则漆沮即洛也而又云入洛何也姑阙之以俟知者此诗言沮漆指豳国是漆沮之上游也下文言周原以为漆沮之间指岐周是漆沮之下流也吉日及潜颂言漆沮指镐京当亦去岐周不逺也疏云漆沮二水在豳地但二水东流亦过周其説是也
　　古公亶父来朝走马【苏氏曰朝早也○疏曰早朝之时疾走其马○诗记曰来朝走马形容其初迁之时略地相宅精神风采也郑氏以为避恶早且疾茍如是之廹遽则岂杖策去邠雍容之气象哉】率西水浒【音虎○传曰率循也浒水涯也○浒解见王葛藟】至于岐下爰及姜女【笺曰爰于也及与也○传曰姜女大姜也】聿来胥宇【莆田郑氏曰聿遂也○传曰胥相也宇居也相去声】
　　次章大王相宅于岐也大王图事敏疾其来之朝疾走其马循西方水涯漆沮之侧东行而至于岐山之下于是与其妃大姜遂来相可居者【李氏曰相宅非妇人之事妃之所为必有大过人者】
　　周原膴膴【音武○傅曰周原沮漆之间也膴膴美也○笺曰广平曰原周之原地在岐山之南膴膴然肥美】堇荼如饴【堇荼音谨徒饴音移○傅曰堇菜也○今曰内则云堇荁枌榆注云荁似堇而叶大又公食礼铏芼皆有滑注云滑堇荁之属説文云堇根如荠叶如细栁蒸食之甘是堇为美菜也有瞽笺云箫如今卖者所吹疏云饴谓之释文云干糖也后汉明徳马后云含饴弄孙荁音九夕清反】爰始爰谋爰契我龟【契音弃○傅曰契开也○疏曰契开者言契龟而开出其兆非训契为开也春官菙氏掌共燋契以待卜事注云士丧礼云楚焞置于燋在龟东楚焞即契所用灼龟者也燋谓炬其存火也士丧礼注云楚荆也然则卜用龟者以楚焞之木烧之于燋炬之火既然执之以灼龟故笺云契灼其龟而卜之既契乃开出其兆故春官卜师掌开龟之四兆注云开谓出其占书也是既契乃开之但傅文质略直言契开耳菙谁之上半浊半清燋音爵焞吐敦反】曰止曰时筑室于兹
　　三章述大王定宅于岐也内则言妇养舅姑公食礼言君待其臣则以堇则堇是美菜也七月言食农夫以荼则荼非美菜也雨露所濡甘苦齐实周之原地膴膴然肥美所生堇荼皆甘如言美恶皆冝也大王见此地可居于是始起意而图之谓谋及乃心也于是谋之于众谓谋及卿士庶人也又以楚木然火谋之契者契灼其而卜之谓谋及卜筮也曰者告之兆告以冝于此居止又告以时日之吉于是筑室于此而迁居之也○孔氏谓堇即乌头且引晋语骊姬寘鸩于酒寘堇于肉以为证葢以此堇为尔雅芨堇之堇也【芨音及】説者皆祖之若为骊姬寘肉之堇则与鸩毒同类与荼菜可食之物非其类矣且诗人称周原之美当言冝稼冝蔬不应言其冝毒物也荼虽苦得霜而甜脆故可言如饴乌头毒物不可食何由知其如饴乎贾山言江皋河濵虽有恶种无不猥大地之美者能使物无美恶皆猥太耳安能变毒物而为美物毛氏以堇为菜不言毒物释文言堇蒸食之甘知为内则及公食礼堇荁之堇非尔雅芨堇之堇也
　　廼慰廼止廼左廼右【苏氏曰左右东西列之也】廼疆廼理【疆理解见信南山】廼宣廼畆【苏氏曰宣道沟洫也畆度广狭也】自西徂东【笺曰豳与周原不能为西东据至时从水浒而言也○疏曰豳在周原西北而经言自西据至周之时从水浒而言也郑志云豳地今为栒邑县西南行正东乃得周岐山在长安西北四百里豳又在岐山西北四百里如志此言发豳西南而行从沮水之南然后东行以至周也】周爰执事【朱氏曰周徧也○传曰爰于也○今曰犹周爰咨诹笺以为于周执事今不从】
　　四章述定民居治田畆也既筑室于兹矣廼慰劳之廼安止之上文曰止则告以宜居于此此言廼止则遂安居于此成告之意也廼处之于左廼处之于右公宫在中而民居左右也民居既定则治田事廼疆则画其经界廼理则分其土冝廼宣则道其沟洫廼畆则度其广狭于是人皆从西往东徧执事矣言竞出力也
　　乃召司空【笺曰司空掌营国邑○疏曰司空之属有匠人其职有营国广狭之度庙社朝市之位○曹氏曰量地以制邑度地以居民司空之职故先召之】乃召司徒【笺曰司徒掌徒役之事○疏曰司徒之属有小司徒其职云凡用众庶则掌其政教○曹氏曰致众庶令徒役司徒之职故次召之】俾立室家其绳则直【传曰言不失绳直也○疏曰绳无不直而云其绳则直言不失绳之直也○曹氏曰审曲面势直必以绳】缩版以载【防曰郭云缩束之也○笺曰载上下相承而起】作庙翼翼【传曰君子将营宫室宗庙为先廐库为次居室为后○疏曰翼翼严正也○今曰翼翼整齐也】五章述将营宫室先作宗庙也司空掌营国邑司徒掌徒役之事故召之使立室家之位处以绳正之揆其基址则方正而直矣依此绳直之处起而筑之以绳缩束其筑板板满筑讫则升下于上以相承载作此宗庙翼翼然而整齐
　　捄之陾陾【捄音俱陾音仍○钱氏曰捄取土也谓盛土于蔂也蔂力追反○疏曰蔂者盛土器○传曰陾陾众也】度之薨薨【度音铎○笺曰度犹投也○疏曰薨薨声也○堇氏曰薨薨如虫之声则声之众也】筑之登登【陈氏曰登登渐高也】削屡冯冯【音凭○苏氏曰削屡重复削治也○长乐刘氏曰谓墙成就版削其坚凸以就平直凸音迭○张氏曰冯冯削土声○朱氏曰其声冯冯然坚也】百堵皆兴【百堵觧见鸿鴈○笺曰兴起也】鼛鼓弗胜【鼛音羔胜音升○鼛鼓解见鼓钟○传曰鼛大鼓也弗胜言劝事乐功也○笺曰不能止之使休息也○疏曰其间欲令食息不能止之】六章述遂作宫室也筑墙之时取土而实之于器者陾陾然众多既取得土送至墙上墙上之人受而投之板中薨薨然其声之众既投之版中筑之者登登然积累而上则墙渐高矣墙成而重复削治之其声冯冯然坚也五板为堵百堵皆同时而起上章言缩版者作庙也此言筑者营宫室也民皆劝事乐功竞欲出力其间欲令食息击鼛鼓以为节不能胜而止之言大王之得民心也
　　廼立臯门【臯音羔○傅曰王之郭门曰臯门○疏曰宫之外郭之内】臯门有伉【音抗○传曰伉高貌】廼立应门【傅曰王之正门曰应门美大王作郭门以致臯门作正门以致应门焉○疏曰孙炎云谓朝门也明堂位云库门天子臯门雉门天子应门鲁以诸侯而作库雉则诸侯无臯应故以臯应为王门之名也○朱氏曰书天子有应门春秋书鲁有雉门礼记云鲁有库门家语云卫有库门皆无云诸侯有臯应者则臯应为天子之门明矣意者大王之时未有制度特作二门其名如此及周有天下遂尊以为天子之门而诸侯不得立也】应门将将【音锵○传曰将将严正也】廼立冢土【传曰冢土大社也起大事动大众必先有事乎社而后出谓之且美大王之社遂为大社也大社之大音泰○疏曰大社者天子社名诸侯不得称大社也冢土非诸侯之社云遂为大社皆言大王所作遂为文王之法也孙炎云大事兵也其祭之名谓之为冝冝求使见祐也祭法云王为羣姓立社曰大社郊特牲云天子大社必受霜露风雨以逹天地之气也大社之名唯施于天子】戎丑攸行【传曰戎大也丑众也】
　　七章言作门社也大王乃立其宫之郭门其郭门伉然高大后遂为天子之臯门乃立其宫之正门其正门将将然严正后遂为天子之应门臯门应门皆从后称之耳乃立大社为动大众则告之而行也大王所立门社皆诸侯之制后乃为天子门社之名
　　肆不殄厥愠【释诂曰肆故也肆故今也郭璞注肆既为故又为今○今曰非谓肆为故今也○朱氏曰肆犹遂也承上起下之辞○苏氏曰殄絶也愠怒也○陈氏曰岂忘狄人之愠也】亦不陨厥问【传曰陨坠也○笺曰小聘曰问○疏曰散则聘问通】柞棫防矣【柞棫防音凿域斾○柞曰柞栎也即唐鴙羽所谓栩也解见鸨羽○棫释木曰棫白桵桵音绥○郭璞曰桵亦小木也丛生有刺实如耳珰紫赤可啖○陆玑疏曰王苍説棫即柞也其材理全白无赤心者为白桵直理易破可为犊车辐又可为矛防矜今人谓之白捄或曰白柘此二説不同未知孰是○曹氏曰防遂茂也】行道兊矣【曹氏曰兊和悦也】混夷駾矣【混音昆駾音退从韵也释文音兊○説文曰駾马疾行也○传曰突也】维其喙矣【喙许秽反○释文曰喙口也○吕氏曰张喙而息也奔趋者其状如此】
　　八章述大王能调服昆夷也不絶愠怒昆夷之心内为之备也然新迁之国未能与夷狄较亦不废其聘问邻国之礼外与之和也内备外和待夷狄之道尽矣及乎自治既至国势益彊柞棫之木防然遂茂行道之人兊然和説则昆夷奔走窜伏张喙以息矣此形容昆夷逺避不侵犯之意耳【诗记曰军国之容虽备然大王犹未敢轻用其民也至于王业光大而不可掩郊闗之内郁郁葱葱轮蹄辐凑则昆夷不待攘斥自奉头鼠窜之不暇○矣】此章郑氏以为指文王葢见孟子言肆不殄厥愠亦不陨厥问文王也遂以此章为文王耳非也大王始居于豳则北有獯鬻之侵既迁于岐则西有昆夷之扰北狄大而西戎小豳地迫近彊狄若以力争伤人必多大王所不忍也故去豳而迁岐至若昆夷惟不殄不陨内备外和彼自不能为患矣此诗述大王本末谓虽退避于豳而能植立于岐也文王之始犹事昆夷则大王迁国之初虽为之备寜能遽絶其问乎此章以上皆言大王下章述虞芮之事提出文王蹶厥生方言文王耳陈氏谓孟子借之以説文王郑氏踵之以为文王之诗其説是也下章论文王之事独举虞芮者谓迁岐之后治道脩明至文王之时人心皆归周矣虽虞芮犹且质成昆夷何能为梗乎结避狄迁岐之事也文王之兴实因大王之迁岐故序曰本由大王也
　　虞芮质厥成【芮音枘○苏氏曰虞在陜之平陆芮在同之冯翊平陆有闲原焉则虞芮之所让也○曹氏曰汉地理志河东大阳县有吴山其上有吴城周武王封泰伯于此是为虞公其后为晋所灭又冯翊临晋县有芮乡故芮国是虞芮二国皆在岐周之东也○今曰质正也论语就有道而正焉谓求正之也毛以成为平谓曲直得其平则无争也】文王蹶厥生【蹶音贵○疏曰蹶动也○今曰生者本然之良心与生俱生者以其生生不穷故谓之生犹孟子言生则乌可已○传曰虞芮之君相与争田久而不平乃相与曰西伯仁人也盍往质焉乃相与朝周入其境则耕者让畔行者让路入其邑男女异路班白不提挈入其朝士让为大夫大夫让为卿王国之君感而相谓曰我等小人不可以履君子之庭乃相让以其所争田为间田而退天下闻之而归者四十余国○张子曰讼狱者不之纣而之文王】予曰有疏附【传曰率下亲上曰疏附○疏曰率疏者令亲附】予曰有先后【先后皆去声也○传曰相道前后曰先】予曰有奔走【如字○传曰喻徳宣誉曰奔奏○疏曰喻天下以王徳宣王之声誉使天下皆奔走而归趋之】予曰有御侮【传曰武臣折冲曰御侮】
　　九章述文王有虞芮质成之事也虞芮二国之君以争田之讼质正而求其平意谓文王所定曲直必无偏陂也文王有以感动其本然之良心乃使之自忘其争焉人之良心如木之有根生生不穷故谓之生虞芮以忿争汨其良心如木有物以阏【音遏】其生理不得遂其畅茂然其所谓生生不穷者未尝絶也迨夫感文王之化而翻然自悟如去其壅阏而生意沃然矣一念既改百行万善皆由是而充之此之谓蹶厥生言拨发其生意也非有以增益之皆彼所自有也诗人推原致化之妙以为我谓其有防附之臣而致之欤我谓其有先后之臣而致之欤我谓其有奔奏之臣而致之欤我谓其有御侮之臣而致之欤泛言四臣之所致而不敢为一定之辞见文王之化有非四臣之所能为者矣
　　緜九章章六句
　　棫朴【音域卜】文王能官人也【朱氏曰自此以下至假乐皆不知何人所作疑多出于周公也】
　　不弃防小所以为能官使人材也
　　芃芃棫朴【芃音蓬○傅曰芃芃木盛号棫白桵也朴枹木也桵音绥枹音包木丛生也○补传曰芃芃短小而盛貌○棫解见緜○笺曰白桵相朴属而生者○疏曰考工记云凡察车之道欲其朴属而防至注云朴属犹附着坚固貌也此谓朴者亦谓根枝廹迮相附着之貌迮音窄】薪之槱之【槱音酉○传曰槱积也】济济辟王【辟音壁○笺曰济济敬也辟君也辟王谓文王也○疏曰济济多容仪也】左右趣之【趣音娶○传曰趣趋也】
　　首章述文王用材不弃防小也兴也棫小木又朴属而丛生根枝相附着若无所用然芃芄然短小而盛犹可用之为薪以烹餁其未干者又积之以待其干而用之喻文王用人或随材而用或蓄之以待用虽防不弃况其大者乎得人若此故文王端拱无为济济然有威仪而左右之臣趋而事之也【欧阳氏曰见君臣之盛也】辟王从后尊称之辞
　　济济辟王左右奉璋【音章○傅曰半圭曰璋○笺曰璋璋瓉也祭祀之礼王裸以圭瓉诸臣助之亚祼以璋瓉○疏曰玉人云大璋中璋边璋皆是璋瓉也以璋言之郊特牲云灌以圭璋与此云奉璋峩峩皆有明文故知璋为璋瓉矣祭之用瓉唯裸为然祭统云君执圭瓉祼尸大宗伯执璋瓒亚裸○曹氏曰璋以为瓉柄所以为裸也○裸将解见文王王瓉解见旱麓】奉璋峩峩【音俄○传曰峩峩盛壮也○钱氏曰衣冠壮伟之貌】髦士攸冝【髦音毛○传曰髦俊也】
　　次章述祭事之得人也济济然多威仪之君王其在宗庙祭祀则左右之臣奉璋瓉以相其礼其奉璋者峩峩然壮伟此俊士之所冝为言得人也【曹氏曰国之大事在祀与戎故二章言祀事三章言戎事】
　　淠彼泾舟【淠音譬徐音沸○王氏曰淠舟行貌○泾解见邶谷风】烝徒楫之【楫音接○传曰楫櫂也櫂直教反亦作棹○释文曰楫谓之桡或谓櫂释文云在傍拨水曰櫂】周王于迈【疏曰周王文王也○笺曰于往迈行也往行谓出兵征伐也】六师及之【传曰天子六军○疏曰瞻彼洛矣云以作六师常武云整我六师皆谓六军为六师夏官序言五师为军万二千五百人也诗为大雅莫非王法诗人之作或以后事言之春秋之兵虽累万之众皆称师军之言师乃是常称○传曰及与也】三章述戎事之得人也兴也泾水之舟淠淠然顺流而行者乃众徒以楫行之文王为西伯奉王命以征伐则六军与之俱进文王未有六军以大雅皆述王者之事故言六军耳【欧阳氏曰以见王所官人入宗庙居军旅皆可用言文武之材各任其事也】○诗人指山川为喻皆以土地所见者言之若文王始居岐则当言渭水若后居丰则当言丰水泾非耳目所及而言泾舟者葢此述行师所见也文王之时北有玁狁之难文王以天子之命命将遣戌以讨之必渡泾水宣王时玁狁尝侵至泾阳则周伐玁狁必渡泾水可见矣
　　倬彼云汉【倬音卓○桑柔笺曰倬明大貌○傅曰云汉天河也○解见云汉诗】为章于天周王寿考【笺曰文王是时九十余矣故云夀考】遐不作人【傅曰遐思也○朱氏曰作人谓变化鼓舞之也○董氏曰遐不作人甚言其作也○曹氏曰作者鼓舞振动之意也商之末世士气卑弱甚矣非鼓舞振动之乌能自奋而有成哉】
　　四章言由文王之化能作成人材也兴也云汉倬然明大为文章于天人皆仰之犹文王以文治昭掲于上人所观瞻也文王自少至老所以兴起人心者非一日矣逺不作人乎言久于其道而化成也○人心之善作之则兴凡自暴自弃习俗益流于下者由上之人无以兴起之耳孟子云经正则庶民兴又云待文王而兴者凡民也又云奋乎百世之上百世之下闻者莫不兴起也人同此心心同此理非外立一道以疆其所无特作而兴之使之自不能己不知所以然而然如乐则生矣生则乌可己不知手之舞之足之蹈之也
　　追琢其章【追音堆○传曰追雕也金曰雕王曰琢○防曰毛以此经上下相成所追瑑者即金玉也○朱氏曰追之琢之○今曰笺引春官追师掌追衡笄则追亦治玉今从毛】金玉其相【朱氏曰金之玉之○传曰相质也○邱氏曰表里如一所以为贤也】勉勉我王【笺曰我王谓文王也】纲纪四方【笺曰张之为纲理之为纪○疏曰説文云纲纲也纪别丝也然则纲者网之大绳故盘庚云若网在纲有条而不紊以举网能张网之目故张之为纲也纪者别理丝缕故理之为纪以喻为政有举大纲者有理防细者】
　　五章言作成人材而提纲领以振起之也兴也文王作人外则追琢之使有成器之文内则金玉之使有可贵之质作人之效如此文王犹勉勉不已以维持四方而纲纪之也
　　棫朴五章章四句
　　旱麓【音鹿】受祖也周之先祖世脩后稷公刘之业大王王季申以百福千禄焉【疏曰诗言文王受其祖之功业也祖谓大王王季以前也○吕氏曰大雅自文王至灵台皆文王诗故受祖不待言文王也】
　　此诗以旱麓榛楛起兴言文王承前人积累而兴所谓受祖也周之先祖以下则讲师附益其辞赘矣郑氏因后序有大王王季之説遂以诗中岂弟君子为大王王季毛不见后序本自无説孔氏谓毛亦以为大王王季是承袭之讹也当从朱氏以诗中君子为文王
　　瞻彼旱麓【传曰旱山名也麓山足也○説文曰林属于山为麓】榛楛济济【榛楛音臻戸榛解见邶简兮○陆曰楛木茎似荆而赤其叶如蓍上党人蔑以为莒箱又屈以为钗○曹氏曰楛可以为箭○传曰济济众多也】岂弟君子【岂音恺○朱氏曰君子指文王也】干禄岂弟【传曰干求也】
　　首章言文王受祖以徳也兴也麓承山之气者也其山高大则麓之得其气也深厚谓峯峦回合之所芘云雨润泽之所渐也其气深厚故草木茂盛培塿无松栢【培音剖塿郎斗反】由其气薄也今视旱山之麓得山气之厚故榛楛之木济济然众多山喻先祖麓喻子孙榛楛喻福禄兴文王承先祖积累之厚故其福禄盛大也受祖者必有徳以受之文王有岂弟之徳故其求福也亦以是岂弟岂弟者徳盛仁熟和顺充积之谓也干禄非文王之心诗人言干禄者谓在我有以致之犹曰自求多福耳非有心求之也○毛氏以旱为山名不知山之所在或取汉地理志汉中郡南郑县之旱山以实之诗人托山川以起兴皆取其在境内者汉中逺于丰鄗丰鄗之间高山多矣何独逺取汉中之旱山乎既非耳目所及何言瞻也旱山不知所指阙其所不知可也【诗记曰周语言此章之义曰夫旱麓之榛楛殖故君子得以易乐干禄焉若夫山林匮竭林麓散亡薮泽肆既民力凋尽田畴荒芜资民力凋尽田畴荒芜资用乏而何易乐之有焉然则所谓榛楛济济者葢当时所见之实也至于诗人发兴则周语不能尽其义】
　　瑟彼玉瓉【瑟音虱瓉才賛反】黄流在中【程子曰瑟宻也○钱氏曰聘义言比徳于玉缜宻以栗注云缜致也栗坚貌致音治宻也○传曰玉瓉圭瓉也黄金所以饰流鬯也九命然后赐以秬鬯圭瓉○笺曰黄流秬鬯也圭瓉之状以圭为柄黄金为勺青金为外朱中央矣殷王帝乙之时王季为西伯以功徳收此赐○疏曰瓉者盛鬯酒之器以黄金为勺而有鼻口鬯酒从中流出故云黄金所以饰流鬯也汉瓉槃口径一尺则瓉如勺为槃以承之也天子之瓉其柄之圭长尺有二寸其肠诸侯葢九寸以下孔丛子子思云王季九命作伯于西受圭瓉秬鬯之赐故文王因之得専征伐秬黒黍也秬鬯者酿秬为酒以鬰金草和之使之芬芳条鬯故谓之秬鬯草名郁金则黄如金色酒在器流动故谓之黄流○秬郁解见江汉○今考毛谓以黄金为勺酒流出而照见其黄郑谓和以郁金草故在中流动而黄非流出也】
　　岂弟君子福禄攸降【笺曰降下也】
　　次章言盛徳必得其福也兴也瑟然缜宻之玉瓉必有秬鬯黄流在其中岂弟之君子必有福禄下其躬言以类应也王季受圭瓉之赐而文王因之亦受祖也旱麓圭瓉皆当时所见之实【朱氏曰明实器不荐于防味而黄流不注于瓦缶则知盛徳必享于禄夀而福泽不降于滛人矣】
　　鸢飞戾天【鸢音沿○曰鸢鸱也○今曰笺以鸢为鸱之类疏引苍颉解诂及陆玑山阴陆氏皆以为即鸱也当从众○笺曰鸟之贪恶者也○疏曰説文云鸢鸷鸟击小鸟故为贪残○释鸟曰鸢鸟丑其飞也翔○郭璞曰布翅翺翔○山阴陆氏曰高飞曰翺布翼不动曰翔曲礼云前有尘埃则载鸣鸢鸢鸣则将风故也鸢钝者也以风作之则高飞昔墨子作木鸢飞二日不集列子所谓班输之云梯墨翟之飞鸢是也今人乗风放纸鸢○笺曰戾至也】鱼跃于渊岂弟君子遐不作人
　　三章言作人之妙也兴也鸢飞至天鱼跃其渊言天壤之内莫不自得其性而不知所以然也岂弟文王遐不作人乎言有以兴起之而使之不自已也遐言作人之久也作之以岂弟是性天感发之妙自有手舞足蹈而不自知者惟久于其道者能之非意气鼓舞于一时之暂也【作人又解见棫朴○李氏曰抱朴子云鸢飞在下无力及至乎上耸身直翅而已盖鸢飞更不用力亦如鱼跃恬然自得不知其所以然而然也○谢氏曰犹韩愈谓鱼川泳而鸟云飞上下自然各得其所也诗人之意言如此气象周家作人似之○诗记曰作人之盛至于鸢飞鱼跃非积累熏陶久且熟者则不能然其来葢有自矣此序所谓受祖也○朱氏曰子思云言其上下察也借此以形容道体周流充塞天地其大无外其小无内动静之间无往不造其极无有毫发凝滞倚着之意其防深矣】
　　清酒既载【邱氏曰清酒清防之酒也○清酒有考见信南山○笺曰载谓已在尊中也○今曰载犹盛也盛平声】骍牡既备【骍息营反○疏曰骍牡赤牡之牲也大王王季为殷之诸侯其牲亦应不毛此作者于后据周所尚而言之○董氏曰方文王时周固未有所尚而骍牡葢以色自别耳○今曰充人及祭义凡祭祀之牲皆择而养之三月备者豫备也非牲酒瘠酸取具临时也】以享以祀以介景福【笺曰介助也景太也】
　　四章述祭则受福也文王既成民而后致力于神清防之酒既载之于尊中赤色之牡牲既已豫备以之献享以之祭祀使先祖歆飨之而助之以大福【李氏曰君子之受福岂以清酒骍牡之故而得之哉古人奉牲以告所谓馨香无谗慝也如此则降之以福】
　　瑟彼柞棫【程子曰瑟宻茂之○柞棫解见緜】民所燎矣【燎音料○今曰笺以为柞棫之所以茂盛者乃人熂燎除其旁草养治之使无害也不若钱氏以为民取以供燎不费辞也熂音饩芟草烧之曰熂】岂弟君子神所劳矣【劳去声○笺曰劳来犹言助佑】
　　五章言受福之本也兴也柞棫瑟然宻茂则民取以为薪而燎之矣文王有岂弟之徳则神所佑助而赐之福矣岐山柞棫斯拔亦所见之实也○一説此柞棫之茂盛其长育之者非一日故民得以为薪燎之用犹文王之得福由其先祖之积累也
  </div>
  <div class="pagination">
   <a href="诗缉_page27.html">
    上一页
   </a>
   <span>
    ...
   </span>
   <a href="诗缉_page23.html">
    23
   </a>
   <a href="诗缉_page24.html">
    24
   </a>
   <a href="诗缉_page25.html">
    25
   </a>
   <a href="诗缉_page26.html">
    26
   </a>
   <a href="诗缉_page27.html">
    27
   </a>
   <span class="current-page">
    28
   </span>
   <a href="诗缉_page29.html">
    29
   </a>
   <a href="诗缉_page30.html">
    30
   </a>
   <a href="诗缉_page31.html">
    31
   </a>
   <a href="诗缉_page32.html">
    32
   </a>
   <a href="诗缉_page33.html">
    33
   </a>
   <span>
    ...
   </span>
   <a href="诗缉_page29.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
