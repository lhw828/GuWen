<!DOCTYPE html>
<html>
 <head>
  <meta charset="utf-8"/>
  <title>
   待轩诗记 - 第 17 页/共 21 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   待轩诗记 - 第 17 页/共 21 页
  </h1>
  <div class="content">
   序继文也【按周后稷思文肇基其后文徳相承世济其美至于武王不得已而一戎衣天下已定即戢干戈櫜弓矢则亦下武者也求懿徳肆时夏则亦继文者也故篇中皆言文徳】
　　下武维周世有哲王三后在天王配于京【居良切　赋也下武以武爲下玩下武维周槩举后稷以下言之哲知也上知天命之所向下知民心之所归惟徳而已世有哲王谓后稷以及武王武成篇云我先王公刘周语云我先王不窋又云自后稷始基靖民十五王而文王始平之是后稷以下皆得追称爲王也三后太王王季文王也在天者既没而其神在天也王武王京镐京在京者足以配其在天者言不相上下也　人知武王以武定天下而不知武王之心上文而不上武用武非其得已也此诗爲继文而作欲发明武王之心先总说一代之意向言以武爲下者周之家法也周家世有哲王三后既往而其神在天矣武王又配合其徳于镐京焉祖创孙承父作子述先后相传其徳一也曷尝以武爲上哉】
　　王配于京世徳作求永言配命【叶名】成王之孚【夫尤切京命隔句一韵求字隔句一韵　武王所以能配三后者非一朝一夕之故以其于先世之徳作而求之也世有哲王则有世徳作起也有振动奋发之意求有叅经权通常变无方以求之意盖三后之绪本于徳而武王之能继其绪者亦惟能求三后之徳世徳所在即天理所在永言者心口自维刻刻不忘之谓徳着于人而心所同然谓孚太王肇基王迹王季其勤王家文王以服事殷三后之孚着于民久矣天命弃商归周武王时时不忘配命三后之孚始完足无歉所谓成也三后之孚成而武王之见信于天下者亦成矣　徐扈曰三后事殷武王伐纣功业不同顺逆相反然迹逆而理顺事异而心通三后而在牧野之举必不得已也故诗颂武王曽无一语道其剏基立业恢拓前功但曰配京求徳见武王曲体先人克全孝道虽化家爲国变侯爲王实无分毫与前人谬戾】
　　成王之孚下土之式永言孝思孝思维则【承上言配命可以成孚成孚则下土以爲式可见天人一理先后一揆武王孝思眞可爲天下后世法也孝思孝先之思先世如何立心如何制事作而思焉当继述以继述爲孝当变通以变通爲孝时与先人志意流通永乆不忘则可爲人之法则矣自人取法于我曰式自我可爲人法曰则】
　　媚兹一人应【平声】侯顺徳永言孝思昭哉嗣服【蒲北切媚爱兹此也一人武王也应当侯维昭明嗣继服事也天下信之式之则媚爱之矣所以媚者维以王有孝先之顺徳耳以臣伐君心迹暧昧难以告人然顺天意顺人心以顺乎亲武王心事眞如青天白日不忌嫌疑不蒙悔吝何等光明正大故曰昭哉嗣服谓能继其先世之事也】
　　昭兹来许绳其祖武于万斯年受天之祜【音戸　末二章属望祝颂之词　来来世也许语词绳继也承仍世徳如绳索之相继祖三后也武事祜福祐也承上昭哉而言继先即可垂后光显及于后人止因能继其祖武能继其祖武则万年受福葢武王孝思千古爲昭则周家天下万年弗替】
　　受天之祜四方来贺于万斯年不遐有佐【此言受祜之实葢天命不出于人心人心所归正天命所在贺朝贺佐助遐逺也不遐有佐者四方来朝皆吾佐助虽万年不以爲逺言其推戴如一日也　玩绎诗词专阐发武王伐商心事盖周家世世事殷文王三分有二臣节弥固至于武王一戎衣而有天下似与祖徳违悖故诗中细细阐发曰王配于京曰世徳作求曰孝思维则曰绳其祖武言武王放伐与祖徳亳无异同中庸所谓善继善述故诗言下武序言继文所以白圣人之心迹扶万世之名教】
　　文王有声
　　序继伐也【严坦叔曰继文之诗兼言三后以三后皆有文徳可继也继伐之事专言文王以太王王季无伐功所谓继伐者专言继文王也周至文王始有伐功伐崇葢其大者然而大统未集至武王伐商而后卒其功故曰继伐】
　　文王有声遹【音聿】骏【音峻】有声遹求厥宁遹观厥成文王烝哉【赋也按此言文王之继述周家王业始于后稷公刘太王王季皆韬晦无闻至文王绍述其业声誉日着故以有声发端　遹述也犹周书遹乃文考之遹骏大也所述者非徒有声且大有声当时父母之颂岂弟之歌是有声而显西土播南国是遹骏有声遹求二句说文王之心求宁者求民之安而观成者即欲见安民之成功此见文王声之大者本于徳之大按说文烝火气上行也从火火气以渐而炽周家王业以渐而隆大抵开国承家须精神振作气势郁烝方成可大可乆之业　每章末句皆不叶韵盖赞美之词与吁嗟麟兮吁嗟乎驺虞一类】
　　文王受命有此武功既伐于崇作邑于丰文王烝哉【此言伐崇而作丰也　命者天讨有罪之命武功谓伐防耆须密昆夷之属伐崇功最大故特言之爲作邑张本作者创起之词邑即国也文王伐崇以其有罪非爲作邑也而武功既奏民皆归心自不能已耳丰即崇国之地通典丰在长安县西北灵台乡丰水上　范士文曰受命即指受专征之命说自好】
　　筑城伊淢【音洫】作丰伊匹匪其欲遹追来孝【补协孝旧叶许六反按古韵无此叶别本欲作猷孝叶虚由切】王后烝哉【此言作丰之心也　淢水疾流也筑城于水流之处盖倚水以爲险也匹耦也与岐邑相对两都并峙亦形势相倚之意此时舆图渐拓营建日广似乎逼上而有急于取天下之意故曰匪其欲急也匪棘其欲二句摹冩文王心事言非急成已之所欲盖公刘思辑而迁豳太王以害人而居岐文王求宁而作丰正追述先人之志以啓后来之孝耳来者嗣续无已之意上章言作丰受命于天此章言作丰追孝于前见作丰乃天与前人之心也自此而气势日盛君临天下故每章以烝哉爲赞叹曰王后曰皇王王追称也后本称也皇王赞辞也】
　　王公伊濯维丰之垣【音袁】四方攸同王后维翰【音寒】王后烝哉【此言作丰人归而推本于王身也　王公王之君臣也濯者洗涤更新之象垣城垣也取坚固之意翰即羽翰取翺翔不可控制之意王公洗涤便是城垣坚固人心归戴便是国家羽翼言文王非区区借山河之固也克崇作丰而王业成故以王后称之】
　　丰水东注维禹之绩四方攸同皇王维辟皇王烝哉【此以武王之功配禹也　丰水出终南山尧时丰水泛滥禹治之使合渭东注于河丰邑在丰水之西镐京在丰水之东丰水所以东注者禹之功也四方所以归周者武王爲之君也丰水东注言其水势之顺四方攸同言其人心之合即水势之顺而见神禹之功即人心之合而见武王之徳绩功也辟君也变王后言皇王一统天下其事又大也】
　　镐京辟廱自西自东自南自北无思不服【蒲北反】皇王烝哉【此言辟廱之化也　镐京所以建极辟廱所以立教先言辟廱而后言宅是镐京建国君民学校爲先此教化之原也周兴西方近者先被其化后乃渐及于东故曰自西自东文王化行南国后乃渐及于北故曰自南自北无思不服犹言无不思服继伐之诗而言辟廱者人知武王之得天下在于武功抑知天下之服武王由于文徳也　逸周书丰鄗相去三十里止隔一水辟廱在丰水上镐即今鄠县】
　　考卜维王宅是镐京【居良切】维龟正【之盈切】之武王成之武王烝哉【此追言始之愼重　考稽也有疑者必须稽考考卜者考之于卜也卜之者文王其所卜者爲欲居此镐京也龟正告之宜宅镐京絶无二三其说武王因之作邑于此是镐京之宅文王始之而武王成之也　竹书帝辛三十六年西伯使世子发营镐京镐虽武王所都而实营于文王董氏曰卜筮之道先断于心曰考卜维王则王志先定而征之于也】
　　丰水有芑【音起】武王岂不仕诒【音移】厥孙谋以燕翼子【奬里切】武王烝哉【兴也此言武王得人遗子孙以终继伐之事芑嘉谷诒遗燕安翼辅也百年计树人迁丰迁镐王居已壮所以守之者人也丰水润泽之地则芑丛生焉武王圣贤之主岂有不仕人以官者乎凡此皆所以爲孙谋也孙谋在于翼子翼子在于得人盖谋不及逺则爲子者未免有创造之劳今谋及其孙则子不过安享攸同之治坐收思服之心而已谋在逺则逸在近复何事哉　蘓子由曰此诗言文王者先曰文王后曰王后其言武王者先曰皇王后曰武王盖文王老而称王武王即位而称王故也文武则其正号矣　徐扈曰迁丰而称武功文王之武迁镐而言辟廱武王之文此亦防显阐幽之论毎章以烝哉作结不独叹美文武所以示后世子孙亦必如此也　朱晦庵曰郑谱此以上爲文武时诗以下爲成王周公时诗今按文王首句即云文王在上则非文王之诗矣又云无念尔祖则非武王之诗矣大明有声并言文武者非一安得爲文武之时所作乎盖正雅皆成王周公以后之诗但此什皆追述文武之徳故谱因有此语耳】
　　生民之什
　　生民
　　序尊祖也【续序后稷生于姜嫄文武之功起于后稷故推以配天焉　祖者始也己所从始也自父之父以上皆得称焉后稷之于成王乃十七世祖　季明徳曰旧以此诗爲郊祀之乐歌则郊以祭天以天爲重今诗词述后稷甚悉殊无祭天之文其非郊祀之歌明矣叚氏曰郊祀乐歌已见于颂郊祀主于严肃故其词简此诗词章繁缛殆大臣因祀事之余推原其所以尊者而爲此晦庵以爲周公所作朱康流曰左传髙辛氏有才子八人世济其美以至于尧则尧之去喾必非一世且云此十六族则八】
　　【元必非一父而髙辛氏必非独帝喾明矣郑笺以姜嫄爲髙辛氏后世子孙之妃其夫不爲天子而得祀郊媒者亦如周于二王之后得用天子之礼此论确矣履帝武者犹云绳其祖武谓其爲天子后踵行天子之故事言祀礼之隆也敏歆言神感之速也若巨迹之说始于列子子长康成之徒好竒过信而子由申其说谓麒麟之生异于羊豕蛟龙之生异于鱼鳖然后稷而后圣贤继起未闻麒麟之后有异于麒麟蛟龙之中复有异于蛟龙者也然则求之而得得之而弃者何哉大抵髙辛世胄虽云世济其美亦举大槩而言末必尽无失徳如传所称阏伯实沈以兄弟而日寻干戈或者亦髙辛氏之子也兄弟之相残如此则宫闱之内或有如燕啄皇孙緑绨方底之事亦未可知观其至再至三必致之死地而后已此决非父母所忍爲者赖有天助得复见收收而育之母家则其家之不能容可知诗人特爲其祖讳之耳既讳其恶而不言又不敢饰美以诬其祖故诗之所咏独叙姜嫄而己使稷爲喾子喾亦圣人何仅美其母不及其父也或者又以此爲有母无父之证周人立姜嫄庙而不及喾故咏歌亦止姜嫄信斯言也则周人之禘祭必如康成所云祀感生帝而后可而祭法则云周人禘喾不及灵威仰之神何也且诗首云克禋克祀以弗无子无夫之人而祈有子人之狂惑不至此其说自相谬戾不必置辩　卓去病曰孔谓郑氏不信谶纬以命厯叙云少昊传八世颛顼传九世帝喾传十世则尧非喾子稷年又少于尧则姜嫄不得爲帝喾之妃故云当尧之时爲髙辛氏之世妃谓其爲后世子孙之妃也人世短长无定是时典籍未备不知其爲几世故直以世言之其大戴礼史记诸书皆郑所不信张氏融曰稷契年穉于尧尧不与喾并处帝位则稷契焉得爲喾子乎若使稷契必喾子如史记是尧之兄弟也尧有贤弟七十不用须舜举之此不然明矣诗之雅颂姜嫄履迹而生稷爲周始祖有娀以鸟生商而契爲王即如毛传史记之说帝喾爲稷契之父帝喾圣夫姜嫄正妃配合生子人之常道则诗何故但颂其母不美其父周鲁何故秪立姜嫄之庙乎融之此言盖得郑防但以姜嫄爲世妃则与左传世济之文不合故易传不以爲髙辛氏之妃也洪驹父曰血气之类父施母生耳听目视手持足行智愚所同也何必有诙诡谲怪之事然后爲圣且贤哉】
　　厥初生民【如字又弥延切】时维姜嫄【音原又鱼伦切】生民如何克禋【音因】克祀【养里切】以弗【丰本作祓】无子【奬里切】履帝武敏【毋鄙切】歆攸介【音戒】攸止载震【眞愼反】载夙【相即切】载生载育【曰逼切】时维后稷【赋也此章言姜嫄祷而生后稷　姜嫄生后稷而谓之生民者后稷敎民食食者民所待以生生后稷所以生民也姜姓炎帝之后有女名嫄爲髙辛氏之世妃谓爲其后世子孙之妃也生民如何究其所以生之故克能也言斋肃当神明意也禋者烟气氤氲天体逺不可得近圣人思尽其心而不知所出故因烟气之上升以致其诚也祀祀禞禖也古者于鸟至之日祀禞禖以求子燕来主产乳滋蕃故用是日也弗祓也祓无子求有子也履践也髙辛氏行禋祀以求子姜嫄从帝而往履帝武谓随后行也敏疾歆恱也女人言求子或有羞澁缩恧而嫄不然此天机也介助也谓神之所助止依止也谓神所慿依震动也左传邑姜方震又云后缗方震皆谓有身爲震载震而有身载夙而屇期载生而分娩载育而成人如此其祈求感应而生者斯何人乎是万古粒食之祖后稷也关系岂渺小哉故曰时维后稷时是也稷官名称后者尊而君之也唐虞时后配名而言者后防是也后配官而言者后稷是也稷爲五谷之长故以名主谷之官　履帝武帝字当指髙辛氏下章言上帝不宁则称上帝以别之　蘓老泉曰毛公之诗也以乙鸟降为禞禖之候履帝武爲从髙辛之行及郑笺而后有吞践之事当毛之时未有迁史也迁之史出于疑诗而郑之说又出于信迁　或称郊禖或称禞禖禖媒也神之故从神因郊而祀故称郊禖古言髙禖即先禖又曰人先　郑曰夙肃也当产之时而避燕寝居侧室其自敛戢者至矣故训夙爲肃】
　　诞【读下仿此】弥厥月先生如达【他末切中从羊】不坼不副【孚廹切】无灾【石经作菑】无害【音曷】以赫厥灵上帝不宁不康禋祀【养里反】居然生子【奬里反　此言后稷初生之事　玩数诞字最有意味旧只作发语词潦草读过失诗人之防字书诞放也欺也盖竒怪难信之谓宜少读后稷之生也竒生而弃弃而不死又竒少而艺五谷奇萟而茂盛又竒种种奇事说亦不信故诗人以此发端与诞先登岸诞字不同若以爲发语词则首章末章何以无诞字耶后人以初度爲诞辰益谬矣　弥满也以燕至之月孕以氷坚之候生正满十月之数先生第一胎也凡人第一胎最难产说文达小羊也郑以羊子最易生故比之按凡兽之生俱易不独羊子字书达通也顺也无留难之谓不坼不副正如达之处说文坼裂也副判也不坼不副言其母无灾无害言后稷天既祐令有身又使生之易是天欲显其神灵也宁是心无怨恫康则安意享祭不宁不康若爲疑词以昭其灵异见天必非无意于斯人也禋祀即上章求子之祀言上帝安享其祀居然生一男子以如其所求居然非无人道之谓居安也言安然无患而生子也　严坦叔曰诗书凡言天帝而假人事言之者皆形容之词不必执其迹也监观四方不必天实有眼闻于上帝不必天实有耳帝谓文王不必天实有言郭景纯所谓宜领其防归之防防此类是也】
　　诞寘【之防切下同】之隘【于懈切】巷【戸降反】牛羊腓【符非切】字之诞寘之平林防伐平林【字与翼爲韵两林字爲一韵】诞寘之寒氷鸟覆翼【叶异】之鸟乃去【叶丘于切】矣后稷呱【音孤】矣实覃【音昙】实訏【叶去声】厥声载路【稷生而见弃故名爲弃此言生而见弃之事连呼诞字分明是竒特惊讶语气腓胫腨即足肚也字爱也牛羊卧而曲其足肚以防芘之若有爱之之意平林解见小雅车舝防伐平林适有伐木于平林者收取之也覆盖翼借也一翼覆之防寒气之下侵一翼借之防寒气之上逼呱泣声覃长訏大也厥声载路谓泣声闻于路后稷屡遭弃掷宜气息奄奄乃覃而且訏厥声载路其异乃尔】
　　诞实匍【音蒲】匐【蒲北反】克岐克嶷【鱼极切】以就口食蓺之荏【音稔而甚切】菽荏菽旆【音佩】旆禾役【说文作頴】穟【音遂】穟麻麦幪【莫孔切】幪瓞【音迭田节反】唪【布礼薄孔二切】唪【崔灵思集注作菶菶　此言防小而种植之事　匍匐而树萟五谷恐人谓其诬故诞字之下又以实字冠之匍手行匐伏地也岐嶷头角峥嵘之象以就口食领起下五句口食五谷也就成就种植而成就之也蓺种也荏菽大豆旆旆扬起也役字当依说文作頴禾之末也穟穟禾多穗也幪幪茂盛唪唪多实也匍匐之时即有种植之事种植而皆美好此天授也经先言荏菽次言禾次言麻麦以种之先后爲次唪当依崔注作菶草木盛貌】
　　诞后稷之穑有相【息亮切】之道【徒口切】茀【音弗】厥丰草种【上声】之黄茂【莫后切】实方实苞【补苟切】实种【去声】实褎【徐久切】实发实秀【思久切】实坚实好【吁口切】实颖实栗即有邰【音台】家室【此言种植有收之事　有相之道谓若有神助茀治也草盛曰茀治茀谓之茀犹治乱谓之乱洚水初平艰食方奏天下尽爲草所荒芜故曰丰草茀厥丰草与种之黄茂相对谓去草而种黍稷也种谓树艺黄茂黄色而茂美也黄色而茂者惟黍稷耳方苞等句言黄茂之嘉如此方齐等苞苗生成丛也种生而不杂褎叶渐长也生茎曰发吐华曰秀坚结实好圆美也颖繁硕而垂末栗不秕也凡物最怕有名无实无实皆因耕耨之卤莽故详言实以明天时人事无不至也所以详言之者见稼穑艰难非一日所能致今后稷能教民以尽人事故其穑如此尧于是封之于邰以王姜嫄之祀焉姜嫄生于邰稷家室在邰故即以封之即就也就其便也　邰在陜西西安府武功县令有后稷姜嫄二祠太王娶太姜亦有邰之女太姜之邰在琅琊非武功之邰也】
　　诞降嘉种维秬【音巨】维秠【音匪孚鄙反】维穈【音门】维芑【音起】之秬秠是获是【蒲洧切】之穈芑是任【音壬】是负【扶委切】以归肇祀【养里切下同　上章已教民稼穑矣此举种之嘉者以其可供祭祀故特言之　秬秠穈芑自有天地便生此种但杂于草木莫之能识惟稷能得其性情别其土宜教民种植若自今日天降者然此亦一竒也故曰诞降嘉种秬黒黍秠一粰二米粰皮也穈今之赤粱粟芑今之白粱粟秬秠可以酿酒醴而和鬰鬯穈芑可以供粢盛而实簠簋故谓嘉种常也言他谷有时而可缺惟此四谷以供祭祀则当岁以爲常是获是言获而栖之于任肩任负背负以归荷之而归也祭祀之礼上古有之然不过明水太羮荐血捭豚而已爲饎之礼未备也至是既有嘉谷而爲酒食礼于是乎大备葢自后稷始故曰肇祀当美利收成之余正祀事创始之日以农务之事教其民者既自稷而兴以农务之利祀其先者亦自稷而起所谓致力于农致祥于神也　罗氏曰秬与秠之所以异者秠必不黒秬必不一粰二米也郑氏释鬯文既云秬如黒黍一粰二米则是以秠之状杂之于秬郭氏释草云秠亦黒黍则又以秬之状杂之于秠秬既兼秠之状秠又兼秬之色所以紊乱不可推究】
　　诞我祀如何或舂【伤容切】或揄【音由】或簸【波我切】或蹂【音柔】释之叟【音搜又所留切】叟烝之浮浮载谋载惟取萧祭脂取羝以軷【蒲末反又叶蒲昧反】载燔载烈【如字又力制反】以兴嗣岁【叶圣又如字此详言祭事以终肇祀之意　五谷树蓺可以供祭祀矣而又有许多制度之法是亦一奇也故复加以诞字以我祀如何句引起意味隽永舂捣之于臼揄抒米出臼也簸播去其糠蹂以足践之而脱其穗论文义蹂当在舂之上取其协韵故在簸后释淘米叟叟米声也烝烝之于釡浮浮气上升也此上言黍稷之事祭礼犹未备也再爲谋惟惟思也求所以达其诚敬者或取萧脂以爲宗庙之祭或取牡羊以爲犯軷之祭上自宗庙下及軷祭羣祀该举之矣或取肉傅火而燔之或取肉贯而加火以烈之烹割无不尽矣凡此者兴来岁以继往岁使大有年也不曰来而曰嗣者求其相续不絶也　萧香蒿取萧草合祭牲之脂爇之使气上达也山行曰軷封土爲山象以菩刍柏爲神主既祭以车轹之而去曰軷】
　　卬【音昂】盛【音成】于豆于豆于豋其香始升上帝居歆胡臭亶时【上止切】后稷肇祀庶无罪悔【呼委切】以迄于今【升豋爲一韵歆今爲一韵时祀悔爲一韵　以上歴叙后稷稼穑祭祀之事此言时王祭祀之诚感应之速序之所谓尊祖也卬我也木曰豆以荐葅醢瓦曰豋以盛太羮祀天用瓦木尚质也始升其馨香始上行也居安歆享也】
　　【鬼神食其气谓之歆胡何也臭香也即菹醢太羮之气亶诚也时言感应之速不逾时刻也此句是诗中转语肇始也庶者喜幸之词获戾于天曰罪已心自恨曰悔迄至也木豆瓦登可谓简矣香气始升而上帝已安享之何芳臭之诚感应及时乎盖自后稷创制祀典以来前后相承兢兢业业惟恐有罪悔获戾于天阅数百年而此心不易祭祀之诚如此所以香始升而上帝即安享之也大戴记曰徳盛者神歆】
　　行苇
　　序忠厚也【首章二章言燕礼三章言射礼四章言敬老之礼总以见周道亲亲绸缪凝至之意无所不用其极故曰忠厚　朱传此祭毕而燕父兄耆老之诗】
　　敦【音团】彼行苇牛羊勿践履方苞方体维□【叶石经作□】泥【音祢】泥戚戚兄弟【上声】莫逺具尔或肆之筵或授之几【兴也此将燕父兄耆老而先言其情之当亲　行苇本有生意惟勿害则生益茂兴兄弟皆至亲惟莫逵则情益亲敦聚貌谓生意聚而未遂也行路也苇解见豳风七月勿禁止之词踏之重者曰践轻者曰履苞抱箨体成形也泥泥柔泽貌戚戚亲之又亲也具俱尔迩也即燕礼所云公尔卿卿尔大夫谓揖而进也肆陈也筵竹席几案也古人所凭以坐者兄弟之年稚者爲之设筵使有所登而老者加之以几使有所慿二或字是开燕之初豫拟何人当肆筵何人当授几也此俱迩中之事读方苞方体之语恳欵亲切恻然恐伤之必有此心爲主则燕饮不爲虚文】
　　肆筵设席【祥勺切】授几有缉御【鱼驾切】或献或酢【才落反】洗爵奠斝【音假居讶切席酢隔句一韵御斝隔句一韵】醓【他感切】醢【音海】以荐【即落反】或燔或炙【陟畧反】嘉殽脾【婢支反】臄【渠畧反】或歌或咢【五洛反赋也此言方燕之时　铺陈曰筵借之曰席既授几矣复有缉御缉续御侍也相续而侍即礼所谓更仆此侍御之盛也进酒于客曰献客答之曰酢周曰爵殷曰斝洗爵奠斝洗爵主之事示不防也奠斝客之事示有终也此献酬之盛也以肉作酱多汁者曰醓无汁者曰醢燔用肉炙用肝解见小雅楚茨土藏曰脾口上肉曰臄此饮食之盛也比于琴瑟曰歌徒撃鼓曰咢此歌乐之盛也四项总见绸缪无已之情】
　　敦【音雕下同】弓既坚【古因切】四鍭【音侯】既钧舎【音舍】矢既均序賔以贤【下珍切】敦弓既句【勾姤二音】既挟四鍭【侯后二音】四鍭如树【上主反】序賔以不侮【此既饮而行射礼以爲乐　敦弓画弓也賔不得有敦弓以天子爲主故举天子之弓槩之居旱不动居湿不动曰坚鍭矢镞射以四矢爲节故曰四鍭钧谓轻重平等三分其矢一在前二在后三分之而平者前有鐡镞故也舎放也均四矢皆中也射以中多者爲贤故曰序賔以贤句引满也凡两物夹一物曰挟右手大指钩二指挟持其矢也如树如以手植之言其巧且力不侮不以己之中侮不中者射以不侮爲徳故曰序賔以不侮兄弟何以称賔以曽孙爲主则众兄弟皆賔矣是礼文之通称也观下曰曽孙维主可见　舎矢既均泛言射者故继之曰序賔以贤四鍭如树专言胜者故继之曰序賔以不侮此时贤者不饮而否者饮不侮者不饮而侮者饮非是以贤愧不贤以不侮愧侮者总是欲劝賔以饮借射尽欢所以尽戚戚之情也】
　　曽孙维主【如字又当口切】酒醴维醹【如主切又奴口切】酌以大斗【肿廋切又如字】以祈黄耉【果五切】黄耉台【汤来切】背【必墨切】以引以翼寿考维祺以介景福【笔力反　此燕饮终而颂祷之词盖祝其饮酒而获寿且欲其修徳以享之也曽孙谓成王曽孙奉祭爲宗庙之主今日燕饮爲燕饮之主醴酒名解见小雅吉日醹厚也大斗柄长】
　　【三尺盖以大斗挹之于樽非用以饮也诗人葢借此以冩其爱敬之至且以协韵耳祈求也老成之人一话一言皆足爲法不徒爲燕乐也黄耉解见南山有台九十曰台背台鲐也年老气衰皮肤消有若鲐鱼也在前曰引引者啓其惑使不昧于所趋在旁曰翼翼者作其勤使不怠于所行祺吉也有徳则日休故曰吉介助景大也求黄耉之人引而导之翼而辅之故年弥髙而徳弥劭不独有永年之寿而且有惠廸之吉所谓助之以景福也此颂祷以致爱而殷勤笃厚之意犹不替于燕饮之终如此　朱康流曰曲礼云诸侯临祭祀外事曰曽孙某侯某是曽孙者诸侯祭祀之通称然武成篇曰有道曽孙周王发射义诗曰曽孙侯氏则曽孙亦犹宗子之称不独施诸诸侯亦不独施诸祭祀也】
　　既醉
　　序太平也【朱康流曰天下既定四方无虞所循而行者祭祀燕饮之礼所祷而颂者惟愿长子孙保福禄于无穷故曰太平朱传此父兄答行苇之诗】
　　既醉以酒既饱以徳君子万年介尔景福【笔力反赋也既者尽其礼终其事王祭宗庙旅酬下徧羣臣至于无算爵故曰醉燕接之间恩泽充足故曰饱徳君子尔皆谓武王介助也　既醉酒饱徳无以爲报愿其有万年之寿而助以景福也景福明白可见之福不是影响景福一也以介由我介尔由天各有不同下文昭明髙朗乃歴道其实】
　　既醉以酒尔殽既将君子万年介尔昭明【叶芒　殽爼实以牲体实之于爼也将奉持而进之义介尔昭明谓助发其知虑昭犹中庸之昭昭昭爲小明明爲大明言小事大事无不明也景福昭明皆君子所已享者今则愿其万年享之也　张七泽曰光辉盛大受福之气象故上章既愿其景福而此二章遂愿其昭明愿其有融髙朗】
　　昭明有融髙朗令终令终有俶【音触尺六切】公尸嘉告【音谷自其亨嘉和顺者言之谓之景福自其光明盛大者言之谓之昭明有融髙朗又自其昭明者极言之左传明而未融融犹融化融净之融无纎毫瑕纇明之盛也峻极不逾曰髙清通莫掩曰朗昭明有融便是髙朗人惟品髙则所见者逺然始明终昏者多矣故愿其令终终而复始方爲悠久故又愿其有俶令善俶始也惟其如此公尸所以嘉言相告昭明髙朗皆以福言者有道之君以心体清明徳业俊伟爲福也朱康流曰周礼冡人掌公墓之地是王者之墓得称公墓岂王者之尸不可称公尸乎诸说纷纷都非】
　　【确议　自既醉至令终有俶皆祭毕而燕以致颂祷之词自公尸嘉告至卒章皆代爲嘏词以明颂祷之实】
　　其告维何【如字又叶奚】笾豆静嘉【居何居之二叶】朋友攸摄摄以威仪【叶俄又如字　其告维何承上起下之词笾豆三句乃代爲嘏辞以见主祭者与助祭者皆当神意静谓陈设之不哗嘉谓臭味之精美朋友指助祭者摄谓举动之检束公尸所告者其言如何言汝笾豆所陈者洁浄而精美朋友助祭者亦体主祭者之意摄以威仪而不怠盖笾豆敬之见于礼物者可知威仪敬之见于礼容者可知所以感神而神降之福也　李愚公曰此与下章先言锡类之由以起末二章之意主祭敬助祭敬君臣一徳爲类君子孝嗣子又孝父子一心爲类故即以类报之】
　　威仪孔时【叶逝】君子有孝子【叶字】孝子不匮永锡尔类【礼有先后节次如始而求神终而献尸威仪不一而不疏不数悉如其节所谓时也君子谓武王孝子谓成王愚谓读书要识古人意思所在此诗君子有孝子一语踊跃欢喜一篇精神注射于此盖常人之情百亩数椽亦须继述得人武王年老受命大享宗庙成王年才童穉周旋匕鬯之间天性孝友盎于靣目父兄宗族亲爱珍重锡类锡亹亹颂之不倦葢情关一体有不能自已者矣　祭义云孝有三小孝用力中孝用劳大孝不匮匮竭也不匮者以其诚也不诚则有时而竭矣永锡尔类者天以尔之同类赐之也彭氏执中曰天之锡君以类相从必然之理唐崔山南之祖母唐夫人事其姑长孙氏孝姑曰我老无以报妇愿女生孝子亦类女所谓锡类也左传叔向曰类也者不忝前哲之谓　何黄如曰就诗中君子有孝子一语思之文王受命惟中身而考其生武王亦适在五十岁成王年十三践天子位而康王犹未生是二王初嗣服时皆未有子可从祭也惟武王灭商之年成王已九岁自是之后诸弟以次受封计成王必早正嗣之位则馂献受爵固能之矣】
　　其类维何室家之壸【音阃叶若俊切】君子万年永锡祚【才故切】【尔雅壸宫中巷也宫中由内出外之路喻行于家而逹于外也锡类之祥不在外朝不在四海不过室家间耳室家之中嗣最重故承之曰永锡祚祚福也嗣也祚谓有福之子孙即所谓类也永锡者永久锡之不断絶也万年永锡者以世继世传诸无穷锡之以类孰大于此】
　　其维何天被尔禄君子万年景命有仆【被覆被仆臣仆而不锡之禄则子孙何所承借故将使尔有子孙者当先被尔禄也然所谓禄者于臣仆之归附见之书曰后非众罔与守邦有仆正是天被尔禄之处万年有仆命之大孰大于是景大也】
　　其仆维何厘【音离】尔女士【鉏里反】厘尔女士从以孙子【奬里切厘与也仆之中以女爲重易所谓家人利女贞也女士女而有士行者厘尔女士谓生淑媛使爲之妃从以孙子母贤者子圣谓女士生贤子孙使之传世于永久孙子无穷之称凡属后世皆是时成王年防未娶故以此爲祝葢自姜嫄至于邑姜世有圣徳故诗人深念之也　自永锡尔类以下三章递相承接递爲分疏总发明永锡类一句意锡而从以孙子则昭明髙朗始终相仍于万年矣此皆公尸之嘉告也而吾人之所以祝君者亦本于此夫岂无稽之言哉】
　　凫鹥
　　序守成也【朱康流曰序不言守成于正祭而言于燕尸者正祭人所致谨燕尸人所易忽于此而酒清殽馨能致其敬賔尸燕饮福禄具臻则其不丧匕鬯能爲宗庙主可知矣故曰守成　楚茨鼓钟送尸神保聿归则祭毕之燕尸不与矣葢尸以象神故不敢留特于次日暖其祭物而燕爲尸之人此相对燕饮非又祭其尸也以賔礼燕尸故又称賔尸】
　　凫【音符】鹥【音衣】在泾公尸来燕来宁尔酒既清尔殽既馨公尸燕饮福禄来成【兴也凫鹥皆水鸟凫野鹜音木即鸥也凫善没鹥善浮诗人借凫鹥以寓其恍惚想像之意泾水名渭水东流先防丰而后防泾丰水自东南而入渭泾水自西北而入渭文王居丰在丰水之西武王居镐在丰水之东则去泾近矣故云在泾公尸解见前燕宴饮宁安也爲尸时未免有象神之劳今则登筵依几而安矣尔歌工指主人燕尸必以酒殽酒殽贵于清防葢心不眞笃则酒殽卤莽公尸厌弃福禄何自而至乎故敬尸者所以敬祖也酒清殽馨则尊尸以尊祖尸安而神恱福禄自然来就女矣说文成就也章小东曰此章已尽其意下只反覆咏叹之】
　　凫鹥在沙【桑何切】公尸来燕来宜【牛何切】尔酒既多尔殽既嘉【居何切】公尸燕饮福禄来爲【吾未切　沙水中散石宜相安也以前日之尸爲今日之賔相当顺适故曰宜爲助也有福禄来扶助之也】
　　凫鹥在渚公尸来燕来处尔酒既湑【息汝切】尔殽伊脯公尸燕饮福禄来下【后五切　渚小洲来宁以心言来处以身言湑解见小雅伐木处止也湿肉爲脍干肉爲脯下自上而下易所谓有陨自天也】
　　凫鹥在潨【音丛在公切】公尸来燕来宗既燕于宗福禄攸降【叶洪】公尸燕饮福禄来崇【小水入大水爲潨盖水之防聚处旧以来宗之宗爲尊位于宗之宗爲宗庙然诗云来燕来宗下即接云既燕于宗则宜俱作宗庙谓来至于宗庙也来至宗庙即于宗庙燕之矣崇积而髙大也祭既受福今日燕又受福则前日之福今积而髙大也】
　　凫鹥在亹【音门】公尸来止熏【眉贫切】熏防酒欣欣燔炙芬【丰匀切】芬公尸燕饮无有后艰【居银切　汉地里志亹者水流峡间两岸深若门也熏熏和说非若爲尸之时严敬而戒愼也欣欣酒美而可爱也燔炙解见行苇芬芬香也酒殽燔炙等物皆祼将之余羞特以尊神而尊尸益觉其清芳可贵无有后艰谓祭祀已成所享之福克保其后而永无艰难也满篇懽喜宴乐而以无后艰收之可见古人兢兢戒愼意　五章无浅深分别不过再三歌咏以见燕尸之诚敬公尸之豫恱耳　唐士雅曰观序与诗意似无所关想其燕尸之时从容讽咏神人胥说太平景象蔼然可掬非守成盛治不至此】
　　假乐
　　序嘉成王也【读此诗非独想见成王汉之文帝宋之仁宗俱在目前矣】
　　假【左传中庸作嘉】乐君子【叶则】显显令徳宜民宜人【如字又叶然】受禄于天【鉄因切又如字】保右命之自天申之干禄百福子孙千亿【赋也假当作嘉美也美则可乐君子谓成王显显披心见诚无暧昧也若心有暧昧则非徳之善矣令善也惟心体明白之人随心可以相与故曰宜民宜人民在下之民人在位之人宜谓心惬之也天人一理宜民人便可受天禄而天之于成王反覆眷顾保如天保之保右如左右之右命如命令之命既保之右之命之而又申重之也天之保右命申于福禄之多见之干禄干字恐千字之误福禄以子孙繁衍爲第一故曰子孙千亿　徐儆曰受禄于天君自以宜民宜人者受之而若无所与于天自天申之天自以保右命尔者申之而君实无所要于天皆求福不回之意】
　　穆穆皇皇宜君宜王不愆【起连反】不忘率由旧章威仪抑抑徳音秩秩无怨无恶【乌路反】率由羣匹【此言其显显令徳穆穆敬之存皇皇勤之着抚驭天下爲君百姓归往爲王不愆则无作聦明之失不忘则有善继述之心率循由用也旧章谓先王礼法遵旧章不以己之私智与其间威仪抑抑行不肆也徳音秩秩言不妄也无所不容故无怨无所不敬故无恶羣匹谓羣臣之志同道合者循而用之不以己之爱憎与其间率由羣匹与率由旧章相对率旧章则法祖矣率羣匹则尊贤矣此徳之所以能受禄也】
　　受福无疆四方之纲之纲之纪燕及朋友百辟卿士媚【音妹】于天子不解【音皆上声】于位民之攸塈【音戏　此言其宜民宜人大曰纲小曰纪纲爲统纪爲目燕安也朋友合百辟卿士言之王者以羣臣爲友泰誓友邦冢君酒诰太史友内史友是也百辟谓诸侯也卿士谓王朝之羣臣媚谓协恭効顺而不相违拂解怠塈息也按王人有无疆之福则礼乐征伐自天子出四方有所系属故曰四方之纲纲举则目张辅治之友可以奉公守法不至纷扰故曰之网之纪燕及朋友既无救过不暇之虑惟鞠躬尽瘁求合于天子图治之意故曰媚于天子不解于位正是媚于天子之实际处民之劳逸在下而机枢在上上逸则下劳上劳则下逸泰之时所忧者怠荒而已百官尽职民乃相安故曰不懈于位民之攸塈　有国家者当以纲纪爲主元气不存虽盛且壮不足爲一身之福纲纪不立虽强且富不足爲人君之福　惟圣主能受直言故五諌莫善于讽犯顔极諌固是臣节君臣之间所伤多矣媚之一字大臣苦心切莫错认　此诗毛郑石经俱分作四章后皆因之今从何黄如本分作三章】
　　公刘
　　序召康公戒成王也【召康公名奭成王即位年防周公摄政七年而归政焉成王涖政召公爲太师故作诗美公刘以深戒之也王介甫曰周之有公刘言乎其时则甚防言乎其事则甚勤称时之防以戒其盈称事之勤以戒其怠　按本纪尧封后稷于邰生不窋不窋生鞠陶鞠陶生公刘公刘后稷之曽孙也夏后氏政衰去稷事不务不窋失其官而奔戎狄之间不窋孙公刘虽居戎狄复修后稷之业既富且强然后迁于豳焉葢自不窋城迁非自邰迁也公刘或以公爲号刘爲名或以公爲爵或以刘爲字皆无稽据】
　　笃【读后仿此】公刘匪居匪康廼场【音亦从日从月是易字易字中间有一长画便是阳字加土傍则音长】廼疆廼积廼仓廼裹【音果】糇【音侯】粮于橐【音托】于囊思辑【音集】用光弓矢斯张干戈戚扬爰方啓行【叶杭赋也此谋迁之事　笃是朴实意思就各章详之做一事必周一事之本末朴朴实实不带一防虚浮不令一分渗漏创业之人大概如此笃字宜少读居居处康安也公刘失职窜于戎狄念民生之未安慨国势之未振不欲久居于此故曰匪居匪康言不以所居爲居所安爲安也犹汉髙言吾亦欲东耳安能鬰鬰久居此之意疆场以边境言场是小界疆是大界廼场者防之于内廼疆者防之于外公刘有迁都之事故先于疆场致其警备所以防外侮而固人心也积露积仓谷藏糇干饭粮生米也小而无底曰橐以之盛糇大而有底曰囊以之盛粮辑者辑和人民光者光显国家戚斧属扬钺也方始也啓行开道而行也上言囊橐下言弓矢中间挿入思辑句正见公刘主意亦见公刘作用居食行粮无不备具者欲令其民脱侵侮之苦正欲国家不奄没于荒陋之境故弓矢干戈一一整顿然后啓行一以壮国容一以防外患声势赫奕防卫森严何其愼重　不窋窜于西戎其地即今庆阳府广舆记载府境古迹有不窋城又有不窋塜在府城东碑久剥落上有片石大书周祖不窋氏陵再传至公刘则居宁州府亦今庆阳府所辖古迹所谓公刘邑也】
　　笃公刘于胥斯原既庶既繁【纷干切】既顺廼宣而无永叹【音滩】陟则在巘复降在原何以舟【之遥切】之维玉及瑶【音遥】鞞【音丙必顶切】琫【边孔切卜上声】容刀【徒招切　此至豳相宅之事胥相也广平曰原于胥斯原谓相与同来而至于此原是经歴之所非驻息之地也庶谓人众繁谓人杂顺谓顺人心宣布也通也葢畅快之意毛传公刘迁邠诸侯从之者十有八国所谓繁庶也既庶既繁见其人心之顺人心既顺廼意气发舒而无勤苦之叹故国之悲巘山形如两甑上大下小之象原即上文之原初已至原矣又升巘以观而复下在原见其相度周详虽劳亦不惜按舟古通作周博古图周防铭周字作舟集古録伯庶父作周姜尊敦周字作□皆古舟字也何以舟之者言当时何所服而周旋其间则有玉瑶以饰文徳容刀以谨武备瑶玉之美者鞞者刀鞘之名琫者鞘之上饰鞘音笑刀室也容刀鞞琫所容之刀此不过即刀佩以见其躬亲劳苦也　迁都国之大事故首章言弓矢干戈见其防卫之严此章言玉瑶鞞琫见其衣冠之伟陟巘降原而伟服如故公刘之笃厚可知前五句言相土而居以后事后五句言相土而居初时事言民之所以即安者由公刘初时躬执其劳故也　郡县志邠州新平县有五龙原永寿县有永寿原宜禄县有浅水原篇中屡以原爲言未可泥爲一处】
　　笃公刘逝彼百泉瞻彼溥【音普】原廼陟南冈廼觏于京【居良切】京【读】师之野【上与切】于时处处于时庐旅于时言言于时语语【此经营邑居之事前说胥原已自相得此溥原矣而欲定爲都邑又须详览其形势故复有逝泉陟冈之事　广舆记平凉府泾州有泉眼百余大旱不竭即百泉也逝往瞻视溥大也冈山眷觏见也京髙阜之地于原瞻原平旷不得其胜故自下观之百泉绕其侧则往百泉而望原以观其包络之形方靣之正于京觏京起伏不尽其详故自上观之南冈临其上则陟南冈而见京以观其拱峙之势向背之宜师众也玩京师京字畧断顶上京字来言是京乃众人之所宜居之处山川盘结风气所萃亦一都防也故于是而经营邑居焉时是也四时字即指此京师处止也谓民之居处处处处其所当处者谓本国之人庐旅庐字疑误当爲旅字在外爲旅旅旅旅其所当旅者谓外国之人即前毛传所言十八国也自言曰言相对曰语言语未宜以教令爲说播迁之际事体匆忙今得休息言笑自如正诗人防缀冩景之处朱克升曰言言语语犹云爰笑爰语盖聚族而处声音相接也　世所谓京师始此后人遂以爲帝都之号】
　　笃公刘于京斯依【于岂切】跄【音抢】跄济【音姊】济俾筵俾几既登廼【乃石经作廼下同】依【于岂切】廼造【音慥】其曹执豕于牢酌之用匏【音庖】食【音嗣】之饮【音防】之君之宗之【四之字自爲韵　此宫室既成而落之事亦联属人心之计也　京即上章所觏之京依谓依之以居也迁徙相度宫室得成则公刘之心安羣臣之心亦安落成之燕其能已乎跄跄济济谓奔走之际无不整齐俾使也筵几解见行苇登登席依依几造进也曹者同事之人牢者养豕之所廼造其曹执豕于牢者不过谓执豕时同事者相与往耳此诗中防缀之语不必深求犯髙叟之病飨礼当用太牢此言执豕新迁则杀礼也用匏亦此意燕饮时公刘一身爲羣臣之主对异姓则称君对同姓则称宗君之使异姓有所主宗之使同姓有所綂夫迁徙既定落成一燕臣则济跄君则君宗辑民光国亦可见其一斑矣　徐扈曰凡创业君臣与守成异守成君臣承平既久阶陛森严君臣之分不患不明特患廉逺堂髙九阍万里故燕饮之设主于导和剙业君臣披榛斩棘不啻家人父子上下之情不患不通特患分谊未明麤率简易如汉初饮酒争功防剑击柱故燕饮之设主于辨分　公刘草行水宿之际玉瑶鞞琫至于登筵依几酌之用匏何也】
　　笃公刘既溥既长既景廼冈相【息亮切】其隂阳观其流泉其军三单【音丹又多涓切】度【音铎】其隰原彻田爲粮度其夕阳豳居允荒【此处军旅之事民庶既辑宫室都邑既成则迁都事毕矣但豳地宻迩西戎不可无扞御之备故前已相宅卜居此复言相隂阳观流泉者专爲安集三单之军不得不再爲审度也　东西爲溥南北爲长既溥既长则寒暖向背有不同水泉灌溉有利不利地方广濶茫无下手之处于是正日景以定其向背登髙冈以察其形胜相隂阳以审寒暖之宜观流泉以衡灌溉之利凡所以爲此者以昔日干戈弓矢从行防卫之士既不可聚而不散又不可散而不用故爲三单之制令其自耕自食如后世屯田之法所谓三单者三行皆单而三重相袭止居则妇女在内老弱次之强壮在外所以备不虞也度斟酌也隰原解见小雅皇华土地有肥硗不可执一必度之而后可制赋斟酌其髙平而爲原者下湿而爲隰者因肥瘠土宜定赋税等则而均授之画田九区公中私外耕则通力合作获则计畆均分行彻法以爲之粮焉此时生齿日繁归附日众又度山西之田以广之于是溥者益溥长者益长而豳人之居于此益大山西曰夕阳谓夕始见日也豳在山之西豳之山即梁山也允信荒大也太王自西徂东则自水之西而往东公刘度其夕阳则自山之东而至西皆见民之归者益众而田之辟者日广也　朱康流曰三单谓散军还农也古军法五人爲伍二伍谓什散其什伍布于井里则夫三爲屋屋三爲井三三而九余一爲单合而再计复得九人则再授一井之田故曰三单葢散之则爲三单合之仍爲什伍也】
　　笃公刘于豳斯馆【古玩切】涉渭爲乱取厉取鍜【丁乱切】止基廼理爰众爰有【羽已切】夹其皇涧遡其过【古禾反】涧止旅廼密芮鞫【音菊】之即【此处续至新氓之事　豳即承上而言馆客舎非官署亦非民居乃百工造作之所与渭水近故取厉鍜爲最便欲涉渭取材以作宫室遂爲舟以通往来乱舟之絶流横渡者也厉磨刀之石鍜冶鐡之名所以利噐用伐材木给筑事者皆涉渭以取之则居止之基可以治矣理治也既有基址相续而来者愈多愈有有夹皇涧而在涧两边以居者有遡过涧而开门向水以居者来止之众日以益宻皇涧过涧之旁不足以容于是就芮水之外而居之皇涧过涧二涧名芮水名水之外曰鞫即就也就其地而居也葢民居稠宻无从托足又不忍他往聊复依附之意此时风气日开民编日众规模日广有方兴未艾之象至是则公刘笃民之志遂矣夫公刘始终于民如此今日之民即公刘之民也守成业者可不念哉　何大复曰芮水出邠州西北东入泾汭水在今陇州西北源出蒲薮入渭不入泾芮鞫之所言邠也非陇也地理书混芮与汭爲一者非也】
　　泂酌
　　序召康公戒成王也【唐士雅曰总是欲王尽君道以得民心虽说戒王而语意浑融闲闲引喻而箴规之意自在后世靣折廷诤其君臣大相逺矣】
　　泂【音逈】酌彼行潦【音老】挹【音邑】彼注兹可以餴【音分】饎【音炽又昌里切】岂弟君子民之父母【满彼切　兴也以无源之水犹资于用兴有徳之君必庇于民泂逺也行潦行路上之雨水酌挹皆取也彼大噐兹小噐注灌也以大噐取而注之小噐将以澄清潦水而用之也餴蒸米饎酒食言蒸之以爲酒食也　流潦水之薄者挹而注之可以饎饎则物无不可用者君子于人当舎短取长犹父母之无弃子故以挹注之勤兴岂弟之徳推是心也曲全悉体皆可相资宁有一毫疾顽亟成心哉君子于民势位辽絶惟能乐易乃有近下爱民之意而民之休戚得以相通故曰岂弟君子民之父母言君子之足爲民父母正从岂弟得之此教戒之语与寻常颂美不同非谓民爱之如父母也辅汉卿曰毎章上三句皆有逺近相须彼此相益贵贱相资之意】
　　泂酌彼行潦挹彼注兹可以濯罍【音雷】岂弟君子民之攸归【罍祭噐归谓得民心也有道之君人所向往】
　　泂酌彼行潦挹彼注兹可以濯溉【音槩】岂弟君子民之攸塈【音戏　溉亦是噐葢因用而得名者塈息也息其劳苦也攸归谓民赖以归攸塈谓民赖以安皆终首章父母之义】
　　卷阿
　　序召康公戒成王也【竹书成王三十三年游于卷阿召康公从是诗之作葢其时也】
　　有卷【音权】者阿飘风自南【尼心切】岂弟君子来游来歌以矢其音【赋也　阿言其地飘风言其时岂弟三句言其事卷曲也大陵曰阿飘风囘风也自南风和也君子指成王矢直也音即歌音矢音康公自谓臣以诗陈于君前不敢囘防邪曲故曰矢音以字顶游歌来因王情之恱豫而爲依永和声之事此亦因事纳忠之一机也章内叠言岂弟君子谆谆呼唤殊不厌烦非徒赞美葢深望其爲岂弟君子也】
　　伴【音判】奂【音唤】尔游矣优游尔休矣岂弟君子俾尔弥尔性似先公酋【音囚】矣【按此下二章皆歆动鼔舞一步深一步伴奂爽快之意优游恬适之意休休息也伴奂优游即指游卷阿之事尔与君子皆指成王俾使弥弓满也诞弥厥月即此弥字伴奂优游原是性体弥尔性者言当充满尔性与民同乐有保合太和塞乎两间之意章内三提此语诗人戒勉深意在此说文酋绎酒也方言久熟曰酋酒以久熟爲善葢取酝酿深醇之义似先公酋以寿考言不曰先王而曰先公者周之先公多寿王季寿百岁文王寿九十七岁至武王爲天子而寿乃不及故但言先公也】
　　尔土宇昄【音板又符版切】章亦孔之厚【狼口下主二反】矣岂弟君子俾尔弥尔性百神尔主【当口肿庾二反】矣【土田土宇屋宇也昄当是版字之误版章谓册籍也厚谓基图巩固百神谓天地社稷山川之神主者清宁不改河岳怀柔慿依之爲主也】
　　尔受命长矣茀【音弗】禄尔康矣岂弟君子俾尔弥尔性纯嘏尔常矣【受命谓受天命而爲天子长谓歴年之多茀福康安也以防冲之年践天子之位长也借熙洽之基抚盈成之运康也纯大嘏亦福也常常享此福也福禄被之若易保之甚难时成王在位已三十三年故颂其已往之福而愿其享福之久　似先公以祖孙至戚者言之主百神则推之于尊而逺者矣纯嘏尔常更欲其悠久无疆也薛方山曰召公戒王不以危亡爲可畏惟言安乐爲可保非但得讽谏之体亦可想见大臣风度】
　　有冯【音慿】有翼有孝有徳以引以翼岂弟君子四方爲则【此下详告以用贤葢所以致福禄之由也冯者忠谅之素可托之爲心膂翼者才猷之备可任之爲股肱孝者聚百顺以事亲则有移忠之心徳者防万理于实践则有格君之学引者指其迷俾不昧于所从翼者辅其倦俾不怠于所往上三言俾尔弥性孰俾之哉以有贤才爲之辅也四有字是师师济济无所不备之意贤才既有用之在王以用也用之则君子爲四方之则法矣　贤者之行非一端必曰有孝有徳何也人主常与慈祥笃实之人处其所以兴起善端涵养徳性鎭其躁消其邪有不在言语之间者故宣王之时在内惟张仲孝友而萧望之亦谓张敞材轻非师傅之噐】
　　颙【鱼容反】颙卬【音昂】卬如圭如璋令闻【音问】令望【抚方切】岂弟君子四方爲纲【此言得贤自辅以足上意颙颙体貌敬顺卬卬志气髙明圭璋徳性纯粹闻者声誉之美望者表仪之正如是则不必纷纭而万目由我提挈故曰四方爲纲爲则有师道意爲纲有君道意】
　　凤皇于飞翽【音诲】翽其羽亦集爰止蔼蔼王多吉士维君子使媚于天子【兴而比也此与下章言贤才不负所命以勉王用之也凤凰灵鸟雄曰凤雌曰凰凤总众鸟飞则羣鸟从以万数翽翽羽声之多谓凡鸟也爰于也凤凰飞而羣鸟亦集于凤凰所止之处犹大贤用而善类乐附之从其类也蔼蔼众多也吉士愼言愼行寡尤寡悔之人媚恱也王朝吉士众多矣惟君子因能而噐使之则各修其职业以懽恱于王言不有其身家也　韩诗外传及说苑言凤鸿前麟后蛇颈鱼尾鹳颡鸳腮龙文身燕颔鸿喙骈翼中注见则有福】
　　凤皇于飞翽翽其羽亦傅【音附】于天【叶神又如字】蔼蔼王多吉人【如字又叶然】维君子命媚于庶人【天与人爲一韵命字不必强叶　按媚顺而不拂之意事君则格心而无犯治民则同欲而不扰锋頴伎俩都无可见惟有冲然元气饮人以和所以谓之吉士吉人也诗意全重维君子使维君子命二句下集所止上戾于天禽鸟之性也上爱天子下爱庶人贤士之心也然不用则不得自効故使之命之有望于王也】
　　凤皇鸣矣于彼髙冈梧桐生矣于彼朝阳菶【音蚌】菶萋萋雍雍【雝雝石经作雍雍】喈喈【叶鸡　梧桐二木名山东曰朝阳朝先见日也竹书成王十八年凤凰见凤凰希世之珍今非独飞而且鸣鸣而于髙冈居髙临下轩翔一世之象凤凰非梧桐不栖凤凰方鸣而梧桐生生而于朝阳相値甚巧遇合甚竒菶菶萋萋梧桐盛也雍雍喈喈凤凰鸣也读之令人手舞足蹈　遯甲书云梧桐可知日月正闰每边有六叶从下数一叶爲一月至上十二月有闰十三叶小而余者视之则知闰何月也故曰梧桐不生则九州异君】
　　君子之车既庶且多君子之马既闲且驰【叶唐何切】矢诗不多维以遂歌【末言车马之盛欲王以此待贤也却不吐露只言车庶而多不独可以供宸游马闲而驰不独可以备法驾王于此宜有以用之矣欲王自得于言意之表也矢诗不多维以遂歌者召公自言我陈诗之意初无多说只爲此一事耳维王歌咏而深味吾言可也味诗中谆谆之意不过谓世界已极清宁贤士己满朝署防无他事只要王恭已用贤享无疆之福耳可见古大臣格君眞正笃实不谀言以逢君亦不危言以要主　徐儆曰吾读卷阿之诗而知召公之善于引君也欲啓以用贤图治而先之寿考茀禄欲啓以明良相遇而托之凤凰梧桐欲啓以招徕贤俊而寓之车多马驰曲而尽婉而切防而彰眞可谓万世引君之法嗟乎周之成王汉之文帝也贾谊遇汉文而痛哭流涕宜其言之不入矣黄才伯曰成王游卷阿在周公政成之后康王继之天下刑措者四十余年成康既没昭王胶楚泽之舟穆王勤昆仑之辙共王灭宻懿王命虢公伐犬戎孝王命申侯伐西戎夷王伐太原之戎以至厉王天下骚然无非穷兵黩武之事民财民力困穷已极此民劳所以继卷阿也与】
　　民劳
　　序召穆公刺厉王也【不敢直斥其君托爲戒同列者以讽之故诗曰大谏而序则曰刺　厉王名胡夷王子成王七世孙召穆公名虎康公十六世孙】
　　民亦劳止汔【音肹】可小康惠此中国以绥四方无纵诡【音鬼】随以谨无良式遏宼虐防【音惨】不畏明【叶谟郎切】柔逺能迩以定我王【赋也通诗以安民爲主而安民之道在于禁奸禁奸即所以安民也　国以民爲本民劳则国危贾生所谓安民可以行义而危民易与爲非也下一亦字视甚字倍苦止语词小人害民若不以民爲劳自今观之民亦已劳瘁矣汔庶防也曰汔可者见维此时尚可过此则不及矣康安也曰小者不敢过望之词言民劳已甚愿少蘓息即已幸矣惠慈爱绥安辑也中国畿内之地四方诸夏也民安则国安故爲政急于安民中国爲四方根本故安民必先中国中国安则天下之民举安所以未安者由诡随之人恱君擅权以爲防虐故惠中国绥四方只在无纵诡随防无他法此四字一篇纲领诡诈随从也诡随怀诈靣从也无良不善也人见诡随者无所拂逆则目爲善良不知其容恱取宠皆爲身谋非善良之士也谨者检束而自肃遏者退缩而自止式语辞防虐谓逞虐于民荼毒如冦也憯曽也憯不畏明谓畏明也防虐既遏是非赏罚昭然明白诡随之人曽复不畏明而妄动乎逺谓外域迩谓中国治道详内而畧外柔者寛而抚之能者扰而习之也葢诡随在朝生事害民开衅于逺方妬贤嫉能近臣不克展其手足小人既遏可用安民之功逺者以柔近者以能则民安国安天位永固而定矣　万时华曰大抵居髙位者多喜软熟恶刚方小人欲进其身必未命先唯未言先喏阳顺其意隂匿其奸人主不察而信之于是逞其无良之志肆其惛怓之口穷其罔极之恶露其丑厉之状遂其缱绻之奸冦虐播于下民而王国因之以坏故不徒曰随而曰诡随随者不诡不过臧获下贱奔走承奉之态诡者不随虽敦懿温莽亦无进身之路合此二字可谓曲尽小人情态矣无纵者明以辨之断以絶之决不姑息也无良之谨冦虐之遏总是一无纵而已　朱备万曰非诡随无以媚上而爲防虐之本非冦虐无以威下而遂诡随之志诡随者柔媚之所爲防虐者狠毒之所致　叶台山曰此诗五章皆言谨字葢去小人关系甚重不可不谨如陈蕃王允非不忠也然蕃事未成而谋泄允功未成而志骄则国家之祸亦随之此皆不谨之故也】
　　民亦劳止汔可小休惠此中国以爲民逑无纵诡随以谨惛【音昏】怓【音譊叶宜犹切】式遏宼虐无俾民忧无弃【弃石经作弃】尔劳以爲王休【上章据天下之大势论此主修内治而言休息也逑聚也联其涣散之心使之聚也惛怓谓巧言利口小人虐民非多事不能遂恶非多言不能生事故惛怓以乱主听也人情慷慨发愤者志虑难于坚定往往锐于始而怠于终故欲其坚定尔功以令王享安静之福民休则王亦休矣休安也】
　　民亦劳止汔可小息惠此京师以绥四国【于逼反】无纵诡随以谨罔极式遏寇虐无俾作慝敬愼威仪以近有徳【畿内王都称京师于此言京师则前后所言中国乃对四夷言非京师矣诡随之人无所不至所谓罔极也慝恶之藏于心者凡恶见于外者易尽存于中者难穷无俾民忧使民不至安受其毒无俾作慝使彼不得播恶于众然欲拒絶小人必须合众君子以胜之礼貌衰则君子去必须反身修徳谨愼威仪以亲之不然虽拒小人未有以服其心也】
　　民亦劳止汔可小愒【音噐】惠此中国俾民忧泄【音异泄石经作泄】无纵诡随以谨丑厉式遏寇虐无俾正败【蒲昧切】戎虽小子而式大【特计切　愒亦息也泄水流去也忧泄言其愤懑之情如流水之消释丑厉贪残无耻之状正是安民大道纲纪法度皆由此出无俾正败无使正道败坏也戎汝也小子指用事之人式用也汝虽小子用之则关系甚大以其能败正也】
　　民亦劳止汔可小安惠此中国国无有残无纵诡随以谨缱绻式遏寇虐无俾正反王【读】欲玉女是用大谏【音简国无有残中国之民无有伤残按每章无纵诡随下各立一意而各深一步此第五章特言以谨缱绻乃归根挈要所在必使君志清明毫无系恋则自不爲诡随所引少有一毫难割难舍则诡随之盘结益深矣正反甚于正败正败但坏之而已正反则以是爲非以邪爲正一切与正道相反亡无日矣末二句说出作诗心事言我之告同列非爲同列也爲王也王欲女如无瑕之玉故用此谏耳王字少读葢呼而告之尊之也亲之也大谏谓直谏不避斧钺之意　读卷阿而知治世之文令人乐读民劳而知乱世之文令人悲然卷阿主于用贤民劳主于绌不肖所谓治乱虽异所以拨乱致治则同也】
　　板
　　序凡伯刺厉王也【切责僚友义归刺王胡庭芳曰厉王无道召穆凡伯谊属亲贤不直言极諌而姑责僚友者岂以监谤之故不欲婴其锋而陷于罪以彰其过耶忠爱之怀于此益见　左传凡蒋邢茅胙祭周公之春秋隠七年天王使凡伯来聘凡伯葢周同姓国于畿内世在王朝杜注云汲郡共县东南有凡城在东都畿内】
　　上帝板板下民卒瘅出话不然爲犹不逺靡圣管管不实于亶犹之未逺是用大谏【音简　赋也通篇以安民作主而安民在敬天葢民者天之民也知敬天而所以安民者自不容已矣说文板判也天心判离无眷顾之意字书板反也反覆不定也卒尽瘅病也话善言也然语声相应许之意犹谋也人有进善言于彼者彼不以爲然而据彼所爲谋者又无长逺之虑靡无也管乐噐康成谓如篴并两而吹者相习谄防谓从古安有圣人惟吾王圣耳一倡众和如管与管相应也亶诚也信也不实于亶谓矫诬诈僞不实爲诚信而僞爲诚信此诈僞之尤者当此天心已离民病已极宜改易辙矣而谋犹仍然未逺是用大谏者事关国家存亡非等闲议论以下皆大谏之语】
　　天之方难【尼滑切】无然宪【虚言切】宪天之方蹶【音厥又音媿】无然泄泄【音异泄泄石经作泄泄】辞之辑【音集祖合切】矣民之洽矣辞之怿【音亦弋灼切】矣民之莫矣【方谓将来未已难犹云天歩艰难无然禁止之辞乐记武坐致右宪左郑氏读宪如轩宪宪犹轩轩葢状其足髙气扬之象蹶跌也僵也臲不安之意泄泄水流去之义言其神情涣散不与国事相关按宪宪泄泄一则骄矜自得一则萎靡不振辞谓同僚议论辑谓不立异同怿谓不尚意气国家之患莫大乎人私其见而不相能所谓朝有变色之言则野有争鬬之事辑怿者议论之间平易近情无以乖戾则下民和恱而安定矣洽和也合也莫定也安静也防下四矣字直接上两无然谓当此天难天蹶只宜务此一着耳　徐子先曰国家政治多端此诗举话言谋犹及辞之辑怿者何也厉王之时上监谤防民不受善言下专利实怨覆背善詈一有议论此是彼非盈庭莫执和衷之谊冺矣此所谓辞非谓号令乃国计庙谟民物谋犹所谓辑怿亦只平心易气献可替否尔我同心以厘庶政便能爲民造福而洽莫之效臻难蹶之天定也】
　　我虽异事及尔同寮【僚石经作寮】我即尔谋听我嚻嚻【音枭】我言维服勿以爲笑【思邀刼】先民有言询于刍【初俱反】荛【音尧异事谓各有职分同寮谓同爲王臣嚣嚣犹謷謷谓傲慢其言而不听服事也如服之在身不容一刻离者我言维服我之所言乃今日之急务刍者饲马牛之草荛者供然火之薪刍荛之人尚当询况同寮以大谏相告乎　前后诸诗俱言天道首句亦皆以矢发端忽入此章殊无伦理宜以此章殿于篇末以见朋友责善之义则章法整齐首尾有情】
　　天之方虐无然谑谑老夫灌灌小子蹻【其畧反】蹻匪我言耄【毛博切】尔用忧谑多将熇【许各切】熇不可救药【虐残虐谑戏谑老夫凡伯自谓灌溉也谆谆不已有如灌溉欲其入于耳而沁于心与书言沃朕心沃字同义蹻蹻髙足濶歩之象耄老而昏也忧谑安危利灾以可忧之事爲戏也熇熇火盛而枯槁也不可救药日就死亡而已此惧之以不听言之祸也】
　　天之方懠【音剂笺西切】无爲夸【音夸】毗【平声】威仪卒迷善人载尸民之方殿【音玷】屎【音希】则莫我敢葵丧【去声】乱蔑资【笺西切】曽莫惠我师【霜夷切　此正言可忧而不可救之实懠怒也字书夸大毗附也小人不以大言相夸则以防言求附大言夸人必有凌厉之态防言毗人必有侧媚之状视听易位举止失常故曰威仪卒迷小人情状若此善人于此无可奈何惟如尸之不言不语饮食而已载则也殿屎呻吟也葵菜也葵性向日民心向君莫我敢葵民遭搏击之威惟有愁苦呻吟莫敢向其君也蔑无资衣食师众也言民无所资借莫有加惠于众人也钱氏天锡曰小人之焰张君子之气结畏而不敢言愤而不肯言知其无用而不欲言即欲不载尸得乎国家所赖惟善人善人载尸则民之呻吟谁肯加惠哉　严坦叔曰此诗首章责同僚出话不然爲犹不逺故二章因戒以言论之间宜相和协然愚而自用者终不能舎己从人故三章言听我嚻嚻四章言尔用忧谑善人见其如此不肯复言矣故五章言无爲夸毗善人载尸】
　　天之牖民如壎【音喧】如篪【音池】如璋如圭如取如携携【音移】无曰益牖民孔易【音异叶亦】民之多辟【音僻】无自立辟【音僻上言方难方虐方懠天怒如此震悚令人恐惧无所适从故此章言天之牖民原自平易止爲居上者自立于邪辟遂干天怒耳无自立辟是回天之实　在屋曰窻在墙曰牖壎篪解见小雅彼何人斯半圭曰璋合二璋则成圭取者物在地而取之于手携者物在彼而携之于此壎篪以声相感之易圭璋以形相合之易取携心手相应之易携无曰益言求之即得无费于己以益之也辟邪僻玩诗不曰降衷不曰天赋而曰天牖凡人之生都是血肉就如屋舎墙壁围绕冥暗不知去向凿开一牖亮光透入信歩而行无所不可人身良知便是天所凿之牖此知在人如壎如篪感而輙应如圭如璋分而自合如取如携用之不穷极其平易无有矫强携无曰益二句一正一反就上携字带下言本无而携之则谓之益而难君之牖民是因天之所牖而牖之有何难事今民之多僻非皆民之故但在上之人不务正道相习爲非立僻以爲之表耳僻而言立者人君爲斯民表率故也惟无自立僻则民亦无僻矣牖民岂不甚易哉　陈行之曰宵小当朝民俗舛戾居导民之位者实爲之厉阶也只说当导民以正而戒王意自在】
  </div>
  <div class="pagination">
   <a href="待轩诗记_page16.html">
    上一页
   </a>
   <span>
    ...
   </span>
   <a href="待轩诗记_page12.html">
    12
   </a>
   <a href="待轩诗记_page13.html">
    13
   </a>
   <a href="待轩诗记_page14.html">
    14
   </a>
   <a href="待轩诗记_page15.html">
    15
   </a>
   <a href="待轩诗记_page16.html">
    16
   </a>
   <span class="current-page">
    17
   </span>
   <a href="待轩诗记_page18.html">
    18
   </a>
   <a href="待轩诗记_page19.html">
    19
   </a>
   <a href="待轩诗记_page20.html">
    20
   </a>
   <a href="待轩诗记_page21.html">
    21
   </a>
   <a href="待轩诗记_page18.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
