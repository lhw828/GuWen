<!DOCTYPE html>
<html>
 <head>
  <meta charset="utf-8"/>
  <title>
   待轩诗记 - 第 10 页/共 21 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   待轩诗记 - 第 10 页/共 21 页
  </h1>
  <div class="content">
   鸤鸠
　　序刺不一也【以淑人君子之一刺时人之不一也】
　　鸤【音尸】鸠在桑其子七兮淑人君子其仪一兮其仪一兮心如结兮【兴也鸤鸠布谷也以此鸟鸣时布种其谷其名凡十有一李氏谓即今之鸲鹆非也鸤鸠长尾雌雄飞鸣翼相摩拂性一而慈朝自上下暮自下上诗人殆借此以咏君子教养其子使各得其所故曰在棘在梅在榛与绕树无枝者异矣其子七喻子孙之众多淑人以徳言君子以位言左传有仪可象谓之仪仪者君子之外心通指一身之举动一则守其常而无竒衺如燕居有燕居之仪朝庙有朝庙之仪无一回遹之象也仪一于外则其心结于内结者拳拳服膺之义晏子狐裘三十年冦莱公青布帏二十年非好为苦节心各有所用也　淮南子曰贾多端则贫工多技则穷心不一也其仪一心如结君子也夫】
　　鸤鸠在桑其子在梅【莫悲切】淑人君子其带伊丝【新赍切】其带伊丝其弁伊骐【其带二句即带弁间见其仪也带大带丝素带弁皮弁骐马之青黑色者言弁色如骐也丝贞素而无他饰骐深而无过制带弁一取于此皆仪之一处】
　　鸤鸠在桑其子在淑人君子其仪不忒其仪不忒正是四国【忒差误也内外无二故不忒不忒即一也正无回邪也有差误则有回邪无差误则无回邪不忒即正也以之为身法则正四体以之为世法则正四国正是四国言四国之正全赖乎此】
　　鸤鸠在桑其子在榛【如字又叶连】淑人君子正是国人【如字又叶然】正是国人胡不万年【尼因反又如字　月令季春戴胜降于桑盖桑葚将熟而就食之乃其子各殊其所在者鸠食葚则醉故氓之诗云于嗟鸠兮无食桑葚正不必聚族于桑为姑息之爱耳子异处而鸠不移者盖从其在梅则失其在从其在则失其在榛居一以俟之无有不及者若母无常处则其子不知母所在而飞散矣先言四国后言国人见四方之逺且则而象之况国人乎思古人而不见故曰胡不使之万年夀考朱备万曰首章即其仪之一而知其心之诚二章即其服之盛而知其徳之称三章由其身之修故化有以行于国四章言由其国之治有福有以裕其身前三章皆美之之词末章胡不万年则祝愿之词也陈茂叔曰心结而仪一不忒表里一致也四国国人之皆正逺迩一致也胡不万年久暂一致也国人愿其年夀之久岂非欲赖其表正之久哉】
　　下泉
　　序思治也【孔丛子载孔子曰于下泉见乱世之思明君也　乱极则思治故终之以下泉而继之以豳风】
　　洌【音列旁三防者从水以洁清为义旁二防者从冰以寒冷为义此冽字当从冰石经从水】彼下泉浸彼苞稂【音郎】忾【苦爱反】我寤叹【叹石经从口叶滩】念彼周京【居良反比而兴也冽寒意下泉泉下流也苞丛生稂童梁也苗秀而不实如童未成人故曰童尝闻诸农人凡谷种有甲而不坼或不坼而为虫蚁所伤或有元气不足者皆不成实俗谓之雄秆稻言其不能生育即童粱意也臬之润物由仁政之及人寒洌则不能润物在下则不能及物浸渍则反能害物浸彼苞稂是五谷受水之害尔雅忾满也其字从心配氯怒畜于心而气满也寤叹者悲愤在中惟寐则稍忘耳一寤则慨然叹矣想西周盛时安得有此苦故勤勤懐念也天子之居曰京周京谓西周镐京】
　　洌彼下泉浸彼苞萧【踈鸠反】忾我寤叹念彼京周【萧蒿之香者】洌彼下泉浸彼苞蓍忾我寤叹念彼京师【浸及萧蓍则几于无草不萎矣蓍筮草京大也师众也天子之居必众大故云京师此诸夏根本惟其陵夷故小国失所诗所以寤叹而念之也】
　　芃【音逄】芃黍苗隂雨膏【音告】之四国有王郇【音旬】伯劳【去声】之【芃芃盛貌田野荒芜所见惟稂莠萧蓍之类因思周之盛时五谷熟而风雨时芃芃之黍苗得隂雨以膏泽之四国既有明王又得郇侯为伯以劳来之君臣明良天人相应伤今不复见也埤雅黍苗方黍之苗也暑雨方息无阴雨以覆之日随蒸焉则苗槁矣将以润之乃以害之也故诗以阴雨为善郇伯郇侯为州伯者文王之子左传毕原酆郇文之昭也竹书昭王六年王锡郇伯命昭王为周室盛衰之际而郇伯以后大抵无复贤伯故诗人系思在此严坦叔曰匪风思周而宣王中兴下泉思周而周不复兴无其人也郝仲舆曰是时晋重耳始霸执曹君分曹地要王飨醴策命为侯伯天下有天子而后有方伯无天子而方伯制命专征伐天下所以大乱故曰四国有王郇伯劳之四国有王是一篇闗键无明王则伯但借扶王以称雄耳安得有贤伯春秋书晋侯入曹执曹伯畀宋人与诗咏下泉删诗终曹风义同惟知春秋者可与言诗故曰诗亡春秋作辅汉卿曰匪风下泉虽皆思周道之诗然匪风作于东迁之前尚冀周道之复兴下泉作于齐桓之后不复有冀望之意慨叹想慕而已　吕伯恭曰匪风下泉思周道之诗独作于曹桧何也政出天子则强不陵弱各得其所政出诸侯则徴发之烦供亿之困侵伐之暴小国偏受其害所以惓惓周初为独切也】
　　豳【豳者后稷之曽孙公刘所居之地在雍州岐山之北原隰之野即今陜西西安府邠州等处是其地愚按下泉之后继以豳者乱极思治礼海者不忘河周以农事开国而豳者丰镐之基也终之以豳而复附以鸱鸮诸什何也流言构祸殷小腆诞敢纪其序非公精诚达天则成王之疑不释三监之罪不正周之为周未可知也然则周家王业公刘创之于前周公保之于后何其勤劬艰苦厉幽肇乱平王东迁不能守其故都岂不可为痛哭流涕耶左传季札观乐豳次齐先秦夫子序诗改正于此盖白日而作周公之梦矣　唐士雅曰尝读左氏季子观乐郑之后次以豳而夫子以系变风之末何也文中子言夷王以来变风不复正矣非周公其谁能正之故豳风之纪思周公也先之以二南见非文王不能正其始终之以豳风见非周公不能正其终盖风之变而极则将复返而雅故以豳居风雅之间云】
　　七月
　　序陈王业也【孔丛子载孔子曰于七月见豳公之所以造周也按豳公者公刘也造周者周家王业自是而起也金吉甫曰此豳之遗诗周公述之以为蒙工之颂欲其知稼穑之艰难与小人之依帝王心法之要端在于此续序谓遭变后所作则不遭变独不可以此陈之耶当流言汹汹之际陈此耕凿之语以冀其一悟亦迂腐极矣七月与绵公刘等诗皆陈先世之迹一列于风一列于雅者绵与公刘言政事七月言民俗风雅之体固殊也】
　　七月流火【虎偎切】九月授衣【叶几】一之日觱【音必】发二之日栗烈无衣无褐何以卒嵗【叶苏絶反】三之日于耜四之日举趾同我妇子【奬里切】馌【音】彼南【渵彼切】田畯【音俊】至喜【赋也首章总言衣食之预言其略也中四章终为衣褐之意末三章终为食之意详其事也以衣食为经月令为纬草木虫豸为防缀其时令皆以夏正为断无非言其因时感物因时预事而已　七月斗柄建申之月首以七月发端殆作诗之时正值七月也火者大火心星寒暑之候也火旦中而寒退火昬中而暑退故将言寒先着火所在火以六月之中见于正南午位当东西之中至七月之昬则下而西流矣九月霜降始寒故家长授家众以衣使御寒也一之日四句言授衣之故一之日谓斗建子一阳之日也二之日三之日谓斗建丑建寅二阳三阳之日也变月言日者是月之日也觱羌人所吹屠角寒风骤发声音惨凛如觱之发栗果名其房森起有如猬毛人遇严寒毛监肤粟其状类此此时而无衣无褐将何以终是嵗乎上单言衣而此兼言褐者九月授衣已足十一月以后非褐不暖先以秋冬为言者豳地多寒故豫为御寒之计于于也耜所以入土耒所以运耜于耜于是始修耒耜未事而备其具也举趾举足而耕及时而敏其事也我豳民自谓馌以酒食馈饷也田喜阳恶阴故曰南田畯劝农之官即汉时啬夫之类少壮出而在田故老者率妇子而饷之治田早而用力齐是以田畯至而喜之也此章前段言衣之始后段言食之始三阴之月阴气始盛故大寒在冬而御寒之具豫于秋三阳之月阳气始盛故收成在秋而治田之具豫于春七月之诗一言以蔽曰豫而已　孔疏论衣则举须衣之时论食则不言时者衣必寒时所须故可举寒为戒食则无日不须不可以时言也诸言衣裳避寒之事则引物记候饮食耕田之事则不记时候皆此意　季明徳曰或言日或言月日主阳月主阴故子丑寅卯辰巳六阳辰皆以日言午未申酉戌亥六阴辰皆以月言交互成文而天时之始子夏正之始寅具可见矣顾太初曰四月以后隂渐长故言月十月以后阳渐长故言日　刘公瑾曰尧时仲夏日在鹑首故昬而大火中及周公时千二百四十余年嵗差当退十六七度故六月而后日在鹑火七月而后日在鹑首而昬时大火西流于未方此诗上述邠俗而七月流火并据周时所见也　无衣无褐见虑事之早于耜举趾见趋事之勤同我妇子见家人之心一田畯至喜见上下之志通何以卒嵗见无衣之苦田畯至喜言耕田之乐衣则言其授衣之后而未及其初食则言其耕田之初而未及其后此行文变化之妙】
　　七月流火九月授衣春日载阳有鸣仓庚【叶刚】女执懿筐遵彼微行【叶杭】爰求柔桑春日迟迟采蘩祁祁女心伤悲殆及公子同归【自此至五章终首章前段之意　首言蚕事为授衣之具故复自七月九月言之春日三春之日载始阳和暖也仓庚即黄鸟俗名黄鹂又云黄鶑筐竹器所以承叶者懿工致之谓遵循也微行桑间之径柔嫩也桑叶嫩时有大有小拺择而取故曰求暮春之时日渐舒长故曰迟迟蘩皤蒿蚕始生时用花草焙燥令香洒于蚕种则蚕皆出花草中用蘩独多故止言蘩祁祁众多也观女公子亦为采桑之事则阡陌间无贵无贱勤渠往来可知伤悲感事苦也殆犹将也及与也公子女公子也女心伤悲采桑诸女未必皆悲感时触物或有不能自已者问女何所悲女亦无所悲也殆与公子同归耳此闲中防缀之语意味无穷若一执着便句句死语失风人之防矣诸侯之女称公子左传公女嫁于敌国公子则上卿送之此其证也】
　　七月流火八月萑【音完】苇【音伟】蚕月条桑取彼斧斨【音锵七羊反】以伐逺猗【音倚】彼女桑七月鸣防【音决圭觅反从狊不从贝】八月载绩载载黄我朱孔阳为公子裳【豳人虑事有豫常于半年前提撕故频称七月初生者为菼长大为薍成则名为萑初生者为葭长大为芦成则名为苇以绳织之供蚕事之用即今之芦帘上章当春日而求桑为今年授衣计此于八月而萑苇为明年养蚕计上采桑采蘩乃蚕事之始此条桑女桑乃蚕事之终蚕事自始至终当更三月故不言何月而曰蚕月斧隋銎身濶而短斨斧属方銎身狭而长卓去病曰蚕月条桑诸家皆谓始蚕之月此泥八月萑苇句耳不知三章首二句皆引起之语八月萑苇与九月授衣其一例也此章是本年采桑之事实为明年茂桑之计盖桑以斩伐而后茂条者桑之标枝今吴中有桑条之语逺正桑之条者采桑必斩取逺扬之枝使老榦不留生意有蓄明年方得茂盛其不剪伐者惟猗然女桑耳柔桑乃桑叶之嫩者女桑乃桑树之小者猗柔态与緑竹猗猗同义毛云角而束之曰猗孔疏以晋人角之诸戎掎之为证王雪山曰掎角之掎从扌猗彼之猗从犭字义不同防伯劳也形似防鹆喙黒仓庚知分仓庚鸣可蚕之候防知至防鸣可绩之候绩缉麻之名衣之所用非丝则麻此盖丝事毕而麻事起矣载则也黑而兼赤朱赤色阳鲜明也公子即上章女公子黄以献之君其朱色之鲜明者女子所尤爱故以为公子裳不曰衣而曰裳即后世红裙緑襦之我字有味若曰我色尤艳公子其衣之亲眤之情蔼然如见】
　　四月秀葽【音腰于遥反】五月鸣蜩【音条徒雕反】八月其获【音镬户郭反】十月陨萚【音托】一之日于貉【音鹤户各反】取彼狐貍【狸石经作貍力之反】为【去声】公子裘【渠之反】二之日其同载纉【子管反】武功言私其豵【音宗子公反】献豜【音坚又音牵】于公【前言蚕桑之功虽无所不备犹恐不足以御寒此复言狩猎以为褐之事上四句是感时屡变而知大寒之至下是及时狩猎而尽奉上之忠　四月建已之月王介甫曰阳生则言日隂生则言月四月正阳而言月者何也五月一阴生四月则隂气萌动矣葽逺志也葽与蜩皆阴一以味一以声一亲上一亲下各以时而至秀葽物成之始鸣蜩嵗秋之渐获收禾也八月非获时而言获盖禾之早者故曰其获其疑词也萚叶之干者陨落也言天将寒而御寒宜亟矣故于十一月于貉以往取禽兽貉师祭也周人将猎必先祭貉盖獾将出貉为先导表貉之所在知兽之所存故祭之也狐解见前狸者狐之狐口鋭而尾大狸方口而身文往祭貉表因取狐狸之皮为裘此公子盖诸侯之子非女公子也为公子裳为公子裘男女不忘其君若此于貉是民间田猎其同则君民齐往载再也纉继也豕一嵗曰豵二嵗曰豜邠地苦寒故详于裘褐之事武功只是田事莫作讲武纉武亦只继前日于貉之功非谓年年相继也貉贱而狐贵故献其贵豵小而豜大故献其大此皆邠民无已之爱孔疏孟冬已裘而仲冬始捕兽者为来年之用耳凡皮革逾嵗乃可用】
　　五月斯螽【音终】动股六月莎【音蓑素和反】鸡振羽七月在野【上与切】八月在宇九月在户十月蟋蟀入我牀下【叶户】穹【起弓反】窒【珍悉反】熏【许云反】防塞向墐【音觐】户嗟我妇子【兹五切】曰为【去声】改嵗入此室处【衣裳虽具人当入室避寒故言穹窒重防等事以为卒嵗之计　斯螽莎鸡蟋蟀或以为一物随时变化而异名非也斯螽即蚱蜢莎鸡即络纬蟋蟀即促织斯螽股鸣故曰动股莎鸡翼鸣故曰振羽蟋蟀注鸣注音昼虫喙也判然三物皆感隂气而生者野郊外地也屋四垂曰宇在宇檐下也外曰门内曰户在门户内也在野在宇在户皆蟋蟀也独于牀下句防明古人行文曲折多致杂而不乱若此暑则在野寒则依人物类且然人安得不为之计乎穹空隙处窒塞也熏火烟上出隙能生寒而防又能生隙故既穹窒必又熏防令出其窟不得穴居向北窻冬来北风最寒塞之使无隙可入户南户墐涂也庶人以荜为门亦通风路涂之使与间可乗于是呼长幼而告之曰我所以为此者为年穷嵗极大寒即至将入此室处故不得不绸缪牖户也十二辰至亥而止复起于子故云改嵗古时五之宅二半在邑二半在乡春夏秋三时在乡耕获冬月农事已毕天气严寒则避居邑内入此室处入此邑内之室也向来在乡此室幽闭故须穹窒熏防等事】
　　六月食郁及薁【音郁于六反】七月亨【音烹】葵及菽【音叔】八月剥【音扑】枣十月获稻为此春酒以介眉夀【如酉切此六句三换韵薁菽一韵枣稻一韵酒夀一韵】七月食【如字】【叶孤】八月断壶九月叔苴【音趋七余反】采荼【音徒】薪樗【敕书反】食【音嗣】我农夫【自此至末章终首章后段之意而此章上六句是养老丰所当丰下是自奉俭所当俭郁唐棣之属薁一名雀李一名车下李葵菉名菽大豆剥击也枣果名生树杪最为繁盛不便于采撃之使落故曰剥枣酿于冬成于春曰春酒介助也眉夀年老之人必有长眉饮此酒以助其精神也壶瓠也似匏而圆性蔓生披蔓斩之故曰断叔拾也苴麻子九月初熟拾取以供羮菜荼苦菜樗恶木庄子所谓大本臃肿而不中绳墨小枝卷曲而不中规矩是也薪樗以樗为薪食我农夫以此自养甘于菲薄豳风之厚也何黄如曰按叔尗菽三字古文多混用今别其义季父之称当作尗孔氏以为从上从小言尊行之小是也拾取之义当作叔尗声从又又手也从草者乃荳名也取豵为私取豜为公上下之分着矣美者养老恶者自养老幼之分着矣豳之风俗如此食断壶去圃为塲之渐故下遂接言之】
　　九月筑场【直羊反】圃【叶布】十月纳禾稼黍稷重【平声説文禾边从重是重穋之种字禾邉从童是穜艺之穜字今以种反为穜矣】穋【音六一作稑叶六直切】禾麻菽麦【讫力切】嗟我农夫我稼既同上入执宫功昼尔于茅宵尔索绹【徒刀切】亟【纪力反】其乗屋其始播百谷【此言急趋农事之终以见忧勤之意　场圃屋前空地春夏为圃以种蔬果秋冬为以収五谷古人之惜地力如此纳谓纳于禾稼以下八种皆所纳之物禾谷连藁之总名稼禾之秀实者黍稷麻菽麦解己见前先种后熟曰穜后种先熟曰穋麻菽麦并无禾称故于麻麦之上更言禾以总诸禾麦收在夏初而亦言于此者因上言纳下言同一嵗之収成告终于此故总言之诸谷皆有収谓之同宫功公室之役古者用民力皆于农隙之时故田事毕而即有宫功之执由田野而入都邑故谓之上穹熏塞墐是治都邑之室于茅索绹是治田野之庐于往绹绞亟急乗升播种也于茅所以盖屋索绹所以屋稼方同也即念屋居之当修屋方乗也复念农工之方始其勤渠若此　杨泉物理论稻粱菽各二十种蔬果之实各二十种共为百谷】
　　二之日凿冰冲冲三之日纳于凌隂【于容切】四之日其蚤献羔祭韭【举夭切】九月肃霜十月涤场朋酒斯飨【叶香】曰杀羔羊跻彼公堂称彼兕【音似】觥【古黄切】万夀无疆【上言御寒此言御暑以终一嵗之事　藏冰所以备暑而开冰必以仲春所以顺时气也冲冲凿冰声积冰曰凌凌隂凌之隂处取冰藏冰在十二月此言纳于凌隂在正月者时东风解冻冰渐消释故取冰室所藏更纳隂处令不复解泮蚤蚤朝也十二月阳气蕴伏未发故凿冰以达之至二月四阳大壮恐其太过遂开冰而颁之所以节其过也此裁成天地之道而賔食丧祭因以致用焉献羔祭韭为启冰而祭司寒之神非庙祭也开冰是春祭故献羔祭韭礼曰春行羔豚又曰春荐韭古人言菜之美者曰春初早韭故于春荐韭肃霜气肃而霜降涤扫也农事毕而洒扫庭前一嵗告成之象两樽曰朋飨与享同乡人饮酒也跻升也公堂豳公之堂称举也兕觥解见周南卷耳疆界限也无穷尽则无界限可止朋酒斯飨此民间自相慰劳之酒所谓三时之劳一日之逸因而念其君上相与语曰吾辈今日之洒皆上之赐也其杀羔羊跻公堂称兕觥以祝君无疆之夀乎国人以羔羊朋酒自诣公堂祝君万夀其礼甚率其情甚真虽在立国之初庶事草创堂阶之分不甚严肃然非三代之时君民一体安得有此风俗　范淳夫曰民生本乎衣食礼义之所以起孝弟之所以生教化之所以成人情之所以固也天下之务莫要于此　辅汉卿曰此诗前三章皆以暑退将寒为言故以七月流火一句为始至四章则以四月秀葽纯阳之月为始五章则以五月斯螽动股为始六章则以六月食郁及薁为始而迄乎九月叔苴七章则以九月筑圃为始而继以十月纳禾稼八章则以十二月正月二月为始而终于九月十月其所举时月虽若参差不齐而细观之则有次第若此　王介甫曰七月之诗以衣食为急而衣食所资以豫备为贵仰观星日霜露之变俯察昆虫草木之化以知天时以授民事女服事乎内男服事乎外上以诚爱下下以忠事上父父子子夫夫妇埽养老而慈幼食力而助弱其祭祀也时其燕飨也节此七月之义也　徐扈曰周之王也十六王而武克君之考其积基树本非有殊猷絶绩不过若世间勤俭忠厚之家而已然一家如此其家必兴一国如此其国必昌至于和气浃洽根榦纒绵基厚而难倾根深而不拔卒受代商之命享过厯之祚昔人有言太和在成周宇宙间又日王道本乎人情呜呼信其然矣　古之君民蔼若父子今之产户庄夫俨若君臣一遇饥馑产户有催科之扰庄夫有逋窜之苦田野荒芜兽穷则攫国家从此多事矣】
　　鸱鸮
　　序周公救乱也【此居东时所作不曰公自明而谓公救乱非知王室大计与圣人深衷者其孰能言之　书曰武王既丧管叔及其羣弟乃流言于国曰公将不利于孺子周公乃告二公曰我之弗辟则无以告我先王周公居东二年则罪人斯得于后公乃为诗以贻王名之曰鸱鸮】
　　鸱鸮鸱鸮既取我子【音咨】无毁我室【叶斯子室与斯叶】恩斯勤斯鬻【音育】子之闵【叶民与勤叶】斯【比也鸱鸮恶鸟攫鸟子而食喻武庚子喻管蔡取谓堕其术中我室谓周室鬻养也闵辛勤可怜闵也此诗主意全在无毁我室一语恩斯勤斯二句感慨悲叹言父母育子若此劳苦而尔乃听武庚以危王室此何心也】
　　迨【音待】天之未阴雨彻彼桑土【音杜上声】绸缪牖户【上声】今女下民或敢侮予【音与　迨及彻取也土韩诗作杜方言东齐谓根为土桑土桑根也绸缪犹纒绵也牖巢之明亮处户则其出入处也盖既成之后复补缉以图万全之意此章承上毁室而言公之所以儆戒成王者全在于此曰迨曰今曰或盖欲王之急于东征也孟子引此诗言莫敢此言或敢孟子言其功効此言其心事】
　　予手拮【音吉】据【音居】予所捋【力活反又音艻】荼【音徒】予所蓄租予口卒瘏【音徒】曰予未有室家【叶姑　喻言平日勤劳皆为王室拮据手口交作之貌捋荼蓄租则其所作之事捋取荼萑苕也蓄积租日用之需卒尽瘏病也荼以借巢租以聚粮手拮据而捋荼蓄租而口卒瘏交错言之此章法也曰字申明上四句之意未有室家者以天下爱戴尚浅人心归附未深也】
　　予羽谯【音樵在消反】谯予尾翛【音消】翛予室翘【初消切】翘风雨所漂【匹遥切】摇予维音哓【音嚣呼尧切】哓【谯谯翛翛摧頽零落之象翘翘托枝弱而危也漂摇震荡不安之貌哓哓叫呼也捋荼蓄租勤劳病瘁而不辞者予未有室家故也奈何既成而复毁之乎且非徒手口劳病而已予羽予尾无不敝坏皆为此室耳而所成之室又风雨漂摇安得不哓哓自明乎维字见一生苦心苦力专在于此故不忍黙黙而已作诗之意至此始晓然明白矣　数予字可玩劳亦予也病亦予也惟予而已无可诿者维音哓哓言更无别法维有悲痛而已徐扈曰世变人心愈降愈下伊尹放君民尚大恱周公摄政二叔流言由周而下可胜道也哉　王氏樵曰鸱鸮四章盖极道武庚之情武庚之情既明则成王之疑自释大诰曰殷小腆诞敢纪其序曰予复反鄙我周邦此武庚之情而诗所谓毁室侮予者皆谓此也武庚虽包藏此心而王室未有衅则亦安从而发哉于是流言曰公将不利于孺子此其谋欲使周室先自生衅后起而图之也而成王果不能无疑周公于是退避居东以待王心之察凡二年而罪人之主名始得盖奸人虽能为幻于一时久之未有不情见计露者也周公乃究其本谋之所自而托诸防鸮以陈于王曰风雨漂摇曰予音哓哓盖忧在王室而已之鸣不得不急也防鸮之诗断在管蔡未诛之前若既诛而成王尚未知周公之意则王心之蔽深矣岂区区之诗所能回岂自述其勤劳所感动哉　茅子顺曰周公居东不详地名盖反而居鲁也时丰镐西而鲁东古者罢相则归就封国如汉绛侯周勃就国平津侯公孙乞骸骨归国是也　邹肇敏曰据当年情事编诗宜首狼跋次防鸮次伐柯九罭然后次东山破斧今防鸮东山二篇乃列前简者殆以为公所自作而他时则周鲁之人为公而作耶】
　　东山
　　序周公东征也【东征三年而归劳征士之诗或谓此随征文士所作　周在丰镐管蔡挟三监叛其地在王室之东周公征之自西而东故曰东征自风雨之变而公既归乃承王命作大诰东征一篇之中屡言王若曰又言冲人宁考皆自成王而言可见公之东征王实命之当在感悟而迎公之后也】
　　我徂东山慆【音叨】慆不归我来自东零雨其蒙【叶谟悲切与上归叶】我东曰归我心西悲制彼裳衣勿士行【音杭】枚【莫悲切与悲叶】蜎【音娟】蜎者蠋【音蜀】烝在桑野【掌与反】敦【音堆都回切】彼独宿亦在车下【叶户蠋宿一韵野下一韵　赋也此言归涂之景按东山即鲁东山鲁盖古之奄国括地志兖州曲阜县东奄里即奄国之地书传管蔡流言奄君教禄父以叛孟子所谓伐奄三年讨其君书所谓王来自奄皆指此东山之师而言也王伯厚以东山为卫地乃太行山之东是山东非东山也慆慆久也零落也蒙雨貌裳衣平居之服士郑笺作事枚如箸结于项下所以止哗蜎蜎虫微动貌蠋桑间小虫烝发语词敦独处不移之貌凡言我者皆托言征夫自道我徂东山记其地慆慆不归言其久我来自东记其还零雨其蒙记其时路涂惟雨最苦微雨绵延尤苦此四句即景纪事故再三咏叹以为起语我东曰归曰字有味向未言归乃心敌忾才提起归之一字便有无限感慨故身虽在东心已念西而悲少陵诗所谓喜心翻倒极呜咽泪沾襟也裳衣行枚二句正西悲意中之事征戍三年衣服蓝缕今幸生还必须更制但愿上衣下裳勿从事于行伍而衔枚也古者车战止则为营卫故士宿于车下独宿叹其无室家也吴人以抱膝蹲坐为敦敦即独宿之貌亦字可味桑虫而在桑野固其所也人而亦在车下安乎不安乎军士之宿宜在车上今在车下以上载器甲衣粮之故】
　　我徂东山慆慆不归【与蒙一韵】我来自东零雨其蒙果臝【力果反】之实亦施【音异】于宇伊威在室蟏【音消】蛸【音梢所交反】在户【实室隔句一韵宇户隔句一韵】町【音挺他顷反】畽【湍上声他短反】鹿场【与行一韵】熠【音揖以执反】燿【遥去声以照反】宵行【叶杭】不可畏【于悲切与懐一韵】也伊可懐【胡畏切】也【此言思家之景　果臝栝楼实即其子施蔓延宇屋檐也伊威一名防负生于壁下瓮底常惹着防背故名防负今讹作妇蟏蛸小蜘蛛俗呼蟢子在户结网于户也町畽庐旁畦垅庐舎无人故鹿防处其地熠燿萤火也宵夜行飞也伊威蟏蛸等物有何足畏但庐舎扫除无人久旷为此种蔓延栖息殊可念耳凡行役之人室庐将近则家事纎悉一一上心此恒情也士久征役遥想田庐必是荒废故叙果臝等物以志其感慨】
　　我徂东山慆慆不归我来自东零雨其蒙鹳【音贯】鸣于垤【音迭他吉反】妇叹于室洒【鳃之上】埽穹窒我征聿至【之日反此四句一韵】有敦【音团徒端反】苦烝在栗薪【叶先又如字与年一韵】自我不见于今三年【如字又尼因切　此言至家之景　鹳水鸟似鹤仰鸣则晴俯鸣则阴垤螘塜朔地螘封大如冢巢居知风穴居知雨螘穴居者也将雨则拥土成封鹳巢居者也喜水将雨则登垤而鸣行者于隂雨最苦妇见此念之而叹洒埽穹窒亦为天雨之故洒埽解见唐风山有枢穹窒解见七月正尔洒埽正尔穹窒征夫忽至有天从人愿喜出望外按此诗当未至遥想家中满懐荒落之景既至而室庐如故风景依然不胜忻甚但嵗月云徂未免睹物伤懐有今昔之感耳故曰自我不见于今三年苦味之苦者栗薪栗之可为薪者敦累累悬缀之貌】
　　我徂东山慆慆不归我来自东零雨其蒙仓庚于飞熠燿其羽之子于归皇驳其马【满补反】亲结其褵【离罗二叶】九十其仪【宜何二叶】其新孔嘉【居宜居何二反】其旧如之何【音奚又如字此言至家之乐　仓庚即黄鸟飞必相随仓庚鸣嫁娶之候熠燿即上章所云熠燿熠燿其羽与有莺其领同一句法彼谓桑扈之领与莺相似此言仓庚之色与萤相似也之子新防之女妇人谓嫁曰归黄白曰皇駵白曰驳缡妇人之巾母戒女施衿结亲结其褵亲自结之也仪嫁资也九十其仪或九其仪或十其仪言其多也其新孔嘉其旧如之何调笑之语意味隽永　范士文曰小雅出车杕杜劳还帅还役之诗与六月采芑功成凯歌之诗相类以对垒之威武临戎之车马防缀其间以输人心之愤志一时之盛而此诗只详归士悲喜之情无一言及东征事者何也变生骨肉实有凄然不可为情者故不忍叙其事不忍述其功中间只以三年二字隠志其不遑宁处之嵗月周公之心可谓苦矣　汪氏叡曰管蔡流言未明其所从起则一时是非犹属茫昧周公未宜遽兴师问罪故曰我之弗辟无以告我先王于是辟居东都二年然后是非明白而知流言出自武庚管蔡故曰罪人斯得盖得罪人之情实也既曰居东则非东征可知矣其作鸱鸮之诗极言恩勤保育劳勚为甚遭逢外患不得不言盖避居时所作非兴师问罪之情辞也避居东都二年罪人斯得于是大诰东征凡一年则共三年矣故曰自我不见于今三年惟公退让而避居东都故再言公孙硕肤以赞羙之假令公遭流言之变是非之实未明辄假王命以兴师孰知而孰信之乎诗人亦安得有狼跋疐尾之况也　邹肇敏曰观东山一诗于桑蠋之野处衡宇之凄其栗之延蔓仓庚之皖羽行懐居叹新嘉故懽凡征人意想所到与其所未到嗫嚅而未敢出诸口者靡不种种代为摹写遐想其时上下交孚懽欣感激有不能自己者后世征戍频烦兵将之地悬殊痛痒之情阻隔壮士军前半死生美人帐下犹歌舞求一语抚循不可得矣】
　　破斧
　　美周公也【东征之士称美周公也篇中斧曰我斧斨曰我斨其为军士所作无疑晦庵谓其答东山之诗则出于有意不见人心之自然矣】
　　既破我斧又缺我斨【音鎗七羊反】周公东征四国是皇哀我人斯亦孔之将
　　既破我斧又缺我锜【音竒叶巨何切】周公东征四国是吪【音讹五戈切】哀我人斯亦孔之嘉【居何切】
　　既破我斧又缺我銶【音求】周公东征四国是遒哀我人斯亦孔之休【赋也斧斨解见七月斧斨所以伐木锜三足釡所以炊爨銶乃釜凿之柄皆樵苏煑爨之之具非兵器也四国为乱周公征讨凡三年其难如此诗人不言介胄虮虱而言斧斨敝壊盖不欲深言之也征者上伐下以正其罪也四国管蔡商奄皇张皇惊恐周公奉王命以讨四国有震叠之意吪动也即王风尚寐无吪之吪字书遒急也迫也不得安宁之象吪深于皇皇犹昼时情事吪则夜以继日矣遒又深于吪吪仅思虑不安遒则忙迫极矣此言四国惶怖之象我者军士自谓斧斨如此破敝四国如此张皇我辈从军虽为可哀却不甚受苦楚岂非公之抚循士卒有出于投醪挟纩絶少分甘之上者乎字书将养也又扶进也言周公左右之也嘉乐也休安逸也　金吉甫曰三叔武庚之畔同于叛而不同于情武庚之叛意在复商三叔之叛意在得周至于奄之叛意不过助商而淮夷之叛则外承应商之声内撼周公之子其意又在于得鲁三叔非武庚不足以动众武庚非三叔不足以间周公淮夷非乗此声势又不能以得鲁此所以相挺而起同归于乱周也当是时武庚挟殷之顽民而三监又各挟其国之众东至于奄南至于淮夷徐戎自秦汉之世言之所谓山东大抵皆反者也　万尚烈曰周公之教化在西土者虽深在东土者尚浅商之世徳其斵丧者固甚其固诘者犹存况武王崩成王幼三国流言武庚商之余裔尽可借为摇动之隙所以东征之师非破斧缺斨三年不能奏功也　类考武庚之所以叛者何也商家之法兄终弟及武庚习见恐周公遂乗武王之崩而及之耳况管叔兄也周公弟也武王之位管叔宜及之管叔在外周公居摄所以管叔益疑周公而叛也】
　　伐柯
　　序美周公也
　　伐柯如何匪斧不克取【与娶同】妻如何匪媒不得
　　伐柯伐柯其则不逺我觏之子笾【石经作笾】豆有践【上声比也柯斧柄伐柯伐木以为柯也取与娶同则法也觏遇见也竹曰笾所以承果实木曰豆所以承内羞庶羞践谓陈之成行如歩武之有序也朱康流曰序谓美周公斧与媒比周公也伐柯非斧不克以比天下非周公不治也娶妻匪媒不得以比天下非周公不亲也管子形势解曰明王之治天下也必用圣人而后天下治妇人之求夫家也必用媒妁而后家事成之子谓媒也斧不惟伐柯而已柯之法度亦由之以出比周公治天下而又能以道教天下也媒不惟通言而已防姻定则祭祀之礼亦由之以成比周公亲天下而又能以礼制天下也　郑笺伐柯之道惟斧乃能此以类求其类也以喻成王欲迎周公当使贤者先往媒者能通二姓之言定人室家之道以喻王欲迎周公乂当使晓王与周公之意者先往伐柯娶妻以喻迎公斧与媒喻二公也言三人同功一体之人周公归则二公亦安君臣相遇惟陈其笾豆相对燕饮而已亦何嫌疑之有哉　沈子起曰按金縢一篇武王弗豫欲为王穆卜者二公也公闻流言避位居东所与相谋者二公也风雷告变起金縢之书问百执事者二公也王出郊亲迎命人起所偃禾者二公也二公召公太公也当时惟二公知公之心公之所以得去去而泰然无恙者皆二公力也然则通君臣之懐释谗间之疑弥缝周旋为王迎公无如二公者矣】
　　九罭
　　序美周公也【传周公归于周鲁人欲留之弗克赋九罭　此诗在成王迎公时非公初居东时也】
　　九罭【音域】之鱼鳟【才损反】鲂【音房】我觏之子衮衣绣裳【兴也鱼网之囊曰罭九罭九囊网也毛以为小网诸家或以为大网郭璞言有百囊网则九囊不得为大鳟目中一道赤横贯其中鲂即鳊也皆鱼之小者时成王以命服迎周公鲁人僻陋未尝见此故以九罭自比而为此惊喜之语想见一时人心扶老携幼举手加额相顾夸诩之状之子谓来使衮衣衣之画卷龙者天子之龙一升一降上公但有降龙绣五采备也太平御览罭取虾芘虾芘虾之微细者】
　　鸿飞遵渚公归无所于女信处
　　鸿飞遵陆公归不复于女信宿【此二章诗之所谓反兴遵循渚小洲也髙平曰陆鸿不木栖不于渚则于陆遵渚自北而南南多洲渚是得其所也故以兴公归无所无所谓不能安其身也鸿又北方之鸟遵陆自南而北北多平陆是复其故地也故以兴公归不复不复谓不复其故位也彼时公以流言负谤避嫌居东一旦来迎东人且悲且喜且疑且信故曰公归而无所公归而不复则但于女地为信处信宿之留仍来吾地可也一宿曰宿再宿曰信女谓来使也埤雅鸿之为物其进有渐其飞有序又其羽可用为仪君子之道也】
　　是以有衮衣兮无以我公归兮无使我心悲兮【此衮衣即首章之衮衣是以有衮衣上疑有脱简言此命服之来必有一因緑是以有此盖疑其未必出于诚然也无以我公归则直陈缱绻之情无使我心悲所虑深矣】
　　狼跋
　　序美周公也【流言之谤方兴成王之疑未解周公避位居东处之不失其常故诗人羙之而作此诗】
　　狼跋其胡载疐【音致又音帝】其尾公孙【音逊】硕肤赤舄【音昔】几几【胡肤隔句一韵尾几隔句一韵　赋也狼解见齐风跋躐也胡颔下悬肉载则疐跲也狼善顾盖多虑之物或进而躐其胡或退而跲其尾此非以狼拟公不过言其进退维谷之意耳公避位东居所谓逊也硕大肤肌肤也礼记云四体既正肤革充盈人之肥也是所谓硕肤也赤舄冕服之舄复下曰舄禅下曰屦几人所慿以为安几几安也进退自如不异于在朝之委蛇也　严坦叔曰凡人居利害之变举止不安其常惧者或至于丧屦喜者或至于折屐诗以几舄形容此为善观圣者】
　　狼疐其尾载跋其胡公孙硕肤徳音不瑕【洪孤切　徳音名誉也瑕玷也大舜谓女惟不矜天下莫与女争能女惟不伐天下莫与女争功使周公有一毫好名之心便有无数矜持便有无数瑕玷徳音能如是完美乎　苏子由曰周公之辅成王亦多故矣二叔流言以病其外成王不信以忧其内人之视公如视狼然前忧其躐胡而后忧其跲尾也周公居之从容自得而二患皆释人徒见其赤舄几几然安且闲而不知其解患释难之方也文中子曰美哉公旦之为周也外不屑天下之谤而私其迹曰必使我子孙相承而宗祀不絶也内实违天下之道而公其心曰必使我君臣相承而祸乱不作也深乎深乎安家者所以宁天下也存我者所以厚苍生也　邹肇敏曰易明夷之彖传曰内文明而外柔顺以蒙大难文王以之内难而能正其志箕子以之甚矣彖传之言似周公也由今观公之事冲人虽不若文箕之事暴主厄亦未至于羑里辱亦未至于囚奴顾当时流言鼎沸祸且不测即其精诚可以告先王而不能显白之幼主且天下之人何可门到户説使皆坦然耶逊而居东固即柔顺蒙难之家法也此诗正公初逊鲁之际与九罭篇并次鸱鸮东山后者以鲁人所作不当先于公所自作耳毛诗编此于末简舛矣　王守溪曰文王囚于羑里而演易自如孔子厄于陈蔡而歌不絶其心一也是故流言四国人以为公惧风雷变惊人以为公喜而公之为公一而已矣　崔仲鳬曰夫子序诗首二南若曰始基之矣风终以豳若曰既成而昌之矣是反十二国之变慰曹桧之思开小雅之治世道所以不终穷者其在周公乎其在豳风乎　楼大防曰周公虽进退不可何至如狼之跋疐先儒以狼跋疐不失其猛兴周公不失其圣兽之猛莫如虎豹何独取狼比兴必以类而豺狼岂可形圣人乎程氏云狼贪猛求欲陷于罗穽进退困险诗人取之以言狼之致祸难者贪欲故也若周公虽危疑之地安步舒泰赤舄几几矣然诗中无罗穽之意甞得于蜀少卿杨民望曰狼遇人先旋绕其四旁奔跳甚疾人为之战惧自失然后食之诗盖以狼之跋疐比四国而周公处其中不惧也附録】



　　待轩诗记卷三
　　钦定四库全书
　　待轩诗记卷四
　　明　张次仲　撰
　　小雅
　　【郑谱小雅大雅者周居西都时之诗也小雅自鹿鸣至鱼丽皆文武时诗自南有嘉鱼下及菁菁者莪周公成王时诗陈氏曰周家之治至于文武其礼文寖以繁缛故周公因一事以作一诗其目二十有二以其诚意太史録之其后或举是事则复歌是诗焉　雅者正也正言其事无讽谲谏之致故比兴视风为少而有小大之别郑渔仲曰説诗者以政有小大故谓之大雅小雅然则小雅以蓼萧为泽及四海以湛露为天子燕诸侯以六月采芑为北伐南征皆为政之小者则常武之征伐何以大于六月卷阿之求贤何以大于鹿鸣乎雅有小大犹律有小吕大吕音节不同体裁亦异非谓所赋之事有小大也春秋襄公二十九年吴季札观周乐歌大雅小雅是雅有大小已见于夫子未删之前然无所谓正变正变之言不出于夫子而出于序未可信也小雅节南山之刺大雅民劳之刺谓之变雅可也鸿雁庭燎崧髙烝民之美宣王亦可谓之变乎盖诗之次第皆以世代为后先文武成康其诗最前故二雅首之厉王继成王之后宣王继厉王之后幽王继宣王之后故二雅皆顺其序国风亦然然则正变之説未可信也严坦叔曰雅之大小特以体之不同尔盖优柔委曲意在言外风之体也明白正大直言其事雅之体也纯乎雅之体者为雅之大杂乎风之体者为雅之小咏呦鹿鸣食野之苹便识得小雅兴趣诵文王在上于昭于天便识得大雅气象小雅大雅之别明矣邹肇敏曰自昭王南征舟胶楚泽穆王西征荒服不至驯至厉幽王道大壊东迁之后雅音渐其可传者惟思古等篇而已然尼父不之删者以其出于忧时悯事愤之所为或公卿大夫讽谏于上或士君子思怨于下后王得失之林周书所不载春秋所未及详者亦于此乎见史迁所谓怨诽而不乱者圣人焉得而不存之乎】
　　鹿鸣之什
　　鹿鸣
　　序燕羣臣嘉宾也【乡饮酒燕礼注云鹿鸣君与臣下及四方之宾燕讲道论徳之乐歌也朱备万曰君之燕臣其事非一有因祭而燕者有因朝而燕者有因聘而燕者有因有功而燕者其事不同则所以相告者亦异盖因事以有言因言以致戒而所谓大道者在是矣按礼有飨有燕飨在庙燕在寝飨则立成不坐设几不燕则旅降脱履升坐飨则献依命数而止爵盈不饮燕则无算爵以醉为度此燕与飨之别也是诗云式燕以敖云以燕乐嘉宾之心则知是燕非飨矣】
　　呦【音幽从力从刀非】呦鹿鸣【叶芒】食野之苹【音平叶旁】我有嘉宾鼓瑟吹笙【叶师庄切】吹笙鼓簧承筐是将人之好我示我周行【叶杭兴也呦呦和声苹藾萧鼓动也瑟解见关睢笙以匏为之十三管列匏中而施簧管端簧解见王风君子】
　　【阳阳吹笙则动其簧而声　鹿得苹而鸣谓其有味也君子之于善亦如是而已故币帛以将之琴瑟以乐之摹冩好善之诚淋漓潦倒周行大道也人不真心爱我则言语非疑畏而不尽即委曲而不真故惟好我乃示我周行周行谓非异端诡僻之学此二句是全诗纲领　瑟包羲氏所作笙簧女娲氏所作】
　　呦呦鹿鸣食野之蒿我有嘉宾徳音孔昭视民不恌【音挑】君子是则是效【叶胡髙切】我有防酒嘉宾式燕以敖【叶牛刀切　蒿今人呼为青蒿昭明恌薄敖游也徳音孔昭言其议论忾直也视民不恌言不忍薄待其民也是则是效独属君子言为善所钦仰也式燕以敖燕饮而敖游庶乎从容欵洽而有浸润之益矣式语词】
　　呦呦鹿鸣食野之芩【音琴】我有嘉宾鼓瑟鼓琴鼓瑟鼓琴和乐且湛【音耽叶持林反】我有防酒以燕乐嘉宾之心【芩草名茎如钗股叶如竹叶湛乐之至也曰燕乐嘉宾之心言非独养其体娱其外而已所以乐其心也盖不能致其乐则不能得其心不能得其心则嘉宾不能尽其忠告之诚　范氏曰贤者非以饮食币帛为悦也婚姻不备则贞女不行礼乐不备则贤者不处夫贤者不处则岂能得其乐而尽其心乎　礼乐相须以为用礼非乐不行乐非礼不举自后防以来乐以诗为本诗以声为用及仲尼编诗为燕享祭祀之时用以歌而非用以説义也不幸腐儒竞起齐鲁韩毛四家各为序训而以説相髙汉朝立之学官以义理相授遂使声歌之音湮没无闻东汉末礼乐萧条曹孟徳平刘表得汉雅乐郎杜防防老矣又不肄习所得于三百篇者惟鹿鸣驺虞伐檀文王四篇余声不传太和末又失其三左延年所得惟鹿鸣一篇而已至晋鹿鸣一篇又絶无后世不复闻诗矣按此乃黄才伯之论也然予读鲁论如兴观羣怨等语专言义理其论声歌不过闗睢之乱一二言耳至于以思无邪一言该三百篇此岂沾沾在五音六律间哉孟子曰今之乐犹古之乐若惟声响是求此蒙叟之事非儒者穷经之防也】
　　四牡
　　序劳使臣之来也【劳其来故述其途路之艰室家之情以存慰之】
　　四牡騑【音非】騑周道倭【音威】迟岂不怀归王事靡盬【音古】我心伤悲【赋也騑騑行不止也周道大路也倭迟回逺也靡盬解见唐风鸨羽诗言奉命驰驱靡国不到覊旅他乡违亲日久岂不思归但为君即不得为亲所以心自苦而不敢言归也此述其在途之情而设为自道之辞若此　严坦叔曰文王未尝称王而言王事者诸侯受天子之命以治其国西伯受天子之命以统诸侯使臣往来皆王事也】
　　四牡騑騑啴【音滩】啴骆【音洛】马【叶满补切】岂不怀归王事靡盬不遑啓处【啴啴喘息之貌白马黑鬛曰骆马劳则喘息骆马最耐劳苦而今喘息则其劳可知言马劳则人劳可知啓跪处居也古者席地故有跪有坐跪者双膝着地而直身坐者双膝着地而坐也】
　　翩翩者鵻载飞载下【叶户】集于苞栩【况甫反】王事靡盬不遑将父【叶甫　　兴而比也此下三章皆设言在途而称其思念父母之情也　翩翩飞貌鵻与佳同音追今之鹁鸠即左氏祝鸠性最孝飞止不离常处故得遂其孝养我以行役身无常处不暇将其父鹁鸠之不如矣栩解见鸨羽草木丛生曰苞将扶侍也　正义言鸟先飞而后集喻使臣先劳而后得所安】
　　翩翩者鵻载飞载止集于苞杞王事靡盬不遑将母【叶满彼反　杞枸杞也根名地骨严坦叔曰诗有三杞将仲子无折我树杞枊属也有台南山有杞湛露在彼杞棘山木也此诗集于苞杞雅杕杜北山言采其杞四月隰有杞桋枸杞也】
　　驾彼四骆载骤骎骎【音侵叶寝】岂不怀归是用作歌将母来谂【音审　赋也走马曰驰不驰而步疾为骤骎骎马前进之貌谂告也左传辛伯谂周桓公　君劳使臣述叙其情以为汝之意盖曰我岂不思归乎诚思归也故作此歌以将母之志来告于君也凡母之育子尤为劬劳而在家念子惟母尤切故特以母言之　思归者私恩也靡盬者公义也无私恩非孝子也无公义非忠臣也君子不以私害公不以家事辞王事臣之事君必先公而后私君之劳臣必先恩而后义】
　　皇皇者华
　　序君遣使臣也【遣使即周易省方观民之义故以诹谋度询告之　人君出使臣于千里之外茍无以其欢欣之诚则臣下意气衰落而无由振此四牡皇华诸诗所以作也】
　　皇皇者华【叶敷】于彼原隰駪【音莘】駪征夫每怀靡及【华夫隔句一韵隰及隔句一韵　兴而赋也皇皇言其盛华草木之华髙平曰原卑湿曰隰駪駪疾行之貌征夫谓使臣每怀谓每事輙勤怀抱此言使臣所经之地原隰花草足供流连而使臣惟以上徳未宣下情未逹为念虽有花草亦不之顾其恪恭厥职如此　此诗盖临轩策命而赞美之词实寓规于颂也】
　　我马维驹六辔如濡载驰载驱周爰咨诹【音沮平声驹马之壮而嫩者六辔解见秦风驷鐡如濡言其润泽载驰载驱惟日不足之意周徧爰于也周徧其所而访问也使臣自以每懐靡及故广询博访以补其不及而尽其职也】
　　我马维骐六辔如丝【新赍切】载驰载驱周爰咨谋【谟悲切骐色之青黑者如丝调直也】
　　我马维骆六辔沃若载驰载驱周爰咨度【音铎　骆解见四牡沃润泽也】
　　我马维骃【音因】六辔既均载驰载驱周爰咨询【音荀　阴白杂毛曰骃均调也　左传访问于善为咨咨事为诹咨难为谋咨礼为度咨亲为询鲁语咨才为诹咨难为谋咨义为度咨亲为询诗志诹谓虚中以聚人之言谋是就本事而筹画度则因此推彼而徧计之询则从谋度后据成见而叅其所不建凡耆老之当问遗逸之当求鳏寡之当恤废坠之当举皆诹谋询度中事也周礼大行人王之所以抚万邦诸侯者嵗徧存三岁徧頫五歳徧省小行人若国札丧则令赙补之若】
　　【国凶荒则令周委之若国师役则令犒禬之若国有福事则令庆贺之若国有祸灾则令哀吊之凡此五物者治其事故及其万民之利害为一书其礼俗政事敎治刑禁之逆顺为一书其悖逆暴乱作慝犯令者为一书其札丧凶荒厄贫为一书其康乐和亲安平为一书凡此五物者每国辨异之以反命于王以周知天下之故　李迂仲曰先遣而后劳则皇华当在四牡之前盖三百篇之序多有倒置如载驰卫懿公之诗乃在文公之后清人郑文公之诗乃在突忽之前葛藟平王之诗乃在桓王之后皇皇者华君遣使臣之诗乃在四牡之后而豳风之破斧乃在东山之后次序倒置若此知非删诗时之原本矣按学记大学始教皮弁祭菜示敬道也宵雅肄三官其始也注云当祭菜之时使歌小雅中鹿鸣四牡皇华之三篇而肄习之此三诗君臣燕乐相劳苦之辞盖以居官受任之美诱谕其初志故曰官其始也据此则迂仲云皇华当在四牡之前其説非矣】
　　常棣
　　序燕兄弟也【续序闵管蔡之失道故作常棣焉　胡庭芳曰鹿鸣四牡皇华等篇辞多和平惟常棣一篇辞多激切意若有所惩创则周公因管蔡之事而深痛之也】
　　常棣之华鄂【音谔】不【音孚】韡【音伟】韡凡今之人莫如兄弟【比也常棣棣也説文鄂作萼花苞也不郑氏作柎音夫花蔕也左传有华不注山湖州有余不溪皆音夫韡韡鲜盛之貌孔疏谓华以覆萼萼以承华喻兄弟相依之义然花萼相承万卉皆然不独常棣陆羽明曰常棣江南呼为麦李一柎輙生二萼两两相丽如垂丝海棠故称萼不韡韡以兴兄弟同本之义凡今之人即下文朋友妻子此二句是全诗纲领　此章端姑言其兄弟之常而辞气抑之间已有感叹不尽之意世人好以亲为怨而乐从其疏故下每陈朋友之不足恃以告之】
　　死丧之威兄弟孔怀【叶回】原隰裒【音掊】矣兄弟求矣【赋也首章言兄弟之道如此二章以下申明莫如兄弟之义　原隰解见皇华裒聚也玩死丧下着一威字何等惨烈兄弟下着一怀字何等纒绵言死生可畏怖之事惟兄弟怀念之至何以见其孔怀也当彼以死丧之故不得保其常居而羣聚原野之时他人涣散不顾兄弟未有不相求者四句一串説下】
　　脊【音即】令【音零】在原兄弟急难【叶平声】每有良朋况也永叹【叹石经作叹　比而赋也此言兄弟之相得者　郑笺脊令雝渠水鸟也而今在原失其常处则飞鸣而求其类天性也兄弟急难言相急于患难国语急病让夷战国防公子髙谊能急人之难正同此同师曰朋况是情况之况朋之良者其情况不过永叹而已　禽经脊令友弟注云脊令雀属共母者飞鸣不相离故取以喻兄弟集传脊令飞则鸣行则摇有急难之意】
　　兄弟防【音许歴反】于墙外御其务【叶防】每有良朋烝也无戎【赋也此言兄弟之不相得者　防很也务事也外御其务犹言以外御为事不因小忿而败亲也烝众也戎谓称兵犯难烝也无戎言朋友虽众莫肯出头犯难挺身救我也】
　　丧乱既平既安且宁虽有兄弟不如友生【此言庸人之情　周室既安公之心亦可以释然自寜矣乃回首兄弟之间辟者辟囚者囚生死升沉逈不相及曾不如一时友生戮力王室者得以同享富贵也饮恨满怀声泪俱咽】
　　傧【宾切】尔笾豆饮酒之饫【于虞切】兄弟既具和乐且孺【此言兄弟之乐　傧陈也饫餍也毛传不脱屦升堂谓之饫周语有王公立饫具俱也孺者一片天趣有如赤子彼以为不如友生者非也平安无事正宜聚乐】
　　妻子好【去声】合如鼓瑟琴兄弟既翕和乐且湛【叶持林切忽説到妻孥正彻透人情处　郑笺王与族人燕则后与宗妇内宗之属亦燕于房中翕合也湛乐之至也如鼓瑟琴可为和乐矣若兄弟既翕则和乐而且湛　顔之推曰兄弟之际异于他人望深则易怨地亲则易狎譬犹居室有穴则塞之有隙则涂之方无頽毁之虑如鼠雀之不恤风雨之不防壁坏楹摧无可救矣仆妾之为雀鼠妻子之为风雨可不畏哉　又曰兄弟者分形连气之人也方其幼也父母左提右挈前襟后裾食则同案衣则传服学则连业游则共方虽有悖乱之人不能不相爱也反其壮也各妻其妻各子其子虽有笃厚之人不能不少衰也娣姒之比兄弟则疏薄矣使疏薄之人而节量亲厚之人其能讲敦睦之事乎】
　　宜尔室家【叶姑】乐尔妻帑【音奴】是究是图亶其然乎【帑子究穷图谋亶信也言冝室家乐妻帑毕竟从友爱中来或言之不信再四思维方觉吾言之有味　徐儆曰善叙事者不过自安乐而患难自患难而死丧以为详尽矣此诗却把死丧在前自此而患难而安乐事愈缓时愈暇而兄弟之情愈见其不可解则所谓莫如者了然睹矣非圣人其孰能之】
　　伐木
　　序燕朋友故旧也【丘琼山曰古者人君以嘉礼宾臣有四焉宗族兄弟也朋友故旧也孤卿大夫士也公侯伯子男也其礼之行也有飨有食有燕其燕也有因祭而馂有因劳而劳有因闲暇而会所谓飨者烹大牢以饮宾几设而不倚爵盈而不饮以训恭俭也食者是为飨礼之中举乐以荐牲体焉燕则异于飨食之礼以示慈恵其乐无算取其驩而已其爵无算取其醉而已至于中庸曰燕毛序齿坊记曰因其酒肉聚其宗族以教民睦是祭毕而馂四牡皇皇者华所歌是因劳而劳伐木之燕所谓迨我暇饮此湑是因闲暇而防也记注云飨以严为主故曰训恭俭燕以亲为主故曰示慈惠】
　　伐木丁【音争】丁鸟鸣嘤【音婴】嘤出自幽谷迁于乔木嘤其鸣矣求其友声相【去声】彼鸟矣犹求友声矧伊人矣不求友生神之听之终和且平【兴也此诗饮诸父诸舅兄弟而先之朋友盖天子之友不越同姓异姓也　丁丁伐木声嘤嘤两鸟相应之声幽深乔高相视矧况也伐木非一人之事故借以起兴友谊当伐木之时鸟且鸣且飞出谷迁乔而求其友可以人而不如鸟乎朋友之信可质神明遂援神而以和平自誓和则不尚意气平则不分冨贵贫贱终则到底不变朋友之道尽于此四字中矣　苏子由曰事之甚小而须友者伐木也物之无知而不忘其羣者鸟也语曰良禽择木良臣择主主明则士附林茂则鸟归故必出谷迁乔而后可以求友】
　　伐木许【音虎】许酾【音师】酒有藇【音叙上声】既有肥羜【音宁直吕反】以速诸父宁适不来微我弗顾【音古】于【音乌】粲洒埽陈馈八簋【音轨已有切】既有肥牡以速诸舅寜适不来微我有咎【上章以伐木其事为朋友之义故下章各言伐木以题之　许许众人共力之貎酾以筐泲酒而去其糟也字书藇音余□藇香草酾酒者或以筐或以草藇者酾酒之草也羜未成羊也尔雅注俗呼五月羔为羜肥牡肥羜之牡者速召也天子谓同姓诸侯诸侯谓同姓大夫皆称父异姓则称舅同姓大国则称伯父同姓小邦则称叔父异姓大国则称伯舅异姓小邦则称叔舅微无顾念粲洁也簋盛黍稷之器簋八则笾豆倍之天子燕礼之数也咎过也宁适不来微我弗顾郑笺谓寜召之适有故而不来无使言我不顾念也若尔是世情塞责语寜与微乃速客时引领属望意中忖度之辞邓汝极谓寜适有他故而不来乎将无弗我顾又得无我有咎而不来也盖望其来而虑其不来如此物性志云诸父用羜诸舅用牡者羜食礼义亲而礼数牡飨礼意重而礼厚言各有当也正义曰此是燕礼非飨礼飨烹太牢此惟肥羜非飨礼明矣】
　　伐木于阪【音返】酾酒有衍【音演】笾豆有践【在演切】兄弟无远民之失徳干糇以愆【在浅反】有酒湑【思吕反】我无酒酤【音沽】我坎坎鼓我蹲【音逡】蹲舞我迨我暇矣饮此湑矣【丁丁伐木许许举木于阪则自山而陆矣阪解见郑风东门之墠水溢曰衍言酒多也践解见豳风伐柯干糇干食也饼饵之类民间遇佳节用以餽亲族戚里者以愆者因不相馈而致愆尤也以薮泲酒曰湑酤买也坎坎鼓声蹲蹲舞貎迨及也人所以失兄弟朋友之义者非必有大故但以干糇之薄不以分人而至于有愆耳故我于兄弟无令疎逺有酒则湑无酒则酤乗此闲暇且鼔且舞饮酒相乐不知其有他也兄弟无逺劝戒之辞世道凉薄恩义疏阔则燕饮聚防之事以渐而废薛赣君曰郷党阙于嘉宾之欢九族忘其亲亲之恩饮食周急之厚弥衰送往劳来之礼不行人道不通则阴阳否隔和气不兴未必不由此也】
　　天保
  </div>
  <div class="pagination">
   <a href="待轩诗记_page9.html">
    上一页
   </a>
   <span>
    ...
   </span>
   <a href="待轩诗记_page5.html">
    5
   </a>
   <a href="待轩诗记_page6.html">
    6
   </a>
   <a href="待轩诗记_page7.html">
    7
   </a>
   <a href="待轩诗记_page8.html">
    8
   </a>
   <a href="待轩诗记_page9.html">
    9
   </a>
   <span class="current-page">
    10
   </span>
   <a href="待轩诗记_page11.html">
    11
   </a>
   <a href="待轩诗记_page12.html">
    12
   </a>
   <a href="待轩诗记_page13.html">
    13
   </a>
   <a href="待轩诗记_page14.html">
    14
   </a>
   <a href="待轩诗记_page15.html">
    15
   </a>
   <span>
    ...
   </span>
   <a href="待轩诗记_page11.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
