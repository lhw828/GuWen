<!DOCTYPE html>
<html>
<head>
    <meta charset="UTF-8">
    <title>诗传通释 - 第 36 页/共 41 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>诗传通释 - 第 36 页/共 41 页</h1>
    <div class="content">　　既之隂【叶于鸩反】女【音汝】反予来赫【叶黒各反】
　　赋也如彼飞虫时亦弋获言己之言或亦有中犹曰千虑而一得也之往隂覆也赫威怒之貌我以言告女是往隂覆于女女反来加赫然之怒于己也张子曰既往宻告于女反谓我来恐动也亦通【愚按释文隂或音如字赫本亦作吓音瑕庄子云以梁国吓我是也张子之说盖用释文二字之意】
　　民之罔极职凉善背【叶必墨反】为民不利如云不克民之
　　回遹职竞用力
　　赋也职专也凉义未详传曰凉薄也郑读作谅信也疑郑说为得之善背工为反覆也克胜也回遹邪僻也　言民之所以贪乱而不知所止者専由此人名为直谅而实善背又为民所不利之事如恐不胜而力为之也又言民之所以邪僻者亦由此辈専竞用力而然也反覆其言所以深恶之也
　　民之未戾职盗为冦凉曰不可覆背善詈【力智反】虽曰
　　匪予既作尔歌【叶韵未详】
　　赋也戾定也民之未定者由有盗臣为之冦也盖其信也亦以小人为不可矣及其反背也则又工为恶言以詈君子是其色厉内荏真可谓穿窬之盗矣然其人又自文饰以为此非我言也则我已作尔歌矣言得其情且事已着明不可揜覆也【严氏曰上章凉言刻薄竞言强御盗言贪黩三者皆小人当时必有所指由此三人致乱故皆以职言之民之乱无穷极者主由此刻薄之人善为欺背之事也彼为民所不利之事如恐不胜也民之所以邪僻者主由此强御之人用力为虐也民之所以未定者主由此盗臣为冦攘之行也羣小不和自相訾毁其凉者见盗者贪黩已甚亦言其不可而覆背以詈之矣谓其党亦自知其非也凉背盗而詈之故上章言职凉善背也胡庭芳曰此二章言凉臣竞臣盗臣凡所以为民害者大约是尔三等之臣为之也今尔三臣者虽自曰匪予则我盖已知之而既作尔歌以述其事矣言得其情而不可揜覆也章末二句盖是总结此二章所论三等之臣也】桑柔十六章八章章八句八章章六句【王晦叔曰风雅未有如此诗十六章者其言反覆不已而有伦次大意在于刺王用小人一章言其无以庇民二章言其征伐不息三四章皆言其乱离五章告以救乱六章言仕于朝则有祸七章言退处田野亦不　能安存八章刺其独用小人九章并刺在位之不善十十一章以圣愚善恶相对言之所以刺愚人不能逺虑忍人不可信用也十二章言民之不善十三章言王之不善皆由在位之不贤也十四章至十六章则皆规讽其僚友之词也】
　　序芮伯刺厉王也
　　序与春秋传合【愚按序者之意恐亦据春秋传而言也】
　　倬彼云汉昭回于天【叶铁因反】王曰于【音乌】乎【音呼】何辜今之人天降丧【息浪反】乱饥馑荐【在甸反】臻靡神不举靡爱斯牲【叶桑经反】圭璧既卒宁莫我聴【吐丁反】
　　赋也云汉天河也昭光回转也言其光随天而转也【曹氏曰汉在天似云非云故曰云汉也汉者水之祥而雨者水之施也天将雨其兆先见于汉故闵雨则望云汉而占之也天汉起于东方经尾箕之间是为汉津委蛇向西南行至七星南而没此其回旋之度也】荐荐通重也臻至也靡神不举所谓国有凶荒则索鬼神而祭之也【孔氏曰求废祀而修之也】圭璧礼神之玉也【孔氏曰春官大宗伯以苍璧礼天黄琮礼地以青圭礼东方赤璋礼南方白琥礼西方璜礼北方典瑞云四圭有邸以祀天两圭有邸以祀地祼圭有瓉以祀先王圭璧以祀日月星辰璋邸射以祀山川皆祭神所用言圭璧总称】卒尽宁犹何也　旧说以为宣王承厉王之烈【烈暴虐也】内有拨乱之志遇烖而惧侧身修行欲销去之天下喜于王化复行百姓见忧【孔氏曰侧者反侧也忧不自安故处身反侧也王之忧旱正为百姓是天下百姓见被忧矜　百姓见忧见忧恤于王也】故仍叔作此诗以美之【孔氏曰仍氏叔字春秋桓公五年天王使仍叔之子来聘上距宣王之崩七十余年至其初则百余也春秋之世晋知氏世称伯赵氏世称孟仍氏或亦世称】言云汉者夜晴则天河明故述王仰诉于天之词如此也【曹氏曰云汉昭回则其非雨之候可知矣王介甫曰瞻仰昊天不见雨候于是叹伤人之无辜而遇此丧乱饥馑也谢叠山曰桑柔以稼穑卒痒为天降丧乱云汉以饥馑荐臻为天降丧乱王以民为天民以食为天民无食皆可言天降丧乱也古人之重民食如此】
　　旱既大【音泰】甚蕴隆虫虫不殄禋祀自郊徂宫上下奠
　　瘗靡神不宗后稷不克上帝不临【叶力中反】耗斁【丁故反】下土宁丁我躬
　　赋也蕴蓄隆盛也虫虫热气也【曹氏曰蕴者阳气之蓄积也隆者阳气之骄亢也虫虫者鬱积骄亢之气熏炙而病人者也濮氏曰虫与爞同旱热熏人】殄絶也郊祀天地也宫宗庙也上祭天下祭地奠其礼瘗其物【王介甫曰天神地示人鬼内外上下无不禋祀矣孔氏曰奠谓置之于地瘗谓埋之于地礼与物皆谓礼神之物酒食性玉之属也天言奠其礼地言瘗其物互以相通濮氏曰祭毕凡币帛祝册之属燎而瘗之】宗尊也【刘氏曰前曰靡神不举则秩而祭之后曰靡神不宗则尊而事之】克胜也言后稷欲救此旱灾而不能胜也临享也稷以亲言帝以尊言也【曹氏曰宫之神莫亲于后稷固肯临我而其力不足以胜旱灾郊之神莫尊于上帝其力能胜旱灾而不肯临我辅氏曰先郊后宫先尊而后亲也上下先天而后地也靡神不宗徧举所祭之鬼神也前言举举其礼此言宗极其尊也后稷不克上帝不临先亲而后尊也不言地及他鬼神者举尊亲以该之也】斁败丁当也何以当我之身而有是灾也或曰与其耗斁下土宁使灾害当我身也亦通
　　旱既大甚则不可推【吐雷反】兢兢业业如霆如雷周余
　　黎民靡有孑遗【叶夷回反下同】昊天上帝则不我遗胡不相畏先祖于摧【在雷反】
　　赋也推去也兢兢恐也业业危也如霆如雷言畏之甚也孑无右臂貌遗余也【孑独立之貌遗脱也】言大乱之后周之余民无复有半身之遗者【孟子曰说诗者不以文害辞不以辞害志以意逆志是为得之如以辞而已矣云汉之诗曰周余黎民靡有孑遗信斯言也是周无遗民也集注曰若但以其辞而已则如云汉之言是周之民真无遗种矣惟以意逆志则知作诗者之志在于忧旱而非真无遗民也】而上天又降旱灾使我亦不见遗也摧灭也言先祖之祀将自此而灭也
　　旱既大甚则不可沮【在吕反】赫赫炎炎云我无所大命
　　近止靡瞻靡顾【叶果五反】羣公先正则不我助【叶牀所反】父母先祖胡宁忍予【叶演女反】
　　赋也沮止也赫赫旱气也炎炎热气也无所无所容也大命近止死将至也瞻仰顾望也羣公先正月令所谓雩祀百辟卿士之有益于民者以祈谷实者也【孔氏曰正者长也先世为官之长月令注云百辟卿士古之上公以下勾龙后稷之类也】于羣公先正但言其不见助至父母先祖则以恩望之矣所谓垂涕泣而道之也【愚按忍之一辞可见望之以恩之意】
　　旱既大甚涤涤【徒厯反】山川【叶枢伦反】旱魃【蒲末反】为虐如惔
　　【音谈】如焚【叶符匀反】我心惮暑忧心如熏羣公先正则不我闻【叶微匀反】昊天上帝宁俾我遯【叶徒匀反】
　　赋也涤涤言山无木川无水如涤而除之也魃旱神也【孔氏曰神异经云南方有人长二三尺祖身而目在顶上走行如风名魃所见之国大旱一名旱母盖是鬼魅之物】惔燎之也惮劳也畏也熏灼遯逃也言天又不肯使我得逃遯而去也
　　旱既大甚黾勉畏去胡宁瘨【都田反】我以旱憯【七感反】不
　　知其故祈年孔夙方社不莫【音慕】昊天上帝则不我虞【叶元具反】敬恭明神宜无悔怒
　　赋也黾勉畏去出无所之也瘨病憯曾也祈年孟春祈谷于上帝孟冬祈来年于天宗是也方祭四方也社祭土神也【曹氏曰月令祈谷注云谓以上辛郊祀天也天宗注云谓日月星辰也夫自去歳之孟冬已祈今歳之丰稔可谓夙矣谢叠山曰古之圣王无一日不为民虑稼之方纳预祈来年于天宗农之始耕先祈谷于上帝春祈社稷己愿百谷之坚实秋报社稷又愿嗣歳之丰登所谓孔夙不莫也】虞度悔恨也言天曾不度我之心如我之敬事明神宜可以无恨怒也【辅氏曰言欲去则出无所之故复黾勉而不敢去也苏氏以畏为不敢甚当胡宁瘨我以旱憯不知其故祈年则孔夙方社则不莫皆自反之辞也我虽自反如此而天则不我虞度也然我之敬恭明神不敢少怠则明神宜亦无所恨怒也】
　　旱既大甚散无友纪鞫【居六反】哉庶正疚哉冢宰【叶奬里反】
　　趣【七口反】马师氏膳夫左右【叶羽已反】靡人不周无不能止瞻卬【音仰】昊天云如何里
　　赋也友纪犹言纲纪也【孔氏曰散无友纪者由困于饥不能如常相纪故谓之散】或曰友疑作有鞠穷也庶正众官之长也疚病也冢宰又众长之长也趣马掌马之官师氏掌以兵守王门者膳夫掌食之官也嵗凶年谷不登【孔氏曰四时一终曰嵗取嵗星行一次也年取谷一熟也嵗凶谓此歳凶也年谷不登于此年之谷不成熟也故言嵗凶为之目】则趣马不秣【孔氏曰不以粟秣养其马】师氏弛其兵【孔氏曰弛废其兵不用】驰道不除【秦汉谓天子所行之道为驰道孔氏曰所驱驰之大道不使人除治之】祭事不县【悬孔氏曰祭祀不县其乐】膳夫彻膳【孔氏曰减彻王之膳食】左右布而不修【孔氏曰左右之宫布列于位不令有所修造】大夫不食粱士饮酒不乐【孔氏曰凡此皆当先有成文故毛传引以明凶年之礼郑氏曰以上皆自为贬损忧民也】周救也无不能止言诸臣无有一人不周救百姓者无有自言不能而遂止不为也里忧也【吕东莱曰释文云里本作防尔雅作悝释诂云悝忧也】与汉书无俚之俚同聊赖之意也【辅氏曰瞻卬昊天云如何里盖又呼天而诉之言其如我之忧何也此亦人穷则反本之意愚按孟子稽大不理于口集注训赖亦引季布传无俚之俚为证然则里理俚盖通用】
　　瞻卬昊天有嘒【呼惠反】其星大夫君子昭假【音格】无嬴【音盈】
　　大命近止无弃尔成何求为【于伪反】我以戾庶正【叶诸盈反】瞻仰昊天曷惠其宁
　　赋也嘒明貌昭明假至也　久旱而仰天以望雨则有嘒然之明星未有雨征也然羣臣竭其精诚而助王以昭假于天者已无余矣虽今死亡将近而不可以弃其前功当益求所以昭假者而修之固非求为我之一身而已乃所以定众正也【苏氏口未有民不宁而庶官定者也】于是语终又仰天而诉之曰果何时而恵我以安宁乎张子曰不敢斥言雨者畏惧之甚且不敢必云尔云汉八章章十句【段氏曰李氏云宣王之早告于上天又告于父母先祖又告于百官以见情之切念之深也李迂仲曰春秋传宋大水公子御説对鲁数语耳而臧孙逹曰是宜为君有恤民之心宣王之忧民如此而不中兴乎吕东莱曰宣王小雅始于六月言其功也大雅始于云汉言其心也无是心安有是功哉】
　　序仍叔美宣王也宣王承厉王之烈内有拨乱之志遇哉而惧侧身修行欲销去之天下喜于王化复行百姓见忧故作是诗也
　　此序有理
　　崧【息中反】髙维岳骏【音峻】极于天【叶铁因反】维岳降神生甫及申维申及甫维周之翰【叶胡干反】四国于蕃【叶分邅反】四方于宣赋也山大而髙曰崧岳山之尊者东岱南霍西华北恒是也【李迂仲曰凡大而高者皆曰崧　尔雅注曰岱宗泰山也霍即天柱山潜水所出华华隂山恒常山也】骏大也甫甫侯也即穆王时作吕刑者【孔氏曰孔安国云吕侯后为甫侯故诗及礼记作甫尚书与外传作吕林氏曰吕与甫犹荆与楚商与殷】或曰此是宣王时人而作吕刑者之子孙也【吕东莱曰甫申意者皆宣王时贤诸侯同有功于王室者甫虽不见于经以文意考之盖当如此郑氏乃逺取甫侯殆非也】申申伯也皆姜姓之国也【李迂仲曰申侯爵以其为方伯故谓之申伯　南阳有申城申伯国也甫侯未知其国所在】翰干蕃蔽也　宣王之舅申伯出封于谢而尹吉甫作诗以送之言岳山髙大而降其神灵和气以生甫侯申伯实为周之桢干屏蔽而宣
　　其徳泽于天下也【孔氏曰此诗送申伯而及甫侯者美其上世俱出四岳故连言之】盖申伯之先神农之后为唐虞四岳总领方岳诸侯而奉岳神之祭能修其职岳神享之故此诗推本申伯之所以生以为岳降神而为之也【黄寳夫曰维岳降神乃诗人形容之辞以见上天兴周之意不必泥其有无也胡庭芳曰范氏云申甫指仲山甫申伯也说者泥四岳之说以为神祐其子孙遂以甫为甫侯申为申伯夫逺取穆王之臣以配申伯已不可信而谓神専佑掌祀者之子孙抑又近诬诗人盖于申伯言国山甫言字安用逺取甫侯哉且崧髙以申甫为岳之降神烝民以山甫为天之所生其义既同而维申及甫维周之翰其事亦同也彭氏曰孔子闲居注曰周道将兴崧岳为之生贤佐仲山甫申伯严氏曰郑氏注礼记以甫为山甫而笺诗乃以为甫侯自为异义且申伯光辅中兴而逺取周道始衰之甫侯以匹之非所以褒扬申伯也】
　　亹亹申伯王纉【祖管反】之事于邑于谢南国是式【叶失吏反】
　　王命召伯【叶逋莫反】定申伯之宅【叶达各反】登是南邦【叶卜工反】世执其功
　　赋也亹亹强勉之貌【与亹亹文王者异矣】纉继也使之继其先世之事也【辅氏曰申伯之亹亹乃大禹孜孜之心也唯其有是心故王使之纉其先世之事】邑国都之处也谢在今邓州南阳县周之南土也【曹氏曰后汉地理志南阳宛县有申伯国棘阳县东北百里有谢城其地盖相近申伯先封于申宣王使绍封于谢也愚按宋南阳县属邓州今改属南阳府隷河南省】式使诸侯以为法也【孔氏曰申伯之贤当使南国法之】召伯召穆公虎也登成也世执其功言使申伯后世常守其功也【彭氏曰申伯之先已为诸侯故王使继其事而邑于谢式于南邦此加地进律之赏也故曰登是南邦盖言升之南邦使为牧伯之任而世执其功子子孙孙与国咸休也】或曰大封之礼召公之世职也【孔氏曰王肃云召公为司空主缮治营筑城郭召伯所主其事也严氏曰次章述封谢也愚按如或说则此章前四句述王褒封申伯之事后四句述王命穆公为申伯定邑居常守康公之职也】
　　王命申伯式是南邦【叶卜功反】因是谢人以作尔庸王命
　　召伯彻申伯土田【叶地因反】王命傅御迁其私人
　　赋也庸城也言因谢邑之人而为国也【释文曰庸亦作墉】郑氏曰庸功也为国以起其功也彻定其经界正其赋税也【钱氏曰厉王后彻法渐壤故使召伯正之谢叠山曰由汉以来功臣赐田地者多矣未闻天子命元勳重徳董其事者定申伯宅彻申伯土田皆曰王命召伯盖申伯必有非常之功为天下所敬仰者惜乎经史皆不载也】傅御申伯家臣之长也私人家人迁使就国也【辅氏曰庸恐只是言城定居宅作城郭彻土田王皆使召伯先营之居宅定然后筑城郭城郭立然后彻土田观下章有俶其城则城亦召伯为之也王命傅御迁其私人者申伯为卿大夫时盖必有家臣今出封于谢不敢自与之往也故王命其家臣之长使迁之】汉明帝送侯印与东平王苍诸子而以手诏赐其国中傅盖古制如此【苍来朝归帝乃遣使手诏赐东平国中傅曰云云今送列侯印十九枚诸王子年五嵗以上能趋拜者皆令带之】
　　申伯之功召伯是营有俶【尺叔反】其城寝庙既成既成
　　藐藐王锡申伯【叶逋各反】四牡蹻蹻【渠畧反】钩膺濯濯
　　赋也俶始作也藐藐深貌蹻蹻壮貌濯濯光明貌【曹氏曰凡营国宗庙为先故言寝庙既成也】
　　王遣申伯路车乗【绳证反】马【叶满补反】我图尔居莫如南土
　　锡尔介圭以作尔寳【叶音补】往近【郑音记按说文从辵从丌今従斤误】王舅南土是保【叶音补】
　　赋也介圭诸侯之封圭也【吕东莱曰韩奕云以其介圭入觐于王则是诸侯之瑞圭介之为言大也非周官之介圭也】近辞也【读如彼己之子之己愚按玉篇注近行也严氏曰五章述遣之也辅氏曰此章言王遣申伯之有礼也路车乗马所以终上章之意我图尔居莫如南土非苟封之谢也锡尔介圭以作尔寳非苟与之圭也往近王舅南土是保欲其保障此南土也】申伯信迈王饯【浅贱反】于郿【芒悲反】申伯还南谢于诚归
　　王命召伯彻申伯土疆以峙【直里反】其粻【音张】式遄【市専反】其行【叶户郎反】
　　赋也郿在今凤翔府郿县【愚按郿县今属安西路陜西省】在镐京之西岐周之东而申在镐京之东南时王在岐周故饯于郿也【孔氏曰自镐适申则涂不经郿时宣王盖省视岐周故饯之于郿既饯还经于镐而后适申也】言信迈诚归以见王之数留疑于行之不果故也【孔氏曰谢于诚归古人语多倒】峙积粻粮遄速也召伯之营谢也则已敛其税赋积其糇粮使庐市有止宿之委【去声】积【恣】故能使申伯无留行也【吕东莱曰是诗载封申伯如迁其私人以峙其粻莫不曲尽宣王之待元舅其恩意周浃综理微宻如此严氏曰六章述申伯往谢也辅氏曰此章言王饯申伯之诚意也王先使召伯为之定居宅作城郭以成其国彻土田迁私人以分其业终又敛赋税积糇粮而后申伯之行无道路留滞之虞于是以礼饯之则王之待申伯者可谓至矣】
　　申伯畨畨【音波叶分邅反】既入于谢徒御啴啴【吐丹反】周邦咸
　　喜戎有良翰【叶胡干反】不显申伯王之元舅文武是宪【叶虚言反】赋也畨畨武勇貌啴啴众盛也戎女也申伯既入于谢周人皆以为喜而相谓曰汝今有良翰矣元长宪法也言文武之士皆以申伯为法也或曰申伯能以文王武王为法也【辅氏曰不显申伯言申伯之甚显也亲则为王之元舅贤则为文武之士之法则始言畨畨但见其武故终则并文言之胡庭芳曰苏氏云言其文武皆足法也然则文武是宪有三义也愚按如上三说皆通但以前章南国是式式是南邦之语证之则集传第一说为胜而苏氏之意亦在其中矣曽氏曰此章所谓文武后章所谓柔惠且直辞异而实同皆美其全徳耳严氏曰七章述申伯至谢此方送行而豫道其事也】
　　申伯之徳柔惠且直揉【汝又反】此万邦闻【音问】于四国【叶于】
　　【逼反】吉甫作诵其诗孔硕其风肆好以赠申伯
　　赋也揉治也吉甫尹吉甫周之卿士【孔氏曰吉甫之先尝为尹官因氏焉】诵工师所诵之词也【孔氏曰诗者工师乐人诵之以为乐曲】硕大风声肆遂也【谢叠山曰此雅也正言其事形容宣王眷遇申伯之意有风人之体故曰风辅氏曰柔惠柔徳之善也直刚徳之善也其徳刚柔相济文武兼资故能治万邦而名闻着于四方之侯国此尹吉甫之诗所以不容不作也】
　　嵩髙八章章八句【严氏曰此诗多申复之词既曰王命召伯定申伯之宅又曰申伯之功召伯是营既曰南国是式又曰式是南邦既曰于邑于谢又曰因是谢人既曰王命召伯彻申伯土田又曰王命召伯彻申伯土疆既曰谢于诚归又曰既入于谢既曰登是南邦又曰南土是保既曰四牡蹻蹻钩膺濯濯又曰路车乘马每事申言之寓丁宁郑重之意自是一体难以一一穿凿分别也　问崧髙烝民二诗皆是遣大臣出为诸侯筑城曰此也不得晓封诸侯固是大事看黍苗诗当初召伯带领许多车徒人马去也是劳攘胡庭芳曰崧髙与黍苗相表里黍苗不过述召伯营谢之功崧髙则尹吉甫送申伯虽美申伯多述王命故雅有大小之不同也】
　　序尹吉甫美宣王也天下复平能建国亲诸侯褒赏申伯焉
　　此尹吉甫送申伯之诗因可以见宣王中兴之业耳非専为美宣王而作也下三篇放此
　　天生蒸民有物有则民之秉彛【音夷】好【呼报反】是懿徳天监有周昭假【音格】于下【叶后五反】保兹天子生仲山甫
　　赋也烝众则法秉执彛常懿美监视昭明假至保佑也仲山甫樊侯之字也【孔氏曰周语称樊仲山甫谏宣王是山甫为樊国之君也樊邑在东都畿内】　宣王命樊侯仲山甫筑城于齐而尹吉甫作诗以送之言天生众民有是物必有是则盖自百骸九窍五藏而达之君臣父子夫妇长防朋友无非物也而莫不有法焉如视之明聴之聪貌之恭言之顺君臣有义父子有亲之类是也是乃民所执之常性故其情无不好此美徳者【天之生此物必有个当然之则故民执之以为常道所以无不好此懿徳者物物有则止于仁君之则也止于敬臣之则也视逺惟明目之则也聴徳惟聪耳之则也从作义言之则也恭作肃貌之则也四肢百骸万物万事莫不各有当然之则真氏曰盈天地之间莫非物也人亦物也事亦物也有是物则具此理是所谓则也则者准则之谓一定而不可易也彜而言东者浑然一理具于吾心不可移夺若秉执然为其有此故于美徳无不知好之者仁义忠孝所谓美徳也人无贤愚莫不好之也】而况天之监视有周能以昭明之徳感格于下故保佑之而为之生此贤佐曰仲山甫焉【辅氏曰天佑人君莫先于生贤佐莫切于生贤子孙】则所以钟其秀气而全其美徳者又非特如凡民而已也【严氏曰民皆秉此常性故皆好此懿徳于均禀同赋之中而有贤者独钟气之粹焉是以关于国家盛衰之数而非偶然也】昔孔子读诗至此而賛之曰为此诗者其知道乎故有物必有则民之秉彛也故好是懿徳而孟子引之以证性善之说其指深矣读者其致思焉【张南轩曰天命所赋谓之则人性所禀谓之彜存于心而有所得者谓之徳其实一而已矣孔子又加一必字于有则之上加一故字于好是之上其防愈明矣孟子举此诗盖谓秉彜好徳心之所好处即是性之发动处就性初发动处指出以示人方见得此性之本善杨氏曰孟子所引诗于其本文加四字而已而诗语自分明今之说诗者殊不知此辅氏曰首四句尹吉甫亦是平说将下来而包涵至大义味渊永使孔子读之而賛其知道而孟子又引以为性善之证其防深矣所谓有徳者之言也宣王之臣有尹吉甫之学问文章以宣扬道达上下之情有仲山甫之才徳功业以辅賛弥缝宣劳内外则其致中兴也宜哉陈夀翁曰天之生人气以成形理亦赋焉气之成形者物也理之成性者则也自性之确然有定者言之谓之则自性之秩然有常者言之谓之彜自其行道而得此性理于心者言之谓之徳好以情言也惟其有此则是以秉此彜惟其性秉此彛是以情好此徳情之所发好善如此则性之本善可知矣此言赋受性情至精至微之理三百篇第一义也】
　　仲山甫之徳柔嘉维则令仪令色小心翼翼古训是
　　式威仪是力天子是若明命使赋【叶韵若赋未详】
　　赋也嘉美令善也仪威仪也色顔色也翼翼恭敬貌古训先王之遗典也式法力勉若顺赋布也　东莱吕氏曰柔嘉维则不过其则也过其则斯为弱不得谓之柔嘉矣令仪令色小心翼翼言其表里柔嘉也古训是式威仪是力言其学问进修也天子是若明命使赋言其发而措之事业也此章盖备举仲山甫之徳【辅氏曰令仪令色柔嘉之发于外也小心翼翼柔嘉之存于内也古训是式学问之不忘也威仪是力进修之不怠也其措之事业则上以承顺乎天子下以布宣乎王命是皆柔嘉之徳致然也陈才卿问五章云柔亦不茹刚亦不吐言仲山甫之徳刚柔不偏也而二章首举仲山甫之徳独以柔嘉维则蔽之崧髙称申伯畨畨终论其徳亦曰柔惠且直然则入徳之方其可知矣曰如此则乾卦不用得了人之资禀自有柔徳胜者自有刚徳胜者如范文正富郑公辈是以刚徳胜如范忠宣范淳夫赵清献苏子容辈是以柔徳胜只是他却柔得好如山甫令仪令色小心翼翼却是柔但其中自有骨子不是一向柔去看文字要得言外之意若以柔嘉维则为入徳之方则不可人之进徳须要刚健不息】
　　王命仲山甫式是百辟【音壁无韵未详】纉戎祖考王躬是保
　　出纳王命王之喉舌赋政于外四方爰发【叶方月反】
　　赋也式法戎女也王躬是保所谓保其身体者也然则仲山甫盖以冡宰兼大保而大保抑其世官也与【其言式是百辟则是为宰相可知其曰保兹天子王躬是保则是为大保可知此正召康公之旧职】出承而布之也纳行而复之也【胡庭芳曰如书出纳朕命盖谨审上之命令命之善者宣出之不善者缴纳之如后世封还词头之类】喉舌所以出言也发发而应之也　东莱吕氏曰仲山甫之职外则总领诸侯【黄寳夫曰天子之职论一相宰相之职统百官故一时诸侯得山甫以为之式】内则辅养君徳入则典司政本出则经营四方【辅氏曰式是百辟与崧髙言式是南邦同谓为诸侯之所法也此言冡宰之事纉戎祖考王躬是保此言太保之职出纳王命王之喉舌所谓典司政本也赋政于外四方爰发此言经营四方也至于今兹筑城于齐则亦经营之一事也彭氏曰纉祖考保王躬盖欲其以孝于父祖者而忠于君出纳王命赋政于外盖使之以忠于君者而及于民胡庭芳曰出纳则居中以通达上下之情赋政则出外以经营四方之治】此章盖备举仲山甫之职
　　肃肃王命仲山甫将之邦国若否【音鄙】仲山甫明【叶谟郎反】
　　之既明且哲以保其身夙夜匪解【佳卖反】以事一人赋也肃肃严也将奉行也若顺也顺否犹臧否【鄙】也【郑氏曰犹善恶也】明谓明于理哲谓察于事保身盖顺理以守身非趋利避害而偷以全躯之谓也【只是上文肃肃王命仲山甫将之邦国若否仲山甫明之便是明哲所谓明哲者只是晓天下事理顺理而行自然灾害不及其身可以保其禄位今人以邪心读书谓明哲知几知微先去占取便宜如扬子云谓明哲煌煌旁烛无疆逊于不虞以保天命便是占便宜底说话所以他一生被这几句误然明哲保身亦足是常法若到那舍生取义处又不如此论饶氏曰明者大无不照之谓以徳之大者而言也哲者微无不察之谓以徳之小者而言也保身者其中庸不骄不倍足兴足容之谓乎】解怠也一人天子也【辅氏曰肃肃尊严之意王命之尊严如此山甫则奉而行之邦国则有顺有否山甫则能明而辨之此则承上章赋政于外四方爰发而言之也大凡徇外者多忘乎内而山甫又能以明哲而保其身守己者或简于人山甫又能夙夜匪解以事一人此其为全徳也欤】
　　人亦有言柔则茹【忍与反】之刚则吐之维仲山甫柔亦
　　不茹刚亦不吐不侮矜【古顽反】寡【吐果五反】不畏彊御
　　赋也人亦有言世俗之言也茹纳也【曹氏曰茹者吞防之名若茹草茹毛然】　不茹柔故不侮矜寡不吐刚故不畏强御【孔氏曰茹柔吐刚喻见寡弱者则侵侮之强盛者则畏避之惟山甫则不然也不侮不畏既是不茹不吐既言其喻又言其实以充之】以此观之则仲山甫之柔嘉非软美之谓而其保身未尝枉道以徇人可知矣【谢氏曰柔不茹刚不吐此强之寛仁之勇柔嘉维则者也辅氏曰二章既称仲山甫之徳柔嘉故此章又以其刚亦不吐不畏强御者言之柔而不过乎则则时当刚而刚矣先王谓柔嘉非软美保身不枉道者并上章以保其身而言之也愚按周子以柔善为慈柔恶为懦弱刚恶为强梁刚善为严毅山甫不茹不侮则有柔善而无刚恶也不吐不畏则有刚善而无柔恶也有柔善而复有刚善故其柔嘉不为软美无刚恶又无柔恶故其保身不至枉道盖其刚柔合徳而发皆中节也】
　　人亦有言徳輶【羊久反】如毛民鲜【息浅反】克举之我仪图
　　【叶丁五反】之维仲山甫举之爱莫助【叶牀五反】之衮职有阙维仲山甫补之
　　赋也輶轻【刘济曰驷驖曰輶车者亦取其驰逐之轻故輶有轻之义】仪度图谋也衮职王职也天子龙衮不敢斥言王阙故曰衮职有阙也　言人皆言徳甚轻而易举然人莫能举也【辅氏曰徳者人之固有自一身而言之随用而足故举之甚易不啻如一毛之轻只为气质物欲为之遮蔽故懵然不知非知至意诚者莫能举也】我于是谋度其能举之者【郑氏曰我吉甫自我也】则惟仲山甫而已是以心诚爱之而恨其不能有以助之盖爱之者秉彛好徳之性也而不能助者能举与否在彼而已固无待于人之助而亦非人之所能助也【黄寳夫曰助者生于有所不足今山甫能举众人不能举之徳则无所不足何助之有故虽爱之而莫能助之也】至于王职有阙失亦维仲山甫独能补之盖惟大人然后能格君心之非未有不能自举其徳而能补君之阙者也【严氏曰此推尊其徳足以格君也辅氏曰举在我之徳补在君之徳此亦非强立者不能山甫之徳至是又不可独以柔称矣】
　　仲山甫出祖四牡业业征夫捷捷【在接反】每怀靡及【叶极】
　　【业反】四牡彭彭【叶铺郎反】八鸾锵锵【七羊反】王命仲山甫城彼东方
　　赋也祖行祭也【曹氏曰顔师古云祖者送行之祭因享饮焉昔黄帝之子累祖好逺游而死于道故后人祭之以为行神其祭设軷于门外是出门而后祖祭故云出祖也】业业健貌捷捷疾貌【曹氏曰车徒之行如是其速而山甫每以不及事为怀盖言其忠也辅氏曰每怀靡及应四章之夙夜匪懈也】东方齐也传曰古者诸侯之居逼隘则王者迁其宅而定其居盖去薄姑而迁于临菑也孔氏曰史记齐献公元年徙薄姑都治临菑计献公当夷王之时与此传不合岂徙于夷王之时至是而始备其城郭之守欤
　　四牡骙骙【求龟反】八鸾喈喈【音皆叶居奚反】仲山甫徂齐式遄
　　其归吉甫作诵穆如清风【叶孚愔反】仲山甫永怀以慰其心赋也式遄其归不欲其久于外也穆深长也清风清微之风化养万物者也以其逺行而有所怀思故以此诗慰其心焉曾氏曰赋政于外虽仲山甫之职然保王躬补王阙尤其所急城彼东方其心永怀盖有所不安者尹吉甫深知之作诵而告以遄归所以安其心也【辅氏曰人不足适政不足间惟大人为能格君心之非山甫内外之事无不总理而其轻重缓急之序则于心自有定见吉甫知之故告以遄归焉所以安其心也穆如清风者言如清微之风化养万物感而入之意味深长也】
　　烝民八章章八句【看烝民诗左传国语周人说底话多好处也是文武周公立学校教养得许多人如烝民诗大故细腻陈夀翁曰首章推原天生众人禀气受性之所同而仲山甫则钟气之秀而全性之徳者篇内诸章多与开端之语相应柔嘉维则之则即有物有则之则仪色之令威仪之力皆所以全物中之则柔不茹刚不吐则刚柔不过其则也民之禀气受性虽同而气未必皆秀性未必皆全故徳虽易举而不能举也山甫钟其秀气而全其美徳是以独能举此徳而异于凡民耳】
　　序尹吉甫美宣王也任贤使能周室中兴焉同上【陈少南曰崧髙烝民二诗皆尹吉甫赠行之诗而序诗者皆以为美宣王何也盖人君委任得人而僚友之间赋诗以相娱乐则人君之美亦可见矣愚按朱子之説则以此诗为非专为美宣王而作也】
　　奕奕梁山维禹甸之有倬其道【下与考叶】韩侯受命王亲命之纉戎祖考【上与道叶】无废朕命夙夜匪解【音懈叶讼力反】防共尔位朕命不易榦【古旦反】不庭方以佐戎辟【音璧】
　　赋也奕奕大也梁山韩之镇也今在同州韩城县【愚按今陜西省安西路所治】甸治也【刘辰翁曰将言韩侯而先言禹甸赋之纡余深逺如此】倬明貌韩国名侯爵武王之后也受命盖即位除丧以士服入见天子而聴命也纉继戎汝也言王锡命之使继世而为诸侯也防敬易改也【黄寳夫曰君之于臣任之不专信之不笃则彼亦将无以自安也】榦正也【郑氏曰作桢榦而正之也】不庭方不来庭之国辟君也【郑氏曰戎辟汝君王自谓也】此又戒之以修其职业之词也　韩侯初立来朝始受王命而归诗人作此以送之【将言韩侯故先序其国曰梁山之下有倬然之道此韩侯之所从朝周以受命者也纉戎祖考以下述王亲命之词也辅氏曰夙夜匪解勤也防共尔位敬也为诸侯而能勤与敬若此则能无废朕命矣榦不庭方以佐戎辟言我既信任于汝如此之笃则韩侯自可力修其职业有不来庭之诸侯则助王以榦正之也以末章观之则其所正者亦追貃之国耳】序亦以为尹吉甫作今未有据下篇云召穆公凡伯者放此
　　四牡奕奕孔修且张韩侯入觐以其介圭入觐于王
　　王锡韩侯淑旂绥章簟茀错衡【叶户郎反】衮赤舄钩膺镂【音漏】锡【音羊】鞹【苦郭反】鞃【苦反】浅幭【莫厯反】鞗【音条】革金厄【叶于栗反】赋也修长张大也介圭封圭执之为贽以合瑞于王也【孔氏曰崧髙以介圭为所执之瑞此介圭亦为瑞也曹氏曰周官典瑞五等诸侯各执其圭璧以朝觐宗遇防同于王既觐则王班而复之乃以车马旂服赐之如下所云也】淑善也交龙曰旂绥章染鸟羽或旄牛尾为之注于旂竿之首为表章者也【孔氏曰夏米注云徐州贡夏翟之羽有虞以为绥后世或无染鸟羽或旄牛尾为之缀于幢上然则绥者即交龙旂竿所建与旂共一竿为贵贱之表章故云绥章】镂刻金也马眉上饰曰锡今当卢也【孔氏曰以镂金加于马面之锡当卢者当马之额卢在眉眼之上】鞹去毛之革也鞃式中也谓两较之间横木可凭者以鞹持之使牢固也【孔氏曰以去毛之皮施于轼之中央持车使牢固也】浅虎皮也【毛氏曰虎皮浅毛也】幭覆【浮去声】式也字一作幦又作幎以有毛之皮覆式上也【孔氏曰幭幦幎字异而义同玉藻言有羔幦鹿幦春官巾车言犬防豻防皆以有毛之皮为幦幦是盖覆之名覆在式上也】鞗革辔首也【曹氏曰以鞗皮为辔其有余而垂者谓之革也】金厄以金为环纒搤辔首也【释文曰搤厄同王晦叔曰此章乃言所锡之多以见恩宠之厚也】
　　韩侯出祖出宿于屠显父【音甫】饯之清酒百壶其殽维
　　何炰【白交反】鳖鲜鱼其蓛【音速】维何维笋【恤尹反】及蒲其赠维何乗【绳证反】马路车笾豆有且【子余反】侯氏燕胥
　　赋也既觐而反国必祖者尊其所往去则如始行焉【孔氏曰始行为祖祭者为尊其所往也反则自归其国非复所尊而亦祖祭故云尊其所往如始行焉祖于国外毕乃出宿】屠地名或曰杜也【愚按在今安西路鄠县杜诗注曰汉志注云古杜伯国汉宣帝其地因曰杜陵在长安南五十里】显父周之卿士也【谢叠山曰申伯之行王亲饯之韩侯之行王使显父饯之礼亦有等差也】防菜殽【对肉殽故云菜殽谓菹也】笋竹萌也蒲蒲蒻【弱】也【孔氏曰醢人加豆之实有深蒲笋菹蒲始生水中取其中心入地蒻大如匕柄正白生噉之甘脆辅氏曰酒之多及众也殽之薄示俭也赠之厚示恩也】且多貌侯氏觐礼诸侯来朝者之称【吕东莱曰觐礼来朝之诸侯皆曰侯氏此则指韩侯也】胥相也或曰语辞【王晦叔曰此章言已觐而返也】
　　韩侯取【七住反】妻汾【符云反】王之甥蹶【俱卫反】父【音甫】之子【叶奬】
　　【里反】韩侯迎【鱼觐反】止于蹶之里百两【音亮又如字】彭彭【叶铺郎反】八鸾锵锵不显其光诸娣【大计反】从之祁祁【巨移反】如云韩侯顾之烂其盈门【叶眉贫反】
　　赋也此言韩侯既觐而还遂以亲迎也汾王厉王也厉王流于彘在汾水之上故时人以目王焉犹言莒郊公黎比【毗】公也【严氏曰解頥新语云晋侯居翼谓之翼侯晋人纳诸鄂谓之鄂侯郑叔段居京谓之京城大叔及出奔谓之共叔其皆汾王之类乎说者以莒之郊公黎比公为比非也按左氏传莒夷无谥于是号曰黎比公曰郊公曰兹不公曰着丘公皆以号称与汾王以地为称不类矣】蹶父周之卿士姞【极】姓也诸娣诸侯一娶九女二国媵之皆有娣侄【迭又音秩】也【愚按嫡妻有娣有侄同姓二国之媵亦有娣有侄则九女也】祁祁徐靓【净】也【愚按徐言其行动靓言其容饰】如云众多也
　　蹶父孔武靡国不到为【于伪反】韩姞【其一反】相【息亮反】攸莫
　　如韩乐【音洛叶力告反】孔乐韩土川泽訏訏【况甫反】鲂鱮甫甫尘鹿噳噳【愚甫反】有熊有罴有猫【苗茅二音】有虎庆既令居【叶斤御斤于二反】韩姞燕誉【叶羊茹羊诸二反】
　　赋也韩姞蹶父之子韩侯妻也【王介甫曰妇人称姓今以姓配夫之国故谓之韩姞】相攸择可嫁之所也訏訏甫甫大也噳噳众也【愚按吉日噳作虞】猫似虎而浅毛【尔雅曰虎窃毛谓之虦猫注窃浅也虦音栈】庆喜令善也喜其有此善居也燕安誉乐也【谢叠山曰此章专言韩姞从夫而乐其家曹氏曰此章与硕人卒章意同齐近河韩多山各赋其所有一则美其父母之国一则美其所嫁之国也】
　　溥彼韩城燕【因肩反】师所完以先祖受命因时百蛮王
　　锡韩侯其追其貃【母伯反】奄受北国因以其伯实墉实壑实亩实籍献其貔【音毗】皮赤豹黄罴
　　赋也溥大也燕召公之国也师众也追貃夷狄之国也墉城壑池籍税也【孔氏曰公羊传曰仆一而籍是籍为税之义也】貔猛兽名【孔氏曰一名执夷虎豹之属也陆机曰貔似虎或曰似熊赤豹毛赤而文黒罴大于熊有黄罴赤罴貔言皮则豹罴亦献皮也】　韩初封时召公为司空王命以其众为筑此城如召伯营谢山甫城齐春秋诸侯城邢城楚丘之类也【孔氏曰左传云邗晋应韩武之穆也是韩侯之先武王之子也其封当在成王时命为侯也　不知当初何故不教本土人筑又须去别处发人来岂不大劳攘古人重劳民如此等事却又不然更不可晓强说便成穿凿如汉筑长安城却去别处调人来如今建州南劒上下筑城却去建康府发人来这般却晓不得吕东莱曰春秋之时城邢城楚丘城縁陵城杞之类皆合诸侯为之霸今尚如此则周之盛时命燕城韩固常政也】王以韩侯之先因是百蛮而长之故锡之追貃使为之伯【李迂仲曰因以其伯即上文纉戎祖考也】以修其城池治其田亩正其税法而贡其所有于王也【谢叠山曰髙城深池可以固围彻田为粮可以足食宣王为边方卢亦详矣辅氏曰此章则又言王之委重于韩侯而勉以强于自治而修其职贡于王也但言三兽之皮者猛兽韩国所富有故令贡其皮焉亦以见不强责其所无也】
　　韩奕六章章十二句
　　序尹吉甫美宣王也能锡命诸侯
</div>
    <div class="pagination">
<a href="诗传通释_page35.html">上一页</a><span>...</span><a href="诗传通释_page31.html">31</a><a href="诗传通释_page32.html">32</a><a href="诗传通释_page33.html">33</a><a href="诗传通释_page34.html">34</a><a href="诗传通释_page35.html">35</a><span class="current-page">36</span><a href="诗传通释_page37.html">37</a><a href="诗传通释_page38.html">38</a><a href="诗传通释_page39.html">39</a><a href="诗传通释_page40.html">40</a><a href="诗传通释_page41.html">41</a><a href="诗传通释_page37.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
