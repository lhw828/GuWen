<!DOCTYPE html>
<html>
<head>
    <meta charset="UTF-8">
    <title>诗传大全 - 第 16 页/共 35 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>诗传大全 - 第 16 页/共 35 页</h1>
    <div class="content">　　○蟋蟀在堂役车其休今我不乐日月其慆【吐刀反叶佗侯反】无已大康职思其忧好乐无荒良士休休
　　赋也庶人乘役车嵗晚则百工皆休矣【孔氏曰春官巾车注云役车方箱则载任器以供役收纳禾稼亦用此车故役车休息是农工毕也】慆过也休休安闲之貌乐而有节不至于淫所以安也【庆源辅氏曰庶人之役车犹休矣则君子可无一日之乐乎职思其居谓所居之职也职思其外谓所职之外也职思其忧谓思之极而至于忧也瞿瞿顾虑周旋之貌未见于爲也蹶蹶则见于爲矣蹶蹶动而敏于事之貌未见其安也安则瞿瞿蹶蹶之效也始则瞿瞿然而思中则蹶蹶然而爲终则休休然而安必如是始可以乐而谓之良士尔其意皆自近而逺自浅而深是则所谓忧深而思逺者也】
　　蟋蟀三章章八句【定宇陈氏曰始思其居则所居处之中次思其外则又出于所居之外终思其忧则思之逺而忧之深可见矣○龟山杨氏曰此诗欲及时自乐也而卒曰好乐无荒可谓有礼矣当是时风虽变而尧之遗风未亡也○朱子曰唐风自是尚有勤俭之意作是诗是一个不敢放怀底人説今我不乐便又説无已太康○安成刘氏曰此诗必曰蟋蟀在堂而后曰今我不乐则能不游于逸矣既曰今我不乐又曰无已太康则能不淫于乐矣曰职思其外则儆戒无虞也曰好乐无荒则无怠无荒也以诗人之克勤克俭所忧所思虽无唐虞君臣之德业而其发于诗者与伯益告戒之辞同条共贯信乎前圣遗风之逺也○丰城朱氏曰勤者生财之道俭者用财之节圣人教人不越乎勤俭而已夫劳苦者人情之所畏然而不可以不勉逸乐者人情之所喜然而不可以太过必也致其勤于三时之久而享其乐于一时之暂则其生财不匮而用财有节矣犹恐其或过也又戒之以思其职之所居夫斯民之职不在乎他男子之所当务者稼穑狩猎而已矣女子之所当务者桑麻纺绩而已矣诚使男女各尽其职之所当爲则廪有余粟机有余布老者衣帛食肉少者不饥不寒而于仰事俯育之间可以沛然有余虽良士之长虑却顾亦不过如此而已岂不可以爲美俗哉】
　　山有枢【乌侯昌朱二反】隰有榆【夷周以朱二反】子有衣裳弗曵弗娄【方侯力俱二反】子有车马弗驰弗驱【祛尤亏于二反】宛【于阮反】其死矣他人是愉【他侯以朱二反】
　　兴也枢荎【音垤】也今刺【去声】榆也榆白枌也【东莱吕氏曰陆玑云枢其针刺如柘其叶如榆爲茹美滑于白榆也榆之皮色白者名枌郭璞云枌榆先生叶却着荚皮色白】娄亦曵也【孔氏曰曵者衣裳在身行必曵之广韵注曰曵牵也又引也】驰走驱防也【孔氏曰走马曰驰防马曰驱】宛坐见貌愉乐也○此诗盖亦荅前篇之意而解其忧故言山则有枢矣隰则有榆矣【朱子曰诗所以能兴起人处全在兴如山有枢隰有榆别无意义只是兴起下面子有车马子有衣棠耳】子有衣裳车马而不服不乘则一旦宛然以死而他人取之以爲已乐矣盖言不可不及时爲乐然其忧愈深而意愈蹙矣【安成刘氏曰宛其死矣而衣裳车马徒爲他人之乐是其忧逺及于身后其意欲尽乐于生时则虽解前篇深逺之忧而忧反愈深虽答前篇爲乐之意而意则愈蹙矣】
　　○山有栲【音考叶去九反】隰有杻【女九反】子有廷内弗洒弗埽【叶苏后反】子有钟鼓弗鼓弗考【叶去九反】宛其死矣他人是保【叶补苟反】兴也栲山樗【敕居反】也似樗色小白叶差狭【孔氏曰栲亦类漆树俗语曰櫄樗栲漆相似如一】杻檍【音亿】也叶似杏而尖白色皮正赤其理多曲少直材可爲弓弩干者也【陆氏曰杻二月中开花如练而细蘽正白盖树今官园种之正名曰万嵗】考击也保居有也
　　○山有漆【音七】隰有栗子有酒食何不日鼓瑟且以喜乐【音洛】且以永日宛其死矣他人入室
　　兴也君子无故琴瑟不离于侧永长也人多忧则觉日短饮食作乐可以永长此日也【孔氏曰曲礼下云士无故不彻琴瑟注云故谓灾患丧病言永口者人而无事则日长难度若饮食作乐则忘忧愁可以永长此日】山有枢三章章八句【叠山谢氏曰始言他人是愉中言他人是保末言他人入室一节悲一节此亦忧深思逺也○东莱吕氏曰前汉地志云蟋蟀山有枢皆思奢俭之中念死生之虑】
　　扬之水白石凿凿【子洛反】素衣朱襮【音博】从子于沃【叶鬰防反】既见君子云何不乐【音洛】
　　比也凿凿巉岩貌襮领也诸侯之服绣黼领而丹朱纯【音凖】也【孔氏曰此诸侯朝服祭服之里衣也以素爲衣丹爲缘绣黼爲领刺黼以爲衣领名爲襮○华谷严氏曰冕服丝衣也中衣用素素丝也皮弁服朝服端麻衣也中衣用布凡服先以明衣亲身次加中衣冬则次加裘裘上加裼衣衣上加朝服此以素爲衣是以丝爲之谓冕及爵弁之中衣也】子指桓叔也沃曲沃也○晋昭侯封其叔父成师于曲沃是爲桓叔【安成刘氏曰按左传史记晋穆侯太子曰仇其弟曰成师穆侯薨仇立是爲文侯文侯薨昭侯立封成师于曲沃师服谏曰吾闻国家之立也本大而末小是以能固故天子建国诸侯立家今晋甸侯也而建国本既弱矣其能久乎成师卒谥曰桓叔】其后沃盛强而晋微弱国人将叛而归之故作此诗言水缓弱而石巉岩以比晋衰而沃盛故欲以诸侯之服从桓叔于曲沃且自喜其见君子而无不乐也【庐陵欧阳氏曰扬之水其力弱以比昭公微弱不能制曲沃而桓叔之强于晋国如白石凿凿然见于水中尔其民从而乐之○庆源辅氏曰晋昭侯非有大无道之事以自絶于民也特以其微弱不振日就萎薾故国人以爲不足恃赖而相与离叛惟沃之强是归焉以是知君人者盖不必淫刑酷罚厚赋重敛爲足以失民心而威灵气焰又有以兴起人气天下之大人心之众固非奄奄欲尽之气所能统属也】
　　○扬之水白石皓皓【胡老反叶胡暴反】素衣朱绣【叶先妙反】从子于鹄【叶居号反】既见君子云何其忧【叶一笑反】
　　比也朱绣即朱襮也鹄曲沃邑也
　　○扬之水白石【利新反】我闻有命【叶弥并反】不敢以告人比也水清石见之貌闻其命而不敢以吿人者爲之隐也桓叔将以倾晋而民爲之隐盖欲其成矣【庆源辅氏曰民爲桓叔隐而欲其事之成此可见其情之大可畏也大禹之训曰子临兆民懔乎若朽索之驭六马爲人上者奈何弗敬其防深哉】○李氏曰古者不轨之臣欲行其志必先施小惠以收众情然后民翕然从之田氏之于齐亦犹是也故其召公子阳生于鲁国人皆知其已至而不言所谓我闻有命不敢以吿人也【华谷严氏曰命谓桓叔命其徒以举事祸将作矣我闻其事不敢以吿人也言不敢告人乃所以深告昭公】扬之水三章二章章六句一章四句
　　椒聊之实蕃衍盈升彼其【音记】之子硕大无朋椒聊且【子余反】远条且
　　兴而比也椒树似茱萸有针刺其实味辛而香烈聊语助也朋比也【释文曰比必履反谓无比例也一音毗至反】且叹词逺条长枝也○椒之蕃盛则采之盈升矣彼其之子则硕大而无朋矣椒聊且远条且叹其枝远而实益蕃也【永嘉陈氏曰是椒也其条远矣言其益盛也】此不知其所指序亦以爲沃也
　　○椒聊之实蕃衍盈匊【九六反】彼其之子硕大且笃椒聊且远条且
　　兴而比也两手曰匊【三山李氏曰陆农师云两手爲匊两匊爲升先曰升后曰匊互相备而已】笃厚也
　　椒聊二章章六句【华谷严氏曰此诗言桓叔之强而不及昭公其意则忧昭公之弱言在此而意在彼也○庆源辅氏曰扬之水椒聊二诗述当时民情弃旧君而乐桓叔也如此则其俗之薄甚矣圣人曷取焉夫民罔常懐怀于有仁民之去就系上之人如何耳上之无道而贵民之我弃不可也是以古之圣人临乎民上懔乎若朽索之驭六马焉凡有不得者皆反求诸已而已故圣人录此二诗以见民无常怀而在上者不可不强于自治也】
　　绸【直留反】缪【芒侯反】束薪三星在天【叶铁因反】今夕何夕见此良人子兮子兮如此良人何
　　兴也绸缪犹纒绵也【孔氏曰绸缪是束薪之状故云犹纒绵也】三星心也【庐陆罗氏曰心东方苍龙七宿之第五星】在天昏始见于东方建辰之月也【郑氏曰昏而不见则嫁之候今见在天则三月末是不得其时○安成刘氏曰心宿之象三星鼎立故因谓之三星然凡三星者非止心之一宿而知此诗爲指心宿者盖春秋之初辰月末日在毕昏时日沦地之酉位而心宿始见于地之东方此诗男女既过仲春之月而得成婚故适见心宿也】良人夫称也○国乱民贫男女有失其时而后得遂其婚姻之礼者诗人叙其妇语夫之词曰方绸缪以束薪也而仰见三星之在天今夕不知其何夕也而忽见良人之在此既又自谓曰子兮子兮其将奈此良人何哉喜之甚而自庆之词也【庆源辅氏曰婚姻礼之常也及其时行其礼虽曰可嘉然亦常事耳何至喜之甚而自庆如此也惟其失时之久而一旦得遂其礼故喜幸之词至于不能自胜也诵绸缪之诗则足以知民之情而爲人上者其可不使之得其常哉】
　　○绸缪束刍【叶侧九反】三星在隅【叶语口反】今夕何夕见此邂【戸解反】逅【胡豆反叶狠口反】子兮子兮如此邂逅何
　　兴也隅东南隅也昏见之星至此则夜久矣邂逅相遇之意此爲夫妇相语之词也
　　○绸缪束楚三星在户【侯古反】今夕何夕见此粲【采旦反】者【叶章与反】子兮子兮如此粲者何
　　兴也戸室戸也戸必南出昏见之星至此则夜分矣粲美也此爲夫语妇之词也或曰女三爲粲一妻二妾也【三山李氏曰国语虽曰三女爲粲而又曰粲美物是言美女也】
　　绸缪三章章六句【三山李氏曰淫泆之祸生于奢侈唐之风俗尚俭防姻虽不得其时犹未至于淫奔也】
　　有杕之杜其叶湑湑【私叙反】独行踽踽【俱禹反】岂无他人不如我同父【扶雨反】嗟行之人胡不比【毗志反】焉人无兄弟胡不佽【七利反】焉
　　兴也杕特也杜赤棠也【孔氏曰陆玑云赤棠与白棠同耳但子有赤白美恶赤棠子涩而酢无味】湑湑盛貌踽踽无所亲之貌同父兄弟也比辅佽助也○此无兄弟者自伤其孤特而求助于人之词言杕然之杜其叶犹湑湑然人无兄弟则独行踽踽曾杜之不如矣然岂无他人之可与同行也哉特以其不如我兄弟是以不免于踽踽耳于是嗟叹行路之人何不闵我之独行而见亲怜我之无兄弟而见助乎
　　○有杕之杜其叶菁菁【子零反】独行睘睘【求萤反】岂无他人不如我同姓【叶桑经反】嗟行之人胡不比焉人无兄弟胡不佽焉
　　兴也菁菁亦盛貌睘睘无所依貌【华谷严氏曰同姓亦谓兄弟变文成章耳】
　　杕杜二章章九句
　　羔裘豹袪【起居起据二反】自我人居居【斤于斤御二反】岂无他人维子之故【攻乎古慕二反】
　　赋也羔裘君纯羔大夫以豹饰袪袂也【孔氏曰袂是袖之大名袪是袖头之小称】居居未详
　　○羔裘豹褎【徐救反】自我人究究岂无他人维予之好【呼报反叶呼候反】
　　赋也褎犹袪也究究亦未详
　　羔裘二章章四句
　　此诗不知所谓不敢强解
　　肃肃鸨羽集于苞栩【况禹反】王事靡盬【音古】不能蓺稷黍父母何怙【侯古反】悠悠苍天曷其有所
　　比也肃肃羽声鸨鸟名似鴈而大无后趾集止也苞丛生也栩柞栎也其子爲皂斗殻可以染皂者是也【本草注曰栎木三四月开黄花八九月结实其实爲皂斗槲栎皆有斗○尔雅曰栎其实梂释曰梂盛实之房也其实橡也有捄彚自裹柞栎也杼也栩也皆栎之通名橡斗子煑食可止饥殻堪染皂】盬不攻致【音稚】也【孔氏曰盬与蛊字异义同左传于文皿虫爲蛊谷之飞亦爲蛊然则虫害器败谷者皆谓之蛊是盬不攻牢不坚致之意也○三山李氏曰王事靡盬谓勤于王事而无不攻致也】蓺树怙恃也○民从征役而不得养其父母故作此诗言鸨之性不树止而今乃飞集于苞栩之上如民之性本不便于劳苦今乃久从征役而不得耕田以供子职也悠悠苍天何时使我得其所乎【孔氏曰鸨连蹄树止则爲苦喻今从征役亦甚危苦此王家之事无不攻致故尽力爲之不能复种黍稷父母当何所怙乎人穷则反本困则告天故诉天而告怨也○庆源辅氏曰王事靡盬者或勤王之事或敌王之忾皆不可知天子不恤侯国侯国不恤其民使民久从征役不得耕耨父母饥饿无所恃赖则其穷亦甚矣然但呼天而告之犹冀有时而得所也虽唐风之厚然其情之危亦岌岌然矣惟君子爲能通天下之志故王道必使斯民养生送死仰事俯育之无憾不然则亦何所不至哉】
　　○肃肃鸨翼集于苞棘王事靡盬不能蓺黍稷父母何食悠悠苍天曷其有极
　　比也极已也
　　○肃肃鸨行【戸郎反】集于苞桑王事靡盬不能蓺稻粱父母何尝悠悠苍天曷其有常
　　比也行列也稻即今南方所食稻米水生而色白者也【本草曰稻米有粳米即人常所食但有白赤大小四五种】粱粟类也有数色【本草注曰凡云粱米皆是粟类青粱殻穗有毛粒青米亦微青而细于黄白粱黄粱穗大毛长谷米俱麄于白粱】尝食也常复其常也【华阳范氏曰思得休息以反其常厌乱之甚也】鸨羽三章章七句【永嘉陈氏曰春秋之时诸侯犹以王命征役故曰王事靡盬但调发未必均故君子苦之○安成刘氏曰变风多作于春秋时斯时也天下不知有王之时也而北门云王事适我伯兮云爲王前驱此诗亦云王事而且以靡盬爲言虽皆怨者之词犹幸王命之行于列国亦可以见君臣之义根于人心也亦可以见文武成康之遗泽也】
　　岂曰无衣七兮不如子之衣安且吉兮
　　赋也侯伯七命其车旗衣服皆以七爲节【临川王氏曰周礼司服所谓侯伯之服自鷩冕而下如公之服即典命所谓侯伯七命衣服以七爲节也○东莱吕氏曰周礼注鷩冕七章衣三章一曰华虫画以雉即鷩也二曰火三曰宗彜皆画爲缋裳四章一曰藻二曰粉米三曰黼四曰黻皆以爲绣鷩音鼈】子天子也○史记曲沃桓叔之孙武公【三山李氏曰桓叔生庄伯觯觯生武公称】伐晋灭之尽以其宝器赂周厘【与僖同】王王以武公爲晋君列于诸侯此诗盖述其请命之意言我非无是七章之衣也而必请命者盖以不如天子之命服之爲安且吉也【庆源辅氏曰安谓不杌吉谓无后患此特以利害言耳非诚知义命之所在也】盖当是时周室虽衰典刑犹在武公既负弑君篡国之罪则人得讨之而无以自立于天地之间故赂王请命而爲説如此然其倨慢无礼亦已甚矣【庆源辅氏曰请命于天子而敢自谓岂曰无衣不如子之所命则其辞之悖慢无礼亦甚矣大率意得志满者其辞多如此○华谷严氏曰武公有无王之心而后动于恶篡弑大恶也王法之所不容诛也彼其请命于天子之使岂眞知有王哉正以人心所不与非假王灵则终不能定晋也此正与唐蕃鎭戕其主帅而代之以坐邀旌节者无以异】厘王贪其宝玩而不思天理民彝之不可废是以诛讨不加而爵命行焉则王纲于是乎不振而人纪或几乎絶矣呜呼痛哉
　　○岂曰无衣六兮不如子之衣安且燠【于六反】兮
　　赋也天子之卿六命变七言六者谦也不敢以当侯伯之命得受六命之服比于天子之卿亦幸矣【临川王氏曰六者子男之服也子男之服以五爲节而曰六者天子之卿六命与子男同服故也】燠暖也言其可以久也【蓝田吕氏曰义理有所未安虽食不饱虽衣不暖】
　　无衣二章章三句【华谷严氏曰武公之事国人所不与也以晋世家考之初潘父弑昭侯而迎桓叔欲入晋晋人发兵攻桓叔桓叔败还归曲沃晋人共立昭侯子平是爲孝侯此桓叔初举而国人不与也其后曲沃庄伯弑孝侯于翼晋人又攻庄伯庄伯复入曲沃晋人复立孝侯子郄是爲鄂侯此庄伯再举国人又不与也及鄂侯卒庄伯伐晋晋人立鄂侯子光是爲哀侯此庄伯三举而国人又不与也及武公诱小子侯杀之晋复立哀侯弟缗此武公四举而国人终不与也最后武公伐晋侯缗灭之尽以其宝器赂周厘王王命武公爲诸侯然后晋人不得已而从之耳然圣人致严于名分之际陈成子之事至沐浴而请讨盖以人伦之大变天理所不容人人得而讨之无衣之诗不刚者所以着世变之穷伤周之衰也○东莱吕氏曰以史记左传考之平王二十六年晋昭侯封成师于曲沃专封而王不问一失也平王三十二年潘父弑昭侯欲纳成师而王又不问二失也四十七年曲沃庄伯弑晋孝侯而王又不问三失也桓王二年曲沃庄伯攻晋王非特不讨反使尹氏武氏助之四失也至是武公篡晋僖王反受赂命爲诸侯五失也以此五失观之则礼乐征伐移于诸侯降于大夫窃于陪臣其所由来者渐矣○安成刘氏曰春秋之始鲁惠公以其妾仲子爲妻及仲子没平王则使宰咺来归赗鲁桓公以弟弑兄及没庄王则使荣叔来锡命周之典礼皆周之自坏也嵗改月化下愈陵上愈替于是武公篡晋僖王命爲侯三晋又灭武公之祀亦得以威烈王之命爲侯呜呼司马公之通鉴固不得不后春秋而作也然以僖王武公之事观之则朱子所谓迷先几者信矣】
　　有杕之杜生于道左彼君子兮噬【韩诗作逝】肯适我中心好【呼报反】之曷饮【于鸩反】食【音嗣】之
　　比也左东也噬发语词曷何也○此人好贤而恐不足以致之故言此杕然之杜生于道左其防不足以休息如已之寡弱不足恃赖则彼君子者亦安肯顾而适我哉然其中心好之则不已也但无自而得饮食之耳夫以好贤之心如此则贤者安有不至而何寡弱之足患哉
　　○有杕之杜生于道周彼君子兮噬肯来游中心好之曷饮食之
　　比也周曲也【孔氏曰言道周绕之故爲曲也】
　　有杕之杜二章章六句【庆源辅氏曰好贤而自恐不足以致之则凡可以致之者必无不用也中心好之而自恐其不得饮食之则凡可以养之者必无所吝也好贤之心如此则在彼之贤安有不至而在我之势又曷患于寡弱哉】
　　葛生蒙楚蔹【音廉】蔓于野【叶上与反】予美亡此谁与独处兴也蔹草名似栝楼叶盛而细蔓延也予美妇人指其夫也○妇人以其夫久从征役而不归故言葛生而防于楚蔹生而蔓于野各有所依托【程子曰葛之生托于物蔹之生依于地兴妇人从君子】而予之所美者独不在是则谁与而独处于此乎
　　○葛生蒙棘蔹蔓于域予美亡此谁与独息
　　与也域茔【音营】域也息止也
　　○角枕粲兮锦衾烂兮予美亡此谁与独旦
　　赋也粲烂华美鲜明之貌独旦独处至旦也
　　○夏之日冬之夜【叶羊茹反】百嵗之后归于其居【叶姬御反】赋也夏日永冬夜永居坟墓也○夏日冬夜独居忧思于是爲切然君子之归无期不可得而见矣要死而相从耳【南轩张氏曰知其死亡之无日矣则断之以百嵗之后庶几得同归于邱而已其亦伤之至也】郑氏曰言此者妇人专一义之至情之尽苏氏曰思之深而无异心此唐风之厚也
　　○冬之夜【同上】夏之日百嵗之后【叶音戸】归于其室
　　赋也室圹也
　　葛生五章章四句【庆源辅氏曰前三章人情之常也后二章唐风之厚也大序所谓发乎情民之性也止乎礼义先王之泽也者是诗可以当之矣】
　　采苓采苓首阳之巅【叶典因反】人之爲言苟亦无信【叶斯人反】舍【音舍下同】旃【之然反】舍旃苟亦无然人之爲言胡得焉
　　比也首阳首山之南也【孔氏曰首阳在河东蒲坂南○三山李氏曰亦名雷首山○安成刘氏曰集传以首爲山名阳爲山之南春狄传亦曰赵宣子田于首山然此诗下章又云首阳之东则似首阳二字同爲山名论语集注亦尝指首阳爲山名矣岂泛名其山则曰首山主山南而言则又独得首阳之称乎】巅山顶也旃之也○此刺听谗之诗言子欲采苓于首阳之巅乎然人之爲是言以告子者未可遽以爲信也姑舍置之而无遽以爲然徐察而审听之则造言者无所得而谗止矣【庐陵彭氏曰或云人之爲言不可遽信则固当舍置然舍之而不究其实则谗言犹幸于得中而无所惩必究其有无之实则爲言者无所得而自止矣】或曰兴也下章放此【东莱吕氏曰采苓采苦采葑不曰郊野而曰首阳者兴采聼之当逺也孔子曰浸润之譛肤受之愬不行焉可谓逺也已矣不轻听易动而徐观其是非惟逺者能之】
　　○采苦采苦首阳之下【叶后五反】人之爲言苟亦无与舍旃舍旃苟亦无然人之爲言胡得焉
　　比也苦苦菜也生山田及泽中得霜甜脆而美【孔氏曰苦所谓堇荼也】与许也
　　○采葑采葑首阳之东人之爲言苟亦无从舍旃舍旃苟亦无然人之爲言胡得焉
　　比也从听也
　　采苓三章章八句【埤雅曰苓生于隰葑生于圃则首阳之巅不必有苓其下不必有苦其东不必有葑则理可以无听从矣○庆源辅氏曰谗谮之人不畏人之不听而畏人之能审今虽不听彼将浸润而入之则异日或不能不听矣惟能审察而眞有以见其情僞之所以然则不惟不敢进而亦无自而进矣此止谗之法也○丰城朱氏曰无遽以爲信则欲其察之详也曰舍之而无遽以爲然则欲其听之审也能如是则虽诳之以理之所有其计且有所不行况欲昧之以理之所无其计果孰得而行哉小人之爲谗谮或积小以成大或饰虚以爲实其爲害也大矣患人君不能徐察而审听之耳苟徐察而审听之则造言者无所遁其情而被谗者亦可以免于祸矣】
　　唐国十二篇三十三章二百三句【黄氏曰郑衞齐陈之国皆以世变多故有淫奔之风惟魏晋以圣人所都之故而淫奔之俗不闻圣人之化入人深如此也】
　　秦一之十一
　　秦国名其地在禹贡雍州之域近鸟防山初伯益佐禹治水有功赐姓嬴氏【孔氏曰郑语云嬴伯翳之后地理志云嬴伯益之后则伯益伯翳声转字异犹一人也○问姓氏如何分别朱子曰姓是大总脑处氏是后来次第分别处如鲁本姬姓其后有孟氏季氏同爲姬姓而氏不同也】其后中【音仲】潏【音决】居西戎以保西垂六世孙大骆生成及非子非子事周孝王养马于汧【音牵○地理志曰汧水出扶风汧县西北入于渭】渭之间马大繁息孝王封爲附庸而邑之秦至宣王时犬戎灭成之族宣王遂命非子曽孙秦仲爲大夫诛西戎不克见杀及幽王爲西戎犬戎所杀平王东迁秦仲孙襄公以兵送之王封襄公爲诸侯曰能逐犬戎即有岐丰之地襄公遂有周西都畿内八百里之地【三山李氏曰史记襄公十　年伐戎至岐而卒至其子文公遂收周余民　其地○孔氏曰周之二都相接爲畿其地东都横长西都方八百里也】至孙德公又徙于雍【孔氏曰僖公十三年左传云秦输粟于晋自雍及绛昭公元年云秦后子享晋侯自雍及绛是秦自德公已后常居雍也】秦即今之秦州雍今京兆府兴平县是也【秦州即今巩昌府秦州京兆府兴平县即今西安府兴平县并隶陜西○丰城朱氏曰按成与非子本兄弟也成之族既爲犬戎所灭而非子之孙秦仲复败死于西戎则二戎者固秦之世讐也及幽王爲西戎犬戎所杀则二戎者又岂非周之世讐欤使平王而有志焉则于襄公之封宜命之纠合侯伯统率师徒而讨之则王辙可以不东戎难可以必除而先王之讐亦可以少报矣既不能然乃曰能逐犬戎即有岐丰之地夫岐丰之地兴王之地也不惟其土地人民之不可弃抑先王之坟墓在焉宗庙在焉宫室之美官府之富皆在焉如之何其可委之而去也且先王之封国有常制矣八百里之地封方百里者八以开方计之则又不止于是矣而一旦举而畀之于秦借曰其地已爲犬戎所侵令其自取然秦能取之王独不能率诸侯以取之乎王而少有越句践之志则必不若是恝矣故尝谓平王之东也忘先王之仇讐而不报弃先王之上地人民而不恤舍先王之宗庙坟墓而不顾隳先王之典章法度而不守卒使兴王八百里之地悉归于秦则秦之代兴不待他日而其兆已见于此矣可胜叹哉】
　　有车邻邻有马白顚【都田反叶典因反】未见君子寺人之令【力星反】
　　赋也邻邻众车之声白顚额有白毛今谓之的颡【孔氏曰的白也颡额也今之戴星马临川王氏曰白顚葢名马骅骝盗骊赤兎的颅之称】君子指秦君寺人内小臣也【孔氏曰寺人在内细小之臣即今内小臣之官也左传齐有寺人貂晋有寺人披是诸侯有寺人也○华谷严氏曰寺人阉宦】令使也○是时秦君始有车马及此寺人之官将见者必先使寺人通之故国人创见而夸美之也【眉山苏氏曰凡此皆人君之常礼而秦之先君昔所未尝有也】
　　○阪【音反】有漆隰有栗既见君子竝坐鼓瑟今者不乐【音洛】逝者其耋【田结反叶地一反】
　　兴也八十曰耋○阪则有漆矣隰则有栗矣【庐陵罗氏曰陂者曰阪下湿曰隰】既见君子则竝坐鼓瑟矣失今不乐则逝者其耋矣【须溪刘氏曰俯仰一时之景以冩其中之所甚快者此所以爲兴也朱子毎句着则矣字多得兴意○华谷严氏曰既见君子竝坐鼓瑟简易相亲之俗也今者不乐逝者其耋悲壮感叹之气也秦之强以此而止于爲秦亦以此○庆源辅氏曰未见秦君而覩其车马之盛寺人之令而夸美之矣及其既见秦君也则相与竝坐鼓瑟而又叹以爲苟今时而不作乐则逝者其耋矣葢国家方兴礼义初备而人情喜乐故至于此】
　　○阪有桑隰有杨既见君子竝坐鼓簧今者不乐逝者其亡
　　兴也簧笙中金叶吹笙则鼓动之以出声者也车邻三章一章四句二章章六句【华谷严氏曰秦兴而帝王之影响尽矣车邻其滥觞也世道升降之源在是欤】
　　驷驖【田结反】孔阜【符有反】六辔在手公之媚【眉冀反】子从公于狩【叶始九反】
　　赋也驷驖四马皆黑色如铁也孔甚也阜肥大也六辔者两服两骖各两辔而骖马两辔纳之于觖【觖与觼同古穴反】故惟六辔在手也【华谷严氏曰马之有辔所以制马使随人意在手言把握其辔能制马迟速唯手是听也】媚子所亲爱之人也此亦前篇之意也【华谷严氏曰驷驖孔阜言马之良也六辔在手言衔之良也公之媚子从公于狩见便嬖足使令于前也】
　　○奉时辰牡辰牡孔硕【叶常灼反】公曰左之舍【音舍】拔【蒲末反】则获【叶黄郭反】
　　赋也时是辰时也牡兽之牡者辰牡者冬献狼夏献麋春秋献鹿豕之类奉之者虞人翼以待射【音石】也【孔氏曰冬献狼以下皆天官兽人文兽人所献以供膳虞人无奉兽之文故引兽人之文以解时牡耳兽之供食各有时节故曰时牡】硕肥大也公曰左之者命御者使左其车以射兽之左也葢射必中其左乃爲中杀五御所谓逐禽左者爲是故也【朱子曰逐禽左逆驱禽兽使左当人君以射之也○建安何氏曰公曰左之御者从左以逐之君从左以射之公羊传解第一杀第二杀第三杀皆自左膘射之达于右则左当人君之左指禽兽之左膘而言膘音缥】拔矢括也【孔氏曰矢末爲括以镞爲首故拔爲末】曰左之而舍拔无不获者言兽之多而射御之善也
　　○游于北园四马既闲【叶胡田反】輶【音由】车鸾镳【彼骄反】载猃【力验反】歇【许竭反】骄【许乔反】
　　赋也田事已毕故游于北园闲调习也輶轻【去声又如字】也鸾铃也效鸾鸟之声镳马衔也驱【音去又音区】逆之车置鸾于马衔之两旁【孔氏曰夏官田仆掌设驱逆之车驱驱禽逐前趋后逆御还之使不出围御音迓○埤雅曰輶车置鸾于镳异于乘车者驱逆之车则尚轻疾故也】乘【去声】车则鸾在衡和在轼也猃歇骄皆田犬名长喙【音讳】曰猃短喙曰歇骄以车载犬葢以休其足力也韩愈画记有骑【去声】拥田犬者亦此类
　　驷驖三章章四句【庆源辅氏曰驷驖孔阜言其马之盛也六辔在手言其御之善也公之媚子从公于狩言公有所亲爱之人随公以田猎疑即指御者而言也奉时辰牡辰牡孔硕虞人奉翼犬兽以待公之射礼义之备也公曰左之舍拔则获射御之精也游于北园因出狩而游观也四焉既闲车马皆闲习也輶车鸾镳载猃歇骄虽田犬而亦处得宜也此皆昔无而今有故歴叙其事而夸美之也秦本保于西戎自非子爲附庸而邑之秦遂入于中国自襄公爲诸侯尽有周西都畿内岐丰之地然后始备中国之礼仪侍御而诗人美之然观其所美者如此则其所缺者亦多矣○丰城朱氏曰一章言其往而狩二章言其狩而获三章言其获而息此皆创见而深喜之之辞也○南轩张氏曰读车邻驷驖之诗则知秦之立国自其始创则不过盛其车马奉养之事竞爲射猎之爲而已葢不及于用贤制民也则其流风亦习乎是而已○前汉地理志曰天水陇西山多材木民以板爲室屋及安定北地上郡西河皆迫近戎狄修习武备髙上气力以射猎爲先故秦诗曰在其板屋又曰修我甲兵与子偕行及车邻驷驖小戎之篇皆言车马田狩之事】
　　小戎俴【钱浅反】收五楘【音木】梁辀【陟留反】游环胁驱【叶居惧反又居录反】隂靷【音】鋈【音沃】续【叶辞屡反又如字】文茵【音因】畅【敕亮反】毂【叶又去声】驾我骐【音其】【之树反又之录反】言念君子温其如玉在其板屋乱我心曲
　　赋也小戎兵车也【董氏曰六月言元戎此天子之车也诸侯之戎车谓之小戎宜也】俴浅也收轸也谓车前后两端横木所以收敛所载者也凡车之制广皆六尺六寸其平地任载者爲大车则轸深八尺兵车则轸深四尺四寸故曰小戎俴收也【孔氏曰兵车当舆之内前轸至后轸惟深四尺四寸人之升车自后登之入于车内故以浅深言之】五五束也楘歴录【音禄】然文章之貌也梁辀从前轸以前稍曲而上至衡则向下钩之横衡于辀下而辀形穹隆上曲如屋之梁又以皮革五处束之其文章歴录然也【孔氏曰辀上曲钩衡衡者轭也○永嘉陈氏曰辀车轘也前驾于服马之上衡之后则承前轸宜逼后轸梁辀则穹其上以便服马之进退车之进退以辀爲主惧辀之不坚也故一辀五分其穹每分以皮束之使坚是谓之五楘○安成刘氏曰梁辀即所谓軏也】游环靷环也以皮爲环当两服马之背上游移前却无定处引两骖马之外辔贯其中而执之所以制骖马使不得外出左传曰如骖之有靳是也【左传定公九年注言如骖马之随靳也释文曰靳者言无常处】胁驱亦以皮爲之前系于衡之两端后系于轸之两端当服马胁之外所以驱骖马使不得内入也隂揜軓【音范】也【庐陵罗氏曰车轼前曰軓葢轊头也轊于嵗反车轴耑】軓在轼前而以板横侧揜之以其隂映此軓故谓之隂也靷以皮二条前系骖马之颈后系隂版之上也鋈续隂版之上有续靷之处消白金沃灌其环以爲饰也【孔氏曰鋈沃也谓消白金以沃灌靷环鋈续则是作环相接】葢车衡之长六尺六寸止容二服骖马之颈不当于衡故别爲二靷以引车亦谓之靳【庐陵罗氏曰靳当胸之皮骖马之首当服马之胸胸前有靳靳居觐反】左传曰两靷将絶是也【孔氏曰骖马头不当衡则爲二靷系隂版上令骖马引之大叔于田云两服齐首两骖如手明骖马首不与服马齐左传襄公十四年服防云軥车轭也两邉有马颈是一衡之下唯有服焉二颈也哀公二年云两靷将絶是横軓之前别有骖马二靷也】文茵车中所坐虎皮褥也畅长也毂者车轮之中外持辐内受轴者也大车之毂一尺有半兵车之毂长三尺二寸故兵车曰畅毂【孔氏曰言长于大车之毂】骐骐文也【孔氏曰色之青黑者爲綦马名爲骐知其色作綦文】马左足白曰馵君子妇人目其夫也温其如玉美之之词也板屋者西戎之俗以版爲屋心曲心中委曲之处也○西戎者秦之臣子所与不共戴天之讐也襄公上承天子之命率其国人徃而征之故其从役者之家人先夸车甲之盛如此而后及其私情葢以义兴师则虽妇人亦知勇于赴敌而无所怨矣【朱子曰襄公报君父之仇其所以不自己者岂忮忿之心哉乃大伦之正天理之发以大义驱其人而战之此襄公所以能用其人而秦人所以乐爲之用也○安成刘氏曰每章前六句夸车甲也后四句私情也】
　　○四牡孔阜【扶有反】六辔在手骐駵【音留】是中【叶诸仍反】騧【古花反】骊是骖【叶疏簮反】龙盾【顺允反】之合鋈以觼【古宂反】軜【音纳】言念君子温其在邑【叶于合反】方何爲期胡然我念之
　　赋也赤马黑鬛曰駵中两服马也黄马黑喙曰騧骊黑色也盾干也【孔氏曰盾以木爲之】画龙于盾合而载之以爲车上之衞必载二者备破毁也觼环之有舌者軜骖内辔也置觼于轼前以系軜故谓之觼軜亦消沃白金以爲饰也【孔氏曰辔所以制马令随人意骖马欲入则逼于胁驱内辔不须牵挽故知軜骖内辔系于轼前其系之处以白金爲觼也】邑西鄙之邑也方将也将以何时爲归期乎何爲使我思念之极也
　　○俴驷孔羣厹【音求】矛鋈錞【徒对反叶朱伦反】蒙伐有苑【叶音氲】虎韔【勑亮反】镂【音漏】膺交韔二弓【叶姑反】竹闭绲【古本反】縢【直登反】言念君子载寝载兴厌厌【于盐反】良人秩秩德音【叶一陵反】赋也俴驷四马皆以浅薄之金爲甲欲其轻而易于马之旋习也孔甚羣和也【孔氏曰金甲坚刚则苦其不和故美其能甚羣言和调也物不和则不得羣聚故以和爲羣也】厹矛三隅矛也鋈錞以白金沃矛之下端平底者也【孔氏曰厹矛刃有三角鋈白金饰其錞曲礼曰进戈者前其鐏进戈防者前其镦是矛之下端者当有錞也鋭底曰鐏平底曰镦鐏存去声】蒙杂也伐中干也盾之别名苑文貌画杂羽之文于盾上也虎韔以虎皮爲弓室也镂膺镂金以饰马当胸带也交韔交二弓于韔中谓顚倒安置之必二弓以备坏也闭弓檠【音景】也仪礼作防绲绳縢约也以竹爲闭而以绳约之于弛弓之里檠弓体使正也【孔氏曰仪礼既夕説明器之弓云冇防注云防弓檠也弛则防之于弓里备损坏也以竹爲之然则置弓防里以绳系之○庐陵李氏曰防状如弓】载寝载兴言思之深而起居不宁也厌厌安也秩秩有序也【三山李氏曰妇人谓夫乃安静善人其德音又秩秩然有序今乃从征役我是以思念之也】
　　小戎三章章十句【庆源辅氏曰一章主言车二章主言马三章主言兵器所谓妇人必其卿大夫爲将帅之妻也葢君子良人温其如玉厌厌秩秩皆非士卒所能当也极其忧思情也无所怨刺义也二者竝行而不相悖此诗所谓版屋者可见是伐西戎时事故先生于序下虽以爲时世无所据而未可知然于诗之首章下复以襄公爲説也】
　　蒹【古恬反】葭【音加】苍苍白露爲霜所谓伊人在水一方遡【所路反】洄【音回】从之道阻且长遡游从之宛在水中央
　　赋也蒹似萑【音丸】而细髙数尺又谓之薕【音廉】葭芦也【华谷严氏曰蒹一名薕又名荻一物而三名陆玑云水草牛食之肥○山隂陆氏曰今人以爲帘箔因以得名葭芦也苇也又名华一物而四名孔氏云初生爲葭长大爲芦成则名苇萑菼也又名鵻亦一物而四名薕葭萑三物共十一名】蒹葭未败而露始爲霜秋水时至百川灌河之时也伊人犹言彼人也一方彼一方也遡洄逆流而上也遡游顺流而下也宛然坐见貌在水之中央言近而不可至也○言秋水方盛之时所谓彼人者乃在水之一方上下求之而皆不可得然不知其何所指也
　　○蒹葭凄凄白露未晞所谓伊人在水之湄遡洄从之道阻且跻遡游从之宛在水中坻【直尸反】
　　赋也凄凄犹苍苍也晞干也湄水草之交也跻升也言难至也小渚曰坻
　　○蒹葭采采【叶此礼反】白露未已所谓伊人在水之涘【叶以始二音】遡洄从之道阻且右【叶羽轨反】遡游从之宛在水中沚赋也采采言其盛而可采也已止也右不相直【音值】而出其右也小渚曰沚
　　蒹葭三章章八句
　　终南何有有条有梅【叶莫悲反】君子至止锦衣狐裘【叶渠之反】顔如渥【于角反】丹其君也哉【叶将黎反】
　　兴也终南山名在今京兆府南【京兆府即今陜西西安府】条山楸【音秋】也皮叶白色亦白材理好宜爲车版君子指其君也至止至终南之下也锦衣狐裘诸侯之服也玉藻曰君衣【去声】狐白裘锦衣以裼之【孔氏曰玉藻注云君衣狐白毛之裘则以素锦爲衣覆之使可裼也】渥渍【疾赐反】也【郑氏曰渥丹赤而泽也】其君也哉言容貌衣服称其爲君也此秦人美其君之词亦车邻驷驖之意也【须溪刘氏曰其君也哉亦似赋其始见也犹寺人之令也】
　　○终南何有有纪有堂君子至止黻【音弗】衣绣裳佩玉将将【七羊反】夀考不忘
　　兴也纪山之廉角也堂山之寛平处也黻之状亚两已相戾也绣刺【七亦反】绣也【孔氏曰黻皆在裳言黻衣者衣大名与绣裳异其文耳】将将佩玉声也夀考不忘者欲其居此位服此服长久而安宁也
</div>
    <div class="pagination">
<a href="诗传大全_page15.html">上一页</a><span>...</span><a href="诗传大全_page11.html">11</a><a href="诗传大全_page12.html">12</a><a href="诗传大全_page13.html">13</a><a href="诗传大全_page14.html">14</a><a href="诗传大全_page15.html">15</a><span class="current-page">16</span><a href="诗传大全_page17.html">17</a><a href="诗传大全_page18.html">18</a><a href="诗传大全_page19.html">19</a><a href="诗传大全_page20.html">20</a><a href="诗传大全_page21.html">21</a><span>...</span><a href="诗传大全_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
