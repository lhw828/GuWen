<!DOCTYPE html>
<html>
<head>
    <meta charset="UTF-8">
    <title>诗总闻 - 第 27 页/共 49 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>诗总闻 - 第 27 页/共 49 页</h1>
    <div class="content">　　总闻曰当是为生异方必经多时种木植禾已成不复恋而决舎去者此邦必有所不可留而非得已也
　　我行其野
　　一章
　　我行其野蔽芾其樗昏姻之故言就而居尔不我畜复我邦家
　　二章
　　我行其野言采其蓫昏姻之故言就尔宿尔不我畜言归斯复
　　三章
　　我行其野言采其葍不思旧姻求尔新特成不以富亦祗以异
　　此以贫欲弃旧婚而以富欲求新匹者也虽成不足以致富假使有得亦终散而不聚也适足以为怪言逐夫而适夫岂有此理也此皆婿辞
　　闻音曰家古胡切葍笔力切异逸织切
　　闻物曰樗即楮也毛氏他氏皆但谓之恶木不言何木也樗楮相迩今俗传虽薪亦不堪然皮可纸实可练叶可覆麴酱极易长茂蓫葍毛郑皆云恶菜郑氏言蓫牛蘈菜也郭氏方茎茎长而鋭有穗有花花紫缥郑氏葍防也尔雅蔓芽也郭氏葍大叶白花赤花为蔓初不言何物本草陈氏引诗言采其蓫羊蹄草也许氏以蔓为葍一名蕣集韵丁氏蕣木槿也引诗顔如蕣英虽不引此然今木槿有白紫二种与郭氏正合人虽采但不见食耳当是西北与东南又不同
　　总闻曰观此诗然后知前诗之所以不可处者也二诗当出一人
　　斯干
　　一章
　　秩秩斯干幽幽南山
　　干干也今言人命上下为支干故下言松竹也凡居向南为正靣南山则坐北山也
　　如竹苞矣如松茂矣
　　言靣势物色皆嘉也
　　兄及弟矣式相好矣无相犹矣
　　言门户气象又皆嘉也
　　二章
　　似续妣祖筑室百堵西南其戸爰居爰处爰笑爰语然后兴功作室也似续生者之室也妣祖死者之室也死户向西坐东也生户向南坐北也死者于此居处生者于此笑语言各安其所也
　　三章
　　约之阁阁椓之槖槖风雨攸除鸟鼠攸去君子攸芋自此以下毎章结以君子芋有数训平声一草盛也一大也仄声草名也吴氏所引説文大叶实根骇人故谓之芌王过切者乃从芌也于文象气之舒若从芋当作平声于文象气之平虽通用而有异意集韵抚芋通用荒胡切覆也大也有也用此为的郑氏改芋为怃亦不误但不须变字尔去除皆当从平声
　　四章
　　如跂斯翼如矢斯棘如鸟斯革如翚斯飞君子攸跻
　　五章
　　殖殖其庭有觉其楹哙哙其正哕哕其君子攸寜皆生者所享也
　　六章
　　下筦上簟乃安斯寝乃寝乃兴乃占我梦吉梦维何维熊维罴维虺维蛇
　　居旣安则福可致也
　　七章
　　大人占之维熊维罴男子之祥维虺维蛇女子之祥郑氏熊罴在山阳之祥也虺蛇在穴阴之祥也此意甚嘉而未尽凡物不蛰者属阳蛰者属阴虎以冬交借阴以成也蛇以夏交借阳以成也床在高阳也而璋以水成济以阴也地在下隂也而瓦以火成济以阳也古人处事制法无不合理无羊之梦亦然鱼阴也禾亦阴也鱼非水则不生然附日影乃成禾非水则不生然向日色乃成盖同类也故梦鱼占丰年旟鸟隼飞者阳类也然寒乃健旐蛇濳者阴类也然势乃毒万物无逃二气之间故梦旟旐多室家盖隂阳相交男女乃孶也易曰天地絪緼万物化醇男女搆精万物化生
　　八章
　　乃生男子载寝之牀载衣之裳载防之璋其泣喤喤朱芾斯皇室家君王
　　室家皆事君王言贵近也
　　九章
　　乃生女子载寝之地载衣之禓载防之瓦无非无仪唯酒食是议无父母诒罹
　　男子愿使为公卿女子乃不愿使为后妃惟议酒食所谓中馈也此事多诒父母之忧罕延门户之福有识士大夫所以不欲也郑氏仪善也妇人无所专于家事有非非妇人也有善亦非妇人也此意亦嘉而未尽但不当彰是非之名于外尔
　　闻音曰苞补掫切茂莫口切好许厚切犹余救切户后五切草讫力切正诸盈切簟子禁切今人犹有此声吴氏前二章皆用引韵此一章不用未详盖未察此也寝千寻切梦弥登切蛇余支切瓦危委切议鱼覊切
　　闻章曰旧九章四章七句五章五句今畧如旧章而差移旧句
　　闻事曰四如言人功之敏也跂敏于足而若有翼者言如鸟也矢敏于逺而又敏于近棘读作防鸟敏于羽而若有革言若兽也翚敏于跃而又敏于飞翚雉也飞一作蜚蜚如螟春秋秋有蜚
　　总闻曰此士大夫卜地作室者也以为王者无见无羊仿此
　　无羊
　　一章
　　谁谓尔无羊三百维群谁谓尔无牛九十其犉
　　二章
　　尔羊来思其角濈濈尔牛来思其耳湿湿或降于阿或饮于池或寝或讹
　　三章
　　尔牧来思何蓑何笠或负其糇三十维物尔牲则具尔牧来思以薪以蒸以雌以雄
　　第五句尔牲则具当移入第七句以薪以蒸下以薪蒸之叶为牛羊雌雄之食也羊以三数凡三百头是羊群之数牛以十数凡九十头是牛群之数三十之物此也盖应上数
　　四章
　　尔羊来思矜矜兢兢不骞不崩麾之以肱毕来既升第二句矜矜兢兢下恐少尔牛来思一句羊小畜矜矜兢兢羊畏耸貌牛大畜不骞不崩牛坚重貌明兢兢下不骞上少尔牛一句
　　五章
　　牧人乃梦众维鱼矣旐维旟矣大人占之众维鱼矣实维丰年旐维旟矣室家溱溱
　　説见斯干
　　闻音曰犉而纯切濈庄立切池唐何切物防律切今犹有此音雄于陵切孔氏兆如山陵有夫出征而丧其雄繇辞皆韵又古读雄与陵爲韵诗正月无羊皆以雄韵陵韵蒸韵又张氏宾爵下华田鼠上腾牛哀虎变鲧化为熊乆血为燐积灰生蝇或疑张氏王氐古读熊与雄皆于陵切张用旧韵也年弥因切
　　闻章曰旧四章今为五章
　　闻字曰濈濈鋭貌正羊角之状从角尤佳不从角亦可説文和也毛氏息也似不必他训牛安则耳润病则耳燥湿湿牛安也毛氏动也训亦似未当羊以角言牛以耳言恐是当时降阿饮池皆为水所沾后世不肯从物情时态推测古人简易之意多以造意为能然古字亦通用斯干于加草亦止是于意戢从水亦止是鋭意
　　总闻曰此诗每章称尔必双举牛羊而此章独阙牛文势似不具识者更详此士大夫检校产畜料理生业者也丧乱之后零替者多忽然见之人相与生惊故曰谁谓尔无也

　　诗总闻卷十一
　　钦定四库全书
　　诗总闻卷十二
　　宋　王质　撰
　　节南山
　　一章
　　节彼南山维石岩岩赫赫师尹民具尔瞻忧心如惔不敢戱谈
　　师官尹氏也不敢戯谈有所畏避也下章皆有不敢之意当是其人虽无可敬而其位貌亦有可惮者
　　国既卒斩何用不监
　　何所用心而不监小人之为恶问之不欲斥言也下章称何称谁仿此
　　二章
　　节彼南山有实其猗赫赫师尹不平谓何天方荐瘥丧乱多民言无嘉憯莫惩嗟
　　三章
　　尹氏太师维周之氐秉国之均四方是维天子是毗俾民不迷不吊昊天不宜空我师
　　氐祗也旁纽作氐为国之根一重也执国之平二重也四方所借以为维三重也天子所倚以为毗四重也下民视之以为明五重也尹氏可谓重臣而天职如此不宜使斯人居尊官当是尹氏以六官司空之职兼三公大师之任故曰不宜空我师愬之于天不欲斥言也下章称天仿此
　　四章
　　弗躬弗亲庻民弗信弗问弗仕勿罔君子
　　呼尹氏为君子尊之辞也戒小人勿得欺尹氏怜之辞也下章称君子仿此
　　式夷式已无小人殆姻亚则无膴仕
　　用平则已无近小人无使姻亚为膴仕有此二者则不平也晓之辞也
　　五章
　　昊天不佣降此鞠讻昊天不惠降此大戾
　　讻讼也当是尹氏不平群臣多争卒章亦及讻
　　君子如届俾民心阕君子如夷恶怒是违
　　尔如能止则彼鞠讻之心自息尔如能平则彼恶怒之气自去劝之辞大率此诗诋之多言不平晓之多言夷
　　六章
　　不吊昊天乱靡有定式月斯生俾民不寜忧心如酲谁秉国成不自为政卒劳百姓
　　乱与月俱生言有増也尔秉政而不自为政言为交争者所争所以政多门而民受弊也
　　七章
　　驾彼四牡四牡项领我瞻四方蹙蹙靡所骋
　　当是小人衔王命乗使车言封疆之蹙如此小人安能逺骋但扰自境之内尔
　　八章
　　方茂尔恶相尔矛矣既夷既怿如相醻矣
　　方盛怒俄相欢小人之常态也
　　九章
　　昊天不平我王不寜不惩其心覆怨其正
　　皆因尹氏不平故小人交争我王不寜小人之罪奚逃不革其心而反怨其正当是有规正者重憎怨也亦小人常态也
　　十章
　　家父作诵以防王讻式讹尔心以畜万邦
</div>
    <div class="pagination">
<a href="诗总闻_page26.html">上一页</a><span>...</span><a href="诗总闻_page22.html">22</a><a href="诗总闻_page23.html">23</a><a href="诗总闻_page24.html">24</a><a href="诗总闻_page25.html">25</a><a href="诗总闻_page26.html">26</a><span class="current-page">27</span><a href="诗总闻_page28.html">28</a><a href="诗总闻_page29.html">29</a><a href="诗总闻_page30.html">30</a><a href="诗总闻_page31.html">31</a><a href="诗总闻_page32.html">32</a><span>...</span><a href="诗总闻_page28.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
