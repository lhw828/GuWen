<!DOCTYPE html>
<html>
<head>
    <meta charset="UTF-8">
    <title>段氏毛诗集解 - 第 20 页/共 31 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>段氏毛诗集解 - 第 20 页/共 31 页</h1>
    <div class="content">　　程曰此章言其逺遁而思之之意贤者逺遁空谷处困穷而享淡薄虽所享生刍一束而已然其人之美则如玉也贤者既逺遁矣国之好贤者犹望其相闻而不见絶也曰毋自贵重其音声【孔曰毋得自爱音声贵如金玉不以遗问我】而有逺弃我之心【朱曰叹其乗白驹入空谷束生刍以秣之而其人之德美如玉也盖邈乎其不可亲矣然犹兾其相闻而无絶也　王曰前章云勉尔遁思此章曰毋金玉尔音而有遐心虽勉其遁而又庶防其来反也】　东莱曰所谓伊人于焉逍遥于焉嘉客斯人也何人也盖廊庙之人也所谓伊人乃于此而逍遥乎乃于此而为嘉客乎既幸其来以为荣复深叹其所处非其地也其言虽含蓄而未发其辞气则惨然而不乐矣至三章明言之矣贤者贲然来我之舍去朝适野时事盖可知矣尔公尔侯犹逸豫无期而不知惧乎于是乎与贤者决别慎尔优防言善自保防无以优游自逸而失卫生之节也勉尔遁思者言勉哉行矣自重也皆决别之辞也仰而慨然责公卿俯而眷然别贤者其情意至今可识也四章疑其遂忘世也故勉之曰毋金玉尔音而有遐心此虽祝其音问无絶亦以君臣之义防讽之
　　白驹四章章六句
　　黄鸟刺宣王也
　　朱曰自祈父至我行其野四诗之序皆不言所刺而祈父白驹诗辞明白故无容异説独此与下篇诗辞不明説者不一今以文义求之或者民不安其居适异国而不见収恤之诗也欤
　　黄鸟黄鸟无集于谷无啄我粟此邦之人不我肯谷言旋言归复我邦族
　　孔曰无集于谷无集于我之谷木也　毛曰不我肯谷谷善也　孔曰旋回也　郑曰复反也　东莱曰宣王之未民有失所者意他国之可居也及其至彼则又不若故乡焉故思而欲归使民如此亦异于还定安集之时矣　朱曰民适异国不得其所故呼黄鸟而告之曰尔无集于谷啄我之粟此邦之人不以善道相与我亦不乆于此而将归矣无以侵迫为也范曰民之去其土离其亲者不得已也人不相恤
　　是以懐其邦族而复之也【曹曰易曰伤于外者必反于家迫穷祸患惟天属之至亲乃肯相収】
　　黄鸟黄鸟无集于桑无啄我粱此邦之人不可与明言旋言归复我诸兄
　　尔雅曰虋【亡昆反】赤苗芑白苗郭璞曰赤苗今之赤粱粟白苗今之白粱粟也　东莱曰人之所以相依者以其明足以知其缓急休戚故也不可与明则不可与处矣
　　黄鸟黄鸟无集于栩【况禹反】无啄我黍此邦之人不可与处言旋言归复我诸父
　　毛曰栩杼【食汝反】　孔曰今柞栎也
　　黄鸟三章章七句
　　我行其野刺宣王也
　　王曰此民不安其居而适异邦从其昏姻而不见収恤之时也先王之诗曰既有肥牡以速诸舅宁适不来微我有咎又曰笾豆有践兄弟无逺其躬行仁义以道民厚矣犹以为未也又建官置师以孝友睦婣任恤六行教民为其有父母也故教以孝为其有兄弟也故教以友为其有同姓也故教以睦为其有异姓也故教以婣为其有邻里乡党相保相爱也故教以任相赒相救也故教以恤以为徒教之或不率也故使官师以时书其德行而劝之以为徒劝之或不率也于是乎有不孝不睦不婣不弟不任不恤之刑焉方是时也安有如此诗所刺之民乎
　　我行其野蔽芾【方未反】其樗【敕书反】昏姻之故言就尔居尔不我畜复我邦族
　　范曰蔽芾盛也　毛曰樗恶木也【李曰樗者不才之木也庄子曰吾有大树人谓之樗其大本拥肿不中防墨其小枝巻曲不中规矩】　尔雅曰妇之父母壻之父母相谓为昏姻【又曰妇之党为昏壻之党为姻】　毛曰畜养也王曰樗恶木尚可芘而息今以昏姻之故言就尔居而尔不我畜则樗之不如也　孔曰尔既不我畜养则当复反我之邦家矣与之自诀之辞
　　我行其野言采其蓫【勑六反】昏姻之故言就尔宿尔不我畜言归斯复
　　郑曰蓫牛蘈【徒雷反】也【陆疏云今人谓之牛蹄菜】　王曰蓫恶卉也尚可采以治疾今以昏姻之故言就尔宿而尔不我畜则蓫之不如也言就尔宿则托宿而已非就之居也言归斯复则以不见畜而去也【段曰首章言居欲为乆居计也次章言宿则暂寓矣人情于其相待之薄者则望之也愈轻于其相待之厚者则望之之意日进矣】
　　我行其野言采其葍【音福】不思旧姻求尔新特成不以富亦祗【音支】以异
　　毛曰葍恶菜也【郑曰葍防也　陆疏曰葍一名防幽州人谓之燕防其根正白可着热灰中温噉之饥荒之歳可烝以御饥】　苏曰特匹也成依论语当作诚王曰葍野菜之恶者也然尚可采以御饥昏姻之相与固为其穷则相収困则相恤也今不思旧姻而求尔新特则又葍之不如也【段曰夫昏姻相与旧则加亲人情所同也】　朱曰尔之不思旧姻而求新匹也虽实不以彼之富而厌我之贫亦祗以其新而异故尔此见诗人责人忠厚之意【曹曰岂足以成富实之道适以自异于人而已不近人情所以为异也】
　　我行其野三章章六句
　　斯干宣王考室也
　　郑曰考成也　孔曰路寝成则考之而不衅注曰路寝生人之所居不衅不神之也考者设盛饮食以落之　欧阳曰古人成室而落之必有称颂祷祝之言如晋献文子成室晋大夫发焉曰歌于斯哭于斯聚国族于斯谓之善颂善祷者是矣若知斯干为考室之辞则一篇之义简易而通明矣　东莱曰斯干无羊皆宣王初年之诗乃次于刺诗之后何也盖宣王晚嵗虽怠于政然中兴周室之大德岂可以是而掩之乎故复取此二篇以终之也宣王之大雅有美无刺大雅言大体者也论其大体则宣王固一世之贤君也　黄曰鸿鴈之诗宣王所以劳来天下之民者无所不至然后可以乐吾乐而无愧先天下之忧而忧后天下之乐而乐此圣人所取欤
　　秩秩【直乙反】斯干幽幽南山如竹苞矣如松茂矣兄及弟矣式相好【呼报反】矣无相犹矣
　　毛曰秩秩流行也【曹曰常也涧水常安流而不溢】　孔曰斯此也渐卦郑注云干谓大水之旁　毛曰幽幽深逺也　刘曰南山镐京之阳终南之山也　孔曰如竹之丛生根本之众【董曰苞丛生而固也】郑曰式用也　欧阳曰犹图也谋也　董曰宣王作室后临水前对山其盘基之厚如竹之苞其缔防之广如松之茂【朱曰其下之固如竹之苞其上之密如松之茂】兄及弟矣式相好矣无相犹矣所谓聚国族于斯也　李曰兄弟之居此室各相和好辑睦无有相图【曹曰室固盛美矣然宗族不和不可以一朝居也朱曰张子曰犹似也人情大抵施之不报则辍故恩不能终兄弟之间各尽已之所宜施者无学其不相报而废息也君臣父子朋友之间亦莫不用此道尽已而已愚按此于义或未必然然意则善矣或曰犹当作尤　吕曰犹者放效之辞欲相故效以相责望则兄弟不能相好矣】　曹曰首章总叙颂祷之大意也【吕曰保吾兄弟于斯继吾祖妣于斯安吾身于斯传吾子孙于斯故曰兄及弟矣式相好矣无相犹矣又曰似续妣祖又曰君子攸芋攸跻攸宁又曰乃占我梦男子之祥女子之祥也】
　　似续妣祖筑室百堵西南其戸爰居爰处爰笑爰语毛曰似嗣也　曽曰似续妣祖以生民閟宫之诗考之岂谓姜嫄后稷欤【孔曰大司乐舞大濩以享先妣舞大武以享先祖姜嫄生稷以配天为周之王业特立庙用乐别祭】西南其戸西乡戸南乡戸也【孔曰天子之宫其室非一在北者南戸在东者西戸耳孙毓云犹南东其畆　曹曰举西南则东北亦当然矣】　郑曰爰于也　苏曰厉王之乱而宫室败壊宣王谋所以续其先妣先祖者故筑其宫室【王曰筑室百堵者言广多也又曰居宫室则欲民有栋宇招集流民百堵皆作而后此曰筑室百堵宣王所谓与民同其忧乐也】于是居处于是笑语焉
　　约之阁阁【音各】椓之橐槖【音托】风雨攸除【直虑反】鸟防攸去君子攸芋【香于反】
　　毛曰约束也阁阁犹歴歴也【曹曰作垣者将筑之时以绳缩板　孔曰绳在板上歴歴然约谓绳约板直则墙端正也　苏曰阁阁上下相乗也　曹曰积累而上如阁也】　孔曰椓如椓杙之椓正谓以杵筑之也　苏曰槖槖杵声也【曹曰筑土者欲其坚聚如橐之盛周密而不泄故曰槖橐】　朱曰除亦去也毛曰芋大也　孔曰作羣寝之时缩板筑至羣寝既成其墙屋杀则风雨之所除【曹曰风雨不能凌】其筑作坚致则鸟防之所去【曹曰鸟防不能穿穴王　曰言上下四旁皆牢密也】　李曰其作室也将以除风雨而去鸟防则不失之侈矣　苏曰君子于是居焉所以为尊且大也【曹曰君子雍容于其间心广体胖是以大也所谓居移气也】　曹曰此章叙其墙垣之美
　　如跂【音企】斯翼如矢斯棘如鸟斯革如翚【音辉】斯飞君子攸跻【子西反】
　　孔曰如跂如人跂足直立　欧阳曰翼敬也棘急也矢行缓则枉急则直谓亷隅绳直如矢行也革变也吕曰书云鸟兽希革　郑曰伊雒而南雉素质五
　　色皆备成章曰翚　毛曰跻升也　朱曰言其大势严正如人之竦立而其恭翼翼也其廉隅整饬如矢之急而直也其栋宇峻起如鸟之警而革也其檐阿华采而轩翔如翚之飞而矫其翼也　欧阳曰宜君子升而居之也【王曰君子攸跻则又乐其髙也】　曹曰此章叙其堂之美如此
　　殖殖【市力反】其庭有觉其楹哙哙【音快】其正哕哕其防【莫形反】君子攸宁
　　毛曰殖殖平正也【王曰殖殖其庭言庭地之实也】　孔曰庭宫寝之前庭也　朱曰觉髙大而直也【毛曰觉言髙大也郑曰觉直也】　孔曰楹柱也　郑曰哙哙犹快快也　吕曰正谓正寝朱曰正向明之处也　苏曰哕哕深广之貌　吕曰冥谓室之奥窔【鸟呌反】也【王曰哙哙其正则知哕哕其冥是偏也哕哕其冥则知哙哙其正是明也　郑曰正昼也防夜也李曰坡诗云书明快夜堂深盖本此】　欧阳曰宜君子居之而安宁也【董曰哙哙其正所谓阳室者也哕哕其冥所谓隂室者也古者放隂阳以为宫室故其正为阳冥为隂夫负隂抱阳以安其神所以宁也　曹曰人之精神气血常与隂阳流通故其居处也晦明适中乃无并毗之患晦淫感疾明淫心疾皆不得其中者也今也明晦各得其中内外惬适然后居之而安马】　曹曰此章叙其室之美也　东莱曰一章总述其宫室之面势而愿其亲睦二章三章述其作室之意与营筑之状至于风雨攸除鸟防攸去则宫室成矣故四章言望其外则雄壮轩翥如此五章言观其内则髙明深广如此望其外则未入也故曰君子攸跻言其方升也观其内则已入也故曰君子攸宁言其既处也六章已下皆颂祷之辞
　　下莞【音官】上簟乃安斯寝乃寝乃兴乃占我梦吉梦维何维熊维罴维虺【许鬼反】维蛇
　　【阙】





　　毛诗集解卷十八
<经部,诗类,段氏毛诗集解>
　　钦定四库全书
　　毛诗集解卷十九
　　宋　段昌武　撰
　　节南山之什
　　节南山家父【音甫】刺幽王也
　　东莱曰按左传韩宣子来聘季武子赋节之卒章杜氏谓取式讹尔心以畜万邦之义然则此诗在古止名节也　郑曰家父字周大夫【孔曰桓十五年天王使家父来求车上距幽王之卒七十五嵗古人字或累世同之桓公五年仍叔之子来聘仍氏或亦世字如赵氏世称孟知氏世称伯也】
　　节彼南山维石岩岩赫赫【许百反】师尹民具尔瞻忧心如惔【徒监反】不敢献谈国既卒【子律反】斩何用不监【古衘反】毛曰兴也节髙峻貌岩岩积石貌赫赫显盛貌师大师周之三公也尹尹氏为大师【李曰洪范曰师尹惟日此师尹不可指其人如此诗曰尹氏大师是尹氏为大师明矣春秋书曰尹氏卒讥世卿也其后又书尹氏立王子朝则尹氏之为世卿其来甚乆】具俱瞻视惔燔也【李曰云汉曰如惔如焚惔焚之类也　王曰如惔者内热之谓也】朱曰卒终也　蘓曰斩絶也　郑曰监察也　陈曰南山国之望大师民之瞻民之瞻大师也见其所为如此忧之如火之燔灼苐畏其威不敢言尔国既至此终灭絶矣汝何不察也
　　节彼南山有实其猗【于宜反】赫赫师尹不平谓何天方荐【徂殿反】瘥【才何反】丧乱多民言无嘉憯【七感反】莫惩嗟蘓曰山之实草木是也　毛曰猗长也【李曰猗如緑竹猗猗是也】荐重也【孔曰荐与荐文异义同】瘥病大憯曽也　蘓曰山之生物其气平均如一凡生于其上者无不猗猗其长也　郑曰责三公之不均平不如山之为也谓何犹云何也【王曰不平谓何者问之辞也】　王曰荐瘥者乖气之所生曰方荐瘥则以言其荐瘥之未艾　李曰丧乱多言丧乱之大而多也民言无嘉盖为民无善言但怨讟耳　蘓曰尹氏秉国之均而不平其心则人之荣瘁劳佚有大相絶者矣是以神怒而重之以丧乱人怨而谤讟其上然尹氏曽不惩创咨嗟求所以自改也【李曰憯莫惩嗟以见尹氏为恶常自若】
　　尹氏大【音泰】师维周之氐【丁礼反】秉国之均四方是维天子是毗【婢比反】俾民不迷不吊昊天不宜空我师
　　毛曰氐本也均平也　刘曰维持也　郑曰毗辅也朱曰吊愍也　毛曰空穷也　郑曰师众也　孔
　　曰尹氏为大师之官是周根本之臣【王曰京师以大族为氐朝廷以尊官为氐氐者安危存亡所出也尹氏大族也大师尊官也故曰尹氏大师维周之氐】秉国之平居权衡之任　朱曰言尹氏大师维周之氐而秉国之均则宜有以维持四方毗辅天子而使民不迷乃其职也　李曰尹氏不能如此则其乱必矣故呼天而告之曰昊天不吊【欧阳曰昊天不吊哀此下民】不宜如是之空我师　东莱曰空我师如空其国空其地之类盖曰人之类将灭矣甚言之也
　　弗躬弗亲庶民弗信弗问弗仕弗防君子式夷式已无小人殆【素火反】姻亚则无膴【音武】仕
　　张曰仕犹事也　蘓曰罔欺也　朱曰君子指王也毛曰夷平也　王曰已废退也孟子所谓士师不
　　能治事则已之与此已同义　毛曰殆危也小貌两壻相谓曰亚【孔曰刘熙释名云两壻相谓曰亚者言每一人取姊一人取妹相亚次也】膴厚也　朱曰言尹氏委政于小人而以未尝问未尝事者罔幽王而欺之故戒之曰汝之弗躬弗亲庶民已不信矣其所弗问弗事则不可以罔君子也当平其心视所任之人有不当者则已之无以小人之故而至于危殆其国也　郑曰婚姻之小人无厚任用之置之大位也　东莱曰式夷式已无小人殆谓尹氏所与图事者也姻亚则无膴仕谓尹以亲昵而置之髙位者也
　　昊天不佣【敕龙反】降此鞠【九六反】讻【音凶】昊天不惠降此大戾【音丽】君子如届【音戒】俾民心阕【苦穴反】君子如夷恶怒是违毛曰佣均也　朱曰鞠穷也讻乱也　郑曰惠顺也戾乖也届至也　毛曰阕息也　郑曰夷平易也苏曰违逺也　朱曰昊天不均而降此穷极之乱昊天不顺而降此乖戾之变盖无所归咎而归之于天也虽然所以靖之者亦在夫人而已君子用其至则民之乱心息矣君子平其心则民之恶怒逺矣【又曰夫为政不平以召乱者人也而诗人以为天实为之者盖无所归咎而归之于天也抑有以见君臣隐讳之义焉有以见天人合一之理焉后皆放此】　东莱曰鞠讻大戾匪降自天皆尹氏为之也民惧其害无可奈何而归之于天也在民视之则难在幽王为之则易进贤而退奸盖为国之至理而二者之情状惟平其心者则见之也幽王如幡然用其至则尹氏必不居位而民之怨息矣幽王如坦然平其心则尹氏自不能逃其罪而民之恶怒逺矣夫何难哉
　　不吊昊天乱靡有定式月斯生俾民不宁忧心如酲【音呈】谁秉国成不自为政卒劳百姓
　　郑曰式用也言月月益甚也　毛曰病酒曰酲成平也【董曰国之有成其纪纲法令之所存此人主之所操也】　郑曰卒终也　陈曰不愍吊昊天乱何时定方且与嵗月俱生而使民不宁　郑曰我今忧之如病酒之酲矣　王曰秉国成者王之事也　欧阳曰责幽王不自为政而使此尹氏在位致百姓于忧劳也【孔曰王肃云言政不由王出也】　东莱曰前章既言去尹氏之易此章复言王终不能去反使之长恶不已或者其天意乎故曰不吊昊天乱靡有定式月斯生俾民不宁忧心如酲言乱之甚忧之极也秉国成者其谁乎何为不自为政卒使尹氏之劳我百姓也盖深尤幽王之任尹氏也谁云者不敢斥王之辞也
　　驾彼四牡四牡项领我瞻四方蹙蹙【子六反】靡所骋【敕领反】毛曰项大也　郑曰蹙蹙缩小之貌骋驰骋也　欧阳曰我驾此大领之四牡四顾天下王室昏乱诸侯交争而四方皆无可徃之所　东莱曰此章言幽王既不悟贤者有去而已于是驾彼四牡而将行四牡项领则马之肥壮固可惟意所适也然我瞻四方则蹙蹙靡所骋盖本根病则枝叶皆瘁是以无可徃之地也
　　方茂尔恶相尔矛矣既夷既怿【音亦】如相醻【市由反】矣朱曰茂盛也　郑曰相视也视女矛矣言欲战鬭相杀伤也【毛曰矛长二丈】醻如賔主饮酒相醻酢　朱曰言方盛其恶以相加则视其矛防如欲战鬭及既夷平悦怿则相与欢然如賔主而相醻酢不以为怪也【孔曰言相恶既深和解又疾皆是无常小人　董曰此小人之常态也】　苏曰小人喜怒之不可期如此是以君子不忍立于其侧也　东莱曰此章言大臣私相疾恶则如矛盾及其好时则依旧相醻或好或恶皆是私情更不以国家为意
　　昊天不平我王不宁不惩其心覆【芳服反】怨其正
　　朱曰尹氏之不平若天使之故曰昊天不平若是则我王亦不得宁矣　苏曰然尹氏犹不自惩艾乃反怨人之正己者言其为恶无有已也【郑曰汝不惩止汝之邪心而反怨憎其正也】　东莱曰此章篇将终矣故复叹曰昊天其使尹氏不平乎我王其不得安宁乎今尹氏不惩创其恶覆怨正人之攻己者方且报复而未已吾是以忧吾君之不得宁也此忧岂为身哉
　　家父作诵以究王讻式讹【五戈反】尔心以畜【许六反】万邦郑曰究穷也讹化也畜养也　孔曰诗人之情不一或微加讽谕或指斥愆咎或隠匿姓名或自显官字家父尽忠竭诚不惮诛罚故自载字焉寺人孟子亦此类也【陈曰尹氏厉威使人不得戏谈而家父作诵乃复表其诗出于已以身当尹氏之怒而不辞者盖家父周之世臣　原阙义与国俱存亡故也】
　　尹氏之所以专恣而不平者其失在幽王幽王之所以致争讼之不息者其本在心术之不正耳于是诵言刺王以究穷其恶庶几用化其心而反于正道也夫能正心以正朝廷正朝廷以正百官正百官以正万民使逺近莫敢不一于正斯能均一以畜养万邦而无偏陂不平之患矣岂复有空我师者耶【朱曰家父作为诵以穷究王政昏乱之所由冀其改心易虑以养万邦也】　范曰攻其恶者正其心而已此所以为幽王变雅之首【李曰孟子曰人不足与适也政不足与间也惟大人为能格君心之非盖用人之失政事之过虽皆君之非然不必先论也惟格君心之非则政事无不善矣用人皆得其当矣】　东莱曰此章篇终矣故穷其乱本而归之王心焉致乱者虽尹氏而用尹氏者则王心之蔽也
　　节南山十章六章章八句四章章四句
　　正【音政】月大夫刺幽王也
　　朱曰此诗刺幽王昏乱不能惩察讹言以谨天变而小人得志君子困廹将致灭亡也
　　正月繁【扶袁反】霜我心忧伤民之讹言亦孔之将念我独兮忧心京京哀我小心癙【音防】忧以痒【音羊】
　　毛曰正月夏之四月【孔曰昭十七年六月日食太史谓之正月周六月是夏四月谓之正月者以干用事正纯阳之月　李曰夏之四月非建寅之正月也此所谓正月与左传所谓正月同】繁多也　郑曰讹伪孔甚将大也　毛曰京京忧不去也【王曰京京大也】吕曰癙忧幽忧也与下防思泣血文虽小异义亦同也　毛曰痒病也　范曰正月长养之月也繁霜肃杀之气也　孔曰覩天灾为之忧伤【曹曰履霜坚氷至霜者阴之凝也正月建已之月夏之四月周之六月也纯阳用事不宜有霜阳微而为隂所胜则霜为之降　孔曰正阳之月而有繁多之霜是由王急酷之异以致伤万物故忧伤】　欧阳曰降霜非时天灾可忧而民之讹言以害于国又甚于繁霜之害物也【东莱曰凡诪张为幻以冈上惑众者皆谓之讹言】　董曰霜降非时灾降于上也讹言非常祸起于下也上下相应如此则国亡无日矣【李曰幽王君臣莫以为忧者盖乱亡之世常安其危而利其菑夏商之季至于汉唐之末天灾谪见非不明甚民言谤讟非不深切而君臣未有觉悟盖不如是则国不亡也】　欧阳曰念我独兮忧心京京大夫言已独为王忧耳以见幽王之朝多小人而君臣不知忧惧也刘曰哀哉我之夙夜忧国顾无助我者防病而忧在于穴内人所不知也我有癙忧至于痒病人所不知也
　　父母生我胡俾我瘉【音庾】不自我先不自我后好言自口莠【余乆反】言自口忧心愈愈是以有侮
　　毛曰瘉病也　郑曰自从也　王曰莠恶也盖谷谓之善则莠恶可知也【苏曰莠不实也】　毛曰愈愈忧惧也【王曰愈愈忧甚之谓也】　王曰疾痛故呼父母而伤已适丁是时也　郑曰此何不出我之前居我之后穷苦之情茍欲免身讹言之人善言从女口出恶言亦从女口出女口一耳善也恶也同出其中谓其可贱忧心愈愈我心忧如是与讹言者殊涂故见侵侮也【苏曰小人倾诈反覆无愧使我忧心愈愈日以益甚而反以侮我曰何至是】
　　忧心惸惸【其营反】念我无禄民之无辜并【必政反】其臣仆哀我人斯于何从禄瞻乌爰止于谁之屋
　　毛曰惸惸忧意也【王曰惸惸独也】　陈曰禄福也无禄犹言不幸也　郑曰辜罪也　朱曰并俱也古者以罪人为臣仆亡国所虏亦以为臣仆故箕子曰商其沦丧我罔为臣仆言不幸遭国之将亡与此无罪之民将随以沦陷而并为臣仆未知将复从何人而受禄如乌飞不知其将止于谁之屋也【王曰民有欲无主乃乱天生聪明时乂王不能乂民无所得禄则释王而从禄于他乌之为物惟能食已则止其屋民之从禄将如此矣哀者哀其如此瞻者瞻其将然也　曹曰君子之仕行其义也今民无辜而陷于刑辟又并其臣仆而戮之欲救则不能欲言则不可义不得行岂非不幸欤民心无常惟惠之懐今幽王惟有淫刑滥罚而无惠养之意斯人何所从禄乎人无所得禄父母妻子尚不能相顾而况于君乎有食而无网罗者乌之所止有惠而无刑戮者民之所归此所谓为汤武敺民者也】
　　瞻彼中林侯薪侯蒸【之丞反】民今方殆视天梦梦【莫红反】旣克有定靡人弗胜【音升】有皇上帝伊谁云憎
　　毛曰中林林中也　郑曰侯维也林中大木之处而维有薪蒸耳　尔雅曰梦梦乱也　朱曰皇大也上帝天之神也以其形体谓之天以其主宰谓之帝苏曰中林之木莫不摧毁而维薪蒸在焉其残之也甚矣幽王播其虐于天下大家世族散为皂亦犹是也【王曰君之剥削于民而至于尽犹人之侵伐林木以致薪蒸者也】民方在危殆之中视天之梦梦若无能为者不知此天理之未定故也【欧阳曰民今方危殆而仰瞻天则梦梦然而无所告】方其未定何所不至及其既定人未有不为天所胜者申包胥曰人众则胜天天定亦能胜人不然天岂有所憎而祸之耶适当其未定故尔【曹曰中材宜有乔木朝廷宜有世臣今中林惟有薪蒸之小材而已喻王絶功臣之世弃贤者之类而惟聚羣小于朝廷之上也治生乎君子乱生乎小人小人聚于朝廷民欲不殆得乎】
　　谓山盖卑为冈为陵民之讹言宁莫之惩召彼故老讯【音信】之占梦具曰予圣谁知乌之雌雄
　　毛曰故老元老讯问也具曰予圣君臣俱自谓圣也欧阳曰凡禽鸟之雌雄多以其首尾毛色不同而
　　别之乌之首尾毛色雌雄不异人所难别故引以为言　李曰谓山为卑则有为山者有为大阿者而皆以为卑民之讹言变白为黒如此乃不惩艾之何也　孔曰王既任小人不止讹言而爱好鄙碎共信徴祥召彼元老宿旧有徳者但问之占梦之事言其侮慢长老也【朱曰方且召彼故老而问之以不急之事　前汉艺文志曰惑者不稽诸躬而忌妖之见是以诗刺召彼故老讯之占梦伤其舍本而忧末不能胜凶咎也　吕曰召彼故老讯之占梦执我仇仇亦不我力其车既载乃弃尔辅皆不信仁贤之实也】　王曰乱甚矣不知与故老图此乃召而讯之占梦则其迷亦甚矣惟其迷甚故君臣皆自谓圣而上下同徳如乌雌雄无以相别也【孔丛子子思言于卫侯曰君之国事将日非矣公曰何故对曰有由然焉君出言自以为是而卿大夫莫敢矫其非卿大夫出言亦自以为是而士庶人莫敢矫其非君臣既自贤矣而羣下同声贤之贤之则顺而有福矫之则逆而有祸如此则善安从生诗曰具曰予圣谁知乌之雌雄抑亦似君之君臣乎　曹曰周礼占梦之官中士耳若朝廷故老更歴世事人君之所当尊钦乞言可也今不讯之以天灾而乃讯之以占梦缓急倒置矣故老亦知王之不可以正言之也皆巽言避害具言其圣而已谁能复知乌之雌雄哉】
　　谓天盖髙不敢不局【其欲反】谓地盖厚不敢不蹐【井亦反】维号【音豪】斯言有伦有哀今之人胡为虺【晖鬼反】蝪【星歴反】毛曰局曲也【孔曰曲者曲身也】累足也【说文曰少歩也】脊理也董曰崔灵恩集注以虺为蝮　毛曰蜴螈也【孔曰释鱼】
　　【云蝾螈蜥蜴蝘蜓守宫也　李曰蝾螈一名蜥蜴蜥蜴名蝘蜓蝘蜓名守宫　董曰陆玑以虺蜴为蝾螈郑康成以虺蜴为蜥蜴攷诗书无以虺为蜴者】　朱曰遭世之乱天虽髙而不敢不局地虽厚而不敢不【家语曰孔子读诗于正月六章惕焉如惧曰彼不逹之君子岂不殆哉从上依世则道废违上离俗则身危时不兴善已独由之则曰非妖即妄也故贤者既不遇大恐不终其命焉桀杀龙逄纣杀比干皆是类也诗曰谓天盖髙不敢不局谓地盖厚不敢不此言上下罪畏而无所自容也】　王曰人号呼而出斯局之言者非诞也乃有伦序有理　朱曰哀今之人胡为肆毒以害人而使之至此乎【王曰当是时也人之害人者则为虺畏人者则为蜴】
　　瞻彼阪【音反】田有菀【音鬰】其特天之扤【五忽反】我如不我克彼求我则如不我得执我仇仇亦不我力
　　郑曰阪田崎岖墝【若交反】埆【戸角反】之处而有菀然茂特之苖　毛曰扤动也仇仇犹謷謷【五报反】也【孔曰释训云仇仇敖敖傲也　郭璞曰皆傲慢贤者】朱曰力犹用力也　李曰视彼阪田崎岖之处有菀然特盛之苗亦犹昏乱之朝有挺然特立之贤者特立之苗特生于阪田之中而天为风雨以扤动之惟恐其不胜【郑曰谓其迅疾也】亦犹贤者之特立而小人成羣思有以中伤之惟恐其不及也【欧阳曰云天之扤我省君子居危推其命于天也】　苏曰方其求我以为法也如恐失我尔　孔曰其得我则空执留我其礼待我謷謷然　苏曰曽不力用我也书曰凡人未见圣若不克见既见圣亦不克由圣【朱曰求之甚艰而弃之甚易言其无常耳　郑曰言其有贫贤之名无用贤之实】　欧阳曰此章大夫自伤独立于昏乱之朝也大夫既伤独立而知其无如之何故于下章遂及亡国之忧
　　心之忧矣如或结之今兹之正胡然厉矣燎【力诏反】之方宁或灭之赫赫宗周褒【补毛反】姒【音似】烕【呼恱反】之
　　孔曰结纒结也　欧阳曰正政古用字多通　毛曰厉恶也　郑曰火田为燎燎之方盛之时炎炽熛怒也　毛曰宗周镐京也褒国也姒姓也烕灭也【释文曰烕齐人语也】　郑曰心忧如有结之者　欧阳曰我心之忧如结而国之政何其恶也【王曰厉危也正危则以邪胜故也】　李曰火之燎于原宁有能灭之乎今也赫赫然之宗周而乃为褒姒所灭诚可骇也【朱曰赫赫之宗周而一褒姒足以灭之盖伤之也】　毛曰幽王惑褒女以为后诗人知其必灭周也【孔曰宗周未灭诗人以褒姒淫妬知其必灭宗周也】　欧阳曰此诗上七章皆述王信讹言乱政至此始言灭周主于褒姒者谓王溺女色而致昏惑推其祸乱之本以归罪也【曹曰邪正之本皆始于梱内文王之造周也刑于寡妻至于兄弟以御于家邦二南之化周之所以兴也幽王反其道周之所以灭也夫火田为燎火之起灭有盛衰之势方其势之煽也谁能灭之周文武成康奕世积累之烈赫然方盛而褒姒独以一妇人而灭之者成之难而败之易幽王之嬖褒姒至于乱适庶进憸人用炮烙失信于诸侯以召犬戎之祸是以周虽未灭而灭之形成矣】
　　终其永怀又窘【求陨反】阴雨其车旣载乃弃尔辅载输尔载【才再反下同】将【七羊反】伯助予
　　毛曰窘困也　孔曰辅是可解脱之物盖如今人防杖于辐以防辅车　郑曰输堕【许规反】也　毛曰将请也伯长也　苏曰幽王日为淫虐譬如行险而不知止君子永思其终知其必有大难故曰终其永懐又窘隂雨　朱曰隂雨则泥泞而车易以陷也　毛曰大车重载又弃其辅　郑曰乃弃尔辅谓逺贤也弃女车辅则堕女之载乃请长者见助以言国危而求贤者已晚矣【苏曰幽王不虞难之将至而弃贤臣焉故曰乃弃尔辅君子求助于未危故难不至茍其载之既堕而后号伯以助予则无及矣】东莱曰前章既言周之必亡矣此章怀不能已复诲幽王曰此何等时也乃弃贤者不以自助乎无至于倾覆而悔之也
　　无弃尔辅员【音云】于尔辐【方六反】屡【力住反】顾尔仆不输尔载终逾絶险曽是不意
　　毛曰员益也　朱曰辅所以益辐也【孔曰当无弃尔之车辅益于尔之轮辐】　郑曰屡数【音朔】也仆将车者也　欧阳曰戒其无弃尔辅而益其辐又顾其仆使不覆所载者谓驾车者当如此犹恐覆败而今乃履絶险而不以为意则宜其覆矣　苏曰告之而不信故又曰终逾絶险曽是不意【李曰不弃尔辅员于尔辐可谓慎矣犹以为未也而又屡顾尔仆然后不至于多难今幽王乃终然逾于絶险之地而不以为意其忽于祸难可知矣】　范曰治天下者任重道逺故以将车喻
　　鱼在于沼【之绍反】亦匪克乐【音洛】潜虽伏矣亦孔之炤【音灼】忧心惨惨【七感反】念国之为虐
　　毛曰沼池也　郑曰炤者易见也　毛曰惨惨犹戚戚也　王曰鱼在于沼其为生已蹙矣是以匪克乐也　苏曰君子立于衰乱之朝譬如鱼之在沼非其所乐　王曰潜虽伏矣亦孔之炤以譬君子虽潜伏无所容也蹙而困之如此故君子忧心惨惨念国之为虐也惨惨则幽愁之至也【孔曰贤者在朝廷非能有乐退而隠居虽遁于山林之中又姓名闻彻不可以避莫知所处　刘曰鱼虽然潜伏深渊亦为网罟者所获士虽隠晦于山林亦为罗织者所丽言危乱之世有道君子在朝不可也在野不可也】文中子游马颊之谷遂至牛首之谿登降信宿从者乐姚义窦威进曰夫子遂得濳乎文中子曰濳虽伏矣亦孔之炤威曰朝廷有召子议矣文中子曰彼求我则如不我得执我仇仇亦不我力义曰其车既载乃弃尔辅威曰终逾絶险曽是不意文中子喟然遂歌正月终焉既而曰不可为矣
　　彼有防酒又有嘉殽【户交反】洽比【毗志反】其隣昏姻孔云念我独兮忧心慇慇
　　毛曰洽合也　孔曰比亲比也　毛曰云旋也慇殷然痛也　李曰小人有防酒嘉殽和洽其邻里与其亲戚周旋而我独忧之昔人有言曰燕雀处堂母子相安自以为乐也突决栋焚而母子恬然不知祸之将及也今国势如此而小人徒乃羣居饮酒以相乐殆燕雀之类也【王曰君子困蹙而小人得志有酒食以洽比其邻里怡怿其昏姻而昏姻甚称说其为善则君子失志穷独其忧甚矣慇慇则疾痛之志也　欧阳曰大夫既自伤将及祸而又哀彼众人不知危亡可忧而犹有以酒殽与其隣里亲戚为乐者而我独忧也】
　　佌佌【音此】彼有屋蔌蔌【音速】方有谷民今之无禄天夭【于遥反】是椓【陟角反】哿【哥我反】矣富人哀此惸独
　　毛曰佌佌小也蔌蔌陋也　郑曰谷禄也　朱曰椓害也　毛曰哿可独单也　孔曰佌佌然之小人彼已有室屋之富矣其蔌蔌然窭陋者方有爵禄之贵矣　王曰佌佌者有家而蔌蔌者方且有禄未艾也而民反无禄　苏曰民方无福故天之大孽并出而椓丧之【王曰佌佌蔌蔌者椓害之也】富人犹可胜也惸独甚矣【李曰衰乱之世要其极也贫富俱受其祸言其一时之虐政富者之财犹可以胜其求贫者愈不堪也】　东莱曰劳役之甚者又就其间自较其轻重故曰土国城漕我独南行困苦之甚者又就其间自较其浅深故曰哿矣富人哀此惸独使民至是盖甚可怜矣正月十三章八章章八句五章章六句
　　十月之交大夫刺幽王也
　　曹曰郑氏以十月之交雨无正小旻小宛皆厉王之诗毛公作传时移其篇第在此而欧阳修苏辙陈鹏飞皆以其説为非证据明甚当从本序
　　十月之交朔日辛卯日有食之亦孔之丑彼月而微此日而微今此下民亦孔之哀
　　毛曰交日月之交防【孔曰日月交防谓朔也周天三百六十五度四分度之一日月皆右行于天一昼一夜日行一度月行十二度十九分度之七二十九日有余而月行天一周追及于日而与之防交防而日月同道则食月或在日道表或在日道里则不食矣又歴家为交食之法大率以百七十三日有竒为限然月先在里则依限而食者多若月在表虽依限而食者少杜预见其参差乃云日月动物虽行度有大量不能不少有盈缩故有虽交防而不食者或有频交而食者此得之矣　郑曰周之十月夏之八月也八月朔日月交防而食　李曰唐志云十月之交以歴推之在幽王之六年　什方张曰诗有夏正无周正独此诗为周正乎汉歴幽王无八月朔食而唐歴则有之议者疑其傅防而为此也　苏曰日食天变之大者也然正阳之月古尤忌之夏之四月为纯阳故谓之正月十月为纯隂故谓之阳月纯隂而食阳弱之甚也纯阴而食隂壮之甚也】　孔曰古之歴书亡矣今世有周歴鲁歴者盖汉初为之其交无迟疾盈缩考日食之法而其年月徃徃参差是以汉世通儒未有以歴考此辛卯日食者　毛曰丑恶也　苏曰交当朔则日食然亦有交而不食者交而食阳微而隂乘之也交而不食阳盛而隂不能掩也　朱曰此则系乎人事之感盖臣子背君父妾妇乘其夫小人陵君子夷狄侵中国所感如是则隂盛阳微而日为之食矣是以圣人于春秋毎食必书而诗人亦以为丑也【孔曰天之昭昭大明照临下土忽尔殱亡俾昼作夜其为怪异莫斯之甚故有伐鼓用币之仪贬膳去乐之数皆所以重天变警人君也】　王曰月有盈亏亏则微矣彼月而微则固其所此日而微则非其常　郑曰灾害将起故下民亦甚可哀【苏曰天变既见君子知国之将亡国亡则民首被其患是以哀之也】
　　日月告凶不用其行四国无政不用其良彼月而食则维其常此日而食于何不臧
</div>
    <div class="pagination">
<a href="段氏毛诗集解_page19.html">上一页</a><span>...</span><a href="段氏毛诗集解_page15.html">15</a><a href="段氏毛诗集解_page16.html">16</a><a href="段氏毛诗集解_page17.html">17</a><a href="段氏毛诗集解_page18.html">18</a><a href="段氏毛诗集解_page19.html">19</a><span class="current-page">20</span><a href="段氏毛诗集解_page21.html">21</a><a href="段氏毛诗集解_page22.html">22</a><a href="段氏毛诗集解_page23.html">23</a><a href="段氏毛诗集解_page24.html">24</a><a href="段氏毛诗集解_page25.html">25</a><span>...</span><a href="段氏毛诗集解_page21.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
