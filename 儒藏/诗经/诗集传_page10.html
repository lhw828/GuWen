<!DOCTYPE html>
<html>
<head>
    <meta charset="UTF-8">
    <title>诗集传 - 第 10 页/共 31 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>诗集传 - 第 10 页/共 31 页</h1>
    <div class="content">　　陟彼冈兮瞻望兄兮兄曰嗟予弟行役夙夜必偕上慎旃哉犹来无死
　　必偕必与同役者偕无独行也
　　陟岵三章章六句
　　十亩之间刺时也
　　毛诗之叙曰其国削小民无所居夫国削则民逝矣未有地亡而民存者也且虽小国岂有一夫十亩而尚可以为民者哉
　　十亩之间兮桑者闲闲兮行与子还兮
　　此君子不乐仕于其朝之诗也曰虽有十亩之田桑者闲闲其可乐也行与子归居之夫有十亩之田其所以为乐者亦鲜矣而可以易仕之乐则仕之不可乐也甚矣
　　十亩之外兮桑者泄泄兮行与子逝兮
　　泄泄闲貌也
　　十亩之间二章章三句
　　伐檀刺贪也
　　坎坎伐檀兮寘之河之干兮河水清且涟猗不稼不穑胡取禾三百防兮不狩不猎胡瞻尔庭有县貆兮彼君子兮不素餐兮
　　坎坎伐檀声也檀性坚韧宜为车耳伐檀而寘之河上河非用车之处虽使河水清且涟而犹不见用君子之仕于乱世其难合也如檀之于河至于小人则不然不稼不穑而取禾三百防不狩不猎而县貆于庭矣君子不得其君不仕小人未可以取而取之矣种之曰稼敛之曰穑百亩曰廛貉子曰貆
　　坎坎伐辐兮寘之河之侧兮河水清且直猗不稼不穑胡取禾三百亿兮不狩不猎胡瞻尔庭有县特兮彼君子兮不素食兮
　　水平则流直兽三岁曰特
　　坎坎伐轮兮寘之河之漘兮河水清且沦猗不稼不穑胡取禾三百囷兮不狩不猎胡瞻尔庭有县鹑兮彼君子兮不素飱兮
　　沦竭也
　　伐檀三章章九句
　　硕防刺重敛也
　　硕防硕防无食我黍三岁贯女莫我肻顾逝将去女适彼乐土乐土乐土爰得我所
　　硕大也重敛以自封犹防之食人以自养也贯事也
　　硕防硕防无食我麦三岁贯女莫我肻徳逝将去女适彼乐国乐国乐国爰得我直硕防硕防无食我苖三岁贯女莫我肻劳逝将去女适彼乐郊乐郊乐郊谁之永号
　　劳劳来也欲适乐郊而不可得故曰谁为乐郊可长号而求之者哉
　　硕防三章章八句





　　诗集传卷五
　　钦定四库全书
　　诗集传卷六　　　　　　　宋　苏辙　撰
　　唐　　　　　　　　　国风
　　唐者帝尧之旧都成王以封母弟叔虞谓之唐侯南有晋水至子燮改为晋侯其地在禹贡太行恒山之西太原太岳之野晋侯燮之曾孙成侯始徙居曲沃其孙穆侯又徙于綘僖公之世变风既作其诗忧深思远犹有尧之遗风故虽晋诗而谓之唐以为此尧之旧而非晋徳之所及也
　　蟋蟀刺晋僖公也
　　蟋蟀在堂岁聿其莫今我不乐日月其除无已太康职思其居好乐无荒良士瞿瞿
　　蟋蟀蛩也岁寒则蛩入于堂聿遂也除去也此诗君臣相告语之辞也僖公俭而不中礼故告之曰蟋蟀在堂岁其遂莫矣而君不乐日月舍女去矣君曰无乃已太康欤吾念吾职之所居者是以不皇乐也曰不然君子之不为乐惧其荒耳苟乐而不荒斯可矣君子之于乐也瞿瞿而不违礼耳
　　蟋蟀在堂岁聿其逝今我不乐日月其迈无已太康职思其外好乐无荒良士蹶蹶
　　既思其职又思其职之外蹶蹶敏也
　　蟋蟀在堂役车其休今我不乐日月其慆无已太康职思其忧好乐无荒良士休休
　　岁晚则入居于室而役车止慆过也休休乐也
　　蟋蟀三章章八句
　　山有枢刺晋昭公也
　　山有枢隰有榆子有衣裳弗曵弗娄子有车马弗驰弗驱宛其死矣他人是愉
　　枢荎也娄亦曵也愉乐也人君有衣服车马钟鼔饮食而不能用譬如山木之不采终亦腐败摧毁归于无用而已
　　山有栲隰有杻子有庭内弗洒弗扫子有钟鼔弗鼔弗考宛其死矣他人是保
　　栲山樗也杻檍也考击也保安也
　　山有漆隰有栗子有酒食何不日鼓瑟且以喜乐且以永日宛其死矣他人入室
　　永引也
　　山有枢三章章八句
　　扬之水刺晋昭公也
　　扬之水白石凿凿素衣朱襮从子于沃既见君子云何不乐
　　昭公始封桓叔于曲沃沃盛强昭公微弱虽欲去之而不可得矣譬如扬水以求其能流虽物之易流者有不能流矣而况于石乎祗以益其凿凿耳凿凿洁也民知昭公之不振也故将具诸侯之衣以从桓叔于沃素衣中衣也襮绣领也诸侯之中衣縁以丹朱领以黼绣
　　之水白石皓皓素衣朱绣从子于鹄既见君子云何其忧
　　皓皓白也绣绣领也鹄沃之邑也
　　扬之水白石我闻有命不敢以告人
　　清澈也命桓叔之政命也闻而不敢以告人为之隐也桓叔将以倾晋而民为之隐欲其成矣扬之水三章二章章六句一章章四句
　　椒聊刺晋昭公也
　　椒聊之实蕃衍盈升彼其之子硕大无朋椒聊且远条且
　　椒之性芬烈而能夺物者也今其实蕃衍而盈升则其近之者未有不见夺者也桓叔笃硕广大无有与敌者以桓叔之徳而倾晋犹以椒之芬而夺物也故曰椒聊且远条且言信如椒之远芬也条长也
　　椒聊之实蕃衍盈匊彼其之子硕大且笃椒聊且远条且
　　两手曰掬
　　椒聊二章章六句
　　绸缪刺晋乱也
　　绸缪朿薪三星在天今夕何夕见此良人子兮子兮如此良人何
　　绸缪犹纒绵也合异姓以为昏姻譬如错取众薪而朿之耳薪之为物朿之则合而释之则解是则绸缪固之而后可以望其合也三星参也古者昏礼于岁之隙昏而参见于东方则十月也于是昏礼始行矣夫昏姻之难自其纳采问名绸缪不已时至而后亲迎民之为之也劳矣故其成也则曰今夕何夕见此良人今夕何夕云者幸之之辞也然而居于乱世室家不能相保既已成昏而惧其失之也则曰子兮子兮如此良人何子兮子兮云者有所愬之之辞也
　　绸缪束刍三星在隅今夕何夕见此邂逅子兮子兮如此邂逅何
　　参在东南则十月之后也
　　绸缪束楚三星在户今夕何夕见此粲者子兮子兮如此粲者何
　　参直于户则正月也三女曰粲大夫一妻二妾
　　绸缪三章章六句
　　杕杜刺时也
　　有杕之杜其叶湑湑独行踽踽岂无他人不如我同父嗟行之人胡不比焉人无兄弟胡不佽焉
　　杕特貌也杜赤棠也湑湑盛也踽踽无所亲也晋君逺其兄弟而亲异姓譬如杕杜条干不足以相扶特盛其叶耳君子欲告之而惧其不信故告其所与行之人使为之佽比其兄弟必告其所与行者庶其无疑之也
　　有杕之杜其叶菁菁独行睘睘岂无他人不如我同姓嗟行之人胡不比焉人无兄弟胡不佽焉
　　杕杜二章章九句
　　羔裘刺峕也
　　羔裘豹袪自我人居居岂无他人维子之故
　　君之处于民上犹豹袪之在羔裘耳豹虽甚贵而以羔为本君虽甚尊而由有民以安其居舍羔则豹无所施而无民则君无所托矣今奈何不吾恤乎且吾之所以不去非无他人也特以故旧念子耳子岂反谓我不能去而苦我哉
　　羔裘豹褎自我人究究岂无他人维子之好
　　究久也君之所以能久于此者由有民也好旧好也
　　羔裘二章章四句
　　鸨羽刺时也
　　毛诗之叙曰昭公之后大乱五世君子下从征役而作此诗
　　肃肃鸨羽集于苞栩王事靡盬不能蓺稷黍父母何怙悠悠苍天曷其有所
　　肃肃羽声也苞稹也栩杼也鸨似鴈性不木止犹人之不安于征役也盬不攻致也怙恃也
　　肃肃鸨翼集于苞棘王事靡盬不能蓺黍稷父母何食悠悠苍天曷其有极肃肃鸨行集于苞桑王事靡盬不能蓺稻父母何尝悠悠苍天曷其有常
　　行列也
　　鸨羽三章章七句
　　无衣美晋武公也
　　岂曰无衣七兮不如子之衣安且吉兮
　　礼侯伯七命冕服七章诸侯不命于天子则不成为君周衰诸侯有不俟王命者武公始幷晋国独能请命于周故曰以晋之力岂不足以为是七章之衣乎然而不如子之赐我安且吉也
　　岂曰无衣六兮不如子之衣安且燠兮
　　天子之卿六命车旗衣服以六为节不敢必当侯伯故复称其次也燠暖也
　　无衣二章章三句
　　有杕之杜刺晋武公也
　　有杕之杜生于道左彼君子兮噬肯适我中心好之曷饮食之
　　噬逝通杜之生于道左行者之所愿休息也而特生寡防人是以无往就之者譬如国君士之所愿事也而无恩于人彼君子则亦舎我而逝耳尚谁肯适我哉苟诚好之曷不试饮食之庶其肯从我乎
　　有杕之杜生于道周彼君子兮噬肯来游中心好之曷饮食之
　　周曲也
</div>
    <div class="pagination">
<a href="诗集传_page9.html">上一页</a><span>...</span><a href="诗集传_page5.html">5</a><a href="诗集传_page6.html">6</a><a href="诗集传_page7.html">7</a><a href="诗集传_page8.html">8</a><a href="诗集传_page9.html">9</a><span class="current-page">10</span><a href="诗集传_page11.html">11</a><a href="诗集传_page12.html">12</a><a href="诗集传_page13.html">13</a><a href="诗集传_page14.html">14</a><a href="诗集传_page15.html">15</a><span>...</span><a href="诗集传_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
