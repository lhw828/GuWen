<!DOCTYPE html>
<html>
<head>
    <meta charset="UTF-8">
    <title>毛诗正义 - 第 57 页/共 72 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>毛诗正义 - 第 57 页/共 72 页</h1>
    <div class="content">　　既醉以酒，既饱以德。既者，尽其礼，终其事。笺云：礼，谓旅酬之属。事，谓惠施先后及归俎之类。○施，式豉反。 
　　君子万年，介尔景福。笺云：君子，斥成王也。介，助。景，大也。成王，女有万年之寿，天又助女以大福，谓五福也。 
　　[疏]“既醉”至“景福”。○毛以为，成王之祭宗庙，群臣助之，至旅酬而酌酒，终无筭爵，而皆醉。言成王既醉之以酒矣，又於祭末见惠施先后归俎之事，差次二者之德，志意充满，又是既饱以德矣。君子成王，德能如此，当有万年之寿，天又大与汝大福也。○郑唯以介为助。馀同。○传“既有”至“其事”。○正义曰：《春秋》日食尽者谓之既，故解之云：“既者，尽其礼，终其事。”尽礼、终事，其义一也。以经有二事，故分之耳。○笺“礼谓”至“之类”。○正义曰：以传解为二，故亦分而申之。传以礼解酒，故云：“礼，旅酬之属。”言“之属”，谓下及无筭爵也。传以事解德，故云“事，谓惠施先后”。谓尸饮五，献卿，尸饮七，献大夫，以贵贱为先后也。及“归俎”者，贵者得贵骨，贱者得贱骨，贵者先而贱者后。言之类，见理兼十伦，故笺略举以包通之。○笺“君子”至“五福”。○正义曰：何知君子非上醉酒饱德之人，而以为成王者，以与万年连文。六章、七章“万年”之下，以“祚胤”、“景命”接之，故知君子万年，宜斥成王也。六章“万年”之下云“永锡祚胤”，即乘之云“天被尔禄”，明永锡者，是天锡之也。此“介尔景福”，亦在“万年”之下，其文与彼相值，明亦大也，故云“天助汝以大福”也。此祭宗庙而言天助者，以人死魂归於天，虽人鬼所助者，皆归之於天焉。《少牢》嘏辞亦云“使汝受禄於天”，是也。福谓五福者，《洪范》云：“五福：一曰寿，二曰富，三曰康宁，四曰攸好德，五曰考终命。”注云：康宁，人平安也。攸好德，人皆好有德也。考终命，考，成也；终性命，谓皆生佼好以至老也。此五者皆是善事，自天受之，故谓之福。福者，备也。备者，大顺之总名。《诗》言“景福”多矣，以此篇福事数备於五，故就此以明之，见诸言“景福”，义皆然也。此篇言“君子万年”，是为寿也。“天被尔禄”，是富也。“室家之壸”，是康宁也。“昭明有融”，是攸好德也。“高朗令终”，“景命有仆”，即考终命也。为下具此五者，故笺於是言之，明此篇“景福”之言，为下总目也。
　
　　既醉以酒，尔殽既将。将，行也。笺云：尔，女也。殽，谓牲体也。成王之为群臣俎实，以尊卑差次行之。 
　　君子万年，介尔昭明。笺云：昭，光也。 
　　[疏]“既醉”至“昭明”。○毛以为，成王之祭宗庙，群臣助之，终於无筭爵，而皆醉。言成王既醉之以酒矣，尔王之殽羞牲体既差次而行之，礼事终备，女君子成王当有万年之寿。天又光大汝成王，与之以昭明之道，谓使之政教常善，永作明君也。○郑唯以介为助。馀同。○笺“殽谓”至“行之”。○正义曰：归俎者，以牲体实之於俎，故又谓俎实。以尊卑差次行之者，谓“贵者得贵骨，贱者得贱骨”，是也。
　
　　昭明有融，高朗令终。融，长。朗，明也。始於飨燕，终於享祀。笺云：有，又。令，善也。天既助女以光明之道，又使之长。有高明之誉，而以善名终，是其长也。 
　　令终有俶，公尸嘉告。俶，始也。公尸天子以卿，言诸侯也。笺云：俶，犹厚也。既始有善令，终又厚之。公尸以善言告之，谓嘏辞也。诸侯有功德者，入为天子卿大夫，故云“公尸”。公，君也。○俶，尺叔反。嘏，古雅反。 
　　[疏]“昭明”至“嘉告”。○毛以为，天既光大汝成王以昭明之道，甚有长也。言与之明道，未有极已之时。以是之故，王德高明而有善终。礼莫重於祭，飨燕是礼之始，享祀是礼之终，言王能善於祭也。王之善终又有始，言王於飨燕之礼亦善为之。由其终始皆善，故於祭之时，有诸侯之公与王为先祖之尸，始以善告王，使受福也。由此祭而使群臣饱德，故因述王之祭祀焉。○郑以为，天既助汝王以光明之道，不但一时而已，又使之长远也。所以为长者，使王有高明之誉，而以善名终，是其长也。既以善名而终，又使之笃厚，是故公尸以善言告王也。○传“融长”至“享祀”。○正义曰：“融，长”，《释诂》文。《释言》云：“明，朗也。”反覆相训，故朗为明也。此言“令终”，下云“有俶”，则是始终相对。下云“公尸”，此论祭事。《祭统》曰：“礼有五经，莫重於祭。”是以祭礼为重。礼终於是，故谓之终。以事神之礼为终，则与人交接者为始，故以飨燕为始，享祀为终。王者先成民而后致力於神，故始於飨燕，终於享祀。○笺“有又”至“其长”。○正义曰：以说一人之事，宜为相亚，故以“有”为“又”。“令，善”，《释诂》文。天既助汝以光明之道，令其无有穷已，是又使之长也。光明之道，自在己身，行之於人则有名誉。此高朗令终，还述“有融”之言，故云“有高明之誉，而以善名终，是其长也”。易传者，此昭明还乘上文而申之，未有祭事在其间，故易之也。○传“俶始”至“诸侯”。○正义曰：“俶，始”，《释诂》文。天子以卿，谓以卿为尸也。卿而谓之公者，言此卿之尊，比下土诸侯也。诸侯称公，故亦谓卿为公也。《白虎通》引曾子曰：“王者宗庙，以卿为尸，射以公为耦。不以公为尸，避嫌三公尊近天子，亲稽首拜尸，故不以公为尸。”然则当时传记有此说，故知宗庙之尸必以卿也。卿六命，出封则为侯伯，故得以公言之。此传据卿非诸侯者为说耳。若诸侯入为卿，则称公，是常矣。○笺“俶犹”至“公君”。○正义曰：笺以此文从“介尔昭明”以来，转相乘述，则是终有俶亦是介尔之事，俱为神祐，受之於天，非言王之祭燕行事始终故，不从俶为始。以“令终”已是善名，故以俶为厚。《释诂》云：“俶，作也。”作事所以厚生，故云“俶犹厚也”。言天祐成王，既始使以善名，终又使厚之，见天意殷勤之至也。尸告主人，唯嘏辞耳，故知“公尸嘉告”谓嘏辞也。传言以卿为非诸侯者，故又言诸侯入为卿大夫，以申足传说也。诸侯有功德者，入为天子之卿。大夫谓侯，伯为卿，子男为大夫，五等在国，臣皆称之曰公，故言公尸也。“公，君”，《释诂》文。明国君而称公，非必公爵也。此宗庙宜以卿为尸，但因解公而连言大夫耳。《祭统》云：“夫祭之道，孙为王父尸。所使为尸者，於祭者子行也，父北面而事之。”彼说天子诸侯之法，则天子诸侯宗庙之祭，其尺用同姓也，於同姓之中用其適者，故《祭统》注云：“必取同姓之適。”知者，《士虞记》云：“男，男尸。女，女尸。必使异姓，不使贱者。”注云：“异姓，妇也。”尸配尊者，必使適也。虽虞时男女别尸，既祔则夫妇，其尸唯此为异，其用適则同也。《曲礼》曰：“为人子者不为尸。”注云：“然则尸必卜筮无父者。”然则尸又用適而无父者也。非其宗庙之祭，则其尸不必同姓。《石渠论》云：“周公祭天，用太公为尸。”是用异姓也。《白虎通》又云：“周公祭太山，用召公为尸。”盖天地山川得用公也。
　
　　其告维何？笾豆静嘉。恒豆之菹，水草之和也。其醢，陆产之物也。加豆，陆产也。其醢，水物也。笾豆之荐，水土之品也。不敢用常亵味而贵多品。所以交於神明者，言道之遍至也。笺云：公尸所以善言告之，是何故乎？乃用笾豆之物，絜清而美，政平气和所致故也。○亵，息列反。清如字，又才性反。 
　　朋友攸摄，摄以威仪。言相摄佐者，以威仪也。笺云：朋友，谓群臣同志好者也。言成王之臣，皆有仁孝士君子之行，其所以相摄佐威仪之事。○好，呼报反。 
　　[疏]“其告”至“威仪”。○正义曰：案乘上“公尸嘉告”，又问而说之。言其此公尸以善言告者，维何所为乎？乃由王之所祭，笾豆之物，絜清而美，又其时王之群臣同志好之朋友，皆有士君子之行，所以相摄敛而佐助之。其所以相摄佐者，以威仪之事也。由祭馔则絜清而美，助者又善於威仪，当神之意，故公尸以善言告王也。○传“恒豆”至“遍至”。○正义曰：自“交於神明”以上，皆《郊特牲》文。所异者，唯彼“和”下有“气”，此略之耳。既引其文，又云“言道之遍至”，以解其间用水土之意。豆谓恒常正祭之豆，菹用水草之和气所生者而为之，若昌本与凫葵也。其醢则用陆地所产之物，若纴麋之等也。朝事为正，故谓之恒。其加豆菹用陆产之物，若葵菹与豚拍也。其醢则别用水物，若蠃与鱼。谓馈食之豆，以其亚朝事，故谓之加。此笾豆之荐，用水土所生之品者，以不敢用寻常亵美之味而贵其多品数，故加桓豆。所以交接于神明者，言道之遍而至於水土故也。彼注云：“此谓诸侯也。天子朝事之豆，有昌本、麋臡、茆菹、麏臡，馈食之豆，有葵菹、蠃醢、豚拍、鱼醢，其馀则有杂错云也。”《记》言恒豆、加豆，郑引朝事、馈食，则以朝事为恒，馈食为加，取其水陆相配与《记》同者，而证之以恒加相亚，宜为朝事与馈食，故不为馈外之加焉。其馀错杂者，於《天官·醢人》云“朝事之豆”，有韭菹、青菹，非水草也。“馈食之豆”，有蜃蚳醢。蜃非陆产，蚳非水物，故言杂错也。此皆言豆而并言笾者。笾与豆相配，故连言之也。此皆天子之礼，而引诸侯法者，取水土之品是静加之义，故引之。其杂错犹自不同也。○笺“公尸”至“致故”。○正义曰：维何者，问之辞。静嘉者，答之意。言政平气和，因解水陆之物得美之意。此经意言“其告维何”，由“笾豆静嘉”。下云“其类维何？室家之壸”；“其胤维何？天被尔禄”，更自申说类胤之事，文势虽与此异，俱问而自说，故同言维何也。○笺“朋友”至“之事”。○正义曰：言朋友则非一人，论祭事而言攸摄，则是群臣相摄以助之。友者同志之名，故云“朋友，谓群臣同志好者”。摄者，收敛之言，各自收敛，以相助佐为威仪之事，则《祭义》所谓“济济漆漆”是也。
　
　　威仪孔时，君子有孝子。笺云：孔，甚也。言成王之臣威仪甚得其宜，皆君子之人，有孝子之行。 
　　孝子不匮，永锡尔类。匮，竭。类，善也。笺云：永，长也。孝子之行，非有竭极之时，长以与女之族类，谓广之以教道天下也。《春秋传》曰：“颖考叔，纯孝也，施及庄公。”○匮，求位反。道音导。施，以豉反。 
　　[疏]“威仪”至“尔类”。○毛以为，成王之臣既相摄佐以威仪，故威仪甚得其適时之中，皆为君子之人，皆有孝子之行。既有孝子之行，又不有竭极之时，能以孝道转相教化，则天长赐汝王以善道矣。○郑唯长与汝之族类为异。馀同。○笺“孔甚”至“其宜”。○正义曰：“孔，甚”，《释言》文。时谓时节。前事而量度之，使己举措合宜，故云“威仪甚得其宜”。《宾之初筵》笺以时为心所尊敬，意亦类於此也。○传“匮，竭。类，善”。○正义曰：“匮，竭”俱是尽之义，故以匮为竭。“类，善”，《释诂》文。○笺“永长”至“庄公”。○正义曰：“永，长”，《释诂》文。《祭义》云“大孝不匮”，言“博施备物”。当谓天子诸侯行孝不匮也。此“孝子不匮”，乘上“朋友”之文，亦谓群臣行孝，与彼异也。以言群臣之孝，则知“永锡尔类”为长与尔之族类，谓转相教导也。各教其类，则可以遍及天下，故云“谓广之教导天下”。近从朝廷而至於天下，是其无竭极之时也。所引《春秋传》者，隐元年《左传》文。彼言颖考叔之孝延及庄公，亦使孝，以证有孝行者能转相教导也。纯孝者，杜预云：“纯犹笃也。”谓孝之笃厚也。
　
　　其类维何？室家之壸。壸，广也。笺云：壶之言梱也。其与女之族类云何乎？室家先以相梱致，已乃及於天下。○壸，苦本反，郑“梱致也”。梱，苦本反。致，直置反。 
　　君子万年，永锡祚胤。胤，嗣也。笺云：永，长也。成王女有万年之寿，天又长予女福祚至于子孙。 
　　[疏]“其类”至“祚胤”。○毛以为，乘上锡王善道，故又问而说之。天与王以善道者，维是云何乎？正谓以此善道施於室家之内，以此室家之善广及於天下，此所谓长与之也。能使善道之广如此，则君子成王当有万年之寿。天又长与汝之福祚，至於胤嗣之子孙。言天深祐之，使福及后世也。○郑亦乘上问而说之，言群臣以孝行与其族类者，维云何乎？使在室家之内，皆自先相致恩亲，乃后及於天下。使皆室家相亲，是谓与族类也。馀同。○传“壸，广”。○正义曰：《释宫》云：“宫中巷谓之壸。”以宫中巷路之广，故以壸为广。王肃云：其善道施於室家，而广及天下。《周语》单靖公之老送叔向，叔向告其老而美单子，引此章乃云：“壸也者，广裕民人之谓也。”王肃据彼文以述毛传，彼言“壸者，广裕民人”，故以壸为广也。○笺“壸之”至“天下”。○正义曰：笺以言室家之壸，则壸即是室家之事。若言室家之广，则於文不类，故易之云：“壸之言梱。”以孝行与族类者，室家先以相梱逼而密致，言其相亲，然后以此相亲之道与其族类，亦使之室家相亲，故言乃及於天下也。毛据《外传》为说。《外传》正解此文，而笺必易之者，笺之此意不违《外传》也。室家梱致则可以化天下，则是广裕民人也。孝昭皆取此笺以解《外传》，是其不违矣。但不训壸为广，与毛异耳。
　
　　其胤维何？天被尔禄。禄，福也。笺云：天予女福祚至于子孙，云何乎？天覆被女以禄位，使录临天下。○被，皮寄反。注同。 
　　君子万年，景命有仆。仆，附也。笺云：成王女既有万年之寿，天之大命又附著於女，谓使为政教也。○著，直略反。下同。 
　　[疏]“其胤”至“有仆”。○毛以为，乘上“祚胤”问而说之。其言祚及后胤者，维是云何乎？正谓天覆被汝以福禄，使之长保王位，录临天下。言既得福禄如此，君子成王常有万年之寿，天之大命有所附著，言常归於汝，传之子孙也。○郑唯以“有”为“又”。馀同。○传“仆，附”。○正义曰：以仆御必附近於人，故以仆为附。传不训“有”为“又”，故知不与郑同。
　
　　其仆维何？釐尔女士。釐，予也。笺云：天之大命附著於女云何乎？予女以女而有士行者，谓生淑媛使为之妃。○釐，力之反。媛，于眷反。妃音配，又芳非反。 
　　釐尔女士，从以孙子。笺云：从，随也。天既予女以女而有士行者，又使生贤知之子孙以随之，谓传世也。○知音智。传，直专反。 
　　[疏]“其仆”至“孙子”。○正义曰：乘上“景命有仆”问而说之。言其大命所附之事，维是云何乎？乃与汝以女而有士行者，使与汝为配耦。既与汝女而有士行者，又随之以生贤智之子孙，使之传世，是得天之大命附著也。○传“釐予”。○正义曰：《释诂》云：“釐、予，赐也。”俱训为赐，故釐得为予。○笺“天之”至“之妃”。○正义曰：自六章至此，其文有次，因孝子之臣，化族类以固王室，故先言“永锡祚胤”为远之辞，但乘其句末而转之，故云“其胤维何”，不言其祚耳。其实七章所言“天被尔禄”，“景命有仆”，即祚也。此章云“釐尔女士”，“从以孙子”，是胤也。六章举其目，因而分说之。○郑以七章言祚，故笺云“天覆被汝以禄位”。“天之大命又附著於汝”，指王之身，是解祚也。以此章言胤，故下笺云“使生贤智之子孙以随之，谓传世”，指其子孙，是解胤也。但以理得相因，故言“其胤维何”，而以祚答之，见其生贤胤乃可以保国祚，故其言相起发也。下言“釐尔女士”，“从以孙子”，则孙子是此士女所生，故知女士谓女而有士行者。文母为十乱之一，是女而有士行者也。成王之妃，《书传》无文，其子则康王也。昭二十六年《左传》曰“成王靖四方，康王息民”，则康王亦明王也。
　
　　《既醉》八章，章四句。 
　
　　《凫鹥》，守成也。大平之君子，能持盈守成，神祇祖考安乐之也。君子，斥成王也。言君子者，大平之时则皆然，非独成王也。○凫音符。鹥，於鸡反，《苍颉解诂》云：“鹥，鸥也。一名水鸮。”祇，祁支反。乐音洛。篇末注同。 
　　[疏]“《凫鹥》五章，章六句”至“乐之”。○正义曰：作《凫鹥》诗者，言保守成功，不使失坠也。致大平之君子成王，能执持其盈满，守掌其成功，则神祇祖考皆安宁而爱乐之矣，故作此诗以歌其事也。上篇言太平，此篇言守成，即守此太平之成功也。太师次篇，见有此义，叙者述其次意，故言太平之君子，亦乘上篇而为势也。王者之驭天下，太平是功之所极。物极则反，或将丧之。成之既难，守亦不易，故所以美其能守之也。执而不释谓之持，主而不失谓之守。持是手执之，守是身护之。盈者如器实满，故言持。成者如物积聚，故言守。持守之义，亦相通也，故《易》注云：“持一不惑曰守。”是守亦持也。神祇以人为主，故能守成，则神祇祖考安乐之矣。神者天神，祇者地神，祖考则人神也。经五章，毛以为皆祭宗庙，则是祖考耳。而兼言神祇者，以推心事神，其致一也。能事宗庙，则亦能事天地，因祖考而广言神祇，明其皆安乐之也。安者，神意自安，即“来燕来宁”、“来宜”、“来处”、“来宗”，是也。乐者，谓爱乐。主人飨其祭祀，降之福禄，即“来成”、“来为”、“来下”、“来崇”，无有后艰是也。其持盈守成，言神祇所以得安之意，於经无所当也。郑於神祇祖考，经皆有之。三章祭天地，是神祇也。卒章七祀，亦神之别也。二章四方百物，四章社稷山川，於《周礼》皆地祇也。首章宗庙，即祖考也。不言鬼而言祖考，复其文以足句。经、序例者，序以天地人为尊卑之次，以统其小者；经以鸟至为次，故不同也。毛於首章传曰，太平则万物众多，则不以凫鹥所在兴祭处也。二章传曰“厚为孝子”，则是於祖考也。卒章传曰“不敢多祈”，则是述孝子之情，非尸有尊卑也。然则毛以五章皆为宗庙矣。郑以首章祭宗庙，二章祭四方百物，三章祭天地，四章祭社稷山川，卒章祭七祀，皆以首章一句言正祭，次句以下言燕尸。宗庙燕尸以祭之明日，其馀皆同日也。如此为章次者，以凫鹥水鸟，居水是常，故先言“在泾”。既以水为主，然后从下而渐至於高，鸟不常处，或出水傍，故次“在沙”。而水中高地，鸟亦往焉，故次“在渚”。水外高地，鸟又时往，故次“在潀”。山之绝水，鸟往最稀，故以为末。因以鸟之所在，取其象类为喻，故不依尊卑之次焉。
　
　　凫鹥在泾，公尸来燕来宁。凫，水鸟也。鹥，凫属。太平则万物众多。笺云：泾，水中也。水鸟而居水中，犹人为公尸之在宗庙也，故以喻焉。祭祀既毕，明日又设礼而与尸燕。成王之时，尸来燕也，其心安，不以己实臣之故自谦。言此者，美成王事尸之礼备。 
　　尔酒既清，尔殽既馨，公尸燕饮，福禄来成。馨，香之远闻也。笺云：尔者，女成王也。女酒殽清美，以与公尸燕乐饮酒之故，祖考以福禄来成女。○闻音问，或如字。 
　　[疏]“凫鹥”至“来成”。○毛以为，成王之时，天下太平，万物众多，莫不得所。其凫鹥之鸟，在於泾水之中，得其处也。既天下太平，成王祭宗庙之神，以其明日绎而燕尸。此时公尸之来与王燕也，其来心则安宁，不以己实臣之故而不安，由王诚心敬之故也。其燕之时，尔王酒既清絜矣，尔王之殽既馨香矣，乃用之以公尸燕乐而饮之，则为神所悦，以此致福禄而来成。汝孝子是为神所安乐之也。○郑唯上句为异，言凫鹥在泾水之中，以兴公尸在宗庙之内。馀同。○传“凫水”至“众多”。○正义曰：《释鸟》：“鸍，沈凫。”某氏曰：“《诗》云：‘弋凫与雁。’”郭璞曰：“似鸭而小，长尾，背上有文，今江东亦呼为鸍。”陆机《疏》云：“大小如鸭，青色，卑脚短喙，水鸟之谨愿者也。”鹥与凫俱在泾，故知“凫属”。《苍颉解诂》云：“鹥，鸥也。一名水鸮。”太平则取之以时，不妄大杀，故万物众多。万物多而独言凫者，举鸟之得所，则馀者皆然，可知。○笺“泾水”至“礼备”。○正义曰：欲言水鸟居中，故云“泾，水名也”。以凡喻皆取其象，故以水鸟之居水中，犹人为公尸之在宗庙，故以喻焉。此谓正祭，故云“在宗庙”。若绎祭之礼，则《郊特牲》注云：“祊当於庙门之外西室，绎又於其堂，不专在庙门。”明在庙为正祭也。言公尸来燕，则是祭后燕尸，非祭时也。燕尸之礼，大夫谓之宾尸，即用其祭之日，今《有司彻》是其事也。天子诸侯则谓之绎，以祭之明日。《春秋》宣八年言：“辛巳，有事於太庙。壬午，犹绎。”是谓在明日也。此公尸来燕，是绎祭之事，故云“祭祀既毕，明日又设礼而与公尸燕也”。其尸以卿大夫为之，於王实为其臣，但孝子以父象事之，故其心安，不以己实臣之故自嫌。由王事之尽敬，故不嫌也。若人遇己薄，则不敢自安。今言尸之安，明王礼之备也。
　
　　凫鹥在沙，公尸来燕来宜。沙，水旁也。宜，宜其事也。笺云：水鸟以居水中为常，今出在水旁，喻祭四方百物之尸也。其来燕也，心自以为宜，亦不以己实臣自嫌也。 
　　尔酒既多，尔殽既嘉，言酒品齐多而殽备美。○齐，才细反。公尸燕饮，福禄来为。厚为孝子也。笺云：为，犹助也，助成王也。○为，于伪反。注同。协句如字。 
　　[疏]“凫鹥”至“来为”。○毛以为，时既太平，凫鹥之鸟在於水傍之沙而得其所。於此之时，成王祭其祖考，而明日燕尸。公尸之来燕也，自以其来为宜其事，不以臣故而自嫌。言王事尸之礼备也。其燕之时，尔王之酒既多矣，尔王之殽既善矣，王用之以与公尸燕乐而饮之，故致福禄来而厚为孝子也。○郑以凫鹥在沙，喻祭四方百物，即以其日燕尸，福禄来助成王，以此为异。馀同。○传“沙水”至“其事”。○正义曰：上言在泾，此云在沙，则在泾水之傍沙也，故云“沙，水傍”。《易·需卦》“九二，需于沙”。注云：“沙，接水者。”亦是水傍矣。《说文》云：“沙，水中散石也。水少则沙见，故字从水少耳。”因以为宜，故知宜其事也。○笺“水鸟”至“自嫌”。○正义曰：笺以序言“神祇祖考”，其言遍说诸神，则经之所陈尽有之矣，非独祭宗庙而已，故以每章各为一祭。而诗之取喻，皆以为象庙中之有神，犹泾水之有鸟，故以在泾为喻宗庙。今鸟出在水傍，犹似神居国外。国外之祭，唯是四方百物之神矣，故云“水鸟而居水中为常，今出在水傍，喻祭四方百物之尸”。由四方百物祭在国外，故以出水为喻也。《大宗伯》“辜祭四方百物”。言四方，则其祭在国之外者，各祭其方也。言百物，则遍祭百种之神也。祭在四方，其神百种，唯蜡祭耳，故注云：“，畐牲胸也。辜，磔也。畐而磔之，谓桀禳及蜡祭也。”即引《郊特牲》曰：“八蜡以记四方。年不顺成，则八蜡不通，以谨民财也。”又曰：“蜡之祭也，主先啬而祭司啬也。祭百种，以报啬也。”是八蜡之祭，在四方祭百种也。言百种者，举成数耳。《郊特牲》曰：“蜡也者，索也。岁十二月，合聚万物而索飨之。”注云：“万物有功加於民者，神使为之，故祭以报焉。”既言百种，又言万物，是其遍祭天下群神也。而谓之八蜡者，以蜡者主於为田报祭，其八者於田功尤多，故以为主耳。其祭非徒八神而已。其神虽众，总而祭之。《郊特牲》又曰：“伊耆氏始为蜡。”注又云：“造者配之。”盖诸神共立一尸，而以伊耆氏配也。《曾子问》云：“尝禘郊社，尊无二上。”注云：“神虽多，犹一一而祭之。”此得总祭群臣者，彼据常法，故一一祭之。蜡之与祫，皆有以而然，故为总祭。然蜡以先啬为主，祫以后稷为主，亦尊无二上也。《郊特牲》说蜡之辞曰：“土反其宅，水归其壑，昆虫无作，草木归其泽。”注云：“此蜡祭祝辞也。”若辞同，则同处可知，是诸神总祭之事也。《郊特牲》又曰：“顺成之方，其蜡乃通。”则四方，方为一祭，故谓之四方也。此笺言“祭四方百物之尸”，谓正祭时也。“来燕来宜”者，谓祭末燕尸也。上笺宗庙之祭，言“明日又设礼而与公尸燕”，此及下章皆不言明日有事。《祭义》曰：“周人祭日，以朝及闇。”既言终日有事，明其即燕尸矣。《春官·神士职》曰：“以冬日至致天神人鬼，以夏日至致地祇物魅。”注云：“盖用祭天地之明日。”既别有事，明其不复燕尸，故知燕尸即以其祭之日也。天地尚以其日，明其馀诸神亦以其日也，故笺於此及下章皆不言明日也。其心自以为宜，为宜与来宁意同，故云“亦不以己实臣之故自嫌也”。○传“言酒”至“备美”。○正义曰：郑於《周礼》差之，唯大事於太庙，备五齐三酒。毛於此义虽为宗庙之祭，其大事与时祭不明，但言品齐多耳，未必五齐三酒皆俱也。殽称既嘉，可言美而已矣。而传兼言备者，见苟可荐者，莫不咸在之义。笺以此章为蜡祭，则言多者，以其神多故也。○传“厚为孝子”。○正义曰：言此福禄之来，厚为孝子，而其意亦与笺同，以为助之也。但不以为宗庙之祭，不得言孝子，故变言成王也。
　
　　凫鹥在渚，公尸来燕来处。渚，沚也。处，止也。笺云：水中之有渚，犹平地之有丘也，喻祭天地之尸也，以配至尊之故，其来燕似若止得其处。○渚，之与反。沚音止。 
　　尔酒既湑，尔殽伊脯。公尸燕饮，福禄来下。笺云：湑，酒之泲者也。天地之尸尊，事尊不以亵味，泲酒脯而已。○湑，息汝反。泲，子礼反，字又作“{罒齐}”，同。 
　　[疏]“凫鹥”至“来下”。○毛以为，时既大平，凫鹥之鸟来在水中之渚，得其常处。於此之时，成王祭其宗庙，而明日燕尸。公尸之来燕也，其来似若止得其处。其燕之时，尔王之酒既湑然而泲之，尔王之殽维是脯矣。王用此酒脯与尸燕乐而饮之，为神所飨，福禄来下而与之。○郑以“凫鹥在渚”，喻祭天地之神於丘，即以其曰燕尸为异。馀同。○笺“水中”至“其处”。○正义曰：喻取其象水中高地谓之渚，渚之高於水，犹捕之高於地，故云“水中之有渚，犹平地之有丘，喻祭天地之尸也”。《春官·大司乐》曰：“冬日至，於地上之圜丘，奏乐六变，则天神皆降。夏日至，於泽中之方丘，奏乐八变，则地祇皆出。”是祭天地之神皆在丘也。天地之祭，唯二至在丘耳。其夏正郊天，与迎气四郊及北郊祭地，为坛而祭，不於丘也。此以渚为喻，唯喻二至之祭，其文不及郊也。尸为神象，故公尸配至尊。上云“来宁”、“来宜”，此言“来处”，义亦同也。上言其来心安，心安宜据尸意为说。此云似若止得其处，谓外人观之。彼言其心，此据其貌为异耳。定本云“以若止其处”，《集注》云“似若止得其处”。《集处》是也。○笺“湑酒”至“而已”。○正义曰：笺以上言酒多殽美，今酒言湑，变殽言脯，明其因文立义，故知天地之尸尊，事尊者不敢以亵美之味，直以所泲之酒及乾脯而已，因此示义举酒脯为言。其实天地之祭，更有殽馔也。
　
　　凫鹥在潀，公尸来燕来宗。潀，水会也。宗，尊也。笺云：潀，水外之高者也，有瘗堙之象，喻祭社稷山川之尸，其来燕也，有尊主人之意。○潀，在公反，《说文》云：“小水入大水也。”徐云：“郑音在容反，水外之高者也。”瘗，於例反。埋，亡皆反，字亦作“{艹貍}”，同。 
　　既燕于宗，福禄攸降。公尸燕饮，福禄来崇。崇，重也。笺云：既，尽也。宗，社宗也。群臣下及民，尽有祭社之礼而燕饮焉，为福禄所下也。今王祭社，又以尸燕，福禄之来，乃重厚也。天子以下其社神同，故云然。○降，户江反。重，直龙反。下同。 
　　[疏]“凫鹥”至“来崇”。○毛以为，时既太平，凫鹥之鸟在於潀水之会，得其常处。於此之时，成王祭宗庙，明日而与尸燕。公尸之来燕也，其来有尊敬孝子之心。既来与王燕於宗庙，则福禄从此尸所而下与王也。於时王与公尸燕乐饮酒，故致福禄而来，重与王也。○郑以为，凫鹥之鸟在水外之潀，喻公尸之居，在瘗埋之祭，谓祭社稷山川之神。至其祭毕而燕尸，公尸之来燕也，其来有尊主人之意。於此天子祭社稷之时，群臣下及众民尽至，而燕饮於其社宗，为福禄所下而与之。此时天子用酒殽而与公尸燕乐而饮之，故致福禄之来，乃重而厚也。自天子至於庶人，同得社之福禄，故言重也。○传“潀，水会。宗，尊”。○正义曰：潀音如丛，则丛是聚义，且字从水、众，知是水之会聚之处。《说文》云：“潀，小水入於大水也。”庙以尊重称宗庙，故宗为尊也。王肃云：“言尊敬孝子也。”○笺“潀水”至“之意”。○正义曰：笺以水会亦在水中，与在泾无异，不宜别文。其义既别，则潀非水矣。此诗之次从水，而次沙、次渚，则是渐乡高地。此承渚下，则亦是地矣。渚既是水中高地，潀当是水外之高地。潀者，地高之貌，水外之地潀然而高，盖涯涘之中，复有偏高之处，以为瘗埋之象，喻祭社稷山川。《释天》云：“祭地曰瘗埋。”李巡曰：“祭地以玉埋地中曰瘗埋。”孙炎曰：“瘗者，翳也。既祭，翳藏地中。”然则瘗埋牲者，其上以土覆之，微高於平地，故以潀为喻也。《尔雅》以祭地为瘗埋。《祭法》云：“瘗埋於泰折，祭地也。”《春官·司巫》：“凡祭事，掌守瘗。”注云：“瘗，谓若祭地祇，有埋牲玉者守之。”然则瘗埋者，唯谓祭地耳。此以瘗埋为祭社稷山川者，上以渚喻丘，其文可以兼天地，则此非地之大祇，当是地之别神耳。《大宗伯》社稷山川皆在地神之条，则其祭亦埋，与祭地同也。若然，《大宗伯》云：“以血祭祭社稷五岳，以埋沈祭山林川泽。”注云：“不言祭地，此皆地祇，祭地可知也。阴祀自血起，贵气臭也。”祭山林曰理，川泽曰沈，顺其性之含藏。如彼之注，唯山用埋耳。社稷与川，似不用埋。而此言社稷山川皆瘗埋者，《郑志》张逸问曰：“以血祭祭五岳，以埋沈祭山川，不审五岳亦当埋否？”答曰：“五岳尊，祭之从血腥始，何嫌不埋？”如郑此言，祭五岳有埋，明社稷亦埋矣。然则川泽曰沈，盖亦沈而复埋。何者？《释天》云：“祭山曰庪悬。”不言埋。张逸亦引以问，而郑答曰：“《尔雅》之文杂，非一家之注，不可尽据以难。”《周礼》虽不可尽据，而於《校人》、《玉人》之注有庪沈之言，是郑意亦以祭山有庪悬之法。郑虽不解庪悬之义，要庪悬似非埋也。祭山得庪悬而复埋，明祭川亦得沈而复埋，故以社稷山川皆言埋也。李巡以埋为埋玉，而《礼运》云：“瘗缯帛。”注云：“埋牲曰瘗。”则牲玉币帛皆埋之也。孙炎曰：“既祭，埋之。”郑於《司巫》注云：“守瘗者，以祭礼未毕，若有事然。祭礼毕则去之矣。”即是初即埋之，非祭毕始埋也。社稷山川，其神不卑於四方百物，云“有尊主人之意”者，尸以主人尽礼，故尊重之，而以己卑之，故尊主人也。毛意正以为宗庙之祭亦言尊敬孝子。○传“崇，重”。○正义曰：《释诂》文。○笺“既尽”至“云然”。○正义曰：以下文云“公尸燕饮”，则此未为燕讫，故以既为尽。上笺云“社稷山川”，则此章所祭，非独社耳。偏以宗为社宗者，以下言“公尸燕饮”，谓王与尸燕，则既燕于宗，则非王燕尸矣。此非王燕，而言尽燕者，周悉之辞，故知既燕于宗，谓群臣下及民庶，因祭而燕也。此在社稷山川之章，则群臣所祭之神，亦此等神耳。但诸侯之於山川，在其地则祭之，非其地则不祭。国君尚然，则群臣民庶必不得祭山川矣。臣民得与天子同祭者，唯社稷耳，故知既燕于宗，唯指社宗。以社是尊神耳，故言社宗，犹庙称宗庙也。《月令》“仲春，命民社”。《祭法》云：“大夫以下，成群立社。”《郊特牲》曰：“唯为社事，单出里。”是群臣下及民庶，尽有祭社之礼而燕饮焉。臣民所祭，不必有尸，所云燕饮，因祭而与其祭之人自燕饮耳。《郊特牲》曰：“社者，神地之道也。”又曰：“社祭土而主阴气。”天子诸侯下及庶民，虽广狭不等，俱土神，因言天子祭社，其辞遂及於民，故文辞重叠，异於馀章。笺又言“天子以下其神社同”，故云然。是解诗人置辞被及民庶之意也。“公尸燕饮”，文在“臣民”之下，以民得福，君又得福，故云来重。以民之获福，亦君之福也，故於君为重。
　
　　凫鹥在亹，公尸来止熏熏。亹，山绝水也。熏熏，和说也。笺云：亹之言门也。燕七祀之尸於门户之外，故以喻焉其来也，不敢当王之燕礼，故变言“来止熏熏”，坐不安之意。○亹音门。熏，许云反，《说文》作“醺”，云：“醉也。”说音悦。 
　　旨酒欣欣，燔炙芬芬。公尸燕饮，无有后艰。欣欣然，乐也。芬芬，香也。无有后艰，言不敢多祈也。笺云：艰，难也。小神之尸卑，用美酒，有燔炙，可用亵味也。又不能致福禄，但令王自今无有后艰而已。○令，力呈反。 
　　[疏]“凫鹥”至“后艰”。○毛以为，时既大平，凫鹥之鸟在山绝水之亹，得其常处。於此之时，成王祭其宗庙，以明日燕尸。公尸之来止燕坐熏熏然，其又和说而得其宜，於是行旨美之酒欣欣然欢乐，荐燔炙之羞芬芬然馨香。王用之，以与公尸燕而饮之，致其无复有后日之艰难。孝子之意，不敢多祈，故变文，不言福禄以见之。○郑以凫鹥之鸟在於绝水之亹，喻公尸之居，在於王宗庙之门，谓祭七祀之神，燕其尸於庙门之外也。公尸之来止处，自以神卑之故，熏熏然坐而不安。於是有旨酒欣欣然美，燔炙芬芬然香，用之以与公尸燕乐而饮之，致其无复有在后之艰厄。神卑不敢致福，止令无艰而已。○传“亹山”至“和说”。○正义曰：传以渚者水中地，是土当水之流；潀者水会之处，是土障水令聚。今变文言亹，非复土也，故以为山绝水，谓山当水路，令水势绝也。所云“石绝水曰梁”，亦此之类。盖石是小石，此则大山为异耳。以宗庙之尸，尊者自得，故为熏熏和说也。○笺“亹之”至“之意”。○正义曰：笺以上四章随类取喻，已有天地宗庙社稷山川四方百物诸神，略欲尽矣。其所未见，唯七祀耳。而上言凫鹥所在，於祭皆有所类，唯此山绝水之亹，於七祀之祭事无其象，则是假取其名，以为其义，故云“亹之言门”。燕七祀之尸於门户之外，故取此门名以为喻焉。《祭法》曰：“王为群姓立七祀：曰司命，曰中霤，曰国门，曰国行，曰大厉，曰户，曰灶。”是七祀之名也。诸侯以下则有降差。此言天子之事，故云七也。案中霤礼唯祭五祀，皆先荐於奥。祀户则设主於户内，祀中霤则设主於牖下。此二者，在户内也。祀门则设主於门左枢，在门内也。祀灶则设主於陉，祀行则设主於軷上。灶在庙门外之东，行在庙门外之西。此二者，在门外也。尸主当相依附五祀。正祭之时，户与中霤在户之内，门在门之内，灶、行在门之外。司命、大厉虽无文，亦不过庙门之外内也。宗庙正祭在奥，绎在门。况七祀之祭，有本在门外者也，明其燕尸皆在门之外矣，故云“於门户之外”也。上四章皆以发首一句喻正祭，则此凫鹥在门，亦当喻正祭矣。各以尸在门，故取亹名为喻，则首句经喻燕事。与上不类者，以七祀之祭，祭非一处，而正祭有在门者，燕尸又皆在於门，故言门亦可以见正祭也。七祀之神，神之卑者，而“来止熏熏”，文异於上，故知其来，不敢当王之燕礼，故变言“来止熏熏”，是坐不安之意。○传“欣欣”至“多祈”。○正义曰：饮美酒而言欣欣，故为乐谓尸之乐也。芬芬是香之气，故为香谓燔炙香也。二事不类者，以人饮酒而后知味，食炙而后知香。指体而言，虽为小异，自人而发，意亦同也。“无有后艰”，守成而已，非神加之福，见孝子之意，不敢多祈也。礼称祭祀不祈，则皆亦不祈。言不敢多者，此非孝子口所自祈，言神才令如此，见孝子不敢多祈耳。不敢更复望福，是所谓能持盈也。○笺“小神”至“而已”。○正义曰：七祀，神之小者，故云小神。《祭法》注云：“小神居人间伺察小过作谴告者。”是也。《月令》“孟冬，腊先祖五祀聚祭之”。则周之七祀，虽四时别祭，於腊亦聚祭之义也。此诗所云，未必七神并祭，作者於后总言之耳。因其神卑而变其文，用美酒，有燔炙，以其神卑，可用亵美之味。神又自以为卑，不敢致福主人，但令王自今以去无有后难而已。
　
　　《凫鹥》五章，章六句。 

　
  



 
　 




卷十七 十七之三 

　卷十七 十七之三 　 


　　《假乐》，嘉成王也。假音暇。 
　　[疏]《假乐》四章，章六句。○正义曰：作《假乐》诗者，所以嘉美成王也。经之所云，皆是嘉也。正诗例不言美，以见为经之正，因训假为嘉，故转经以见义，且乘上篇为次，以其能守成功，故於此嘉美之也。
　
　　假乐君子，显显令德。宜民宜人，受禄于天。假，嘉也。宜民宜人，宜安民，宜官人也。笺云：显，光也。天嘉乐成王，有光光之善德，安民官人皆得其宜，以受福禄於天。 
　　保右命之，自天申之。申，重也。笺云：成王之官人也，群臣保右而举之，乃后命用之，又用天意申敕之，如舜之敕伯禹、伯夷之属。○右音又，助也。注同。重，直用反。 
　　[疏]“假乐”至“申之”。○正义曰：言上天嘉美而爱乐此君子成王也，以其有光光然明察之善德。宜於民而能安之，宜於人而能官之，以此能受其福禄於天，是天嘉乐之也。官人之事，王政尤重，故又更申说之。言王所以能官人者，待群臣相保安素相委知，乃自佑助而共举之，成王乃后命用之。既用之为官，又用天意申重戒敕之。此其所以官人得其宜也。○传“假嘉”至“官人”。○正义曰：“假，嘉”，《释诂》文。民、人，散虽义通，对宜有别。《皋陶谟》云：“能安民，能官人。安民则惠，黎民怀之。”其文与此相类，故知“宜民宜人”，是“宜安民，宜官人也”。○笺“显光”至“於天”。○正义曰：“显，光”，《释诂》文。下言“受禄于天”，则嘉乐者，是天嘉乐之，故云“天嘉乐成王，有光光之善德”。光光虽为总辞，安民官人即亦善德之事也。天不能自治下民，立君以治民。治民得宜，则天降之福，故云“皆得其宜，以受福禄於天”。○传“申，重”。○正义曰：《释诂》文也。○笺“成王”至“之属”。○正义曰：官人之事，王政尤重。上文既言宜人，故云“成王之官人，群臣保佑而举之”。保，安也。佑，助也。谓能相委知，乃相助荐举。成王得其所举，乃命用之，又用天意申敕之。《尧典》云：“舜曰：‘咨四岳，有能奋庸熙帝之载，使宅百揆。’佥曰：‘伯禹作司空。’帝曰：‘俞，汝往哉。’帝曰：‘咨四岳，有能典朕三礼。’佥曰：‘伯夷。’帝曰：‘俞，咨伯，汝作秩宗。’”既命群官，其下总云：“帝曰：‘咨汝二十有二人，钦哉，惟时亮天功。’”是舜敕伯禹、伯夷之事也。“佥曰”，是保佑也。“俞往”，是命之也。“亮天功”，是用天意申敕之也。其事与此相类，故云“如舜之敕伯禹、伯夷之属。”彼所命者，犹有垂、益、夔、龙之等，引之不尽，故言“之属”以包之。
　
　　干禄百福，子孙千亿。穆穆皇皇，宜君宜王。宜君王天下也。笺云：干，求也。十万曰亿。天子穆穆，诸侯皇皇。成王行显显之令德，求禄得百福，其子孙亦勤行而求之，得禄千亿，故或为诸侯，或为天子，言皆相勖以道。○“且君且王”，一本“且”并作“宜”字。勖，香玉反。 
　　不愆不忘，率由旧章。笺云：愆，过。率，循也。成王之令德，不过误，不遗失，循用旧典之文章，谓周公之礼法。○愆，起连反。 
　　[疏]“干禄”至“旧章”。○正义曰：言成王能行光光之善德，宜安民官人，以此求天之禄，则得百种之福，子孙亦勤行善德，以求天禄，则得千亿，言其多无数也。子孙以勤行得禄之，故所以穆穆然、皇皇然，宜为诸侯之君，宜为天子之王。言其相勉以德，上天福之，常作人主，保其邦国也。又言成王所以蒙天之德，泽及子孙者，以其有光光善德，勤行之，不过误，不遗忘，志唯循用旧典之文章，言能遵用周公礼法，故得福流子孙。○传“宜君王天下”。○正义曰：君、王别文，传并言之者，以其俱有“宜”文，故总而释之。言宜君者，宜君天下；宜王者，宜王天下。君则诸侯也，亦以天下言之者，以其与此天下之民为君，其国亦在天下之中，故同言之。○笺“干求”至“以道”。○正义曰：“干，求”，《释言》文。“十万曰亿”，古数然也。“天子穆穆，诸侯皇皇”，《下曲礼》文也。求禄者，必行善求之，以文承上章，故知成王行显显令德，求禄得百福也。知非子孙之数有千亿者，以此美成王能行善德，不美其子孙众多。上言百福，是福之众多，故知千亿亦福之多数也。“宜君宜王”，文承“千亿”之下，故笺以势接之，言得禄，“故或为诸侯，或为天子”，明得为天子、诸侯，即是千亿之禄也。又解得禄之由，言皆相助勉力行道，故福禄降之。○笺“愆过”至“礼法”。○正义曰：“愆，过”，《释言》文。“率，循”，《释诂》文。以“不愆不忘”，即是令德之事，故本於上章，言成王之令德也。“循用旧典之文章”，是用之以治天下也。上章言“宜民宜人”，则是王已莅政而遵用旧章，事在制礼之后，故知是“周公之礼法”也。以其一代大典，虽则新制，永为旧章也。《周礼》六官，所存者五。天、地、夏、秋四官，皆以正月之吉，悬其所掌之法於象魏，使万民观之。哀三年《左传》曰：“鲁灾，季桓子至，御公立于象魏之外，命藏象魏，曰：‘旧章不可亡。’”是谓周公之制六典之法为旧章也。
　
　　威仪抑抑，德音秩秩。无怨无恶，率由群匹。抑抑，美也。秩秩，有常也。笺云：抑抑，密也。秩秩，清也。成王立朝之威仪致密无所失，教令又清明，天下皆乐仰之，无有怨恶。循用群臣之贤者，其行能匹耦已之心。○恶，乌路反，又如字。注同。朝，直遥反。緻，直致反，本或作“致”。行，下孟反。 
　　受福无疆，四方之纲。疆，居良反。下篇同。 
　　[疏]“威仪”至“之纲”。○毛以为，言成王立朝之威仪抑抑然而美也，其道德教令之音秩秩然而有常也，以此之故，为天下爱乐，无有咎怨之者，无有憎恶之者。又能循用群臣之匹耦己志者，谓臣有贤行，能与己为匹，则取其谋虑而依用之。以此之故，受天之福禄无有疆境，常为天下四方之纲。言常为君王，统领天下。○郑以为，正立朝之威仪抑抑然密緻无遗失，其教令之德音，秩秩然清明无所壅滞，故为天下乐仰。馀同。○传“抑抑”至“有常”。○正义曰《抑》传亦抑抑为密，则是密审，故所以为美也。《释诂》文：“秩，常也。”故以秩秩为有常。○笺“抑抑”至“之心”。○正义曰：“抑抑，密。秩秩，清”，皆《释训》文。以此诗美成王之德，下云“四方之纲”，则是为政之事，故知谓“立朝之威仪”也。緻密无失，谓举止详悉，事无非礼。教令清明，谓下民宁静，无幽不烛。有仪可爱，有德可慕，故天下皆乐仰之。其行能匹耦己心者，谓举事允当，与己志合也。
　
　　之纲之纪，燕及朋友。朋友，群臣也。笺云：成王能为天下之纲纪，谓立法度以理治之也。其燕饮常与群臣，非徒乐族人而已。○乐音洛。 
　　[疏]传“朋友，群臣”。○正义曰：此美王能官人，又言天子燕及，故知朋友是群臣。《尚书》武王曰“我友邦冢君”，亦是称臣为朋友也。○笺“成王”至“而已”。○正义曰：纲纪者，以结网喻为政，故知谓立法度以理治之。言燕及，则时复及之，非常燕也。礼有族食、族燕，则王燕族人为常。臣则有功乃燕，是燕臣为非常。今美王恩之隆，而云燕及朋友，则是以族人之恩及之，故云“燕饮常与群臣，非徒族人而已”。
　
　　百辟卿士，媚于天子。不解于位，民之攸塈。塈，息也。笺云：百辟，畿内诸侯也。卿士，卿之有事也。媚，爱也。成王以恩意及群臣，群臣故皆爱之，不解於其职位。民之所以休息，由此也。○辟音壁。注同。媚，眉备反。注同。解，佳卖反。注同。塈，许器反。 
　　[疏]传“塈，息”。○正义曰：《释诂》云：“呬，息也。”某氏曰：“《诗》云：‘民之攸呬。’”郭璞曰：“今东齐呼息为呬。”则塈与呬，古今字也。○笺“百辟”至“有事”。○正义曰：《烈文》云“百辟其刑之”，对“四方其训之”，则百辟非四方，故为畿内。诸侯以此百辟卿士文相对，故分之为二。《烈文》唯有百辟，无卿士之文，则百辟兼卿士矣，故彼笺以卿士解百辟，明百辟之中可以兼之也。《月令》“仲夏，雩祀百辟卿士”。注云“百辟卿士，古者上公以下，若句龙、后稷之类”，亦以其文具足，故言“以下”。明古之王朝之臣有功於民者，皆可以祀之，非独上公，意亦与此同也。
　
　　《假乐》四章，章六句。 
　
　　《公刘》，召康公戒成王也。成王将涖政，戒以民事，美公刘之厚於民，而献是诗也。公刘者，后稷之曾孙也。夏之始衰，见迫逐，迁於豳，而有居民之道。成王始幼少，周公居摄政，反归之。成王将涖政，召公与周公相成王为左右。召公惧成王尚幼稚，不留意於治民之事，故作诗美公刘，以深戒之也。○公刘，王云：“公，号。刘，名也。”《尚书传》云：“公，爵。刘，名也。”王基云：“公刘，字也。”召，本亦作“邵”，上照反。后皆同。涖音利，又音类，力洎反。夏，户雅反。下“夏人”同。少，时照反。相，息亮反。 
　　[疏]“《公刘》六章，章十句”至“是诗”。○正义曰：《公刘》诗者，召康公所作，以戒成王。武王既崩，成王幼弱，周公摄政，七年而反归之。今成王将欲涖临其政，召公以王年尚幼，恐其不能留意於民，故戒之以治民之事。美往昔公刘之爱厚於民，欲王亦如公刘，而献是《公刘》之诗，以戒成王。此与《泂酌》、《卷阿》俱是召公所作，而为此次者，厚民之事，人君之急务，故先作《公刘》；非有道德，则不能爱民，故又作《泂酌》，言皇天亲有德，飨有道，欲王之修德行道也。君虽有德，不能独治，又作《卷阿》，戒王使求贤用士也。案《卷阿》末句云：“矢诗不多，维以遂歌。”自言作意，是总结之辞，则三篇次第，元是召公作之先后，编者如其意而次之。叙亦以其一时之事，故於此详之。言成王将涖政而献是诗，明下两篇亦是将涖政之时，俱献之也。献者，卑奏於尊之辞。召公，臣也，故言献。《国语》曰：“使公卿至於烈士献诗。”是也。《鸱鸮序》云“以贻王”者，周公自达己意，欲使遗传至王，非己所奏献，故文与此异也。公刘之厚於民，经六章皆是也。言成王将涖政，戒以民事，序其作者之意，於经无所当。○笺“公刘”至“戒之”。○正义曰：《周本纪》云：“后稷生不窋，不窋生鞠陶，鞠陶生公刘。”是后稷之曾孙也。后稷本封於邰，非有所迫，不应去国適豳。公刘有道之君，天子不应见逐，故知以夏之衰，始见迫逐而迁於豳也。《谱》云：“公刘以夏后太康时失其官守，窜於此地。”则夏之始衰，谓太康时也。去中国而適戎狄，则是不为天子所助。下笺以为夏人迫逐，盖是王朝之人，以时衰政乱，疾恶有道，故逐之也。案《谱》以公刘当太康之时，韦昭之注《国语》，以不窋当太康之时。不窋乃公刘之祖，不应共当一世。夏氏之衰，太康为始。太康，禹之孙。不窋，稷子。计不窋宜当太康，公刘应在其后。《豳谱》欲言迁豳之由，远本失官之世。不窋以太康之时失稷官，至公刘而窜豳。其迁豳之时，不必当太康也。又《外传》称后稷勤周十五世而兴，《周本纪》亦以稷至文王为十五世，计虞及夏、殷、周有千二百岁，每世在位皆八十许年，乃可充其数耳。命之短长，古今一也，而使十五世君在位皆八十许载，子必将老始生，不近人情之甚。以理而推，实难据信。若使此言必非虚诞，则不窋之与公刘弥是不共世。太康之后，有羿浞之乱，比至少康之立，几将百年。盖太康始衰之时，不窋失官；少康未立之前，而公刘见逐也，而有居民之道，经之所陈皆是也。成王始幼少，周公居摄政者，郑以《金縢》之注差约之，以为武王之崩，成王年十岁。除丧年十三，是其幼少也。摄政元年，成王年十五。及归之，成王年二十一。成王将涖政，其年二十有二。召公与周公相成王为左右，谓作上公，为二伯分陕而治，周公左，召公右。《书序》云：“周公为师，召公为保。召公不悦，作《君奭》。”与此同时也。郑不辨公刘是名是字。王肃云：“公，号也。刘，名也。”王基云：“周人以讳事神，王者祫百世。召公大贤，出自姬姓，称扬先祖。盛德之君而举其名，不亦远於礼乎？”其意以为，公刘必是字也。计虞、夏之时，世代尚质，名字之别，难得而知。《世本》、《史记》不应皆没其名而尽书其字，以之为名，未必非矣。郑以姜嫄为名，诗人亦得称之，何独公刘不可言其名也？周人自以讳事神，於时未有讳法。祫祭之及群公，未能重於先妣，何当许姜嫄而怪公刘？王基虽述郑，未必然也。王肃以公为号，犹可焉。何则？后稷至於大王，十有馀世，唯三人称公，何故三君特以公号，岂馀君不为公也？若为名单而以公配，则古公、祖绀者，复二名而加公矣。
</div>
    <div class="pagination">
<a href="毛诗正义_page56.html">上一页</a><span>...</span><a href="毛诗正义_page52.html">52</a><a href="毛诗正义_page53.html">53</a><a href="毛诗正义_page54.html">54</a><a href="毛诗正义_page55.html">55</a><a href="毛诗正义_page56.html">56</a><span class="current-page">57</span><a href="毛诗正义_page58.html">58</a><a href="毛诗正义_page59.html">59</a><a href="毛诗正义_page60.html">60</a><a href="毛诗正义_page61.html">61</a><a href="毛诗正义_page62.html">62</a><span>...</span><a href="毛诗正义_page58.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
