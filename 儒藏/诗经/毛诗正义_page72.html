<!DOCTYPE html>
<html>
<head>
    <meta charset="UTF-8">
    <title>毛诗正义 - 第 72 页/共 72 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>毛诗正义 - 第 72 页/共 72 页</h1>
    <div class="content">

　　《长发》，大禘也。大禘，郊祭天也。《礼记》曰“王者禘其祖之所自出，以其祖配之”是谓也。○长如字。禘，大计反。王云：“殷祭也。”王者，于况反，又如字。 
　　[疏]“《长发》七章，首章八句，次四章章七句，一章九句，卒章六句”。○正义曰：《长发》诗者，大禘之乐歌也。禘者，祭天之名，谓殷王高宗之时，以正岁之正月，祭其所感之帝於南郊。诗人因其祭也。而歌此诗焉。经陈洪水之时，已有将王之兆。玄王政教大行，相土威服海外。至於成汤，受天明命，诛除元恶，王有天下，又得贤臣为之辅佐。此皆天之所祐，故歌咏天德，因此大禘而为颂，故言大禘以总之。经无高宗之事，而为高宗之颂者，以高宗禘祭得礼，因美之而为此颂，故为高宗之诗。但作者主言天德，止述商有天下之由，故其言不及高宗，此则郑之意耳。王肃以大禘为殷祭，谓禘祭宗庙，非祭天也。毛氏既无明训，未知意与谁同。○笺“大禘”至“是谓”。○正义曰：《祭法》云：“殷人禘喾而郊冥。”注云：“禘，谓冬至祭天於圆丘。”则圆丘之祭名为禘也。又《王制》及《祭统》言四时祭名，“春礿，夏禘，秋尝，冬烝”。注云：“盖夏殷制。”则殷之夏祭宗庙亦名禘也。又郑《驳异义》云：“三年一祫，五年一禘，百王通义。”以为《礼谶》云“殷之五年殷祭”亦名禘也。然则祭之名禘者多矣，而知此大禘为郊祭天者，以冬至为祭，乃是天皇大帝，神之最尊者也，为万物之所宗，人神之所主，非於别代异姓曲有感助。经称“帝立子生商”，谓感生之帝，非天皇大帝也。且《周颂》所咏，靡神不举，皆无圆丘之祭。殷人何独舍其感生之帝，而远述昊天上帝乎？以此知非圆丘之禘也。时祭所及，亲庙与太祖而已，而此经历言玄王相土，非时祭所及，又非宗庙夏禘也。五年殷禘，郑於《禘祫志》推之，以为禘祭各就其庙。今此篇上述商国所兴之由，历陈前世有功之祖，非是各就其庙之言。以此又知非五年殷祭之禘也。彼诸禘者，皆非此篇之义，故知此云大禘，唯是郊祭天耳。祭天南郊，亦名为禘，故引《礼记》以证之。所引者，《丧服小记》及《大传》皆有此文。《大传》注云：“凡大祭曰禘。自，由也。祭其先祖所由生，谓郊祀天也。王者之先祖，皆感太微五帝之精以生，苍则灵威仰，赤则赤熛怒，黄则含枢纽，白则白招拒，黑则汁光纪。皆用正岁之正月郊祭之，盖特尊焉。《孝经》曰‘郊祀后稷以配天’，配灵威仰也；‘宗祀文王於明堂以配上帝’谓汎配五帝也。”如彼注，则殷人之祖出於汁光纪，故以正岁正月於郊禘而祭之，故此序谓之大禘也。《易纬》称“三王之郊，一用夏正”，故知郊天皆用正岁正月也。《郑志》赵商问：“此云案《祭法》‘殷人禘喾而郊冥’，又《丧服小记》及《大传》皆云‘王者禘其祖之所自出，以其祖配之’，注皆以为祭天皇大帝，以喾配之。然则此诗之禘，亦宜以为圜丘之祭，不审云郊何？”答曰：“郊祀后稷以配天，则以祖配，其祖从出之明文也。云注皆以为祭天皇大帝，诗之大禘宜为圆丘之祭，探意大过，得无诬乎？禘者，祭名，天人共云。”是郑解此禘为郊天之事也。《小记》、《大传》言禘祖之所自出者，注皆以为郊所感之帝，而商云祭天皇大帝，故云得无诬乎。《祭法》称殷人禘喾而郊冥，此若郊天，当以冥配。而不言冥者，此因祭天，歌咏天德，言其能降灵气，祐殷兴耳。其意不述祭时之事，不美所配之人。《昊天有成命》“郊祀天地”，亦是南郊之祭，而辞不及稷，何怪此篇不言冥也？马昭云：“《长发》，大禘者，宋为殷后，郊祭天以契配。不郊冥者，异於先王，故其诗咏契之德。宋无圆丘之礼，唯以郊为大祭，且欲别之於夏禘，故云大禘。”此说非也。何则？名曰《商颂》，是商世之颂，非宋人之诗，安得云“宋郊，契配”也？《谱》称“三王有受命中兴之功，时有作诗颂之”者，则是殷时作之，理在不惑。而云宋人郊天，虚妄何甚！而马昭虽出郑门，其言非郑意也。若然，《商》非宋诗，而《乐记》云：“温良而能断者宜歌《商》。”注云：“‘《商》，宋诗’者，以宋承商后，得歌《商颂》，非谓宋人作之也。”
　
　　濬哲维商，长发其祥。洪水芒芒，禹敷下土方。外大国是疆，幅陨既长。濬，深。洪，大也。诸夏为外幅广也。陨，均也。笺云：长，犹久也。陨当作“圆”。圆，谓周也。深知乎维商家之德也，久发见其祯祥矣。乃用洪水，禹敷下土，正四方，定诸夏，广大其竟界之时，始有王天下之萌兆，历虞、夏之世，故为久也。○濬音峻。悊音哲，字或作“哲”。芒音亡，依韵音忙。疆，居良反。竟，界也。幅，方目反。陨音圆，徐于贫反。夏，户雅反。下皆同。圜音还，又音圆。知音智。见，贤遍反。祯音贞，祥也。竟音境。王天下，于况反。下“汤王”、“言王之”、“王德”皆同。 
　　有娀方将，帝立子生商。有娀，契母也。将，大也。契生商也。笺云：帝，黑帝也。禹敷下土之时，有娀氏之国亦始广大。有女简狄，吞鳦卵而生契，尧封之於商，后汤王因以为天下号，故云“帝立子生商”。 
　　[疏]“濬哲”至“生商”。○毛以为，有深智者维我商家之德也。昔在前世，久发见其祯祥矣。其祥之见在何时乎？往者唐尧之末，有大水芒芒然，有大禹者敷广下土，以正四方，京师之外，大国於是画其疆境，令使中国广大均平，既已长远矣。於是时，契已佐禹，是其祯祥久见也。又说商兴之由。有娀氏之女，方欲长大之时，天为之生立其子，而使之生商。谓上天祐契，使贤而生有商国也。○郑以陨为圆，言中国广大而圆周也。有娀方将，谓有娀之国方始广大。黑帝凭依简狄，使之有子，立其子使生商国。其文义略同。○传“濬深”至“陨均”。○正义曰：“濬，深”，《释言》文。“洪，大”，《释诂》文。诸夏为外，对京师为内也。幅，如布帛之幅，故为广也。王肃云：“外诸夏大国也。京师为内，诸夏为外。言禹外画九州境界，内平治水土，中国既广，已平均且长也。”○笺“陨当”至“为久”。○正义曰：笺云“深智乎维商家之德”者，总叹商家深智，不指斥一人也。禹敷下土，广大其境界之时，正谓水害既除，辅成五服之时也。始有王天下之萌兆，谓契能佐禹治水，敬敷五教，功被当世，故后嗣克昌，是其王之萌兆也。尔时已有萌兆，即是久见其祥。比至成汤之兴，历虞、夏之世，故为久也。○传“有娀”至“生商”。○正义曰：有娀，契母之姓，妇人以姓为字，故云“有娀，契母也”。“将，大”，《释诂》文。谓契母方成大之时，天为生立其子商者。成汤，王天下一代之大号。此商之有天下，其本由契而来，故言契生商也。诗言商兴所由，止须言契而已。上句乃述禹敷下土者，以契、禹俱事帝尧，皆有大功，故将欲论契，先言洪水也。○笺“帝黑”至“广大”。○正义曰：禘者，郊天之名，郊祭所感之帝。商是水德黑帝之精，故云“黑帝”，谓汁光纪也。且以下云“玄王”，故以黑帝言之。以有娀是简狄国名，非简狄之身，言“有娀方将”，不得为简狄长大，故以为禹敷下土之时，有娀氏之国亦始广大也。有娀氏国之大小，非复商家之事，而言及之者，君子言人之美，务欲加之，因其国实广大，见简狄为大国之女，犹《大明》之篇言挚莘也。
　
　　玄王桓拨，受小国是达，受大国是达。率履不越，遂视既发。玄王，契也。桓，大。拨，治。履，礼也。笺云：承黑帝而立子，故谓契为玄王。遂犹徧也。发，行也。玄王广大其政治，始尧封之商，为小国，舜之末年，乃益其土地为大国，皆能达其教令。使其民循礼，不得逾越，乃徧省视之，教令则尽行也。○拨，本末反，《韩诗》作“发”。发，明也。徧音遍。下同。治，直吏反。 
　　[疏]传“玄王”至“履礼”。○正义曰：上言有娀生子，此句即言玄王，故知玄王即契也。且《国语》云：“玄王勤商，十四世而兴。”玄王为契明矣。“履，礼”，《释言》文。《公羊传》云：“拨乱世。”谓治乱世，故以拨为治也。○笺“承黑”至“尽行”。○正义曰：笺以契不为王，玄又非谥，解其称玄王之意。玄，黑色之别。以其承黑帝立子，故谓契为玄王也。以汤有天下而称王，契即汤之始祖，亦以王言之。《尚书·武成》云：“昔先王后稷。”《国语》亦云：“昔我先王后稷。”又曰：“我先王不窋。”韦昭云：“周之禘祫文、武，不先不窋，故通谓之王。《商颂》亦以契为玄王，是其为王之祖，故呼为王，非追号为王也。玄王广大其政治，正谓达其教令。”是也。知尧封为小国，舜益为大国者，《中候握河纪》说尧云：“斯封稷、契、皋陶，赐姓号。”是尧封之也。《考河命》说舜之事云：“褒赐群臣，赏爵有功，稷、契、皋陶益土地。”是舜益地为大国也。自殷以上，大国百里。《握河纪》注云：“稷、契，公也。”公即周礼三公八命，其出封加一等。然则尧之封契，已应百里，便是土地之极。而舜又益之者，以其身有大功，特加褒赐，如周之赐鲁、卫之属，越礼特赐。既赐之后，不必止於百里而已。“率履不越”，文承“是达”之下，明民从政化，非契身率礼，故云“使其民循礼，不得逾越，徧省视之，教令则尽行”，即是达之验也。
　
　　相土烈烈，海外有截。相土，契孙也。烈烈，威也。笺云：截，整齐也。相土居夏后之世，承契之业，入为王官之伯，出长诸侯，其威武之盛烈烈然，四海之外率服截尔整齐。○相，息亮反。注“相土”皆同。截，才结反。长，张丈反。 
　　[疏]笺“截整”至“整齐”。○正义曰：截者，斩断之义，故为整齐也。相土是昭明之子，契之孙也，故云“居夏后之世，承契之业”。契封商国，相土嗣之，止为一国之君而已，不得威行海外。今云“海外有截”，故知“入为王官之伯，出长诸侯”也。僖四年《左传》管仲说太公为王官之伯云：“五侯九伯，汝实征之，以夹辅周室。”是王官之伯，分主东西，得征其所职之方，故得云“威武烈烈然，而四海之外截尔整齐”。分主东西，则威加一面而已，而云四海者，不知所主何方，故总举四海言之。截然整齐，谓守其所职，不敢内侵外畔也。王肃云：“相土能继契，四海之外截然整齐而治，言有烈烈之威。则相土在夏为司马之职，掌征伐也。说《春秋》者亦以太公为司马之官，故得征五侯九伯。”与郑异也。
　
　　帝命不违，至于汤齐。至汤与天心齐。笺云：帝命不违者，天之所以命契之事，世世行之，其德浸大，至於汤而当天心。○汤、齐如字。浸，子鸩反。 
　　汤降不迟，圣敬日跻。昭假迟迟，上帝是祗。帝命式于九围。不迟，言疾也。跻，升也。九围，九州也。笺云：降，下。假，暇。祗，敬。式，用也。汤之下士尊贤甚疾，其圣敬之德日进。然而以其德聪明宽暇天下之人迟迟然。言急於已而缓於人，天用是故爱敬之也。天於是又命之，使用事於天下。言王之也。○日跻，子兮反，郑注《礼记》读上为汤跻，读此为日斋。斋，庄也。假，古雅反，郑云：“暇也。”徐云：“毛音格，郑音暇。”案王肃训假为至，格是王音也。沈云：“郑笺云宽暇，以此义训，非改字也。”祗，诸时反。下士，遐嫁反。 
　　[疏]“帝命”至“九围”。○正义曰：上陈玄王相土，论商兴所由。此下皆述成汤，指言兴事。言天之所以命契之事，自契之后，世世行而不违失，天心虽已渐大，未能行同於天。至於成汤，而动合天意，然后与天心齐也。因说成汤之行。汤之下士尊贤，甚疾而不迟也。其圣明恭敬之德，日升而不退也。以其聪明宽暇天下之人，迟迟然而舒缓也。上天以是之故，常爱敬之，故天命之，使用事於九州，为天下王也。○传“至汤与天心齐”。○正义曰：言至汤者，谓从契而至汤也。自契以后，虽则不违天命，未能齐於天心。至汤而与之齐，以为渐大之意也。上言帝命，即云汤齐，故知汤所与齐，唯天心耳。《易》称“圣人与天地合其德”，此之谓也。传以此为汤齐，甚分明矣。而《孔子閒居》注云：“《诗》读汤齐为汤跻者，言三家《诗》有读为跻者也。”○笺“帝命”至“天心”。○正义曰：契无受命之事矣，而云天命契者，正谓授以上智之性，使之佐舜有功，建国於商，德垂后裔，是天所以命契之事也。汤以孤圣，独兴父祖，未有王迹，而云其德浸大者，以言至於汤齐，又为渐高之势，故述其意，言浸大耳。定本作“浸”字。其实相土至汤，有令闻者，唯其冥勤其官而水死耳，其馀不能渐大也。○传“跻升”至“九州”。○正义曰：“跻，升”，《释诂》文。谓九州为九围者，盖以九分天下，各为九处规围然，故谓之九围也。○笺“降下”至“於人”。○正义曰：“降，下。式，用”，《释言》文。“祗，敬”，《释诂》文。假者，假借之义，故为暇也。汤为天子，而云汤降，故知下者是下士尊贤也。《晋语》宋公孙固说公子重耳之德，引此诗乃云：“降，有礼之谓也。”是亦以此为下贤也。宽暇天下之人，谓不责人所不能，驭之舒缓也。待士则疾，驭下则舒，言其急於已而缓於人也。
　
　　受小球大球，为下国缀旒，何天之休。球，玉。缀，表。旒，章也。笺云：缀，犹结也。旒，旌旗之垂者也。休，美也。汤既为天所命，则受小玉，谓尺二寸圭也。受大玉，谓珽也，长三尺。执圭搢珽，以与诸侯会同，结定其心，如旌旗之旒縿著焉。担负天之美誉，为众所归乡。○球音求，美玉也。下同。缀，陟劣反，徐又张卫反，毛云“表也”，郑云“结也”。下同。休，虚虬反。珽，吐顶反。天子玉笏长三尺，杼上终葵首。长，直亮反。縿，所御反。著，直略反。乡，本亦作“乡”，许亮反。下篇同。 
　　不竞不絿，不刚不柔，敷政优优，百禄是遒。絿，急也。优优，和也。遒，聚也。笺云：竞，逐也。不逐，不与人争前后。○絿音求，徐音虬。遒，子由反，又在由反。 
　　[疏]“受小球”至“是遒”。○毛以为，上言用事九围，此言用事之实。汤之用事也，受小球玉，谓尺二寸之镇圭也，大球玉，谓三尺之珽也。受此二玉，以作天子，为下国诸侯之表章，能荷负天之美誉也。又述汤之行，能致美誉之由。汤之性行，不争竞，不急躁，不大刚猛，不大柔弱，举事具得其中，敷陈政教则优优而和美，以此之故，百众之禄於是聚而归之。福禄聚归，能荷之也。郑唯下国缀旒为异。言汤受二玉，与诸侯而会同。诸侯心系天子，如旌旗之旒缀著於縿。馀同。○传“球玉”至“旒章”。○正义曰：《禹贡》“雍州厥贡球琳琅玕”，是球为玉之名也。缀之为表，其训未闻。冕之所垂，及旌旗之饰，皆谓之旒。旒者，所以章，明贵贱，故为章也。○笺“缀犹”至“著焉”。○正义曰：《内则》云：“衣裳绽裂，纫箴请补缀。”是缀为连结之义也。又襄十六年《公羊》云：“君若赘旒然。”言诸侯反系属於大夫也。此言缀旒，文与彼同，明以旌旗为喻，故易传以缀犹结也，旒为旌旗之垂也。《秋官·大行人》及《考工记》说旌旗之事，皆云九旒、七旒。《尔雅》说旌旗云“练旒九”。是旌旗垂者名为旒也。言受小玉、大玉者，此小玉、大玉是天子之器，非为天子不得执用。汤既为天所命，则得用之，是受之於天，故言受也。知小玉，谓尺二寸圭，大玉，谓珽长三尺者，《考工记·玉人》云，“大圭长三尺，杼上终葵首，天子服之。镇圭尺有二寸，天子守之”，所服所守，唯此二玉，故知也。《春官·典瑞》云：“王搢大圭，执镇圭，藻五采五就，以朝日。”《觐礼》云：“天子乘龙，载大旂，象日月，升龙降龙。出拜日於东门之外，反祀方明。”注云：“此谓会同以春者也。”引《朝事仪》曰：“天子冕而执镇圭尺有二寸，乘大辂，率诸侯朝日於东郊，所以教尊尊也。退而见诸侯。”由此而言，知朝日与诸侯会同，俱是执圭搢珽。今言受小玉、大玉，即云为下国缀旒，故知执圭搢珽与诸侯会同，结定其心，如旌旗之旒縿结著焉也。定本云“如旌旗之縿旒著焉”此言执圭搢珽，而《玉人》云“天子执冒四寸，以朝诸侯”者，此谓国外会同，彼谓在国受朝也，故《玉人》注云：“名玉曰冒者，言其德能覆冒天下也。四寸者，方以尊接卑，以小为贵。”是为在国受朝，下诸侯，故执冒也。
　
　　受小共大共，为下国骏厖，何天之龙。共，法。骏，大。厖，厚。龙，和也。笺云：共，执也。小共、大共，犹所执搢小球、大球也。骏之言俊也。龙当作“宠”。宠，荣名之谓。○小共、大共，毛音恭，郑音拱，执也。一云“毛亦音拱”。骏音峻，郑“俊也”。又一云“毛亦作俊读”。厖，莫邦反，徐云“郑音武讲反”，是叶拱及宠韵也。龙，毛如字，郑作“宠”。 
　　敷奏其勇，不震不动，不戁不竦，百禄是緫。戁，恐。竦，惧也。笺云：不震不动，不可惊惮也。○傅音孚，本亦作“敷”。戁，奴版反。竦，小勇反。緫，子孔反，本又作“鬷”，音宗。恐，曲勇反。惮，末丹反。 
　　[疏]“受小”至“是緫”。○毛以为，此又言成汤之用事也。受小玉之法，受大玉之法，施之诸侯，成诸侯之性行，为下国之大纯厚，能荷负天之和道也。又述成汤之行，能荷天之和道所由。汤之陈进其勇，不可震，不可动，不戁恐，不竦惧。所征无敌，克平天下，百众之禄於是总聚而归之，故能荷天之和道也。○郑以为，此又覆述上章，言汤受小玉而执之，受大玉而执之，执此二玉，与诸侯会同，为下国作英俊厚德之君，能荷负天之荣宠。馀同。○传“共法”至“宠和”。○正义曰：传读共为恭敬之恭，故为法也。“骏，大。厖，厚”，《释诂》文。龙之为和，其训未闻。言小法、大法，正谓执圭搢珽，与诸侯为法也。言为下国大厚，谓成其志性，使大纯厚也。王肃云：“言汤为之立法，成下国之性，使之大厚，乃荷任天之和道也。”○笺“共执”至“之谓”。○正义曰：“拱，执”，《释诂》文。以此章文类於上，玉必以手执之，故易传以为小拱、大拱，犹所执搢小球、大球也。大球实搢之，而言执者，将搢亦执，故同言拱也。又以上言缀旒为诸侯之所系属，则知此言骏厖亦是诸侯之言天子，故读骏为俊，言成汤与诸侯作英俊厚德之君也。又荷天之龙，与上荷天之休，其文相值。休为美誉，则此宜为荣名，且韵宜为宠，故易之也。
　
　　武王载旆，有虔秉钺，如火烈烈，则莫我敢曷。武王，汤也。旆，旗也。虔，固。曷，害也。笺云：有之言又也。上既美其刚柔得中，勇毅不惧，於是有武功，有王德。及建旆兴师出伐，又固持其钺，志在诛有罪也。其威势如猛火之炎炽，谁敢御害我。○旆，蒲具反。钺音越。中，张仲反。苞有三蘖，莫遂莫达。九有有截，苞，本。蘖，馀也。笺云：苞，丰也。天丰大先三正之后，世谓居以大国，行天子之礼乐，然而无有能以德自遂达於天者，故天下归乡汤，九州齐一截然。○蘖，五葛反，《韩诗》云：“色也。” 
　　韦顾既伐，昆吾夏桀。有韦国者，有顾国者，有昆吾国者。笺云：韦，豕韦，彭姓也。顾、昆吾，皆己姓也。三国党於桀恶。汤先伐韦、顾，克之。昆吾、夏桀则同时诛也。○韦、顾，二国名也。《汉书·古今人表》作“韦、鼓”。已音纪，又音杞。 
　　[疏]“武王”至“夏桀”。○毛以为，上言成汤进勇，此述为勇之事。有有武功、有王德之成汤，载其旌旗，以出征伐，又能固执其钺，志在诛杀有罪，其威势严猛，如火之炎炽烈烈然，曾无於我成汤敢害之者。又述成汤得众之由。克代既灭，封其支子为王者之后，犹树木，既斩其根本，更有蘖生之条。言夏桀与二王之后，根本之上有三种蘖馀，承藉虽重，必无德行，莫有能以行申遂天意者，莫能以德自达於天者。天下诸国无所归依，故九州诸侯截然齐整一而归汤也。九州诸国既尽归汤，唯有韦、顾、昆吾党桀为恶，成汤於是恭行天罚。韦、顾二国既已伐之，又伐昆吾之与夏桀。群恶既尽，天下廓清，成汤於是乃即真为天子。○郑唯以苞为丰，言天丰有三正之馀，使为大国而不能遂达，故九州归汤。馀同。○传“苞，本。蘖，馀”。○正义曰：《易》称“系于苞桑”，谓桑本，故以苞为本。《盘庚》云“若颠木之有由蘖”，谓本根已颠，更生枝馀，故云蘖馀也。言本有三馀，谓上世受命创基之君为之本，当时二王之后及今夏桀是其馀也。其意与笺言“三正之后”亦同。○笺“苞丰”至“截然”。○正义曰：“苞，丰”，《释诂》文。以此诗之旨，言国之大者，不得天意，故使诸国一时归汤。而云丰有三蘖，蘖者，树木於根本之上更生枝馀之名，则知三蘖皆诸帝王之后也。《郊特牲》称王者存二代之后，犹尊贤也。尊贤不过二代，则是先代有二，与今王为三也，故云“天丰大先三正之后，世谓居以大国，行天子之礼乐”也。三正者，谓夏与唐、虞也。正朔三而改，夏以建寅为正，则舜当以建子，尧当以建丑，是之谓三正也。桀为天子，与二王之后尊卑不类，但三者俱得行其正朔，故与桀同称三也。以三者承藉馀绪，国大礼盛，宜为天下所归，而不能以德自达，故天下归汤，美汤以小国而得天意也。莫达，谓不能以德自达，则莫遂谓不能以行申遂天意也。○笺“韦豕”至“时诛”。○正义曰：《郑语》云：“祝融其后八姓，下历数之，已姓昆吾、顾、温，彭姓豕韦，则商灭之矣。”故知韦即豕韦，彭姓也。顾与昆吾皆己姓也。《郑语》又云：“豕韦为商伯。”此已灭之，又得为商伯者，成汤伐之，不灭其国，故子孙得更兴为伯也。为汤所伐，明与桀同心，故知三国党於桀恶。昆吾、夏桀共文，在既伐之下，故知先伐韦、顾，克之。昆吾、夏桀则同时诛。昆吾与桀，亦是成汤伐之，而不言伐者，以上句言“既伐”，足明下句亦是伐。作文之体，句有所施，以其足相发明，不须更言伐也。《礼器》云：“汤放桀，武王伐纣，时也。”则桀放而不诛。而云同时诛者，对则诛、放有异，散文则放之远方，亦为诛也。昭十八年《左传》云：“二月乙卯，周毛得杀毛伯过。苌弘曰：‘毛得必亡。是昆吾稔之日也，侈故之以。’”言昆吾以乙卯日亡也。昆吾与桀同日诛，则桀亦以乙卯日亡也，故《檀弓》注云：“桀以乙卯亡。”则亡日必是乙卯，未知何月也。
　
　　昔在中叶，有震且业。允也天子，降予卿士。叶，世也。业，危也。笺云：中世，谓相土也。震，犹威也。相土始有征伐之威，以为子孙讨恶之业。汤遵而兴之。信也，天命而子之，下予之卿士。谓生贤佐也。《春秋传》曰：“畏君之震，师徒桡败。”○中如字，又张仲反。桡，女教反，一音女卯反，乱也。 
　　实维阿衡，实左右商王。阿衡，伊尹也。左右，助也。笺云：阿，倚。衡，平也。伊尹，汤所依倚而取平，故以为官名。商王，汤也。○左音佐。注同。右音又。注同。倚，於绮反。下同。 
　　[疏]“昔在”至“商王”。○毛以为，既言成汤伐桀，又上本未兴之时，及得臣之助。云昔在中间之世，谓成汤之前，商为诸侯之国，有震惧而且危怖矣。至於成汤，乃有圣德。信也，上天子而爱之，下大贤之人予之，使为卿士。此卿士者，实为阿衡之官，实佐助我成汤，故能克桀而有天下。此皆上天之力，高宗祭又得礼，故因大禘之祭，述而歌也。○郑以为，昔在中世，谓相土之时，有征伐之威，且为子孙讨恶之业，故成汤亦遵用其道。皇天子而爱之。馀同。○笺“中世”至“桡败”。○正义曰：传以业为危，则汤未兴之前，国弱而危惧也。笺易之者，以此篇上述玄王相土，言至汤而齐於天心，则是自契以来，作渐盛之势，不应於此方言上世衰弱，故易传也。以上言相土烈烈威服海外，是相土有征伐之威，为子孙讨恶之业也。所引《春秋传》者，成二年《左传》文。引之者，证震得为威之义。○传“阿衡”至“右助”。○正义曰：以言左右商王，则是功最大者。成汤佐命之臣，唯伊尹耳，故知阿衡是伊尹也。伊是其氏。尹，正也。言其能正天下，故谓之伊尹。阿衡则其官名也。《君奭》曰：“在昔成汤，既受命，时则有若伊尹，格于皇天。在太甲，时则有若保衡，格于上帝。”注云：“伊尹名挚，汤以为阿衡。至太甲改曰保衡。阿衡、保衡皆公官。”然则伊尹、挚、阿衡、保衡一人也。彼注阿衡为公官，此言卿士者，三公兼卿士也。
　
　　《长发》七章，一章八句，四章章七句，一章九句，一章六句。 
　
　　《殷武》，祀高宗也。 
　　[疏]“《殷武》六章，首章六句，二章七句，三章五句，四章、五章章六句，卒章七句”至“高宗”。○正义曰：《殷武》诗者，祀高宗之乐歌也。高宗前世，殷道中衰，宫室不修，荆楚背叛。高宗有德，中兴殷道，伐荆楚，修宫室。既崩之后，子孙美之。诗人追述其功而歌此诗也。经六章，首章言伐楚之功，二章言责楚之义，三章、四章、五章述其告晓荆楚，卒章言其修治寝庙，皆是高宗生存所行，故於祀而言之，以美高宗也。
　
　　挞彼殷武，奋伐荆楚。{罒米}入其阻，裒荆之旅，挞，疾意也。殷武，殷王武丁也。荆楚，荆州之楚国也。{罒米}，深。裒，聚也。笺云：有锺鼓曰伐。{罒米}，冒也。殷道衰而楚人叛，高宗挞然奋扬威武，出兵伐之，冒入其险阻，谓逾方城之隘，克其军率，而俘虏其士众。○挞，他达反，《韩诗》云：“达也。”{罒米}，面规反，《说文》作“冞”，从内、米，云：“冒也。”阻，庄吕反，险也。裒，蒲侯反。冒，莫报反。下同。隘，於懈反，窄也。俘音孚，囚也。 
　　有截其所，汤孙之绪。笺云：绪，业也。所，犹处也。高宗所伐之处，国邑皆服其罪，更自敕整截然齐壹，是乃汤孙大甲之等功业。○处，昌虑反。下同。 
　　[疏]“挞彼”至“之绪”。○毛以为，挞然而疾者，彼殷王之武丁也。又言其疾之意。乃能奋扬其威武，往伐荆楚之国，深入其险阻之内，聚荆国之人众，俘虏而以归也。既伐楚克之，则无往不服。有截然而齐整者，其高宗往伐之处所，是高宗之功，乃汤之为人子孙之业也。美高宗之伐与汤同也。郑以{罒米}为冒，又以汤孙之绪为太甲之等功业，高宗之功与太甲之等同也。馀同。○传“挞疾”至“裒聚”。○正义曰：挞，疾，是速疾之意。言伐楚之疾也。述高宗而言殷武，故知是殷王武丁也。定本直云“殷武，武丁也”。荆是州名，楚是国名，故云荆州之楚也。周有天下，始封熊绎为楚子。於武丁之世，不知楚君何人也。{罒米}者，深入之意，故为深也。“裒，聚”，《释诂》文。○笺“有锺”至“士众”。○正义曰：“有锺鼓曰伐”，庄二十九年《左传》文。以其远入险阻，宜为冒突之义，故易传为冒也。僖四年《左传》称，楚大夫屈完对齐桓公曰：“楚国方城以为城，汉水以为池，虽君之众，无所用之。”服虔云：“方城，山也。汉，水名。皆楚之隘塞耳。”今言冒入其阻，故知逾方城之隘。战胜必当俘虏，言聚荆之旅，故知俘虏其士众也。○笺“绪业”至“功业”。○正义曰：《释诂》云：“业，绪也。”反覆相训，绪得为业。是乃汤孙太甲之等功业，言高宗此功，同於太甲之等殷之诸贤王之功也。太甲以下，皆是汤孙，故言“之等”以包之。传於《那》篇言“汤孙者，汤为人子孙”，则此亦当然，故王肃云：“於所伐截然大治，是汤为人子孙之业，大武丁之伐与汤同。”
　
　　维女荆楚，居国南乡。昔有成汤，自彼氐羌，莫敢不来享，莫敢不来王，曰商是常。乡，所也。笺云：氐羌，夷狄国在西方者也。享，献也。世见曰王。维女楚国，近在荆州之域，居中国之南方，而背叛乎？成汤之时，乃氐羌远夷之国来献来见，曰“商王是吾常君也”。此所用责楚之义，女乃远夷之不如。○氐，都啼反。世见，贤遍反。而背音佩。 
　　[疏]笺“氐羌”至“不如”。○正义曰：氐羌之种，汉世仍存，其居在秦陇之西，故知在西方者也。“享，献”，《释诂》文。氐羌远夷，一世而一见於王。以经言来，故解之云“世见曰来王”。《秋官·大行人》云：“九州之外，谓之藩国，世一见。”谓其国父死子继，及嗣王即位，乃来朝，是之谓世见也。言维汝荆楚，则是以言告楚，故知此所用责楚之义，谓未伐之前，先以此言告之。但此诗主美伐功，故上章先言伐事，此章尽五章以来，更本其告责之礼耳。
　
　　天命多辟，设都于禹之绩。岁事来辟，勿予祸適，稼穑匪解。辟，君。適，过也。笺云：多，众也。来辟，犹来王也。天命乃令天下众君诸侯立都於禹所治之功，以岁时来朝觐於我殷王者，勿罪过与之祸適，徒敕以劝民稼穑，非可解倦。时楚不脩诸侯之职，此所用告晓楚之义也。禹平水土，弼成五服，而诸侯之国定，是以云然。○多辟音壁，下同，注放此。王音辟，邪也。適，直革反，徐张革反，注同；《韩诗》云：“数也。”解音懈。注同。朝，直遥反。 
　　[疏]“天命”至“匪解”。○正义曰：此亦责楚之辞。言上天之命，乃令天下众君诸侯，建设都邑於禹所治功处。谓布在九州也。常以岁时行朝觐之事，来见君王。我殷王勿予之患祸，不责其罪过，唯告之以劝民稼穑之事，非得有解惰而已。王者之待诸侯，其义如此。而汝何得不脩诸侯之职，不来朝见王也？○笺“禹平”至“云然”。○正义曰：笺以诸侯之立，其来久矣，非由禹治洪水始建都邑，而云“设都於禹之绩”，故作此言以解之。《皋陶谟》云：“禹曰：‘予惟荒度土功，弼成五服，至于五千。’”注云：“荒，奄也。奄大九州四海之土。敷土既毕，广辅五服而成之，至於面各五千里，四面相距为万里。尧制五服，服各五百里，要服之内四千里曰九州，其外荒服曰四海。禹所弼五服之残数，亦每服者合五百里，故有万里之界焉。”又《禹贡》云“五百里甸服”。每言五百里一服者，是尧旧服；每服之外，更言三百里、二百里者，是禹所弼之残数也。尧之五服，服五百里耳。禹平水土之后，每服更以五百里辅之，是五服服别千里，故一面而为差至於五千也。贾逵、马融之说《尚书》云：“甸服之外，每百里为差。所纳总铚秸粟米者，是甸服之外特为此数。其侯服之外，每言三百、二百里者，还就其服之内别为名耳，非是服外更有其地也。”《史记》司马迁说，以为诸小数者，皆是五百里服之别名，大界与尧不殊，四面相距为五千里耳。王肃注《尚书》，总诸义而论之云：“贾、马既失其实，郑玄尤不然矣。禹之功在於平治山川，不在於拓境广土。土地之广，三倍於尧，而《书传》无称焉。则郑之创造，难可据信。汉之孝武，疲弊中国，甘心夷狄，天下户口至减太半，然后仅开缘边之郡而已。禹方忧洪水，三过其门而不入，未暇以征伐为事。且其所以为服之名，轻重颠倒，远近失所，难得而通。先王规方千里以为甸服，其馀均平分之，公、侯、伯、子、男使各有寰宇，而使甸服之外诸侯皆入禾藁，非其义也。史迁之旨，盖得之矣。”如肃之难，非无理也。郑不然者，何哉？将以山川带地，土境不移，前圣后圣，义终一揆。禹之所导山川也，西被流沙，东渐沧海，南距衡山之阳，北临碣石之北。经涂所亘，万有馀里。若其所弼五服，唯极五千，而远游夷狄之表，劳功荒服之外，复何为哉！又周公制礼，作为九服，蛮畿之内尚至七千。舜禹之功，不应劣於周世，何由土境蹙促，三倍狭於周世？又《外传》称“禹会诸侯于涂山，执玉帛者万国”。执玉帛者，唯中国耳。若要服之内唯止四千，率以下等计之，正容六千馀国，况诸侯之大，地方百里，三等分土，才至数千，安得有万国之言乎？唐尧之初，协和万国，於时境界盖应广矣。至於洪水滔天，烝民不粒，土地既削，国数亦减，故五服之界，才至五千。洎乎禹治洪水，地平天成，灾害既除，大制疆域，固当复其故地，而至五千，何云不在於拓境广土也？若云大禹之功，不在拓境广土，则武王、周公之功，岂专以境界为事，而能使要服之内有七千里乎？且经称“弼成五服，至於五千”，若五服之广，犹是尧之旧制，何弼成之有乎，而称之以为功也？凡言至於者，皆从此到彼之辞，明是自京师而至於四境为五千耳。若其四面相距为五千，则设文从何而往？而言至於哉？汉之孝武，德非圣人，乘其六世之资，而与夷狄角力，及开缘边之郡，境界逾於万里，何由舜、禹之境才至五千？此乃所以为证，非所以为难也。肃意将谓大禹之德不逮於汉武乎？何其取譬之非类也？先王作法，遭时制宜。甸服之外，去京未远，使入禾藁，复何伤乎？而云非其义也？郑以《尚书》之文，上下相校，禹称“弼成五服”，至於《禹贡》历数服名，正合五千之数。参之以周、汉之域，验之於山川之图，则广万里为得其实，故不从贾、马，别为此说。
　
　　天命降监，下民有严。不僣不滥，不敢怠遑。命于下国，封建厥福。严，敬也。不僣不滥，赏不僣，刑不滥也。封，大也。笺云：降，下。遑，暇也。天命乃下视下民，有严明之君，能明德慎罚，不敢怠惰，自暇於政事者，则命之於小国，以为天子。大立其福，谓命汤使由七十里王天下也。时楚僣号王位，此又所用告晓楚之义。○僣，子念反。王天下，于况反。 
　　[疏]传“严敬”至“封大”。○正义曰：“严，敬”，《释诂》文。襄二十六年《左传》曰：“善为国者，赏不僣，刑不滥。赏僣惧及淫人，刑滥惧及善人。”彼文又引此诗，故知“不僣不滥”，谓赏不僣差，刑不滥溢也。定四年《左传》曰：“吴为封豕长蛇。”是封为大之义。○笺“降下”至“之义”。○正义曰：“降，下。遑，暇”，《释言》文。“明德慎罚”，《康诰》文。《中候契握》曰“曰若稽古王汤，既受命，兴由七十里起”。《孟子》所云“汤以七十里，文王以百里”。案契为上公受封，舜之末年，又益以土地，则当为大国，过百里矣。而成汤之起，止由七十里，盖汤之前世，有君衰弱，土地减削，故至於汤时止有七十里耳。以此经责楚之辞，而说成汤有明德而王天下矣。明是於时楚僣慢王位，故告晓之。
　
　　商邑翼翼，四方之极。赫赫厥声，濯濯厥灵。寿考且宁，以保我后生。商邑，京师也。笺云：极，中也。商邑之礼俗翼翼然可则效，乃四方之中正也。赫赫乎其出政教也，濯濯乎其见尊敬也，王乃寿考且安，以此全守我子孙。此又用商德重告晓楚之义。○重，直用反。 
　　[疏]“商邑”至“后生”。○正义曰：此又责楚之辞。言商王之都邑翼翼然皆能礼让恭敬，诚可法则，乃为四方之中正也。赫赫乎显盛者，其出政教之美声也。濯濯乎光明者，其见尊敬如神灵也。故商王得寿考，且又安宁，以保守我后嗣所生子。以我商家之德盛明如此，汝何故敢背叛不从我化乎？以楚不识商之明德，故告晓之。
　
　　陟彼景山，松柏丸丸。是断是迁，方斫是虔。松桷有梴，旅楹有闲。寝成孔安。丸丸，易直也。迁，徙。虔，敬也。梴，长貌。旅，陈也。寝，路寝也。笺云：椹谓之虔。升景山，揄材木，取松柏易直者，断而迁之，正斫於椹上，以为桷与众楹。路寝既成，王居之甚安。谓施政教得其所也。高宗之前王，有废政教不脩寝庙者，高宗复成汤之道，故新路寝焉。○断音短。注同。斫，陟角反，《说文》云：“斫也。”虔，其连反，《尔雅》作“榩”。桷音角。梴，丑连反，又力鳣反，柔梴物同耳，字音亶，俗作埏。易，以豉反。下同。椹，陟金反。抡，鲁门反，择也。沈音伦，理也。 
　　[疏]“陟彼”至“孔安”。○毛以为，高宗前王，有废於政教，不修寝庙者。高宗既伐荆楚，四方无事，乃使人升彼大山之上，观松柏之木丸丸然易直者，於是斩断之，於是迁徙之，又方正而斫之。於是之时，工匠皆敬其事，不惰慢也。以松为屋之榱桷，有梴然而长；陈列其楹，有闲然而大。及寝室既成，王居之而甚安矣。美其能脩治寝庙，复故法也。○郑以榩又为椹，言正斫於椹上。又以旅为众。唯此为异。馀同。○传“丸丸”至“路寝”。○正义曰：易直者，言其滑易而调直也。徙，谓徙之来归也。“虔，敬。旅，陈”，《释诂》文。桷者，椽也。椽以长为善，故梴为长貌。王之所居路寝，是寝之尊者，故知谓路寝也。笺亦不解闲义。梴为桷之长貌，则闲为楹之大貌。王肃云：“桷楹以松柏为之，言无彫镂也。陈列其楹。有闲，大貌。”○笺“椹谓”至“寝焉”。○正义曰：“椹谓之榩”，《释宫》文。孙炎曰：“椹，斫材质也。”以其方论斫※斫楹桷，不宜言敬，故易传也。《地官·山虞》云：“凡邦工入山抡材不禁。”注云：“抡，犹择也。”此经丸丸之文在斫迁之上，是谓择取易直者，故言“升景山，抡材木也”。言为桷与众楹，则训旅为众也。以其方始斫之，未宜已为陈列，故易传也。居寝所以行政，政不得所，王者不安，故知居之甚安，谓施政教得其所也。今美高宗之能修寝庙，明是前王有废政教、不修寝庙者也。案《殷本纪》“盘庚崩，弟小辛立。崩，弟小乙立。崩，子武丁立”。盘庚始迁於殷，明即为寝庙。其不修者，盖小辛、小乙耳。未知谁世，故不斥言。经止有寝耳。笺并言庙者，君子将营宫室，宗庙为先，明亦修庙，故连言之。经无庙者，诗人之意主美寝也。
　
　　《殷武》六章，三章章六句，二章章七句，一章五句。 
　
　　《那》五篇，十六章，百五十四句。 

　
 
</div>
    <div class="pagination">
<a href="毛诗正义_page71.html">上一页</a><span>...</span><a href="毛诗正义_page67.html">67</a><a href="毛诗正义_page68.html">68</a><a href="毛诗正义_page69.html">69</a><a href="毛诗正义_page70.html">70</a><a href="毛诗正义_page71.html">71</a><span class="current-page">72</span>
    </div>
    <div class="pagination"><a href="index.html">返回目录</a></div>
</body>
</html>
