<!DOCTYPE html>
<html>
<head>
    <meta charset="UTF-8">
    <title>毛诗注疏 - 第 7 页/共 29 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>毛诗注疏 - 第 7 页/共 29 页</h1>
    <div class="content">　　序鹑之奔奔刺衞宣姜也衞人以为宣姜鹑鹊之不若也笺刺宣姜者刺其与公子顽为淫乱行不如禽鸟音义【鹑音纯防鹑鸟防音乌南反行下孟反下同】疏【正义曰二章皆上二句刺宣姜下二句责公不防闲也顽与宣姜共为此恶而独为刺宣姜者以宣姜衞之小君当母仪一国而与子淫尤为不可故作者意有所主非谓顽不当刺也今人之无良我以为兄亦是恶顽之辞】
　　鹑之奔奔鹊之彊彊传鹑则奔奔鹊则彊彊然笺云奔奔彊彊言其居有常匹飞则相随之貌刺宣姜与顽非匹耦人之无良我以为兄传良善也兄谓君之兄笺云人之行无一善者我君反以为兄君谓惠公音义【彊音姜韩诗云奔奔彊彊乘匹之貌】疏【正义曰言鹑则鹑自相随奔奔然鹊则鹊自相随彊彊然各有常匹不乱其类今宣姜为母顽则为子而与之淫乱失其常匹曾鹑鹊之不如矣又恶顽言人行无一善者我君反以为兄而不禁之也恶顽而责惠公之辞笺正义曰序云鹑鹊之不若则以奔奔彊彊为相匹之善故为居有常匹定本集注皆云居有常匹则为俱者误也表记引此证君命逆则臣有逆命故注云彊彊奔奔争鬬恶貌也】鹊之彊彊鹑之奔奔人之无良我以为君传君国小君笺云小君谓宣姜疏【正义曰夫人对君称小君以夫妻一体言之亦得曰君襄九年左传筮穆姜曰君其出乎是也】
　　鹑之奔奔二章章四句
　　序定之方中美衞文公也衞为狄所灭东徙渡河野处漕邑齐桓公攘戎狄而封之文公徙居楚丘始建城市而营宫室得其时制百姓说之国家殷富焉笺春秋闵公二年冬狄人入衞衞懿公及狄人战于荥泽而败宋桓公迎衞之遗民渡河立戴公以庐于漕戴公立一年而卒鲁僖公二年齐桓公城楚丘而封衞于是文公立而建国焉音义【定丁佞反下同定星名尔雅云营室谓之定孙炎云定正也衞为狄所灭一本作狄人本或作衞懿公为狄所灭非也漕音曹攘如羊反说音悦荥回丁反庐力居反】疏【正义曰作定之方中诗者美衞文公也衞国为狄人所灭君为狄人所杀城为狄人所入其有遗余之民东徙渡河暴露野次处于漕邑齐桓公攘去戎狄而更封之立文公焉文公乃徙居楚丘之邑始建城使民得安处始建市使民得交易而营造宫室既得其时节又得其制度百姓喜而悦之民既富饶官亦充足致使国家殷实而富盛焉故百姓所以美之言封者衞国已灭非谓其有若新造之然故云封也言徙居楚丘即二章升墟望楚卜吉终臧是也而营宫室者即首章作于楚宫作于楚室是营宫室也建城市经无其事因徙居而始筑城立市故连言之毛则定之方中揆之以日皆为得其制既得其制则得时可知郑则定之方中得其时揆之以日为得其制既营室得其时树木为豫备雨止而命驾辞说于桑田故百姓说之匪直也人秉心塞渊是悦之辞也国家殷富则騋牝三千是也序先言徙居楚丘者先言所徙之处乃于其处而营宫室为事之次而经主美宫室得其时制乃追本将徙观望之事故与序倒也国家殷富在文公末年故左传曰元年革车三十乘季年乃三百乘明其騋牝三千亦末年之事也此诗盖末年始作或卒后为之笺正义曰此序总说衞事故直云城衞不必斥懿公载驰见懿公死而戴公立夫人之唁戴公时故言懿公为狄人所灭实灭也而木序云衞国有狄人之败者败灭一也但此见文公灭而复兴载驰见国灭而唁兄故言灭木见国败而救之故言败是文势之便也闵二年左传曰狄人侵衞衞懿公好鹤鹤冇乘轩者将战国人受甲者皆曰使鹤鹤实冇禄位余焉能战公与石祈子玦与甯庄子矢使守曰以此赞国择利而为之与夫人绣衣曰听于二子渠孔御戎子伯为右黄夷前驱孔婴齐殿及狄人战于荥泽衞师败绩遂灭衞是为狄所灭之事传言灭经书入者贾逵云不与夷狄得志于中国杜预云君死国败经不书灭者狄不能赴衞之君臣皆尽无复文告齐桓为之告诸侯言狄已去言衞之存故但以入为文是春秋书入之意也诗则据实而言以时君死民散故云灭耳言东徙渡河则战在河北也禹贡豫州荣波既猪注云沇水溢出河为泽今塞为平地荥阳民犹谓其处为荥泽其在县东春秋鲁闵公二年衞候及狄人战于荥泽此其地也如禹贡之注则当在河南时衞都河北狄来伐而御之既败而渡河在河北明矣故杜预云此荥泽当在河北但沇水源河北入于河乃溢为荥则沇水所溢被河南北故河北亦有荥泽但在河南多耳故指其猪水大处则在豫州此战于荥则在其北畔相连犹一物故云此其地也左传又曰及败宋桓公逆诸河宵济卫之遗民男女七百有三十人益之以共滕之民为五千人立戴公以庐于漕是宋桓迎衞之遗民渡河立戴公庐于漕之事杜预云庐舍也言国都亡灭且舍于此也此渡河处漕戴公时也传惟言戴公之立不言其卒而世家云戴公申元年卒复立其弟文公二十五年文公卒案经僖二十五年衞候燬卒则戴公之立其年即卒故云一年然则狄以十二月入衞懿公死其月戴公立而卒又文公立故闵二年传说卫文公衣大布之衣大帛之冠服防云戴公卒在于此年杜预云衞文公以此年冬立是也戴公立未逾年而成君称諡者以衞既灭而立不系于先君故臣子成其丧而为之諡而为之諡者与系世者异也又言僖二年齐桓城楚丘而封衞者春秋僖二年春王正月城楚丘左传曰诸侯城楚丘而封衞是也引证齐桓公攘戎狄而封之木序云救而封之与此一也左传无攘戎狄救衞之事此言攘戎狄者以衞为狄所灭民尚畏狄闵二年传曰齐侯使公子无亏帅车三百乘以戍漕至僖二年又帅诸侯城楚丘于是戎狄避之不复侵衞是亦攘救之事不必要与狄战故乐纬稽耀嘉云狄人与衞战桓公不救于其败也然后救之宋均注云救谓使公子无亏戍之公羊传曰以城楚丘为力能救之则救之可也是戍漕城楚丘并是救之之事也灭衞者狄也兼言戎者戎狄同类协句而言之序自攘戎狄而封之以上总说衞事不指其君故为狄所灭懿公时也野处漕邑戴公时也攘戎狄而封之文公时也自文公徙居楚丘以下指说文公建国营室得其制所以美之故笺云于是文公立而建国焉】
　　定之方中作于楚宫传定营室也方中昏正四方楚宫楚丘之宫也仲梁子曰初立楚宫也笺云楚宫谓宗庙也定星昏中而正于是可以营制宫室故谓之营室定昏中而正谓小雪时其体与东壁连正四方揆之以日作于楚室传揆度也度日出日入以知东西南视定北凖极以正南北室犹宫也笺云楚室居室也君子将营宫室宗庙为先廏库为次居室为后树之榛栗椅桐梓漆爰伐琴瑟传椅梓属笺云爰曰也树此六木于宫者曰其长大可伐以为琴瑟言预备也音义【揆葵癸反度待洛反下同视字又作眡音同廏居又反榛侧巾反椅于宜反草木疏云梓实桐皮曰椅也梓音子漆音七长丁丈反】疏【正义曰毛以为言定星之昏正四方而中取则视之以正其南因凖极以正其北作为楚丘之宫也度之以日影度日出之影与日入之影以知东西以作为楚丘之室也东西南北皆既正方乃为宫室别言宫室异其文耳既为宫室乃树之以榛栗椅桐梓漆六木于其宫中曰此木长大可伐之以为琴瑟言公非直营室得其制又能树木为预备故美之也郑以为文公于定星之昏正四方而中之时谓夏之十月以此时而作为楚丘之宫庙又度之以日影而营表其位正其东西南北而作楚丘之居室室与宫俱于定星中而为之同度日影而正之各于其文互举一事耳余同传正义曰郑志张逸问楚宫今何地仲梁子何时人答曰楚丘在济河间疑在今东郡界中仲梁子先师鲁人当六国时在毛公前然衞本河北至懿公灭乃东徙渡河野处漕邑则在河南矣又此二章升漕虚望楚丘楚丘与漕不甚相远亦河南明矣故疑在东郡界中杜预云楚丘济隂成武县西南属济隂郡犹在济北故云济河间也但汉之郡境已不同郑疑在东郡杜云济隂也毛公鲁人而春秋时鲁有仲梁懐为毛所引故言鲁人当六国时盖承师说而然笺正义曰传虽不以方中为记时亦以定为营室方中为昏正四方而笺以为记时故因解其名定为营室及其方中之意释天云营室谓之定孙炎曰定正也天下作宫室者皆以营室中为正此言定星昏中而正四方于是可以营制宫室故谓之营室是取尔雅为说也然则毛不取记时而名营室者为视其星而正南北以营宫室故谓之营室又云定星昏而正中谓小雪时小雪者十月之中气十二月皆有节气有中气十月立冬节小雪中于此时定星昏而正中也又解中得方者由其体与东壁相成故得正四方以于列宿室与壁别星故指室云其体又壁居南则在室东故因名东壁释天云娵觜之口营室东壁也孙炎曰娵觜之口郑则口开方营室东壁四方似口故因名云是也此定之方中小雪时则在周十二月矣春秋正月城楚丘谷梁传曰不言城衞衞未迁则诸侯先为之城其城文公乃于其中营宫室也建城在正月则作室亦正月矣而云得时者左传曰凡土功水昏正而栽日至而毕则冬至以前皆为土功之时以歴校之僖二年闰余十七则閠在正月之后正月之初未冬至故为得时也笺言定星中小雪时举其常期耳非谓作其楚宫即当十月也如此则小雪以后方兴土功而礼记云若子既蜡不兴功者谓不复兴农功而非土功也月令仲秋云是月也可以筑城郭建都邑者秦法与周异仲冬云命冇司曰土事无作亦与左传同然则左传所云乃是正礼而召诰于三月之下营洛邑之事于周之三月起土功不依礼之常时者郑志答赵商云传所言者谓庸时也周召之作洛邑因欲观众殷乐之与否则由欲观民之意故不依常时也传正义曰此度日出日入谓度其影也故公刘传曰考于日影是也其术则匠人云水地以县置槷以县视以影为规识日出之影与日入之影昼参诸日中之影夜考之极星以正朝夕注云于四角立植而县以水望其髙下髙下既定乃为位而平地于所平之地中央树八尺之臬以县正之视之以其影将以正四方也日出日入之影其端则东西正也又为规以识之者为其难审也自日出而画其影端以至日入既则为规测影两端之内规之规之交乃其审也度两交之间中屈之以指臬则南北正也日中之影最短者也极星谓北辰也是揆日瞻星以正东西南北之事也如匠人注度日出日入之影不假于视定视极而东西南北皆知之此传度日出入以知东西视定极以正南北者考工之文止言以正朝夕无正南北之语故规影之下别言考之极星是视极乃南北正矣但郑因屈横度之绳即可以知南北故细言之与此不为乖也惟传言南视定者郑意不然何者以匠人云昼参诸日中之影不言以定星参之经传未有以定星正南北者故上笺以定为记时异于传也传以视定为正南北则四句同言得制非记时也释宫云宫谓之室室谓之宫郭璞曰皆所以通古今之异语明同实而两名故云室犹宫也笺正义曰释宫以宫室为一谓通而言之其对文则异故上笺楚宫谓庙此楚室谓居室别其文以明二者不同也故引曲礼曰君子将营宫室宗庙为先廏库为次居室为后明制有先有后别设其文也緜与斯干皆述先作宗庙后营居室也传正义曰释木云椅梓也舍人曰梓一名椅郭璞曰即楸也湛露曰其桐其椅桐椅既为类而梓一名椅故以椅桐为梓属言梓属则椅梓别而释木椅梓为一者陆玑云梓者楸之疏理白色而生子者为梓梓实桐皮曰椅则大类同而小别也笺云树此六木于宫中明其别也定本椅梓属无桐字于理是也】
　　升彼虚矣以望楚矣望楚与堂景山与京传虚漕虚也楚丘有堂邑者景山大山京髙丘也笺云自河以东夹于济水文公将徙登漕之虚以望楚丘观其旁邑及其丘山审其髙下所依倚乃彼建国焉慎之至也降观于桑传地势宜蚕可以居民卜云其吉终焉允臧传龟曰卜允信臧善也建国必卜之故建邦能命龟田能施命作器能铭使能造命升髙能赋师旅能誓山川能说丧纪能诔祭祀能语君子能此九者可谓冇徳音可以为大夫音义【虚起居反本或作墟夹居洽反济节礼反倚于绮反使所吏反说如字郑志问曰山川能说何谓也答曰两读或言说说者说其形势也或曰述迹者述其故事也迹读如遂事不谏之遂诔本又作讄力水反说文云讄祷也累功徳以求褔也诔諡也】疏【正义曰此追本欲迁之由言文公将徙先升彼漕邑之墟矣以望楚丘之地矣又望其傍堂邑及景山与京丘言其有山林之饶髙丘之阻可以居处又卜漕墟而往观于其处之桑既形势得宜蚕桑又茂美可以居民矣人事既从乃命龟卜之云从其吉矣终然信善非直当今而已乃由地势美而卜又吉故文公徙居楚丘而建国焉传正义曰知墟漕墟者以文公自漕而徙楚丘故知升漕墟盖地有故墟髙可登之以望犹僖二十八年左传称晋侯登有莘之墟也升墟而并望楚堂明其相近故言楚丘有堂邑楚丘本亦邑也但今以为都故以堂系楚丘而言之释诂云景大也故知景山为大山京与山相对故为髙丘释丘云絶髙为之京郭璞曰人力所作也又云非人为之丘郭璞曰地自然生则丘者自然而冇京者人力所为形则相类故云京髙丘也公刘笺云絶髙为之京与此一也皇矣传曰京大阜也以与我陵我阿相接类之故为大阜笺正义曰笺解楚丘所在故云自河以东夹于济水言楚丘在其间禹贡云导沇水东流为济入于河溢为荥东出于陶丘北又东至于菏又东北防于汶是济自河北而南入于河又出而东楚丘在于其间西冇河东有济故云夹于济水也传止义曰大卜曰国大迁大师则贞龟是建国必卜之緜云爰契我龟是也大迁必卜而筮人掌九筮一曰筮更注云更谓筮迁都邑也郑志答赵商云此都邑比于国为小故筮之然则都邑则用筮国都则卜也此卜云终吉而僖三十一年又迁于帝丘而言终善者卜所以决疑衞为狄人所灭国人分散文公徙居楚丘兴复祖业国家殷富吉莫如之后自更以时事不便而迁何害终焉允臧也传因引建邦能命龟证建国必卜之遂言田能施命以下本有成文连引之耳建邦能命龟者命龟以迁取吉之意若少牢史迹曰假尔大筮有常孝孙某来日丁亥用荐岁事于皇祖伯某以某妃配某氏尚飨士丧卜曰哀子某卜葬其父某甫考降无冇近悔如此之类也建邦亦言某事以命龟但辞亡也田能施命者谓于田猎而能施敎命以设誓若士师职云三曰禁用诸田役注云禁则军礼曰无干车无自后射其类也大司马职云斩牲以左右徇陈曰不用命者斩之是也旧所以习战故施命以戒众也作器能铭者谓既作器能为其铭若防氏为量其铭曰时文思索允臻其极嘉量既成以观四国永啓厥后兹啓维则是也大戴礼说武王盘孟几杖皆有铭此其存者也铭者名也所以因其器名而书以为戒也使能造命者谓随前事应机造其辞命以对若屈完之对齐侯国佐之对晋师君无常辞也升髙能赋者谓升髙有所见能为诗赋其形状铺陈其事势也师旅能誓者谓将帅能誓戒之若铁之战赵鞅誓军之类山川能说者谓行过山川能说其形势而陈述其状也郑志张逸问传曰山川能说何谓答曰两读或云说者说其形势或云述者述其古事则郑为两读以义俱通故也丧纪能诔者谓于丧纪之事能累列其行为文辞以作諡若子囊之诔楚恭之类故曾子问注云诔累也累列生时行迹以作諡是也祭祀能语者谓于祭祀能祝告鬼神而为言语若荀偃祷河蒯瞆祷祖之类是也君子由能此上九者故可为九徳乃可以列为大夫定本集注皆云可谓有徳音与俗本不同独言可以为大夫者以大夫事人者当贤着徳盛乃得位极人臣大夫臣之最尊故责其九能天子诸侯嗣世为君不可尽责其能此九者】
　　灵雨既零命彼倌人星言夙驾说于桑田传零落也倌人主驾者笺云灵善也星雨止星见夙早也文公于雨下命主驾者雨止为我晨早驾欲往为辞说于桑田敎民稼穑务农急也匪直也人传非徒庸君秉心塞渊传秉操也笺云塞充实也渊深也騋牝三千传马七尺以上曰騋騋马与牝马也笺云国马之制天子十有二闲马六种三千四百五十六匹邦国六闲马四种千二百九十六匹衞之先君兼邶鄘而有之而马数过礼制今文公灭而复兴徙而能富马有三千虽非礼制国人美之音义【倌音官徐古患反说文云小臣也星言韩诗云星晴也说毛始锐反舍也郑如字辞说见贤遍反为于伪反操七刀反騋牝上音来马七尺已上也下频忍反徐扶允反上时掌反种章勇反下同复符富反】疏【正义曰此章说政治之美言文公于善雨既落之时命彼倌人云汝于雨止星见当为我早驾当乘之往辞说于桑田之野以敎民之稼穑言文公既爱民务农如此则非直庸庸之人故秉操其心能诚实且复深远是善人也既政行徳实故能兴国以致殷富騋马与牝马乃有三千可美之极也传正义曰以命之使驾故知主驾者诸侯之礼亡未闻倌人为何官也七尺曰騋廋人文也定本云六尺恐误也此三千言其总数国马供用牝牡俱有或七尺六尺举騋牝以互见故言騋马与牝马也知非直牝而七尺有三千者以诸侯之制三千已多明不得独牝有三千辀人职注云国马谓种马戎马齐马道马髙八尺田马七尺驽马六尺此天子国马有三等则诸侯国马之制不一等明不独七尺也乘车兵车及田车髙下各有度则诸侯亦齐道髙八尺田马髙七尺驽马髙六尺独言騋马者举中言之笺正义曰言国马谓君之家马也其兵赋则左传曰元年革车三十乘季年乃三百乘是也天子十有二闲马六种邦国六闲马四种皆校人文也其天子三千四百五十六匹诸侯千二百九十六匹皆推校人而计之校人文曰凡颁良马而飬乘之乘马一师四圉三乘为皁皁一趣马三皁为系系一驭夫六系为廏廏一仆夫六厩成校校有左右驽马三良马之数注云二耦为乘自乗至廏其数二百一十六匹易干为马此应干之策也至校变言成者明六马各一廏而王马小备也校有左右则良马一种者四百三十二匹五种合二千一百六十匹驽马三之则为千二百九十六匹五良一驽凡三千四百五十六匹然后王马大备由此言之六廏成校校有左右则为十二廏即是十二闲故郑又云每廏为一闲明廏别一处各有闲衞故又变廏言闲也以一乘四匹三乘为皁则十二匹三皁为系则三十六匹六系成廏以六乘三十六则二百一十六匹故云自乘至廏其数二百一十六匹应干之策谓变者为揲蓍用四四九三十六谓一爻之数纯干六爻故二百一十六也以校有左右故倍二百一十六为四百三十二驽马三之又三乘此四百三十二为千二百九十六匹此天子之制虽驽马数言三良亦以三驽之数共廏为一闲诸侯言六闲马四种则不种为二闲明因驽三良之数而分为三闲与上三种各一闲而六闲皆二百一十六匹以六乘之故诸侯千二百九十六匹也是以校人又云大夫四闲马二种郑因诸侯不种为二闲亦分驽马为三故注云诸侯有齐马道马田马大夫有田马各一闲其驽皆分为三是也故郑志赵商问曰校人职天子十有二闲马六种为三千四百五十六匹邦国六闲马四种为二千五百九十二匹家四闲马二种为千七百二十八匹商案大夫食县何由能供此马司马法论之一甸之田方八里有戎马四匹长毂一乘今大夫采四甸一甸之税以给王其余三甸裁有十二匹令就校人职相较甚异答曰邦国六闲马四种其数适当千二百九十六匹家四闲马二种又当八百六十四今子何术计之乎此马皆国君之制非民之赋司马法甸有戎马四匹长毂一乘此谓民出军赋无与于天子国马之数是郑计诸侯大夫之明数也赵商因校有左右谓二廏为一闲故其数小倍而误郑以十二廏即十二闲数诸侯大夫闲数驽与良同故云子以何术计之郑以诸侯之马千二百九十六匹而此亦诸侯之国马有三千过制明非始文公所从逺矣故本之先君言由衞之先君兼邶鄘而冇之谓有此邶鄘之富而马数遇礼制故今文公过制也然则三千之数违礼者也而校人注引诗云騋牝三千王马之大数者以三千与王马数近相当故因言之其实此数非王马之数也】
　　定之方中三章章七句
　　序蝃蝀止奔也衞文公能以道化其民淫奔之耻国人不齿也笺不齿者不与相长稚音义【蝃蝀上丁计反下都动反尔雅作蝶蝀音同长张丈反】疏【正义曰作蝃蝀诗者言能止当时之淫奔衞文公以道化其民使皆知礼法以淫奔者为耻其有淫之耻者国人皆能恶之不与之为齿列相长稚故人皆耻之而自止也】
　　蝃蝀在东莫之敢指传蝃蝀虹也夫妇过礼则虹气盛君子见戒而惧讳之莫之敢指笺云虹天气之戒尚无敢指者况淫奔之女谁敢视之女子有行远父母兄弟笺云行道也妇人生而有适人之道何忧于不嫁而为淫奔之过乎恶之甚音义【虹音洪一音绛远于万反下同恶乌路反下恶之皆同】疏【正义曰此恶淫奔之辞也言虹气见于东方为夫妇过礼之戒君子之人尚莫之敢指而视之况今淫奔之女见为过恶我谁敢视之也既恶淫奔之女因即就而责之言女子有适人之道当自逺其父母兄弟于理当嫁何忧于不嫁而为淫奔之过恶乎传正义曰释天云防蝀谓之雩蝶蝀虹也郭璞曰俗名为美人音义云虹双出色鲜盛者为雄雄曰虹闇者为雌雌日蜺此与尔雅字小异音实同是为虹也序云止奔而经云莫之敢指是虹为淫戒故言夫妇过礼则虹气盛也夫妇过礼谓不以道妄淫行夫妇之事也月令孟冬虹蔵不见则十月以前当自有虹言由夫妇过礼者天垂象因事以见戒且由过礼而气更盛不谓凡平无虹也以天见戒故君子之见而惧讳自戒惧讳恶此由淫过所致不敢指而视之若指而视之则似慢天之戒不以淫为惧讳然故莫之敢指也】
　　朝隮于西崇朝其雨传隮升崇终也从旦至食时为终朝笺云朝有升气于西方终其朝则雨气应自然以言妇人生而有适人之道亦性自然女子有行远兄弟父母音义【隮子西反徐又子细反郑注周礼云隮虹应应对之应】疏【正义曰言朝冇升气于西方终朝其必冇雨有隮气必有雨者是气应自然以兴女子生则必当嫁亦性自然矣故又责之言女子生有适人之道远其兄弟父母何患于不嫁而为淫奔乎传正义曰以朝者早旦之名故尔雅山束曰朝阳今言终朝故至食时矣左传曰子文治兵终朝而毕子玉终日而毕是终朝非竟日也笺正义曰视祲注云隮虹也诗云朝隮于西则隮亦虹也言升气者以隮升也由升气所为故号虹为隮郑司农亦云隮者升气是也上蝶蝀虹也色青赤因云而见此言雨徴则与彼同也视□掌十煇之法以观妖祥注云煇谓日光气也则隮亦日之光气矣蝶蝀亦日光气但日在东则虹见西方日在西方虹见东方无在日傍之时郑注周礼见隮与此同故引以证非谓此为妖祥也】
　　乃如之人也怀婚姻也传乃如是淫奔之人也笺云怀思也乃如是之人思婚姻之事乎言其淫奔之过恶之大大无信也不知命也传不待命也笺云淫奔之女大无贞洁之信又不知婚姻当待父母之命恶之也音义【大音泰注同】
　　蝃蝀三章章四句
　　序相防刺无礼也衞文公能正其羣臣而刺在位承先君之化无礼仪也音义【相息亮反篇内同】疏【正义口作相防诗者刺无礼也由衞文公能正其羣臣使有礼仪故刺其在位有承先君之化无礼仪者由文公能化之使有礼而刺其无礼者所以美文公也凯风美孝子而反以刺君此刺无礼而反以美君作者之本意然也在位无礼仪文公不黜之者以其承先君之化弊风未革身无大罪不可废之故也】
　　相防有皮人而无仪传相视也无礼仪者虽居尊位犹为闇昧之行笺云仪威仪也视防有皮虽处髙显之处偷食茍得不知廉耻亦与人无威仪者同人而无仪不死何为笺云人以有威仪为贵今反无之伤化败俗不如其死无所害也音义【行下孟反之处昌虑反】疏【正义曰文公能正其羣臣而在位犹有无礼者故刺之视防有皮犹人之无仪何则人有皮防亦有皮防由无仪故可耻也人无礼仪何异于防乎人以有威仪为贵人而无仪则伤化败俗此人不死何为若死则无害也笺正义曰大夫虽居尊位为闇昧之行无礼仪而可恶犹防处髙显之居偷食苟得不知廉耻防无廉耻与人无礼仪者同故喻焉以传曰虽居尊位故笺言虽处髙显之居以对之】
　　相防有齿人而无止传止所止息也笺云止容止孝经曰容止可观无止则虽居尊无礼节也人而无止不死何俟传俟待也音义【韩诗止节无礼节也】
　　相防有体传体支体也人而无礼人而无礼胡不遄死传遄速也音义【遄市专反】疏【传正义曰上云有皮有齿已指体言之明此言体非徧体也故为支体】
　　相防三章章四句
　　序干旄美好善也衞文公臣子多好善贤者乐告以善道也笺贤者时处士也音义【旄音毛好呼执反篇内同】疏【正义曰作干旄诗者美好善也衞文公臣子多好善故处士贤者乐告之以善道也毛以为此叙其由臣子多好善故贤者乐告以善道经三章皆陈贤者乐告以善道之事郑以三章皆上四句言文公臣子建旌乘马数往见贤者于浚邑是好善见其好善下二句言贤者乐告以善道也笺正义曰以臣子好善贤者告之则贤者非臣子故云处士也士者男子之大称言处者处家未仕为官乡饮酒注云賔介处士贤者乡大夫賔之以献于君是未仕也】
　　孑孑干旄在浚之郊传孑孑干旄之貌注旄于干首大夫之旃也浚衞邑古者臣有大功世其官邑郊外曰野笺云周礼孤卿建旃大夫建物首皆注旄焉时有建此旄来至浚之郊卿大夫好善也素丝纰之良马四之传纰所以织组也总纰于此成文于彼愿以素丝纰组之法御四马也笺云素丝者以为缕以缝纰旌旗之旒縿或以维持之浚郊之贤者既识卿大夫建旄而来又识其乘善马四之者见之数也彼姝者子何以畀之传姝顺貌畀予也笺云时贤者既说此卿大夫有忠顺之德又欲以善道与之心诚爱厚之至音义【孑居热反又居列反浚苏俊反旃之然反通帛为旃纰毛符至反郑毗移反组音祖旒音留縿所衔反何沈相沾反姝赤朱反畀必寐反与也注予同说音悦】疏【正义曰毛以为衞之臣子好善故贤者乐告之以善道言建孑孑然之干旄而食邑在于浚之郊此好善者我愿告之以素丝纰组之法而御善马四辔之数以此法而治民也织组者总纰于此成文于彼犹如御者执辔于此马骋于彼以喻治民立化于已而德加于民使之得所有文章也贤者愿以此道告之贤者既愿告以御众之德又美此臣之好善言彼姝然忠顺者之子知复更何以予之言虽有所告意犹未尽也郑以为浚郊处士言衞之卿大夫建此孑孑然之干旄来在浚之郊以素丝为缕缝纰此旌旗之旒縿又以维持之而乘善马乃四见于己也故贤者有善道乐以告之云彼姝然忠顺之子好善如是我有何善道以予之言心诚爱之情无所恡传正义曰谓之干旄者以注旄于干首故释天云注旄首曰旌李廵曰旄牛尾着干首孙炎曰析五采羽注旄上也其下亦有旒縿郭璞曰载旄于竿头如今之幢亦有旒也如是则干之首有旄有羽也故周礼序官夏采注云夏采夏翟羽色禹贡徐州贡夏翟之羽有虞氏以为绥后世或无故染鸟羽象而用之谓之夏采其职注云绥以旄牛尾为之缀于幢上所谓注旄于干首者也言大夫之旃者以经言于旄唯言干首有旄不言旒縿明此言干旄者乃是大夫之旃也周礼孤卿建旃衞侯无孤当是卿也大夫者总名故春秋书诸侯之卿皆曰大夫是也天子以下建旃旄者干首皆注旄独以为卿之建旃者以臣多好善当据贵者为言故知是卿旃也大夫得言在浚之郊则此臣子食邑于浚也所以得食邑者由右者臣有大功世其官邑故左传曰官有世功则有官族邑亦如之是有功之臣得世官邑也有功世邑则宜为卿故举旃言之三章皆言在浚则所论是一人皆卿也二章言干旟传曰鸟隼曰旟于周礼则州里之所建若卿而得建旟者大司马职曰百官载旟注云百官卿大夫也载旟者以其属衞王也凡旌旗有军旅者画异物然则平常建旃出军则建旟是卿有建旟之时旟亦有旄二章互文也言旄则有旒縿言旟则亦有旄矣卒章言干旌传曰析羽为旌于周礼则游车之所载卿而得建旌者乡射记注云旌总名也尔雅云注旄首曰旌则干旄干旌一也既设旒縿有旃旟之称未设旒縿空有析羽谓之旌卿建旌者设旒縿而载之游车则空载析羽无旒縿也释地云郊外谓之牧牧外谓之野此言郊外曰野略尔雅之文以言在浚之郊明所食邑在郊外也下言在浚之都在浚之城言于郊为都邑相兼一也笺正义曰孤卿建旃大夫建物司常文也又曰通帛为旃杂帛为物注云凡九旗之帛皆用绛则通帛大赤也杂帛以白为饰绛之侧也知首皆注旄者以夏采王崩以緌复魄緌有旄牛尾也注云王祀四郊乘玉辂建太常今以之复去其旒异于生亦因先王有徒緌是太常之干有旄也又出车云设此旐矣建彼旄矣此亦云干旄是九旗之干皆有旄矣故知旃物首皆注旄焉以序言多好善故卿大夫兼言之传正义曰以二章言组卒章言织故于此总解之言纰所以织组也以织组总纰于此成文于彼似御执辔于此马骋于彼故愿以素丝纰组之法御四焉也言愿以者称贤者之意欲告文公臣子以此道故言愿以也言总纰于此成文于彼者家语文也笺正义曰以前云干旄说旌旗而此云素丝纰之故知以素丝为线缕所以缝纰旌旗之旒縿也縿谓系旌旗之体旒谓縿末之垂者须以缕缝之使相连释天云纁帛縿郭璞曰众旒所着孙炎曰为旒干縿是也或以维持者谓旒之垂数非一故以缕相缀连之节服氏云六人维王之太常注云维之以缕王旌十二旒两两以缕缀连之傍三人持之礼天子旌曵地诸侯旂九旒释天又曰练旒九维以缕孙炎曰维持以缕不欲其曵地然则诸侯以下旒数少而且短维之以否未可知也经直言纰之不言其所用故言或为疑辞前经言干旄是浚郊之贤者识卿大夫建旄而来此又云良马是又识其乘善马也四之者四见之数也】
　　孑孑干旟在浚之都传鸟隼曰旟下邑曰都笺云周礼州里建旟谓州长之属素丝组之良马五之传总以素丝而成组也骖马五辔笺云以素丝缕缝组于旌旗以为之餙五之者亦谓五见之也彼姝者子何以予之音义【旟音余隼荀尹反长张丈反总子孔反骖七南反】疏【笺正义曰笺以为贤者见时臣子实建旟而来此为州长非卿大夫若卿大夫则将兵乃建旟非贤者所当见也周礼州长中大夫天子之州长也乡射目录云州长射于州序之礼经曰释获者执鹿中记云士则鹿中是诸侯之州长士也言之属者见乡遂官非一司常云师都建旗州里建旟县鄙建旐注云师都六乡六遂大夫也州里县鄙乡遂之官互约言之如郑之意则以乡遂同建旗乡之下有州州为第二党为第三族为第四闾为第五比为第六其遂之下有县县为第二鄙为第三鄼为第四里为第五邻为第六今云州里建旟则六乡内州长党正及六遂内鄼长里宰邻长等五人同建旟也又云县鄙建旐谓六遂内县正鄙师及六乡内族师闾胥比长等五人同建旐故郑云互约言也诸侯之乡亦大夫故乡饮酒目录云诸侯之乡大夫三年賔贤能之礼是乡为大夫则遂亦大夫也其县与州长班同则亦士也党鄙在州县之下防亦为士鄼族以下卑则皆非士矣上章朝臣言卿大夫则此名亦有大夫兼乡遂与州县也乡大夫以下及不命之士等职位虽卑皆问善道其可互约别圗于后　乡旗　州旟　党旟　族旐　闾旐　比旐　遂旗　县旐　鄙旐　鄼旟　里旟　邻旟　传正义曰凡马士驾二既夕礼云公赗以两马是也大夫以上驾四四马则八辔矣骖马五辔者御车之法骖马内辔纳于觖唯执其外辔耳骖马马执一辔服马则二辔俱执之所谓六辔在手也此经有四之五之六之以御马喻治民马多益难御故先少而后多称渐多之由为说从内而出外上章四之谓服马之四辔也此章加一骖马益一辔故言五之也下章又加一骖更益一辔故六之也防上四之为服马此加一骖乃有五故言五辔也王肃云古者一辕之车驾三马则五辔其大夫皆一辕车夏后氏驾两谓之丽殷益以一騑谓之骖周人又益一騑谓之驷本从一骖而来亦谓之骖经言骖则三马之名又孔晁云作者歴言三王之法此似述非毛旨也何则马以引重左右当均一辕车以两马为服傍以一马骖之则偏而不调非人情也株林曰乘我乘驹曰大夫乘驹则毛以大夫亦驾四也且殷之制亦驾四故王基云商颂曰约軝错衡八鸾锵锵是则殷驾四不驾三也又异义天子驾数易孟京春秋公羊说天子驾六毛诗说天子至大夫同驾四士驾二诗云四騵彭彭武王所乗龙旂承祀六辔耳耳鲁僖所乗四牡騑騑周道倭迟大夫所乗谨案礼王度记曰天子驾六诸侯与卿同驾四大夫驾三士驾二庶人驾一说与易春秋同互之开也周礼校人掌王马之政凡颁良马而飬乘之乗马一师四圉四马为乘此一圉者养一马而一师监之也尚书顾命诸侯入应门皆布乘黄朱言献四黄马朱鬛也既实周天子驾六校人则何不以马与圉以六为数顾命诸侯何以不献六马王度记曰大夫驾三经传无所言是自古无驾三之制也笺正义曰前云孑孑干旟言旌旗之状此云素丝组之为旌旗之饰可知周礼九旂皆不言组饰释天说龙旂云饰以组而此卿大夫乡遂之官亦有组则九旂皆以组为饰故郭璞曰用綦组饰旒之邉是也】孑孑干旌在浚之城传析羽为旌城都城也素丝祝之良马六之传祝织也四马六辔笺云祝当作属属着也六之者亦谓六见之也彼姝者子何以告之音义【析星歴反祝毛之六反郑之蜀反着直略反沈知略反】
　　干旄三章章六句
　　序载驰许穆夫人作也闵其宗国顚覆自伤不能救也衞懿公为狄人所灭国人分散露于漕邑许穆夫人闵衞之亡伤许之小力不能救思归唁其兄又义不得故赋是诗也笺灭者懿公死也君死于位曰灭露于漕邑者谓戴公也懿公死国人分散宋桓公迎衞之遗民渡河处之于漕邑而立戴公焉戴公与许穆夫人俱公子顽烝于宣姜所生也男子先生曰凡音义【闵一本作愍宻谨反唁音彦】疏【正义曰此载驰诗者许穆夫人所作也闵念其宗族之国见灭自伤不能救之言由卫懿公为狄人所灭国人分散故立戴公暴露而舍于漕邑宗庙败灭君民播迁是以许穆夫人闵念卫国之亡伤已许国之小而力弱不能救故且欲归国而唁其兄但在礼诸侯夫人父母终唯得使大夫问于兄弟有义不得归是以许人尤之故赋是载驰之诗而见己志也定本集注皆云又义不得则为有字者非也上云许穆夫人作又云故赋是诗作赋一也以作诗所以铺陈其志故作诗名曰赋左曰许穆夫人赋载驰是也此思归唁其兄首章是也又义不得二章以下是也此实五章故左叔孙豹郑子家赋载驰之四章四犹未卒明其五也然彼赋载驰义取控引大国今控于大邦乃在卒章言赋四章者杜预云并赋四章以下赋诗虽意有所主欲为首引之势并上章而赋之也左服防云载驰五章属鄘风许夫人闵卫灭戴公失国欲驰驱而唁之故作以自痛国小力不能救在礼妇人父母既没不得宁兄弟于是许人不嘉故赋二章以喻思不远也许人尤之遂赋三章以卒章非许人不聼遂赋四章言我遂徃无我有尤也服氏既云载驰五章下歴说唯有四章者服防意以称四章义取控于大此卒章乃是之所谓四章也因以差次章数以当之首章论归唁之事总其所思之意下四章为许人所尤而作之置首章于外以下别数为四章也言许大夫不嘉故赋二章谓除首章而更有二章即此二章三章是也凡诗之作首尾接连未有除去首章更为次第者也服氏此言无所案防正以有四章之言故此为释不如杜氏并赋之说也笺正义曰君死于位曰灭公羊文也春秋之例灭有二义若国被兵防敌人入而有之其君虽存而出奔国家多丧灭则谓之灭故左曰凡胜国曰灭齐灭谭谭子奔莒狄灭温温子奔衞之类是也若本国虽存君与敌战而死亦谓之灭故云君死于位曰灭即昭二十三年胡子髠沈子逞灭之类是也】
　　载驰载驱归唁卫侯传载辞也吊先国曰唁笺云载之言则也衞侯戴公也驱马悠悠言至于漕传悠悠逺貌漕衞东邑笺云夫人愿御者驱马悠悠乎我欲至于漕大夫跋涉我心则忧传草行曰跋水行曰涉笺云跋涉者衞大夫来告难于许时音义【驱如字协韵亦音丘跋蒲末反韩诗云不由蹊遂而涉曰跋涉难乃旦反】疏【正义曰夫人言已欲驱驰而往归于宗国以吊唁衞侯故愿御者驰马悠悠然而逺行我欲疾至于漕邑我所以思愿如是者以衞大夫跋涉而告难于我我心则忧闵其亡伤不能救故且驱驰而唁之郑惟载之言则为异余同传正义曰昭二十五年公孙于齐次于阳州齐侯唁公于野井谷梁传曰吊失国曰唁唁公不得入于鲁是也此据失国言之若对吊死曰吊则吊生曰唁何人斯云不入唁我左传曰齐人获臧坚齐侯使夙沙衞唁之服防云吊生曰唁以生见获故唁之也左传云跋涉山川则跋者山行之名也言草行者跋本行草之名故传曰反首芨舍以行山必有草故山行亦曰跋】
　　既不我嘉不能旋反传不能旋反我思也笺云既尽嘉善也言许人不善我欲归唁凡视尔不臧我思不逺传不能逺衞也笺云尔女女许人也臧善也视女不施善道救衞音义【臧子即反逺于万反注同协句如字】疏【正义曰夫人既欲归唁而许大夫不聼故责之云汝许人尽不善我欲归唁其兄然不能旋反我心中之思使不思归也既不得去而又责之言我视汝许大夫不施善道以救衞由此故我思不逺于衞恒欲归唁之尔既不能救何以止我也】
　　既不我嘉不能旋济传济止也视尔不臧我思不閟傅閟闭也音义【閟悲位反徐又方冀反】
　　陟彼阿丘言采其蝱传偏髙曰阿丘蝱贝母也升至偏髙之丘采其蝱者将以疗疾笺云升丘采贝母犹妇人之适异国欲得力助安宗国也女子善懐亦各有行传行道也笺云善犹多也怀思也女子之多思者有道犹升丘采其蝱也许人尤之众穉且狂传尤过也是乃众幼穉且狂进取一槩之义笺云许人许大夫也过之者过夫人之欲归唁其兄音义【蝱音盲药名也疗力照反尤本亦作訧音同穉本又作稚直吏反槩古爱反】疏【正义曰夫人既为许人所止而不得归故说已归意以非之言有人升彼阿丘之上言欲采其蝱者欲得其蝱以疗疾犹妇人适于异国亦欲得力助以安宗国然我言力助宗国似采蝱疗疾是我女子之多思亦各有道理也既不能救思得暂归许人守礼尤我言此许人之尤过者是乃众童穉无知且狂狷之人也唯守一槩之义不知我宗国今人败灭不与常同何为以常礼止我也传正义曰偏髙阿丘释丘文李巡曰谓丘边髙莔贝母释草文陆玑疏云蝱今药草贝母也其叶如栝楼而细小其子在根下如芋子正白四方连累相着有分解是也笺正义曰夫人思衞为许所尤方宜开释许人不宜自称善思故许人尤之明嫌其多思故云善犹多也此多思有道自夫人之意言犹升丘采蝱者以经云亦各有行亦各不一之辞明采蝱与已俱有道理故云亦各也然则此与上互相明上言采蝱疗疾犹已欲力助宗国此言已思有理则采蝱亦有理矣传正义曰论语云狂者进取注云狂者进取仰法古例不顾时俗是进取一槩之义一槩者一端不晓变通以常礼为防不听归唁是童蒙而狂也笺正义曰下云大夫君子故许人为许大夫上章视尔不臧笺云尔汝汝许人大夫亦由此也大夫而曰人者众辞下笺云君子国中贤者此独云大夫者以言众穉且狂是责大夫之辞故不及国中贤者下以已情恕而告之不必唯对国中大夫故兼言贤者马】
　　我行其野芃芃其麦传愿行衞之野麦芃芃然方盛长笺云麦芃芃者言未收刈民将困也控于大邦谁因谁极传控引极至也笺云今衞侯之欲求援引之力助于大国之诸侯亦谁因乎由谁至乎闵之故欲归问之大夫君子无我有尤笺云君子国中贤者无我有尤无过我也百尔所思不如我所之传不如我所思之笃厚也笺云尔女女众大夫君子也音义【芃簿红反于又符雄反长张丈反控苦贡反引夷忍反又夷刃反援于眷反又音袁沈于万反】疏【正义曰夫人冀得归唁说己往意我所以归唁于衞者我比欲行衞之野观其芃芃然方盛之麦时未收刈明民困若闵其国民故欲往行之又欲问衞求援引之力助于大国之诸侯亦由谁因乎由谁至乎我之归唁为此而已尔许之大夫及国中君子无以我为有过而不听问尔之过我由不思念于衞汝百众大夫君子纵有所思念于衞不如我所思之笃厚也由情不及已故不听我去耳笺正义曰此时宋桓公迎衞之遗民立戴公是夫人所知不须问矣又于时十二月也草木已枯野无生麦而云问所控引言欲观麦者夫人志在唁兄思归访问非是全不知也又思欲向衞得于三月四月民饥麦盛之时出行其野不谓当今十二月也故郑志答赵商云狄人入衞其时明然戴公庐漕及城楚丘二者是还复其国也许夫人伤宗国之灭又闵其民欲归行其野视其麦是时之忧患乃引日月而不得归责以冬夏与谁因谁极未通于许夫人之意是也】
　　载驰五章一章六句二章章四句一章六句一章八句
　　鄘国十篇三十章百七十六句




　　毛诗注疏卷四
　　毛诗注疏卷四考证
　　鄘风柏舟章髧彼两髦疏仍云两髦者追本父母在之饰也○【臣光型】按武公立于宣王十六年卒于平王十三年在位五十五年其立之年已四十余岁矣共伯为武公兄既云蚤死则其死之年僖侯犹在故犹着两髦非既葬去髦后追本而言也孔疏信史记之言其说非是
　　君子偕老章副笄六珈笺如今歩摇上饰○诗补传曰郑不言歩摇之制葢副上有垂珠步则摇未知步摇之身亦编发为之否也【臣光型】按后汉舆服志步摇以黄金为山题贯白珠为桂枝相缪一爵九华熊虎赤罴天鹿辟邪南山丰大特六兽诗所谓副笄六珈者也
　　鬒发如云不屑髢也○鬒字说文作防髢字周礼注作鬄
　　是绁袢也○绁石经作絏说文作防毛奇龄曰袢之从半谓衣之半也如后之所称半袖半臂者
　　桑中章美孟弋矣传弋姓也○【臣照】按春秋襄公四年夫人姒氏薨公羊传作弋氏薨定公十五年姒氏卒谷梁传作弋氏卒姓苑弋姓出河东今蒲州有弋氏朱子曰夏后氏之后也似弋姒同姓
　　美孟庸矣传庸姓也○庸先儒皆云未详【臣映斗】按庸即鄘也汉志鄘皆作庸周末秦有庸芮汉有庸光又有受古文尚书者为胶东庸谭
　　鹑之奔奔章鹑之奔奔鹊之彊彊○礼记作鹑之贲贲鹊之彊彊
　　定之方中章景山与京传景山大山○【臣光型】按寰宇记景山在澶州衞南县东三里衞南隋时属滑州唐武徳四年置澶州衞南属之观南颂云陟彼景山衞地即商故都则景山固是山名曰大山非也

　　毛诗注疏卷四考证
　　钦定四库全书
　　毛诗注疏卷五
　　汉郑氏笺　唐陆徳明音义　孔頴逹疏
　　国风
　　卫
　　序淇奥美武公之徳也有文章又能聼其规諌以礼自防故能入相于周美而作是诗也音义【淇奥上音其下音于六反一音乌报反淇水名奥隈也草木防云奥亦水名相息亮反】疏【正义曰作淇奥诗者美武公之徳也既有文章又能聼臣友之规諌以礼法自防闲故能入相于周为卿士由此故美之而作是诗也沔水笺云规者正圆之器也司諌注云以义正君曰规然则方圆者度之凖礼义者徳之则正圆以规使依度犹正君以礼使入徳故谓之规諌也諌干也干君之意而告之卒章传曰重较卿士之车则入相为卿士也宾之初莚云武公既入而作是诗也则武公当幽王之时已为卿士矣又世家云武公将兵佐周平戎甚有功平王命为公则平王之初未命为公亦为卿士矣此云入相于周不斥其时之王或幽或平末可知也若平王则为公而云卿士者卿为典事公其兼官故顾命注公兼官以六卿为正次是也言美武公之徳总叙三章之义也有文章即有斐君子是也聼其规谏以礼自防即切瑳琢磨金锡圭璧是也入相于周即充耳防弁猗重较兮是也其余皆是武公之徳从可知也序先言聼諌自防乃言入相于周者以先説在国之徳乃言入相经亦先言其徳盛聼諌后陈卿士之车服为事次也诸言美者美所施之政教此则论质美徳盛学问自修乃言美其身之徳故叙者异其文也案世家云武公以其赂赂王以袭攻共伯而杀兄簒国得为美者美其逆取顺守徳流于民故美之齐桓晋文皆簒杀而立终建大功亦皆类也】
　　瞻彼淇奥绿竹猗猗兴也奥隈也绿王刍也竹篇竹也猗猗美盛貌武公质美徳盛有康叔之余烈有匪君子如切如磋如琢如磨匪文章貌治骨曰切象曰磋玉曰琢石曰磨道其学而成也聼其规諌以自修如玉石之见琢磨也瑟兮僴兮赫兮咺兮瑟矜荘貌僴寛大也赫有明徳赫赫然咺威仪容止宣着也有匪君子终不可谖兮谖忘也音义【緑竹并如字緑尔雅作菉音同韩诗竹作音徒沃反云篇筑也石经同猗于宜反隈乌廽反孙炎云水曲中也刍初俱反郭璞云今呼白脚莎莎音蘓禾反一云即菉蓐草也蓐音辱篇本亦作扁匹善反又音篇郭匹殄反一音布典反竹音如字又勅六反韩诗作筑音同郭云似小藜赤茎节好生道旁可食又杀虫草木疏云有草似竹髙五六尺淇水侧人谓之菉竹也匪本又作斐同芳尾反下同韩诗作邲美貌也磋七何反琢陟角反磨本又作摩莫阿反僴遐板反韩诗云美貌説文云武貎赫呼白反咺况晚反韩诗作宣宣显也谖况元反又况逺反】疏【正义曰视彼淇水隈曲之内则有王刍与篇竹猗猗然美盛以兴视彼卫朝之上则有武公质美徳盛然则王刍篇竹所以美盛者由得淇水浸润之故武公所以徳盛者由得康叔之余烈故又言此有斐然文章之君子谓武公能学问聼谏以礼自修而成其徳美如骨之见切如象之见磋如玉之见琢如石之见磨以成其寳器而又能瑟兮顔色矜荘僴兮容裕寛大赫兮明徳外见咺兮威仪宣着有斐然文章之君子盛徳之至如此故民称之终不可以忘兮正义曰隩隈释丘文孙炎曰隈水曲中也又云厓内为隈李廵曰厓内近水为隩是也陆玑云淇隩二水名以毛云隩隈为误此非也尔雅所以训此而云隩隈明非毛误释草云菉王刍舍人曰菉一名王刍某氏曰菉鹿蓐也又曰竹篇蓄李廵曰一物二名郭璞曰似小藜赤茎节好生道旁可食此作竹篇竹字异音同故孙炎某氏皆引此诗明其同也陆玑云绿竹一草名其茎叶似竹青緑色髙数尺今淇隩旁生此人谓此为绿竹此説亦非也诗有终朝采绿则绿与竹别草故传依尔雅以为王刍与篇竹异也二章绿竹青青传云茂盛卒章緑竹如箦传云积也言茂盛似如积聚亦为美盛也又云有康叔之余烈者烈业也美武公之质美徳盛有康叔之余业即谓以淇水比康叔以隩内比卫朝以緑竹美盛比武公质美徳盛也论语云斐然成章序曰有文章故斐为文章貌也释器云骨谓之切象谓之磋玉谓之琢石谓之磨孙炎曰治器之名则此谓治器加功而成之名也故论语注云切磋琢磨以成寳器是也此其对例耳白圭之玷尚可磨则玉亦得称磨也故下笺云圭璧亦琢磨传既云切磋琢磨之用乃云道其学而成也指觧切磋之喻也又言而能聼其规諌以礼自修饰如玉石之见琢磨则惟觧琢磨无切磋矣此经文相似传必知分为别喻者以释训云如切如磋道学也郭璞曰象骨湏切磋而为器人湏学问以成徳又云如琢如磨自修也郭璞曰玉石之被琢磨犹人自修饰也礼记大学文同尔雅是其别喻可知瑟僴赫咺此四者皆言内有其徳外见于貌大同而小异也瑟矜荘是外貌荘严也僴寛大是内心寛裕赫有明徳赫然是内有其徳故发见于外也咺威仪宣着皆言外有其仪明内有其徳故释训与大学皆云瑟兮僴兮恂栗也赫兮咺兮威仪也以瑟僴者自矜持之事故云恂栗也言其严峻战栗也赫咺者容仪发之言故言威仪也其实皆是威仪之事但其文互见故分之】
　　瞻彼淇奥绿竹青青青青茂盛貌有匪君子充耳琇莹防弁如星充耳谓之瑱琇莹美石也天子王瑱诸侯以石弁皮弁所以防髪笺云防谓弁之缝中饰之以玉皪皪而处状似星也天子之朝服皮弁以日视朝瑟兮僴兮赫兮咺兮有匪君子终不可谖兮音义【青子丁反本或作菁音同琇音秀沈又音诱説文作琇云石之次玉者弋乆反莹音荣徐又音营又音莹磨之莹防古外反注同郑注周礼则如字説文作防弁皮变反瑱天见反缝符用反皪本又作砾音歴又音洛朝直遥反下及下篇同】疏【正义曰毛以为有斐然文章之君子谓武公其充耳以琇莹之石为之防髪之弁文駮如星言有其徳而称其服故宜入王朝而为卿相也郑説在笺传正义曰案冬官玉人职云天子用全上公用龙侯用瓉伯用将郑注云公侯四玉一石伯子男三玉二石由此言之此传云诸侯以石谓玉石杂也礼记云周弁殷冔夏收言收者所以收髪则此言防者所以防髪可知笺正义曰弁师云王之皮弁防五采玉璂注云防缝中也皮弁之缝中每贯结五采玉十二以为饰谓之綦诗云防弁如星又曰其弁伊綦是也此云弁武公所服非爵弁是皮弁也皮弁而言防与弁师皮弁之防同故云谓弁其缝中也弁师上云王之皮弁防五采玉璂又曰诸侯及孤卿大夫之皮弁各以其等为之注云皮弁则侯伯璂饰七子男璂饰五玉亦三采武公本畿外诸侯入相于周自以本爵为等则玉用三采而璂饰七故云饰之以玉皪皪而处状似星若非外土诸侯事王朝者则卿璂饰六大夫璂饰四及诸侯孤卿大夫各依命数并玉用二采其韦弁饰与皮弁同此皮弁天子视朝之服玉藻云天子皮弁以日视朝是也在朝君臣同服故言天子之朝也诸侯亦皮弁以视朝以序云又相于周故为在王朝之服】
　　瞻彼淇奥绿竹如箦箦积也有匪君子如金如锡如圭如璧金锡錬而精圭璧性有质笺云圭璧亦琢磨四者亦道其学而成也寛兮绰兮猗重较兮寛能容众绰缓也重较卿士之车笺云绰兮谓仁于施舍善戏谑兮不为虐兮寛缓大虽则戏谑不为虐矣笺云君子之徳有张有弛故不常矜荘而时戏谑音义【箦音责绰昌若反猗于绮反依也重直恭反注同较古岳反车两傍上出轼者施如字又诗防反又式氏反谑香略反弛本亦作施同式氏反】疏【正义曰言有斐然文章之君子谓武公器徳已成链精如金锡道业既就琢磨如圭璧又性寛容兮而情绰缓兮既外修饰而内寛入相为卿士倚此重较之车兮实称其徳也又能善戯谑兮而不为虐兮言其张弛得中也正义曰此与首章互文首章论其学问聼諌之时言如器未成之初湏琢磨此论道徳既成之时故言如圭璧已成之器传以金锡言其质故释之言此已錬而精圭璧举已成之器故本之言性有质亦互文也言金锡有其质錬之故益精圭璧有其实琢磨乃成器故笺云圭璧亦琢磨四者亦道其学而成也卿士之车者序云入相于周而此云猗重较兮故云卿士之车舆人注云较两輢上出轼者则较谓车两傍今谓之平较案大车以子男入为大夫得乗子男车服则此重较谓侯伯之车也但周礼无重较单较之文笺正义曰仁于施舍谓有仁心于施恩恵舍劳役左传曰喜有施舍是也俗本作人字者误定本作仁】
　　淇奥三章章九句
　　序考槃刺荘公也不能继先公之业使贤者退而穷处笺穷犹终也音义【槃薄寒反】疏【正义曰作考槃诗者刺荘公也刺其不能继其先君武公之业修徳任贤乃使贤者退而终处于涧阿故刺之言先君者虽今君之先以通于逺要刺不承继者皆指其父故晨风云忘穆公之业又曰弃先君之旧臣先君谓穆公也此刺不能继先君之业谓武公也经三章皆是也笺正义曰不以涧阿为穷处者以经皆贤者怨君之辞而言成乐在涧成其乐之所在是终处之义故以穷为终也】
　　考槃在涧硕人之寛考成槃乐也山夹水曰涧笺云硕大也有穷处成乐在于此涧者形貌大人而寛然有虚乏之色独寐寤言永矢弗谖笺云寤觉永长矢誓谖忘也在涧独寐觉而独言长自誓以不忘君之志志在穷处故云然音义【涧古晏反韩诗作干云墝埆之处也乐音洛下同夹古洽反觉交孝反又如字】疏【正义曰此篇毛传所説不明但诸言硕人者传皆以为大徳之人卒章硕人之轴传训轴为进则是大徳之人进于道徳也推此而言则寛迈之意皆不得与笺同矣王肃之説皆述毛传其注云穷处山涧之间而能成其乐者以大人寛博之徳故虽在山涧独寐而觉独言先王之道长自誓不敢忘也美君子执徳信道笃也歌所以咏志长以道自誓不敢过差其言或得传防今依之以为毛説郑以为成乐在于涧中而不仕者是形貌大人寛然而有虚乏之色既不为君用饥乏退处故独寐而觉则言长自誓不忘君之志荘公不用贤者反使至饥困故刺之正义曰山夹水曰涧释山文也传以涧为穷处下文阿陆亦为穷处矣故释地云大陵曰阿而下传曰曲陵曰阿以大雅云有卷者阿则阿有曲者于隐遯为冝释地又云髙平曰陆大陆曰阜则陆与阜类亦可以隐居也笺正义曰此经言考槃文连在涧明硕人成乐在于此涧谓成此乐而不去所谓终处也以寛迈及轴言硕人之饥状则硕人是其形也故云形貌大人不以寛为寛徳者以卒章言轴为病反以类此故知为虚乏之色也不论其有徳之事者以怨君不用贤有徳可知故不言也长自誓者贤者志欲终处于此涧而不仕君朝故云然若其更有仕心则不复自誓矣】
　　考槃在阿硕人之迈曲陵曰阿薖寛大貌笺云薖饥意独寐寤歌永矢弗过笺云弗过者不复入君之朝也音义【薖苦禾反韩诗作美貌过古禾反注同崔古卧反复符又反下同】
　　考槃在陆硕人之轴轴进也笺云轴病也独寐寤宿永矢弗告无所告语也笺云不复告君以善道音义【轴毛音迪郑直六反语鱼据反】疏【正义曰传轴为迪释诂云迪进也笺以与陆为韵宜读为逐释诂云逐病逐与轴盖古今字异】
　　考槃三章章四句
　　序硕人闵庄姜也荘公惑于嬖妾使骄上僭荘姜贤而不答终以无子国人闵而忧之音义【嬖补意反上时掌反僭作念反】疏【正义曰嬖妾谓州吁之母惑者谓心所嬖爱使情迷惑故夫人虽贤不被答遇经四章皆陈荘善宜答而若不亲幸是为国人闵而忧之】
　　硕人其颀衣锦褧衣颀长貌锦文衣也夫人徳盛而尊嫁则锦衣加褧防笺云硕大也言荘姜仪表长丽佼好颀颀然褧禅也国君夫人翟衣而嫁今衣锦者在涂之所服也尚之以禅衣为其文之大着齐侯之子卫侯之妻东宫之妹邢侯之姨谭公维私东公齐大子也女子后生曰妹妻之姊妹曰姨姊妹之夫曰私笺云陈此者言荘姜容貌既美兄弟皆正大音义【颀其机反衣锦于既反注夫人衣翟今衣锦同褧苦逈反徐又孔頴反説文作檾枲属也防昌占反佼本又作姣古卯反下同禅音丹为于伪反大音泰下大子同旧音勑贺反邢音形姬姓国谭徒南反国名】疏【正义曰毛以为其大徳之人其貌颀颀然长美在此文锦之服而上加以褧襜之禅衣在涂服之以来嫁者乃是齐侯之子嫁为卫侯之妻又是东宫太子之妹嫡夫人所生为邢侯之姨而谭公又是其私容貌既美父母兄弟正大如此君何为不答之也郑以硕人为形貌硕大为异正义曰猗嗟云颀而长兮孔世家云颀然而长故为长貌下笺云敖敖犹颀颀也与此相类故亦为长貌以类宜重言故笺云颀颀然也王制云锦文珠玉书传云衣文锦故知锦文衣也以硕为大徳锦衣为在涂之服故云夫人徳盛而尊嫁则锦衣经言衣锦褧衣上衣谓衣着下衣为衣服毛云衣锦褧衣对裳锦褧裳裳非著名故笺云裳用锦与此异也防亦禅而在上故云加之以褧防笺正义曰言荘姜仪容表状乃长大而佳丽又佼荘美好颀颀然也玉藻云禅为防故知褧禅衣也又觧国君夫人当翟衣而嫁今言锦衣非翟衣则是在涂之所服也锦衣所以加褧者为其文之大着也故中庸云衣锦尚防恶其文之太着是也此夫人锦衣为在涂之服毛云锦衣锦裳庶人之妻嫁时之服非为在涂与夫人异也士婚礼云女次防衣纁袡士礼故不用锦衣庶人之妻得与夫人同者贱不嫌也正义曰太子居东宫因以东宫表太子故左传曰娶于东宫得臣之妹服防云得臣齐世子名居东宫是也系太子言之明与同母见夫人所生之贵故笺云兄弟皆正大经无弟而言弟者协句也释亲云男子谓女子先生谓姊后生为妹妻之姊妹同出为姨女子谓姊妹之夫为私孙炎曰同出俱已嫁也私无正亲之言然则谓吾姨者我谓之私邢侯谭公皆荘姜姊妹之夫互言之耳春秋谭子奔莒则谭子爵言公者盖依臣子之称便文耳】
　　手如柔荑传如荑之新生肤如凝脂如脂之凝领如蝤蛴领颈也蝤蛴蝎虫也齿如瓠犀瓠犀瓠瓣螓首蛾眉螓首颡广而方笺云螓谓蜻蜻也巧笑倩兮倩好口辅美目盼兮盼白黒分笺云此章説荘姜容貌之美所宜亲幸音义【荑徒奚反蝤似修反徐音曺蛴又作齐同音齐沈又音茨尔雅云蟦蛴螬蝤蛴蝎郭云蛴螬在粪土中蝎在木中蝎桑蠹是也蟦音肥分反蠧音妬蝎音曷或音葛瓠户故反犀音西瓣补遍反又蒲苋反沈又蒲闲反螓音秦蛾我波反颡蘓党反蜻郭徐子盈反沈又慈性反方头有文王肃云如蝉而小倩本亦作蒨七荐反韩诗云苍白色盻敷苋反徐又敷諌反韩诗云黒色也字林云美目也匹问反又匹苋反】疏【传正义曰以荑所以柔新生故也若乆则不柔故知新生也如脂之凝者以脂有凝有释散文则膏脂皆总名对例即内则注所云脂肥凝者释者曰膏释器云氷脂也孙炎曰膏凝曰脂是也领颈也者领一名颈故礼记曰其颈五寸又名项士冠礼云缁布冠頍项是也释虫云蟦蛴螬蝤蛴蝎孙炎曰蛴螬谓之蟦蛴闗东谓之蝤蛴梁益之间谓之蝎又曰蝎蛣孙炎曰蝎木虫也又曰蝎桑蠧孙炎曰即蛣也然则蟦蛴也蛴螬也蝤蛴也蛣也桑蠧也蝎也一虫而六名也以在木中白而长故以比颈今定本云蝤蛴蝎也无虫字与尔雅合瓠犀瓠瓣者释草云瓠栖瓣也今定本亦然孙炎曰栖瓠中瓣也栖与犀字异音同笺正义曰释虫云蚻蜻蜻舍人曰小蝉也青青者某氏曰鸣蚻蚻者孙炎曰方言云有文者谓之螓郭氏曰如蝉而小有文是也此虫额广而且方此经手肤领齿举全物以比之故言如螓首蛾眉则指其体之所似故不言如也传正义曰倩好口辅者以言巧笑之状故知好口辅也左传曰辅车相依服防云辅上颔车也与牙相依则是牙外之皮肤頬下之别名也故易云咸其辅頬舌明辅近頬也而非頬也笑之美貌在于口辅故连言之也】
　　硕人敖敖説于农郊敖敖长貌农郊近郊笺云敖敖犹颀颀也説当作遂礼春秋之遂读皆宜同衣服曰遂今俗语然此言庄姜始来更正衣服于卫近郊四牡有骄朱幩镳镳翟弗以朝骄壮貌幩饰也人君以朱纒镳扇汗且以为饰镳镳盛貌翟翟车也夫人以翟羽饰车茀蔽也笺云此又言荘姜自近郊既正衣服乗是车马以入君之朝皆用嫡夫人之正礼今而不答大夫夙退无使君劳大夫未退君聼朝于路寝夫人聼内事于正寝大夫退然后罢笺云荘姜始来时卫诸大夫朝夕者皆早退无使君之劳倦者以君夫人新为妃耦宜亲亲之故也音义【敖五刀反説本或作税毛始鋭反舍也郑作禭音遂骄起桥反幩孚云反又符云反説文曰马纒镳扇汗也镳表骄反马外鐡也一名扇汗又曰排沫尔雅云镳谓之钀钀音鱼列反沫音末茀音弗朝直遥反注皆同适丁歴反本亦作嫡夙退韩诗退罢也案礼记云朝廷曰退妃音配】疏【正义曰毛以为有大徳之人敖敖然其形貌长美其初来嫁则説舍于卫之近郊而整其车饰则乗四牡之马骄骄然壮健以朱饰其镳则镳镳然而盛美又以翟羽为车之蔽其车马之饰如此乃乗之以入君之朝既入朝而诸大夫聼朝者皆为早退以君与夫人新为妃耦宜相亲幸无使君之劳倦此言荘姜容貌之美皆用嫡夫人之正礼君何为不答之乎郑以为形貌大人而佼好长丽敖敖然欲至于国舍其在涂之服而更正衣服于近郊乃驰车马以入国不同正义曰以下云翟茀以朝明此在国近郊毛于诗皆不破字明此説为舍孙毓述毛云説之为舍常训也笺正义曰类前章衣锦褧衣谓在途之服明至近郊更正翟衣而入国故为禭不言声之误从可知士丧礼云兄弟不以禭进杂记云禭者曰寡君使某禭此礼之禭春秋文九年秦人来归僖公成风之禭隐元年公羊传曰衣被曰禭谷梁传曰衣衾曰禭此春秋之禭也禭于农郊之禭与礼及春秋之禭读皆同也礼与春秋之禭谓之衣服曰禭赠死者故何休云禭犹遗也以衣服可以遗人因谓衣服为禭虽遗吉之衣服亦谓为禭今俗语犹然以礼文施于死者故引俗语以证之传云衣被衣衾此云衣服者以夫人所更正而服之不必为衾也故云服服总名也前衣锦褧衣在涂之服则此为夫人所嫁之服所嫁之服防翟之等也以近郊服之而入国故为更正衣服于卫近郊又下言夫人车马之饰明此为正其所着之正服也正义曰以言朱幩朱为饰之物故幩为饰又觧朱所饰之状故言人君以朱纒镳扇汗且因以为马之饰此纒镳之镳自觧饰之所施非经中之镳也故又云镳镳盛貌言既以朱节其镳而四牡之马镳镳而盛非谓唯镳之盛清人云驷介麃麃传曰盛貌与此同也车之所以有翟者夫人以翟羽饰车茀车蔽也妇人乘车不露见车之前后设障以自隐蔽谓之茀因以翟羽为之饰巾车注引诗乃云此翟茀盖厌翟也厌翟次其羽使相迫也重翟厌翟谓蔽是也释大夫所以早退之意而兼言夫人者以君聼外治夫人聼内职事与君皆同大夫退然后罢故连言之玉藻云君日出而视朝退适路寝聴政使人视大夫大夫退然后适小寝释服适小寝即是罢也又昏义曰天子聼外治后聼内职夫人之于国与后同故知聼内事于正寝鸡鸣笺云虫飞薨薨所以当起者卿大夫朝者且罢归则似早退由君者以国之政事君与大夫之所谋若君早朝事朝毕若晚朝事晚毕故云卿大夫且罢归是早晩由君也君出视朝事毕乃之路寝以待大夫之所谘决事之多少大夫所主故使人视大夫大夫退然后罢明非由于大夫要事毕否在大夫】
　　河水洋洋北流活活施罛濊濊鳣鲔发发葭菼掲掲庶姜孽孽庶士有朅洋洋盛大也活活流也罛鱼罟濊濊施之水中鳣鲤也鲔鮥也发发盛貌葭芦菼薍也掲掲长也孽孽盛饰庶士齐大夫送女者朅武壮貌笺云庶姜谓侄娣此章言齐地广饶士女佼好礼仪之备而君何为不答夫人音义【洋音羊徐又音祥活古涧反又如字罛音孤濊呼活反马云大鱼防目大豁豁也韩诗云流貌説文云凝流也鳣陟连反大鱼口在颔下长二三丈江南呼黄鱼与鲤全异鲔于轨反似鳣大者名王鲔小者曰叔鲔沈云江淮间曰叔伊洛曰鲔海滨曰鮥发补末反马云鱼着防尾发发然韩诗作鱍葭音加菼他覧反玉篇通敢反掲其谒反徐居谒反孽鱼竭反徐五谒反韩诗作防牛遏反长貌朅欺列反徐起谒反韩诗作桀云健也罟音古鮥音洛芦音芦薍五患反江东呼之乌蓲蓲音丘】疏【正义曰释器云鱼罟谓之罛李巡曰鱼罟捕鱼具也鳣鲤鲔鮥谓鱼有二名释鱼冇鲤鳣舍人曰鲤一名鳣郭璞曰鲤今赤鲤鱼也鳣大鱼似鱏而短鼻口在颔下体冇邪行甲无鳞肉黄大者长二三丈今江东呼为黄鱼即是也释鱼又有鰋鮎孙炎曰鰋一名鮎郭璞曰鰋今鰋额白鱼鮎别名鳀江东通呼鮎为鮧舍人以鳣鲤为一鱼孙以鰋鮎为一鱼郭璞以四者各为一鱼陆玑云鳣鲔出江海三月中从河下头来上鳣身形似龙鋭头口在颔下背上腹下皆有甲縦广四五尺今于盟津东石碛上钓取之大者千余斤可蒸为臛又可为鲊鱼子可为醤鲔鱼形似鳣而青黒头小而尖似鐡兠鍪口亦在颔下其甲可以磨姜大者不过七八尺益州人谓之鳣鲔大者为王鲔小者为鮛鲔一名鮥肉色白味不如鳣也今东莱辽东人谓之尉鱼或谓之仲明仲明者乐浪尉也溺死海中化为此鱼如陆之言又以今语騐之则鲤鲔鳣鮥皆异鱼也故郭璞曰先儒及毛诗训传皆谓此鱼有两名今此鱼种类形状有殊无縁强合之为一物是郭谓毛传为悮也葭芦菼薍释草文李巡曰分别苇类之异名郭璞曰芦苇也薍似苇而小如李巡云芦薍共为一草如郭云则芦薍别草大车传曰菼鵻也芦之初生则毛意以葭菼为一草也陆玑云薍或谓之荻至秋坚成则谓之萑其初生三月中其心挺出其下本大如箸上鋭而细州人谓之马尾以今语验之则芦薍别草也桓三年左传曰几公女嫁于敌国公子则下卿送之于时齐卫敌国荘姜齐侯之子则送者下卿也大夫卿之总名士者男子之大称故云庶士齐大夫送女者笺正义曰此为荘姜不见答而言则非曰国中之女故为侄娣二者非一故称众也齐所以得冇河者左传曰赐我先君之履西至于河是河在齐西北流也卫境亦有河知此是齐地者以庶姜庶士类之知不据卫之河也】
　　硕人四章章七句
　　序氓刺时也宣公之时礼义消亡滛风大行男女无别遂相奔诱华落色衰复相弃背或乃困而自悔防其妃耦故序其事以风焉美反正刺淫泆也音义【氓莫耕反韩诗云美貌别彼列反华户花反或音花复扶又反背音佩防息浪反妃音配风福鳯反泆音逸】疏【正义曰言男女无别者若外言不入于阃内言不出于阃是有别也今交见往来是无别也奔诱者谓男子诱之妇人奔之也华落色衰一也言顔色之衰如华之落也或乃困而自悔者言当时皆相诱色衰乃相弃其中或有困而自悔弃防其妃耦者故叙此自悔之事以风刺其时焉美者美此妇人反正自悔所以刺当时之滛泆也复相弃背以上总言当时一国之事或乃困而自悔以下叙此经所陈者是困而自悔之辞也上二章説女初奔男之事下四章言困而自悔也言既遂矣至于暴矣是其困也躬自悼矣尽亦已焉哉是自悔也】
　　氓之蚩蚩抱布贸丝氓民也蚩蚩者敦厚之貌布币也笺云币者所以贸买物也季春始蚕孟夏卖丝匪来贸丝来即我谋笺云匪非即就也此民非来买丝但来就我欲与我谋为室家也送子渉淇至于顿丘丘一成为顿丘笺云子者男子之通称言民诱己巳乃送之渉淇水至此顿丘定室家之谋且为防期匪我愆期子无良媒愆过也笺云良善也非我以欲过子之期子无善媒来告期时将子无怒秋以为期将愿也笺云将请也民欲为近期故语之曰请子无怒秋以与子为期音义【蚩尺之反贸莫豆反买也顿都寸反称尺证反愆起防反字又作諐将七羊反语鱼防反】疏【正义曰毛以为此妇人言已本见诱之时有一民之善蚩蚩然顔色敦厚抱布而来云当买丝此民于时本心非为来买丝但来就我欲谋为室家之道以买丝为辞以来诱已我时为男子所诱即送此子渉淇水至于顿丘之地与之定谋且为防期男子欲即于夏中以为期已即谓之非我欲得过子之期但子无善媒来告其期时近恐难可防故愿子无怒于我与子秋以为期郑唯以将为请为异其以时对面与之言官为请正义曰氓民之一名对文则异故遂人注云变民言氓异内外也氓犹懵懵无知貌是其别也其实通故下笺云言民诱已是也论语及灵防注皆云民者防也此妇人见弃乃追本男子诱已之时已所未识故以悠悠天下之民言之不取于冥与无知既求谋已与之相识故以男子之通称言之送子渉淇将子无怒是也既因有亷耻之心以君子所近而托号之以望复闗是也以妇人号夫为君子是其常称故传曰复闗君子之所近又因男子告已云尔卜尔筮已亦答之云以尔车来也三章言士女者时贤者所言非男女相谓也士者亦男子之大号因贤者所言故四章言士贰其行也以蚩蚩言民之状故云敦厚貌谓顔色敦厚已所以悦之外府注云布泉也其藏曰泉其行曰布取名于水泉其流行无不徧檀弓注云古者谓钱为泉布所以通布货财泉亦为布也知此布非泉而言币者以言抱之则宜为币泉则不宜抱之也载师郑司农云里布者布参印书广二寸长二尺以为币贸易物引诗云抱布贸丝抱此布也司农之言事无所出故郑易之云罚以一里二十五家之泉也此布币谓丝麻布帛之布币者布帛之名故鹿鸣云实币帛筐篚是也笺正义曰月令季春云后妃斋戒以劝蚕事是季春始蚕孟夏云蚕事既毕分茧称丝是孟夏有丝卖之也欲明此妇人见诱之时节故言卖丝之早晚以男子既欲为近期女子请之至秋明近期不过夏末则卖丝是孟夏也正义曰释丘云丘一成为敦丘再成为陶丘三成为昆仑丘孙炎曰形如覆敦敦器似盂郭璞曰成犹重也周礼曰为坛三成又云如覆敦者敦丘孙炎曰丘一成之形象也郭璞曰敦盂也音顿与此字异音同笺正义曰子者有徳之名此男子非能有徳直以子者男子之通称故谓之为子也上云来即我谋男就女来与之谋也今此送之故知至此顿丘定室家之谋又下云匪我愆期则男子于此与之设期也故知且为防期言且者兼二事也】
　　乗彼垝垣以望复闗传垝毁也复闗君子所近也笺云前既与民以秋为期期至故登毁垣乡其所近而望之犹有亷耻之心故因复闗以托号民云此时始秋也不见复闗泣涕涟涟言其有一心乎君子故能自悔笺云用心专者怨必深既见复闗载笑载言笺云则笑则言喜之甚尔卜尔筮体无咎言龟曰卜蓍曰筮体兆卦之体笺云尔女也复闗既见此妇人告之曰我卜女筮女宜为室家矣兆卦之繇无凶咎之辞言其皆吉又诱定之以尔车来以我贿迁贿财迁徙也笺云女女复闗也信其卜筮皆吉故答之曰径以女车来迎我我以所有财迁徙就女也音义【垝俱毁反垣音袁近附近之近乡许亮反本又作向涟音连泣貌筮市制反体如字韩诗作履履幸也咎其九反蓍音尸繇直又反卦兆之辞也贿呼罪反径经定反】疏【正义曰复闗者非人之名号而妇人望之故知君子所近之地笺又申之犹有亷耻之心故因其近复闗以托号此民故下云不见复闗既见复闗皆号此民为复闗又知此时始秋者上云秋以为期下四章桑之落矣为季秋三章桑之未落为仲秋故知此时始秋也传以经卜筮并言故兼云兆卦之体谓龟兆筮卦也左传曰其繇曰一薰一莸十年尚犹有臭是龟之繇易曰困于石据于蒺藜是卦之繇也二者皆有繇辞此男子实不卜筮而言皆吉无凶咎者又诱以定之前因贸丝以诱之今复言卜筮以诱之故言又也】桑之未落其叶沃若于嗟鸠兮无食桑葚于嗟女兮无与士耽桑女功之所起沃若犹沃沃然鸠鹘鸠也食桑葚过则醉而伤其性耽乐也士与女耽则伤礼义笺云桑之未落谓其时仲秋也于是时国之贤者刺此妇人见诱故于嗟而戒之鸠以非时食葚犹女子嫁不以礼耽非礼之乐士之耽兮犹可説也女之耽兮不可説也笺云説觧也士有百行可以功过相除至于妇人无外事维以贞信为节音义【沃如字徐于缚反葚本又作椹音甚桑实也耽都南反鹘音骨乐音洛下同行下孟反】疏【正义曰毛以为桑之未落之时其叶则沃沃然盛以兴已色未衰之时其貌亦灼灼然美君子则好乐于己巳与之耽乐时贤者见已为夫所宠非礼耽乐故吁嗟而戒已言吁嗟鸠兮无食桑葚犹吁嗟女兮无与士耽然鸠食桑葚过时则醉而伤其性女与士耽过度则滛而伤礼义然耽虽士女所同而女思于男故言士之耽兮尚可觧説女之耽兮则不可觧説已时为夫所宠不聼其言今见弃背乃思而自悔郑以为男子既秋来见己巳使之取车男子既去当桑之未落其叶沃若仲秋之时国之贤者刺已见诱故言吁嗟鸠兮无得非时食葚吁嗟女兮无得非礼与士耽士之耽兮尚可觧説女之耽兮则不可觧説已时不用其言至季秋弃车而从之故今思而自悔传正义曰言桑者女功之所起故此女取桑落与未落以兴已色之盛衰毛氏之説诗未有为记时者明此以为兴也言鸩鹘鸠者释鸟云鶌鸠鹘鸼某氏曰春秋云鹘鸠氏司事春来冬去孙炎曰一名鸣鸠月令云鸣鸠拂其羽郭璞曰似山鹊而小短尾青黒色多声宛彼鸣鸠亦此鸠也陆玑云班鸠也尔雅鸠类非一知此是鹘鸠者以鹘鸠冬始去今秋见之以为喻故知非余鸠也鸠食葚过时者谓食之过多故醉而伤其性经直言无食桑葚而言过时者以与士耽相对耽者过礼之乐则如食桑葚过时矣女与士耽以过礼故为伤礼义则时贤者戒女之过礼谓己为君子所宠过度不谓非礼之嫁为耽也笺正义曰以上章初秋云以尔车来始令男子取车下章李秋云渐车帷裳谓始适夫家则桑之未落为仲秋明矣言士女则非自相谓之辞故知国之贤者刺其见诱而戒之其时仲秋则无葚贤者禁鸠食之由当时无也假有而食之为非时以非时之食葚以兴非礼之行嫁故云耽非礼之乐郑志张逸问笺云耽非礼之乐小雅云和乐且耽何谓也答曰礼乐者五声八音之谓也小雅亦言过礼之盛和乐遇礼之言也燕乐嘉賔过厚贤也不以礼耽者非礼之名故此禁女为之小雅论燕乐言作乐过礼以见厚意故亦言耽而文连和乐也士有大功则掩小过故云可以功过相除齐桓晋文皆杀亲戚簒国而立终能建立髙勲于周世是以功除过也】
　　桑之落矣其黄而陨自我徂尔三嵗食贫淇水汤汤渐车帷裳陨隋也汤汤水盛貌帷裳妇人之车也笺云桑之落矣谓其时季秋也复闗以此时车来迎已徂往也我自是往之女家女家乏谷食已三嵗贫矣言此者明已之悔不以女今贫故也帏裳童容也我乃渡深水至渐车童容犹冒此难而往又明已专心于女女也不爽士贰其行传爽差也笺云我心于女故无差贰而复闗之行有二意士也防极二三其徳极中也音义【陨韵谨反汤音伤渐子亷反注同渍也湿也帷位悲反隋字又作堕唐果反冒音墨难乃旦反行下孟反注同】疏【正义曰毛以为桑之落矣之时其叶黄而陨坠以兴妇人年之老矣之时其色衰而雕落时君子则弃已使无以自托故追説见薄之渐言自我往尔男子之家三嵗之后贫于衣食而见困苦已不得其志悔己本为所见诱渉汤汤之淇水而渐车之帷裳而往今乃见弃所以自悔也既追悔本之见诱而又怨之言我心于汝男子也不为差贰而士何谓二三其行于己也士也行无中正故二三其徳及年老而弃已所以怨也郑以为妇人言已本桑之落矣其黄而陨之时当季秋之月我往之尔家自我往汝家时已闻汝家三嵗以来乏于谷食已贫矣我不以汝贫之故犹渉此汤汤之淇水渐车之帷裳冐难而来言已专心于汝如是今而见弃所以悔也余同正义曰传以大夫之车立乗有盖无帷裳此言帷裳者妇人之车故也传于上章以桑为女功所起为兴此桑落黄陨亦兴也其黄而陨既兴顔色之衰则食贫在已衰之后言自我徂尔三嵗食贫谓至夫家三嵗之后始贫乏于衣食渐不得志乃追悔本冒渐车之难而来也故王肃曰言其色黄而陨坠也妇人不慎其行至于色衰无以自托我往之汝家从华落色衰以来三嵗食贫矣贫者乏食饥而不充喻不得志也笺正义曰月令季秋草木黄落故知桑之落矣其黄而陨其时季秋也上使以尔车来不见其迎之事此言渐车渉水是始往夫家故知复闗以此时车来迎已也此始向夫家已言自我徂尔三嵗食贫故以为自我往之汝家之时汝家乏谷食已三嵗贫矣我犹渡水而来此妇人但当悔其来耳而言谷食先贫者于时君子家贫恩意之情遇已渐薄已遭困苦所以悔言已先知此贫而来明已之悔不以汝今贫乏故直以二三其徳恩意疏薄故耳帏裳一名童容故巾车云重翟厌翟安车皆有容盖郑司农云容谓防车山东谓之裳韦或曰童容以帏帏车之傍如裳以为容饰故或谓之帏裳或谓之童容其上有盖四傍垂而下谓之防故杂记曰其輤有裧注云裧谓鼈甲邉缘是也然则童容与防别司农云谓防车者以有童容上必有防故谓之为防车也此唯妇人之车饰为然故士昏礼云妇车亦如之有防是也帏裳在傍渡水则湿言已虽知汝贫犹尚冒此深水渐车之难而来明已专心于汝故责复闗有二意也】
　　三嵗为妇靡室劳矣笺云靡无也无居室之劳言不以妇事见困苦有舅姑曰妇夙兴夜寐靡有朝矣笺云无有朝者常早起夜卧非一朝然言已亦不觧惰言既遂矣至于暴矣笺云言我也遂犹乆也我既乆矣谓三嵗之后见遇浸薄乃至见酷暴兄弟不知咥其笑矣咥咥然笑笺云兄弟在家不知我之见酷暴若其知之则咥咥然笑我静言思之躬自悼矣悼伤也笺云静安躬身也我安思君子之遇已无终则身自哀伤音义【觧音懈浸子鸩反咥许意反又音熙笑也又一音许四反説文云大笑也虚记反又大结反】疏【正义曰妇人追説已初至夫家三嵗为妇之时顔色未衰为夫所爱无室家之劳谓夫不以室家妇事以劳于己时夫虽如此已犹不恃宠自安常自早起夜卧无有一朝一夕而自觧惰我已三嵗之后在夫家乆矣渐见防薄乃至于酷暴矣我兄弟不知我之见遇如此若其知之则咥咥然其笑我矣我既本为夫所诱遇已不终安静而思之身自哀伤矣笺正义曰公羊传曰称妇有姑之辞传以国君无父故云有姑其实妇亦对舅故士昏礼云赞见妇于舅姑是也】
　　及尔偕老老使我怨笺云及与也我欲与女俱至于老老乎汝反薄我使我怨也淇则有岸隰则有泮泮坡也笺云泮读为畔畔涯也言淇与隰皆有厓岸以自拱持今君子放恣心意曽无所拘制总角之宴言笑晏晏信誓旦旦传总角结髪也晏晏和柔也信誓旦旦然笺云我为童女未笄结髪晏然之时汝与我言笑晏晏然而和柔我其以信相誓旦旦耳言其恳恻欵诚不思其反笺云反复也今老而使我怨曽不念复其前言反是不思亦已焉哉笺云已焉哉谓此不可奈何死生自决之辞音义【泮音判坡本亦作陂北皮反泽陂诗传云障也吕忱北髲反云陂阪也亦所以为隰之限域也本或作破字未详观王述意似作陂拱俱勇反本又作共音同宴如字本或作丱者非旦説文作恳起狠反恻本亦作恻楚力反】疏【正义曰言男子本谓已云与汝为夫妇俱至于老不相弃背何谓今我既老反薄我使我怨何不念其前言也然淇则有岸隰则有泮以自拱持今君子反薄而弃已放恣心意曽无所拘制言淇隰之不如本我总角之宴然防穉之时君子与已言笑晏晏然和柔而相亲与已为信誓许偕至于老耄旦旦然恳侧欵诚如是及今老而使我怨是曽不思念复其前言而弃薄我我反复是君子不思前言之事则我亦已焉哉无可奈何笺正义曰以下云不思其反责其不念前言则男子之初与妇人有期约矣则此及尔偕老男子之辞故笺述之云我欲与汝俱至于老老乎汝反薄我使我怨也言反薄我明及尔偕老男子之言也老者以华落色衰为老未必大老也传正义曰以隰者下湿犹如泽故以泮为陂泽陂传云陂泽障是也笺以泮不训为陂故读为畔以申传也但毛氏于诗无易字者故笺易之其义犹不异于传也畔者水厓之名以经云有岸有泮明君子之无也故云今君子放恣心意曽无所拘制则非君子甫田云总角丱兮未几见兮突而弁兮是男子总角未冠则妇人总角未笄也故笺云我为童女未笄内则亦云男子未冠笄者总角衿缨以无笄直结其髪聚之为两角故内则注云收髪结之甫田传云总角聚两髦也释训云晏晏柔也故此云晏晏和柔又曰晏晏旦旦悔爽忒也谓此妇人恨夫差贰其心变本言信故言此晏晏旦旦而自悔觧言此之意非训此字也定本云旦旦犹怛怛笺正义曰笺言结髪晏然之时觧经总角之宴经有作丱者因甫田总角丱兮而误也定本作宴传直云信誓旦旦然不觧旦旦之义故笺申之言旦旦者言恳恻为信誓以尽已欵诚也今定本云曽不念复其前言俗本多误复其前言者谓前要誓之言守而不忘使可反覆今乃违弃是不思念复其前言也】
　　氓六章章十句
　　序竹竿卫女思归也适异国而不见答思而能以礼者也
　　籊籊竹竿以钓于淇兴也籊籊长而杀也钓以得鱼如妇人待礼以成为室家岂不尔思逺莫致之笺云我岂不思与君子为室家乎君子疏逺己巳无由致此道音义【籊他歴反钓音吊杀色界反逺如字又于万反注同】疏【正义曰藋藋然长而杀之竹竿以钓于淇必得鱼乃成为善钓以兴妇人嫁于夫必得礼乃成为室家今君子不以礼答己巳岂不思与尔君子为室家乎但君子防逺于己巳无由致此室家之道耳】
　　泉源在左淇水在右传泉源小水之源淇水大水也笺云小水有流入大水之道犹妇人有嫁于君子之礼今水相与为左右而已亦以喻已不见答女子有行逺兄弟父母笺云行道也女子有道当嫁耳不以不答而违妇礼音义【逺于万反】疏【正义曰泉源者泉水初出故云小水之源淇则卫地之川故知大水笺申説之言小水有流入大水合为一之道犹妇人于君子有相亲幸之礼今淇水与泉源左右而已不相入犹君子与己异处不相亲故以喻已之不见答】
　　淇水在右泉源在左巧笑之瑳佩玉之傩传瑳巧笑貌傩行有节度笺云已虽不见答犹不恶君子美其容貌与礼仪也音义【瑳七可反沈又七何反傩乃可反説文云行有节也恶乌路反】
　　淇水滺滺桧楫松舟滺滺流貌桧柏叶松身楫所以櫂舟也舟楫相配得水而行男女相配得礼而备笺云此伤已今不得夫妇之礼驾言出游以写我忧出游思乡卫之道笺云适异国而不见答其除此忧维有归耳音义【滺音由桧古活反又古防反木名楫本又作檝子叶反徐音集方言云楫谓之桡或谓之擢释名云楫防也拨水舟行防疾也桡音饶櫂直教反乡本又作向同许亮反】疏【正义曰释木云桧栢叶松身书作栝字禹贡云杶榦栝柏注云柏叶松身曰栝与此一也言楫所以櫂舟以喻女所以配男此不答之诗以舟楫喻男女故反而为兴言舟楫相配得水而行男女相配得礼而备思乡卫之道今定本思作斯或误】
　　竹竿四章章四句
　　序芄兰刺惠公也骄而无礼大夫刺之笺惠公以防童即位自谓有才能而骄慢于大臣但习威仪不知为政以礼音义【芄音丸本亦作丸芄兰草名】疏【正义曰毛以为君子当柔润温良自谓无知今而不然是为骄慢故二章章首一句及第四句是也下二句言有威仪是无礼也次二句言佩觿佩韘明虽防而行成人之事不当骄慢郑以为防而行成人之事当任用大臣不当骄慢上四句是也无礼亦下二句是也笺正义曰经言童子则恵公时仍幼童童者未成人之称年十九以下皆是也闵二年左传曰初惠公之即位也少杜预云盖年十五六杜氏以言初卫宣公烝于夷姜生伋子为之娶于齐而美公娶之生寿及言为之娶于齐则宣公已即位也宣公以隐四年冬立假令五年即娶齐女至桓十二年见经凡十九年而尚有兄寿则宣公即位三四年始生惠公也故疑为十五六也且此自谓有才能则非身幼也经云能不我知是自谓有才能刺之而言容璲之美故知但习威仪不知为政以礼】
　　芄兰之支传兴也芄兰草也君子之徳当柔润温良笺云芄兰柔弱恒蔓延于地有所依縁则起兴者喻幼穉之君任用大臣乃能成其政童子佩觿觿所以觧结成人之佩也人君治成人之事虽童子犹佩觿早成其徳虽则佩觿能不我知传不自谓无知以骄慢人也笺云此幼穉之君虽佩觿与其才能实不如我众臣之所知为也惠公自谓有才能而骄慢所以见刺容兮遂兮垂帯悸兮传容仪可观佩玉遂遂然垂其绅带悸悸然有节度笺云容容刀也遂瑞也言恵公佩容刀与瑞及垂绅带三尺则悸悸然行止有节度然其徳不称服音义【蔓音万佩蒲对反依字从人或作玉傍者非觿许规反觧结之器与音余下佩韘与同悸其季反韩诗作萃垂貌绅音身称尺证反】疏【正义曰毛以为言芄兰之支性柔弱阿傩以兴君子之徳当柔润温良今君之徳何以不温柔而为骄慢以君今虽童子而佩成人之觿则当治成人之事当湏温柔何为今虽则佩觿而才能不自谓我无知以骄慢人也君非直骄慢又不知为政当以礼而徒善其外饰使容仪可观兮佩玉遂遂兮垂其绅带悸悸兮而内徳不称无礼以行之郑以为言芄兰之支以柔弱恒蔓延于地有所依縁则起以兴幼穉之君以幼时恒闇昧于政有所任用乃能成其徳教君今幼弱何以不任用大臣君虽童子佩成人之觿则当治成人之事君虽则佩觿欲治成人之事其才能实不如我众臣之所知何故不任大臣而为骄慢矣不知为政以礼徒善其威仪佩容刀与瑞玉及垂绅带使行止有节度悸悸兮而内无徳以称之正义曰释草云雚芄兰郭璞曰蔓生断之有白汁可啖陆玑疏云一名萝摩幽州人谓之雀瓢以此草支叶柔弱序刺君骄慢故以喻君子之徳当柔润温良笺正义曰以此大夫刺之而下云能不我知则刺其骄慢自专故易取其有所依縁以兴幼穉当湏任用大臣也正义曰内则云子事父母左佩小觿右佩大觿下别云男女未冠笄者故知成人之佩内则注云觿貌如锥以象骨为之是可以觧结也又觧童子而得佩成人之佩者由人君治成人之事故使得佩以早成其徳故也尚书注云人君十二而冠佩为成人则似十二以上要人君虽未十二亦治成人之事不必至冠也此觧觿以成人自当佩之不必国君为父母在乃服也下章韘亦佩时有之举以言焉不必国君常佩不自谓无知传以此直责君骄慢言君于才能不肯自谓我无知笺正义曰笺以此大夫刺之云能不我知则大夫自我也以君才能不如我所知因觧其见刺之意由自谓有才能而骄慢大臣故刺之正义曰以此三者皆言兮故各为其状孝经曰容止司观大东云鞙鞙佩璲璲本所佩之物因为其貌故言佩玉璲璲然带之垂者唯有绅耳故知垂其绅带也悸悸然有节度縂三者之辞笺正义曰笺以容及璲与带相类则皆指体言也故为容刀与瑞知绅带垂三尺者礼记玉藻云绅长制三尺是也行止有节度亦总三者之辞也定本云然其徳不称服】
　　芄兰之叶笺云叶犹支也童子佩韘韘玦也能射御则带韘笺云韘之言沓所以彄沓手指虽则佩韘能不我甲甲狎也笺云此君虽佩韘与其才能实不如我众臣之所狎习容兮遂兮垂带悸兮音义【韘失渉反玦本又作决音同沓徒答反彄苦侯反甲如字尔雅同徐胡甲反韩诗作狎狎户甲反】疏【正义曰云玦也者以礼及诗言决拾车攻传曰决钩也缮人注云玦挟矢时所以持饰也着右手巨指引士防礼曰玦用正王棘若檡棘则天子用象骨为之着右臂大指以钩闿体大射士防注皆然以士用棘故推以上用骨大射注诸侯亦用象骨以大夫用骨不必用象彼注云钩与车攻同则一也拾一名遂以韦为之着于左臂所以遂与玦别郑以礼无以韘为玦者故易之为沓士防礼曰纩极二注云极犹放也以沓指放令不挈也生者以朱韦为之而三死用纩又二明不用也知生用朱韦而三者大射云朱极三注云以朱韦为之食指将指无名指小指短不用此是彄沓手指也车攻云决拾既佽笺云手指相比次亦谓巨指既着玦左臂加拾右手指又着沓而相比次也】
　　芄兰二章章六句
　　序河广宋襄公母归于卫思而不止故作是诗也笺宋桓公夫人卫文公之妹生防公而出防公即位夫人思宋义不可往故作诗以自止疏【正义曰作河广诗者宋防公母本为夫所出而归于卫及防公即位思欲向宋而不能止以义不可往故作河广之诗以自止也序言所思之意经二章皆言义不得往之事笺正义曰左云公子顽烝于宣姜生文公及宋桓夫人故知文公之妹防公桓公之子故知防公之母今定本无防公之母四字然子无出母之道故知当桓公之时生防公而出今系之防公言母归者明思而不止当防公时故云防公即位夫人思宋也所以义不得往者以夫人为先君所出其子承父之重与祖为一体母出与庙絶不可以私反故义不得也大戴礼及家语皆云妇有七出不顺父母出为逆无子出为絶人世滛泆出为其乱族疾妬出为其乱家有恶疾出为其不可供粢盛多口出为其离亲盗窃出为其反义有三不去有所娶无所归不去更三年防不去前贫后富贵不去于今令犯七出虽在三不去之中若不顺父母与滛无子亦出虽古亦应然以其终不可絶嗣与勃徳故也诸侯之夫人虽无子不出以嫔妾既多不为絶嗣故易同人注云天子诸侯后夫人不出是也知者以春秋鲁夫人无子多矣皆不出若犯余六出则去故杂记有出夫人礼又春秋杞伯姬来归及此宋桓夫人皆是也王后犯出则废之而已皆不出非徒无子故易鼎卦注云嫁于天子虽失礼无出道逺之而已以天子天下为家其后无所出故也】
　　谁谓河广一苇杭之杭渡也笺云谁谓河水广与一苇加之则可以渡之喻狭也今我之不渡直自不往耳非为其广谁谓宋逺跂予望之笺云予我也谁谓宋国逺与我跂足则可以望见之亦喻近也今我之不往直以义不往耳非为其逺音义【苇韦鬼反杭户郎反与音余下逺与同狭音洽为于伪反跂丘豉反】疏【笺正义曰言一苇者谓一束也可以浮之水上而渡若浮栰然非一根苇也此假有渡者之辞非喻夫人之向宋渡河也何者此文公之时卫已在河南自卫适宋不渡河宋去卫甚逺故杜预云宋今梁国睢阳县也言跂足可见是喻近也言亦者以喻宋近犹喻河狭故俱言亦定本无亦字义亦通】谁谓河广曽不容刀笺云不容刀亦喻狭小舩曰刀谁谓宋逺曽不崇朝笺云崇终也行不崇朝亦喻近音义【刀如字字书作舠説文作□并音刀】疏【笺正义曰上言一苇浮栰之小此刀宜为舟舩之小故云小舩曰刀説文作小舩也字异音同刘熙释名云二百斛以上曰艇三百斛曰刀江南所谓短而广安不倾危者也】
　　河广二章章四句
　　序伯兮刺时也言君子行役为王前驱过时而不反焉笺卫宣公之时蔡人卫人陈人从王伐郑伯也为王前驱乆故家人思之音义【为于伪反又如字注下为王并同从王伐郑读者或连下伯也为句者非】疏【正义曰　言过时者谓三月一时谷梁伐　逾时故何草不黄笺云古者师出不逾时所以厚民之性是也此叙妇人所思之由经陈所思之辞皆由行役过时之所致叙言为王前驱虽辞出于经总叙四章非指一句也笺正义曰蔡人卫人陈人从王伐郑春秋桓五年经也时当宣公故云卫宣公之时服防云言人者时陈乱无君则三国皆大夫也故称人公羊传曰其言从王伐郑何从王正也郑答临硕引公羊之文言诸侯不得専征伐有从天子及伯者之礼然则宣公从王为得其正以兵属王节度不由于卫君而以过时刺宣公者诸侯从王虽正其时天子防弱不能使卫侯从已而宣公自使从之据其君子遇时不反实宣公之由故主责之宣公而云刺时者也】
　　伯兮朅兮邦之桀兮伯州伯也朅武貌桀特立也笺云伯君子字也桀英杰言贤也伯也执殳为王前驱殳长丈二而无刃笺云兵车六等轸也戈也人也殳也车防也酋矛也皆以四尺为差音义【朅丘列反桀其列反殳市朱反长如字又直亮反轸本亦作之忍反酋在由反发声矛音谋】疏【正义曰言为王前驱则非贱者今言伯兮故知为州伯谓州里之伯若牧下州伯则诸侯也非卫人所得为诸侯之州长也谓之伯者伯长也内则云州史献诸州伯州伯命蔵诸州府彼州伯对闾史闾府亦谓州里之伯桀者俊秀之名人莫能及故云特立笺正义曰伯仲叔季长幼之字而妇人所称云伯也宜呼其字不当言其官也此在前驱而执兵则有勇力为车右当亦有官但不必州长为之朅为武貌则杰为有徳故云英杰杰亦特立与一也传正义曰考工记云殳长寻有四尺寻八尺又加四尺是丈二也冶氏为戈防之刃不言殳刃是无刃也笺正义曰因殳是兵车之所有故歴言六等之差考工记曰兵车六等之数车轸四尺谓之一等戈柲六尺有六寸既建而迆崇于轸四尺谓之二等人长八尺崇于戈四尺谓之三等殳长寻有四足崇于人四尺谓之四等车防常崇于殳四尺谓之五等酋矛常有四尺崇于防四尺谓之六等是也彼注云戈殳防矛皆揷车輢此云执之者在车当揷輢则执之此防用以言也又庐人先言戈殳车防酋矛夷矛之短长乃云攻国之兵又云六建既偹车不反覆注云六建五兵与人也则六建于六等不数轸而数夷矛不引之者因六等自轸歴数人殳以上为差之备故引之六等者自地以上数之其等差有六故注云法易之三才六画非六建也建者建于车上非车上所建也凡兵车皆有六建故庐人先言戈殳车防酋矛夷矛乃云攻国之兵又云六建既备六建在车明矣但记者因酋矛夷矛同为矛称故自轸至矛为六等象三材之六画故不数夷矛其实六建与六等一也若自戈以上数为六等则人于六建不处其中故郑云车有天地之象人在其中焉明为由此故自轸数之以戈轸为地材人殳为人材矛防为天材人处地上故在殳下如此则得其象矣或以为凡兵车则六建前驱则六等知不然者以考工记兵车六等之数郑云此所谓兵车也明兵车皆然非独前驱也前驱在车之右其当有勇力以用五兵不得无夷矛也司兵云掌五兵郑司农云五兵者戈殳防酋矛夷矛又曰军事建车之五兵注云车之五兵司农所云者是也歩卒之五兵则无夷矛而有弓矢则前驱非歩卒兵有夷矛明矣知歩卒五兵与在车不同者司右云凡国之勇力之士能用五兵者属焉注云勇力之士属焉者选右当于中司马灋云弓矢殳矛戈防相助凡五兵长以卫短短以救长以司兵云建车之五兵则歩卒五兵与车兵异矣夷矛长非歩卒所宜用故以司马灋五兵弓矢殳矛戈防当之车之五兵云建与六建文同故以司农所云戈殳防酋矛夷矛当之勇力之士属司右选右当于中则仍是歩卒未为右也故以歩卒五兵觧之歩卒无夷矛数弓矢为五兵在车则六建除人即五兵以弓矢不在建中故不数也其实兵车皆有弓矢故司弓矢云唐大利车战野战枉矢絜矢用诸守城车战又檀弓注云射者在左又左传曰前驱歂犬射而杀之是皆有弓矢也】
　　自伯之东首如飞蓬妇人夫不在无容饰岂无膏沐谁适为容适主也音义【适都歴反注同为于伪反或如字】疏【正义曰此时从王伐郑郑在卫之西南而言东者时蔡卫陈三国从王伐郑则兵至京师乃东行伐郑也上云为王前驱即云自伯之东明从王为前驱而东行故防以言之非谓郑在卫东】
　　其雨其雨杲杲出日杲杲然日复出矣笺云人言其雨其雨而杲杲然日复出犹我言伯且来伯且来则复不来愿言思伯甘心首疾甘厌也笺云愿念也我念思伯心不能已如人心嗜欲所贪口味不能絶也我忧思以生首疾音义【杲古老反出如字沈推类反复扶又反下同厌于艳反下同嗜市志反思息嗣反】疏【正义曰毛于二子乗舟传曰愿毎也则此愿亦为毎言我毎有所言则思念于伯思之厌足于心由此故生首疾傅正义曰谓思之不已乃厌足于心用是生首疾也凡人饮食口甘遂至于厌足故云甘厌也笺正义曰笺以甘心者思之不能已如口味之甘故左云请受而甘心焉始欲取以甘心则甘心未得为厌故云我念思伯心不能已如人心嗜欲甘口不能絶甘与子同梦义亦然】
　　焉得谖草言树之背谖草令人忘忧背北堂也笺云忧以生疾恐将危身欲忘之愿言思伯使我心痗痗病也音义【焉于防反谖本又作萱况爰反説文作藼云令人忘忧也或作蘐背音佩沈又如字令力呈反忘亡向反又如字痗音毎又音悔】疏【正义曰毛以为君子既过时不反已思之至甚既生首疾恐以危身故言我忧如此何处得一忘忧之草我树之于北堂之上冀观之以忘忧伯也既乆而不来每有所言思此伯也使我心病郑以愿为念为异传正义曰谖训为忘非草名故本其意言焉得谖草谓欲得令人善忘忧之草不谓谖为草名故释训云谖忘也孙士引诗云焉得谖草是谖非草名也背者向北之义故知在北妇人欲树草于堂上冀数见之明非逺地也妇人所常处者堂也故知北堂士昏礼云妇洗在北堂有司彻云致爵于主妇主妇北堂注皆云北堂房半以北为北堂堂者房室所居之地总谓之堂房半以北为北堂房北以南为南堂也昏礼注云洗南北直室东隅东西直房户与隅间谓在房室之内也此欲树草盖在房室之北堂者总名房外内皆名为堂也】
　　伯兮四章章四句
　　序有狐刺时也卫之男女失时丧其妃耦焉古者国有凶荒则杀礼而多昏防男女之无夫家者所以育人民也笺育生长也音义【狐音胡丧息浪反下注同妃音配下注同杀所戒反又所例反所以育人民也本或作蕃育者非长张丈反】疏【正义曰作有狐诗者刺时也以时君不教民随时杀礼为昏至使卫之男女失年盛之时为昏而丧失其妃耦不得早为室家故刺之以古者国有凶荒则减杀其礼随时而多昏防男女之无夫家者使为夫妇所以蕃育人民刺今不然男女失时谓失男女年盛之时不得早为室家至今乆而无匹是防其妃耦非先为妃而相弃也与氓序文同而义异大司徒曰以荒政十有二聚万民十曰多昏注云荒凶年也多昏不备礼而娶昏者多也是凶荒多昏之礼也序意言古者有此礼故刺卫不为之而使男女失时非谓以此诗为陈古也故经皆陈防其妃耦不得匹行思为夫妇之礼】
　　有狐绥绥在彼淇梁兴也绥绥匹行貌石絶水曰梁心之忧矣之子无裳之子无室家者在下曰裳所以配衣也笺云之子是子也时妇人丧其妃耦寡而忧是子无裳无为作裳者欲与为室家音义【绥音虽无为之为于伪反】疏【正义曰有狐绥绥然匹行在彼淇水之梁而得其所以兴今卫之男女皆防妃耦不得匹行乃狐之不如故妇人言心之忧矣是子无室家已思欲与之为室家裳之配衣犹女之配男故假言之子无裳已欲与为作裳以喻已欲与之为室家正义曰序云防其妃耦而言故知绥绥是匹行之貌之子无室家者以此称妇人之辞言之子无裳则谓男子为之子也故言之子无室家者直指言无裳则因事见义以喻已当配夫故云裳所以配衣二章曰帯所以申束衣则皆以衣喻夫以裳带喻妻宜配之也故笺云是子无裳欲与为室家之道申説传裳所以配衣之义】
　　有狐绥绥在彼淇厉厉深可厉之旁心之忧矣之子无帯传带所以申束衣音义【厉力滞反】
　　有狐绥绥在彼淇侧心之忧矣之子无服言无室家若人无衣服
　　有狐三章章四句
　　序木美齐桓公也卫国有狄人之败出处于漕齐桓公救而封之遗之车马器服焉卫人思之欲厚报之而作是诗也音义【古花反遗唯季反下注同】疏【正义曰有狄之败懿公时也至戴公为宋桓公迎而立之出处于漕后即为齐公子无亏所救戴公卒文公立齐桓公又城楚丘以封之则戴也文也皆为齐所救而封之也下总言遗之车马器服则二公皆为齐所遗左传齐侯使公子无亏帅车三百乗以戍漕归公乗马祭服五称牛羊豕鸡狗皆三百与门材归夫人鱼轩重锦三十两是遗戴公也外齐语曰卫人出庐于漕桓公城楚丘以封之其畜散而无育桓公与之系马三百是遗文公也系马系于厩之马言遗其善者也器服谓门材与祭服不言车文不备此不言羊豕鸡狗举其重者言欲厚执之则时实不能报也心所欲耳经三章皆欲报之辞】
　　投我以木报之以琼琚传木楙木也可食之木琼玉之美者琚佩玉名匪报也永以为好也笺云匪非也我非敢以琼琚为报木之恵欲今齐长以为玩好结已国之恩也音义【琼求营反説文云赤玉也琚音居徐又音渠楙音茂字亦作茂尔雅云楙木也好呼报反篇内同】疏【正义曰以卫人得齐桓之大功思厚报之而不能乃假小事以言设使齐投我以木我则执之而不能乃假以琼琚我犹非敢以此琼琚报齐之木欲令齐长以为玩好结我以恩情而已况今国家败灭出处于漕齐桓救而封我如此大功知何以报之传正义曰释木云楙木以下木桃木李皆可食之木则此木亦美木可食故郭璞云实如小酢可食是也以言琼琚琚是玉名则琼非玉名故云琼玉之美者言琼是玉之美名非玉名也聘义注云瑜玉之美者亦谓玉中有美处谓之瑜瑜非玉名也有女同车云佩玉琼琚故知琚佩玉名此言琚佩玉名下云琼瑶美石琼玖玉名三者互也琚言佩玉名瑶玖亦佩玉名瑶言美石玖言玉名明此三者皆玉石杂也故丘中有麻云玖石次玉是玖非全玉也】投我以木桃报之以琼瑶琼瑶美石匪报也永以为好也音义【瑶音遥説文云美石】
</div>
    <div class="pagination">
<a href="毛诗注疏_page6.html">上一页</a><span>...</span><a href="毛诗注疏_page2.html">2</a><a href="毛诗注疏_page3.html">3</a><a href="毛诗注疏_page4.html">4</a><a href="毛诗注疏_page5.html">5</a><a href="毛诗注疏_page6.html">6</a><span class="current-page">7</span><a href="毛诗注疏_page8.html">8</a><a href="毛诗注疏_page9.html">9</a><a href="毛诗注疏_page10.html">10</a><a href="毛诗注疏_page11.html">11</a><a href="毛诗注疏_page12.html">12</a><span>...</span><a href="毛诗注疏_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
