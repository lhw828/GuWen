<!DOCTYPE html>
<html>
<head>
    <meta charset="UTF-8">
    <title>诗集传名物钞 - 第 13 页/共 18 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>诗集传名物钞 - 第 13 页/共 18 页</h1>
    <div class="content">　　传○一章蔓音万○山海经羭次之山漆水出焉北流注于渭郭氏注今漆水出岐山诗云自土沮漆是也水经注北流者盖自北而南也汉志右扶风漆县有漆水在县西寰宇记鳯翔府普润县漆水源出县东南漆溪唐普润县即汉漆县地也雍録案水经渭水自雍县东下至岐山与岐水漆渠水防三水大小相敌故渭不能独擅其名是以犹得名漆也此水东及周原之北岐山之南是为太王之邑故诗曰居岐之阳在渭之将其地山固名岐而山南有水亦名岐也岐漆渭三水同流则岐水之阳亦漆水之阳也故颂曰猗与漆沮潜有多鱼毛氏释之曰漆沮岐周之二水其说确也但诗兼漆沮言之而诸书止言漆不言沮不敢强通然则緜诗潜颂之谓漆沮者普润之漆水也大王文王之都在岐而普润者岐地故也地理攷异引段氏云漆沮有二皆出雍州皆东入于渭特有上流下流之别诗自土沮漆在岐周之间是渭之上流也书东过漆沮叙于沣泾之下是渭之下流也羭音俞雍于用反余见小雅吉日
　　令案寰宇记鳯翔府东至长安三百一十九里长安东至同州二百八十里则二水入渭之地东西相去六百里非一漆沮明矣虽岐下入渭之沮不可考其源委然决非至华原合漆之水也
　　豳见周南及豳传○防年世乆故称曰古公犹云先公也○大王之大音泰后并以意求之○窑余招反重直容反防陶瓦器灶也复者地上为之取土于地复筑而坚之穴者凿地为之土无所用直去其息土而已○二章难去声○诗记来朝走马形容其初迁之时略地相宅精神风采也郑氏以为避恶早且疾苟如是之迫遽则岂杖策去邠雍容之气象哉○语録旧尝见横渠诗传中说周至大王辟国已甚大其所有地皆是中国与夷狄夹界所空不耕之地今亦不复见此书矣意者周之兴与元魏相似初自极北起来渐渐强大到得后来中原无主故遂被他取了○地理攷异郡县志岐山亦名天柱山在鳯翔府岐山县东北十里○相释文息亮反属音烛○雍録邠在岐西北二百五十里自邠而南一百三十里为奉天县有梁山渭水在梁山之南逾梁山循水可以达岐所谓率西水浒至于岐下也大王都岐在今鳯翔府西五十里是为岐周岐水之南今有周原南五十里又有周城云此周公采邑○三章语録荼恐是蓼属故诗人与菫并称菫乃乌头非先苦而后甘也又云荼毒盖荼有毒今人用以药溪鱼荼是菫类则冝亦有毒而不得为苦苣矣如荠如饴乃诗人甚言周原之美非荼实能甘也○饧夕清反干糖○防春官菙氏掌共燋契以待卜事注云士丧礼云楚焞置于燋在灶东楚焞即契所用灼者也燋谓炬其存火也士丧礼注云楚荆也然则卜用者以楚焞之木烧之于燋炬之火旣然执之以灼也焞开兆故曰楚焞菙时髓反燋哉约反焞土敦反○语録爰契我乃刀刻也古人符契亦是以刀刻木而合之○五章度待洛反○六章应去声重平声○堵见小雅鸿雁○乐音洛○七章王之郭门曰臯门防宫之外郭门王之正门曰应门防谓朝门也朱子曰书天子有应门春秋书鲁有雉门礼记云鲁有库门家语云衞有库门皆无云诸侯有臯应者则臯应为天子之门明矣意者大王之时未有制度特作二门其名如此及周有天下遂尊以为天子之门而诸侯不得立也○大社之大音防○防起大事至谓之冝尔雅文大事兵事也有事祭也冝祭名以兵凶战危虑有负败祭之以求福冝故谓之冝○八章闻去声○诗缉柞柞栎也即唐鸨羽所谓栩也栎音歴○桵音緌尔雅注丛生有刺实如耳珰紫赤可啖诗防棫即柞也其材理全白无赤心者为白桵直理易破可为犊车辐又可为矛防矜今人谓之白梂或曰白柘二说未知孰是矜音芹柄也梂音求○鲜上声○诗记此章或以为专指大王或以为专指文王义皆未安孟子曰文王事昆夷文王犹事昆夷则大王安得有昆夷駾矣维其喙矣之事乎皇矣之诗曰帝省其山柞棫斯拔松栢斯兊帝作邦作对自大伯王季然则柞棫拔矣行道兊矣安可专指以为文王之诗乎盖叙周家之业积施屈伸之理始于大王而终于文王耳○卒章朝直遥反○防选士为大夫选大夫为卿则各以德而相让也○间音闲冯皮冰反○语録蹶动也生是兴起之意当时一日之间虞芮质成而来归者四十余国其势张盛一时见之如忽然跳起也又曰麤说如今人言军势益张○相道并去声○防臣能晓喻天下以王德宣扬王之声誉令天下皆奔走而归趋之故曰奔走有武力之臣能折止敌人之冲突者是能扞御侵侮故曰御侮○杀所界反
　　棫朴【大四正四】咏歌文王之德　异
　　自此至假乐疑多周公作
　　经○一章棫见緜○趣七喻反○四章语録倬彼云汉则为章于天矣周王寿考则何不作人乎此等语言自有个血脉流通处但涵泳久之自然见得条畅浃洽不必多引外来道理言语却壅滞诗人活底意思也周王旣是寿考岂不作成人材此事已自分明更着个倬彼云汉为章于天唤起来便愈见活泼泼地此所谓兴也兴乃兴起之义凡言兴者皆当以此例观之易以言不尽意而立象以尽意盖亦如此○遐不作人古注并诸家皆作逺字甚无道理礼记注训胡字最好○卒章语録遐不作人却是说他鼓舞作兴底事工夫细宻处又在后一章如曰勉勉我王纲纪四方便都在他线索内牵着都动问勉勉即是纯亦不已否曰然如追琢其章金玉其相是那工夫到后文章真个是盛美资质真个是坚实
　　窃谓卒章为有义之兴言文王之徳之纯也文之见乎外者固若金玉之追琢质之存乎中则实金玉也表里如一岂致饰于外而已故勉勉其德之我王能纲纪乎四方也○首章左右趣之緫下两章二章以处言三章以出言四章言兴善人卒章言定四方也
　　传○一章迮侧格反着直略反○二章圭瓉见旱麓○笺璋璋瓉也防玉人云大璋中璋边璋皆是璋瓉祭之用瓉唯祼为然祭统云君执圭瓉祼尸大宗伯执璋瓉亚祼诗缉璋以为瓉柄所以祼也案圭之制其广三寸其厚半寸其头斜锐寸半其长则天子尺有二寸公九寸侯伯七寸半圭曰璋言其广之度也
　　三章泾见邶谷风櫂直敎反释文楫谓之桡或谓之櫂释名云在傍拨水曰櫂○四章天汉见小雅大东○卒章语録问传言美其文美其质不知所美之人为谁曰追琢金玉以兴我王之勉勉尔又曰须是有金玉之质方始琢磨得出若是泥土之质假饶如何装餙只是个不好物事
　　旱麓【大五正五】咏歌文王之德　异
　　经○四章清酒骍牡见小雅信南山传○卒章葛藟见周南葛覃樛木条枚见汝坟传
　　此诗五章有岂弟君子一语者皆兴其一章无此语者为赋其意则在各章末句相次为义一章君子以岂弟之道干禄二章福禄自降三章德及乎人四章德感乎神五章神降之福六章谓德旣格乎上下矣而所以求福者未尝少懈此缉熙之工夫也此所以为文王也
　　传○一章地理志汉中郡南郑县旱山池水所出东北入汉○防楛茎似蓍上党人织以为牛筥箱器又屈以为钗○乐音洛易以豉反○二章缜止忍反○防瓉者盛鬯酒之器以圭为柄以黄金为勺青金为外朱中央有鼻寸为龙口鬯酒从中流出汉礼瓉槃大五升口径八寸下有槃口径一尺则瓉如勺为槃以承之天子之瓉其柄之圭长尺有二寸其赐诸侯盖九寸以下○防黄流秬鬯也酿秬为酒以郁金之草和之则黄如金色酒在器流动故谓之黄流郁鬯见小雅信南山○三章鸢见小雅四月○五章释文熂许气反芟草烧之也
　　思齐【大六正六】歌文王之德而推本言之
　　经
　　首章专主于太任而言谓太任有齐荘之德故能生文王其德之本则上继于太姜其徳之化则下及于太姒此四句因及太任之德之本效以着其所以成文王之圣也二章言文王事神接人各得其道三章言存诸身者纯亦不已四章言见诸事者性与天合卒章言作成人材之盛
　　传○二章子金子御迎也以此道迎接于家国也○诗缉神歆之无有怨恚而不满者无有痛伤而降祸者○四章难乃旦反羑音酉○卒章诗记圣人泽流万世者莫大于作人所以续天地生生之大德也故此诗以是终焉文王之无斁孔子之诲人不倦其心一也典谟作于虞夏其称尧舜禹臯陶已曰若稽古则此诗追述文王以为古之人复何疑哉
　　皇矣【大七正七】叙太王王季之德及文王伐密崇
　　经○语録诗称文王之徳处是从无然畔援无然歆羡上说起后面却又说不识不知顺帝之则见得文王先有这个工夫此心无一毫之私故见于伐崇伐密皆是道理合着恁地初非圣人之私怒也问无然畔援歆羡恐是说文王生知之资得于天之所命自然无畔援歆羡之意后面不识不知顺帝之则乃是文王做工夫处曰然○又曰周人咏文王伐崇伐密事皆以帝谓文王言之若曰此盖天意云耳○问文王于君臣之义岂不洞见而容有革商之念哉曰此等处难说孔子谓可与立未可与权到那时事势自是要住不得后来人把文王做一个道行看不做声不做气如此形容文王都没情理如文王有声亦说文王出做事且如伐崇不是小小侵掠乃是大征伐询尔仇方同尔兄弟以尔钩援与尔临冲以伐崇墉此见大段动众此处要做文王无意出做事不得又如说侵自阮疆陟我髙冈无矢我陵我陵我阿无饮我泉我泉我池这看见都自据有其土地这自是大段弛张了盖当商之季七颠八倒上下崩頺忽于岐山下突出许多人也是谁当得○一章子金子耆音嗜谓上帝爱好之也○卒章拂符弗反
　　传○一章耆致之耆音防○二章檿诗书释文及韵并乌簟反传作乌劒反恐本误○去丘吕反○防自毙谓木自倒而枝叶覆地者非人毙之故曰自毙○行音杭○防河栁谓河傍赤茎小杨也皮正赤如绛一名雨师枝叶似松○樻去轨去愧二反又音匮长张丈反○串夷载路诗缉串习也夷平也载语助也即周颂所谓岐有夷之行谓民归之者众串习其平夷而成大路也此说亦可备一义○为于伪反○三章兊字毛氏于緜曰成蹊也于皇矣曰易直也释文于緜吐外反又徒外反于皇矣徒外反是义不同而音亦不一也今传于緜吐外反训通以拔兊为木拔道通于皇矣则徒外反亦以拔兊为木拔道通是音异而义同也校之毛诂俱当作吐外反○四章貊武伯反长丁丈反皆类隔切即陌音掌音○间去声○五章子金子畔援两字相反歆羡只是一意但有浅深歆心动貌羡慕也歆浅羡深○舍音舍○左氏传昭十五年密须之鼓与其大路文所以大搜也注密须姞姓国在安定隂密县文王伐之得其鼓路以搜案安定郡即泾州两汉晋志注皆引为密国所在则是密在泾州明矣若宁州则北地郡也而朱子之言如此又以阮为泾州故国皆不知何据○六章郷许亮反○诗记用兵必有根本之地文王驻兵于国都以为三军之镇故曰依其在京○通鉴外纪西伯自岐徙鲜原在岐山之阳不出百里○七章诗记不长夏以革虽难强通然与不大声以色立文旣同训诂亦当相类声以色谓声音与笑貌也夏以革为侈大与变革也不大声以色则不事外饰矣不长夏以革则不纵私意矣无外饰无私意此明徳之实也○子金子不大声以色则是不言而信不动而化不长夏以革凡事不自髙不自大不轻改作皆不为已甚之意不识不知全不用其私智○鄠音户闳音宏天书释文于表于骄二反鈇音夫○子金子横渠尝言殷自中世弃西方之地不顾又昆夷玁狁为患非王季不足当之故自帝乙之时王季以九命作伯使专征伐九命作伯见孔丛子○卒章属音烛○礼防非时祭天谓之类类虽非常祭亦依正礼为之○通典祃师祭也为兵祷也其礼亡其神盖蚩尤或云黄帝子金子祃一说祭马祖降户江反夫音扶
　　灵台【大八正八】民乐文王有台池钟鼓之乐　异
　　经○防灵台无正文诸儒说多异义郑意谓大学即辟雍也灵台与辟廱同在西郊灵台辟廱明堂宗庙皆异处大戴礼卢植礼记注蔡邕月令论頴子容春秋释例贾逵服防注左传皆以庙学明堂灵台为一袁准论云明堂宗庙太学礼之大物也事义不同各有所为论者合以为一失之逺矣夫明堂者大朝诸侯讲礼之处宗庙享神嵗觐之宫辟廱大射养之处大学众学之居灵台望气之观清庙训俭之室各有所为非一体也古有王居明堂之礼月令则其事也天子居其中学士处其内君臣同处死生参并非其义也大射之礼天子大侯九十歩辟廱处其中今未知辟廱广狭之数但二九十八加之辟廱则径三百歩公卿大夫诸侯之賔百官侍从之众非宗庙中所能容也明堂以祭神故谓之庙明堂太庙者明堂之内太室非宗庙之太庙也于辟廱献捷者谓神恶之也或谓之学者天子之所学也春秋君行告宗庙反献于庙王制释奠于学以讯馘告则太学亦庙也颍氏以公旣视朔遂登观台以其言遂故谓之同处夫遂者遂事之名不必同处也明堂在南郊就阳位而宗庙在国外非孝子之情也告朔行政谓之明堂夫告朔行政上下同也未闻诸侯有明堂之称也齐宣王问孟子毁明堂孟子曰夫明堂者王者之堂也王欲行王政则勿毁之夫宗庙之设非独王者也且说诸侯而敎毁宗庙为人君而疑于可毁与否浅丈夫未有是也准之此论可以申明郑意庙与明堂不同则灵台又且别处故灵台辟廱皆在郊也说音税【月令论取其宗庙之清貌则曰清庙取其正室之貌则曰太庙取其堂则曰明堂取其四门之学则曰太学取其周水圆如璧则曰辟雍异名而同耳释例太庙有八名其体一也肃然清静谓之清庙行禘祫序昭穆谓之太庙告朔行政谓之明堂行飨射养国老谓之辟廱占云物望氛祥谓之灵台其四门之学谓之太学其中室谓之太室緫谓之宫因附见于此】
　　灵台乃占候游观之地辟廱乃行礼作乐之宫非一所明矣作诗者颂文王之美而并数之未尝以为一处也说者合之然后其论胶矣　辟雍礼注以辟为明雍为和诗注辟水旋丘如璧雍节观者是礼注释其义而诗注释其形也自唐虞以来之学未闻有水而周之学有水此盖因文王一时之制子孙遂承之以为定法耳如曰乃立臯门乃立应门古未有此名也太王始为之后増益以为天子五门诸侯三门之制如曰造舟为梁古未有此名也文王始为之后遂定为天子造舟诸侯维舟大夫方舟士特舟之制愚意辟雍亦犹是尔筑城伊淢文王营丰之事也营建城邑且因一时沟洫之旧盖尚俭而惜民力也安知辟雍之创非因郊外田闲沟浍以为之乎筑其地为学宫仍不废其水道盖亦一时之俭制也武王镐京之辟雍因之故后世遂以为定法耳
　　传○一章度徒洛反○防左传秦伯获晋侯乃舍诸灵台注在京兆鄠县周之故台也三辅黄图在长安西北四十里髙二十丈周百二十歩在豳水东○释文祲子鸩反隂阳气相侵渐成祥○孟子集注经量度也营谋为也则经营皆图度之意诗记经谓制其广深营谓定其基址○令吕真反乐音洛题下同○李氏民谓其台曰灵台非文王自名之也○二章诗记麀鹿濯濯者行止自若也白鸟翯翯者飞鸣自适也于牣鱼跃者鱼惊则潜今牣而跃者习于仁而自遂也○周礼韗人鼓长八尺鼓四尺中围加三之一谓之鼖鼓注防鼓四尺者谓鼓面革所蒙者广四尺也中围加三之一者谓将中央围加于面之围三分之一也面四尺其围十二尺加以三分一为四尺总十六尺径五尺三寸三分寸之一也韗音运鼖贲同○卒章蒙见纲领
　　下武【大九正九】美武王纉三王之绪
　　经○二章求匹也即一章配字意○四章应去声此诗美武王一章言继三后之绪而有天下二章言继先王之德上合天命而信于天下三章言徳为天下法四章言天下法武王五章言子孙能继武王之德则能永久六章言永久之效
　　传○一章子金子或疑下字误然周素非尚武之国谓之下武亦可诗缉以武为下者周之家法也○语録问三后在天传言旣没而其精神上合于天如何曰便是又有此理曰恐只是此理上合于天耳曰旣有此理便有此气或曰想是圣人禀得清明纯粹之气故其死也其气上合于天曰也是如此这事微妙难说要人自看得世间道理有正当易见者又有变化无常不可窥测者如此方看得道理活如云文王陟降在帝左右如今若说文王真个在上帝之左右有个上帝如世间所塑之像固不可然圣人如此说便是有此理○五章荷胡可反○六章朝直遥反○史记秦孝公二年天子致胙十九年天子致伯二十年诸侯皆贺
　　文王有声【大十正十】文迁丰武迁镐　异
　　传○二章鄠音户○三章淢与洫同称昌孕反○三章地理志酆水出扶风鄠县东南北过上林苑入渭郡县志沣水出京兆府鄠县东南终南山自发源北流经县东二十八里北流入渭禹贡沣水攸同传终南今永兴军鄠县山也东至咸阳入渭酆沣丰同○六章邰汤来反而王之王于况反○卒章遗于贵仄愚谓当以或说为正○题下语録问文王更在十三四年将终事纣乎抑为牧野之举乎曰看文王亦不是安坐不做事底人诗言武功皆是文王做来载武王武功却少但卒其伐功耳观文王一时气势如此度必不终竟休了一似果实文王待他十分黄熟自落下来武王却似生擘破一般
　　右文王之什
　　生民【大十一正十一】周公尊后稷配天推本言之
　　经○一章歆字絶句毛氏读敏字絶句郑氏读也○子金子姜嫄有邰氏女见地有巨人之迹履之而敏然歆歆若人道之感【此是歆字絶句】于是即其攸介攸止之处而震动夙肃震肃即孕也由是有娠而生后稷也鲁颂亦云上帝是依谓天之神凭依姜嫄之身而生后稷也○又曰介助也于神所助之处身所止之处便初震动初肃然而有娠也○前编案史记姜嫄帝喾元妃苏氏古史因之遂以后稷为帝喾之子嫄果元妃何嫌于不夫而弃其子稷果喾元妃之子何为舍嫡不立而别立尧周郊太祖何为祖稷而不祖喾周祀姜源何为舍祖而独祀妣命禹治水之时尧之年已七十有余矣而禹犹曁稷喾之遗嫡何其少尧之嫡兄弟何其贤劳也尧有嫡兄弟不能立又不能举待舜而后举之则尧何足以为尧乎郑康成知史记之说为不通则谓姜嫄当尧之时为髙辛氏世妃盖其世胄之妃也二王之后得用天子之礼故有郊禖弓韣之礼焉其说固足以济史记之不通矣抑以世胄之妃生子又何嫌疑而弃之哉然则嫄稷母子果若何人邪曰证诸诗而已矣生民之诗谓姜源履帝武而敏歆閟宫之诗谓上帝依姜嫄而生稷则固不必舍二诗而他考也朱子曰巨迹之说云云【即传一章巨迹之说至何足怪哉】故今以诗为断不复上附于喾焉○语録履巨迹之事有此理如汉髙祖之生亦类此此等不可以言尽当意防之可也自欧公不信祥瑞故后人才见说祥瑞者皆辟之后世祥瑞固多是伪妄岂可因后世之伪妄而并真实者皆以为无鳯鸟不至河不出图孔子之言也不成亦以为非
　　弗无之为言有也弗无子即有子也如莫匪尔极者皆是尔极也求福不回者求福之正也方社不莫者祭之早也其则不逺者则之近也此类皆诗人之反辞他书如不有君子者无君子也无非事者皆是事也其类不一谓弗无为有何不可者自毛氏以弗为去郑氏以弗为祓皆主于祭祀而言故诸儒之说始胶而后稷之生终不得其实鸟之诗曰天命鸟降而生商则契因祀郊禖而生固经意也而此经唯曰克禋克祀何所据而遂亦以为祀郊禖邪夫禋者精意以享神不必附防为何神也盖姜嫄者姜姓之处女其性好事神能精意享祀正犹陈大姬好巫觋祷祈神之类为其能禋祀也故神依之而生神子于是因出郊履大人之迹而生稷焉克禋克祀非求子也以弗无子神之异也且克者已然之辞非致力于此之谓如成汤之克寛克仁王季之克明克类凡诗书言克类皆谓其能若是尔今试徐诵其文而以意随之谓姜嫄能禋能祀是以有子则辞甚顺理甚明若曰禋祀以祓去无子之疾则二克字为不辞甚矣以是求诗庶几得诗人之意
　　二章子金子达如字亦通先生如达不坼不副无灾无害以赫厥灵诗人异之也异之者神之也上帝不宁不康禋祀居然生子姜嫄疑之也疑之者耻之也耻之故弃之○又曰上帝不安享我之禋祀乎胡为使我不夫而育也起下章弃寘之意○三章音訏况于反○子金子不夫而育疑而弃之其异如此神而收之○四章毛氏幪幪然茂盛也唪唪然多实也○五章褎释文徐秀反案字书当作余救反若徐秀仄则袖字也○子金子后稷之穑凡上章荏菽禾麦瓞之类但后稷所种敛则各有助其成实之道盖知其性及其渍种之法与地之宜天之时故实有以方苞种褎发秀坚好颖栗之也至下章秬秠穈芑则又自后稷而始种之尔尧以弃敎民稼穑有功生人故封之又以其母感化而育不由有父故使其继母氏之国祚之土而命之曰姬氏邰在武功有后稷祠姜嫄祠又见周南渍种种褎之种支勇反○子金子又案易大传曰神农氏作斲木为耜揉木为耒以敎天下则耕稼之利其来久矣书曰播时百糓诗称诞降嘉种贻我来牟则百谷之备自稷始也赵过曰后稷始畎田则畎垅之法自稷始也晋董氏曰辰以成善后稷是相则农时之节自稷始也大哉后稷之为天下烈矣其流庆子孙光有天下冝哉○诗缉首章述姜嫄祷而生后稷次章述稷生之易三章述稷生而见弃四章述稷幼好种植五章述稷掌稼穑而封邰六章述稷敎播种七章述稷祭祀末章言尊稷配天
　　传○一章祓音弗韣音独防鸟至以下至郊禖之前月令文鸟燕也燕至在春分二月之中感阳气而来集人堂宇其来主为产乳蕃滋故王者重其初至之日用牛羊豕之太牢祀于郊禖之神敬其事故天子亲徃后妃率九嫔从之而徃侍御于祭焉天子内宫有后也夫人也嫔也世妇也女御也独言九嫔举中而言天子所御谓已被幸有娠者也使太祝酌酒饮之于郊禖之庭以神之惠光显之旣饮之酒又带以弓之韣衣授以弓矢使执之于郊禖之前弓矢男子之事冀其所生为男也愚案传但举周之礼以解诗上古礼未必尽然况前言髙辛世妃则非髙辛帝矣亦不得用此礼也今若以愚之前说求诗则此说自不必用
　　嫔音频拇莫后反足大指娠音身怀孕也○二章副孚逼反此类隔切今易拍逼反○防羊初生达小名羔未成羊曰羜大曰羊○易以防反○三章六书故腓胫后肉腓肠也牛羊腓字之婴儿不能跂乳牛羊俯伛而乳字之在其腓间故曰腓字○借慈借反○四章好种好耕之好呼报反○五章诗缉他人之穑则任其自然惟后稷之穑则尽人力之助有相之之道焉賛化育之一端欤○渍疾赐反其种为种之种支勇反后章是种同秕补履反不成粟也○六章秠孚鄙反类隔切今易铺鄙反○尔雅防秬是黒黍之大名黒黍之中一稃有二米者别名为秠稃音孚谷皮也○七章抒食汝反防抒臼抒米以出臼也苍颉云抒取出也○防蹂践其黍然后舂之○浙星歴反防洮米也洮音陶○萧见小雅蓼萧○膟音律膋音辽皆肠间脂○爇如劣仄○防軷谓祭行道神秋官犬人凡祭祀供犬牲伏瘗亦如之注伏谓伏犬以王车轹之此用羝亦伏体軷上今案月令注行在庙门外之西为軷壤厚三寸广五尺轮四尺北面设主于軷上而祭之又夏官大驭掌驭王路以祀及犯軷注行山曰軷犯之者封土为山象以菩刍棘柏为神主既祭以车轹之而去喻无险难也防菩刍棘柏三者但用其一为神主则可也轹音歴广古旷反东西曰广南北曰轮菩负倍二首难乃旦反○诗缉内言焫萧外言軷则羣祀皆举矣○傅音附○卒章葅侧鱼仄醢呼改反○防太羮肉汁太古之羮也不调以盐菜以其质故以瓦器盛之大音泰○题下厘音僖
　　行苇【大十二正十二】祭毕而燕父兄耆老　异
　　传○一章苇见秦蒹葭防苇初生为葭此禁牛羊勿践则是春夏时事而言苇者此爱其为人用人之所用在于成苇故以成形名之传谓勾萌之时正此意○毛氏戚戚内相亲也防亲亲起于心内故言内相亲诗记唯体之深者为能识之○诗记肆之筵所以行燕礼也授之几者优尊也○二章重直容反防旣言肆筵上又设席故知重席也不过下莞上簟而已礼注筵亦席也铺陈曰筵借之曰席以在下为铺陈在上人所蹈借故在下称筵在上称席莞故欢反○李氏缉御即所谓更仆○醻市流反醆阻限反○防以肉作醤曰醢醓肉汁也用肉为醢特有多汁故以醓为名其无汁者自以所用之肉鱼雁之属为之名也○殽字本当作肴说文啖也徐锴谓已脩庖之可入口也防燔炙是正馔以脾与臄为加助故谓之嘉○比毗志反○三章鍭音侯则下句字不必协○防弓人为弓唯言用漆不言画则漆上又画之其诸侯公卿冝与射者自当各有其弓不必画矣李氏引荀子云天子雕弓诸侯彤弓大夫黒弓公羊传注亦云天子雕弓诸侯彤弓大夫婴弓士卢弓○镞作木反矢锋也防尔雅金镞翦羽谓之镞注金镝断羽使前重也闗西曰箭江淮曰鍭则鍭者铁镞之矢名也镝音滴即镞也○参亭之参七南反参分之参苏甘反中陟仲反○纯音全竒纪冝反案仪礼大射仪公及诸公卿大夫射毕司射视筭二筭为纯一筭为竒司射取贤获执之告于公右胜则曰右贤于左左胜则曰左贤于右以纯数告若有竒者亦曰竒若左右钧则左右各执一筭以告曰左右钧注纯犹全也耦隂阳也又案礼记投壶之礼賔主党卒投司射请数二筭为纯一筭为竒遂以竒筭告曰某党贤于某党若干纯竒则曰竒钧则曰左右钧防二筭合为一纯一筭谓不满纯者故云竒以左右数钧等之余筭手执以告胜者若双数则曰苦干纯只数则曰若干竒犹十筭则云五纯九筭则曰九竒钧等则左右各执一筭以告曰左右钧朱子曰恐或是九筭则曰四纯一竒也○搢音晋防搢插也挟谓手挟之射用四矢故插三于带间挟一以扣而射也此谓卿大夫若君则使人属矢不亲挟也诗缉案仪礼郷射大射皆云搢三挟一个又云挟乗矢注方持矢曰挟纵而矢横为方凡挟矢于二指之间横之谓左手执弓把见矢镞于把外右手大指钩二指挟持其矢故纵而矢横与矢作十字故方也凡两物夹一物曰挟此矢在之外二指之内故曰挟乗时证反纵子容反见音现○怃好吴反敖五报反偝音佩投壶令弟子辞曰母怃母敖母偝立母逾言注弟子賔主党年穉者为其立堂下相防慢司射戒令之母怃敖慢也偝立不正郷前也逾言逺谈语也卿许亮仄○儁祖峻反○诗记四鍭旣钧泛言射者也故继之曰序賔以贤四鍭如专言胜者也故继之曰序賔以不侮○又曰此章郑以为将养老大射择士王肃以为燕射以诗之所叙考之仪礼王肃之说是也然学者读此诗当深挹顺弟和乐之风以自陶冶若一一拘牵礼文则其味薄矣又曰孔頴达难王肃燕射之说谓燕射旅酬之后乃为之不当设文于曽孙为主之上岂先为燕射而后酌酒哉遂从郑氏以为大射抑不知此篇乃成周燕宗族兄弟之诗非大射择士时也案仪礼燕射如郷射之礼射虽毕而饮未终举觯无筭爵献酌尚多言酌大斗祈黄耉于既射之后亦岂不可乎○卒章防醹酒之醇者○黄耉又见小雅南山有台传○识音志蕲与祈同○鲐鱼也汤来反
　　旣醉【大十三正十三】父兄荅行苇　异
　　传○二章防归俎者以牲体实之于俎故又谓之俎实○三章诗记周之追王止于太王则宗庙之祭尸之尊者乃公尸也○毛氏公尸天子以卿防引白虎通王者宗庙以卿为尸射以公为耦三公尊近天子亲稽首拜尸避嫌故不以公为尸○嘏古雅反见小雅天保○四章笾豆见豳伐柯○诗记静言其涤濯且敬也嘉言其新美而时也○五章特牲馈食礼嗣举奠盥入北面再拜稽首尸执奠进受复位祭酒啐酒尸举肝举奠左执觯再拜稽首进受肝复位坐食肝卒觯拜尸备荅拜焉举奠洗酌入尸拜受举奠荅拜尸祭酒啐酒奠之举奠出复位注防嗣主人将为后者举犹饮也谓举而饮之奠者奠于铏南备犹尽也愚案自尸执奠至尸备荅拜焉举之事也自举奠洗酌入至出复位奠之事也前言祭酒啐酒嗣子也后言祭酒啐酒尸也四言举奠皆称嗣子也食音寺盥音管稽音啓啐取内反觯支义反铏音刑○诗记祭祀之终有嗣举奠所以致其传付祖考德泽之意深矣八章媛于眷反
　　凫鹥【大十四正十四】绎而賔尸　异
　　经○二章诗缉来而冝之谓乐之也○三章湑息汝反○本义凫鹥在泾在沙谓公尸和乐如水鸟在水中及水旁得其所尔在沙渚潨亹皆水旁尔郑氏曲为分别以譬在宗庙等处者皆臆说也
　　传○一章尔雅注凫似鸭而小长尾背上有文今江东亦呼为鸍陆玑防大小如鸭青色卑脚短喙水鸟之谨愿者也广韵野鸭也鸍施弥二音○防鹥一名水鹗埤雅凫好没鹥好浮故鹥一名沤沤即鸥也形色似白鸽小而羣飞○笺祭祀既毕明日又设礼而与尸燕防言公尸来燕则是祭后燕尸非祭时也燕尸之礼大夫谓之賔尸即用其祭之日今有司彻是其事也天子诸侯则谓之绎以祭之明日春秋宣八年言辛巳有事于太庙壬午犹绎是谓在明日也○三章泲子礼反见小雅伐木○四章防潨字从水众知是水防聚之处○卒章汉地理志金城郡浩亹县注浩水名也亹者水流峡山间两岸深若门也浩音诰
　　假乐【大十五正十五】公尸荅凫鹥　异
　　经○语録嘉乐诗次章不说其他但愿其子孙之多且贤耳此意甚好然此亦理之常若尧舜之子不肖则非常理也又曰干禄百福子孙千亿是愿其子孙之多穆穆至旧章是愿其子孙之贤又曰此诗末章即承上章之意故上章云四方之纲而下章即继之曰之纲之纪盖张之为纲理之为纪下面百辟卿士至于庶民皆是赖君以为纲所谓不解于位者盖欲纲常张而不弛也
　　传○一章重直龙反○二章适丁歴反
　　公刘【大十六正十六】召康公戒成玉
　　经○一章干见周南兔罝传戈见秦无衣○诗中十廼字四乃字义皆同○二章瑶见衞木传○三章诗缉百泉众水也案通典汉安定郡朝那县地唐为原州百泉县盖因诗百泉而得名○五章隰原即禹贡原隰在邠州○彻尺列反
　　传○一章公刘世次见周南○释文王肃云公号刘名尚书传公爵刘名王基云公刘字也周人以讳事神王者祫百世召公不当举名子金子曰周家称公自公刘始然则书传之说为是也○诗缉埸疆皆田之界畔然诗言廼埸廼疆当有小别疆如封疆所包者广故王氏于信南山言疆者为之大界然则埸是小界今之小田塍也塍食乗反○糇见小雅伐木粮说文糓食糗去九反说文米麦徐锴曰煼干米麦也音遨煼初爪反干音干○防戚扬皆斧钺之别名钺大而斧小六韬云大柯斧重八斤一名大钺召音邵康公名奭音适见召南○二章释文相息亮反○鞞琫见小雅瞻彼洛矣鞘音肖○语録容糗如今之香囊○三章朱子嫔于京依其在京则岐周之京也王配于京则镐京也春秋所书京师则洛邑也皆仍其本号而称之犹晋之云新绛故绛也诗记洛邑亦谓之洛师正京师之意也○论难并去声度徒洛反○四章筵见行苇○防飨礼当享太牢以饮賔此唯用豕者周礼凡礼賔客国新杀礼公刘新至豳杀礼也享音烹杀所界反○语録君之宗之只是公刘自为羣臣之宗主○宫室成而祭之曰落左氏传愿与诸侯落之○劳即到反属音烛○左氏传哀四年楚袭蛮氏蛮氏溃蛮子赤奔晋晋执蛮子与五大夫以畀楚师司马致邑立宗焉以诱其遗民而尽俘以归注楚复诈为蛮子作邑立其宗主○五章防东西为广南北为长○辟音辟○测景见鄘定之方中○背蒲昧反○笺大国三军以其余卒为羡今公刘迁于豳民始从之丁夫适满三军之数单者无羡卒也防凡起徒役无过家一人以其余为羡羡谓家之副丁也三单则是单而无副三军三万七千五百人从迁之家不满此数故通取羡卒始满今案传谓三单未详盖不取郑说也今姑记此以备训诂○孟子集注周时一夫授田百畆郷遂用贡法十夫有沟都鄙用助法八家同井耕则通力而作收则计畆而分故谓之彻语録彻通也乃是横渠说然以孟子攷之只曰八家皆私百亩同飬公田又春秋传云公田不治则非民私田不治则非吏似又与横渠之说不同盖未必是计亩而分也○防山西夕始得阳故曰夕阳○防夕阳者緫言豳人一国之所处其界在山之西不知是何山也书传说太王去豳逾梁山注云梁山在岐山东北然则豳国之东有大山者其唯梁山乎○卒章诗缉锻打铁也稽康好锻是也○郷许亮反○地理志吴山在扶风汧县西即岍山又谓之吴岳
　　洞酌【大十七正十七】召康公戒成王
　　经○一章挹酌也岂苦亥反○二章罍见周南卷耳传○一章防行者道也潦者雨水也行道上雨水流聚故云流潦○诗记虽行潦污贱之水苟挹而注之则遂可以餴饎孟子曰虽有恶人齐戒沐浴则可以祀上帝此所以为戒成王也○毛氏乐以彊教之易以说安之防乐者人之所爱当自彊以教之易谓性之和恱当以安民故云恱以安之一人而云父母故云有父尊有母亲今传用表记本语乐音洛易羊豉反
　　卷阿【大十八正十八】召康公戒成王
　　经○七经小传召康公何以不欲成王似先王而曰似先公曰成王之时周之先王惟有文武皆圣人不可似也欲成王似其可及者莫若先公也召公戒成王作公刘之诗周公戒成王作太王之诗所以不及文武意皆可知矣○一章飘避遥反○六章颙鱼容反卭五冈反○七章蔼于害反
　　二三四章上二句皆言已有之福戒辞唯在第四句弥者益也终也欲王充益而终德性之所固有也俾尔者谓天锡尔上二句之福所以使汝弥其性果能若是则有下句之效矣○颙颙卭卭如圭如璋以徳言也令闻以声誉言也令望以威仪言也内外兼备则为四方之纲矣○七八章上三句兴第四句鳯凰兴吉士吉人止与天则兴王也○九章惟梧桐之生菶菶萋萋则鳯凰之鸣雝雝喈喈以兴下章君子之车马庶多而闲习则吉士之来者众矣盖贤者之进必以义上之人致敬以有礼则兴者多也
　　传○三章昄符版反类隔切今易部版反释文又有方满反即类隔切版字○五章相息亮仄行下孟反○七章防说文鳯神鸟也其像鸿前麐后蛇头鱼尾鹳颡鸳思龙文背燕颔鸡喙五色备举出于东方君子之国见则天下安宁飞则羣鸟从以万数山海经状如鹤五彩而文首文曰德翼文曰顺背文曰义膺文曰仁腹文曰信饮食自歌自舞京房易传髙文二汉书髙五六尺麐麟同○九章防尔雅榇梧注今梧桐又曰荣桐木注即梧桐然则梧桐一木耳埤雅以其皮青号曰青桐华净妍雅极可爱櫜鄂皆五其子似乳缀于櫜鄂榇初觐反櫜音羔○卒章尚书孔传赓续也载成也
　　民劳【大十九变一】厉王时同列相戒
　　经○语録问第二章末谓无弃尔劳以为王休盖以为王者之休莫大于得人惟羣臣无弃其功然后可以为王之休美至三章谓敬慎威仪以近有德盖为旣能拒絶小人必湏自反于已能自反于已又不可以不亲有德之人不然则虽欲絶去小人未必有以服其心也后二章无俾正败无俾正反尤见诗人忧虑之深盖正败则惟败壊吾之正道而正反则全然反乎正矣其忧虑之意盖一章切于一章也先生颔之○二章惽音昬○三章释文近附近之近○卒章缱绻释文上音遣下起阮反字书又上去战反下丘愿反
　　此诗每章皆以无纵诡随式遏寇虐对言盖诡随柔恶也寇虐刚恶也人无正直之德则柔者便辟侧媚以容身刚者强暴横虐以立威情之常也有国家者于此二者无纵而式遏之则所进者皆正直之人矣○无纵诡随所谨者自轻以至重惟缱绻者有迟回顾恋渐渍谄巧之意所以固结者深是则小人诡随之尤而人少有觉之者故于篇终言之而与无俾正反同戒也
　　传○一章几释文音祈近也○诗缉逺谓夷狄迩谓中国治道略外而详内夷狄则抚柔之而已中国则礼乐之治甚详故必能其事也○专为之为去声
　　防引左传服防注穆公召康公十六世孙今案史记但云召公以下九世至惠侯而不着其年諡谓惠侯当厉王奔彘之时下至十五世则为缪侯缪侯七年为鲁隐公元年与防不合盖国微史失不可考信故传但曰康公之后
　　防成康昭穆共懿孝夷厉凡九王不数成王懿孝兄弟同世故曰七世今案懿孝当云共孝○二章讙喧欢二音惽怓毛氏大乱也今传从笺韵书惽不明也说文怓乱也当训为昬乱近毛意○四章女音汝○笺戎虽小子而式大易曰君子出其言善则千里之外应之况其迩者乎出其言不善则千里之外违之况其迩者乎是以此戒之
　　板【大二十变二】同列相戒　异
　　经○五章殿都练反○六章李氏苟能顺天之理以牗民则其教不肃而成其政不严而治益者言其无求多也特言携者以带上文言之尔今之民旣多邪僻矣而又为邪僻何以牖民哉诗缉如徃取物之必得如手携物之必从也携而必从非别立一道以増益之也因其所固有耳牖民之道甚易也今民虽多邪僻而本然之天自若亦唯因其固有而开明之耳勿自立法以彊之自立法则是益也非天也○卒章毛氏戏豫逸豫驰驱自恣也诗缉戏豫即无逸所谓耽乐驰驱即无逸所谓游田也
　　此诗虽同列相戒之言而后三章实君之任盖责同列以道其君使知此也一诗之意在出话不然为犹不逺两语故于首章见之而犹又话之本也故下唯言犹之未逺二章戒其出话之必合于道也三四五章戒其当逺犹也三章言不听已之谋四章言用事者皆年少而无老成五章言善人见乱而缄黙小子蹻蹻善人载尸虽各止一句言及而意全在此二语后三章正言以告之使道王也六章当顺天以教民七章当脩德以安众八章戒谨恐惧以终之
　　传○一章诗缉管小物也蔑弃圣人而管管然自用其私智其所见亦小○笺凡伯周同姓周公之为王卿士防凡盖畿内之国杜预云汲郡共县东南有凡城共县汉属河内郡在周东都之畿内○女音汝夫音扶四章并同○二章沓徒合反○三章释文五刀反毛氏犹謷謷也謷五报反音与五刀近今传许骄反字书声也与自得之意不类当从释文音○刍荛毛氏及笺皆作薪采者防刍者饲马牛之草荛者供然火之草荛是薪以薪亦是采取故连言薪采今案防意薪主荛采主刍若言采薪则疑专主于薪言薪采则采刍薪荛两意备当从薪采为是○四章熇释文许酷反一许各反不必言叶恐叶字误○少施照反○五章毛氏夸毗以体柔人防屈已卑身求得于人曰体柔然则夸毗者便僻其足前却为恭以形体顺从于人也传虽不用此训而此说亦有理因附见○度徒洛反○六章壎箎见小雅何人斯○和胡卧反○璋圭见棫朴○道去声○卒章语録渝变也渝未至于怒亦大槩相似○又曰旦明祗一意这个岂是人自如此皆有来处则才有少肆意他便见又曰这里若有些违他理便恰似天知得一般所以说日监在兹监去声○又曰天体物而不遗指理而言仁体事而无不在指心而言天下一切事皆此心发见尔又曰昊天曰明及尔出王昊天曰旦及尔游衍言人之所以为人者皆天之所为故虽起居动作之顷而所谓天者未尝不在也
　　右生民之什
　　荡【大廿一变三】托纣刺厉王
　　经○一章荡唐党反鲜息浅反○五章号户刀反呼又火胡反○六章蜩音条○卒章沛音贝○语録首章前四句有怨天之辞后四句乃解前四句谓天之降命本无不善惟人不以善道自终故天命亦不克终如疾威而多邪僻也此章之意旣如此故自次章以下托文王言纣之辞而皆就人君身上说使知其非天之过如女兴是力尔德不明与天不湎尔以酒匪上帝不时之类皆自发明首章之意
　　首章言人之多辟非天命之本然实自失其初尔以起后章之意二章言用暴虐聚敛之臣天降慆德指三四句女兴是力指五六句三章而秉义类谓女以为善类而秉之者乃下文彊御之类盖心德不明以不义为义也流言者便佞辩捷如水之流也侯作侯祝靡届靡究言任用非人致民之怨谤无所不至此两章皆用人之失四章言尚气陵物不知脩德而恶人以类而聚五章沈湎于酒此两章皆脩已之失六章言政事乱七章言弃旧典此两章皆为政之失卒章言君自絶于天则必亡之兆以终首章之意○此诗赋体而未尝一及当时之事皆以殷纣言之虽谓之比可也
　　传○一章诗记受天地之中一也则靡不有初败以取祸者众则鲜克有终鲜克有终则命靡谌矣○二章诗缉契始封于商其地在上洛汤受命于亳殷其地在故后世或谓之殷今曰殷商并举之也○敛去声○诗缉君子小人之生昔人以为各有天命将治则生君子将乱则生小人天降慆德是将乱而生小人然乱世未尝无君子也厉王之世天非独生荣夷卫巫也凡伯召穆之徒皆在焉奈王不用何○三章应去声○四章防陪贰谓副贰王者则三公也○五章诗缉湎酒不义非天使之是汝自为恶也言此以发首章靡不有初鲜克有终之意○六章蜩螗见豳七月○几平声○文选注世本注曰方于汉则先零戎是也○卒章拔皮八本末二反蹶音厥○孟子注夏禹之世号夏后氏后君也禹受禅于君故夏称后
　　抑【大廿二变四】卫武公自警
　　经○四章洒色懈反埽素报反○诗缉庭宫中也廷朝廷也廷内指宫庭而字作廷易扬于王庭指朝廷而字作庭古字通用○五章玷释文又丁念反○六章朕直稔反绳绳见周南螽斯传○八章辟音璧
　　此诗前八章皆两章相与为义九章以后则四章相与为义德者得之于心外不可见维发于威仪言语乃可见尔故专致谨于此制于外所以养其中也一二章言人不可不谨威仪以起下章谓威仪抑抑是德之廉隅见于外者也德虽人所固有而气质则有愚哲之不齐然生民有欲不学则无有哲而不变为愚者矣众人而愚固有气质之病若哲人而愚则亦不能自强而反戾其常德尔是以君子莫强于尽人道则四方皆以为训大其德行审其谋犹慎其威仪则民皆法之矣三四章始及于自警曰在于今则指已而言也谓乱政败德莫甚于酒今虽纵欲而惟湛乐之从独不念其绍继之绪乎不知广求先王之道而能执其法以守行之也故皇天之所以厌弃之者为不能脩德而趋下如泉之流也则又戒之曰无沦防相与而败亡冝先齐其家次及于国与天下也五六章戒其慎言谨行五则归重于言六则归重于行又言感应之理谓能惠于朋友庶民小子则子孙绳绳百世而万民无有不承之者七八章慎德之要以及其效此即中庸戒慎恐惧之工夫谓视尔友于君子之时和柔尔之顔色固无过矣然于人所共见或勉强而为之相尔在室中屋漏不与物交之际庶几亦戒惧而无愧于心则尽善矣暗室屋漏无以为不显而人莫我见人虽不可见神其见之矣神无所不在不可厌也此武公精密工夫作圣之具下遂言尔君之为德必使极于善止者静也未动而接物之时即上文戒惧于屋漏者也淑慎于所止以为之本及其发也则不愆于仪无僣差害理人岂不为之则哉后四章皆言受教纳諌之事九章谓质之美者则可进德德之进在乎听善言十章能听言之人顺德之行者也十一章拒諌之人覆谓我僭者也谓昊天之理甚明人之生非为纵欲为乐也在于脩德而尽人道尔视尔乃梦梦不明故我惨忧谆复以诲汝而尔忽略其听反以我为虐此章自警之尤甚者十二章又叮咛以戒其纳诲谓告尔小子乆矣非今始言之也宜听用我谋庶几行无悔也而又以不能进德则至丧国以终之○卫世家厘侯卒太子共伯余立共伯弟和有宠于厘侯多与之赂和赂士以攻共伯共伯自杀卫人因立和是为武公苏子由古史曰武公贤者衞人谓之睿圣武公夺适之事未可诬之且诗序言共伯蚤死初无簒夺之文故史迁所载疑而不録鲁斋王子曰武公少年夺适之罪晚年进脩之功功过自不相掩然武公少时必有俊迈之姿钟爱于父好施养士士以是致共伯于死以成武公之立则或有之为法受恶武公不能无罪其后有脩革之学复康叔之政输定难之忠晚年所至称为睿圣是真有不可及者君子尚论固难以老少相掩愚案武公之诗见于经者三淇奥人颂之之辞賔之初筵抑则其自作也其自作者皆有戒醉酒谨威仪慎言语之意岂武公少年之失在此乎以其纵酒故有失其威仪言语之间及闻君子之言幡然悔悟而自勑乃能深造而致戒惧于不睹不闻之际故晚年自为箴戒之辞必惓惓致谨于威仪言语而其乱政覆德必始于酒也所以工夫能及于圣贤者乃受敎听言之功其十章之言是其成德之所自乎其次第先后味诗可见而人颂之者亦以尽力于学问而成德也由是观之史记之事或不为无而鲁斋之言为得当时之事实矣于此见人之性本善欲固易戕而德亦易复也以一人之身前后悬絶如此学问之道其可诬哉武公身亲履之故言之沈着而有味也
　　传○一章哲知之知音智夫音扶七章十二章同○二章逺谋当作逺图恐本误○四章易以防反○五章鑢良豫反摩错也三息暂反妻七计反○六章为于伪反○八章诗缉虹谓幻惑也如蝃蝀不正之气暂见于天须防防灭○九章释文忍音刄本亦作刄○防纶者绳之别名言缗之丝正谓以丝为绳被之于木○十章令力丁反○卒章女音汝○题下相息亮反长丁文反朝音潮舎音舍贲音奔宁直吕反私列反箴之林反道音导朦音国语注师长大夫士众士旅贲勇力之士掌执戈楯夹车而趋车正则持轮规规諌也中庭之左右谓之位门屏之间谓之宁诵训工师所诵之諌书之于几也近也事戎祀也瞽乐太师掌诏吉凶史太史掌诏礼事师乐师工瞽蒙诵箴諌也○困学纪闻隋经籍志韩诗翼要十卷侯包撰然则包学韩诗者也○离力智反
　　桑柔【大廿三变五】芮良夫刺厉王
　　经○一章倬陟角反○二章骙求反见小雅采薇传旟音璵见鄘干旄旐音兆见小雅出车烬徐刄反○四章慇音殷见小雅正月传○五章毖音秘逝语辞○六章遡音素○稼穑见魏伐檀○七章蟊贼见小雅大田○十五章背音佩下章同遹余律反
　　此诗前八章刺王后八章刺臣故前以桑为比而后再以鹿起兴然用臣不当亦君之过故緫言刺王也一章緫言暴政虐民二章因王政不纲诸侯更相征伐民受军役之暴三章忧廹之甚去留无归秉心无竞者实君子之道也今乃不能无竞而致怨厉之端至今不已四章亦上章之意而归之于天五章言救乱当用贤六章承上章言贤者不愿仕而甘于农亩七章承上章并稼穑而败之欲自食其力亦不可得丧乱之极天亦不可问八章顺理之君必任良辅不顺理之君则任已谋九章言在朝之人皆不信十章言愚者无逺虑十一章用恶人而民化为恶十二章君子小人各有道十三章贪夫用事不受善言十四章承上章言同僚勿以我诵言为妄作十五章民之乱皆上所致十六章言恶类或有羞恶之心发见者然其心不治言行相违而其情终不可揜故曰旣作尔歌以终之
　　传○一章怳许徃反○笺芮畿内诸侯王卿士也字良夫防周同姓国在冯翊临晋县在西都畿内解颐新语芮伯周之世卿史记以芮良夫为厉王大夫前乎厉王芮伯作旅巢命武王时也顾命召六卿芮伯在焉成王时也后乎厉王鲁桓九年王使芮伯伐曲沃桓王时也○隂于鸩反号平声○三章士昬礼妇疑立于席西注正立自定之貌○四章武巾反类隔切今易弥邻反防字从病而以昬为声是昬忽之病○五章别彼列反长知丈反○六章郷许亮反唈乌合反防呜唈短气也○七章属音烛○厉王三十七章国人畔袭王王出奔彘召公周公二相行政号曰共和共和十四年厉王死而宣王即位○八章度徒洛反○十章几音机○十一章重平声○十二章解颐新语或用不顺之人则民之所行皆垢秽之事曰中垢者由中而发也○十三章圯皮鄙反眊音冒说音恱夫音扶好难并去声与音余○十四章中陟仲反○十五章恶乌故反○卒章荏而甚反文音问
　　云汉【大廿四变六】仍叔美宣王
　　经○一章释文倬陟角反着大也○饥音饥馑渠吝反义见小雅雨无正○诗缉左氏谓天灾有币无牲此诸侯之礼耳若祭法禳祈于坎坛雩禜祭水旱皆用少牢天子则有牲矣禜荣敬反少失照反少牢羊豕○二章瘗于例反埋也○三章孑居反○七章疚音救
　　一章緫言天旱人穷索祭鬼神而无应二章言其详而欲引灾归已若成汤自责三章言民困之极恐堕先王之业谓自厉王之乱周民已少而遗民今又将尽四章析望于祖祢先正五章欲避位逃祸而不可得六章责事神之或失七章君臣救灾之勤八章劝率其臣以终之緫而言之宣王遇灾忧惧始祈于外神次祈于宗庙旣而无验则自揆事神之诚或未至诚旣尽则又尽人事以听天命也其恐惧修省之意仁爱恻怛之诚反覆淫溢于言辞之间宣王之所以贤仍叙之善于知德立言皆可见矣
　　传○一章防河精上为天汉诗缉或谓水气在天为云水象在天为汉或谓其斗间为汉津云出汉津谓之云汉皆非也夫云合防不常汉则随天而转汉之在天似云而非云故曰云汉也史迁云汉者金之防气其本曰水张衡云水精为汉左传昭十七年星孛及汉梓慎云汉水祥也雨者水之施也天将雨其兆先见于汉又见小雅大东○荐荐同音重直用反○防周礼大司徒以荒政十有二聚万民其十有一曰索神注索神者求废祀而脩之诗所谓靡神不举也故毛传亦云国有凶荒则索神而祭之○防周礼以苍璧礼天以黄琮礼地以青圭礼东方以赤璋礼南方以白琥礼西方以璜礼北方四圭有邸以祀天两圭有邸以祀地祼圭有瓉以祀先王圭璧以祀日月星辰璋邸射以祀山川皆祭神所用圭璧为其緫称三牲用不可尽故言无爱圭璧少而易竭故言旣尽琮才宗反琥音虎邸丁礼反祼音灌瓉才旦反射食亦反○笺烈余也防拨治也烖灾同行下孟反去起吕反三章同复扶又反○笺仍叔周大夫防仍氏叔字○二章防奠谓置之于地瘗谓埋之于土礼与物皆谓为礼事神之物○诗缉在宫之神莫尊于后稷非不临顾我力不足以胜旱灾在郊之神莫尊于上帝力足以胜旱灾而不肯临顾我○四章雩音于辟音必○防正长也先世为官之长月令注百辟卿士古之上公以下若句龙后稷之类几有采地皆称曰君举众言之故曰百辟句音钩○五章防神异经南方有人长二三尺身而目在顶上走行如风名曰鬾所见之国大旱赤地千里一名旱母遇者得之投溷中即死旱灾消此言旱神盖魅之物不必生南方为人所执○六章月令注祈糓于上帝谓以上辛郊祭天祈农事也上帝大微之帝也防大微为天庭有五帝座是旣灵威仰赤熛怒白招拒汁光纪含枢纽郊天之时各祭所感之帝殷人则祭汁光纪周人则祭灵威仰以其不定故緫云大微之帝又注天宗谓日月星辰也大音防坐去声熛卑遥反汁音恊○方社并见小雅甫田○度徒洛反○七章长知丈反秣音末县音彻直列反○防豋成也祭祀之事不县其乐左右之官布列于位不令有所脩造○无俚见汉书季布传賛俚音里
　　崧髙【大廿五变七】尹吉甫送申伯
　　经○二章亹亡匪反○笺于往于于也○召是照反○四章功事也○藐莫角反○钩膺见小雅采芑○五章诗缉赐以路车即上文钩膺金路也乗马即上文四马也申伯以异姓受金路异防也故侈君之赐而申复言之防异姓得此赐者命为侯伯故也
　　史记谓四岳佐禹有功虞夏之际或封于申然则申旧国非宣王始封之也谢非申国之旧宣王改封申伯于此尔观我图尔居莫如南土之言可见矣申之旧国莫可攷知今南阳之申因申伯而名谢地也厉王之乱申伯失其国宣王以元舅之亲故録其功而改封于谢欤申故侯爵今又以其贤加命为方伯也诗曰四国于蕃四方于宣揉此万邦见其功也南国是式式是南邦亹亹番畨柔惠且直闻于四国见其贤也○一章神生申伯所以辅周二章定封于谢三章先正经界而后迁民四章有城郭宫室而后锡命五章遣申伯之国六章祖饯委积之勤七章豫诵民之喜其来八章颂其德以送之
　　传○一章防羣书多言五岳毛传唯言四岳者以尧之建官立四伯主四方之岳而已不主中岳故不言五也○防毛传南岳衡山尔雅及诸经传多云霍山为南岳者山有二名也然尔雅云江南衡地志衡山在长沙湘南县广雅天柱谓之霍地志天柱在庐江潜县则在江北矣而云一山二名者本衡山一名霍山汉武帝以衡山辽旷移其神于天柱又名天柱亦为霍故汉魏以来衡霍别尔○华胡化反○诗记甫申意者皆宣王时贤诸侯同有功于王室者甫虽不见于经以文意攷之盖当如此郑氏乃逺取于训夏赎刑之甫侯殆非也○三章长知丈反七章同○五章笺圭长尺二寸谓之介非诸侯之圭故以为寳诗记介圭在周官虽天子所服韩奕以其介圭入觐于王则当是谓诸侯之瑞圭盖介之为言大也诗人美大其圭而称之非周官之介圭○六章郿芒悲反芒音忘类隔切今易作忙悲反○诗缉王至丰册命申伯于文王之庙故行饯送之礼于郿○数音朔○地官遗人凡賔客防同师役掌其道路之委积几国野之道十里有庐庐有饮食三十里有宿宿有路室路室有委五十里有市市有候馆侯馆有积注防仓人主谷廪人主米计足国用以其余共委积少曰委多曰积宿可止宿候馆楼可以观望者也一市之间有三庐一宿遗维季反委于伪反积子赐反○七章女音汝
　　烝民【大廿六变八】尹吉甫送仲山甫城齐
　　经○一章监去声○七章四牡彭彭见小雅北山传八鸾锵锵见小雅采芑传○卒章四牡骙骙见小雅采薇传毛氏喈喈犹锵锵遄疾也
　　宣王之所以中兴者得贤才之多也尹吉甫召穆公方叔张仲皇父申伯韩侯皆贤人也而樊仲山甫之德为盛宣王任之各当其才而德之盛者乃居位之右是又专以德命也烝民之诗反覆讃咏虽兼职业事功言之大率主于德尔八章之间凡言仲山甫者十有二于以见惓惓尊慕之意盖诗人之情与作诗之体于所爱者则喜其名而道之详于所恶者则不欲举其名而言之甚略也故出车之于南仲采芑之于方叔六月之于吉甫江汉之于召公崧髙之于申伯韩奕之于韩侯皆屡言之而何人斯之暴公则维一言也然则尹吉甫可谓知德而善言德行者欤其首章且言天命之原人心之本则当时仲山甫之下吉甫又最贤欤○一章言天生仲山甫以助周二章言山甫之德三章言山甫之职四章又言其职盖于朝廷四方之事无所不掌也将王命者行于朝廷明若否者掌四方之事盖若舜以百揆兼四岳周公为冢宰而兼东方诸侯伯召公为冢宰而兼西方诸侯伯也五章言其有中和之德而善抚其民六章言其德之全而善事其君七章言出而城齐八章劝其早归也○旣明且哲以保其身非外国家而自为身谋也事君致身以死效官人臣之常也惟大臣则不然大臣而惟以效死为事则国殆矣夫任调燮之职者消祸乱于未萌召祯祥于无形握斡旋之机致天人之和而措天下于泰山磐石然后其身安富尊荣进退优游天下后世不可得而指议岂非保身之大者然惟明且哲者能之也苟昧于几微而致祸败诿曰我杀身报国而已尚何取于大臣哉其杀身不足以报败国之责虽有善者亦无如之何矣故明哲保身非为身谋乃所以定国也○三言四牡者先四句惟言车马征夫之盛而未行次四句言彭彭锵锵则徃于齐也下四句则道其归时之盛也
　　传○一章防仲山甫樊国君侯爵周语称樊仲山甫諌宣王韦昭云食采于樊左传晋文公纳定襄王王赐之樊邑则樊在东都畿内也杜预云经传不见畿内之国称侯者天子不以此爵赐畿内也如预之言畿内本无侯爵传言樊侯不知何据今案左传注樊一名阳樊野王县西南有阳城【怀州河内县本野王】困学纪闻权德舆集云鲁献公仲子曰山甫入辅于周食采于樊○骸雄皆反藏才浪反长知丈反监古暂反○朱子昭假于下言周能以明徳感格于天而在下○而为于伪反○二章诗缉山甫令仪令色则动容周旋中礼矣犹曰威仪是力何也有德者固威仪之所自形而谨其威仪者亦所以检摄而养其德也外貌斯须不荘不敬则慢易之心入之矣大臣以道事君而曰天子是顺何也顺者臣道也坤道也坤元承天顺也六二直方亦顺也事君尽礼顺也有犯无隐亦顺礼也将顺正救皆出于忠爱无徃非顺也周语称樊仲山甫諌宣王然则天子是若非面从容恱之谓也○语録问柔亦不茹刚亦不吐此言仲山甫之徳刚柔不偏也而二章首举仲山甫之德独以柔嘉维则蔽之崧髙称申伯番番终论其德亦曰柔惠且直然则入德之方其可知矣曰如此则乾卦不用得了人之资禀自有柔德胜者自有刚德胜者今仲山甫令仪令色小心翼翼却是柔但其中自有骨子不是一向如此柔去人看文字要得言外之意若以仲山甫柔嘉维则必要以此为入德之方则不可人之进德须用刚健不息○语録仲山甫之德柔嘉维则令仪令色则大贤成德之行而进乎此者夫子之逞顔色怡怡如也乃圣人动容周旋中礼之事又非仲山甫之所及矣至于小人讦以为直色厉内荏则虽与巧言令色者不同然攷其矫情餙伪之心实巧言令色之尤者故圣人恶之又曰仲山甫令仪令色此德之形于外者如此与鲜矣仁者不干事论语诗人之意各异当玩绎上下文意不可只摘出一两字看○三章女音汝与平声应于证反○四章语録肃肃王命以下四句便是明哲所谓明哲只是晓天下事理顺理而行自然灾害不及其身可以保其禄位○六章度徒洛反易以豉反○七章行祭见生民○隘乌懈反○齐世家太公封齐都营丘至五世胡公徙都薄姑子献公徙治临菑正义薄姑城在青州博昌县东北六十里营丘临菑见齐风
　　韩奕【大廿七变九】韩侯初立来朝受命而归诗人送之　异经○一章倬陟角反共音恭○二章绥如谁反○茀音弗笺簟茀漆簟以为车蔽今之藩也防茀者车之蔽簟者席之名用席为蔽○错衡见小雅采芑○衮见豳九月及小雅采菽传○赤舄见豳狼跋○钩膺见小雅采芑○三章笺祖将去而祀軷也详见生民○炰鼈见小雅六月○鲜鱼新杀中脍者也中陟仲仄○路车见秦渭阳○笾豆见豳伐柯○四章诗记古者任遇方面之臣旣尽其礼复恤其私使之内外光显体安志平然后能展布自竭为王室之屏翰诗人述王锡命诸侯而因道其娶之盛其意盖在于此而王室奠安人情暇乐亦莫不在其中矣○百两见召南鹊巢○彭彭及八鸾锵锵见前篇○五章鲂见周南汝坟鱮见齐敝笱麀见灵台传熊罴见小雅斯干传○卒章释文追如字又都回反○防毛赤文黒谓之赤豹毛白文黒谓之白豹有黄罴有赤罴大如熊其脂如熊白而麤理不如熊白美也
　　一章韩侯来朝受命二章锡予之仪三章饯送之礼四章韩侯娶妻五章韩国富乐而室家和卒章为北方伯○诗人言国之富乐必道其禽兽鱼鼈之盛盖日用之所须者未尝言及金玉也是亦性情之正之一端也五章言韩国之乐与卫硕人之四章同意
　　传○一章地理志在冯翊夏阳县故少梁梁山在西北地理考异在同州韩城县东南一十九里尔雅梁晋望李氏韩灭之后故以为晋之望○笺韩侯为晋所灭李氏非韩赵魏之韩乃武王之后左氏所谓邘晋应韩者也邘音于○见音现朝音潮三章同○二章介圭见崧髙旂见小雅出车○防绥即王制所谓天子杀下大绥者也天官夏采注云徐州贡夏翟之羽有虞氏以为绥后世或无染鸟羽象而用之或以旄牛尾为之缀于幢上所谓注旄于竿首者然则绥者即交龙旂竿所建与旂共一竿为贵贱之表章故云绥章○防扬者人面眉上之名则马之镂锡施镂于扬之土矣当卢者当马之额卢在眉眼之上也○防虎是兽中之最浅毛者故知浅是虎皮○去起吕反较讫岳反覆孚救反搤于革反○三章困学纪闻屠潏水李氏以为同州防谷案说文有左冯翊防阳亭冯翊即同州也潏古穴反防音同屠○防蔌菜茹之緫名对肉殽故云菜殽谓为菹也○防笋始出地长数寸防以苦酒防汁浸之可以就酒及食蒲始生取其中心入地蒻大如匕柄正白生噉之甘脆防而以苦酒浸之如食笋法是笋蒲菹之法也防音煮蒻音弱○四章防彘于汉则河东永安县永安西临汾水○解颐新语晋侯居翼谓之翼侯纳诸鄂谓之鄂侯郑叔段居京谓之京城太叔出奔共谓之共叔其汾王之类乎说者以莒君为比非也莒夷无諡于是有黎比公郊公兹丕公着丘公皆以号为称与汾王以地为称不类矣比音毗着直居反○释文妻之女弟曰娣公羊传媵者何诸侯娶一国则二国往媵之以侄娣从侄者何兄之子娣者何女弟也笺独言娣举其贵者媵音孕○靓音静又才性反○卒章防尔雅貔白狐其子豰注一名执夷虎豹之属陆玑似虎或曰似熊一名白狐辽东名白罴豰呼木反○众为之为去声长知丈反
　　江汉【大廿八变十】美宣王命召公平淮南之夷
　　经○一章江汉见周南汉广见鄘干旄○三章彻尺列反○四章毛氏敏疾也○祉音耻○五章圭瓉见旱麓○笺秬鬯黒黍酒也谓之鬯者芬香条鬯也防黒黍之酒自名为鬯不待和郁春官鬯人注秬鬯不和郁者是黒黍之酒即名鬯也和者以鬯人掌秬鬯郁人掌和郁鬯明鬯人所掌未和郁也
　　一章师出二章功成三章疆理旁国四章宣布王德五章锡赉比康公卒章召公祝寿劝德皆诗人道当时事实而托为召公之辞○三言四方皆指淮夷左右而言非天下之四方也上章言江汉汤汤而曰经营四方四方旣平下章言江汉之浒王命召虎而曰式辟四方辞防可见也于疆于理至于南海亦溢美之辞尔诗人南海盖指当时频海者为海耳
　　传○一章诗记徐州在淮北徐州有夷则淮夷之在北者也扬州在淮南扬州有夷则淮夷之在南者也江汉常武皆宣王之诗而同言淮夷召虎旣告成于王矣常武又曰铺敦淮濆仍执丑虏故知淮夷之地不一以地理考之曰江汉之浒王命召虎者是淮南之夷也若在淮北则江汉非所由入之路矣曰率彼淮浦省此徐土者是淮北之夷也若在淮南则徐土非联接之地矣防于世本穆公是康公十六世孙○二章洸见邶谷风○四章奭音适女音汝○五章尔雅彞卣罍器也又曰卣中尊也防尊彞为上罍为下卣居中不大不小在罍彞之间案礼图六彞为上受三斗六尊为中受五斗六罍为下受一斛诗防案郁人掌和郁鬯以实彞而陈之则鬯当在彞而此及尚书左传皆云秬鬯一卣者当祭之时乃在彞未祭则在卣赐时未祭故卣盛之○卒章薛尚功钟器欵识敦铭惟二年正月吉王在周邵宫丁亥王格于宣榭毛伯内门立中廷佑祝王呼内史册命王曰昔先王旣命汝作邑继五邑祝令余惟噇京乃今锡汝赤芾彤冕齐黄銮旂用事拜稽首敢对扬天子休命用作朕皇考龚伯尊敦其眉寿万年无疆子子孙孙永保用髙铭文一百七字敦盖及器皆有之案欧阳集古録周大夫也有功锡命为其考作祭器也宣榭盖宣王之庙榭射堂之制其堂无室以便射事故凡无室者谓之榭宣王之庙制如榭故谓文宣榭古者爵有德禄有功必赐于庙示不敢专也祭之日一献君降立于阼阶之南南郷所命北面史由君右执策命之再拜稽首受书以归而舍奠于其庙毛伯内门立中廷佑祝者毛伯执政之上卿也入庙门中其廷立祝与皆在其佑也王呼内史策命者内史掌诸侯卿大夫之防也王曰者史执防賛王命以告也赤芾肜冕齐黄銮旂所赐车服也拜稽首用作皇考龚伯尊敦者所谓受书以归舍奠于其庙也识音志皮变反敦都外反
　　常武【大廿九变十一】美宣王平淮北之夷
　　经○二章父音同上章省息井反处上声○五章地理志临淮郡徐县故徐国嬴姓盖伯益后也一章命皇父主兵二章命休父为副三章言天子自将四章言战伐五章言军势之盛卒章归美于王○三章笺绍缓也盖王舒保作不疾也匪绍匪游不徐也此言王师之节制○徐方绎骚言徐方之乱也震惊徐方言乱者震惊徐方之民也如雷如霆六军之威也徐方震惊言乱者之畏慑也
　　传○一章卿士见小雅十月之交传○将子匠反三章同笺南仲文王时武臣○二章防内史职云几命诸侯及卿大夫则防命之此当是尹吉甫为卿而兼内史○防楚语重黎氏世叙天地其在周程伯休父其后也当宣王时失其官守而为司马氏韦昭云程国伯爵休父名也案父冝是字而昭以为名未能审之○郡国志河南雒阳县有上程聚古程国伯休甫之国也○防周礼三农生九谷注原隰及平地○四章陈直刃反○卒章朝音潮复芳六反
</div>
    <div class="pagination">
<a href="诗集传名物钞_page12.html">上一页</a><span>...</span><a href="诗集传名物钞_page8.html">8</a><a href="诗集传名物钞_page9.html">9</a><a href="诗集传名物钞_page10.html">10</a><a href="诗集传名物钞_page11.html">11</a><a href="诗集传名物钞_page12.html">12</a><span class="current-page">13</span><a href="诗集传名物钞_page14.html">14</a><a href="诗集传名物钞_page15.html">15</a><a href="诗集传名物钞_page16.html">16</a><a href="诗集传名物钞_page17.html">17</a><a href="诗集传名物钞_page18.html">18</a><a href="诗集传名物钞_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
