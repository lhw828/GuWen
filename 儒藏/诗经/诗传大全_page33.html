<!DOCTYPE html>
<html>
 <head>
  <meta charset="utf-8"/>
  <title>
   诗传大全 - 第 33 页/共 35 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   诗传大全 - 第 33 页/共 35 页
  </h1>
  <div class="content">
   程子曰万物本乎天人本乎祖故冬至祭天而以祖配之冬至气之始也万物成形于帝而人成形于父故季秋享帝而以父配之以季秋成物之时也陈氏曰古者祭天于圜【与圆同】丘埽地而行事器用陶匏【蒲交反】牲用犊其礼极简圣人之意以为未足以尽其意之委曲故于季秋之月有大享之礼焉【濮氏曰文王之祀既不敢同后稷于郊又无屈天神于宗庙之理故特尊其祀于明堂也斯其为曲尽矣】天即帝也郊而曰天所以尊之也故以后稷配焉后稷逺矣配稷于郊亦以尊稷也明堂而曰帝所以亲之也以文王配焉文王亲也配文王于明堂亦以亲文王也【问帝即是天天即是帝却分祭何也朱子曰为坛而祭故谓之天祭于屋下而以神祗祭之故谓之帝又曰后稷生于姜嫄以上更推不去故配天湏以稷然上帝即天也聚天之神而言之则曰上帝此武王祀文王推父以配上帝者配帝湏以父也○曹氏曰以天道事之则藁秸以为席陶匏以为器茧栗之牲埽地而祭所以尊之也以帝道事之则牛羊以为牲簠簋以为器鼎俎之实其荐用熟所以亲之也】尊尊而亲亲周道备矣然则郊者古礼而明堂者周制也周公以义起之也【问祀文王于明堂周公以义起之非古礼也不知周公以后将以文王配耶以时王之父配耶朱子曰诸儒正持此二义至今不决且周公制礼不知在武王之时成王之时若在成王时则文王乃其祖也又问继周公者当何如曰只以有功者配之又曰昔者周公宗祀文王于明堂乃不言武王者以礼乐出于周公制作故以作礼乐者言之】东莱吕氏曰于天维庶其飨之不敢加一词焉于文王则言仪式其典日靖四方天不待赞法文王所以法天也卒章惟言畏天之威而不及文王者统于尊也畏天所以畏文王也天与文王一也
　　时迈其邦昊天其子之
　　赋也迈行也邦诸侯之国也周制十有二年王廵守殷国柴望祭告诸侯毕朝【周礼大行人曰十有二嵗王廵守殷国注云殷犹众也○书周官曰六年五服一朝又六年王乃时廵诸侯各朝于方岳○九蔡氏曰柴燔柴以祀天也望望秩以祀山川也五岳四渎之属望而祭之故曰望○新安胡氏曰望祭各设于廵守之方其位茅以辨之而植表于中周礼所谓旁招以茅晋语所谓置茅蕝设表望是也】○此廵守而朝防祭告之乐歌也【孔氏曰武王廵守至于方岳乃作告至之乐歌也○安成刘氏曰此虽武王初定天下而廵守所作之歌其后王之廵守者因而皆用之欤】言我之以时廵行诸侯也天其子我乎哉盖不敢必也【徐氏曰子者亲而爱之也○华谷严氏曰有天下曰天子子之谓使其王也○安成刘氏曰所谓不敢必者亦以其字言之盖初为疑辞也下文言允王维后允王保之者则终之以决辞也然此二句总言廵守之事以发端也】
　　实右序有周薄言震之莫不震叠懐柔百神及河乔岳允王维后
　　右尊序次【曹氏曰序者帝王之传序也○钱氏曰谓以周继夏商也】震动叠惧懐来柔安允信也○既而曰天实右序有周矣是以使我薄言震之而四方诸侯莫不震惧又能懐柔百神【曹氏曰祭法云有天下者祭百神故廵守所至百神皆祭焉】以至于河之深广岳之崇高而莫不感格则是信乎周王之为天下君矣【华谷严氏曰天实右序有周矣武王之廵守也于诸侯薄警动之而莫不震惧又所至方岳之下懐百神祀河岳其人神之受职非人所能为也天实右序之也故天下莫不信武王之冝君天下也○三山李氏曰以诸侯则莫不畏威以百神则莫不懐柔人神各得其所信乎王能尽为君之道也○安成刘氏曰此一节言廵守而祭告百神之事也】
　　明昭有周式序在位载戢【侧立反】干戈载櫜【古刀反】弓矢我求懿徳肆于时夏【戸雅反】允王保之
　　戢聚櫜韬【孔氏曰櫜弓衣一名韬故纳弓于衣谓韬弓】肆陈也夏中国也○又言明昭乎我周也既以庆让黜陟之典式序在位之诸侯【三山李氏曰孟子载廵守之事入其疆而庆让行王制言不顺不敬有黜地削爵之罚有功徳于民者有加地进律之赏凡此皆所以按诸侯之功罪而升黜之所谓式序在位也】又収敛其干戈弓矢而益求懿美之徳以布陈于中国则信乎王之能保天命也【三山李氏曰武王取天下矣必求文徳以施中国则可以保天下也○安成刘氏曰天既右序我周使人神受职则我周王固为天下之君而为天之子矣我周既式序诸侯而以徳化中国则信为天之子而保天之命也然此一节则言廵守朝防黜陟之事也】或曰此诗即所谓肆夏以其有肆于时夏之语而命之也【国语注云夏乐章之名○庆源辅氏曰昊天其子之不敢必也然细思之则知天实右序于我周也故诸侯莫不震惧而毕朝百神莫不感格而来享盖王廵守殷国则诸侯毕朝羣祀具举故也信乎周王之为天下君则昊天诚子之矣自实右序有周而下则言已然之事自明昭有周而下则言已后之事自期其当如此也式序在位所以对天之右序有周也懿徳文徳也此与诸侯相期以文徳洽乎诸夏而无或相寻于干戈弓矢之中也所谓偃武修文者是也如此则信乎王之能保受于天命矣虽诘尔戎兵张皇六师设司马以教阅在周自有不可废者而与诸侯相期之志则固不在也】
　　时迈一章十五句
　　春秋传曰昔武王克商作颂曰载戢干戈而外傅又以为周文公之颂则此诗乃武王之世周公所作也【永嘉陈氏曰武王凯歌方终而有方岳之行观此诗是告方岳以革命之事因其时而震服诸侯故其诗与他庙乐不同○黄氏曰时迈之作见武王所以得天下所以保天下者皆无愧也武王廵狩之事诗有时迈书有武城时迈告祭之乐章也武城识其政事以示天下来世也庚戌柴望大告武城此告祭懐柔之实也昭我周王天休震动此莫不震叠之实也庻邦冢君暨百工受命于周此式序在位之实也偃武修文归马放牛此非戢櫜之意乎建官位事重民五教惇信明义崇徳报功此非懿徳以保之乎】外传又曰金奏肆夏樊遏渠天子以飨元侯也【郑氏曰以钟镈播之鼓磬应之所谓金奏也】韦昭注云肆夏一名樊韶夏一名遏纳夏一名渠即周礼九夏之三也吕叔玉云肆夏时迈也樊遏执竞也渠思文也【顔氏曰三夏者歌之大也天子享元侯用之故尸出入奏肆夏牲出入奏韶夏四方賔来奏纳夏其声载于乐章其职掌于钟师然杜预韦昭之説与吕叔玉虽不同而时迈执竞思文即三夏之异名也又曰三夏之外又有所谓王夏章夏齐夏族夏裓夏骜夏是总为九夏之名齐音斋裓音该骜音遨○郑氏曰九夏疑皆诗篇名颂之类也载在乐章乐崩亦从而亡是以颂不能具○安成刘氏曰时迈思文皆周公所作而周礼九夏亦制作于周公固可以时迈为肆夏思文为纳夏矣至于执竞则昭王以后之诗而乃以为韶夏左传国语之注恐难尽信】
　　执竞武王无竞维烈不显成康上帝是皇
　　赋也此祭武王成王康王之诗竞强也言武王持其自强不息之心故其功烈之盛天下莫得而竞【三山李氏曰易曰天行徤君子自强不息人君亦自强然后可以成功】岂不显哉成王康王之徳亦上帝之所君也
　　自彼成康奄有四方斤斤【纪觐反】其明【叶谟郎反】
　　斤斤明之察也言成康之徳明着如此也【三山李氏曰言昭临四方无不察也】
　　钟鼓喤喤【华彭反叶胡光反】磬筦【音管】将将【七羊反】降福穰穰【如羊反】喤喤和也将将集也穰穰多也言今作乐以祭而受福也【华谷严氏曰此言乐作而神福之也】
　　降福简简威仪反反既醉既饱福禄来反
　　简简大也反反谨重也反复也言受福之多而愈益谨重是以既醉既饱而福禄之来反复而不厌也【三山李氏曰既醉既饱盖祭终而饮福耳上言祭时乐备而和故神降之福此言祭终而饮威仪备具此福禄所以反覆日至而未艾也○华谷严氏曰此言礼行而神申福之也】
　　执竞一章十四句【庆源辅氏曰武王能持自强之心而不息故天下莫能强于功烈之盛此盖内外之符也成王康王之徳所以显明而上帝之所以君之者岂无自而然哉此四句皆主武王而言之也自彼成康奄有四方乃专言成康之徳斤斤训明与察亦有不已无间防之意应上显字而言钟鼓喤喤磬筦将将降福穰穰则言作乐以祭乐声之和而受福之多降福简简而下四句又言既降而燕威仪谨重故福禄之来反覆无厌所以然者皆由武王之自强不息成康之明斤斤不已之故】此昭王以后之诗国语説见前篇
　　思文后稷克配彼天立我烝民莫匪尔极贻我来牟帝命率育【叶曰逼反】无此疆尔界【叶讫力反】陈常于时夏
　　赋也思语辞文言有文徳也【庆源辅氏曰圣人之徳文武最盛文阳也武隂也而文取数尤多舍刑威征讨之外皆文也○西山真氏曰圣人盛徳蕴于中而光辉发于外如威仪之中度语言之当理皆文也尧之文思舜之文明孔子称尧曰焕乎其有文章子贡曰夫子之文章皆此之谓也】立粒通极至也徳之至也贻遗也来小麦牟大麦也【夲草曰小麦味甘大麦味醎为五谷长注大麦今稞麦一名麰麦形似小麦皮厚故为大麦】率徧育养也○言后稷之徳真可配天【安成刘氏曰真可配天故谓之克配如文王之克明徳也】盖使我烝民得以粒食者莫非其徳之至也【朱子曰立即书所谓烝民乃粒尔指后稷而言盖曰使我烝民得以粒食者莫非尔后稷之所立者是望耳极字非指所受之中也○曹氏曰天地能生之而不能养之苟不得其养则亦弗克遂其生矣惟后稷能以粒食养人故其徳足以配天】且其贻我民以来牟之种乃上帝之命以此徧养下民者【华谷严氏曰后稷遗我民以二麦之种此乃天命后稷徧养斯民也然稷播百谷独举来牟者以其先熟济民之食尤切也○叚氏曰诗言来牟者二盖麦者五谷成熟之最先一嵗豊稔之占又正阙乏之时故养民者以此为善也】是以无有逺近彼此之殊而得以成其君臣父子之常道于中国也【庆源辅氏曰帝命以此徧养下民故稷因以教民稼穑种艺遍于天下无有疆界之限民既得以生养君臣父子之常道因可以陈布于中国也孟子论稷教稼穑契教人伦之事盖夫生育之道无此疆尔界之殊至于五常之教则止可及中国而已夷狄则固有所不能受也○三山李氏曰此所谓冨而教之也若民无恒产因无恒心矣】或曰此所谓纳夏者亦以其有时夏之语而命之也
　　思文一章八句
　　国语説见时迈篇【东莱吕氏曰国语以此为周文公之颂是此篇亦周公所作○濮氏曰此郊祀献后稷之乐歌祭天冝有诗而今亡矣决不可以昊天有成命当之○孔氏曰后稷之配南郊与文王之配明堂其义一也而我将主言文王享其祭祀不说文王可以配上帝此篇主説后稷有徳可以配天不説后稷享其祭祀非有异也】
　　清庙之什十篇十章九十五句
　　周颂臣工之什四之二
　　嗟嗟臣工敬尔在公王厘【力之反】尔成来咨来茹【如预反】赋也嗟嗟重【去声】叹以深敕之也臣工羣臣百官也公公家也厘赐也成成法也茹度【待洛反】也○此戒农官之诗先言王有成法以赐女【音汝下同】女当来咨度也【庆源辅氏曰命他官皆无诗而特命农官则有诗者想是周人以农事开国故成王周公特作诗以戒饬之以重其事也盖周家当时每事皆有成法布在天下况于后稷教民稼穑之事乎羣臣百官或有所不知故命之来咨来度也】
　　嗟嗟保介维莫【音慕】之春亦又何求如何新畬【音余】于【音乌】皇来牟将受厥明明昭上帝迄用康年命我众人庤【持耻反】乃钱【子浅反】镈【音博】奄观铚【珍栗反】艾【音刈】
　　保介见月令吕覧【安成刘氏曰吕覧即吕氏春秋月令亦吕氏春秋十二纪之首也】其说不同然皆为借田而言盖农官之副也【庆源辅氏曰保介助王耕借田者介有副意故以为农官之副】莫春斗柄建辰夏王之三月也畬三嵗田也【曹氏曰凡田一嵗曰菑初反草也二嵗曰新田始为田也三嵗曰畬乃成熟也】于皇叹美之词来牟麦也明上帝之明赐也言麦将熟也迄至也康年犹丰年也众人甸徒也庤具钱铫【音挑】镈鉏皆田器也铚获禾短鎌也【孔氏曰镈耨也柄长尺其耨六寸所以入苗间管子曰一农之事必有一铚一耨一铫然后成农三者皆田器也】艾获也○此乃言所戒之事言三月则当治其新畬矣今如何哉【庆源辅氏曰维暮之春亦又何求戒之使及时务农也又问所治之新畬今如何新田则费工多故举新而该旧也○华谷严氏曰新垦之田用力尤难故首问之】然麦已将熟则可以受上帝之明赐而此明昭之上帝又将赐我新畬以丰年也于是命甸徒具农器以治其新畬而又将忽见其収成也【临川王氏曰治其事于前则収其功于后不可不勉也○三山李氏曰惟能庤乃钱镈乃能有铚艾之望也○丰城朱氏曰此诗两言嗟嗟嗟嗟臣工谓凡百官之事皆不可以不敬也嗟嗟保介谓尔农官之事尤不可以不敬也先王之于百官皆有成法以赐之有官守者固当来咨来度也况我周家以农事开国其法尤为详备尔农官其可不来咨而来度乎于是戒之曰时至于暮春则当治其新畬矣尔毋谓其田之难治其效之难见也况来牟将熟既可以受明赐于已然即来牟以为嘉谷之占又可以傒丰年于后日尔农官固不可不致其劝相之勤而为甸徒者亦不可不致其耕治之力也当知钱鏄之用虽在于春暮之时而铚艾之収已在于孟秋之月特奄忽之间耳岂可以为久而难待哉言丰穰之必然以劝勉之也】
　　臣工一章十五句【华谷严氏曰既嗟叹而告臣工又嗟叹而戒保介皆以重农之意告之也○湏溪刘氏曰嗟嗟臣工至来咨来茹未有所言也至嗟嗟保介则进其从者而与之言亦惟闵其农事而已能知民事艰难而问之曰如何新如何畬其下则又述其相与赞喜劳劝之意焉】
　　噫嘻成王既昭假【音格】尔率时农夫播厥百谷骏发尔私终三十里亦服尔耕十千维耦【叶音拟】
　　赋也噫嘻亦叹词也昭明假格也尔田官也时是骏大发耕也私私田也三十里万夫之地四旁有川内方三十三里有竒言三十里举成数也【周礼遂人夫间有遂万夫有川○孔氏曰一夫百亩方百歩积万夫方之是广长各百夫以百乘百是万也夫有百歩三夫为一里则百夫为三十三里余百歩即三分里之一为小半里也】耦二人竝耕也○此连上篇亦戒农官之词昭假尔犹言格汝众庶盖成王始置田官而尝戒命之也尔当率是农夫播其百谷使之大发其私田皆服其耕事万人为耦而竝耕也盖耕本以二人为耦今合一川之众为言故云万人毕出并力齐心如合一耦也【新安胡氏曰十千维耦者盖万夫合耦而耕实五千耦耳五千耦而并力齐心如一耦也】此必乡遂之官司稼之属其职以万夫为界昔沟洫用贡法无公田故皆谓之私【北溪陈氏曰周制国中乡遂之地用贡法田不井授但为沟洫一夫受田百亩与同沟之人通力合作计亩均収大率十而赋其一○格庵赵氏曰陈器之云乡遂用贡法周礼遂人是也按遂人云百夫有洫十夫有沟窃意乡遂之地在近郊逺郊之间六军之所从出必是平原广野可尽为万夫之田有沟有洫又有途路也】苏氏曰民曰雨我公田遂及我私而君曰骏发尔私终三十里其上下之间交相忠爱如此【丰城朱氏曰此诗举成王之諡则成王以后之诗也成王既置田官而戒命之后王复遵其法而重戒之率时农夫农官之职也播厥百谷农夫之事也终三十里欲其地之无遗利也十千维耦欲其人之无遗力也地无遗利人无遗力此丰穰之所以可必也】
　　噫嘻一章八句【庆源辅氏曰臣工是成王戒农官之辞噫嘻疑是康王戒农官之辞既昭假尔言昔时成王尝进尔农官而戒命之矣三尔字皆指农官而言其职既以万夫为界则万夫之发私田服耕事皆农官之已事也】
　　振鹭于飞于彼西雝我客戾止亦有斯容
　　赋也振羣飞貌鹭白鸟雝泽也【王氏曰辟雝有水鹭所集也在西郊故曰西雝】客谓二王之后夏之后杞商之后宋于周为客天子有事膰焉有丧拜焉者也【孔氏曰客者敌主之言先代之后时王偏所尊敬特谓之客也又曰史记杞世家云武王求禹后得东楼公封于杞其殷后则初封武庚后以叛而诛之又封防子于宋○三山李氏曰我客云者不纯臣待之如所谓虞賔在位作賔王家也】○此二王之后来助祭之诗言鹭飞于西雝之水而我客来助祭者其容貌脩整亦如鹭之洁白也【华谷严氏曰振振然羣飞之鹭集于西郊辟雝之泽其羽毛洁白容止舒闲可观也杞宋之君皆来助祭于此亦有此容也】或曰兴也
　　在彼无恶【乌路反】在此无斁【叶丁故反】庶几夙夜【叶羊茹反】以永终誉
　　彼其国也在国无恶之者在此无厌之者如是则庶几其能夙夜以永终此誉矣【三山李氏曰庶几终誉此所谓爱人以徳也成王告防子曰与国咸休永世无穷又曰俾我有周无斁皆此意也】陈氏曰在彼不以我革其命而有恶于我知天命无常惟徳是与其心服也在我不以彼坠其命而有厌于彼崇徳象贤统承先王忠厚之至也【庆源辅氏曰在彼无恶其心公也在此无斁其心厚也公则顺天厚则尽道必如是然后可以夙夜以永终此誉也尊之曰客又以鹭比所谓誉也庶几不敢必之辞也夙夜无或息之意也永长也终竟也○安成刘氏曰所引陈説在彼无恶之意与上文传意防异故朱子初觧旧夲于此説之下有亦通二字】
　　振鹭一章八句【三山李氏曰杞宋天子后也其礼加于诸侯故特为此诗也○问振鹭诗不是正祭之乐歌乃献助祭之臣未审如何朱子曰看此文意都无告神之语恐是献助祭之臣古者祭毎一受胙主与賔尸皆有献助之礼既毕然后亚献至献毕复受胙如此礼意甚好有接续意思到唐时尚然今并受胙于诸献既毕之后主与賔意思皆隔了古者一祭之中所以多事○曹氏曰必存二代之后者所以尊其先世受命之君俾承祀而不废且示天下公器又使时君常以覆车为鍳耳】
　　丰年多黍多稌【音杜】亦有高廪【力锦反】万亿及秭【咨履反】为酒为醴烝畀祖妣以洽百礼降福孔皆【叶举里反】
　　赋也稌稻也黍宜高燥而寒稌宜下湿而暑黍稌皆熟则百谷无不熟矣【三山李氏曰稌粳也职方氏谓雍冀高燥其谷宜黍荆扬下湿其谷宜稻是黍利髙燥稌利下泾也丰年之时或高或下无所不熟】亦助语辞数【色主反下同】万至万曰亿数亿至亿曰秭烝进畀予洽备皆徧也○此秋冬报赛田事之乐歌盖祀田祖先农方社之属也【新安胡氏曰按濮氏谓此年谷始登而荐宗庙之乐歌岂非以其有烝畀祖妣之辞欤○安成刘氏曰序以噫嘻为春夏祈此诗为秋冬报载芟为春祈良耜为秋报朱子初解皆用其説今此集传乃其改夲于彼三诗传文及序説既皆不取小序独此篇于序説亦谓其误而传犹用序意者岂后来所改有未尽欤然得濮氏胡氏之説亦足以补之矣】言其収入之多至于可以供祭祀备百礼而神降之福将甚徧也【丰城朱氏曰此诗朱子谓报赛田事之乐歌集传神字正指田祖先农方社而言盖言収入之多而得以供祭祀备百礼者皆丰年之所致而田祖先农方社之所赐也故报赛之际以降福孔皆归功于其神焉○庐陵曹氏曰以洽百礼非特言祭祀而已而养耆老享賔客皆在其中矣】
　　丰年一章七句
　　有瞽有瞽在周之庭
　　赋也瞽乐官无目者也【郑氏曰瞽蒙也目无所见于音声审也周礼上瞽四十八中瞽百人下瞽百六十人眡了者相之眡了音视了】○序以此为始作乐而合乎祖之诗【濮氏曰王者功成作乐而始合奏于祖庙此工歌也○朱子曰祖通言先祖】两句总序其事也【庆源辅氏曰瞽言作乐之人也庭言作乐之处也两句总序其事是也○丰城朱氏曰重言有瞽见其非一人而皆在于周之庭矣】
　　设业设虞【音巨】崇牙树羽应田县鼓鞉【音桃】磬柷【尺叔反】圉【焦女反】既备乃奏【叶音祖】箫管备举【以上叶瞽字】
　　业虡崇牙见灵防篇树羽置五采之羽于崇牙之上也【孔氏曰植者为虡横者为枸大板为之业所以餙此栒而为崇牙刻之如锯齿防业然故曰业其形卷然可以县鼓磬树五采之羽以为文画绘为翣载以璧树翣于栒之上明堂位所谓周之璧翣】应小鞞田大鼓也【孔氏曰释乐云小鼓谓之应大射礼云应鞞在建鼓东自为一器故知应小鞞也应既是小田宜为大】郑氏曰田当作【音】小鼓也【孔氏曰以经传皆无田鼔之名而太师职云奏鼔注云为大鼓先引故知田当作】县鼓周制也夏后氏足鼓殷楹鼓周县鼓【礼记明堂位注曰足谓四足楹谓之柱贯中上出也县县之簨簴也○曹氏曰足鼔则以趺承之楹鼔则以柱贯之周鼔始垂于簨簴故谓之县鼔也】鞉如鼓而小有柄两耳持其柄而摇之则旁耳还自击磬石磬也柷状如漆桶以木为之中有椎连底挏【杜孔反动也】之令左右击以起乐者也圉亦作敔状如伏虎背上有二十七鉏铻刻以木长尺栎【歴畧二音】之以止乐者也【孔氏曰释乐云所以鼔柷谓之止所以鼔敔谓之籈郭璞云柷方二尺四寸深一尺八寸中有枘椎连底挏之止其椎名也敔以木长尺栎之籈其名也籈音真挏音同○考索曰柷方二尺四寸隂也敔二十七鉏铻阳也乐作阳也以隂数成之乐止隂也以阳数成之固天地自然之理也】箫编小竹管为之管如篴【音笛】并两而吹之者也【临川王氏曰箫大者编二十三管长尺四寸小者十六管长尺二寸参差象鳯翼○孔氏曰小师注云管如笛形小盖并吹两管也】
　　喤喤【音横】厥声肃雝和鸣先祖是听我客戾止永观厥成【以上叶庭字】
　　我客二王后也观视也成乐阕也如箫韶九成之成【朱子曰成乐之一终也○九峯蔡氏曰乐者象成者也故曰成○曹氏曰永观厥成观之无厌斁也】独言二王后者犹言虞賔在位我有嘉客盖尤以是为盛耳【叠山谢氏曰舜作乐而曰虞賔在位祖考来格成王合乐而曰先祖是听我客戾止以先代之后与先祖并言尊之至也书曰崇徳尚贤统承先王修其礼物非尊其后尊圣帝明王也○安成刘氏曰虞賔在位则舜之作乐以此为盛我有嘉客则商人作乐以此为盛我客戾止则周人作乐以此为盛也○丰城朱氏曰乐声喤喤而和鸣故先祖是听幽有以感乎人也我客戾止永观厥成明有以感乎人也】有瞽一章十三句【濮氏曰始言乐官中言乐器终言乐声之美】
　　猗【于宜反】与【音余】漆沮【七余反】潜有多鱼有鳣【张连反】有鲔【叶于轨反】鲦【音条】鲿【音常】鰋【音偃】鲤以享以祀【叶逸织反】以介景福【叶笔力反】赋也猗与叹词潜槮【音渗】也【尔雅曰鱼之所息谓之橬音谌橬槮也字林作罧音心去声】盖积柴养鱼使得隠藏避寒因以薄围取之也或曰藏之深也【华谷严氏曰王氏以为潜藏之潜言取之深也觧頥新语云鱼喜潜】鲦白鲦也【陆氏曰鲦形狭　而长若条然　月】令季冬命渔师始渔天子亲徃乃尝鱼先荐寝庙【郑氏曰天子必亲徃视渔明渔非常事重之也此时鱼洁美】季春荐鲔于寝庙【郑氏曰进时美物】此其乐歌也【庐陵彭氏曰子孙之祭其先祖九州之美味莫不毕备然其乐歌必言其所兴之地取其所产之物而荐之者以示不忘夲之义抑亦思其所嗜之意】
　　潜一章六句【庆源辅氏曰鱼乃泽物之美者故荐之宗庙以致其孝心焉今月今但有季冬至寝庙之文而已季春荐鲔乃序説也】
　　有来雝雝【与公叶篇内同】至止肃肃相【息亮反】维辟【音璧】公天子穆穆
　　赋也雝雝和也肃肃敬也相助祭也辟公诸侯也穆穆天子之容也【朱子曰其助祭者公侯其主祭者天子也】○此武王祭文王之诗言诸侯之来皆和且敬【安成刘氏曰诸侯之来者非一故以雝雝言其和其至止于庙中也故以肃肃言其敬○庆源辅氏曰来而不和则有勉强不得已之心至而不敬则有怠缓不敏事之意】以助我之祭事而天子有穆穆之容也
　　于【音乌】荐广牡相【同上】予肆祀【叶养里反】假【古雅反】哉皇考【叶音口】绥予孝子【叶奨里反】
　　于叹词广牡大牲也【临川王氏曰硕大肥腯之谓也】肆陈假大也皇考文王也绥安也孝子武王自称也○言此和敬之诸侯荐大牲以助我之祭事【华谷严氏曰言得天下之欢心以奉其先王也】而大哉之文王庶其享之以安我孝子之心也
　　宣哲维人文武维后燕及皇天【叶鐡因反】克昌厥后
　　宣通哲知燕安也○此美文王之徳宣哲则尽人之道文武则备君之徳故能安人以及于天【曹氏曰安及皇天则隂阳和而风雨时日月光而星辰静无错行妄动之变】而克昌其后嗣也【庆源辅氏曰言文王之安于人而格于天所以能昌盛我后嗣之人也人为万物之灵维通与知所以尽人之道文武之徳所该者甚众故曰备君之徳尧之徳广运亦曰乃武乃文而已人道立故天道成是以能安人者则能燕及于天也天之佑君者莫大于予以贤子孙是以能燕及于天则能昌我后嗣也】苏氏曰周人以讳事神文王名昌而此诗曰克昌厥后何也曰周之所谓讳不以其名号之故而遂废其文也讳其名而废其文者周礼之末失也【三山李氏曰周人以讳事神者如称文王则不敢斥之曰文王昌书称惟尔元孙某史官不敢斥其名故也如穆王名满当时亦有王孙满襄王名郑当时亦有卫侯郑鲁武公名敖而后世之臣有公孙敖观此则知此诗克昌厥后噫嘻言骏发尔私皆未尝讳也孔子作春秋如匡王名班而书曹伯班简王名夷而书晋侯夷吾皆未尝讳】
　　绥我眉夀【叶殖酉反】介以繁祉既右【音又】烈考【叶音口】亦右文母【叶满彼反】
　　右尊也周礼所谓享右祭祀是也【周礼春官大祝掌辨九以享右祭祀音拜】烈考犹皇考也文母太姒也【新安胡氏曰以文母证之则烈考为文王无疑此诗为武王祭文王之诗无疑】○言文王昌厥后而安之以眉夀助之以多福使我得以右于烈考文母也【庆源辅氏曰绥我眉夀下四句则承上文而言所以绥我之实如此故我所以得享右乎烈考与文母也○安成刘氏曰先儒于介字皆训助朱传于此章亦然而于他诗皆训大其义可互见也○丰城朱氏曰莫强于人而文王之宣哲有以尽人之道莫显于徳而文王之文武有以备君之徳其道徳之效下有以安乎人上有以及乎天逺有以昌厥后则文王之所被者广矣故能安我以眉夀介我以繁祉使我得以享右乎烈考文母愈久而不替即绥予孝子克昌厥后之实也】
　　雝一章十六句
　　周礼乐师及彻帅学士而歌彻説者以为即此诗【郑氏曰学士国子也彻者歌舞】论语亦曰以雍彻【宋子曰彻祭毕而収其俎也天子宗庙之祭则歌雍以彻】然则此盖彻祭所歌而亦名为彻也
　　载见【防遍反下同】辟【音璧】王曰求厥章龙旂阳阳和铃央央【于良反】鞗【音条】革有鸧【七羊反】休有烈光
　　赋也载则也发语辞也章法度也交龙曰旂阳明也轼前曰和旂上曰铃【孔氏曰和亦铃也○尔雅曰有铃曰旂郭璞云县铃于竿画交龙于旂】央央有鸧皆声和也休美也○此诸侯助祭于武王庙之诗先言其来朝禀受法度【曹氏曰操庆赏刑威以制万国者辟王也故诸侯来朝就求典章焉】其车服之盛如此
　　率见昭考以孝以享【叶虚良反】
　　昭考武王也庙制太祖居中左昭右穆周庙文王当穆武王当昭故书称穆考文王而此诗及访落皆谓武王为昭考【朱子曰太祖庙在北昭穆各以次而南庙皆南向羣庙之列左为昭而右为穆也若武玉谓文王为穆考成王称武王为昭考则自其始祔而然盖但以左右为昭穆而不以昭穆为尊卑也○安成刘氏曰后稷为始封之君其庙居中自二世为昭三世为穆逓数至十五世而文王庙次当穆十六世而武王庙次当昭也】此乃言王率诸侯以祭武王庙也【丰城朱氏曰诸侯之来朝将以禀受法度也而我乃率之以祀武王何也盖先王者法度之所从出而宗庙者又礼法之所由施也】
　　以介眉夀永言保之思皇多祜【后五反】烈文辟公绥以多福俾缉熙于纯嘏【叶音古】
　　思语辞皇大也美也○又言孝享以介眉夀而受多福是皆诸侯助祭有以致之使我得继而明之以至于纯嘏也盖归徳于诸侯之词犹烈文之意也【庆源辅氏曰我当长言保之以有此既大且多之福然凡若此者皆是有徳之诸侯助祭以致之安我以是多福而使我继续以明之至于纯嘏纯嘏则又全备于多福也】
　　载见一章十四句【庐陵彭氏曰诸侯来朝意气懽悦车服鲜明所谓休有烈光也率之以见于昭考之庙以致孝享之礼以助眉夀之福凡今所以永保多祜皆尔羣公有以绥之而使得以缉熙于纯嘏也】
　　有客有客亦白其马【叶蒲补反】有萋有且【七序反】敦【都回反】琢其旅
　　赋也客防子也【曹氏曰封于防而爵为子防盖商圻内国名】周既灭商封防子于宋以祀其先王而以客礼待之不敢臣也【东莱吕氏曰成王杀武庚叛者杀之尔封防于贤者封之尔○孔子曰客止一人而重言之是丁寜殊异以尊大之也】亦语辞也殷尚白修其礼物仍殷之旧也【九峯蔡氏曰修其典礼文物不使废壊以备一代之法也】萋且未详传曰敬慎貌敦琢选择也旅其卿大夫从行者也【孔氏曰敦琢是治玉之名人而言敦琢故为选择明尊其所徃故择其卿大夫之贤者与之朝王】○此防子来见祖庙之诗【孔氏曰命防子为宋公代殷后乃来朝而见于周之祖庙】而此一节言其始至也【黄氏曰马有洁白之色人有萋且之敬旅有敦琢之贤则周人之于防子无徃而不见其可爱也】
　　有客宿宿有客信信言授之絷【陟立反】以絷其马【同上】一宿曰宿再宿曰信【东莱吕氏曰谯郡张氏云宿宿者凡一宿者再也信信者凡宿者也○华谷严氏曰乐其留之乆也】絷其马爱之不欲其去也【华谷严氏曰恐其去之速也】此一节言其将去也
　　薄言追之左右绥之既有淫威降福孔夷
　　追之已去而复还之爱之无已也左右绥之言所以安而留之者无方也淫威未详旧説淫大也统承先王用天子礼乐所谓淫威也夷易也大也此一节言其留之也【曹氏曰威等威也防子用其先王之车服礼乐其等威之大异乎列国之诸侯矣○临川王氏曰既有淫威则所享冝盛大故降福孔夷也○叚氏曰刘氏云有徳而神降之福故以降福终焉】
　　有客一章十二句【庆源辅氏曰萋且敬慎貌又似有文章貌敦琢选择也亦有整饬之意其始至也慎重其事如此非以媚乎周也诚之至也所谓在彼无恶也宿宿一宿而又一宿信信宿而又宿爱之而不欲其去也去而复追还之所以安而留之者又无方焉慇懃之意如此非以私商也厚之至也所谓在此无斁也既与之以甚大之威仪则其降之以甚大之福祉可知矣此则慰安而劝勉之辞也】
　　于【音乌】皇武王无竞惟烈允文文王克开厥后嗣武受之胜殷遏刘耆【音指】定尔功
　　赋也于叹辞皇大遏止刘杀耆致也○周公象武王之功为大武之乐【曹氏曰伐纣以除害乐其能成武功也】言武王无竞之功实文王开之而武王嗣而受之胜殷止杀以致定其功也【黄氏曰止杀如武成所谓以遏乱畧是也○三山李氏曰大武之意在于止戈大武之诗在于止杀也○华谷严氏曰信乎文王有文徳以开后人之基绪矣然殷虐未除则文徳未能尽逹于天下故武王继之以武而受之伐纣以止杀然后致定其功所以归重武王之功明非武王之武无以成文王之文也○定宇陈氏曰武王之烈实丕承乎文王之徳故不以武为武而以止杀致定为武武烈之中实有文徳寓焉○庆源辅氏曰武王故称其莫强之烈文王故称其信有之文父子一心文武一道但文王开始武王成终有先后之次耳胜殷止杀以致定其功所谓神武不杀者也此诗与书武成所载文王克成厥勲予小子其承厥志之意同世儒执以为文王全无取天下之心者不防于固乎○丰城朱氏曰武王之功所以天下莫强者以文王开之于前而武王受之于后也于胜殷以见其伐暴之义于遏刘以见其止杀之仁仁义之师王者之师也此大功之所由定而大业之所由成也】
　　武一章七句
　　春秋传以此为大武之首章也【濮氏曰左传宣十二年以此诗为大武之首章赉为第三章桓为第六章然周颂皆一章而已无叠章也或者后世取而用之于其事不可知也】大武周公象武王武功之舞歌此诗以奏之【曹氏曰孔子语賔牟贾以武乐始于总于而山立终于周道四逹礼乐交通岂止于武功而已哉】礼曰朱干玉戚冕而舞大武【礼记明堂位曰下管象朱干玉戚冕而舞大武注云象周颂武诗也以管播之朱干赤大盾也戚斧也冕冠名祭统注云管象吹管而舞武象之乐也干戚武象之舞所执也○建安何氏曰内则成童舞象象舞武舞也谓干戈之小舞也象用兵刺伐之舞盖象武王伐纣而成功也】然传以此诗为武王所作则篇内已有武王之諡而其説误矣
　　臣工之什十篇十章一百六句
　　周颂闵予小子之什四之三
　　闵予小子遭家不造【叶徂候反】嬛嬛【其倾反】在疚【音救】于【音乌】乎【音呼】皇考【叶袪候反】永世克孝【叶呼候反】
　　赋也成王免丧始朝于先王之庙而作此诗也闵病也予小子成王自称也造成也嬛与茕同无所依怙之意疚哀病也匡衡曰焭焭在疚言成王丧毕思慕意气未能平也盖所以就文武之业崇大化之本也【三山李氏曰嬛与哀此茕独之意同嬛孤独也左传亦有在疚之文亦是居丧之称也王虽朝于庙然去丧未甚逺故犹以死丧为言】皇考武王也叹武王之终身能孝也【安成刘氏曰此释经文第四第五句○庆源辅氏曰周至成王之时可谓成矣而曰遭家不造者王业虽成天下虽治而成王之心常若未成未治也如此然后能保其成若自谓已成已治则殆矣匡衡可谓善説诗也丧毕思慕所以释焭焭字意气未能平所以释在疚字盖所以就文武之业崇大化之夲则又以言其效騐也惟成王之能如此所以知武王之所以继志述事者为终身能孝也】
　　念兹皇祖陟降庭【叶去声】止维予小子夙夜敬止
　　皇祖文王也承上文言武王之孝思念文王常若见其陟降于庭犹所谓见尧于墙见尧于羮也【后汉书李固白尧没舜仰慕三年坐则见尧于墙食则见尧于羮】楚词云三公揖让登降堂只【音纸】与此文势正相似而匡衡引此句顔注亦云若神明临其朝廷是也【朱子曰匡衡时未行毛説顔监又精史学而不梏于专经之陋故其言独得经之夲防也余旧读诗而爱顔説然尚疑其无据及读楚词乃有登降堂只之文于是益信陟降庭止之为古语也○安成刘氏曰大招曰三公穆穆登降堂只其言三公登降堂止犹此言皇祖陟降庭其言只为语已词正犹此言止也但集传所引揖让二字彼文正作穆穆则此或传冩之误也】
　　于乎【二字同上】皇王继序思不忘
　　皇王兼指文武也承上文言我之所以夙夜敬止者思继此序而不忘耳【三山李氏曰武王能以念兹皇祖为孝则成王亦当以思继祖考为孝○安成刘氏曰成王因见于庙对越祖考恻然自念而叹既曰于乎皇考又曰于乎皇王所感之意深矣】
　　闵予小子一章十一句【定宇陈氏曰思亲而见其如在者此人子终身慕亲之孝当亲没而愈笃者也记曰致爱则存致慤则着着存不忘乎心夫安得不敬乎惟武王之孝于文王者有此心故成王之孝于武王者亦惟致敬以不忘乎此心此武王之逹孝所以上无愧于文王而下可示法于成王也】此成王除丧朝庙所作疑后世遂以为嗣王朝庙之乐后三篇放此【安成刘氏曰此篇及访落敬之小毖四诗词意相表里如云遭家不造率时昭考未堪家多难及惩创管蔡之事皆可騐其为成王之诗而小序于四诗皆泛言嗣王故又疑其后为嗣王朝庙通用之乐歌也】
　　访予落止率时昭考于【音乌】乎【音呼】悠哉朕未有艾【五盖反】将予就之继犹判涣维予小子未堪家多难【乃旦反】绍庭上下陟降厥家休矣皇考以保明其身
　　赋也访问落始【曹氏曰凡宫室始成则落之故以落为始】悠逺也艾如夜未艾之艾判分涣散保安明显也【临川王氏曰保安则无危亡之忧明显则无昏塞之患】○成王既朝【音潮】于庙因作此诗以道延访羣臣之意言我将谋之于始以循我昭考武王之道然而其道逺矣予不能及也将使予勉强【上声】以就之而所以继之者犹恐其判涣而不合也则亦继其上【时掌反】下【遐嫁反】于庭陟降于家庶几赖皇考之休有以保明吾身而已矣【庆源辅氏曰延访羣臣所以尽下情率时昭考所以守家法二者相资尽下情而不守家法则内无主守家法而不尽下情则外无助于乎悠哉朕未有艾又叹武王之道甚逺而恐在我有所不能及也味此意则成王固已黙识夫武王之道若不曽用工夫则便以为易矣岂识此味哉将予就之继犹判涣言将使我勉强以就之犹恐其力量不足意思不能接续或至于判涣不能収拾聚蓄其道于我之一身也于是又叹以为予乃幼冲小子未能任家国之多难此盖指武庚之事而言则亦当继绍武王内外所行之事上下于庭指其外事也陟降于家指其内事也庶几頼武王之休以保安明显我之身而已○三山李氏曰自访予落止至继犹判涣皆是仰先王之盛徳叹躬之凉薄苦前哲之高逺也○新安胡氏曰自继犹判涣而上犹言皇皇如有求而弗获之意自维予小子而下则焄蒿凄怆如或见之也诵其诗想其形容成王之思慕皇考爰继爰述何其防婉恳切反覆曲尽有无穷之叹咏也哉】
　　访落一章十二句
　　説同上篇【定宇陈氏曰武王之道若悠逺而难继而武王之上下于庭陟降于家者其迹未逺则近而可继成王绍武王之上下陟降于家庭者是即武王念文王而见其陟降于庭者也如此之绍庭上下陟降厥家者岂不由于前诗之夙夜敬止继序思不忘哉维其能敬以思继武王念文王之心所以能以武王之如见文王于庭者而绍武王于家庭也二诗语意相照应如此○眉山苏氏曰上篇言将继其祖考之诗也访落谋所以继之之诗也○黄氏曰上篇言陟降庭止而此言绍庭上下陟降厥家上篇言继序思不忘而此言休矣皇考以保明其身皆是一时所作○三山李氏曰人君者天下之夲也始即位临政者又人君之夲也故伊尹告太甲以嗣王新服厥命惟新厥徳召公亦曰王乃初服此访落所由作也○安成刘氏曰夫子称武王善继志善述事而以为践其位行其礼奏其乐事死如生事亡如存固可见武王之逹孝矣即前篇所谓永世克孝者也成王之继武王而曰继序思不忘曰继犹判涣曰绍庭上下无非继述之心其孝可谓不匮矣】
　　敬之敬之天维显思【叶新夷反】命不易【以豉反】哉【叶奨黎反】无曰高高在上陟降厥士日监在兹【叶津之反】
　　赋也显明也思语辞也士事也○成王受羣臣之戒而述其言曰敬之哉敬之哉天道甚明其命不易保也【华谷严氏曰敬而又敬者诚之不已也盖以天道甚明祸福不爽故予夺无常其命难保也○三山李氏曰善则福之淫则祸之栽者培之倾者覆之未有善而不获福未有恶而不获祸天之道盖显矣故其命靡常所以为不易也】无谓其高而不吾察当知其聪明明畏常若陟降于吾之所为而无日不临监于此者不可以不敬也【庆源辅氏曰毋不敬可以对越上帝天道之明命不易保唯敬则能对越之若曰高高在上则便是不敬不敬则自絶于天矣常敬则见其陟降于己所为之事日监在此也陟降厥士即所谓昊天曰明及尔出王昊天曰旦及尔游衍也】
　　维予小子【叶奨里反】不聪敬止日就月将学有缉熙于光明【叶谟郎反】佛【符弗反又音弼】时仔【音兹】肩示我显徳行【下孟反叶户郎反】将进也【朱子曰日就月将是日成月长就成也将大也】佛弼通【郑氏曰辅也○华谷严氏曰佛谓之弼者言正救其失不专顺从之也学记云其求之也佛佛不顺也犹孟子所谓法家佛士也】仔肩任也【华谷严氏曰仔肩为负荷之意故为任】○此乃自为答之之言曰我不聪而未能敬也然愿学焉庶几日有所就月有所进续而明之以至于光明又頼群臣辅助我所负荷【合可何佐二反】之任而示我以显明之徳行则庶乎其可及尔【庆源辅氏曰不聪知有所不及之事不敬行有所未至之事日就就事上言月将就大夲上言成王自知其知与行皆有所未至故欲勉学问庶几日于事上有所就月于夲上有所将继续不已以至于光明又頼群臣助我所任之事而示我以显明之徳行则庶乎其可及耳日就月将学有缉熙于光明所以自责于己佛时仔肩示我显徳行所以外资于人责于己者尽资于人者广则大学明明徳以至于平天下之事庶乎其可及矣故先生尝语学者曰诗中説得学有缉熙于光明此句最好盖心地夲自光明只被利欲昏了今所以为学者要令其光明处转光明所以下缉熙缉如缉麻之缉连缉不已之意熙则训明字心地光明则此事有此理此物有此理自然见得且如人心未尝不光明见他人做得是便道是做得不是便道不是何尝不光明只是才明便昏了】
　　敬之一章十二句【定宇陈氏曰戒王以天之当敬者臣之忠也答群臣以未能敬者君之谦也忧其未能敬而内为学于已外求助于臣是即求所以尽此敬也学求造于光明而臣复示我以徳之显明则天不在高高在上之天而在吾心之天矣其为敬天孰大于是】
　　予其惩【直升反】而毖后患莫予荓【暜经反】蜂自求辛螫【施只反】肇允彼桃虫拚【芳烦反】飞维鸟未堪家多难【乃旦反】予又集于蓼【音了】
　　赋也惩有所伤而知戒也毖慎荓使也蜂小物而有毒【临川王氏曰蜂善辛螫】肇始允信也桃虫鹪鹩【力么反】小鸟也拚飞貌鸟大鸟也鹪鹩之雏化而为雕故古语曰鹪鹩生雕言始小而终大也【山隂陆氏曰説苑云鹪鹩巢于苇苕系之以髪其巢至精宻以麻紩之如刺袜然故一名袜雀化辄为雕○埤雅曰俗呼巧妇一名工雀一名女匠】蓼辛苦之物也○此亦访落之意成王自言予何所惩而谨后患乎荓蜂而得辛螫信桃虫而不知其能为大鸟此其所当惩者盖指管蔡之事也【眉山苏氏曰成王始信管蔡而疑周公既而悟其奸故曰予其惩而谨后患也○宋子曰蜂不可使而使之则是自求辛螫矣始信其为桃虫及其拚飞则维鸟矣以比信二叔则其祸如此也○安成刘氏曰朱子以此诗作于成王免丧之际则是武王崩后之三年也按书曰周公位冢宰正百工群叔流言则是武王方崩流言即兴周公避而居东二年之秋天有雷风之变于是王迎公归明年免丧朝庙而此四诗继作故此诗深惩管蔡之事也】然我方幼冲未堪多难而又集于辛苦之地群臣奈何舍我而弗助哉
　　小毖一章八句
　　苏氏曰小毖者谨之于小也谨之于小则大患无由至矣【安成刘氏曰谨之于小者即谨之于始也即所谓访落之意也谨之于始不以蜂为小而使之则其后无辛螫之患矣不信其为挑虫之小则其后无拚飞大鸟之患矣名篇者特于毖字上加一小字其意深矣】
　　载芟载柞【侧百反叶疾各反】其耕泽泽【音释叶徒洛反】
　　赋也除草曰芟除木曰柞秋官柞氏掌攻草木是也【曹氏曰秋官薙氏掌杀草秋防而芟之是除草曰芟薙音弟绳音孕舍实曰绳】泽泽觧【上声】散也【释文曰土觧也○华谷严氏曰专言新垦之田者其用力尤难故也安成刘氏曰第一节言垦士也】
　　千耦其耘徂隰徂畛【音真】
　　耘去苗间草也【安成刘氏曰朱子初觧尝从郑笺以耘为除根株盖除草木之根株也今此传改为去苗间草然以下文之次序观之恐此句未遽説耘苗也故曹氏以为反土之后草木根株有芟柞不尽者则复耘之也】隰为田之处也【华谷严氏曰下湿曰隰】畛田畔也【王氏曰千言其多也耦言竝耕也或徂隰或徂畛言耕夫遍野无旷土也○安成刘氏曰第二节言治田也】
　　侯主侯伯侯亚侯旅侯彊侯以有嗿【他感反】其馌【于輙反】思媚其妇有依其士【与以叶】有略其耜【叶养里反】俶载南亩【叶蒲委反】主家长也伯长子也亚仲叔也【三山李氏曰亚伯之次也】旅众子弟也彊民之有余力而来助者遂人所谓以彊予【音与】任甿【音氓】者也【孔氏曰谓其人强壮治一夫之田有余力能佐助他事者也】能左右之曰以太宰所谓闲【音闲】民转移执事者【郑氏曰闲民谓无事业者辅移为人执事】若今时佣力之人随主人所左右者也【华谷严氏曰言众力竞劝无游民也】嗿众饮食声也媚顺依爱士夫也言饷妇与耕夫相慰劳【去声】也【三山李氏曰妇人行馌夫则顺其妇妇亦依其夫也○曹氏曰士不辞耕稼之劳而知爱其妇妇不惮馌饷之烦而知依其夫有和乐之风焉○华谷严氏曰夫耕妇馌驩然相爱见治世之气象焉】略利【曹氏曰耜奉首斲木为之利则入土也深】俶始载事也【曹氏曰前曰其耕泽泽初反土也今曰俶载南亩则将种矣○安成刘氏曰第三节言男女长幼齐力于始耕也】
　　播厥百谷实函斯活【叶呼酷反】
  </div>
  <div class="pagination">
   <a href="诗传大全_page32.html">
    上一页
   </a>
   <span>
    ...
   </span>
   <a href="诗传大全_page28.html">
    28
   </a>
   <a href="诗传大全_page29.html">
    29
   </a>
   <a href="诗传大全_page30.html">
    30
   </a>
   <a href="诗传大全_page31.html">
    31
   </a>
   <a href="诗传大全_page32.html">
    32
   </a>
   <span class="current-page">
    33
   </span>
   <a href="诗传大全_page34.html">
    34
   </a>
   <a href="诗传大全_page35.html">
    35
   </a>
   <a href="诗传大全_page34.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
