<!DOCTYPE html>
<html>
 <head>
  <meta charset="utf-8"/>
  <title>
   毛诗注疏 - 第 27 页/共 29 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   毛诗注疏 - 第 27 页/共 29 页
  </h1>
  <div class="content">
   载见辟王曰求厥章龙旂阳阳和铃央央鞗革有鸧休有烈光传载始也龙旂阳阳言有文章也和在轼前铃在旂上鞗革有鸧言有法度也笺云诸侯始见君王谓见成王也曰求其章考求车服礼仪之文章制度也交龙为旂鞗革辔首也鸧金饰貌休者休然盛壮率见昭考以孝以享以介眉寿永言保之思皇多祜传昭考武王也享献也笺云言我皇君也诸侯旣以朝礼见于成王至祭时伯又率之见于武王庙使助祭也以致孝子之事以献祭祀之礼以助寿考之福长我安行此道思成王之多福烈文辟公绥以多福俾缉熙于纯嘏笺云俾使纯大也祭有十伦之义成王乃光文百辟与诸侯安之以多福使光明于大嘏之意天子受福曰大嘏辞有福祚之言音义【辟音璧下同铃音零左传云锡銮和铃昭其声也央于良反徐音英鞗音条鸧七羊反本亦作鎗同休许虬反又许求反注同轼音式祜音戸福也朝直遥反下篇并同俾必尔反本又作卑缉七入反嘏古雅反祚才故反】疏【正义曰毛以为诸侯始来朝而见君王作者美而述之曰此等皆能自求其章谓能内修诸已自求车服礼仪文章使不失法度以此之故其所建交龙之旂阳阳然而有文章其在轼之和与旂上之铃央央然而有音声又以鞗皮为辔首之革其末以金为饰有鎗然而美此旂和铃革如是休然盛壮而有显光是能自求文章故无所不美也旣能朝见以礼至于祭时伯又率之以见于明德之考谓令入武王之庙使之助祭以致孝子之事以献祭祀之礼以光大我王使得秀眉之寿又叙诸侯之意言此孝享介寿之道长我诸侯能安而行之思使我君成王得众多之福也是光明文章之君公能得礼如是我昭考之神乃安比诸侯以多福使之皆有光明之徳以至于大夫谓令传世无穷长为国君也郑以介为助辟公谓百辟与诸侯俾缉熙于纯嘏谓使之皆光明于大嘏之意唯此为异余同传正义曰释诂云哉始也哉载义同故亦为始龙旂者旂上画为交龙故知阳阳言有文章和亦铃也言在轼前相传为然无正文也释天云有铃曰旂李廵曰以铃着旒端郭璞曰悬铃于竿头画交龙于旒是铃在旂上鞗革有鎗鎗为革之貌言有法度虽在有鎗之下主为鞗革而言其意亦兼言旂铃皆有法也笺正义曰以辟公文见于下故先言诸侯此诗成王时事故知始见君王谓见成王也曰求其章者将自说其事故言曰以目之作者所称曰非诸侯自言曰也诸侯谨愼奉法即是自求其章旂铃是在车之物故知车服礼仪文章制度也交龙为旂春官司常文释器云辔首谓之革故知鞗革辔首也辔用皮革而云有鎗故知鎗为金饰貌即韩奕所云鞗革金厄是也休与烈光连文故为盛壮传正义曰昭考武王也者见武王而言昭考故知为武王享献释诂文笺正义曰言我皇君皆释诂文又上谓诸侯见成王即云率见昭考明是率此诸侯以孝以享是祭祀之事也故知于祭时伯又率之见于武王庙使助祭也以顾命毕公召公为二伯率诸侯故知此亦伯率之也三言以者皆以诸侯为此也以致孝子之事孝子即成王也之事谓祭事诸侯致之谓助行之也以献祭祀之礼亦是孝子之事但所助非一别言之耳以助寿考之福谓助行其礼使孝子得寿考之福三者相通为一事也长我安行此道叙诸侯之意此道即以孝以享以介眉寿之道也长安行之庶当神明之意思使成王之多福言诸侯之爱成王即经之思皇也俾使纯大释诂文十伦之义者祭统文也彼云夫祭有十伦焉见事鬼神之道焉见君臣之义焉见父子之伦焉见贵贱之等焉见亲疎之杀焉见爵赏之施焉见夫妇之别焉见政事之均焉见长幼之序焉见上下之际焉此之谓十伦引之者解其言俾意以祭祀大而难明有十种伦理之义是为难晓故言使光明之也此光文百辟与诸侯助祭得礼当于神明昭考之神乃安之以多福又使之光明于大嘏之意谓神使之光明之也所以得光明大嘏意者天子受福故曰大嘏嘏辞有福祚之言以诸侯之意思使成王得多福令嘏辞以福予成王是称满诸侯之意则诸侯晓解神心故云使之光明之也俾缉熙是神使辟公光明之则绥以多福是神安辟公以多福非谓安孝子也知天子受福曰大嘏者礼运曰天子祭天地诸侯祭社禝祝嘏莫敢易其常嘏是谓大嘏案特牲少牢皆祝以福庆之言告主人谓之嘏故知礼运大嘏是天子受福之事也彼天子与诸侯连文独言天子者以此天子之事故言天子耳不可谓诸侯不然鲁颂曰天锡公纯嘏是诸侯亦为大嘏也此经虽无毛传但毛于辟公皆不言百辟嘏皆为大不为嘏辞则此辟公指谓诸侯纯嘏谓大夫也】
　　载见一章十四句
　　序有客微子来见祖庙也笺云成王旣黜殷命杀武庚命微子代殷后既受命来朝而见也音义【有客二王之后为客也见贤遍反序注同黜勑律反又作绌同】疏【正义曰有客诗者微子来见于祖庙之乐歌也谓周公摄政二年杀武庚命微子代为殷后乃来朝而见于周之祖庙诗人因其来见述其美德而为此歌焉经之所陈皆说微子之美虽因见庙而歌其意不美在庙故经无庙事为周太平之歌而述微子之美者言王者所封得人即为王者之美故歌之也言见于祖庙必是助祭序不言所祭之名不指所在之庙无得而知之也笺正义曰自命微子以上皆书序文彼注云黜殷命谓杀武庚也微采地名防子啓纣同母庶兄也武王投之于宋因命之封为宋公代殷后承汤祀是也彼言作微子之命所由防子先封于宋但未得为殷后耳于此时命为宋公故作此命辞或召来命之或遣使就命史传无文未可知也要是既受命乃来朝而见也知非此时召来受命见祖庙者以经言亦白其马敦琢其旅是自国而来之辞若未受命不得已乘白马明是受命而后乃来与上有瞽振鹭或亦一时事也】
　　有客有客亦白其马有萋有且敦琢其旅传殷尚白也亦亦周也萋且敬愼貌笺云有客有客重言之者异之也亦亦武庚也武庚为二王后乘殷之马乃叛而诛不肖之甚也今微子代之亦乘殷之马独贤而见尊异故言亦駮而美之其来威仪萋萋且且尽心力于其事又选择众臣卿大夫之贤者与之朝王言敦琢者以贤美之故玉言之有客宿宿有客信信言授之絷以絷其马传一宿曰宿再宿曰信欲絷其马而畱之笺云絷绊也周之君臣皆爱微子其所馆宿可以去矣而言绊其马意各殷勤薄言追之左右绥之笺云追送也于微子去王始言饯送之左右之臣又欲从而安乐之厚之无已旣有淫威降福孔夷传淫大威则夷易也笺云旣有大则谓用殷正朔行其礼乐如天子也神与之福又甚易也言动作而有度音义【萋七西反且七序反敦都回反徐又音雕琢陟角反重直用反肖音笑駮郑邦角反又音角杂也絷陟立反绊音半饯音贱乐音洛易以豉反下同】疏【正义曰毛以为微子来至京师为周人所爱故述而歌之言我周家今有承先代之客此客亦如我周自乘所尚而白其马其来则有萋萋然有且且然言能敬愼威仪尽心力于其事也身旣如此又敦琢其从行之徒旅言选择从者如敦琢玉然是从者皆贤故为周人所爱有客已一宿又一宿有客经一信复一信至已多日可以去矣我周人授之絷绊以绊其马爱而畱之不欲使去也至于将去王始言饯送之左右之臣又从而安乐之谓与之饯燕厚之无已又叹美微子得为王者之后用其正朔行其礼乐旣有大法则矣神明降与之福则又甚易言有德故易福郑唯亦白其马亦武庚为异余同传正义曰殷尚白也者解言亦白其马意以殷尚白故也檀弓曰殷人戎事乘翰翰白色马虽戎事乘之亦以所尚故白言亦白其马则是一代所尚宜以代相亦故云亦亦周也萋萋且且承白马之下则是微子威仪故云敬愼貌笺正义曰客止一人而重言有客有客是丁宁殊异以尊大之以亦为亦武庚者此自周人而言有客为彼此之势则是据周为辞不宜反以亦已故为亦武庚也白马武庚所当乘乃叛而诛之不肖之甚今微子亦乘殷之白马不应乘而得乘之独贤而见尊异故丁宁美大之言亦者駮武庚之恶而反以美之此笺申明易传之意也既言有客见其乘马则萋且为来至之貌故云其来也威仪萋萋且且威仪多之状故复言之威仪出于心而以力行之故言尽心力于其事也旅是从者之众敦琢治玉之名人而言敦琢故为选择明尊其所徃故择卿大夫之贤者与之朝王从亦有士举卿大夫而士同可知又解人而言敦琢之意以其此人贤故以玉言之谓以治玉之事言择人也释器云玉谓之雕又云玉谓之琢是雕琢皆治玉之名敦雕古今字传正义曰释训云有客宿宿再宿也有客信信四宿也彼因文重而倍之此传分而各言之其意同也笺正义曰言其所馆宿可以去矣是宿宿信信之后也古之朝聘畱停日数不可得而详易丰卦初九遇其配主虽旬无咎注云初修礼上朝四四以匹敌恩厚待之虽畱十日不为咎正以十日者朝聘之礼止于主国以为限聘礼毕归大礼曰旬而稍旬之外为稍久畱非常如郑此言似诸侯之朝邻国其畱以十日为限案春秋相朝动经时月虽复乱世之法正礼亦应当然又聘礼记曰致饔明日夕夫人归礼旣致饔则旬而稍于大礼之后毎旬而稍稍供其刍秣亦非一旬即归且诸侯朝王必待助祭祭前斋斋犹十日明非一旬而反但郑以虽旬之言故云十日为限不必从来至去唯十日也故此唯言可以去矣亦不知于信信之后几日乃可去也追送也者追谓已发上道逐而送之故以追为送客以王为主故知于防子去王始言饯送亦以王意不欲其去故畱之以久于是始言饯送之明先不言送故称始也左右之诸臣又从而安乐之亦犹显父饯之与之欢燕以安乐其心是厚之无已传正义曰淫大夷易释诂文威则释言文】
　　有客一章十二句
　　序武奏大武也笺云大武周公作乐所为舞也音义【大如字徐音泰注同】疏【正义曰武诗者奏大武之乐歌也谓周公摄政六年之时象武王伐纣之事作大武之乐既成而于庙奏之诗人覩其奏而思武功故述其事而作此歌焉经之所陈皆武王生时之功也直言其奏不言其所奏之庙作者虽因奏作歌具意不在于庙故不言庙此与有瞽及酌或是一时之事但作者之意各有主耳笺正义曰以王者功成作乐必待太平明堂位云周公摄政六年制礼作乐故知大武是周公作乐所为舞也谓之武者礼器云乐也者乐其所自成注云作乐者缘民所乐于己之功然则以武王用武除为天下所乐故谓其乐为武乐武乐为一代大事故歴代皆称大也】
　　于皇武王无竞维烈允文文王克开厥后传烈业也笺云皇君也于乎君哉武王也无彊乎其克商之功业言其彊也信有文德哉文王也能开其子孙之基绪嗣武受之胜殷遏刘耆定尔功传武迹刘杀耆致也笺云遏止耆老也嗣子武王受文王之业举兵伐殷而胜之以止天下之暴虐而杀人者年老乃定女之此功言不汲汲于诛纣须暇五年音义【于音乌注同遏于葛反耆音指致也郑巨移反韩诗音同郑云恶也汲音急】疏【正义曰毛以为于乎可美而君哉者武王也此武王可谓无彊乎维其克商之功业言克商之功业实最为彊也所以能致此业而得为彊者由于信有文德者之文王以圣德受命能开其后世子孙之基绪故武王继嗣其迹而受之谓复受天命以伐纣胜此殷家止于杀人之害以致安定汝武王之大功其盛业如此故象而制乐是以美而歌之郑下三句为异言嗣子武王受其业而行之举兵伐纣胜殷而止其杀人至年老乃定汝之大功言不汲汲诛纣是其功业之盛故作乐象之传正义曰烈业释诂文笺正义曰皇君释诂文臣工于皇笺以为美此为君者以其述伐纣之事是为君之道故也文王能开子孙之基绪谓受命作周七年五伐皆是也传正义曰武迹释训文刘杀释诂文宣十二年左传引此文耆定尔功耆昧也其意言致纣于昧故以耆为致王肃云致定其大功谓诛纣定天下笺正义曰遏止释诂文曲礼六十曰耆耆为老也旣言文王开后卽云嗣武受之其文相承故以为嗣子武王受文王之业也其胜殷已是杀纣而别言遏刘者则所遏非纣也故以为止天下暴虐而杀人者言天下为众多之辞谓纣时诸官亦化纣暴虐而杀害善人纣身既已被诛此等亦皆贬黜故得止杀人者论语云如有王者必世而后仁谓积世始得去杀此武王才始伐纣即得止杀人者论语所云谓令天下尽仁不复刑杀此谓遏止其时枉杀人者非止天下之用刑也年老乃安定汝之功者言武王之意不汲汲于早诛纣也纣恶久矣武王嗣位即应诛之犹尚冀纣变改须待寛暇积年始诛之文王受命七年而崩武王以八年即位至十三年乃诛纣是须暇五年也多方云惟尔商后王逸厥逸天惟降时丧惟圣罔念作狂惟狂克念作圣天惟五年须暇汤之子孙注云天待暇其终至五年欲使傅子孙五年者文王受命八年至十三年是须暇五年之事也如尚书之言是天须暇纣此笺意以为武王须暇纣者武王知天未丧故亦顺天不伐据人事而言亦是武王须暇之也天生此纣故以灭殷下愚不移非可待变而云克念作圣须暇子孙者设教劝诱之言耳易传者以其美武王能老乃定功不汲汲于诛纣以为不得已而取天下是美之深故易之】
　　武一章七句
　　臣工之什十篇十章一百六句









　　毛诗注疏卷二十七
　　毛诗注疏卷二十七考证
　　臣工章嗟嗟保介笺保介车右也○【臣宗万】按朱子云郑氏据月令以为车右吕氏春秋亦有此文高诱注云保介副也其说不同皆为籍田而言葢农官之副也
　　庤乃钱镈奄观铚艾传钱铫镈耨铚获○钱天锡曰钱以起土用于耕镈以去草用于耘铚以获禾用于获
　　振鹭章在此无斁○斁韩诗作射中庸引此亦作射载见章鞗革有鸧○鸧说文作玱






　　毛诗注疏卷二十七考证
&lt;经部,诗类,毛诗注疏&gt;
　　钦定四库全书
　　毛诗注疏卷二十八
　　汉郑氏笺　唐陆德明音义　孔颖达疏
　　周颂　【闵予小子之什】
　　序闵予小子嗣王朝于庙也笺云嗣王者谓成王也除武王之丧将始即政朝于庙也音义【朝直遥反注同】疏【正义曰闵予小子诗者嗣王朝于庙之乐歌也谓成王嗣父为王朝于宗庙自言当嗣之意诗人述其事而作此诗歌焉此朝庙早晩毛无其说毛无避居之事此朝庙事武王崩之明年周公即已摄政成王未得朝庙且又无政可谋此欲夙夜敬慎继续先绪必非居摄之年也王肃以此篇为周公致政成王嗣位始朝于庙之乐歌毛意或当然也此及小毖四篇俱言嗣王文势相类则毛意俱为摄政之后成王嗣位之初有此事诗人当即歌之也郑以为成王除武王之丧将始即政则是成王十三周公未居摄于是之时成王朝庙自言敬慎思继先绪访落与羣臣共谋敬之则羣臣进戒文相应和事在一时则俱是未摄之前后至太平之时诗人追述其事为此歌也小毖言惩创往时则是归政之后元年之事以其居摄之日抗礼世子今始即政周之新王故亦与此为类称嗣王也经云于乎皇考下篇羣臣进谋云率时昭考皆以武王为言计岁首命诸羣庙皆朝此特谋政故在武王庙也此篇王所自言亦是谋政之事但谋者与人之辞故下篇言谋此则独述王言故称为朝且此三篇一时之事似一人之作皆因朝庙而冇此事故首篇言朝以冠之笺正义曰以颂皆成王时事故知嗣王为成王曲礼云内事曰孝王某外事曰嗣王某彼谓祝之所言以告神因其内外而异称此非告神之辞直以嗣续先王称嗣王耳古者天子崩百官听于冢宰世子以三年之内不言政事此嗣王朝庙自谋为政则是即政之事故知除武王丧将始即政朝于庙也曲礼称天子在丧曰予小子若已除丧当为吉称而经言小子在疚为丧中辞者以其服虽除去丧日近又序其在丧之事故仍同丧称言将始即政者始欲即政先朝于庙既朝而即听政故言将也烈文笺云新王即政必以朝享之礼祭祖考告嗣位然则除丧朝庙亦用朝享之礼祭于庙矣序不言祭者以作者主述王言其意不在于祭故略而言朝则祭可知】
　　闵予小子遭家不造嬛嬛在疚传闵病造为疚病也笺云闵悼伤之言也造犹成也可悼伤乎我小子耳遭武王崩家道未成嬛嬛然孤特在忧病之中于乎皇考永世克孝念兹皇祖陟降庭止传庭直也笺云兹此也陟降上下也于乎我君考武王长世能孝谓能以孝行为子孙法度使长见行也念此君祖文王上以直道事天下以直道治民信无私枉维予小子夙夜敬止于乎皇王继序思不忘传序绪也笺云夙早敬慎也我小子早夜慎行祖考之道言不敢懈倦也于乎君王叹文王武王也我继其绪思其所行不忘也音义【嬛其倾反崔本作防疚本又作防音救上时掌反又如字孝行下孟反懈音解】疏【正义曰毛以为成王将涖政而朝于庙乃追悼于已过欲自彊于未然故感伤而言曰闵病乎我小子也往日遭此家道之不为言先王既崩家事无人为之使已孤特嬛嬛然在于忧病之中頼周公代为家事得致太平今将自为政故追述其父于乎可叹美者我之君考谓武王也此武王之道长可后世法之能为孝行常能念此君祖文王上事天下治民以正直之道而行止子继父业是能孝也皇考以念皇祖而能同其德行继我之小子当早起夜卧敬慎而行此祖考之道止言将不敢懈倦也于是可叹美者我文武之君以道有此徳故我当继其绪业思其所行不敢遗忘也由不敢忘故夙夜行之郑以为周公未摄之前成王因朝庙而感伤言曰可悼伤乎我小子耳今遭此家道之不成惟此为异余同传正义曰闵病疚病皆释诂文造为释言文言毛意若在归政之后则武王崩已多载今言小子在疚遭家不为追述武王初崩之时也言遭家不为谓家事无人为之赖周公为之已得太平将欲躬行故上念父祖追述此事为下言发端故王肃云病乎我小子乃遭家之不为言先王崩则家事莫为徒嬛嬛在忧而病故周公代为家事以致太平传意或然笺正义曰闵者哀悯之辞故为悼伤之言有所造为终必成就故造犹成也人之所行死则事废后主当更造立故云家道未成父在则有所依恃无之则已身孤特故云嬛嬛孤特在忧病之中易传者以闵疚并训为病于文太重孙毓云传以闵为病以造训为虽义不异于辞不便笺说为长传正义曰庭直释诂文笺正义曰兹此释诂文又云陟升也释言云降下也故以陟降为上下也武王身为孝子耳而云长世是其孝之法可后身长行故知谓以孝行为子孙法度使长见行之也文王身为王矣无人得在其上故为上以直道事天为君所以救民故为下以直道治民即与文王所云文王陟降一也以庭止与陟降共文则二者皆用直道故分而属之直者即不私枉之谓故云言无私枉论语云举直措诸枉是枉者不直也礼记曰奉三无私是直者无私传正义曰序绪释诂文以王世相继如丝之端绪故转为绪笺正义曰敬者必慎故言敬愼也以上有皇考皇祖故云愼行祖考之道上文之意言皇考自念皇祖非成王念之此言继绪思不忘宜为继武王之绪思不忘武王耳而以为兼念文王者以成王美武王能念文王明成王亦当念之此文处末可以总前祖考故知兼念文王也】
　　闵予小子一章十一句
　　序访落嗣王谋于庙也笺云谋者谋政事也疏【正义曰访落诗者嗣王谋于庙之乐歌也谓成王既朝庙而与羣臣谋事诗人述之而为此歌焉】
　　访予落止率时昭考于乎悠哉朕未有艾将予就之继犹判涣传访谋落始时是率循悠逺犹道判分涣散也笺云昭明艾数犹图也成王始即政自以承圣父之业惧不能遵其道徳故于庙中与羣臣谋我始即政之事羣臣曰当循是明徳之考所施行故答之以谦曰于乎逺哉我于是未有数言逺不可及也若扶将我就其曲法而行之继续其业图我所失分散者收敛之维予小子未堪家多难笺云多众也我小子耳未任统理国家众难成之事必有任贤待年长大之志难成之事谓诸政有业未平者绍庭上下陟降厥家休矣皇考以保明其身笺云绍继也厥家谓羣臣也继文王陟降庭止之道上下羣臣之职以次序者美矣我君考武王能以此道尊安其身谓定天下居天子之位音义【艾五盖反徐音刈判普半反涣音奂难如字协韵乃旦反任音壬下二篇注皆同长张丈反休许虬反】疏【正义曰毛以为成王始即王政恐不能继圣父之业故于庙中与羣臣谋事汝等当谋我始即政之事止羣臣对王曰当循是明徳之考令效武王所施而为之王又谦而答之曰于乎可嗟叹也此昭考之道悠然至逺哉我去之悬絶未有等数言其逺不可及不能循之汝若将我就之使我继此先人之业则先人之道乃分散而去矣言已之才不足以继之也维我小子才智浅短未任统理国家众难成之事所以不能循是昭考也又述昭考之徳言武王能继其父文王以直道施于上下又能上下其家之职事谓治理羣臣使有次序也美矣我之君考武王能以此文王之道自安尊其身是昭考徳同文王已不能及欲令羣臣助谋之也郑唯继犹判涣谓继续其业图我所失分散者而收敛之未堪家多难谓年幼未堪以此为异余同传正义曰访谋落始率循时是悠逺犹道皆释诂文春秋庄三年纪季以酅入于齐左传曰纪于是乎始判是判为分之义也涣然是散之意故为散也王肃云将予就继先人之道业乃分散而去言已才不能继传意或然笺正义曰释诂云昭光也光即明义故为明也释诂云艾厯也歴数也转以相训故艾为数犹图释言文此篇所述皆是王言独知率时昭考一句为羣臣言者以王方谋于臣不得自言率考且于乎悠哉朕未有艾是报答率时昭考之言序云谋于庙明此句是臣为君谋也率时昭考犹曰仪刑文王欲令法效之也就其典法而行之谓就昭考之法也图我所失分散者谓已不能行分张散失者欲令羣臣图谋而收敛聚之以助已也易传者以谋于羣臣当是求臣之助不宜过自谦退言已不堪继续故易之多众释诂文此未堪家多难文与小毖正同但郑以此篇在居摄之前小毖在致政之后下笺云谓使周公居摄时与此异者各准时事而为说故不同也又重解难成之事谓诸政教已有基业未得平平亦成也谓若制礼作乐营洛之等于时未成也此经虽无传但毛以此篇为致政之后不得言年幼而未堪也当自谓才智浅短而未堪耳言未者言已得臣之助则堪之故以无助为未堪也绍继释诂文以大夫称家其家谓其羣臣之家故知谓羣臣也上言昭考此言皇考皆斥武王也武王所继者文王耳故知继文王陟降庭止之道上篇陟降庭止与此文相协故全引而说之上云念兹皇祖此言绍庭上下文义正同弥似一人之作上下羣臣之职以次序者谓以徳诏爵以功诏禄随才任之不失次序也言尊安其身则以保为安明为尊礼运云君者所明注云明犹尊也以此道尊安其身谓用此文王之道以定天下居天子之位是安而且尊也言此者以武王美道如是已欲谋而行之故以此事告羣臣令为已谋之也】
　　访落一章十二句
　　序敬之羣臣进戒嗣王也音义【敬之一本无之字】疏【正义曰敬之诗者羣臣进戒嗣王之乐歌也谓成王朝庙与羣臣谋事羣臣因在庙而进戒嗣王诗人述其事而作此歌焉】
　　敬之敬之天维显思命不易哉无曰高高在上陟降厥士日监在兹传显见士事也笺云显光监视也羣臣见王谋即政之事故因时戒之曰敬之哉敬之哉天乃光明去恶与善其命吉凶不变易也无谓天高又高在上逺人而不畏也天上下其事谓转运日月施其所行日月瞻视近在此也维予小子不聪敬止日就月将学有缉熙于光明佛时仔肩示我显德行传小子嗣王也将行也光广也佛大也仔肩克也笺云缉熙光明也佛辅也时是也仔肩任也羣臣戒成王以敬之敬之故承之以谦云我小子耳不聪达于敬之之意日就月行言当习之以积渐也且欲学于有光明之光明者谓贤中之贤也辅佛是任示道我以显明之徳行是时自知未能成文武之功周公始有居摄之志音义【易郑音亦王以豉反见贤遍反逺于万反上时掌反佛毛符弗反郑音弼仔音兹毛云仔肩克也此二字共训郑亦同训此二字云仔肩任也肩古贤反徳行下孟反注同浸子鸩反道音导】疏【正义曰毛以为成王既谋于庙羣臣进而戒之曰王当敬其事而行之敬其事而行之天之临下乃光明显见去恶与善其命吉凶不变易哉王无得称曰此天乃高而又高在上以为不见人之善恶而不畏天乃升降以行其事谓转运日月照临四方日月视人其神近在于此不为逺也王既承其戒答之以谦曰维我小子不聪达于此敬之之意言已心不能逹将欲以渐学之令日有所成就月有所可行且欲学作有光明之事于彼光明之人谓贤中之贤乃从之学又大是相克胜之道汝等羣臣当示导我以显明之徳行是王求戒之言也郑唯佛时仔肩一句别义具在笺传正义曰显见释诂文士察也狱官谓之士者言其能察理众事是士为事之义也笺正义曰显光监视释诂文以此承上篇事相首尾故言羣臣见王谋即政之事故因时戒之天乃光明去恶与善谓天道去恶人与善人其事光明不暗昧也其吉凶不可变易谓善则予之吉恶则加之凶此事一定终不变易言天之可畏也天高又高在上言逺人之意勿以天为极高谓其不见人之善恶而不畏之言天上下其事谓以日月行于昼夜自上至下照知其事故云转运日月施其所行日月瞻视其神近在于此故须敬也天神察物不必以日月而知以人事所见举验者言之定本注云天谓天高又高在上传正义曰小子嗣王也者上二篇亦有小子于是始解者举下以明上释言云将送也孙炎曰将行之送是将亦行之义故为行也以光之照耀所及广逺故以光为广佛之为大其义未闻释诂云肩克也直以肩为克耳传言仔肩克也则二字共训为克犹权舆之为始笺亦云仔肩任也虽所训不同亦二字共义笺正义曰释诂云缉熙光也故为光明郑读佛为辅弼之弼时是释诂文释诂云肩胜也即堪任之义故为任也敬之者止谓恭敬其事而已言不聪逹者敬虽由已随事而生事有不知无所施敬言不聪达其意也日就谓学之使每日有成就月将谓至于一月则有可行言当习之以积渐也定本集注渐作浸王身当理政事而言学有光明是王意以已不达于政未能即任其事且欲学作有光明于彼光明之人谓选择贤中之贤乃从之学以贤者必有光明之徳故以光明表贤也身方学之未堪为政故辅弼是任示导我以显明之德行欲使辅弼之人示语已也王既谦虚如是是自知未能成文武之功周公于是之时始有居摄之志知者以周公若已居摄则王不得朝庙谋政明于此时未摄政也周公之摄必当有因王自知不堪思任辅弼周公之志宜因此兴故于是乃有摄意也若然成王本欲任贤周公因之以摄所以管蔡流言复为疑惑者成王本欲身自为主委任贤臣及周公居摄乃代之为主人臣而代天子旷世之所罕闻成王既幼复为管蔡所惑故致疑也周公不为臣辅之必摄其政者若使为臣奉主每事禀承虽可以尽心而不得行意欲制礼作乐非摄不可故不得已而居之也中庸曰非天子不议礼不制度不考文又曰虽有其德苟无其位不敢作礼乐焉周公之摄王政其意在于此也】
　　敬之一章十二句
　　序小毖嗣王求助也笺云毖慎也天下之事当慎其小小时而不慎后为祸大故成王求忠臣早辅助已为政以救患难音义【毖音秘难乃旦反下祸难之难皆同】疏【正义曰小毖诗者嗣王求助之乐歌也谓周公归政之后成王初始嗣位因祭在庙而求羣臣助已诗人述其事而作此歌焉经言创艾往过戒慎将来是求助之事也毛以上三篇亦为归政后事于访落言谋于庙则进戒求助亦在庙中与上一时之事郑以上三篇居摄之前此在归政之后然而颂之大列皆由神明而兴此盖亦因祭在庙而求助也笺正义曰毖愼释诂文笺以经文无小字而名曰小毖故解其意此意出于允彼桃虫翻飞维鸟而来也言早辅助者初嗣王位而即求之是其早也】
　　予其惩而毖后患莫予荓蜂自求辛螫传毖愼也荓蜂曵也笺云惩艾也始者管叔及其羣弟流言于国成王信之而疑周公至后三监叛而作乱周公以王命举兵诛之歴年乃已故今周公归政成王受之而求贤臣以自辅助也曰我其创艾于往时矣畏愼后复有祸难羣臣小人无敢我曵谓为谲诈诳欺不可信也汝如是徒自求辛苦毒螫之害耳谓将有刑诛肇允彼桃虫拚飞维鸟传桃虫鹪也鸟之始小终大者笺云肇始允信也始者信以彼管蔡之属虽有流言之罪如鹪鸟之小不登诛之后反叛而作乱犹鹪之翻飞为大鸟也鹪之所为鸟题肩也或曰鸮皆恶声之鸟未堪家多难予又集于蓼传堪任予我也我又集于蓼言辛苦也笺云集防也未任统理我国家众难成之事谓使周公居摄时也我又防于辛苦遇三监及淮夷之难也音义【惩直升反韩诗云苦也荓普经反尔雅作甹音同蜂本又作螽孚逢反螫音释韩诗作辛赦赦事也尺制反本又作掣曳以制反艾音刈字或作防下同创初亮反复扶又反谲音决诳九况反拚芳烦反鹪子消反鸟始小后大者也蓼音了】疏【正义曰毛以为成王即政求助于羣臣告之云我其惩创于往时而谓管蔡误已以为创艾故愼彼在后恐更有患难汝等羣臣莫复于我掣曵牵我以入恶道若其如是我必刑诛于汝是汝自求是辛苦毒螫之害耳以管蔡误已寻被诛戮故自説惩创戒使勿然既言将欲愼患又说当慎其小恶之初始信如彼桃虫耳为恶不已于后更大似桃虫翻然而飞维为大鸟矣其意言管蔡始则防毁周公后遂举兵谋叛逆是积小成大言后有此类当小即诛之勿使至大又言求助之意以我才智浅薄未任独当国家多难之事恐我又集止于患难似蓼菜之辛苦然故须汝等助我慎之言又者非徒多难又集辛苦以此之故求人助已也郑于下四句文势大同属意小异言已所以创于往时者往始之时信以管蔡之防为小如彼桃虫耳故不即诛之乃叛而作乱为王室大患如桃虫翻然而飞维为大鸟矣于时我年幼少未任统理国家众难成之事故使周公摄政即有三监及淮夷作乱使我又防于辛苦皆由不慎其小以致使然我今欲慎小防患故须汝等助我言已求助之意也传正义曰荓蜂曵释训文孙炎曰谓相掣曵入于恶也彼作甹夆古今字耳王肃云以言才薄莫之藩援则自得辛毒孙毓云羣臣无肯牵引扶助我我则自得辛螫之毒此二家以荓蜂为掣曵为善自求为王身自求案传本无此意故同之郑说笺正义曰惩艾也者惩与创艾皆尝有事思自改悔之言此云予其惩而明是有事可创故郑迹其创艾之所由管叔及其羣弟流言于国成王信之而疑周公金縢有其事也三监叛而作乱周公以王命诛之书序有其事也成王年十五周公自东都反而居摄称元年其年即举兵东伐至二年灭殷三年伐奄叛逆之事始得平定是歴年乃已也既创往时畏慎后祸恐其将复如是故戒羣臣小子无敢掣曵我也掣曳者从旁牵挽之言是挽离正道使就邪僻故知谓谲诈诳欺不可信若管蔡流言之类也毒螫如彼毒虫之螫故言谓将有刑诛传正义曰释鸟云桃虫鹪其雌名鴱舍人曰桃虫名鹪其雌名鴱郭璞曰鹪亡消反桃雀也俗名为巧妇鹪小鸟而生雕鹗者也陆玑疏云今鹪鹩是也微小于黄雀其雏化而为雕故俗语鹪鹩生雕言始小终大者始为桃虫长大而为鹪鸟以喻小恶不诛成为大恶传言始小终大其文得与笺同但毛以周公为武王崩之明年即摄政为元年时即管蔡流言成王信之周公举兵诛之成王犹尚未悟既诛之后得风雷之变啓金縢之书始得周公笺言王意以管蔡流言为小罪恨不登时诛之毛不得有此意耳是其必异于郑当谓将来之恶宜慎其小耳故王肃云言患难宜慎其小是谓将来患难非悔不诛管蔡也笺正义曰肇始允信释诂文管蔡初为流言成王信之既信其言自然不得诛之今悔于不登时诛之者此谓啓金縢后既信周公之心已知管蔡之妄宜即执而戮之乃迎周公当时以管蔡罪小不即诛杀至使叛而作乱为此大祸故所以为创也笺又言鹪之所为鸟题肩或曰鸮皆恶声之鸟定本集注皆云或曰鸱皆恶鸟也案月令季冬云征鸟厉注云征鸟题肩齐人谓之击征或曰鹰然则题肩是鹰之别名与鸮不类鸮自恶声之鸟鹰非恶声不得云皆恶声之鸟也说文云鹪桃虫也郭璞云桃虫巧妇也方言说巧妇之名自关而东谓之桑飞或谓之工雀或谓之过羸或谓之女匠自关而西谓之桑飞或谓之韈雀郭璞注云即鹪是也诸儒皆以鹪为巧妇与题肩又不类也今笺以鹪与题肩及鸮三者为一其义未详且言鹪之为鸟题肩事亦不知所出遗诸后贤传正义曰释诂云堪胜亦任之义也予我释诂文毛不得冇追悔管蔡之事上经谓慎将来则知亦谓将来之事不得与郑同也当言已才智浅短未任国家多难之事既已多难又防辛苦故王肃云非徒多难而已又多辛苦是说将来之事对多难为文蓼辛苦之菜故云又集于蓼言辛苦也笺正义曰集防释言文防谓逢遇之也世道未平战鬬不息于王者为辛苦之事故言又防于辛苦也上以翻飞为喻谓长恶使成此云又集于蓼谓逢其叛逆故上笺言管蔡此笺言三监犹是一事但指意有先后耳言三监及淮夷之难者淮夷之叛亦三监使然故连言之也】
　　小毖一章八句
　　序载芟春籍田而祈社稷也笺云籍田甸师氏所掌王载耒耜所耕之田天子千亩诸侯百亩籍之言借也借民力治之故谓之籍田音义【芟所衔反除草也甸田见反】疏【正义曰载芟诗者春籍田而祈社稷之乐歌也谓周公成王太平之时王者于春时亲耕籍田以劝农业又祈求社稷使获其年丰岁稔诗人述其丰熟之事而为此歌焉经陈下民乐治田业收获多酿为酒醴用以祭祀是由王者耕籍田祈社稷劝之使然故序本其多获所由言其作颂之意经则主说年丰故其言不及籍社所以经序有异也月令孟春天子躬耕帝籍仲春择元日命民人社大司马仲春教振旅遂以搜田献禽以祭社然则天子祈社亦以仲春与耕籍异月而连言之者虽则异月俱在春时故以春总之祭法云王为羣姓立社曰泰社王自为立社曰王社此二社皆应以春祀之但此为百姓祈祭文当主于泰社其稷与社共祭亦当谓泰社社稷焉笺正义曰天官甸师掌耕耨王籍月令孟春云天子亲载耒耜躬耕帝籍是籍田者甸师所掌王所耕也天子千亩诸侯百亩祭义文王亲耕者一人独发三推而已借民力使终治之故谓之籍田也月令说耕籍之事云天子三推公五推卿诸侯九推周语说耕籍之事云王耕一发班三之庶人终于千亩韦昭云王无耦以一耜耕班次也三之者下各三其上王一发公三卿九大夫二十七然则每耕人数如周语其推之数如月令则王一人发而三推公三人发各五推卿九人发各九推大夫推数则无文因以三孤并六卿是为九其大夫虽多见相三之数取二十七人为之耳其士盖八十一人为之耳月令止有卿而韦昭兼言大夫明亦宜有士也庶人终于千亩谓甸师之属徒也天官序云甸师下士一人府一人史二人胥三十人徒二百人其职云掌帅其属而耕耨王籍注云其属府史胥徒也耨芸芓也王以孟春躬耕帝籍天子三推三公五推卿诸侯九推庶人终于千亩庶人谓徒三百人籍之言借也王一耕之而使庶人芸芓终之是借民者谓借此甸师之徒也王者役人自是常事而谓之借者言此田耕耨皆当王亲为之但以听政治民有所不暇故借人之力以为已功是以谓之借也汉书孝文元年开籍田应劭曰籍田千亩典籍之田臣瓒案景帝诏曰朕亲耕后亲桑率天下先本不得以假借为称而郑以为借民力者凡言典籍者谓作事设法书而记之或复追述前言号为典法此籍田在于公地岁岁耕垦此乃当时之事何故以籍为名若以事载典籍即名籍田则天下之事无非籍矣何独于此偏得籍名瓒见亲耕之言即云不得假借岂籍田千亩者天子亲耕之乎圣王制法为此籍田者万民之业以农为本五礼之事唯祭为大以天子之贵亲执耒耜所以劝农业也祭之所奉必用已力所以敬明神也祭义云天子为籍千亩躬秉耒耜以事天地山川社稷先古以为醴酪齍盛于是乎取之敬之至也是说籍田之意也】
　　载芟载柞其耕泽泽千耦其耘徂隰徂畛侯主侯伯侯亚侯旅侯彊侯以传除草曰芟除木曰柞畛场也主家长也伯长子也亚仲叔也旅子弟也强强力也以用也笺云载始也隰谓新发田也畛谓旧田有径路者强有余力者周礼曰以强予任民以谓闲民今时佣赁也春秋之义能东西之曰以成王之时万民乐治田业将耕先始芟柞其草木土气烝达而和耕之则泽泽然解散于是耘除其根株辈作者千耦言趋时也或往之隰或往之畛父子余夫俱行强有余力者相助又取佣赁务疾毕已当种也有嗿其馌思媚其妇有依其士传嗿众貌士子弟也笺云馌馈饟也依之言爱也妇子来馈饟其农人于田野乃逆而媚爱之言劝其事劳不自苦有略其耜俶载南亩播厥百谷实函斯活传略利也笺云俶载当作炽菑播犹种也实种子也函含也活生也农夫既耘除草木根株乃更以利耜炽菑之而后种其种皆成好含生气驿驿其达有厌其杰厌厌其苗緜緜其麃传达射也有厌其杰言杰苗厌然特美也麃耘也笺云达出地也杰先长者厌厌其苗众齐等也载获济济有实其积万亿及秭传济济难也笺云难者穗众难进也有实实成也其积之乃万亿及秭言得多也为酒为醴烝畀祖妣以洽百礼笺云烝进畀予洽合也进于祖妣谓祭先祖先妣也以洽百礼谓飨燕之属有飶其香邦家之光传飶芬香也笺云芬香之酒醴飨燕宾客则多得其欢心于国家有荣誉有椒其馨胡考之宁传椒犹飶也胡寿也考成也笺云宁安也以芬香之酒醴祭于祖妣则多得其福右匪且有且匪今斯今振古如兹传且此也振自也笺云匪非也振亦古也飨燕祭祀心非云且而有且谓将有嘉庆祯祥先来见也心非云今而有此今谓嘉庆之事不闻而至也言修徳行礼莫不获报乃古古而如此所由来者久非适今时音义【柞侧伯反除木也泽泽音释释注同尔雅作郝音同云耕也郭云言土解也耦五口反芸音云本又作耘除草也畛之忍反徐又音眞强其良反有余力易本又作场音亦长张丈反下同径古定反闲音闲佣音容赁女鸩反烝音证解音蟹嗿勑感反馌于辄反馈其愧反饟式亮反略如字字书作防同俶载毛并如字郑作炽菑下篇同函户南反下篇同炽尺志反盛也菑侧其反种章勇反下其种同株音诛驿音亦尔雅作绎绎云生也厌于艶反下同緜緜如字尔雅云麃也韩诗作民民云众貌麃表娇反芸也说文作穮音同云穮耨鉏田也字林云穮耕禾间也方遥反射食亦反长张丈反获户郭反积子赐反又如字注同秭音姊烝之丞反畀必二反注同飶蒲即反芬芳也说文云食之香也字又作苾音同一音蒲必反注同椒子消反徐子料反沈作俶尺叔反云作椒者误也此论酿酒芬香无取椒气之芳也案唐风椒聊笺云椒之性芬芳王注云椒芬芳之物此传云椒犹飶飶芬香椒是芬芳之物此正相协无故改字为俶俶始也非芬香馨呼庭反且七也反又子余反下同见贤遍反】疏【正义曰毛以为周公成王之时耕籍以劝下民祈社而求谷实故其时之民乐治田业于是始芟其所田之草始除其所田之木待其土气烝达然后耕之其耕则释释然土皆解散又二人相对者有千耦之人其皆耘除此所芟柞草木之根株也其耘之时或往之隰或往之畛其所往之人维为主之家长维处伯之长子维次长之仲叔维众之子弟维强力之兼士维所以佣赁之人此等皆往畛隰芸除草木尽家之众皆服作劳有嗿然而众其来饟馈之人即其妇之与士也此农人不以其身为苦乃谓饟已为劳思逆而媚其行饟之妇有爱其从来子弟是王化之深务农之至也此农人既去草木根株有略然而利者其所用之耜以此利耜始耕于南亩之中以种其百众之谷此谷之种实皆含此当生之活气故从土中驿驿然其钻土以射出其土也乃有厌然而特茂者其杰立之苗也厌厌然而长大者其齐等之苗也于是农人则緜緜然用其力麃芸之以此至于大熟则获刈之济济然穗众而难进有成实而多者其此民之积聚也乃有万与亿而及秭言其多无数也天下丰熟而此在上税而取之以为三种之酒以为五齐之醴进予先祖先妣又以防聚其百众之礼而为祭祀此所为之酒醴有飶然其气芬香用之以祭祀为鬼神所飨为我国家之光荣也此所为之酒醴有如椒之馨香用之以祭祀为鬼神降福则得年寿与成德之安宁也既治田得谷用之祭祀而使鬼神欢悦邦国安宁祭祀得所故能诚感天地心非云此而有此谓祯祥之应事未至而先来也心非云今而有今谓嘉庆之事不先闻而即至也此事乃自古以来当如此言修德行礼莫不获报非独于此周时郑以俶载为炽菑炽然入地而菑杀其草于南亩之中又以烝畀祖妣为祭祀之礼以祀宗庙以洽百礼为飨燕之礼以待宾客既言二礼又反而申之言此所为之酒醴有飶然其气芬香用之以飨燕宾客为宾所悦为我国家光荣也又其为酒醴有如椒之香馨用之以祭祀鬼神为鬼神降福则得年寿与成德之安宁也又以且为辞以振为古余同传正义曰隐六年左传云如农夫之务去草焉芟夷蕴崇之是除草曰芟也秋官柞氏掌攻草木及林麓是除木曰柞地官遂人云十夫有沟沟上有畛则畛为地畔之径路也至此而易之主故以畛为场信南山云疆埸翼翼是也坊记云家无二主主是一家之尊故知主家长也主既家长而别有伯则伯是主之长子也亚训次也次于伯故知仲叔也不言季者以季幼少宜与诸子为类也令旅中兼之旅训众也训幼者之众即季弟及伯仲叔之诸子故云旅子弟也此子弟谓成人堪耕耘者若幼则从饟而行下云有依其士是也强有力能兼人故云强强力也以者佣赁之人以意驱用故云用也笺正义曰载始也者此本其开地之初故载为始原隰者地形高下之别名隰指地形而言则是未尝垦发故知谓新发田也畛是地畔道路之名故知谓旧田有径路者强有余力谓其人强壮治一夫之田仍有余力能佐助他事者也周礼曰以强予任民地官遂人文彼注云强予谓民有余力复予之田引之以证强有余力彼民作甿注云变民言甿异外内也然则甿民是一故以民言之以谓闲民今时佣赁者太宰以九职任万民其九曰闲民无常职转移执事郑司农云闲民谓无事业者转移为人执事若今时佣力也是有闲民佣赁之事也又解云以之意春秋之义能东西之曰以此佣力随主人所东西故称以也僖二十六年左传曰凡师能左右之曰以左右即东西也彼虽为师发例要以者任其东西故引之以证此太平之世而得有闲民者人之才度等级不同自有不能存立于为人所役者圣人顺而任之周礼列于九职是虽太平之世必为人佣故此得有之也土气烝达者周语说将耕之事云阳气俱烝土膏其动韦昭云烝升也月令孟春天气下降地气上腾注云此阳气烝达可耕之候然则土气烝达者谓阳气升上达出于是耕之故土得释释然而散也释训云释释耕也舍人曰释释犹藿藿解散之意言辈作者合家尽行辈辈俱作言趋时也千耦谓为耦者千是二千人为千耦与十千维耦异也或往之隰或往之畛言其所往皆徧也故王肃云有隰则有原言畛新可见美其阴阳和得同时就功也及解所以合家俱作之意务疾毕已当种也已犹了欲疾耕使毕了故下经而种之传正义曰嗿众貌者以耘者千耦饟者必多故知嗿为众貌士者男子之称而不在耕芸之中宜其幼者行饟故为子弟此经言有嗿其馌以目之妇士俱是行饟之人七月云同我妇子子即此之士也笺正义曰馌馈释诂文孙炎曰馌野之馈也依文与媚相类媚为爱故知依亦爱也传正义曰略利释诂文笺正义曰实种子也者此说初种故知实为种子函者容藏之义故转为含犹人口含之也活者生活故为生言种子内含生气种之必生也传正义曰逹射也者苗生达也则射而出故以达为射释训云驿驿生也含人曰谷皆生之貌是驿驿其达谓苗生达也厌厌者苗长茂盛之貌其杰苗之杰者亦是苗也而与其苗异文杰谓其中特美者苗谓其余齐等者二者皆美茂故俱称厌但以齐等苗多重言厌厌耳以二者相渉故传详其文故云有厌其杰言苗杰然特美也笺申特美之意故云先长者杰既是先长明厌厌其余众苗齐等者麃是芸之别名緜緜是麃之貌释训云緜緜麃也孙炎曰緜緜言详密也郭璞曰芸不息也王肃云芸者其众緜緜然不絶也释训云济济容止也在田获刈不得有济济之容但容止济济者必举动安舒此刈者以禾稠难进不能速疾故亦以济济言之言难音笺申之云穗众难进也笺正义曰烝进畀予洽合皆释诂文笺以下云有飶有椒重设其文则是二事故分此以当之以洽百礼为合聚众礼其用酒醴者祭祀以外唯飨燕耳故言谓飨燕之属宾之初筵与丰年皆有以洽百礼之文与此同而宾之初筵其文之下即云有壬有林林谓诸侯之君故笺以为合见百国所献之礼丰年止言报祭无飨燕之义故笺不为说则与烝畀祖妣共为祭祀之礼此以有二事故以为飨燕之礼皆观文为义故三者皆异毛既无飨燕之言明皆据祭祀与郑不同传正义曰苾芬香也者飶者香之气故为芬香也笺正义曰芬香之酒醴者笺以此充飨燕下充祭祀者以言邦家之光谓国有光荣是于宾客之辞也胡考之宁言身得寿考与祭之祝庆万寿无疆义同是于鬼神之辞也及知此为飨燕下为祭祀以飨燕施于宾客故云得其欢心于国家有荣誉祭祀进于祖妣故云多得福禄于身得寿考传正义曰椒犹飶也者椒是木名非香气也但椒木之气香作者以椒言香故传辨之云犹如飶也僖二十三年左传曰虽及胡耇周书諡法保民耆艾曰胡胡为寿也考成释诂文言考者明老而有成徳荡曰虽无老成人是也且此振自者毛虽有此训其义与郑不殊笺正义曰振亦古也者笺以尔雅有此正训故易传以为振亦古也以上陈祭飨二事此承上文故云飨燕祭祀直言飨燕祭祀谓为之得其所也有天下者主于敬待神人接之以礼则人神庆悦至诚感物祥瑞必臻故知非且有且非今斯今谓嘉庆祯祥之事非谓其有而已有之以言报应之疾也且实语助但今谓今时则且亦今时其实是一作者美其事而丁宁重言之耳嘉庆谓王者所得美善之实事祯祥谓嘉庆之前先见为征应者也以其分为二文故属祯祥于上句属嘉庆于下句但祯祥为嘉庆而先见故言将有嘉庆祯祥先来见也以祯祥是事之先应故言先来见嘉庆是善之实事故云不闻而至二者意亦同也此祯祥嘉庆自天为之享燕之礼得所不谓其至而已至言修徳行礼莫不获报乃古又古以来当皆如此非适今时美此太平之主能重于农业获此福庆故歌之也】
　　载芟一章三十一句
　　序良耜秋报社稷也音义【耜音似田器也】疏【正义曰良耜诗者秋报社稷之乐歌也谓周公成王太平之时年谷丰稔以为由社稷之所祐故于秋物既成王者乃祭社稷之神以报生长之功诗人述其事而作此歌焉经之所陈其末四句是报祭社稷之事妇子宁止以上言其耕种多获以明报祭所由亦是报之事也经言百室盈止妇子宁止乃是场功毕入当十月之后而得言秋报者作者先陈人事使毕然后言其报祭其实报祭在秋宁止在冬也本或秋下有冬衍字与丰年之序相渉而误定本无冬字】
　　畟畟良耜俶载南亩播厥百谷实函斯活传畟畟犹测测也笺云良善也农人测测以利善之耜炽菑是南亩也种此百谷其种皆成好含生气言得其时或来瞻女载筐及筥其饟伊黍其笠伊纠其镈斯赵以薅荼蓼传笠所以御暑雨也赵刺也蓼水草也笺云瞻视也有来视女谓妇子来馌者也筐筥所以盛黍也丰年之时虽贱者犹食黍馌者见载纠然之笠以田器刺地薅去荼蓼之事言闵其勤苦荼蓼朽止黍稷茂止获之挃挃积之栗栗其崇如墉其比如栉以开百室传挃挃获声也栗栗众多也墉城也笺云百室一族也草秽既除而禾稼茂禾稼茂而谷成熟谷成熟而积聚多如墉也如栉也以言积之高大且相比廹也其已治之则百家开户纳之千耦其耘辈作尚众也一族同时纳谷亲亲也百室者出必共洫间而耕入必共族中而居又有祭酺合醵之欢百室盈止妇子宁止杀时犉牡有捄其角以似以续续古之人传黄牛黑唇曰犉社稷之牛角尺以似以续嗣前岁续往事也笺云捄角貌五谷毕入妇子则安无行馌之事于是杀牲报祭社稷嗣前岁者复求有丰年也续往事者复以养人也续古之人求有良司穑也音义【畟楚侧反尔雅云畟畟耜也郭云犹严利也种章勇反筐丘方反筥纪吕反饟式亮反笠音立纠居黝反又其皎反镈音博赵徒了反刺也又如字沈起了反又徒少反薅呼毛反説文云防田草也又云或作茠引此以茠荼蓼荼蓼上音徒下音了刺七亦反下同盛音成去起吕反朽虚有反烂也挃珍栗反积子赐反比毗志反注同栉侧瑟反酺音蒲又音歩醵其据反又其畧反合钱饮酒也犉如纯反本亦作捄音虬复扶又反下同】疏【正义曰毛以为农人以畟畟然利刀善耜始事于南亩而耕之种其百众之谷其实皆含此当时生之气故生而渐长农人事而芸之于是有来视汝之农人者载其方筐及其圆莒其筐筥所盛以饟者维是黍也既饟到田见其农夫所载之笠维纠然其田器之镈以此赵而刺地以薅去荼蓼之草其荼蓼之草既朽败止黍稷乃茂盛止及其成熟乃获刈之挃挃然为声既获讫乃积聚之栗栗然众多所积聚者其大如城雉之峻壮其比迫如栉齿之相次既蹂践而治之则以开百室一时而纳之于是百室皆盈满而多谷粟止妇子皆不行而安宁止天下大熟民安如此国家乃杀是犉牡之牲有捄然者此牲之角用此牲以报祭社稷所以报祭之者以嗣继其先岁复求其丰年以续接其往岁复得以养人又求良善司啬以续古昔之人庶其常勤劝农常得丰年也郑唯俶载为炽菑为异余同传正义曰畟畟犹测测者以畟畟文连良耜则是刃利之状故犹测测以为利之意也释训云畟畟耜也舍人曰畟畟耜入地之貌郭璞曰言严利也笠所以御暑雨也者笠之为器暑雨皆得御之故兼言也其镈斯赵则赵是用镈之事镈是锄类故赵言刺地也又释草云蔷虞蓼某氏曰蔷一名虞蓼孙炎曰虞蓼是泽之所生故为水草也蓼是秽草荼亦秽草非苦菜也释草云荼委叶舍人曰荼一名委叶某氏引此诗则此荼谓委叶也王肃云荼陆秽蓼水草然则所由田有原有隰故并举水陆秽草笺正义曰瞻视释诂文下言妇子宁止明此以为不宁故知有来视汝谓妇子来馌者也筐筥之下即云饟黍故知筐筥所以盛黍也少牢特牲大夫士之祭礼食有黍明黍是贵也玉藻云子卯稷食菜羹为忌日贬而用稷是为贱也贱者当食稷耳故云丰年之时虽贱者犹食黍瞻汝是见彼农人之时而陈其笠其镈故知见农人戴纠然之笠以田器刺地去荼蓼之草定本集注皆云去荼蓼之事言闵其勤苦与俗本不同传正义曰释训云挃挃获也栗栗众也李巡曰栗栗积聚之众孙炎曰挃挃获声也皆取此为说也城之与墙俱得为墉但此比髙大故为城笺正义曰百室一族也者周礼五家为比五比为闾四闾为族是百室为一族于六乡则一族于六遂则一酂是郑以乡尊于遂故举乡言耳上篇言千耦此篇言百室虽未必一人作而其文千百不同故解其意千耦其耘辈作者尚众故举多言也一族同时纳谷见聚居者相亲故举室言也又解族党州乡皆为聚属独以百室于亲亲之意由百室出必共洫间而耕入必共族中而居又有同祭酺合醵之欢也故徧言之也遂人云百夫有洫故知百室共洫间而耕彼注云百夫一酂之田为六遂之法族在六乡而引彼者小司徒注云乡之田制与遂同故得举酂之制以言族也祭酺者族师职云春秋祭酺注云酺者为人物灾害之神也古书酺为歩杜子春云当为酺谓校人职又有冬祭马歩则未知此世所云蝝螟之酺与人鬼之歩与盖亦为坛位如雩祭云族无饮酒之礼因祭酺而与其民以长幼相醻酢焉郑于彼虽以酺歩为疑而以酺为正故此以酺言之蝝螟食谷之虫害及人物此神能为灾害故祭以止之因此祭酺聚钱饮酒故后世听民聚饮皆谓之酺汉书每有嘉庆令民大酺五日是其事也彼注云因祭酺而与其民长幼相醻即此合醵也礼器云曾子曰周礼其犹醵与注云合钱饮酒为醵王居明堂之属乃命国家醵是也族师虽云祭酺不言即为醵饮酒礼记自有醵语不云醵是族法郑知祭酺必有饮酒合醵是族法者以族师上文云月吉则属民而读邦法书其孝悌睦姻有学者即云春秋祭酺亦如之是于祭酺亦属民读法因祭而聚族民明其必为行礼不可徒然又以族无饮酒之礼故知因祭餔必合钱饮酒与其民长幼相醻酢也乡饮酒之礼州长于春秋有属民射于州序之礼党正于国索鬼神而祭祀有属民饮酒于序以正齿位之礼此皆礼有饮酒当以公物供之无为须合钱也唯族无饮酒之礼明合钱饮酒是族师之法故笺以为同族之礼传正义曰黄牛黑唇曰犉者释畜直云黑唇犉以言黑唇明不与身同色牛之黄者众故知黄牛也某氏亦云黄牛黑唇曰犉取此传为说也地官牧人云凡阴祀用黝牛毛之注云阴祀祭地北郊及社稷也然则社稷用黝牛角以黑而用黄者盖正礼用黝至于报功以社是土神故用黄色仍用黑唇也以经言角辨角之长短故云社稷之牛角尺也王制云祭天地之牛角茧栗宗庙之牛角握宾客之牛角尺无社稷之文卑于宗庙宜与宾客用尺也礼纬稽命征云宗庙社稷角握此笺不易毛传盖以礼纬难信不据以为正也社稷太牢独云牛者牛三牲为大故特言之以似以续似则为嗣嗣续俱是继前之言故为嗣前岁续往岁之事前往一也皆求明年使续今年据明年而言故谓今年为前往也笺正义曰捄角貌者此有捄其角与兕觥其觩角弓其觩觩皆与角共文故为角貌以上言其饟是妇子所为也言宁止遥结上句故知安无行馌之事序云秋报社稷故云于是杀牲以报祭社畟也此为年丰报祭而云更求嗣续故知嗣前岁者复求有丰年也嗣往事者复求以养人也言今岁已有丰年得谷养人求今后岁复然也嗣续一义也丰年养人亦一事故因其异文而分属之耳甫田云以介我稷黍是求有年也以谷我士女是求养人也续古之人文连犉牡之末则亦祭求之非人无以续人明求将来之人使续往古之人农事须人唯司啬耳故知求有良司啬谓求善田畯也言得善官教民可以益使年丰故也司啬已有选择而祭神求之者得贤以否亦是神明所助故因祭求之】
　　良耜一章二十三句
　　序丝衣绎宾尸也高子曰灵星之尸也笺云绎又祭也天子诸侯也绎以祭之明日卿大夫曰宾尸与祭同日周曰绎商谓之肜音义【丝衣绎祭之服绎音亦祭之明日又祭也字书作释融余戎反尚书作肜音同】疏【正义曰丝衣诗者绎宾尸之乐歌也谓周公成王太平之时祭宗庙之明日又设祭事以寻绎昨日之祭谓之为绎以宾事所祭之尸得之得礼诗人述其事而为此歌焉经之所陈皆绎祭始末之事也子夏作序则唯此一句而已后世有髙子者别论他事云灵星之尸言祭灵星之时以人为尸后人以髙子言灵星尚有尸宗庙之祭有尸必矣故引髙子之言以证宾尸之事子夏说受圣旨不须引人为证毛公分序篇端于时已有此语必是子夏之后毛公之前有人着之史传无文不知谁着之故郑志答张逸云髙子之言非毛公后人着之止言非毛公后人亦不知前人为谁也以郑言非毛公后人着之不云诗序本有此文则知郑意不以此为子夏之言也郑知非毛公后人着之者郑去毛公未为久逺此书有所传授故知毛时有之若是后人着之则郑宜除去答之以此明已不去之意以毛公之时已有此言故也髙子者不知何人孟轲弟子有公孙丑者称髙子之言以问孟子则髙子与孟子同时赵岐以为齐人此言髙子盖彼是也灵星者不知何星汉书郊祀志云高祖诏御史其令天下立灵星祠张晏曰龙星左角曰天田则农祥也晨见而祭之史传之说灵星唯有此耳未知髙子所言是此以否笺正义曰绎又祭释天文李巡曰绎明日复祭曰又祭知天子诸侯同名曰绎以祭之明日者宣八年六月辛巳有事于太庙仲遂于垂壬午犹绎有事谓祭事也以辛巳日祭壬午而绎是皆为诸侯用祭之明日此则天子之礼同名曰绎故知天子亦以祭之明日也故公羊传曰绎者何祭之明日也知卿大夫曰宾尸者今少牢馈食礼者卿大夫之祭礼也其下篇有司彻云若不宾尸注云不宾尸谓下大夫也以言若不宾尸是对有宾尸者有司彻所行即宾尸之礼是即大夫曰宾尸案其礼非异日之事故知与祭同日然则天子诸侯谓之绎卿大夫谓之宾尸是绎与宾尸事不同矣而此序云绎宾尸者绎祭之礼主为宾事此尸但天子诸侯礼大异日为之别为立名谓之为绎言其寻绎昨日卿大夫礼小同日为之不别立名直指其事谓之宾尸耳此序言绎者是此祭之名宾尸是此祭之事故特详其文也周曰绎商谓之肜者因绎又祭遂引释天以明异代之礼别也彼云周曰绎商曰肜孙炎曰肜者亦相寻不絶之意尚书有髙宗肜日是其事也】
　　丝衣其紑载弁俅俅自堂徂基自羊徂牛鼐鼎及鼒传丝衣祭服也紑絜鲜貌俅俅恭顺貌基门塾之基自羊徂牛言先小后大也大鼎谓之鼐小鼎谓之鼒笺云载犹戴也弁爵弁也爵弁而祭于王士服也绎礼轻使士升门堂视壶濯及笾豆之属防往于基告濯具又视牲从羊之牛反告充已乃举鼎幂告絜礼之次也鼎圜弇上谓之鼒兕觥其觩旨酒思柔不吴不敖胡考之休传吴哗也考成也笺云柔安也绎之旅士用兕觥变于祭也饮美酒者皆思自安不讙哗不敖慢也此得寿考之休征音义【紑孚浮反徐孚不反又音培又音弗载如字又音戴同弁皮变反俅音求恭慎也说文作絿同鼐乃代反郭音乃鼒音兹徐音灾郭音才说文作镃字音兹塾音孰门侧堂也或音育幂亡歴反本亦作鼏圜音圆弇古奄字□字又作兕徐履反又觥古横反罚爵也字又作觵同觓音虬本又作觩吴旧如字说文作防防大言也何承天云吴字误当作吴从口下大故鱼之大口者名防胡化反此音恐惊俗也音话敖五诰反本又作傲注同哗音花讙火官反又火元反慢亡谏反】疏【正义曰此述绎祭之事上五句言祭之初下四句言祭之未初言卑者恭顺则当祭尊者可知祭未举其不慢则当祭敬明矣是举终始以见中举轻以明重上言于祭之前使士之行礼在身所服以丝为衣其色紑然而鲜絜在首载其爵色之麻弁其貌俅俅而恭顺此丝衣载弁之人从门堂之上既视壶濯及笾豆降往于门塾之基告君以濯具更视三牲从羊而往牛所以告肥充又发举其鼐鼎及鼒鼎之覆幂而告此鼎之絜夫祭之初惟卑者行事尚能恭顺故至于当祭事尸礼无失者以此至于祭未旅醻之节兕觥罚爵其觩然徒设无所用之所以然者由此助祭饮美酒者皆思自反不讙哗不傲慢每事如礼故无所罚恭顺如此当于神明是得寿考之休征言祭而得礼必将得福故美而歌之传正义曰丝衣祭服也者此述祭事故知丝为之故云丝衣祭服传虽不解弁亦当以为爵弁爵弁之服衣纁裳皆以丝为之故云丝衣也丝衣与紑共文故为絜鲜貌也载弁谓人戴弁也戴弁者俅俅则俅俅人貌故为恭顺貌也基门塾之基者释宫云门侧之堂谓之塾孙炎曰夹门堂也冬官匠人云门堂三之二注云以为塾也白虎通云所以必有塾何欲以饰门因取其名明臣下当见于君必孰思其事是塾为门之堂也直言自堂徂基何知非庙堂之基者以绎礼在门不在庙故知非庙堂也郊特牲曰绎之于库门内祊之于东方失之矣绎于门内为失明其当在门外祊以东方为失明其当在西方是祊之与绎一时之事故注云祊之礼宜于庙门外之西室绎又于其堂神位在西二者同时而大名曰绎又礼器曰为祊乎外注云祊祭明日之绎祭也谓之祊者于庙门外之旁因名焉其祭之礼既设祭于室而事尸于堂孝子求神非一处也以此二注言之则祊绎大同而绎统名焉绎必在门故知基是门塾之基谓庙门外西夹之堂基也自羊徂牛是从此往彼为先后之次故知诗意言先小后大为行事之渐也释器云鼎絶大者谓之鼐鼐既絶大鼒自然小故曰小鼎谓之鼒此经自堂徂基但言所往之处不言所为之事牛羊但言所视之物不言所往之处互相足也鼐及鼒不言自徂防上自徂之文鼎则先大后小与牛羊异者取鼒为韵故变其文也笺正义曰载犹戴也者载者在上之名故经称载弁若言以头戴之则于人易晓故云载犹戴也礼有冠弁韦弁皮弁皆不以丝为衣且非祭祀之服杂记云士弁而祭于公冠而祭于已士冠礼有爵弁服絿衣与此丝衣相当故知此弁是爵弁士服之以助君祭也又解天子之朝羣官多矣所以不使服冕之人而使戴弁之意由绎之礼轻故使士也若正祭则小宗伯云视滫濯祭之日逆齐省镬告时于王告备于王彼正祭重使小宗伯此绎祭轻故使士盖亦宗伯之属士也知使士升门堂视壶濯及笾豆者以特牲虽则士礼而士卑不嫌其礼得同君故准特牲为说特牲先夕陈事主人即位于堂下宗人升自西阶视壶濯及笾豆反降东北面告濯具主人出复外位宗人视牲告充宗人举鼎幂告絜彼先视濯笾豆次视牲次举鼎先后与此羊牛鼐次第正同自堂徂基文在牛羊之上自然是视壶濯笾豆矣以此知自堂徂基是告濯具从羊之牛是告充鼐鼎及鼒是举幂告絜也礼之次者谓特牲之礼为此次故准之以说天子之礼也鼎圜弇上谓之鼒释器文孙炎曰鼎敛上而小口者以传直言小鼎不说其形故取尔雅文以足之传正义曰吴哗考成者人自娱乐必讙哗为声故以娱为哗也定本娱作吴考成释诂文笺正义曰柔安释诂文少牢特牲大夫士之祭也其礼小于天子尚无兕觥故知天子正祭无兕觥矣今此绎之礼至旅醻而用兕觥变于正祭也知至旅而用之者兕觥所以罚失礼未旅之前无所可罚至旅而可献醻交错或容失礼宜于此时设之也有司彻是大夫宾尸之礼犹天子之绎所以无兕觥解者以大夫礼小即以祭日行事未宜有失故无也上经说祭初行礼唯谓士耳此言饮美皆思自安则是诸助祭者非独士也以祭末多倦怠傲慢故美其于祭之末能不讙哗不傲慢则于祭前齐敬明矣恭敬明神必将获福故以此得寿考之休征寿考未然之事故言征也】
　　丝衣一章九句
　　序酌告成大武也言能酌先祖之道以养天下也笺周公居摄六年制礼作乐归政成王乃后祭于庙而奏之其始成告之而已音义【酌音灼字亦作汋大如字徐音泰】疏【正义曰酌诗者告成大武之乐歌也谓周公摄政六年象武王之事作大武之乐既成而告于庙作者覩其乐成而思其武功述之而作此歌焉此经无酌字序又说名酌之意言武王能酌取先祖之道以飬天下之民故名篇为酌毛以为述武王取纣之事即是武乐所象众郑以为武王克殷用文王之道故经述文王之事以昭成王所由功成而作此乐所以上本之也言告成大武不言所告之庙有瞽始作乐而合乎太祖此亦当告太祖也大司乐舞大武以享先相然则诸庙之中皆用此乐或亦徧告羣庙也言酌先祖之道者周之先祖后稷以来先世多有美道武王酌取用之除残去暴育养天下故诗人为篇立名谓之为酌序其名篇之意于经无所当也郑以经陈文王之道武王得而用之亦是酌取之义但所酌之事不止此耳经有遵养时晦毛谓武王取纣郑为文王养纣此言以养天下则是爱养万民非养纣身虽养字为同非经养也酌左传作约古今字耳笺正义曰周公摄政六年制礼作乐明堂位文虽六年已作归政成王乃后祭于庙而奏之初成之时未奏用也其始成告之而已故此篇歌其告成之事言此者以明告之早晩谓在居摄六年告之也知然者以洛诰为摄政七年之事而经称周公戒成王云肇称殷礼祀于新邑时待成王即政乃行周礼礼既如此乐亦宜然故知大武之乐归政成王始祭庙奏周公初成之日告之而已】
　　于铄王师遵养时晦时纯熙矣是用大介传铄美遵率养取晦昧也笺云纯大熙兴介助也于美乎文王之用师率殷之叛国以事纣养是闇昧之君以老其恶是周道大兴而天下归往矣故有致死之士助之我龙受之蹻蹻王之造载用有嗣传龙和也蹻蹻武貌造为也笺云龙宠也来助我者我宠而受用之蹻蹻之士皆争来造王王则用之有嗣传相致实维尔公允师传公事也笺云允信也王之事所以举兵克胜者实维女之事信得用师之道音义【于音乌注同铄舒灼反蹻居表反造毛才老反郑七报反诣也传直专反】疏【正义曰毛以为因告大武之成故歌武王之事于乎美哉武王之用师也率此师以取是闇昧之君谓诛纣以定天下由既诛纣故于是令周道大明盛矣是大明之故遂有大而又大谓致令时之太平也又本用师取昧之事所以为可美者以我周公用天人之和而受之言以和受殷非苟用强力也蹻蹻然有威武之貌者我武王之所为则用此武而有嗣文王之功王能如是故叹美之实维尔王之事信得用师之道以此故作为大武以象其事郑以为大武象武王伐纣本由文王之功故因告成大武追美文王之事于乎美哉文王之用师众也乃率殷之叛国养是暗昧之君以成其恶故民服文王能以多事寡以是周道乃大兴矣由有至美之徳诚义足以感人是以大贤士来而助之贤士既来我文王宠而受之来者既受用故蹻蹻然有威武之士竞于我王之造言其皆来造王王则宠而用之以此而有嗣续言其传相致逹续来不絶由是武王因之得成功作乐故叹美之实维以武王之事信得用师之道言武王以文王之故故得道也传正义曰铄美释诂文又云遵率循也俱训为循是遵得为率武王于纣养而取之故以养为取宣十二年左传引此云遵养时晦耆昧也故转晦为昧言取是暗昧则谓武王取纣不得与郑同也又缉熙之训皆为光明介字毛皆为大则此亦宜然王肃云于乎美哉武王之用众也率以取是昧谓诛纣定天下以除昧也于是道大明是用有大大言太平也笺正义曰纯大熙兴皆释诂文以卒句乃言信得用师之道于此未宜叹其大大故依常训以介为助以武王之业因于文王飬纣不伐是文王之事此说大武功成文宜本之于父故以为美文王之师养者承事之辞故云率殷之叛国以事纣左传云耆昧也皇矣云上帝耆之是养之至老故云养是暗昧之君以老其恶论语云三分天下有其二以服事殷周之徳可谓之至徳孔子叹美文王谓之至徳是周道以飬纣之故遂得大兴也孟子说伯夷避纣居北海之滨太公避纣居东海之滨闻文王作兴而归之二老者天下之大老也而归之是天下父归之也天下父归之其子焉往也是天下归往之也文武之士并归周但下言蹻蹻是威武之貌故云有致死之士众来助之文王率殷之叛国以事纣襄四年左传文传正义曰龙和也者龙之为和其训未闻鲁颂称蹻蹻虎臣故为武貌造为释言文王肃云我周家以天人之和而受殷用武德嗣文之功传意或然天人之和谓天助人从和同与周也笺正义曰龙宠也者上言大介为大来助周则我龙受之龙此大介宠之以龙为声故龙为宠也来即宠受人皆羡之故蹻蹻之士争来造王而王又用之则其余嗣续而至儒行说交友之道久相待逺相致故以有嗣为传相致也从大介至有嗣即之为三等言从周之士有先后而至也传正义曰公士释诂文笺正义曰允信释诂文王说行文王之士至此乃述武王故言武王之士所以举兵克胜谓伐纣胜之也】
　　酌一章九句
　　序桓讲武类祃也桓武志也笺云类也祃也皆师祭也音义【祃马嫁反桓武志也本或以此句为注】疏【正义曰桓诗者讲武类祃之乐歌也谓武王将欲伐殷陈列六军讲习武事又为类祭于上帝为祃祭于所征之地治兵祭神然后克纣至周公成王太平之时诗人追述其事而为此歌焉序又说名篇之意桓者威武之志言讲武之时军师皆武故取桓字名篇也此经虽有桓字止言王身之武名篇曰桓则谓军众尽武諡法辟土服逺曰桓是有威武之义桓字虽出于经而与经小异故特解之经之所陈武王伐纣之后民安年丰克定王业代殷为王皆由讲武类祃得使之然作者主美武王意在本由类祃故序逹其意言其作之所由讲武是军众初出在国治兵也类则于内祭天祃则在于所征之地自内而出为事之次也笺正义曰释天云是类是祃师祭也王制云天子将出征类乎上帝祃于所征之地注云上帝谓五徳之帝所祭于南郊者言祭于南郊则是感生之帝夏正于南郊祭者周则苍帝灵威仰也南郊所祭一帝而已而云五徳之帝者以记文不指言周不得斥言苍帝故漫言五德之帝以总之又嫌普祭五帝故言南郊以别之五徳者五行之徳此五方之帝各有本徳故称五德之帝太昊炎帝之等感五行之徳生亦得谓之五徳之帝但类于上帝谓祭上天非祭人帝也且人帝无时在南郊祭者以此知非人帝也谓之类者尚书欧阳说以事类祭之天位在南方就南郊祭之春官肆师云类造上帝注云造犹即也为兆以类礼即祭上帝也类礼依郊祀而为之者言依郊祀为之是用欧阳事类之说为义也言为兆以祭上帝则是随兵所向就而祭之不必祭于南郊但所祭者是南郊所祭之天耳正以言造故知就其所往为其兆位而祭之不要在南郊此言小异于欧阳也南郊之祭天周以稷配此师祭所配亦宜用常配之人周即当以后稷也祃之所祭其神不明肆师云凡四时之大田猎祭表貉则为位注云貉师祭也于立表处为师祭祭造军法者祷气势之增倍也其神盖蚩尤或曰黄帝又甸祝掌四时之田表貉之祝号杜子春云貉兵祭也田以讲武治兵故有兵祭习兵之礼故貉祭祷气象之千百而多获由此二注言之则祃祭造兵为军法者为表以祭之祃周礼作貉貉又或为貊字古今之异也貉之言百祭祀此神求获百倍】
　　绥万邦屡丰年笺云绥安也屡亟也诛无道安天下则亟有丰熟之年阴阳和也天命匪解桓桓武王保有厥士于以四方克定厥家传士事也笺云天命为善不解倦者以为天子我桓桓有威武之武王则能安有天下之事此言其当天意也于是用武事于四方能定其家先王之业遂有天下于昭于天皇以间之传间代也笺云于曰也皇君也于明乎曰天也纣为天下之君但由为恶天以武王代之音义【屡力住反亟欺冀反数也下同解音懈注同于音乌注同间间厠之间注同】疏【正义曰毛以为武王诛纣之后安此万邦使无兵宼之害数有丰年无饥馑之忧所以得然者上天所命命为善不解倦者以为天子桓桓然有威武之武王则能安有其天下之事是其为善不倦故为天所命于是用其武事于四方除其四方之残贼能安定其家谓成就先王之业遂为天下之主乃叹而美之于乎此武王之徳乃明见于天殷纣以暴虐之故武王得用此美道以代之郑唯下二句为异言于明乎曰天言天道之大明也纣为天下之君但由为恶之故天以武王伐之余同笺正义曰绥安释诂文又云亟屡疾也同训为疾是屡得为亟也经言万国笺言天下天下即万国也尧典云协和万邦哀七年左传曰禹防诸侯于涂山即玉帛者万国则唐虞夏禹之时乃有此万国耳王制之注以殷之与周唯千七百七十三国无万国矣此言万国者因下有万国遂举其大数此文广言天下之大不斥诸侯之身国数自可随时变易其地犹是万国之境故得举万言之此安天下有丰年谓伐纣即然僖十九年左传云昔周饥克殷而年丰是伐纣之后即有丰年也天命为善不解倦者以天命匪解为下文总之克定厥家是天下之事故知天命以为天子也安有天下之事谓天下众事武王能安而有之以天下为任而行之不解言其当于天意也以当天意故天命之于是用其武事于四方谓既能诛纣又四方尽定由是万国得安阴阳得和此言结上之意也家者承世之辞故云能定其家先王之业遂有天下先王虽有其业而家道未定故于伐纣其家始定也传正义曰间代释诂文毛传未有以于为曰皇多为美此义必不与郑同也王肃云于乎周道乃昭见于天故用美道代殷定天下传意或然笺正义曰于曰皇君释诂文言于明乎曰天言天去恶与善其道至光明也以武王代纣即是明之事言武王当天意以代纣所以叹美之】
　　桓一章九句
　　序赉大封于庙也赉予也言所以锡予善人也笺云大封武王伐纣时封诸臣有功者音义【赉来代反与也徐又音来】疏【正义曰赉诗者大封于庙之乐歌也谓武王既伐纣于庙中大封有功之臣以为诸侯周公成王太平之时诗人追述其事而为此歌焉经无赉字序又说其名篇之意赉予也言所以锡予善徳之□故名篇曰赉经之所陈皆是武王陈文王之徳以戒勑受封之人是其大封之事也此言大封于庙谓文王庙也乐记说武王克殷之事云将帅之士使为诸侯下文则云虎贲之士脱劒祀乎明堂注云文王之庙为明堂制是大封诸侯在文王之庙也笺正义曰以言大封则所封者广唯初定天下可有此事守文之世不应得然且宣十二年左传曰昔武王克商而作颂其三日敷时绎思我徂维求定引此文以为武王之颂故知武王伐纣时封诸臣有功者封为诸侯乐记武王克殷未及下车而封蓟祝陈下车而封杞宋又言将率之士使为诸侯是大封也昭二十八年左传曰昔武王克商光有天下其兄弟之国者十有五人姬姓之国者四十人古文尚书武成篇说武王克殷而反祀于宗庙列爵惟五分土惟三大赉于四海而万姓悦服皆是武王大封之事此言大封于庙乐记未至庙而已封三恪二代者言其急于先代之意耳祭统曰古者明君必赐爵禄于太庙示不敢専也然则武王未及下车虽有命封之必至庙受策乃成封耳亦在此大封之中也皇甫谧云武王伐纣之年夏四月乙卯祀于周庙将率之士皆封诸侯国四百人兄弟之国十五人同姓之国四十人如谧之言此大封是伐纣之年事也】
　　文王既勤止我应受之敷时绎思我徂维求定传勤劳应当绎陈也笺云敷犹徧也文王既劳心于政事以有天下之业我当而受之敷是文王之劳心能陈绎而行之今我往以此求定谓安天下也时周之命于绎思笺云劳心者是周之所以受天命而王之所由也于女诸臣受封者陈绎而思行之以文王之功业勑劝之音义【敷音孚绎音亦徧音遍下篇同于郑如字王音乌王于况反又如字下篇同】疏【正义曰武王既封诸臣有功者于文王之庙因以文王之道戒勑之言我父文王既以勤劳于政事止以勤劳于事故有此天下之业我当受而有之故我徧于是文王劳心之事皆陈而思行之我往以此维求安定言用文王之道往行天下以求天下之定此文王劳心之事是我周之受天命而王之所由于乎今汝诸臣受封者亦当陈而思行之言已陈行文王之道勑诸臣亦使陈而行之以此而至于太平故追述而歌之也传正义曰勤劳应当绎陈皆释诂文笺正义曰敷训为布是广及之义故云犹徧也文王既劳心于政事者尚书所谓日是不遑暇食是其事也由此劳心以有天下之业我当受之谓受其位为天子也今我往以此求定者往者自已及物之辞谓行之于天下以求安定天下也是周之所以受天命者言是者上之劳心也上天之命命不解怠者故知劳心是周之所以受天命而王之所由此诗为大封而作故知于绎思是勑诸臣受封使陈而思行之文王之道可永为大法故以文王之功业勑劝之于亦叹辞也】
　　赉一章六句
　　序般巡守而祀四岳河海也笺云般乐也音义【般薄寒反注同守手又反般乐也音洛崔集注本用此注为序文】疏【正义曰般诗者巡守而祀四岳河海之乐歌也谓武王既定天下巡行诸侯所守之土祭祀四岳河海之神神皆飨其祭祀降之福助至周公成王太平之时诗人述其事而作此歌焉经言乔岳翕河是祀河岳之事也经无般字序又说其名篇之意般乐也为天下所美乐定本般乐二字为郑注未知孰是岳实有五而称四者天子巡守逺适四方至于其方之岳有此祭礼于中岳无事故序不言焉四渎者五岳之四故周礼岳渎连文序既不言五岳故亦不言四渎以河是四渎之一故举以为言汉书沟洫志曰中国川原以百薮莫着于四渎而河为宗然则河为四渎之长巡守四渎皆祭言河可以兼之经无海而序言海者海是众川所归经虽不说祭之可知故序特言之】
　　于皇时周陟其高山嶞山乔岳允犹翕河传高山四岳也堕山山之嶞堕小者也翕合也笺云皇君乔髙犹图也于乎美哉君是周邦而巡守其所至则登其髙山而祭之望秩于山川小山及髙岳皆信案山川之图而次序祭之河言合者河自大陆之北数为九祭者合为一敷天之下裒时之对时周之命传裒聚也笺云裒众对配也徧天之下众山川之神皆如是配而祭之是周之所以受天命而王也音义【于音乌注同嶞吐果反注同郭云山狭而长也又同果反字又作堕乔岳上音桥下音岳翕许及反裒蒲侯反于绎思毛诗无此句齐鲁韩诗有之今毛诗有者衍文也崔集注本有是采三家之本崔因有故解之】疏【正义曰毛以为于乎美哉是周家也既定天下巡省四方所至之处则登其髙山之岳而祭之其祭之也于大山之傍冇嶞嶞然之小山与髙而为岳者皆信案山川之图者又合九河为一以大小次序而祭之也徧天之下山川皆聚其神于是配而祭之能为百神之主徳合山川之灵是周之所以受天命由此也郑唯以皇为君裒为众为异余同传正义曰岳必山之髙者故知髙山四岳也嶞山对髙山为小故知山之小者嶞嶞然言其狭长之意也毛于皇字多训为美王肃云美矣是周道已成天下无违四面巡岳升祭其髙山传意或然翕合释诂文笺正义曰皇君乔髙释诂文犹图释言文以于已是叹美之辞故以皇为君君是周邦谓为天子也巡守所至则登其髙山而祭之谓每至其方告祭其方之岳也尧典及王制说巡守之礼皆言望秩于山川尧典注云徧以尊卑次秩祭之则知嶞山乔岳允犹翕河皆谓秩祭之事故云小山髙岳皆信案山川之图而次序祭之此即望秩之事也乔岳与上句髙山俱是一事但巡守之礼其祭主于方岳故先言陟其髙山又说望秩之意言小山亦可与四岳同祭故又言乔岳令与小山为类见其同祭之耳允犹之文承山岳之下可案山图耳而幷云川者山之与川共为一图言望秩山川则亦案图耳但河分为九合而祭之一故退翕河之文在允犹之下使之不蒙允犹自河以外其余众川明皆案图祭之故云信案山川之图信者谓审信而案之又解山不言合独河言合者河自大陆之北敷为九河祭者合之为一故云翕也禹贡导河自积石至于龙门南至于华阴东至于底柱又东至于孟津东过洛汭至于大岯比过洚水至于大陆又北播为九河同为逆河入于海是大陆之北敷为九河敷者分散之言与播义同故彼注云播犹散也同合也下尾合为逆同言相迎受也然则因大陆分而为九至下又合为一以其首尾是一故祭者合之汉书地理志钜鹿郡有钜鹿县大陆泽在其北禹贡注云在钜鹿郑志答张逸云钜鹿今名广河泽然则河从广河之北分为九也禹贡兖州九河既道孔安国注云河水分为九道在此州界平原以北是也郑注云河水自上至此流盛而地平无岸故能分为九以哀其势壅塞故通利之也九河之名徒骇太史马颊覆釡胡苏简絜钩盘鬲津周时齐桓公塞之同为一今河间弓髙以东至平原鬲津往往有其遗处焉郑言九河之名释水文也李巡曰徒骇者禹疏九河以徒众起故曰徒骇太史者禹大使徒众通水道故曰太史马颊者河势上广下狭状如马颊覆釡者水多渚其渚往往而处状如覆釡胡苏者其水下流故曰胡苏胡下也苏流也简者水流而简大也絜者言河水多山石之苦故絜絜苦也钩盘者河水曲如钩屈折如盘故曰钩盘鬲津者河水狭小可隔为津故曰鬲津孙炎曰徒骇者禹疏九河功难众惧不成故曰徒骇太史者大使徒众故依名云胡苏者水流多散胡苏然简者水通易也钩盘者水曲如钩盘桓不前也鬲津者水多阨狭可隔以为津而横渡也是解九河之名义也沟洫志称成帝时博士许商以为古记九河之名有徒骇胡苏鬲津今见在成平东光鬲界中自鬲以比至徒骇间相去二百余里今河虽数移不离此域如商此言上举三河之名下以县充之则徒骇在成平胡苏在东光鬲津在鬲县其余六者商所不言盖于时以不能详知其处故也又商言自鬲以北至徒骇间相去二百余里则徒骇是九河之最北者鬲津是九河之最南者然则尔雅之文从北而说也太史马颊钩盘文在胡苏之上则三者在成平之南东光之北也简絜覆釡文在胡苏之下则三者在东光之南鬲县之北也郑亦不能具知所在故云往往有其遗处是其不审之辞也郭璞云徒骇今在成平县东光有胡苏亭鬲盘今皆为县属平原渤海东光成平河间弓髙以东往往有其遗处焉璞言盘今为县以为盘县具余亦不审也虽古之河迹难得而详要于禹贡之时皆在兖州之界于汉之世则兖州之所部近南其界不及于北故郑志赵商谓河在兖州之北已分为九河分而复合于大陆之北又分为九故问之曰禹贡导河至于大陆又北播为九河然则大陆以南固未播也在于兖州安得有九至于何时复得合为一然后从大陆以北复播为九也答曰兖州以济河为界河流分兖州界文自明矣复合为一乃在下头子走南北何所求乎观子所云似徒见今兖州之界不及九河而青冀州分之故疑之耳既知今亦当知古是郑以古之九河皆在兖州之界于汉乃冀州域耳言复合为一乃在下头正以经云同为逆河入于海明幷为一河乃入于海故云在下头耳亦不知所幷之处故不斥言之齐桓公塞为一者不知所出何书其幷为一未知幷从何也传正义曰裒聚释诂文笺正义曰释诂云裒众多也俱训为多是裒得为众释诂云妃合防对是对得为配言徧天之下则无有不祭故以为众山川之神皆配祭之王言配者山川大小相从配之祭无不徧之意也是周之所以受天命而王者言其得神之助故能受天之命武王受命伐纣后乃巡守方始祭祀山川而云受命由此者作者以神能助人归功于神见受命之前已能敬神及今巡守犹能敬之故所以得受天命而王天下言此是神明之助故也此篇末俗本有于绎思三字误也】
　　般一章七句
　　闵予小子之什十一篇十一章百三十七句

　　毛诗注疏卷二十八
　　毛诗注疏卷二十八考证
　　闵予小子章陟降在庭○庭汉书作廷
　　良耜章其镈斯赵○赵周礼注集韵俱作防
　　丝衣章○说文作素衣
　　载弁俅俅○说文作弁服俅俅
　　自羊徂牛○韩诗外传作自羊来牛
　　赉章敷时绎思○敷左传作铺
　　般章允犹翕河笺河自大陆之比数为九○【臣光型】按苑洛语录云九河故道今永平府抚宁县碣石山与诸家所载碣石之状合则九河在沧平间海之湾山东通志马颊在商河覆鬴在海丰钩盘在徳平鬲津在乐陵徒骇在齐河皆济南府所属今真定去济南东西六百余里古河自洚水直趋而北至大陆皆真定地又北播为九河固永平河间地也不应河至大陆北而东反廻流而南以至济南之境考明一统志亦谓在济南不足据从韩说为近
　　笺疏齐桓公塞为一者不知所出何书○【臣光型】按春秋保干图云移河为界在齐吕填阏八流以自广当是本此












　　毛诗注疏卷二十八考证
&lt;经部,诗类,毛诗注疏&gt;
　　钦定四库全书
　　毛诗注疏卷二十九
　　汉郑氏笺　唐陆徳明音义　孔頴达疏
　　鲁颂　【駉之什】
　　序駉颂僖公也僖公能遵伯禽之法俭以足用寛以爱民务农重谷牧于坰野鲁人尊之于是季孙行父请命于周而史克作是颂笺云季孙行父季文子也史克鲁史也音义【駉古荧反说文作骁又作駫同牧徐音目坰古荧反徐又苦营反或苦琼反逺也下同父音甫注同】疏【正义曰作駉诗者颂僖公也僖公能遵伯禽之法伯禽者鲁之始封贤君其法可传于后僖公以前莫能遵用至于僖公乃遵奉行之故能性自节俭以足其用情又寛恕以爱于民务勤农业贵重田谷牧其马于坰逺之野使不害民田其为羙政如此故既薨之后鲁国之人慕而尊之于是卿有季孙氏名行父者请于周言鲁为天子所优不陈其诗不得作风今僖公身有盛徳诗为作颂既为天子所许而史官名克者作是駉诗之颂以颂羙僖公也定本集注皆重有僖公字言能遵伯禽之法者伯禽贤君其法非一僖公每事遵奉序者总以为言也不言遵周公之法者以周公圣人身不之鲁鲁国之所施行皆是伯禽之法故系之于伯禽以见贤能慕贤之意也俭者约于养身为费寡少故能畜聚货财以足诸用寛者缓以驭物政不苛猛故能明慎刑罚以爱下民此虽僖公本性亦遵伯禽为然也务农谓止舍劳役尽力耕耘重谷谓爱惜禾黍不妄损费其事是一但所从言之异耳由其务农故牧于坰逺之野使避民居与良田即四章上二句是也其下六句是因言牧在于坰野即说诸马肥健僖公思使之善终说牧马之事也俭以足用寛以爱民说僖公之徳与务农重谷为首引耳于经无所当也僖公之爱民务农遵伯禽之法非独牧马而已以马畜之贱尚思使之善则其于人事无所不思明矣鲁人尊之以下以诸侯而作颂诗为非常故说其作颂之意虽复主序此篇其义亦通于下三篇亦是行父所请史克所作也此言鲁人尊之谓既薨之后尊重之也笺正义曰行父是季友之孙故以季孙为氏死諡曰文子左传世本皆有其事文十八年左传称季文子使太史克对宣公知史克鲁史也此虽僭名为颂而体实国风非告神之歌故有章句也礼诸侯六闲马四种有良马有戎马有田马有驽马僖公使牧于坰野马皆肥健作者因马有四种故每章各言其一首章言良马朝祀所乗故云彭彭见其有力有容也二章言戎马齐力尚强故云伾伾见其有力也三章言其田马田猎齐足尚疾故云驿驿见其善走也卒章言驽马主给杂使贵其肥壮故云祛祛见其强健也马有异种名色又多故每章各举四色以充之宗庙齐豪则马当纯色首章说良马而有异毛者容朝车所乗故也】
　　駉駉牡马在坰之野传駉駉良马腹干肥张也坰逺野也邑外曰郊郊外曰野野外曰林林外曰坰笺云必牧于坰野者避民居与良田也周礼曰以官田牛田赏田牧田任逺郊之地薄言駉者有驈有皇有骊有黄以车彭彭传牧之坰野则駉駉然骊马白跨曰驈黄白曰皇纯黒曰骊黄骍曰黄诸侯六闲马四种有良马有戎马有田马有驽马彭彭有力有容也笺云坰之牧地水草既羙牧人又良饮食得其时则自肥健耳思无疆思马斯臧笺云臧善也僖公之思遵伯禽之法反覆思之无有竟已乃至于思马斯善多其所及广博音义【牡茂后反草木疏云隲马也说文同本亦作牧驈戸橘反阮孝绪于密反顾野王余橘反郭音述骊力知反沈又郎西反说文字林云深黒色马也跨苦化反又苦故反又胡瓦反郭云髀间也苍颉篇云两股间也骍息营反赤黄曰骍下文同字林火营反种章勇反驽音奴饮食上音防下音嗣又并如字疆居良反竟也覆芳服反】疏【正义曰僖公养四种之马又能逺避良田鲁人尊重僖公作者追言其事駉駉然腹干肥张者所牧养之良马也所以得肥张者由其牧之在于坰逺之野其水草既羙牧人又良饮食得所莫不肥健故皆駉駉然薄言駉者有何马也乃有白跨之驈马有黄白之皇马有纯黑之骊马有黄骍之黄马此等用之以驾朝祀之车则彭彭然有壮力有仪容矣是由牧之以理故得使然此僖公思遵伯禽之法反覆思之无有竟已其所思乃至于马亦令之使此善是其所及广博不可忘也定本牧马字作牡马传正义曰腹谓马肚干谓马胁宣十五年左传曰虽鞭之长不及马腹谓鞭马肚也庄元年公羊传曰拉公干而杀之谓折公胁也肥张者充而张大故其色駉駉然是马肥之貎耳但毛以四章分说四种之马故言駉駉良马腹干肥张明首章为良马二章为戎马也坰者阔广之义故为逺释地云邑外谓之郊郊外谓之牧牧外谓之野野外谓之林林外谓之坰此传杜于彼文而不言郊外曰牧注云郊外曰野者自郊以外野为通称因即据野为说不言牧马且彼郊外之牧与此经牧马字同而事异若言郊外牧嫌与牧马相渉故略之也郊牧野林坰自邑而出逺近之异名孙炎曰邑国都也设百里之国五者之界界各十里然则百里之国国都在中去境五十每十里而异其名则坰为边畔去国最逺故引之以证坰为逺也彼据小国言之郊为逺郊牧野林坰自郊外为差则郊也牧也野也坰也四者不同处笺称牧于坰野又言牧在逺郊便是郊牧坰野共为一处与尔雅异者自国都以外郊为大限言牧在逺郊谓所牧之处在逺郊之外正谓在坰是也野者郊外通名故周礼六遂在逺郊之外遂人职云凡治野田是其郊外之地总称野也牧于坰野自谓放牧在坰非逺近之名虽字与尔雅相渉其意皆不同也孙炎言百里之国十里为郊则郊之逺近计境之广狭以为差也聘礼云宾及郊注云郊逺郊周制天子畿内千里逺郊百里以此差之逺郊上公五十里侯四十里伯三十里子三十里男十里也近郊各半之是郑之所约也以聘礼下云宾至于近郊故知宾及郊者为逺郊也司马法云王国百里为逺郊且王畿千里其都去境五百里尔雅从邑之外止有五明当每皆百里故知逺郊百里也知近郊半之者书序云周公既没命君陈分正东郊成周于时周都王城而谓成周为东郊则成周在其郊也于汉王城为河南成周为洛阳相去不容百里则所言郊者谓近郊故注云天子近郊五十里今河南洛阳相去则然是郑以河南洛阳约近郊之里数也周礼杜子春注云五十里为近郊白虎通亦云近郊五十里逺郊百里是儒者相传为然昭二年叔弓如晋左传曰晋侯使郊劳服防云近郊三十里或当别有依终与郑异也书传云百里之国二十里之郊七十里之国九里之郊三十里之国三里之郊言其百里七十里是夏殷诸侯之国其郊与周异也笺正义曰必牧于坰野者解牧马必在坰野之意以国内居民多近都之地贵必牧于坰野者避民居与良田故也以序云务农重谷牧于坰野故知有避民田之义也引周礼者地官载师文彼注郑司农云官田者以备公家之所耕也牛田者以养公家之牛也赏田者赏赐之田也牧田者牧六畜之田谓官田庶人在官者其家所受田也牛田牧田畜牧者之家所受田也必易司农者以载师掌任土之法以物地事所陈者为制贡赋而言也若官所耕田及牛牧之田则自公家所田无赋税之事下文何云近郊十一逺郊二十而三为税法也以此故易之彼司农以牛田为牧家所受则非复放牧之田而引证此者以牧人之牧六畜常在逺郊之外因近其牧处而给之田故引此为证牧马之处当逺于国也彼虽天子之法明诸侯亦当然则牧在逺地避民良田乃是礼法当然自僖公以前不能如礼故特羙之传正义曰上言駉駉牡马在坰之野是马之肥乃言其牧处此云薄言駉者有驈有皇是就其所牧之中言肥马之色此駉駉之肥由牧之使然故传辨之云牧之坰野则駉駉然释畜云骊马白跨驈孙炎曰骊黒色也白跨股脚色也郭璞云跨髀间也然则跨者所跨据之处谓髀间白也释畜又云黄白皇舍人曰黄白色杂名皇也纯骊与黄则尔雅无文月令孟冬云驾铁骊象时之色檀弓云夏后氏尚黒戎事乗骊故知纯黑曰骊尔雅黄白皇谓黄而杂白者名之为皇则黄而赤色者直名为黄明矣故知黄骍曰黄骍者赤色谓黄而杂赤者也诸侯六闲马四种夏官校人有其事故知邦国六闲传唯变邦国以为诸侯耳以四章所论马色既别皆言以事明其每章各有一种故言此以充之不于上经言之者以上文二句四章皆同无可以为别异故就此以车异文而引之也闲为马之所在有限卫之处校人之注以为二百一十六匹为一厩每廏为一闲诸侯有四种其三种别为一闲鴑一种而分为三闲也传既言马有四种又辨四种之异故云有良马有戎马有田马有驽马案校人上文辨六马之属种戎齐道田驽本无良马之名郑于彼注以为诸侯四种无种戎而有齐道田驽此传有良戎而无齐道与彼异者彼上文说六马之属下言天子六种邦国四种家二种自上降杀以两明当渐有其等差其义必如郑说今传言良马非彼六马之名则戎马非彼之义戎马自以时事名之盖谓齐马为良马道马为戎马也何则国之大祀在祀与戎诸侯之国必有朝祀征伐之事谓朝祀所乗为良马征伐所乗为戎马非周礼之种戎也彼郑注以次差之玉路驾种马戎路驾戎马金路驾齐马象路驾道马田路驾田马驽马给宫中之役彼以天子具有五路故差之以当六马而诸侯路车多少不等有自金路以下者有象路以下者有革路以下者车虽有异马皆四种则知其为差次不得同天子故传准所用别为立名谓之良戎不言齐道案鲁以同姓勲亲有金路以下则当金路象路共驾良马戎路驾戎马田路驾田马驽马给宫中之役其余诸侯无金路者事穷则同盖亦准其时事分乗四种大夫本无路车亦有二种之马明以时事乗之不必要驾路车也若然案夏官戎右注云此充戎路之右田亦为之右然则戎田相类何知不象路驾戎马戎路驾田马而必知诸侯有金路者金路象路共驾良马戎路驾戎马者以兵戎国之大事当驾善马不得与田马同也天子戎路以其无餙故卑于象路戎马以其尚强故戎马先于齐马以此知诸侯戎路亦不得与田路同马且戎路之衡高于田路田马不得驾之冬官辀人为辀国马之辀深四尺有七寸田马之辀深四尺注云国马谓种马戎马齐马道马高八尺兵车乗车衡高八尺七寸田马七尺则衡高七尺七寸是戎马之高当与齐道同不与田马等故知戎马不得驾田马也戎路必驾戎马则知有金路者金路象路共驾良马明矣校人又云凡颁良马而养乗之注云良善也善马五路之马彼以五路之马皆称为良此传独以齐马为良马者以其用之朝祀故谓之良不与周礼同也朝祀所乗虽取其力亦须仪容故云彭彭有力有容言其能备五御之威仪也笺正义曰臧善释诂文疆者竟也故云反覆思之无竟已言伯禽之法非一僖公每事思之所思众多乃至于思马斯善以马是贱物举微以见其着多大其思之所及者能广博也】
  </div>
  <div class="pagination">
   <a href="毛诗注疏_page26.html">
    上一页
   </a>
   <span>
    ...
   </span>
   <a href="毛诗注疏_page22.html">
    22
   </a>
   <a href="毛诗注疏_page23.html">
    23
   </a>
   <a href="毛诗注疏_page24.html">
    24
   </a>
   <a href="毛诗注疏_page25.html">
    25
   </a>
   <a href="毛诗注疏_page26.html">
    26
   </a>
   <span class="current-page">
    27
   </span>
   <a href="毛诗注疏_page28.html">
    28
   </a>
   <a href="毛诗注疏_page29.html">
    29
   </a>
   <a href="毛诗注疏_page28.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
