<!DOCTYPE html>
<html>
<head>
    <meta charset="UTF-8">
    <title>诗集传 - 第 19 页/共 31 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>诗集传 - 第 19 页/共 31 页</h1>
    <div class="content">　　此君子遭乱忧惧之辞也
　　小宛六章章六句
　　小弁刺幽王也
　　毛诗之叙曰太子之傅作焉
　　弁彼鸒斯归飞提提民莫不谷我独于罹何辜于天我罪伊何心之忧矣云如之何
　　弁乐也鸒卑居卑居雅乌也雅乌小而好羣提提羣貌也谷养也罹忧也幽王娶于申生太子宜臼又爱襃姒生子伯服立以为后而放宜臼将杀之鸟犹不失其类民犹莫不相养而太子独不容于王曽彼之不若是以号天而诉之也
　　踧踧周道鞠为茂草我心忧伤惄焉如假寐永叹维忧用老心之忧矣疢如疾首
　　踧踧平易也岐周之道道之平者也鞠穷也夫妇之相安父子之相爱亦天下之所共由今独废而不行故其忧之深也惄思也疢病也
　　维桑与梓必恭敬止靡瞻匪父靡依匪母不属于毛不离于里天之生我我辰安在
　　属离皆附也辰日月所防也桑梓久而不毙见父母之所植犹不敢不敬况于父母之无不瞻依也哉然父母之不我爱岂我独无所离属乎不然我生之辰不善哉何不祥至是也
　　菀彼柳斯鸣蜩嘒嘒有漼者渊萑苇淠淠譬彼舟流不知所届心之忧矣不遑假寐
　　蜩蝉也嘒嘒声也漼深貌也淠淠多也柳茂则多蝉渊深则多苇言物之大者无所不容而王独不容其子使漂然如无系之舟不知其所极也
　　鹿斯之奔维足伎伎雉之朝雊尚求其雌譬彼壊木疾用无枝心之忧矣寜莫之知
　　伎伎舒也雊鸣也鹿走而留其羣雉鸣而求其雌物无不有恩于其亲者亲之不可去非独以其爱亦以其助也今王独弃后而逐太子兀然如壊木之无枝而曽莫之顾何也
　　相彼投兔尚或先之行有死人尚或墐之君子秉心维其忍之心之忧矣涕既陨之
　　相视也投掩也先先投者而觉之也行道也墐瘗也君子幽王也
　　君子信谗如或醻之君子不恵不舒究之伐木掎矣析薪扡矣舍彼有罪予之佗矣
　　太子失爱于幽王有谗之者则受而行之不复徐究如献酬之无不受也伐木者掎其颠析薪者随其理犹不欲其摧败今王之遇太子曽伐木析薪之不若太子无罪而妄加之也佗加也
　　莫髙匪山莫浚匪泉君子无易由言耳属于垣无逝我梁无发我笱我躬不阅皇恤我后
　　浚深也由从也山髙矣而人犹登之泉深矣而人犹入之今王轻用谗言岂谓人莫获知之欤将有属耳于垣而听之者矣既以此告王又恐襃姒伯服之害其成业故告之以无败梁笱犹谷风之义也
　　小弁八章章八句
　　巧言刺幽王也
　　悠悠昊天曰父母且无罪无辜乱如此怃昊天已威予慎无罪昊天泰怃予慎无辜
　　怃大也己泰皆甚也慎诚也君子困于谗人故诉之于天曰天之于人若父母然今我无罪而遭此大乱何也政已甚虐矣乱已甚大矣予无罪而天不吊何也
　　乱之初生僭始既涵乱之又生君子信谗君子如怒乱庶遄沮君子如祉乱庶遄已
　　僭不信也涵容也祉福也遄疾也沮止也小人为谗于其君必以渐入之其始也进而尝之君容之而不拒知言之无忌于是复进既而君信之然后乱成君子以为不幸而至此矣若人君一日觉悟大有所诛赏如楚庄齐威之事则乱犹庶几可止也小毖之颂曰予其惩而毖后患莫予荓蜂自求辛螫成王周公之衅比王之悟亦尝有所诛戮也哉
　　君子屡盟乱是用长君子信盗乱是用防盗言孔甘乱是用餤匪其止共维王之卭
　　春秋之际君臣相疑则盟谗人搆其君臣利在不究其实君遂从之而徒以盟誓相要此乱之所以日长也盗者伏而得之之谓也谗人之诬君子曰吾能得其隠众莫知也而君遂信之此小人之所以恣行也餤进也谗人之言必有以悦人者人君而味于甘言此小人之所以获进也止职也卭病也言小人不守其位维为谗以病王也
　　奕奕寝庙君子作之秩秩大猷圣人莫之他人有心予忖度之跃跃毚兔遇犬获之
　　奕奕大也秩秩有序也莫定也毚狡兔也奕奕寝庙天下之正居也秩秩大猷天下之逹道也居天下之正居行天下之逹道也人之心可得而度也虽有毚兔行于隠伏将有为我获之而至者苟守吾正则天下之情毕见于前矣安用旁窥而窃伺之以谗人为己耳目哉
　　荏染柔木君子树之往来行言心焉数之蛇蛇硕言出自口矣巧言如簧顔之厚矣
　　木之可揉者君子树之言之可行者君子度之往可行也来不可行也君子不用也来可行也往不可行也君子不由也今小人蛇蛇然徐为大言徒出于其口而已中无有也巧言如簧顔虽甚厚其中未必不愧也
　　彼何人斯居河之麋无拳无勇职为乱阶既防且尰尔勇伊何为犹将多尔居徒几何
　　时有是人也水草之交曰麋拳力也骭为防肿足为尰犹谋也将大也其谋既大且多其徒几何而能然哉
　　巧言六章章八句
　　何人斯苏公刺防公也
　　彼何人斯其心孔艰胡逝我梁不入我门伊谁云从维防之云
　　艰崄也梁桥也暴公为乡士而谮苏公苏公之友有与偕谮之者从公以过苏公而不入见故并讥之此诗主言何人而曰刺防公者谮出于防公而何人与焉以防公为不足刺而刺何人则亦所以刺防公也
　　二入从行谁为此祸胡逝我梁不入唁我始者不如今云不我可
　　始谓我可而今谓我不可也
　　彼何人斯胡逝我陈我闻其声不见其身不愧于人不畏于天
　　陈堂涂也
　　彼何人斯其为飘风胡不自北胡不自南胡逝我梁祗搅我心
　　飘风防风言其去之速也
　　尔之安行亦不遑舍尔之亟行遑脂尔车壹者之来云何其盱
　　盱病也安行则当止舍速行则不暇脂车矣反覆究之而不得其情故曰一来见我于女何病哉
　　尔还而入我心易也还而不入否难知也壹者之来俾我祗也
　　易悦也祗安也
　　伯氏吹壎仲氏吹箎及尔如贯谅不我知出此三物以诅尔斯
　　土曰壎竹曰箎与女义如兄弟和如壎箎势相次比如物之在贯女岂诚不我知而谮我哉苟诚不我知也则出犬豕鸡三物以诅之可也
　　为鬼为蜮则不可得有腼面目视人罔极作此好歌以极反侧
　　蜮短狐也腼姡也姡丑也鬼蜮皆能隂害人而不可见今与女相视无穷奈何为此祸哉
　　何人斯八章章六句
　　巷伯刺幽王也
　　巷伯寺人也
　　萋兮斐兮成是贝锦彼谮人者亦已太甚
　　萋斐文相错也贝锦锦之贝文者也谗人之搆君子其所以集成其罪者犹织者缕缕相错以成为锦也
　　哆兮侈兮成是南箕彼谮人者谁适与谋
　　哆侈皆张也南箕非箕也因其有是形而命之耳谗人之诬君子亦必因其近似而遂名之斯人自谓辟嫌之不审也
　　缉缉翩翩谋欲谮人慎尔言也谓尔不信
　　缉缉翩翩多言貌也君子相告以慎言恐谗人诬之以不信也
　　防防幡幡谋欲谮言岂不尔受既其女迁
　　防防幡幡亦多言貌也迁改也与谗人处苟与之诚言夫岂不受哉既而改之以告人耳
　　骄人好好劳人草草苍天苍天视彼骄人矜此劳人好好乐也草草忧也
　　彼谮人者谁适与谋取彼谮人投畀豺虎豺虎不食投畀有北有北不受投畀有昊杨园之道猗于畆丘寺人孟子作为此诗凡百君子敬而聼之
　　杨园园名也畆丘丘名也猗加也作起也将之杨园其道必从畆丘以言谗人欲谮大臣亦自小臣始是以孟子起为此诗以告君子使皆听之以自防也巷伯七章四章四句一章五句一章八句一章六句
　　谷风刺幽王也
　　习习谷风维风及雨将恐将惧维予与女将安将乐女转弃予
　　风雨之相须犹朋友之相济幽王之世天下俗薄朋友穷逹相弃故以刺焉
　　习习谷风维风及頽将恐将惧寘予于懐将安将乐弃予如遗
　　頽风之焚轮者风薄相扶而上亦犹朋友之相将也
　　习习谷风维山崔嵬无草不死无木不萎忘我大徳思我小怨
　　习习之风草木之所以生也崔嵬之山草木之所以养也然不能使草不死木不萎者天地之功犹有所不足柰何忘我大徳而犹思我小怨哉
　　谷风三章章六句
　　蓼莪刺幽王也
　　蓼蓼者莪匪莪伊蒿哀哀父母生我劬劳
　　蓼蓼长大貌莪萝蒿也萝蒿可食而蒿不可食采莪者将以食之譬如生子者将赖其养也幽王之世孝子行役而遭丧哀其父母生己之劳而养不终如采莪者之得蒿也
　　蓼蓼者莪匪莪伊蔚哀哀父母生我劳瘁
　　蔚牡葭也
　　缾之罄矣维罍之耻鲜民之生不如死之久矣
　　缾小而罍大使缾至于罄者罍之耻也使民至于穷而无告者亦上之耻也鲜善也人皆以生为善孝子之不获终养者以为不如死也
　　无父何怙无母何恃出则衔恤入则靡至
　　恤忧也入而不见则若无所至也
　　父兮生我母兮鞠我拊我畜我长我育我顾我复我出入腹我欲报之徳昊天罔极
　　鞠养也腹厚也
　　南山烈烈飘风发发民莫不谷我独何害南山律律飘风弗弗民莫不谷我独不卒
　　虐政之病人如大寒之视南山而闻飘风烈烈律律其可恶也发发弗弗其可疾也谷养也卒终也
　　蓼莪六章四章四句二章八句
　　大东刺乱也
　　毛诗之叙曰谭大夫之所作也
　　有饛簋飱有捄棘匕周道如砥其直如矢君子所履小人所视睠言顾之澘焉出涕
　　饛满也飱熟食也捄长也棘匕所以载鼎实也幽王不恤诸侯赋役繁重下国困竭君子思先王之世诸侯富足其簋之飱饛然其鼎之匕捄然当是时也周之所以取于诸侯者平均正直凡今之君子犹及行之小人犹及见之至于幽王而遂不然是以顾之而出涕也
　　小东大东杼轴其空纠纠葛屦可以履霜佻佻公子行彼周行既往既来使我心疚
　　纠纠疏貌也佻佻独行也既尽也自周视诸侯皆东也小大皆取于东东人之杼轴空矣然周人犹莫之恤曰犹有葛屦则可使履霜矣犹有公子则可使行于周道矣公子国之贵也于是则尽竭其所有以往尽输之以来而中心病之也
　　有冽氿泉无浸获薪契契寤叹哀我惮人薪是获薪尚可载也哀可惮人亦可息也
　　冽寒也侧出曰氿泉获艾也契契忧苦也惮亦作瘅劳也薪已艾矣而复浸之则腐民已劳矣而复事之则病故已艾则庶其载而畜之已劳则庶其息而安之
　　东人之子职劳不来西人之子粲粲衣服
　　来劳来也言劳佚之不平也
　　舟人之子熊罴是裘私人之子百僚是试
　　舟人水居而服熊罴之裘所服非其所有也私人无籍于王室而试百官所事非其所职也言纪纲败壊无不失其旧也
</div>
    <div class="pagination">
<a href="诗集传_page18.html">上一页</a><span>...</span><a href="诗集传_page14.html">14</a><a href="诗集传_page15.html">15</a><a href="诗集传_page16.html">16</a><a href="诗集传_page17.html">17</a><a href="诗集传_page18.html">18</a><span class="current-page">19</span><a href="诗集传_page20.html">20</a><a href="诗集传_page21.html">21</a><a href="诗集传_page22.html">22</a><a href="诗集传_page23.html">23</a><a href="诗集传_page24.html">24</a><span>...</span><a href="诗集传_page20.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
