<!DOCTYPE html>
<html>
<head>
    <meta charset="UTF-8">
    <title>诗传大全 - 第 25 页/共 35 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>诗传大全 - 第 25 页/共 35 页</h1>
    <div class="content">　　诗传大全卷十三　　　　明　胡广等　撰北山之什二之六
　　陟彼北山言采其杞偕偕士子【叶奨里反】朝夕从事【叶上止反】王事靡盬忧我父母【叶蒲彼反】
　　赋也偕偕强壮貌士子诗人自谓也○大夫行役而作此诗自言陟北山而采杞以食者皆强壮之人而朝夕从事者也盖以王事不可以不勤是以贻我父母之忧耳【郑氏曰王事不可以不坚固故我当尽力勤劳于役久不得归父母思己而忧○安成刘氏曰此章可见诗人忠厚之心也】
　　○溥【音普】天之下【叶后五反】莫非王土率土之濵莫非王臣大夫不均我从事独贤【叶下珍反】
　　赋也溥大率循濵涯也○言土之广臣之众而王不均平使我从事独劳也【双峯饶氏曰无才者多逸有才者多劳以其能任事故也言凡为王臣者皆当任王事何独使我为贤而劳之乎○叠山谢氏曰自古君子常任其劳小人常处其逸君子常任其忧小人常享其乐虽曰役使不均我独贤劳然君子夲心亦不愿逸乐也】不斥王而曰大夫不言独劳而曰独贤诗人之忠厚如此
　　○四牡彭彭【叶铺郎反】王事傍傍【布彭反叶布光反】嘉我未老鲜【息浅反】我方将旅力方刚经营四方
　　赋也彭彭然不得息也傍傍然不得已也嘉善鲜少也以为少而难得也将壮也旅与膂同○言王之所以使我者善我之未老而方壮旅力可以经营四方耳犹上章之言独贤也【叠山谢氏曰此诗夲为役使不均独劳于王事而作此章乃曰天子嘉我之未老善我之方壮喜我之旅力方刚而可以经营四方故独见任使反以王为知己忠厚之至也○安成刘氏曰此章言所以従事独贤之意】
　　○或燕燕居息或尽瘁事国【叶越逼反】或息偃在牀或不已于行【叶户郎反】
　　赋也燕燕安息貌瘁【徂醉反】病已止也○言役使之不均也下章放此【庆源辅氏曰此章而下则方言其不均之实然亦不过以其劳逸者对言之使上之人自察耳但言之重辞之复则其望于上者亦切矣诗可以怨谓此类也○安成刘氏曰以下三章凡十二句为偶皆以他人之逸乐对己之忧劳所以形容不均之意】
　　○或不知叫号【户刀反】或惨惨【七感反】劬劳或栖【音西】迟偃仰或王事鞅【于两反】掌
　　赋也不知叫号深居安逸不闻人声也鞅掌失容也言事烦劳不暇为仪容也
　　○或湛【都南反】乐饮酒或惨惨畏咎【巨九反】或出入风【音讽】议【叶鱼羇反】或靡事不为
　　赋也咎犹罪过也出入风议言亲信而従【七恭反】容也【庆源辅氏曰燕安也重言之见安之甚也或燕燕而自居于休息或尽瘁而力为国事或息偃在牀以自逸或不已于行以自苦或深居而不接人声或忧惨而自极劬劳或栖迟于家而偃仰自适或烦劳于国而仪容不整或躭乐饮酒以自乐或惨惨畏咎以自忧或出入风议而亲近従容或靡事不为而踈逺劳勚】
　　北山六章三章章六句三章章四句【三山李氏曰孔子云公则説若不均则虽征役未甚劳苦而人亦怨矣观大东之诗则有粲粲衣服者有葛屦履霜者北山之诗则有息偃在牀者有不已于行者则天下安得而恱服哉○新安胡氏曰补传云大东言赋之不均北山言役之不均】
　　无将大车秖【音支】自尘兮无思百忧秖自疧【刘氏曰当作疧与痻同眉贫反】兮
　　兴也将扶进也大车平地任载之车驾牛者也秖适疧【释文都礼反】病也○此亦行役劳苦而忧思者之作言将大车则尘汚之思百忧则病及之矣【庆源辅氏曰夫行役者进而有王事之期程唯恐其有不及之悔退而有家事之多端唯恐其有意外之虞所可忧者固不一而足也故曰百忧戒之以无思者言姑置之勿以为念可也不然适所以自病而已矣】
　　○无将大车维尘冥冥【叶莫迥反】无思百忧不出于颎【古迥反】兴也冥冥昏晦也颎与耿同小明也在忧中耿耿然不能出也
　　○无将大车维尘雝【于勇于容二反】兮无思百忧秖自重【直勇直龙二反】兮
　　兴也雝犹蔽也重犹累也
　　无将大车三章章四句
　　明明上天照临下土我征徂西至于艽【音求】野【叶上与反】二月初吉载离寒暑心之忧矣其毒大【音泰】苦念彼共【音恭下章并同】人涕零如雨岂不懐归畏此罪罟【音古】
　　赋也征行徂往也艽野地名盖荒逺之地也二月亦以夏正数【色主反】之建夘月也初吉朔日也【孔氏曰君子举事尚早故以朔为吉周礼正月之吉亦朔日也】毒言心中如有药毒也共人僚友之处者也懐思罟网也○大夫以二月西征至于嵗暮而未得归故呼天而诉之【庆源辅氏曰明明上天照临下土宜无不察也故呼而诉之】复念其僚友之处者且自言其畏罪而不敢归也【叠山谢氏曰僚友虽以恭敬自持然上无明君下无贤相无爱惜善类不知果能免祸否所以念之深至于涕零也○庆源辅氏曰言其渉行之逺歴时之久故其心之忧如中药之毒而甚苦也共人即靖共尔位之僚友也僚友不一而足有出者有处者宜也己之征役固劳苦矣然以其所谓罪罟谴怒蹙急反覆观之则僚友之处者亦岂有乐事哉此所以思之而涕零如雨又自言我亦岂不懐归而相与共事哉正以畏不测之罪而不敢归尔罪罟言其以罪而加人如网罟之取物而物有不及知者也不言思其室家而欲归乃言思其僚友者善为辞也然室家之思固亦在其中矣】
　　○昔我往矣日月方除【直虑反】曷云其还嵗聿云莫【音慕】念我独兮我事孔庶心之忧矣惮【丁佐反】我不暇【叶胡故反】念彼共人睠睠【音眷】懐顾岂不懐归畏此谴怒
　　赋也除除旧生新也谓二月初吉也庶众惮劳也睠睠勤厚之意谴【诘战反】怒罪责也○言昔以是时往今未知何时可还而嵗已莫矣盖身独而事众是以勤劳而不暇也【庆源辅氏曰睠睠懐顾言己之于僚友勤厚睠睠然懐思而顾念之也谴怒则明言其罪责之及耳】
　　○昔我往矣日月方奥【于六反】曷云其还政事愈蹙【子六反】嵗聿云莫采萧获菽心之忧矣自诒伊戚【叶子六反】念彼共人兴言出宿岂不懐归畏此反覆【芳福反】
　　赋也奥暖【孔氏曰即春温亦谓二月也】蹙急诒遗【丁季反】戚忧兴起也反覆倾侧无常之意也○言以政事愈急是以至此嵗暮而犹不得归【庆源辅氏曰采萧获菽则嵗暮之事也】又自咎其不能见几逺去而自遗此忧至于不能安寝而出宿于外也【郑氏曰夜卧起宿于外忧不能宿于内也○曡山谢氏曰兴言出宿又不止于睠睠懐顾矣】
　　○嗟尔君子无恒安处靖共尔位正直是与神之听之式谷以女【音汝】
　　赋也君子亦指其僚友也【曡山谢氏曰即所谓共人也】恒常也靖与静同【曡山谢氏曰靖如自靖自献之靖凡事谋之心而安也共如温共朝夕之共凡事共敬而不敢慢也君子夲共又勉之以靖共也】与犹助也谷禄也以犹与也○上章既自伤悼此章又戒其僚友曰嗟尔君子无以安处为常言当有劳时勿懐安也当靖共尔位惟正直之人是助则神之听之而以谷禄与女矣
　　○嗟尔君子无恒安息靖共尔位好【呼报反】是正直神之听之介尔景福【叶笔力反】
　　赋也息犹处也好是正直爱此正直之人也介景皆大也【庆源辅氏曰居暗朝事乱主与囬邪之人共处易得随风而靡恶直丑正故戒之以正直是与好是正直则神明所佑而福禄至焉不必求之于人也】
　　小明五章三章章十二句二章章六句【东莱吕氏曰前三章皆悔仕乱世猒于劳役欲安处休息而不可得故每章有懐归之叹然而知其不可归矣故四章逺戒其同列卒章则又申言之○新安吕氏曰此诗岂西征之大夫寄其僚友之处者乎○庐陵欧阳氏曰大雅明明在上谓之大明小雅明明上天谓之小明自是名篇者偶为志别尔了不闗诗义也○定宇陈氏曰此诗因己之久役于外而思僚友之安处于内者且于己无贤劳之恨而谓忧慼之自诒于彼无憎疾之辞而勉以为正直之是助哀而不伤怨而不怒视北山之诗稍庶几焉岂赋北山者有父母故其辞极哀怨赋小明者已无父母故其辞颇和平也】
　　【欤】
　　鼓钟将将【七羊反】淮水汤汤【音伤】忧心且伤淑人君子懐允不忘
　　赋也将将声也淮水出信阳军桐柏山至楚州涟水军入海【信阳军即今汝寜府信阳县隷河南涟水军即今淮安府安东县隷直隷】汤汤沸腾之貌淑善懐思允信也○此诗之义未详王氏曰幽王鼓钟淮水之上为流连之乐久而忘反闻者忧伤【三山李氏曰声之所感皆因人之哀乐将亡之政其民困故闻其声以悲以见乐与政通而不専系于音也】而思古之君子不能忘也【庆源辅氏曰懐允不忘言其伤今思古而信不能忘也】
　　○鼓钟喈喈【音皆叶居奚反】淮水湝湝【户皆反叶贤鸡反】忧心且悲淑人君子其徳不囬【叶乎为反】
　　赋也喈喈犹将将湝湝犹汤汤悲犹伤也囬邪也【庆源辅氏曰悲甚于伤乐所以象徳其徳不囬则古之君子乐与徳称也】
　　○鼓钟伐鼛【古毛反叶居尤反】淮有三洲忧心且妯【敕留反】淑人君子其徳不犹
　　赋也鼛大鼓也周礼作臯云臯鼓寻有四尺【安成刘氏曰集传所引周礼考工记韗人文也然地官鼔人又云以鼛鼔鼓役事则字亦作鼛矣注云长丈二尺即寻有四尺也】三洲淮上地【东莱吕氏曰三洲作诗者赋当时所见也】苏氏曰始言汤汤水盛也中言湝湝水流也终言三洲水落而洲见也言幽王之久于淮上也妯动犹若也言不若今王之荒乱也【庆源辅氏曰伐鼛举乐器之大者言之以见其乐之盛也妯甚于悲谓常动而不息也其徳不犹言与今之君子不相似也将将喈喈伐鼛言其乐之盛也汤汤湝湝三洲言其时之久也且伤且悲且妯言其忧之甚也乐之盛作之久也而民心之忧益甚则与古之王者忧民之忧乐民之乐者异矣】
　　○鼓钟钦钦鼓瑟鼓琴笙磬同音以雅以南【叶尼心反】以籥【以灼反】不僭【子念反叶七心反】
　　赋也钦钦亦声也磬乐器以石为之琴瑟在堂笙磬在下同音言其和也雅二雅也南二南也籥籥舞也僭乱也言三者皆不僭也○苏氏曰言幽王之不徳岂其乐非古欤乐则是而人则非也【濮氏曰但时非古之时闻其乐秖见其可伤也孟子告齐宣王者可以观矣】
　　鼓钟四章章五句
　　此诗之义有不可知者今姑释其训诂名物而略以王氏苏氏之说解之未敢信其必然也【新安胡氏曰欧公云鼔钟序但言刺幽王不知刺何事据诗文则是作乐于淮上矣然旁考诗书史记皆无幽王东巡之事书曰徐夷并兴盖自成王时徐夷及淮夷已皆不为周臣宣王时尝遣将征之亦不自往初无幽王东至淮徐之事然则不得作乐于淮上矣当阙其所未详严氏谓古事亦有不见于史而因经以见者诗即史也其论固当然而诗文亦不明言其为幽王也故集传以为未详又曰未敢信其必然得之矣】
　　楚楚者茨言抽【敕留反】其棘自昔何为我蓺【鱼世反】黍稷我黍与与【音余】我稷翼翼我仓既盈我庾维亿以为酒食以飨以祀【叶逸织反】以妥【汤果反】以侑【音又叶东益反】以介景福【叶笔力反】赋也楚楚盛宻貌茨蒺藜也【庐陵罗氏曰蒺藜布地蔓生细叶子有三角】抽除也我为有田禄而奉祭祀者之自称也与与翼翼皆蕃盛貌露积【如字又音渍】曰庾【孔氏曰甫田言曽孙之更如坻如京是积粟也故曰露积周语云野有庾积】十万曰亿飨献也妥安坐也礼曰诏妥尸【礼记郊特牲注曰尸始入祝则诏主人以安尸使之坐】盖祭祀筮族人之子为尸【庐陵李氏曰曲礼云为人子者祭祀不为尸则尸筮无父者皆用孙之伦有爵者为之】既奠迎之使处神坐而拜以安之也【仪礼少牢礼曰祝设几于筵上祝酌奠主人西面再拜祝出迎尸于庙门外尸入升筵祝主人皆拜妥尸尸不言答拜遂坐○庐陵李氏曰祭统云君迎牲而不迎尸别嫌也尸在庙门外则疑于臣在庙则全于君】侑劝也恐或未饱祝侑之曰皇尸未实也【少牢曰尸告饱祝独侑曰皇尸未实侑尸又食主人不言拜侑尸又三饭】介大也景亦大也○此诗述公卿有田禄者力于农事以奉其宗庙之祭【问自后稷以农事肇祀其诗未尝不惓惓于此孟子亦曰礼曰诸侯耕助以供粢盛粢盛不洁不敢以祭古之人未有不先成民而后致力于神者恐不必専指公卿言之朱子曰此诸篇在小雅而非天子之诗故止得以公卿言之盖皆畿内诸侯矣】故言蒺藜之地有抽除其棘者古人何乃为此事乎盖将使我于此蓻黍稷也【庆源辅氏曰首四句推夲而言以见其不忘所自也王氏以为我仓既盈则无所蔵之而露积为庾其数至亿者是也然此亦甚言之以见有余之意耳】故我之黍稷既盛仓庾既实则为酒食以飨祀妥侑而介大福也【丰城朱氏曰力于农事所以致其勤也以奉宗庙所以致其孝也惟勤故致力于民者尽惟孝故致力于神者详此古之贤公卿所以为不可及也】
　　○济济【子礼反】跄跄【七羊反】絜尔牛羊以往烝尝或剥或亨【普更反叶铺郎反】或肆或将祝祭于祊【补彭反叶补光反】祀事孔明【叶谟郎反】先祖是皇神保是飨【叶虚良反】孝孙有庆【叶祛羊反】报以介福万夀无疆
　　赋也济济跄跄言有容也【庆源辅氏曰古之祭祀用人甚多此言济济跄跄者谓凡与祭之人皆有容仪也】冬祭曰烝【进品物也】秋祭曰尝【尝新谷也】剥解剥其皮也亨煮熟之也肆陈之也【眉山苏氏曰肆谓陈其骨体于俎也】将奉【音捧】持而进之也【庆源辅氏曰剥亨肆将各有其人皆蒙济济跄跄一句】祊庙门内也孝子不知神之所在故使祝博求之于门内待賔客之处也【礼记郊特牲曰索祭祝于祊不知神之所在于彼乎于此乎注云索求神也○安成刘氏曰门内待賔之处恐即大门之内屏墙之外人君生时所宁立见賔之地在寝谓之宁在庙谓之祊恐其神或在此故使祝祭于其处也○庆源辅氏曰王氏曰凡祀祼鬯则求诸隂焫萧则求诸阳索祭祀于祊则求诸隂阳之间盖魂无不之神无不在求之之备如此】孔甚也明犹备也着也皇大也君也【庆源辅氏曰君也者如府君之谓所以尊之也】保安也神保盖尸之嘉号楚词所谓灵保亦以巫防神之称也【朱子曰灵保神巫也神降而托于巫盖身则巫而心则神也今诗中不説巫当便是尸也○安成刘氏曰祖考之神降而安于尸之身故因以号尸也】孝孙主祭之人也庆犹福也
　　○执防【七乱反】踖踖【七亦反叶七略反】为俎孔硕【叶常约反】或燔【音烦】或炙【之敕反叶陟略反】君妇莫莫【音麦叶木各反】为豆孔庶【叶陟略反】为賔为客【叶克各反】献酬【市由反】交错礼仪卒度【叶徒洛反】笑语卒获【叶黄郭反】神保是格【叶刚鹤反】报以介福万夀攸酢
　　赋也防灶也【毛氏曰饔防廪防也○孔氏曰饔防以煮肉廪防以炊米少牢云饔防在门东南北上廪防在饔防之北】踖踖敬也俎所以载牲体也硕大也燔烧肉也炙炙肝也皆所以従献也特牲主人献尸賔长以肝従主妇献尸兄弟以燔従是也【朱子曰燔者火烧之名炙者逺火之称以难熟者近火易熟者逺之故肝炙而肉燔也○仪礼特牲馈食曰主人洗爵酌酳尸賔长以肝従主妇洗爵酌亚献尸兄弟以燔従○孔氏曰従献谓既献酒即以此燔炙従之而置之在俎也○庐陵李氏曰羞肝亦以俎】君妇主妇也莫莫清静而敬至也【临川王氏曰执防贱者也贱者踖踖则贵者可知也君妇尊者也尊者莫莫则卑者可知也○庆源辅氏曰莫莫有冲漠之意唯清静而敬之至者方有此意思曰君妇者君即主也又所以尊称之也】豆所以盛内羞庶羞主妇荐之也【郑氏曰二羞所以尽欢心内羞则酏食糁食庶羞羊臐豕膮皆有胾醢酏音移臐音熏膮音枵胾音志○庐陵李氏曰内羞谷物庶羞牲物】庶多也賔客筮而戒之使助祭者【庆源辅氏曰为俎为豆为賔为客四为字之意皆有为之之意故先生觧为賔为客云筮而戒之使助祭者是也】既献尸而遂与之相献酬也主人酌賔曰献賔饮主人曰酢主人又自饮而复饮賔曰酬賔受之奠于席前而不举至旅而后少长相劝而文错以徧也【安成刘氏曰特牲主人酳尸主妇亚献賔三献毕主人遂酌以献賔賔饮献爵主人饮酢爵遂以觯酌于西方之尊以酬賔又自饮再酌饮賔賔奠觯于尊南至旅酬乃举其觯酬长兄弟遂自饮更酌于东方之尊以饮长兄弟长兄弟卒觯酌于西方之尊以饮受旅者其众賔及众兄弟交错以徧皆如初仪交错犹东西也】卒尽也度法度也获得其宜也【庐陵李氏曰笑语得宜者古者于旅也语】格来酢报也【庆源辅氏曰礼仪卒度言其礼仪尽合法度也笑语卒获言其于旅而语之时其笑语无不得其宜也此神保之所以来格介福之所以来报万夀之所以来酢也】
　　○我孔熯【而善反】矣式礼莫愆【叶起巾反】工祝致告徂赉孝孙【叶湏伦反】苾【蒲必反】芬孝祀【叶逸织反】神嗜饮食卜尔百福【叶笔力反】如几如式既齐既稷既匡既敕永锡尔极时万时亿赋也熯竭也善其事曰工苾芬香也卜予【与同】也几期也春秋传曰易几而哭是也式法齐整稷疾匡正敕戒极至也○礼行既久筋力竭矣而式礼莫愆敬之至也于是祀致神意以嘏【音假】主人【庆源辅氏曰徂赉孝孙郑氏以为徂往也赉予也所以重释上句致告之义如言以其所致告者往而予孝孙也集传失觧此二字】曰尔饮食芳洁故报尔以福禄使其来如几其多如法尔礼容荘敬故报尔以众善之极使尔无一事而不得乎此【庆源辅氏曰礼容庄敬觧既齐既稷既匡既敕二句故报尔以众善之极觧永锡尔极一句使尔无一事而不得乎此觧时万时亿一句】各随其事而报之以其类也【庐陵李氏曰工祝致告以下皆序嘏主人之词】少牢嘏词【少牢曰主人酳尸尸酢主人佐食取黍授尸尸执以命祝祝受以东北面嘏主人曰云云】曰皇尸命工祝承致多福无疆于女【音汝】孝孙【注曰承犹传也】来【注曰读曰厘赐也○庐陵李氏曰亦若赉】女孝孙使女受禄于天宜稼于田眉夀万年勿替引之【注曰引长也言无废止时长如是也】此大夫之礼也【安成刘氏曰羊豕曰少牢少牢馈食诸侯之大夫祭礼也曲礼又曰凡祭大夫以索牛者谓天子之大夫也此诗为天子公卿之礼故有絜尔牛羊之文也】
　　○礼仪既备【叶蒲北反】钟鼓既戒【叶讫力反】孝孙徂位【叶力入反】工祝致告【叶古得反】神具醉止皇尸载起鼓钟送尸神保聿归诸宰君妇废彻【直列反】不迟诸父兄弟备言燕私【叶息夷反】赋也戒告也【庆源辅氏曰礼仪既备言其礼之无不举也钟鼔既戒言其乐之无不奏也如此则祭事以毕矣】徂位祭事既毕主人往阼阶下西面之位也致告祝传尸意告利成于主人言孝子之利养成毕也【少牢曰主人出立于阼阶上西面祝出西阶东面告利成注曰利犹养也成毕也】于是神醉而尸起送尸而神归矣【孔氏曰尸与神为节度者也神无形故尸象焉少牢曰告利成毕祝入主人防立于阼阶东西面尸遂出于庙门外○庐陵李氏曰尸在庙门外则疑于臣故送迎尸皆以庙门为断】曰皇尸者尊称之也鼓钟者尸出入奏肆夏也【周礼大司乐曰尸出入奏肆夏钟师注曰先撃钟次撃鼓以奏时迈也】鬼神无形言其醉而归者诚敬之至如见之也诸宰家宰非一人之称也废去也【刘氏曰诸宰彻去诸馔君妇笾豆而已】不迟以疾为敬亦不留神恵之意也祭毕既归賔客之俎同姓则留与之燕以尽私恩所以尊賔客亲骨肉也【安成刘氏曰仪礼主人之俎佐食彻之尸俎则佐食彻而有司归之賔俎则有司彻而归之祝及兄弟众賔之俎则皆自彻而出拜賔于门外而不敢留归賔俎而不敢后所以尊賔也主人以阼俎豆笾及尸祝兄弟之庶羞宴族人于堂主妇以祝豆笾及姑姊妹之俎宴内兄弟于房所以亲亲也】
　　○乐具入奏【叶音族】以绥后禄尔殽既将莫怨具庆【叶祛羊反】既醉既饱【叶补苟反】小大稽首神嗜饮食使君夀考【叶去九反】孔恵孔时维其尽【叶子忍反】之子子孙孙勿替【天帝反】引之赋也凡庙之制前庙以奉神后寝以藏衣冠【安成刘氏曰庙及寝皆南向庙屋五架中架以南通谓之堂以北则分其东为房西为室此大夫之制也室有户牖户东而牖西牖之内为奥神位所在也房之东室之西近南各有厢尔雅所谓室有东西厢曰庙者是社庙之后别为寝以藏祖宗之遗衣冠祭时则授尸以服之其寝如庙之制而无东西厢尔雅所谓室无东西厢曰寝者是也】祭于庙而燕于寝故于此将燕而祭时之乐皆入奏于寝也【孔氏曰上章云备言燕私此章即言燕私之事又曰燕祭不得同乐而云皆入者歌咏虽异乐器则同故皆入也】且于祭既受禄矣故以燕为将受后禄而绥之也尔殽既进与燕之人无有怨者而皆欢庆醉饱稽首【董氏曰稽首头拜至地也】而言曰向者之祭神既嗜君之饮食矣是以使君夀考也又言君之祭祀甚顺甚时无所不尽【董氏曰内尽礼外尽物】子子孙孙当不废而引长之也
　　楚茨六章章十二句
　　吕氏曰楚茨极言祭祀所以事神受福之节致详致备所以推明先王致力于民者尽则致力于神者详观其威仪之盛物品之丰所以交神明逮羣下至于受福无疆者非徳盛政修何以致之【庆源辅氏曰一章言黍稷既成为酒食以祭祖考二章言絜牛羊以为牲求隂阳以备着三章言俎豆有硕多之实主妇有静敬之徳賔客之贤献酬之礼四章言行礼之久筋力虽竭而式礼莫愆祝致神意以嘏予主人之事五章言礼乐备举祭事既毕留同姓而燕之事六章则言燕私之事而并载燕者之庆辞也○安成刘氏曰诗中言济济跄跄踖踖莫莫卒度卒获式礼莫愆齐稷匡敕者威仪之盛此徳盛所致也仓庾之积牛羊之絜俎豆之硕庶饮食之苾芬者物品之丰此政修所致也徳与政仪与物内外两尽而夲末兼备故以之交神明则为妥侑为烝尝以之逮羣下则为献酬为燕私曰万夀无疆曰万夀攸酢曰卜尔百福曰以绥后禄所谓受福无疆也又按周礼乐师之教乐仪大驭之驭玉路记玉藻言君子佩玉皆曰行以肆夏趋以采荠或谓采荠即楚茨也】
　　信彼南山维禹甸【田见反叶徒邻反】之畇畇【音匀】原隰曽孙田【叶地因反】之我疆我理南东其畆【叶蒲彼反】
　　赋也南山终南山也甸治也畇畇垦辟【音辟】貌【孔氏曰垦耕其地辟除其莱以成柔田也】曽孙主祭者之称曽重也自曽祖以至无穷皆得称之也疆者为之大界也理者定其沟涂也【长乐刘氏曰疆谓有夫有畛有涂有道有路以经界之也理谓有遂有沟有洫有浍有川以疏道之也】畆垄【音陇】也长乐刘氏曰其遂东入于沟则其畆南矣其遂南入于沟则其畆东矣【周礼土田之制百畆为夫夫间有遂十夫有沟遂则深广各二尺沟则深广各四尺】○此诗大指与楚茨略同此即其篇首四句之意也【庆源辅氏曰此诗亦是诗人述公卿有田禄者力于农事以奉宗庙之祭也】言信乎此南山者本禹之所治【董氏曰雍州之山荆岐既旅终南惇物则禹固治之矣○华谷严氏曰言禹甸之则平水患理沟洫皆在其中○安成刘氏曰禹平水土大舜美其功曰地平天成万世永頼今考于诗尤信也其见于小雅则有此诗大雅则曰丰水东注维禹之绩又曰奕奕梁山维禹甸之鲁颂则曰纉禹之绪商颂则曰禹敷下土方又曰设都于禹之绩可以见禹功之在人心可以见人心之知所夲也】故其原隰垦辟而我得田之于是为之疆理而顺其地势水势之所宜或南其畆或东其畆也【安成刘氏曰地之势东南下水势皆趋之故顺其势以纵为遂以横为沟而或南其畆东其畆也○丰城朱氏曰疆之所以顺地势之所宜也理之所以顺水势之所宜也】
　　○上天同云雨【于付反】雪雰雰【敷云反】益之以霡【亡革反】霂【音木】既优既渥【叶乌谷反】既霑既足生我百谷
　　赋也同云云一色也将雪之候如此雰雰雪貌霡霂小雨貌【山隂陆氏曰三农之事雪则欲盛而徧故言雰雰雨欲防而润故言霡霂】优渥霑足皆饶洽之意也冬有积雪春而益之以小雨润泽则饶洽矣【庐陵彭氏曰上章言地利此章言天时俗云蝗产子于地中至春夏而出地若冬有雪寒气逼之深入于地春夏不能出矣一雪入地三尺三雪则入地九尺故三白为丰年之兆也】
　　○疆埸【音亦】翼翼黍稷彧彧【于六反叶于逼反】曽孙之穑以为酒食畀【必寐反】我尸賔夀考万年【叶泥因反】
　　赋也埸畔也翼翼整饬貌彧彧茂盛貌畀与也○言其田整饬而谷茂盛者皆曽孙之穑也【安成刘氏曰诗人夲欲言此章之事而先言首章田畆之垦辟疆理次章雨雪之滋生百谷而以此章首二句承上章之意言之也】于是以为酒食而献之于尸及賔客也【丘氏曰与尸谓献熟食并酌齐献尸是也与賔谓助祭之賔酌齐献尸尸酌酢賔并祭末燕同姓于寝是也此祭始终用酒食之事○安成刘氏曰三献尸之后主人亦有献賔之礼】隂阳和万物遂而人心欢恱以奉宗庙则神降之福故夀考万年也【庆源辅氏曰首章言我之得以垦辟夫田者禹之功也二章言我之得以生长夫谷者天之赐也此章首句则重言首章之意二句则重言二章之意可见其不忘所自也第三句方言此乃曽孙之穑郑氏谓敛获曰穑是也曽孙既有此穑则以为酒食奉祭祀以尽我之孝心又皆不忘其夲之意也至于逺不忘乎大禹甸治之功近不忘乎上天饶洽之赐与夫孝奉宗庙之祭是又皆可以膺受多福而不忝○安成刘氏曰集传所谓隂阳和者亦承上章雨雪饶洽之意也】
　　○中田有庐疆埸有【叶攻呼反】是剥是菹【侧居反】献之皇祖曽孙夀考【叶孔五反】受天之祜【候古反】
　　赋也中田田中也菹酢【音醋】菜也祜福也○一井之田其中百畆为公田内以二十畆分八家为庐舎以便田事【董氏曰每家庐舎三畆半○孔氏曰古者宅在都邑农时则出都就田湏有庐舎○后汉书注曰井田法人受私田一百畆公田十畆庐舎在内贵人也公甲次之重公也私田在外贱私也】于畔上种以尽地利【临川王氏曰此无遗利也】成剥削淹渍以为菹而献皇祖贵四时之异物顺孝子之心也
　　○祭以清酒従以骍【息营反】牡享于祖考【叶去九反】执其鸾刀以唘其毛取其血膋【音聊叶音劳】
　　赋也清酒清洁之酒郁鬯之属也【华谷严氏曰犹鳬鹥言尔酒既清烈祖既载清酤也○朱子曰郁鬯者礼家以为酿秬为酒煮郁金香草和之其气芬芳而条畅也】骍赤色周所尚也【孔氏曰三代各用其所尚之毛色】祭礼先以郁鬯灌地求神于隂【鄱阳董氏曰酒以灌地降神取其馨香下逹】然后迎牲执者主人亲执也鸾刀刀有铃也膋脂膏也【孔氏曰刀环有铃其声中节膋者肠间脂也】啓其毛以告纯也取其血以告杀也取其膋以升臭也合之黍稷实之于萧而燔之以求神于阳也【孔氏曰楚语云毛以示物物色也是毛以告纯以脂膏合之黍稷实之萧乃以火烧之合其馨香之气是升臭也○叠山谢氏曰祭祀之事各有司存执刀启毛取血膋必躬亲之何也事死如事生事亡如事存子孙之养祖考必身亲其劳自致其力然后尽其心焉耳】记曰周人尚臭灌用鬯臭【絶句】郁合【如字一音閤】鬯【絶句】臭隂逹于渊泉灌以圭璋用玉气也既灌然后迎牲致隂气也【郑氏曰灌以圭瓉酌鬯始降神也已乃迎牲于庭杀之天子诸侯之礼也】萧合黍稷臭阳逹于墙屋故既奠然后焫【音爇】萧合羶【馨同】芗【香同○郑氏曰奠谓荐熟时也萧即蒿也染以脂合黍稷烧之也】凡祭慎诸此魂气归于天形魄归于地故祭求诸隂阳之义也【朱子曰天地隂阳之气交合便成人气便是魂精便是魄到得将死热气上出所谓魂升下体渐冷所谓魄降所以祭祀燎以求诸阳灌以求诸隂也问祖先已死以何而求曰只是以我之气承接其气便是有求底道理古人于祭祀极重直是要求而得之商人求诸阳便先作乐发散即阳气以求之周人求诸隂便焚燎郁鬯以隂去求之又曰如言殂落殂升也是魂之逰落是魄之降祭求诸阳所以求其魂求诸隂所以求其魄】
　　○是烝是享【叶虚良反】苾苾芬芬祀事孔明【叶谟郎反】先祖是皇报以介福万夀无疆
　　赋也烝进也或曰冬祭名【华谷严氏曰烝畀祖妣之烝不必谓烝尝之烝○庆源辅氏曰若以为冬祭则其义亦如楚茨二章董氏说上章既言有酒有牲以享于祖考故此章于是言以是牲酒为冬祭之烝而饮食苾芬祭事备着先祖于是既大且尊而降福无疆也】
　　信南山六章章六句
　　倬【陟角反】彼甫田【叶地因反】嵗取十千【叶仓新反】我取其陈食【音嗣】我农人自古有年【叶泥因反】今适南畆【叶蒲彼反】或耘或耔【音子叶奨里反】黍稷薿薿【鱼起反】攸介攸止烝我髦【音毛】士【锥里反】
　　赋也倬明貌甫大也十千谓一成之田地方十里为田九万畆而以其万畆为公田盖九一之法也【郑氏曰井田之法九夫为井井税一夫其田百畆井十为通通税十夫其田千畆通十为成成方十里成税百夫其田万畆】我食禄主祭之人也陈旧粟也农人私百畆而养公田者也有年丰年也适往也耘除草也耔雝【音壅】夲也盖后稷为田一畆三畎广【去声】尺深【去声】尺而播种【上声】于其中苗叶以上稍耨【奴豆反○鉏也】垅草因壝【愈水以醉二反】其土以附苗根垅尽畎平则根深而能【音耐】风与旱也薿茂盛貌【潜室陈氏曰按汉书曰赵过能为代田一畮三畎嵗代处故曰代田古法也耔附根也言苗稍壮毎耨輙附根比盛暑垅尽而根深能风与旱故薿薿而盛也】介大烝进髦俊也俊士秀民也古者士出于农而工商不与焉管仲曰农之子恒为农野处而不昵其秀民之能为士者必足赖也即谓此也【国语管仲曰农従事于田野少而习焉其心安焉不见异物而防焉故其父兄之教不肃而成子弟之学不劳而能故农之子云云注曰昵近也秀民民之秀出者也○庆源辅氏曰言农夫而终之以髦士所以重农也】○此诗述公卿有田禄者力于农事以奉方社田祖之祭【庆源辅氏曰楚茨信南山二诗皆是述公卿有田禄者力于农事以奉其宗庙之祭故首皆推言昔人垦辟之功而我得以耕治以奉祭祀之意甫田之诗乃述公卿有田禄者力于农事以奉方社田祖之祭故首言有年之多与蓄积之富以见于神不可不报之意】故言于此大田嵗取万畆之入以为禄食及其积之久而有余则又存其新而散其旧以食农人补不足助不给也盖以自古有年是以陈陈相因所积如此然其用之之节又合宜而有序如此所以粟虽甚多而无红腐不可食之患也【曡山谢氏曰民生于三代之前其命制乎君民生于三代之后其命制乎天吾求其所以制命之道矣取民常少与民常多敛散得宜丰凶有备新者方收入廪陈者即取以食农人补不足助不给皆取其陈者也従古以来岂无水旱霜蝗吾民常如有年者上之人敛散得其道也○安成刘氏曰嵗取万畆之入取之有常也积粟有余而能散以周农则用之合宜也于有余之中必散旧而存新则用之有序也存新散旧而无红腐之患又见其不至于暴弃天物也】又言自古既有年矣今适南畆农人方且或耘或耔而其黍稷又已茂盛则是又将复有年矣故于其所美大止息之处进我髦士而劳之也【丰城朱氏曰嵗取十千言其赋敛之常也食我农人言其周给之仁也今适南畆言其巡省之勤也烝我髦士言其劝相之备也】
　　○以我齐【音咨】明【叶谟郎反】与我牺羊以社以方我田既臧农夫之庆【叶祛羊反】琴瑟撃鼔以御【牙嫁反】田祖以祈甘雨以介我稷黍以谷我士女
　　赋也齐与粢同曲礼曰稷曰明粢此言齐明变文以协韵耳牺羊纯色之羊也社后土也以句【音勾】龙氏配【孔氏曰后土者地之大名也郑云社者五土之神能生万物者也以古之有大功者配之祭法共工氏之霸九州也其子曰句龙能平九州死以配神社而祭之】方秋祭四方报成万物周礼所谓罗弊献禽以祀祊【音方】是也【周礼夏官大司马曰中秋狝田罗致禽以祀祊注云罗罔止也秋田用罔皆杀而罔止众皆献其所获禽焉祊当为方声之误也秋田主祭四方报成万物】臧善庆福御迎也田祖先啬也谓始耕田者即神农也周礼籥章凡国祈年于田祖则吹豳雅撃土鼓以乐田畯是也【孔氏曰谓神农始教造田谓之田祖先为稼穑谓之先啬神其农业谓之神农名殊而实同也】谷养也又曰善也言仓廪实而知礼节也○言奉其齐【音咨】盛【音成】牺牲以祭方社而曰我田之所以善者非我之所能致也乃赖农夫之福而致之耳又作乐以祭田祖而祈雨庶有以大其稷黍而养其民人也【新安胡氏曰此章分两节农夫之庆以上秋报也琴瑟击鼔以下又是春祈也○庐陵彭氏曰齐明牺羊此祀方社之礼也鼔钟琴瑟此祀田祖之乐也我田既臧农夫之庆此报于社方者然也以祈甘雨介稷黍谷士女此祈于田祖者然也○丰城朱氏曰上五句言报成之祭下五句言祈年之祭齐明牺羊礼之盛也礼以备物故于报成之祭言之琴瑟撃鼔乐之盛也乐以逹和故于祈年之祭言之上言方社而不及田祖因方社以见田祖也下言田祖而不及方社举田祖以见方社也上言农夫之庆归其功于民也下言谷我士女溥其恵于下也】
　　○曽孙来止以其妇子【叶奨里反】馌【于輙反】彼南畆【叶蒲彼反】田畯【音俊】至喜攘【如羊反】其左右【叶羽已反】尝其防否【叶补美反】禾易【以防反】长畆【同上】终善且有【叶羽已反】曽孙不怒农夫克敏【叶母鄙反】赋也曽孙主祭者之称非独宗庙为然曲礼外事曰曽孙某侯某武王祷名山大川曰有道曽孙周王发是也馌饷攘取防美易治长竟有多敏疾也○曽孙之来适见农夫之妇子来馌耘者于是与之偕至其所而田畯亦至而喜之乃取其左右之馈而尝其防否言其上下相亲之甚也【庆源辅氏曰防则幸而喜矣否则然为之不乐也不曰取而曰攘者以公卿之贵而食农者之粗粝彼必有所不敢献者故攘而取之以见上下相亲如家人父子之无间也○东莱吕氏曰此言省耕之时曽孙在上畊者在下田畯往来其间劝劳而抚摩之熈然其若一家也曰攘者喜之甚而取之疾以言其相亲无间也】既又见其禾之易治竟畆如一而知其终当善而且多是以曽孙不怒而其农夫益以敏于其事也【庐陵彭氏曰喜怒非自外至田畯言喜曽孙言不怒则其上下相与皆诚心之至也○庆源辅氏曰于田畯曰喜于曽孙曰不怒互文以见意也田畯见之而喜曽孙见之而不怒则农夫益以敏于其事矣谓不待督趣而自劝也】
　　○曽孙之稼如茨【才私反】如梁曽孙之庾【羊主反】如坻【直基反】如京【叶居良反】乃求千斯仓乃求万斯箱黍稷稻粱农夫之庆【叶祛羊反】报以介福万夀无疆
　　赋也茨屋盖言其宻比【毗至反】也【孔氏曰谓以茅覆屋言其积聚髙大如屋茨耳】梁车梁言其穹窿也【安成刘氏曰小戎所谓梁辀是也】坻水中之髙地也京髙丘也箱车箱也○此言收成之后禾稼既多则求仓以处之求车以载之而言凡此黍稷稻梁皆赖农夫之庆而得之是宜报以大福使之万夀无疆也其归美于下而欲厚报之如此【华谷严氏曰未刈之禾曰稼露积之禾曰庾○庆源辅氏曰夫以时敛散补助不足而劳来劝相以致农夫之敏者固頼乎上之人而火耕水耘沾体涂足劳苦自竭以致禾稼之登者则实农夫之力也归美于彼而欲报之厚宜矣夫用其力享其奉而曰予不戕礼则然矣则是末世薄俗之所为古无是事】
　　甫田四章章十句
　　大田多稼既种【章勇反】既戒既备乃事【叶上止反】以我覃【以冉反】耜【叶养里反】俶载南畆【叶满彼反】播厥百谷【叶工洛反】既庭且硕【叶常约反】曽孙是若
　　赋也种择其种也戒饬其具也覃利俶始载事庭直硕大若顺也○苏氏曰田大而种多故于今嵗之冬具来嵗之种戒来嵗之事凡既备矣然后事之取其利耜而始事于南畆【临川王氏曰畆大抵以南为正故曰南畆】既耕而播之其耕之也勤而种之也时故其生者皆直而大以顺曽孙之所欲【庆源辅氏曰农夫以百谷庭硕为顺曽孙之欲则上之意孚于下而下之意顺乎上矣】此诗为农夫之词以颂美其上若以答前篇之意也【东莱吕氏曰大田多稼总言之也以下至卒章自始及末以次陈之○安成刘氏曰此章言田事修饬而苖生盛美也○丰城朱氏曰大田多稼总言其事以发端也既种既戒善其备于往嵗也既备乃事致其力于今嵗也以我覃耜利其器也俶载南畆耕之勤也播厥百谷种之时也既庭且硕生之盛也凡此皆以顺曽孙之所欲也此言其处己之勤而事上之忠也】
　　○既方既皁【叶子苟反】既坚既好【叶许苟反】不稂【音郎】不莠【余久反】去【起吕反】其螟【莫延天】螣【音特】及其蟊【莫侯反】贼无害我田穉【音稚】田祖有神秉畀炎火【叶虎委反】
　　赋也方房也谓孚甲始生而未合时也【孔氏曰穂上已有孚甲孚者米外之粟皮甲者在孚外若铠甲之在人表】实未坚者曰皁【长乐刘氏曰谷粒之生而未充满曰皁】稂童粱莠似苖皆害苗之草也【孔氏曰稂莠苗既似禾实亦似粟○董氏曰莠稗草也】食心曰螟食叶曰螣食根曰蟊食节曰贼皆害苖之虫也【孔氏曰此四种虫皆蝗也】穉幼禾也【孔氏曰虫灾禾穉者偏甚】○言其苗既盛矣【郑氏曰尽生房矣尽成实矣尽坚熟矣尽齐好矣而无稂莠择种之善民力之専时气之和所致之】又必去此四虫然后可以无田中之禾然非人力所及也故愿田祖之神为我持此四虫而付之炎火之中也【庆源辅氏曰既方既皁既坚既好自禾之秀而言以至于成实也其察之宻矣又必无稂莠以分其土力无虫蝗以戕其根株然后害不及其穉禾穉禾犹且不害则其庭硕者可知矣然稂莠则人力足以除之虫蝗则非人力所及也故愿田祖之神持此四虫付之炎火之中也】姚崇遣使捕蝗引此为证夜中设火火边掘坑且焚且瘗【于曵反】盖古之遗法如此【安成刘氏曰此章言苗既秀实而愿其无损也】
　　○有渰【于捡反】萋萋【七西反】兴雨祁祁雨【于付反】我公田遂及我私【叶息夷反】彼有不获穉此有不敛【力捡反】穧【才计反】彼有遗秉此有滞穂伊寡妇之利
　　赋也渰云兴貌萋萋盛貌祁祁徐也云欲盛盛则多雨雨欲徐徐则入土公田者方里而井井九百畆其中为公田八家皆私百畆而同养公田也【朱子曰方一里为井其田九百畆中百畆为公田外八百畆为私田公田以为君子之禄而私田野人之所受也○安成刘氏曰司马法以六尺为歩歩百为畆畆百为夫是一畆之田实积百歩而方十歩一夫之田实积百畆而方十畆为方一百歩以九夫为一井则方三夫为方三百歩古者以三百歩作一里所谓方一里为一井也】穧束秉把也滞亦遗弃之意也【长乐刘氏曰穉谓穗之低小刈获之所不及者穧谓刈而遗忘秉缚之所不及者秉谓束而辇载之所不尽者滞谓刈而折乱秉获之所不逮者皆縁丰稔故也】○言农夫之心先公后私故望此云雨而曰天其雨我公田而遂及我之私田乎兾怙君徳而防其余恵使收成之际彼有不及获之穉禾此有不及敛之穧束彼有遗弃之禾把此有滞漏之禾穂而寡妇尚得取之以为利也此见其丰成有余而不尽取又与鳏寡共之既足以为不费之恵而亦不弃于地也不然则粒米狼戾不殆于轻视天物而慢弃之乎【曡山谢氏曰三代盛时君之爱民无所不用其极民之爱君亦无所不用其极农夫望雨如饥渴之望饮食也惟愿其田中之洋溢今所愿者公田之雨优渥霑足其余波及我私田也尊君亲上之心亦厚矣穉有不获穧有不敛秉有遗穂有滞此乐嵗粒米狼戾之时也农夫何见而乃能留有余不尽之利以养鳏寡此上好仁而下好义也○庆源辅氏曰既无稂莠之又无虫蝗之害则其不可无者雨而已故此章又言其望云与雨先公田而后私田如此则成有年矣鳏寡孤独圣人虽不欲有此等人然亦不能使其无也但发政施仁则先及之而已雨我公田尊君之义也伊寡妇之利及众之仁也○定宇陈氏曰此章欲雨公田不至知有已而不知有君利及寡妇不至知有已而不知有人忠厚若此其豳风之气象乎○安成刘氏曰此章复愿其雨泽溥及而收成有余也】
　　○曽孙来止以其妇子馌彼南畆【子畆竝见前篇】田畯至喜来方禋【音因】祀【叶逸织反】以其骍黒与其黍稷以享以祀【同上】以介景福【叶笔力反】
　　赋也精意以享谓之禋○农夫相告曰曽孙来矣【长乐刘氏曰曽孙以其西成乃出郊省民之敛也○安成刘氏曰此诗为农夫之词故以此为农夫相告言曽孙之来省敛与上篇章防不同也】于是与其妇子馌彼南畆之获者而田畯亦至而喜之也【临川王氏曰喜其趍获事也】曽孙之来又禋祀四方之神而赛祷焉四方各用其方色之牲此言骍黒举南北以见其余也【东莱吕氏曰南方用骍北方用黒孔氏所谓略举二方以为韵向是也】以介景福农夫欲曽孙之受福也【安成刘氏曰卒章言其收获之后而报祀获福也】
　　大田四章二章章八句二章章九句
　　前篇有撃鼔以御田祖之文故或疑此楚茨信南山甫田大田四篇即为豳雅其详见于豳风之末亦未知其是否也【朱子曰楚茨以下四篇即豳雅反覆读之其辞气与七月载芟良耜等篇大抵相类断无可疑】然前篇上之人以我田既臧为农夫之庆而欲报之以介福此篇农夫以雨我公田遂及我私而欲其享祀以介景福上下之情所以相赖而相报者如此非盛徳其孰能之【庆源辅氏曰上之欲报其下者如此则是君以民为体也下之欲报其上者如此则是民以君为心也上下之情相类以为一则君之徳固厚而民之徳亦厚也○三山李氏曰楚茨信南山甫田大田其始皆言黍稷次言祭祀乃以福禄终之○张氏曰受莫大之福而其君有安寜夀考之乐此天下至羙极治之时也而其夲于仓廪之盈原隰之治田庐之修耕耘之时而后及于祭祀礼乐之事也盖田事备则衣食足衣食足而礼乐备礼乐备而和平兴和平兴而人君有夀考安乐之盛此诗人探其夲而要其终言之序如此】
　　瞻彼洛矣维水泱泱【于良反无韵未详】君子至止福禄如茨韎【音昧】韐【音閤】有奭【许力反】以作六师
　　赋也洛水名在东都防诸侯之处也【问洛水或云两处朱子曰此只就洛邑言之】泱泱深广也君子指天子也茨积也韎茅搜所染色也【庐陵李氏曰茅搜一名蒨可以染綘韦昭谓急疾呼茅搜成韎故因以名其所染也】韐韠也合韦为之【孔氏曰是蔽膝之衣○庐陵李氏曰合韦为之故谓之韐】周官所谓韦弁兵事之服也【安成刘氏曰韦升详见六月常服注】奭赤貌作犹起也六师六军也天子六军【安成刘氏曰天子六军出自六乡盖一万二千五百家为乡凡起徒役母过家一人故一万二千五百家为一军六军总七万五千人也】此天子防诸侯于东都以讲武事而诸侯美天子之诗言天子至此洛水之上御戎服而起六师也
　　○瞻彼洛矣维水泱泱君子至止鞞【补顶反】琫【必孔反】有珌【賔一反】君子万年保其家室
　　赋也鞞容刀之鞞今刀鞘【音笑】也琫上饰珌下饰亦戎服也【毛氏曰天子玉琫而珧珌诸侯荡琫而璆珌珧音遥璗音荡璆音求孔氏曰珧蜃甲也黄金谓之璗】
　　○瞻彼洛矣维水泱泱君子至止福禄既同君子万年保其家邦【叶卜工反】
　　赋也同犹聚也
　　瞻彼洛矣三章章六句【朱子曰诗多有酬酢应答之篇瞻彼洛矣是臣归美其君君子指君也当时朝防于洛水之上而臣祝其君如此裳裳者华又是君报其臣桑扈鸳鸯皆然○定宇陈氏曰讲武事而不忘武备乃所以久福禄而保国家之道也知此则后世之废武备而不戒不虞如晋武者其不能久安长治宜也】
　　裳裳者华其叶湑【思吕反】兮我觏之子我心写【叶想与反】兮我心写兮是以有誉处兮
　　兴也裳裳犹堂堂董氏云古夲作常常棣也湑盛貌觏见处安也○此天子美诸侯之辞盖以答瞻彼洛矣也言裳裳者华则其叶湑然而美盛矣我亲之子则其心倾写而恱乐之矣夫能使见者恱乐之如此则其有誉处宜矣此章与蓼萧首章文势全相似【庆源辅氏曰为诸侯而使天子见之恱乐如此是以有誉处矣先生正以此章与蓼萧首章文势相似故知其为天子美诸侯之诗以答瞻彼洛矣也】
　　○裳裳者华芸其黄矣我觏之子维其有章矣维其有章矣是以有庆【叶墟羊反】矣
　　兴也芸黄盛也章文章也有文章斯有福庆矣【庆源辅氏曰文章则徳之弥中而彪外者徳之彰著如此则固宜其有福庆也】
　　○裳裳者华或黄或白【叶仆各反】我觏之子乗其四骆乗其四骆六辔沃若
　　兴也言其车马威仪之盛
　　○左【叶祖戈反】之左【同上】之君子宜【叶牛何反】之右【叶羽已反】之右【同上】之君子有【叶羽已反】之维其有【同上】之是以似【叶养里反】之
　　赋也言其才全徳备以左之则无所不宜以右之则无所不有维其有之于内是以形之于外者无不似其所有也
　　裳裳者华四章章六句
　　北山之什十篇四十五章三百三十四句
</div>
    <div class="pagination">
<a href="诗传大全_page24.html">上一页</a><span>...</span><a href="诗传大全_page20.html">20</a><a href="诗传大全_page21.html">21</a><a href="诗传大全_page22.html">22</a><a href="诗传大全_page23.html">23</a><a href="诗传大全_page24.html">24</a><span class="current-page">25</span><a href="诗传大全_page26.html">26</a><a href="诗传大全_page27.html">27</a><a href="诗传大全_page28.html">28</a><a href="诗传大全_page29.html">29</a><a href="诗传大全_page30.html">30</a><span>...</span><a href="诗传大全_page26.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
