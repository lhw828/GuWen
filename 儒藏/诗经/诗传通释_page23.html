<!DOCTYPE html>
<html>
<head>
    <meta charset="UTF-8">
    <title>诗传通释 - 第 23 页/共 41 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>诗传通释 - 第 23 页/共 41 页</h1>
    <div class="content">　　祈父亶不聪胡转予于恤有母之尸饔
　　赋也亶诚尸主也饔熟食也言不得奉养而使母反主劳苦之事也　东莱吕氏曰越勾践伐呉有父母耆老而无昆弟者皆遣归魏公子无忌救赵亦令独子无兄弟者归养则古者有亲老而无兄弟其当免征役必有成法故责司马之不聪其意谓此法人皆闻之汝独不闻乎乃驱吾从戎使吾亲不免薪水之劳也责司马者不敢斥王也【愚按不斥王而责司马此诗人之忠厚也亦若北山所谓大夫不均之意】
　　祈父三章章四句【辅氏曰上两章言我乃王之爪牙汝何转我于忧恤之地使我无所止居如此则是自戕其上之卫末章言汝乃驱吾从戎而使吾亲不免薪水之劳如此则是不体其下之情其言之序亦先公而后私也不戕其上之卫则上得以安必体夫下之情则下不忘其死勾践无忌之事其用兵犹有古之遗法自秦而下不复如此矣】
　　序以为刺宣王之诗説者又以为宣王三十九年战于千畆王师败绩于姜氏之戎故军士怨而作此诗东莱吕氏曰大子晋諌灵王之词曰自我先王厉宣幽平而贪天祸至于今未弭宣王中兴之主也至与幽厉并数之其词虽过观是诗所刺则子晋之言岂无所自欤【吕东莱曰读是诗见宣王变古制者二焉前两章刺其以宿卫之士从征役末章见其有亲老而无他兄弟者当免征役乃驱之从戎也】但今考之诗文未有以见其必为宣王耳下篇放此
　　序刺宣王也
　　皎皎【古了反】白驹食我场苗絷【陟立反】之维之以永今朝所谓伊人于焉逍遥
　　赋也皎皎洁白也【张子曰以表贤者洁白之意】驹马之未壮者谓贤者所乘也场圃也【孔氏曰苗而云埸者以埸圃同地对则异名散则通】絷绊其足维系其靷也永乆也伊人指贤者也逍遥游息也【吕与叔曰徘徊少留之貎】　为此诗者以贤者之去而不可留也故托以其所乘之驹食我场苗而絷维之庶几以永今朝使其人得以于此逍遥而不去若后人留客而投其辖于井中也【前汉书曰陈遵每大饮辄闭门取客车辖投井中虽有急终不得去】
　　皎皎白驹食我场藿【火郭反】絷之维之以永今夕【叶祥龠反】
　　所谓伊人于焉嘉客【叶克各反】
　　赋也藿犹苗也【严氏曰藿豆叶用以作羹】夕犹朝也嘉客犹逍遥也【谢叠山曰贤者髙蹈逺引吾知其不可留矣犹欲絷维其白驹以强留之虽一朝一夕亦满吾意好徳之彛性尊贤之良心在人自不能泯也】
　　皎皎白驹贲【彼义反又音奔】然来【叶云俱反】思尔公尔侠【叶供孤反】逸
　　豫无期慎尔优游【叶汪胡反】勉尔遁思【叶新赍反】
　　赋也贲然光采之貎也【谢叠山曰贲者华采也贤人所过之地山川草木皆有精采蓬戸荜门皆有辉华也】或以为来之疾也【王氏读为奔字言其来之速也】思语词也尔指乘驹之贤人也慎勿过也勉毋决也遁思犹言去意也　言此乘白驹者若其肯来则以尔为公以尔为侯而逸乐无期矣犹言横来大者王小者侯也【愚按汉髙帝遣使召田横盖谓之大者是王小者是侯招横使来也】岂可以过于优游决于遁思而终不我顾哉盖爱之切而不知好爵之不足縻留之苦而不恤其志之不得遂也【愚按此章上四句见其爱之切末二句见其留之苦】
　　皎皎白驹在彼空谷生刍【楚俱反】一束其人如玉毋金
　　玉尔音而有遐心
　　赋也贤者必去而不可留矣于是叹其乘白驹入空谷束生刍以秣之而其人之徳美如玉也盖己邈乎其不可亲矣然犹冀其相闻而无絶也故语之曰毋贵重尔之音声而有逺我之心也【孔氏曰毋得自爱音声贵如金王不以遗问我　辅氏曰此章则贤者既去而好贤之诚终无已也夫见贤而好之固人之情也至于贤者已去而眷恋之情犹不已且祝其无贵重其音声以有逺我之心焉夫然后见其好贤之诚也】白驹四章章六句
　　序大夫刺宣王也【宣王始也任贤使能如申伯山甫韩侯或为将或为相或为诸侯如方叔召虎或征蛮荆或伐猃狁或平准夷至其晚年怠心一生如虢文公之徒谏既不行则小人乗间而用事矣故观祈父之诗则司马非其人矣小人在位则贤者必不得志矣故白驹之诗留贤者而不肯留也】
　　黄鸟黄鸟无集于谷无啄【陟角反】我粟此邦之人不我肯谷言旋言归复我邦族
　　赋也谷木名谷善【愚按此二谷字异义然据韵则一从木一从禾】旋囘复反也　民适异国不得其所故作此诗托为呼其黄鸟而告之曰尔无集于谷而啄我之粟苟此邦之人不以善道相与则我亦不乆于此而将归矣
　　黄鸟黄鸟无集于桑无啄我梁此邦之人不可与明
　　【叶谟郎反】言旋言归复我诸兄【叶虗王反】
　　比也【吕东莱曰人之所以相依者以其明足以知其缓急休戚故也不可与明则不可与处矣】黄鸟黄鸟无集于栩【况甫反】无啄我黍此邦之人不可
　　与处言旋言归复我诸父【扶雨反】
　　比也【王晦叔曰不我肯谷则不相恤矣不可与明则不相知矣是以不可与处也辅氏曰首言复我邦族而已中言复我诸兄末言复我诸父人情困苦之极则愈益思其亲者焉】
　　黄鸟三章章七句
　　东莱吕氏曰宣王之末民有失所者意他国之可居也及其至彼则又不若故乡焉故思而欲归使民如此亦异于还定安集之时矣今按诗文未见其为宣王之世下篇亦然
　　序刺宣王也
　　我行其野蔽【必制反】芾【方味反】其樗【敕雩反】昬姻之故言就尔居尔不我畜复我邦家【叶古胡反】
　　赋也樗恶木也【李迂仲曰樗不才之木庄子云大枝拥肿而不中绳墨小枝卷曲而不中规矩】壻之父妇之父相谓曰婚姻【尔雅曰壻之父为姻妇之父为婚又曰妇之父母壻之父母相谓为婚姻】畜养也　民适异国依其婚姻而不见收卹故作此诗言我行于野中依恶木以自蔽于是思昏姻之故而就尔居而尔不我畜也则将复我之邦家矣
　　我行其野言采其蓫【敕六反】昬姻之故言就尔宿尔不
　　我畜言归思复
　　赋也蓫牛【頺】恶菜也今人谓之羊蹄菜
　　我行其野言采其葍【音福叶笔力反】不思旧姻求尔新特成
　　【论语作诚】不以富亦秪【音支】以异【叶逸织反】
　　赋也葍防【浮去声】恶菜也特匹也　言尔之不思旧姻而求新匹也虽实不以彼之富而厌我之贫亦秪以其新而异于故耳此见诗人责人忠厚之意【辅氏曰常人之情有不得已来依亲旧而不见收恤则怨怒形于色辞苛责痛诋无所不至而此诗但言尔不我畜则复我邦家而已至其末章则又原其情实而归之忠厚焉此情性之正而诗之所谓可以怨者于此见矣】我行其野三章章六句
　　王氏曰先王躬行仁义以民厚矣犹以为未也又建官置师以孝友睦姻任防六行教民为其有父母也故教以孝为其有兄弟也故教以友为其有同姓也故教以睦为其有异姓也故教以姻为隣里乡党相保相爱也故教以任相赒相救也故教以恤【能刚大曰孝顺于父母友和于兄弟睦睦于宗族姻亲于外亲任信于朋友恤周于隣里乡党】以为徒教之或不率也故使官师以时书其徳行而劝之以为徒劝之或不率也于是乎有不孝不睦不婣不弟不仕不卹之刑焉【何氏曰郑氏云制刑之意终不为卑者而罪其长故六行则教兄以友而制刑则谓之不悌使少者不敢陵长也贾氏云此不悌即六行之友上文言友在睦婣之上专施于兄弟此变言弟退在睦婣之下兼施于师长】方是时也安有如此诗所刺之民乎
　　序刺宣王也
　　秩秩斯干【叶居焉反】幽幽南山【叶所旃反】如竹苞【叶补苟反】矣如松茂【叶莫口反】矣兄及弟矣式相好【呼报反叶许厚反】矣无相犹【叶余乆反】矣赋也秩秩有序也斯此也干水涯也南山终南之山也【刘执中曰南山在镐京之阳】苞丛生而固也犹谋也　此筑室既成而燕饮以落之因歌其事言此室临水而面山其下之固如竹之苞其上之宻如松之茂又言居是室者兄弟相好而无相谋则颂祷之辞犹所谓聚国族于斯者也【严氏曰宣王作室之地在柣秩然整齐之干岸面对幽幽然深逺之南山言地势之壮也其盘基之厚如竹之丛生其结架之宻如松之茂盛言宫室之美也于是颂祷之愿其入居此室之后兄弟各相和好无有相图者矣欧阳子曰古人成室而落之必有称颂祝祷之言如记擅弓晋献文子成室张老曰云云歌于斯哭于斯聚国族于斯君子谓之善颂善祷者是矣】张子曰犹似也人情大抵施之不报则辍故恩不能终兄弟之间各尽已之所宜施者无学其不相报而废恩也君臣父子朋友之间亦莫不用此道尽已而已愚按此于文义或未必然然意则善矣【问横渠説不要相学指何事而言曰不要相学不好处且如兄能友弟弟却不能恭其兄兄岂可学弟之不恭而遂亦不友如弟能恭其兄兄乃不友其弟为弟者岂可亦因兄之不友而遂忘其恭如冦莱公挞倒用印事王文正公谓他既不是则不可学他不是亦是此意然诗之本意犹字作相图谋辅氏曰言兄弟相好者恐与蓼萧三章同意天子诸侯继立多与兄弟相疑忌所以祝其相好而无相谋也】或曰犹当作尤
　　似续妣【必履反】祖筑室百堵西南其戸【胡五反】爰居爰处
　　爰笑爰语
　　赋也似嗣也妣先于祖者协下韵尔或曰谓姜嫄后稷也【曽氏曰似续妣祖以生民閟宫之诗考之岂谓姜嫄后稷与】西南其戸天子之宫其室非一在东者西其戸在北者南其戸犹言南东其畆也爰于也【辅氏曰大凡人之为居室未有不欲为子孙计而使之继嗣其祖妣之业者也西南其戸者举西南以见东北也爰笑爰语则所谓歌于斯者也】
　　约之阁阁椓【陟角反】之槖槖【音托】风雨攸除【直虑反】鸟防攸
　　去君子攸芋【香于反叶王遇反】
　　赋也约束板也阁阁上下相乗也【严氏曰即所谓束板以载也】椓筑也槖槖杵声也除亦去也无风雨鸟防之害言其上下四旁皆牢宻也芋尊大也君子之所居以为尊且大也【濮氏曰此以下由外而内由垣墙而堂寝次第当然也　愚按此章言其墙壁之美而为君子尊大之居也盖古人筑垣为壁堂上东西墙谓之序室房及夹室谓之墉堂下谓之壁谓之墙其实一也随所在而异其名考于仪礼可见】
　　如跂【音企】斯翼如矢斯如鸟斯革【叶讫立反】如翚【音辉】斯飞
　　君子攸跻【子西反】
　　赋也跂竦立也【孔氏曰如跂如人跂足直立】翼敬也棘急也矢行缓则枉急则直也革变翚矩【郑氏曰伊雒而南雉素质五色皆备成章曰翚】跻升也　言其大势严正如人之竦立而其恭翼翼也其亷隅整饬如矢之急而直也其栋宇峻起如鸟之警而革也其檐阿华采而轩翔如翚之飞而矫其翼也【吕与叔曰如翚斯飞覆以瓦而加丹臒有文采而势骞举也】盖其堂之美如此而君子之所升以听事也
　　殖殖【市力反】其庭有觉其楹哙哙【音快】其正【叶音征】哕哕【呼防】
　　【反】其防君子攸宁
　　赋也殖殖平正也庭宫寝之前庭也【李寳之曰堂下至门谓之庭庭三堂之深】觉髙大而直也楹柱也哙哙犹快快也正向明之处也哕哕深广之貎防奥窔【要】之间也【王介甫曰哙哙其正则知哕哕其防是偏也哕哕其防则知哙哙其正是明也董氏曰正所谓阳室也防所谓隂室也李实之曰室中西南隅谓之奥邢昺云室戸不当中而近东西南隅最为深隐故谓之奥东南隅谓之窔郭氏云窔亦隐闱】言其室之美如此而君子之所休息以安身也下莞【音官】上簟【叶徒检徒锦二反】乃安斯寝【叶于检于锦二反】乃寝乃
　　兴乃占我梦【叶弥登反】吉梦维何维熊维罴【彼宜反叶彼何反】维虺【诈鬼反】维蛇【市奢反叶于其士何二反】
　　赋也莞蒲席也竹苇曰簟【孔氏曰西方人呼蒲为莞蒲司几筵有莞筵蒲筵则两种席也濮氏曰莞又云灯心草生池泽中即苻蓠也下莞则铺席其上则竹苇之簟所以覆席】罴似熊而长头髙脚猛憨【呼谈切憾平声】多力能拔树【孔氏曰罴黄白文黄白色　本草曰熊类大豕而性轻徤好攀縁上髙木】虺蛇属细颈大头色如文绶大者长七八尺　祝其君安其室居梦兆而有祥亦颂祷之词也下章放此【严氏曰设为之词非实有是梦也欧阳子曰下至卒章盛陈占梦生子之事者谓安此寝而生男女男则世为君王女子宜人之家室皆祷颂之词也】大【音泰】人占之维熊维罴男子之祥维虺维蛇女子之
　　祥【愚按熊蛇字叶韵上同】
　　赋也大人大卜之属占梦之官也【愚按周礼大卜为卜筮官之长凡卜师卜人人菙氏占人簭人占梦皆其官属也菙音水】熊罴阳物在山彊力壮毅男子之祥也虺蛇隂物穴处柔弱隐伏女子之祥也或曰梦之有占何也曰人之精神与天地隂阳流
　　通故昼之所为夜之所梦其善恶吉凶各以类至是以先王建官设属使之观天地之防辨隂阳之气【周礼占梦注曰天地之防建厌所处之日辰隂阳之气休王前后厌音琰王音旺】以日月星辰占六梦之吉凶【占梦曰一曰正梦二曰噩梦三曰思梦四曰寤梦五曰喜梦六曰惧梦注云日月星辰谓日月之行及合辰所在也正梦无所感动平安自梦噩梦惊愕而梦思庆觉时所思念之而梦寤梦觉时道之而梦喜梦喜悦而梦惧梦恐惧而梦噩音愕】献吉梦赠恶梦【占梦曰季冬献吉梦于王乃舍萌于四方以赠恶梦注云献羣臣之吉梦于王诗云牧人乃梦此所献吉梦也舍读为释舍萌犹释菜萌菜始生也赠送也欲以新善去故恶】其于天人相与之际察之详而敬之至矣【辅氏曰详占梦之意则先王致察于天人之际可谓宻矣惜乎其法之不传也然后世之人情性不治画之所为犹且昏惑瞀乱而不自知觉则其见于梦寐者率多纷纭乖戾未必与天地之气相流通其间纵有征兆之可验者亦须迂囘隐约必待其既验而后可知极有未易遽晓者想古占法虽存亦未必能尽也】故曰王前巫而后史卜筮瞽侑皆在左右王中心无为也以守至正【真氏曰巫掌祀以鬼神之事告王史掌书以三皇五帝之事告王掌卜筮者以吉凶誎王瞽曚之叟以歌诗諌王一人之身而左右前后挟而维之以引以翼有孝有徳虽欲斯须自放得乎故王中心他无所为惟守至正而已】乃生男子载寝之牀载衣【于既反】之裳载弄之璋其泣
　　喤喤【华彭反叶胡光反】朱芾【音弗】斯皇室家君王
　　赋也半圭曰璋喤大声也芾天子纯朱诸侯黄朱【吕东莱曰白虎通云芾者蔽也行以蔽前天子朱芾诸侯赤芾以韦为之上广一尺下广二尺】皇犹煌煌也君诸侯也　寝之于牀尊之也衣之以裳服之盛也弄之以璋尚其徳也言男子之生于是室者皆将服朱芾煌煌然有室有家为君为王矣
　　乃生女子载寝之地载衣之禓【他计反】载弄之瓦【叶鱼位反】
　　无非无仪【叶音义】唯酒食是议无父母诒【以之反】罹【叶音丽】赋也禓褓也【孔氏曰禓缚儿被也】瓦纺塼也【瓦纺时所用之物旧见人画列女传漆室女手执一物如今银子様者意其为纺塼也然未可必】仪善罹忧也　寝之于地卑之也衣之以褓即其用而无加也弄之以瓦习其所有事也有非非妇人也有善非妇人也盖女子以顺为正无非足矣有善则亦非其吉祥可愿之事也唯酒食是议而无遗父母之忧则可矣易曰无攸遂在中馈贞吉【易家人六二爻程子曰柔顺中正妇人之道也妇人居中而主馈者也故曰中馈　愚按妇人于事无所敢自遂正位乎内事在馈食之间而已六二隂爻居隂位则柔顺得正居下体之中则得中故其象为无攸遂在中馈而其占者能如此则为得正而吉无攸遂即无非无仪也在中馈即唯酒食是议也】而孟子之母亦曰妇人之礼精五饭幂【宻】酒浆养舅姑缝衣裳而已矣故有闺门之脩而无境外之志此之谓也【记月令五饭春食麦夏食菽食稷秋食麻冬食黍列女传曰孟子曰今道不用而母老是以忧也母曰夫妇人之礼云云易曰在中馈旡攸遂诗曰无非无仪以言妇人无擅制之义也子行乎子义吾行乎吾礼而已君子谓孟母知妇道】
　　斯干九章四章章七句五章章五句【吕与叔曰一章愿其保兄弟于斯二章愿其继祖妣于斯三章四章五章愿其安身体于斯六章七章八章九章愿其传子孙于斯辅氏曰一章则言其宫之面势而祷其兄弟之相好也二章则言其宫之寛广而祷其祖妣之是嗣也三章则言其宫之成而祷其君子所居以为尊大也四章则言其堂之美而祷其君子所跻升以听事也五章则言其室之美而祷其君子所休息以安身也六章以至九章则祷其身安梦兆于是而生男则室家君王于是而生女则无遗父母之忧也颂祷之辞始于兄弟之和睦而终于儿女之贤善家道之成无逾于此者矣】
　　旧説厉王既流于彘宫室圮坏【愚按厉王出居于彘凡十四年而后宣王立故疑其国都宫室之坏也】故宣王即位更作宫室既成而落之今亦未有以见其必为是时之诗也或曰仪礼下管新宫春秋传宋元公赋新宫恐即此诗然亦未有明证【燕礼曰下管新宫大射仪曰乃管新宫三终李寳之云昭公二十五年宋公享叔孙昭子赋新宫与此所笙奏或谓即斯干诗辅氏曰若以仪礼之下管新宫当之则此诗非宣王之诗矣】
　　序宣王考室也【郑氏曰考成也孔氏曰杂记云路寝成则考之而不衅注曰设盛食以落之】
　　谁谓尔无羊三百维羣谁谓尔无牛九十其犉【而纯反】尔羊来思其角濈濈【庄立反】尔牛来思其耳湿湿【始立反】赋也黄牛黒唇曰犉羊以三百为羣其羣不可数也牛之犉者九十非犉者尚多也【董氏曰三百维羣以羣计也九十其犉以犉计也黒唇为犉则黑皆为牰黒耳为犚亦各以其数也皆音砌牰音袖犚音尉】聚其角而息濈濈然呞【痴】而动其耳湿湿然【择文曰呞食已复出嚼之也】王氏曰濈濈和也羊以善触为患故言其和谓聚而不相触也湿湿润泽也牛病则耳燥安则润泽也【陆农师曰古之视牛者以耳祭义所谓大夫袒而毛牛尚耳】此诗言牧事有成而牛羊众多也
　　或降于阿或饮于池【叶唐何反】或寝或讹尔牧来思何【河可】
　　【反】蓑【素多反】何笠或负其糇【音侯】三十维物【叶防律反】尔牲则具【叶居律反】
　　赋也讹动何揭【音竭担也】也蓑笠所以备雨三十维物齐其色而别之凡为色三十也　言牛羊无惊畏【郑氏曰降阿饮池或寝或讹者美其无所惊畏也】而牧人持雨具赍饮食从其所适以顺其性是以生养蕃息至于其色无所不备而于用无所不有也
　　尔牧来思以薪以蒸【之承反】以雌以雄【叶于陵反】尔羊来思
　　矜矜兢兢不骞不崩麾之以肱毕来既升
　　赋也麄曰薪细曰防雌雄禽兽也矜矜兢兢坚强也骞亏也崩羣疾也【王介甫曰矜矜兢兢牧之者不失其性而至坚强也不骞不崩言羊得其性而无耗败也言羊而不言牛者羊善耗败则牛可知矣埤雅曰羊死善耗败故于不骞不崩本羊言之六畜之死皆善耗败而羊为甚要术曰羊有疾辍相污徐曰羊以瘦为病故羸从羊诗曰不骞为是故也】肱臂也既尽也升入牢也　言牧人有余力则取薪蒸搏禽兽其羊亦驯扰从人不假棰楚但以手麾之使来则毕来使廾则既升也
　　牧人乃梦众维鱼矣旐【音兆】维旟【音余】矣大人占之众维
　　鱼矣实维丰年【叶尼因反】旐维旟矣室家溱溱【侧巾反】
　　赋也占梦之説未详溱溱众也或曰众谓人也旐郊野所建统人少旟州里所建统人多【周礼大司马曰郊野载旐司常曰州里建旟】盖人不知鱼之多旐所统不如旟所统之众故梦人乃是鱼则为丰年旐乃是旟则为人众【毛氏曰隂阳和则鱼众多埤雅曰俗云春鱼遗子如粟埋于泥中明年水及故岸则皆化而为鱼如遇旱干水不及故岸则其子为日暴乃生飞蝗故説者以为隂阳和则鱼多丰年梦鱼理或然也严氏曰考牧之诗亦当有颂祷之语以终之宣王承饥馑离防之后所愿者年丰民庶故就牧事设梦以颂祷之耳李迂仲曰此章亦如斯干言占梦之事也吕东莱曰以斯干无羊之卒章观之所愿乎上者子孙昌盛所愿乎下者岁熟民滋皆不愿乎其外也】
　　无羊四章章八句【黄实夫曰古人以畜之多寡而卜其人之盛衰故奉牲以告曰博硕肥腯谓民力之普存也谓其备腯咸有也于是民和而神降之福此祷颂之词所以详及于牛羊之众多牧人之安逸以见民物富庶之效也斯干无羊之梦皆是设辞非果有是事】序宣王考牧也
　　节【音截下同】彼南山维石岩岩赫赫师尹民具尔瞻【叶侧衔反】忧心如惔【徒蓝反】不敢戏谈国既卒【子律反】斩【叶侧御反】何用不监【古衔反】
　　兴也节髙峻貎【截然大貎】岩岩积石貎赫赫显盛貎师尹大【泰】师尹氏也大师三公尹氏盖吉甫之后春秋书尹氏卒公羊子以为讥世卿者即此也【隐公三年公羊传曰其称尹氏何讥世卿注世卿者父死子继也言氏者起其世也若曰世世尹氏也李迂仲曰春秋后又书尹氏立王子朝则尹氏之为世卿其来甚乆】具俱瞻视惔燔卒终斩絶监视也此诗家父【甫】所作刺王用尹氏以致乱言节彼南
　　山则维石岩岩矣赫赫师尹则民具尔聸矣而其所为不善使人忧心如火燔灼又畏其威而不敢言也然则国既终斩絶矣汝何用而不察哉【严氏曰言师尹失民望镐京面对终南故以所见起兴】
　　节彼南山有实其猗【于宜反叶于何反】赫赫师尹不平谓何
　　天方荐【徂殿反】瘥【才何反】防【息浪反】乱多民言无嘉【叶居何反】憯【七感反】莫惩嗟【叶遭哥反】
　　兴也有实其猗未详其义传曰实满猗长也笺云猗倚也言草木满其旁倚之畎谷也或以为草木之实猗猗然皆不甚通【辅氏曰有实其猗先生以为诸説皆不甚通者盖与不平之意不相似耳然郑氏之意大凿而或者之説似可通故苏氏亦云草木山之实也山之生物平均如一凡草木之生于上者无不猗猗其长也如此则与不平之意相近矣愚按以左传我落其实与卫风緑竹猗猗之语观之或可为集传第三説之证】荐荐通重【直用反】也瘥病大憯曾惩创也　节然南山则有实其猗矣赫赫师尹而不平其心则谓之何哉苏氏曰为政者不平其心则下之荣瘁劳佚有大相絶者矣是以神怒而重之以防【去声】乱人怨而谤讟【徒谷反】其上然尹氏曽不惩创咨嗟求所以自改之也
　　尹氏大【音泰】师维周之氐【丁礼反叶都黎反】秉国之均四方是
　　维天子是毗【婢尸反】俾民不迷不吊昊天不宜空我师【叶霜夷反】
　　赋也氐本均平【均本当从金如所谓泥之在均者不知钧是何物潘时举曰恐只是为瓦器者所谓车盘是也盖运得愈急则其成器愈快曰秉国之均只是此义今训平者此物亦惟平乃能运也】维持毗辅吊愍空穷师众也　言尹氏大师维周之氐【王介甫曰京室以大族为氐朝廷以尊官为氐氐者安危存亡所出也尹氏大族也大师尊官也】而秉国之均则是宜有以维持四方毗辅天子而使民不迷乃其职也今乃不平其心而既不见愍吊于昊天矣则不宜乆在其位使天降祸乱而我众并及空穷也【吕东莱曰空我师如空其国空其地之类盖曰人之类将灭矣甚言之也】
　　弗躬弗亲庶民弗信【叶斯人反】弗问弗仕【徂里反下同】勿罔君
　　子【叶奬里反】式夷式已无小人殆【叶养里反】琐琐【素火反】姻亚则无膴【音武】仕
　　赋也仕事罔欺也君子指王也夷平已止【王介甫曰已废退也孟子所谓士师不能治事则己之与此已同义】殆危也琐琐小貎壻之父曰姻两壻相谓曰亚【孔氏曰言每一人娶姊一人娶妹相亚次也】膴厚也言王委政于尹氏尹氏又委政于姻娅之小人而以其未尝问未尝事者欺其君也故戒之曰汝之弗躬弗亲庶民已不信矣其所弗问弗事则岂可以罔君子哉当平其心视所任之人有不当者则已之无以小人之故而至于危殆其国也姻娅而必皆膴仕则小人进矣【自古小人其初只是他自窃国柄少间又引得别人来一齐不好了如尹氏大师却只是他一个不好到那琐琐姻娅处是几个人不好了】
　　昊天不佣【敕龙反】降此鞠【九六反】讻【音凶】昊天不恵降此大
　　戾君子如届【音戒叶居例反】俾民心阕【古穴反叶苦桂反】君子如夷恶【鸟路反】怒是违
　　赋也佣均鞠穷讻乱戾乖届至阕息违逺也　昊天不均而降此穷极之乱昊天不顺而降此乖戾之变【严氏曰罹师尹之祸而归之于天曰降此鞠讻降此大戾谓天生小人以祸天下也】然所以靖之者亦在夫人而已君子无所偏而平其心则式夷式已而民之恶怒逺矣伤王与尹氏之不能也夫为政不平以召祸乱者人也而诗人以为天实为之者盖无所归咎而归之天也抑有以见君臣隐讳之义焉有以见天人合一之理焉后皆放此【辅氏曰鞠凶大戻不过如二章所言天怒人怨之事也然其所以销去之者亦在夫人而已矣故君子如届俾民心阕君子如夷恶怒是违不啻如反手之易初言天而后止言人者天人一理人心悦则天意解矣先生发明有以见君臣隐讳之义有以鬼天人合一之理之説先儒所不及施之变雅刺诗皆可通也愚按此诗后章言不吊不平正月言天之杌我天夭是椓十月之交言天命不彻雨无正言降防疾威小旻言旻天疾威小弁言天之生我我辰安在巧言言昊天已威昊天泰怃以及变大雅板言上帝板板天之方难方蹶方虐方懠荡言疾威上帝天降熖徳聸仰言不恵而降厉召旻言疾威而降防皆与此章言天之意同一致者其诗人之情性有同然者与】
　　不吊昊天【叶铁因反】乱靡有定【叶唐丁反】式月斯生【叶桑经反】俾民
　　不宁忧心如酲【音呈】谁秉国成不自为政【叶诸盈反】卒劳百姓【叶桑经反】
　　赋也酒病曰酲成平卒终也　苏氏曰天不之恤故乱未有所止而祸患与岁月増长【上声】君子忧之曰谁秉国成者【严氏曰忧心如酲犹黍离言中心如醉胡庭芳曰秉国成即上章秉国均斤尹氏也】乃不自为政而以付之姻娅之小人其卒使民为【去声】之受其劳弊以至此也
　　驾彼四牡四牡项领我聸四方蹙蹙【子六反】靡所骋【敕领反】赋也项大也蹙蹙缩小之貎　言驾四牡而四牡项领可以骋矣而视四方则皆昏乱蹙蹙然无可徃之所亦将何所骋哉东莱吕氏曰本根病则枝叶皆瘁是以无可徃之地也【严氏曰家父驾此四牡其四牡大领非不肥壮然视四方蹙蹙然缩小无可驰骋之地是以留而不去盖由乱则若见天地之狭如唐人诗云出门即有碍谁谓天地寛也彼特为一身言之此则为天下国家而言也】
　　方茂尔恶相【息亮反】尔矛矣既夷既怿如相醻【市由反】矣赋也茂盛相视怿説也　言方盛其恶以相加则视其矛防如欲战鬭及既夷平悦怿则相与欢然如賔主而相醻酢不以为怪也盖小人之性无常而习于鬭乱其喜怒之不可期如此是以君子无所适而可也
　　昊天不平我王不宁不惩其心覆【芳服反】怨其正【叶诸盈反】赋也尹氏之不平若天使之故曰昊天不平若是则我王亦不得宁矣然尹氏犹不自惩创其心乃反怨人之正己者则其为恶何时而已哉【吕东莱曰篇将终矣复叹曰昊天其使尹氏不平乎我王其不得安宁乎今尹氏不惩创其恶覆怨正人之攻己者方且报复而未已吾是以忧吾君之不得宁也此忧岂为身哉辅氏曰不惩其心覆怨其正自古小人处祸乱之常态凡有不得者皆反求诸已其身正而天下归之则君子已乱之要术也】
　　家父【音甫】作诵【叶疾容反】以究王讻式讹尔心以畜【许六反】万
　　邦【叶卜工反】
　　赋也家氏父字周大夫也究穷讹化畜养也　家父自言作为此诵以穷究王政昏乱之所由兾其改心易虑以畜养万邦也陈氏曰尹氏厉威使人不得戯谈而家父作诗乃复自表其出于已以身当尹氏之怒而不辞者盖家父周之世臣义与国俱存亡故也【孔氏曰诗人之情不一或微加讽谕或指斥愆咎或隐匿姓名或自显官字家父尽忠竭诚不弹诛罚故自载字寺人孟子亦此类也】东莱吕氏曰篇终矣故穷其乱本而归之王心焉致乱者虽尹氏而用尹氏者则王心之蔽也【辅氏曰东莱谓篇终矣故穷其乱本而归之王心焉此説当矣故直至此章方説个王字盖言至此则王亦不得不任其责前章虽当讥尹氏之用小人而不及王然王之所以用尹氏者亦不能逃其责矣】李氏曰孟子曰人不足与适也政不足与间也惟大人为能格君心之非盖用人之失政事之过虽皆君之非然不必先论也惟格君心之非则政事无不善矣用人皆得其当矣
　　节南山十章六章章八句四章章四句
　　序以此为幽王之诗而春秋桓十五年有家父来求车于周为桓王之世上距幽王之终已七十五年不知其人之同异大抵序之时世皆不足信今姑阙焉可也【愚按春秋隐公三年三月平王崩而四月尹氏卒桓公八年桓王使家父来聘十五年使家父来求车计家父来聘之时上距尹氏之卒才十七年恐即此诗之尹氏家父也且此诗刺尹氏为政不平而曰国既卒斩何用不监曰防乱多莫惩嗟曰降此鞠讻降此大戾等语皆似乱亡以后之词疑此或东迁后诗也】序家父刺宣王也
　　家父见本篇
</div>
    <div class="pagination">
<a href="诗传通释_page22.html">上一页</a><span>...</span><a href="诗传通释_page18.html">18</a><a href="诗传通释_page19.html">19</a><a href="诗传通释_page20.html">20</a><a href="诗传通释_page21.html">21</a><a href="诗传通释_page22.html">22</a><span class="current-page">23</span><a href="诗传通释_page24.html">24</a><a href="诗传通释_page25.html">25</a><a href="诗传通释_page26.html">26</a><a href="诗传通释_page27.html">27</a><a href="诗传通释_page28.html">28</a><span>...</span><a href="诗传通释_page24.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
