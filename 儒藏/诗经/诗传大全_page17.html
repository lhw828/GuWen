<!DOCTYPE html>
<html>
<head>
    <meta charset="UTF-8">
    <title>诗传大全 - 第 17 页/共 35 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>诗传大全 - 第 17 页/共 35 页</h1>
    <div class="content">　　终南二章章六句
　　交交黄鸟止于棘谁从穆公子车奄息维此奄息百夫之特临其宂【叶戸橘反】惴惴其栗彼苍者天【叶铁因反】歼【子廉反】我良人如可赎兮人百其身
　　兴也交交飞而往来之貌从穆公从死也子车氏奄息名特杰出之称宂圹也惴惴惧貌栗惧歼尽良善赎贸【音茂】也○秦穆公卒【孔氏曰穆公名任好】以子车氏之三子爲殉【孔氏曰杀人以葬环其左右曰殉】皆秦之良也国人哀之爲之赋黄鸟事见春秋传【见文公六年】即此诗也言交交黄鸟则止于棘矣谁从穆公则子车奄息也葢以所见起兴也临宂而惴惴葢生纳之圹中也三子皆国之良而一旦杀之若可贸以他人则人皆愿百其身以易之矣
　　○交交黄鸟止于桑谁从穆公子车仲行【戸郎反】维此仲行百夫之防临其宂惴惴其栗彼苍者天歼我良人如可赎兮人百其身
　　兴也防当也【东莱吕氏曰训防爲当者葢如隄防之防水】言一人可以当百夫也
　　○交交黄鸟止于楚谁从穆公子车鍼【其廉反】虎维此鍼虎百夫之御临其宂惴惴其栗彼苍者天歼我良人如可赎兮人百其身
　　兴也御犹当也
　　黄鸟三章章十二句
　　春秋传曰君子曰秦穆公之不爲盟主也宜哉死而弃民先王违世犹贻之法而况夺之善人乎今纵无法以遗【于醉反】后嗣而又收其良以死难以在上矣君子是以知秦之不复东征也愚按穆公于此其罪不可逃矣但或以爲穆公遗命如此而三子自杀以从则三子亦不得爲无罪今观临宂惴栗之言则是康公从父之乱命迫而纳之于圹其罪有所归矣【董氏曰陈干昔子魏颗皆从其治命不以爲殉君子美之然则康公得无罪乎○永嘉陈氏曰穆公悔过自誓见于秦誓举人之周用人之一未易得如穆公者至从死一事説者以爲穆公之命夫属纩方乱未可遽从帷堂未彻无所复请以未可从之命而康公从之是不孝也以不可复请之命而康公行之是不仁也】又按史记秦武公卒初以人从【才用反】死死者六十六人至穆公遂用百七十七人而三良与焉葢其初特出于戎狄之俗而无明王贤伯以讨其罪于是习以爲常则虽以穆公之贤而不免论其事者亦徒闵三良之不幸而叹秦之衰至于王政不纲诸侯擅命杀人不忌至于如此则莫知其爲非也呜呼俗之弊也久矣其后始皇之葬后宫皆令从死工匠生闭墓中尚何怪哉【朱子曰始皇葬骊山下锢三泉令匠作机弩有穿近者輙射之上具天文下具地理后宫无子者皆令从死工匠爲机者皆闭之墓也○安成刘氏曰古之葬者有明器但备物而不可用如刍灵亦其类也不幸流俗之弊而至于作俑又不幸而至于用人然作俑者夫子且以爲不仁而谓其无后况秦武公既用殉五传至穆公而又用殉夫子之言反似无騐孰知穆公之后二十一传至庄襄王而吕氏之子遂絶嬴氏之统维夫始皇不知所监骊山葬后未三年而吕氏之祀又絶呜呼不仁之祸及子孙如此】
　　鴥【伊橘反】彼晨风【叶字愔反】鬰彼北林未见君子忧心钦钦如何如何忘我实多
　　兴也鴥疾飞貌晨风鹯也【孔氏曰陆玑云似鹞青黄色燕颔句喙向风摇翅乃因风飞急疾击鸟雀食之】鬰茂盛貌君子指其夫也钦钦忧而不忘之貌○妇人以夫不在而言鴥彼晨风则归于鬰然之北林矣故我未见君子而忧心钦钦也彼君子者如之何而忘我之多乎此与扊扅【音剡移】之歌同意葢秦俗也【安成刘氏曰晋献公灭虞百里奚亡秦走宛楚鄙人执之秦穆公闻其贤以五羖羊皮赎之授以国政后因作乐所赁澣妇自言知音呼之援琴而歌曰百里奚五羊皮临别时烹伏雌炊扊扅今富贵忘我爲因问之乃其妻也伏扶富反禽抱卵】
　　○山有苞栎【卢狄反叶歴各反】隰有六驳【邦角反】未见君子忧心靡乐【音洛】如何如何忘我实多
　　兴也驳梓榆也其皮青白如驳【陆氏曰树皮青白驳荦遥视似驳马故谓之驳】○山则有苞栎矣隰则有六驳矣【孔氏曰王肃云言六据所见而言也】未见君子则忧心靡乐矣靡乐则忧之甚也
　　○山有苞棣隰有树檖未见君子忧心如醉如何如何忘我实多
　　兴也棣唐棣檖赤罗也【山隂陆氏曰其文细宻如罗又有白罗皆文木】实似梨而小酢可食【陆氏曰一名山梨一名鹿梨一名防梨极有脆美者】如醉则忧又甚矣
　　晨风三章章六句
　　岂曰无衣与子同袍【抱毛反叶歩谋反】王于兴师修我戈矛与子同仇
　　赋也袍襺【音茧】也【孔氏曰玉藻云纩爲茧緼爲袍纯着新绵名爲茧杂用旧絮名爲袍】戈长六尺六寸【周礼曰戈柲六尺有六寸柲犹柄也音秘】矛长二丈【周礼曰酋矛常有四尺注八尺曰寻倍寻曰常常有四尺是二文也】王于兴师以天子之命而兴师也○秦俗强悍乐于战鬭故其人平居而相谓曰岂以子之无衣而与子同袍乎葢以王于兴师则将修我戈矛而与子同仇也其懽爱之心足以相死如此苏氏曰秦本周地故其民犹思西周之盛时而称先王焉【止斋陈氏曰襄公攘西戎救王室之难得列诸侯故秦虽逺处西垂而其民知有王室之尊王事之重东迁之后王室虽微而在于人心者未泯也读文侯之命者叹平王之无志其有以哉】或曰兴也取与子同三字爲义后章放此
　　○岂曰无衣与子同泽【叶徒洛反】王于兴师修我矛防【叶讫约反】与子偕作
　　赋也泽里衣也以其亲肤近于垢泽故谓之泽【泽即襗古字通○説文曰襗绔也绔即袴】防车防也长丈六尺【郑氏曰车防常也】
　　○岂曰无衣与子同裳王于兴师修我甲兵【叶晡茫反】与子偕行【戸郎反】
　　赋也行往也
　　无衣三章章五句
　　秦人之俗大抵尚气防先勇力忘生轻死故其见于诗如此然本其初而论之岐丰之地文王用之以兴二南之化如彼其忠且厚也秦人用之未几而一变其俗至于如此则已悍然有招【音翘举也】八州而朝【音潮】同列之气矣何哉雍州土厚水深其民厚重质直无郑衞骄惰浮靡之习以善导之则易兴起而笃于仁义以猛驱之则其彊毅果敢之资亦足以彊兵力农而成富彊之业非山东诸国所及也呜呼后世欲爲定都立国之计者诚不可不监乎此而凡爲国者其于导民之路尤不可不审其所之也【庆源辅氏曰先生发秦人厚重质直之意与夫强悍果敢之资及周秦所以导之者不同而皆易于有成先儒之所未及也至谓后世之定都立国当监乎此者又有感于艺祖皇帝之圣训焉亦尝疑之尧与文武皆圣人也然尧之风歴三代而尚有遗于晋至文武之风则一变爲秦而不复有遗者何哉葢尧之时风气方开纯朴未散譬之人则孩提之时也至文武时则其人壮大矣今人于孩提之时教之则虽老大有不忘者至于年日益壮虽强聒之旋得旋失终不能久而不忘也○叠山谢氏曰幽王没于骊山此中国之大耻周家万世不可忘之大讐也读文侯之命可以知诸侯无复讐之志矣独无衣一诗毅然以天下大义爲己任其心忠而诚其气刚而大其词壮而直吾乃知岐丰之地被文武周公之化最深虽世降俗末人心天理不可泯防者尚异于列国也○丰城朱氏曰与子同袍恩爱相结于无事之时也与子同仇患难相恤于有事之日也先王之时居而爲比闾族党之民出而爲伍两军师之众其所以使之相保相爱相扶持者要非一日之积矣岐丰之地虽已属秦然犹冇先王之遗民焉故其所以相告语者如此然曰王于兴师则非从其君之私也诚欲其君奉王命而爲讨贼复讐之举也惜也周既不能以此而令诸侯秦复不能以此而匡王室卒之数传之后讨贼复讐之志既衰贪功谋利之心益胜而其嚣然好战之习非复先王之民眞秦之民矣】
　　我送舅氏曰至渭阳何以赠之路车乘【尺证反】黄
　　赋也舅氏秦康公之舅晋公子重【平声】耳也【毛氏曰母之昆弟曰舅】出亡在外穆公召而纳之时康公爲太子送之渭阳而作此诗渭水名秦时都雍至渭阳者葢东行送之于咸阳之地也路车诸侯之车也【董氏曰巾车金路以封同姓象路以封异姓革路以封四衞木路以封蕃国皆诸侯也故人君之车曰路车】乘黄四马皆黄也【华谷严氏曰何以赠舅氏乎惟路车乘马而已歉然犹以爲薄意有余也】
　　○我送舅氏悠悠我思【叶新赍反】何以赠之琼瑰【古回反】玉佩【叶蒲眉反】
　　赋也悠悠长也序以爲时康公之母穆姬已卒故康公送其舅而念母之不见也【华谷严氏曰送舅而冇所思则思母也】或曰穆姬之卒不可攷此但别其舅而怀思耳琼瑰石而次玉【孔氏曰琼者玉之美名非玉名也瑰者美石之名琼毛氏韵赤玉○曹氏曰玉佩珩璜琚瑀之属○庆源辅氏曰读是诗者见其情意周至言有尽而意无穷良心之发固如是也】
　　渭阳二章章四句
　　按春秋传晋献公烝于齐姜生秦穆夫人太子申生娶犬戎胡姬生重耳小戎子生夷吾骊姬生奚齐其娣生卓子骊姬谮申生申生自杀又谮二公子二公子皆出奔献公卒奚齐卓子继立皆爲大夫里克所弑秦穆公纳夷吾是爲惠公卒子圉立是爲怀公立之明年秦穆公又召重耳而纳之是爲文公王氏曰至渭阳者送之逺也悠悠我思者思之长也路车乘黄琼瑰玉佩者赠之厚也【叠山谢氏曰送之逺赠之厚念母之心可见矣】广汉张氏曰康公爲太子送舅氏而念母之不见是固良心也而卒不能自克于令狐之役【安成刘氏曰左传文公七年晋败秦师于令狐令音伶】怨欲害乎良心也使康公知循是心养其端而充之则怨欲可消矣
　　于我乎夏屋渠渠今也毎食无余于【音吁】嗟乎不承权舆赋也夏大也渠渠深广貌承继也权舆始也【华谷严氏曰造衡自权始造车自舆始】○此言其君始有渠渠之夏屋以待贤者而其后礼意寖衰供亿寖薄【杜氏曰供给亿安也】至于贤者每食而无余于是叹之言不能继其始也
　　○于我乎每食四簋【叶已有反】今也每食不饱【叶捕苟反】于嗟乎不承权舆
　　赋也簋瓦器容斗二升方曰簠圎曰簋簠盛稻粱簋盛黍稷四簋礼食之盛也【庆源辅氏曰夏屋渠渠无不致其备也每食无余无一致其备也每食四簋无不极其至也每食不饱无一极其至也其进鋭者其退速惟有恒者然后可久也】
　　权舆二章章五句
　　汉楚元王敬礼申公白公穆生穆生不嗜酒元王每置酒尝爲穆生设醴及王戊即位常设后忘设焉穆生退曰可以逝矣醴酒不设王之意怠不去楚人将钳【巨廉反】我于市遂称疾申公白公强【上声】起之曰独不念先王之德与今王一旦失小礼何足至此穆生曰先王之所以礼吾三人者爲【去声】道之存故也今而忽之是忘道也忘道之人胡可与久处岂爲区区之礼哉遂谢病去亦此诗之意也【庆源辅氏曰引穆生之事爲证者推原诗人之心葢本于此不然则其所计者不过区区于安居餔歠之事而已恐非贤者之志也○叠山谢氏曰秦君用贤礼貌衰而不去至于每食不饱岂非饥饿免死者乎其君固可刺当时号爲贤者亦爲可耻矣】
　　秦国十篇二十七章一百八十一句【叠山谢氏曰中国而纯乎人欲则化爲夷狄夷狄而知有天理则化爲中国秦本戎狄不得齿中国之防盟春秋夷之邑于岐丰用文武成康之遗民习文武成康之旧俗一旦恶人欲而崇天理其发于诗者有尊敬亲上之义有趋事赴功之勇故季札听其乐曰是谓能夏能夏始大忧其将有中国矣】







　　诗传大全卷六
<经部,诗类,诗传大全>
　　钦定四库全书
　　诗传大全卷七　　　　　明　胡广等　撰陈一之十二
　　陈国名大皥伏羲氏之墟在禹贡豫州之东其地广平无名山大川西望外方东不及孟诸周武王时帝舜之胄有虞阏【音遏】父为周陶正武王頼其利噐用与其神明之后以元女大姬妻其子满而封之于陈都于宛丘之侧与黄帝帝尧之后共为三恪是为胡公【孔氏曰左传史赵云胡公不淫故周赐之姓使祀虞帝则胡公姓妫武王所赐三恪恪者敬也王者敬先代封其后尊于诸侯卑于二王之后乐记云武王未下车卦黄帝后于蓟封帝尧后于祝封帝舜后于陈下车乃封夏后于祀封殷后于宋则陈与蓟祝是为三恪】大姬妇人尊贵好乐【五教反】巫觋【胡狄反】歌舞之事【庐陵罗氏曰男曰觋女曰巫】其民化之今之陈州即其地也【陈州今河南开封府】
　　子之汤【他郎他浪二反】兮宛丘之上【辰羊辰亮二反】兮洵【音苟】有情兮而无望【武方武放二反】兮
　　赋也子指游荡之人也汤荡也四方高中央下曰宛丘【濮氏曰宛丘因以为其地之名】洵信也望人所瞻望也○国人见此人常游荡于宛丘之上故叙其事以刺之言虽信有情思而可乐矣然无威仪可瞻望也【庆源辅氏曰游荡以为乐情也威仪之可望礼也溺于情者必不足于礼故诗人讥之曰洵有情兮而无望兮其讽切之者深矣】
　　○坎其击鼓宛丘之下【叶后五反】无冬无夏【叶与下同】値【直置反】其鹭羽
　　赋也坎击鼓声值植也鹭舂鉏今鹭鸶好而防白头上有长毛十数枚羽以其羽为翳舞者持以指麾也【孔氏曰持鹭羽翳身而舞】言无时不出游而鼓舞于是也【三山李氏曰无冬无夏但言常舞也○华阳范氏曰冬夏祁寒大暑之时也人之好乐于是时必少息焉今也无冬无夏则其他时可知矣】
　　○坎其击缶【方有反】宛丘之道【叶徒厚反】无冬无夏值其鹭翿【音导叶殖有反】
　　赋也缶瓦噐可以节乐【孔氏曰易离卦云鼓缶而歌是乐器坎卦云樽酒簋貮用缶又是酒器左传襄公九年宋灾具绠缶则又是汲噐然则缶可节乐若今系瓯又可盛水盛酒即今瓦盆也】翿翳也
　　宛丘三章章四句
　　东门之枌【符云反】宛丘之栩【况浦反】子仲之子婆娑【素何反】其下【叶后五反】
　　赋也枌白榆也先生叶郤着荚皮色白子仲之子子仲氏之女也婆娑舞貌○此男女聚防歌舞而赋其事以相乐也
　　○谷旦于差【初佳反叶七何反】南方之原【无韵未详】不绩其麻【叶谟婆反】市也婆娑
　　赋也谷善差择也○既差择善旦以防于南方之原于是弃其业以舞于市而往会也【黄氏曰邠之风俗其男耕其妇馌其女桑至于八月载绩则蚕事毕而麻事起今陈之俗至于不绩其麻市也婆娑所谓上有好者下必有甚也】
　　○谷旦于逝越以鬷【子公反】迈【叶力制反】视尔如荍【祁饶反】贻我握椒
　　赋也逝往越于鬷众也迈行也荍芘【音毗】芣【音浮】也又名荆葵紫色【孔氏曰一曰蚍水草多花少叶又翘起似芜菁○濮氏曰芘芣紫荆春时开花叶未生花紫色自根及榦而上连接甚密有类虮窠故尔雅名蚍蜉俗曰火虮】椒芬芳之物也○言又以善旦而往于是以其众行而男女相与道其慕悦之词曰我视尔顔色之美如芘芣之华于是遗我以一握之椒而交情好也
　　东门之枌三章章四句【龙舒王氏曰陈风多言东门岂此门之外独甚欤○庆源辅氏曰夫民劳则思思则善心生逸则淫淫则忘善忘善则恶心生理势之必然也陈国之地广平又以大姬之化故其俗游荡无度已见于宛丘之诗其逸甚矣故继以东门之枌男女聚防歌舞妇人弃其所业相与慕悦各有所赠以交情好动其淫欲者亦其势之必然也】
　　衡门之下可以栖【音西】迟泌【悲泣反】之洋洋可以乐【音洛】饥赋也衡门横木为门也门之深者有阿塾堂宇【庐陵罗氏曰门阿考工记注栋也孔氏云屋脊尔雅云门侧之堂谓之塾则堂即塾也屋之基亦曰堂周礼云堂崇三尺堂崇一筵礼记云天子之堂九尺史记云坐不垂堂亦指堂基而言宇説文云屋边即屋四垂】此惟衡木为之【孔氏曰衡古文横字此横木为门言其浅也】栖迟游息也泌泉水也洋洋水流貌○此隠居自乐而无求者之词言衡门虽浅陋然亦可以游息泌水虽不可饱然亦可以玩乐而忘饥也
　　○岂其食鱼必河之鲂【音房】岂其取【音娶】妻必齐之姜赋也【山隂陆氏曰里语云洛鲤河鲂贵于牛羊则鲂鲤乃鱼之美者】姜齐姓
　　○岂其食鱼必河之鲤岂其取妻必宋之子【叶奬里反】赋也【山隂陆氏曰鲤鱼之贵者故尔雅释鱼以鲤冠篇而神农书曰鲤最为鱼之主】子宋姓衡门三章章四句【濮氏曰集传以为隠居自乐无求于世如卫风考槃者兴味深长也○安成刘氏曰能隠居者必能自乐能自乐者必能无求故三者之意备见于一诗之间首章上二句可见其隠居下二句可见其自乐后两章又可见随遇而安无求于世也】
　　东门之池可以沤【乌豆反】麻【叶谟婆反】彼美淑姬可与晤【五故反】歌
　　兴也池城池也沤渍【疾赐反】也治麻者必先以水渍之【孔氏曰渐渍使之柔韧】晤犹解【下介反】也○此亦男女会遇之词葢因其会遇之地所见之物以起兴也
　　○东门之池可以沤纻【直吕反】彼美淑姬可与晤语兴也纻麻属【陆氏曰纻科生数十茎宿根在地中至春自生荆扬间一嵗三収剥去其皮之表但得其里缉以织布】
　　○东门之池可以沤菅【古顔反叶居贤反】彼美淑姬可以晤言兴也菅叶似茅而滑泽茎有白粉柔韧【而振反】宜为索也【濮氏曰左传云虽有丝麻无弃菅蒯蒯与菅皆谓苕也黄华者俗名黄芒即蒯也白华者俗名白芒即菅也】
　　东门之池三章章四句
　　东门之扬其叶牂牂【子桑反】昏以为期明星煌煌
　　兴也东门相期之地也杨柳之扬起者也牂牂盛貌明星启明也煌煌大明貌○此亦男女期防而有负约不至者故因其所见以起兴也
　　○东门之扬其叶肺肺【普计反】昏以为期明星晳晳【之世反】兴也肺肺犹牂牂也晳晳犹煌煌也
　　东门之扬二章章四句【庆源辅氏曰自宛丘而为东门之枌自东门之枌而为东门之池东门之扬葢俗之流而势之下也有国者之于导民可不谨哉】
　　墓门有棘斧以斯【所宜反】之夫也不良国人知之知而不已谁昔然矣
　　兴也墓门凶僻之地多生荆棘斯析也夫指所刺之人也谁昔昔也犹言畴昔也○言墓门有则斧以斯之矣此人不良则国人知之矣国人知之犹不自改则自畴昔而已然非一日之积矣所谓不良之人亦不知其何所指也【庆源辅氏曰人之为恶初动于隐微之中犹有惧人之知之心至于公然形肆于外则已无所忌惮矣然犹幸其为人所规正刺讥而有改也今其为恶至于国人皆知之而犹不自改自畴昔而已然则非一日之积矣葢不可得而救药之也】
　　○墓门有梅有鸮萃止夫也不良歌以讯【叶息瘁反】之讯予不顾【叶果五反】颠倒思予【叶寅女反】
　　兴也鸱鸮恶声之鸟也【陆氏曰鸮大如斑鸠绿色入人家凶贾谊鵩赋是也今谓之鸺鹠亦名怪鸱○濮氏曰汉书云霍山家鸮数鸣楚辞注鸱鸮二物又云鵩似鸮本草云其实一耳其肉甚美可为又可为炙荘子见弹而求鸮炙是也音壑】萃集讯告也颠倒狼狈之状○墓门有梅则有鸮萃之矣夫也不良则有歌其恶以讯之者矣讯之而不予顾至于颠倒然后思予则岂有所及哉或曰讯予之予疑当依前章作而字
　　墓门二章章六句
　　防有鹊巢卭【其恭反】有防苕【徒雕反叶徒刀反】谁侜【陟留反】予美心焉忉忉【都劳反】
　　兴也防人所筑以捍水者卭丘防美也苕苕饶也茎如劳豆而细叶似蒺蔾而青其茎叶绿色可生食如小豆藿也侜张也犹郑风之所谓廷【居望反】也【濮氏曰侜谓诳诞则字与诪同书云诪张为幻然似有装载增加之意以其字之从舟也】予美指所与私者也忉忉忧貌○此男女之有私而忧或间之之词故曰防则有鹊巢矣卭则有防苕矣今此何人而侜张予之所美使我忧之而至于忉忉乎
　　○中唐有甓【蒲歴反】卭有防鹝【五歴反】谁侜予美心焉惕惕【吐歴反】
　　兴也庙中路谓之唐【孔氏曰堂下至门之径也】甓瓴【音零】甋【音滴】也【尔雅注曰防甎也音鹿专】鹝小草杂色如绶【安成刘氏曰埤雅云鹝本鸟名亦名绶鸟咽下有囊如小绶具五色此传所释鹝草之名岂因其似鹝鸟而取义也】惕惕犹忉忉也防有鹊巢二章章四句
　　月出皎兮佼【古夘反】人僚【音了】兮舒窈【鸟了反】紏【已小反】兮劳心悄【七小反】兮
　　兴也皎月光也佼人美人也【三山李氏曰孟子云子都之佼扬防方言自闗之东河济之间谓好为佼】僚好貌窈幽逺也紏愁结也悄忧也【钱氏曰黙忧也】○此亦男女相悦而相念之词言月出则皎然矣佼人则僚然矣安得见之而舒窈紏之情乎是以为之劳心而悄然也
　　○月出皓【胡老反】兮佼人懰【力久反叶朗老反】兮舒懮【于久反】受【叶时倒反】兮劳心慅【七老反】兮
　　兴也懰好貌懮受忧思也慅犹悄也【临川王氏曰慅言不安而骚动也】
　　○月出照兮佼人燎【力召反】兮舒夭【于表反】绍【实照反】兮劳心惨【当作懆七吊反】兮
　　兴也燎明也夭绍紏之意惨忧也【临川王氏曰言不舒而忧愁】月出三章章四句【东莱吕氏曰此诗用字聱牙意者其方言欤○丰城李氏曰月出之诗其悦之也至矣其思之也切矣其忧之也深矣移是心以好贤亦将何求而不获哉惜也吾未见好徳如好色者也】
　　胡为乎株林从夏【户雅反】南【叶尼心反下同】匪适株林从夏南赋也株林夏氏邑也【三山李氏曰王氏以为株邑也邑外曰郊郊外曰牧牧外曰野野外曰林据诗中曰株林又曰株野又曰株王氏之言是也】夏南徴舒字也【郑氏曰征舒字子南○孔氏曰以字配氏】○灵公淫于夏徴舒之母朝夕而往夏氏之邑故其民相与语曰君胡为乎株林乎曰从夏南耳然则非适株林也特以从夏南故耳葢淫乎夏姬不可言也故以从其子言之诗人之忠厚如此
　　○驾我乘【绳证反】马【叶满补反】説【音税】于株野【叶上与反】乘【平声】我乘驹朝食于株
　　赋也説舍也马六尺以下曰驹【郑氏曰我国人我君也】
　　株林二章章四句
　　春秋传夏姬郑穆公之女也嫁于陈大夫夏御叔灵公与其大夫孔宁仪行父通焉泄冶諌不聴而杀之【宣公九年传曰灵公与孔宁仪行父通于夏姬皆衷其衵服以戏于朝泄冶諌曰公卿宣淫民无効焉公曰吾能改矣公告二子二子请杀之公弗禁遂杀泄冶】后卒为其子徴舒所弑而徴舒复为楚荘王所诛【孔氏曰宣公十年书陈徴舒弑其君平国传曰灵公与仪行父饮酒于夏氏公谓行父曰征舒似汝对曰亦似君征舒病之公出自其廐射而杀之○宣公十一年传曰楚子为陈夏氏乱故遂入陈杀夏征舒轘诸栗门○丰城朱氏曰卫之乱至于墙有茨而极于是有狄入卫之祸陈之乱至于株林而极于是有椘入陈之祸然则狄非能入卫也宣姜实召之也椘非能入陈也夏姬实召之也此所谓女戎也比事以观可以为淫乱者之戒矣】
　　彼泽之陂【叶音波】有蒲与荷【音何】有美一人伤如之何寤寐无为涕【他弟反】泗【音四】滂【普光反】沱【徒何反】
　　兴也陂泽障也【董氏曰泽水所钟也】蒲水草可为席者【説文曰蒲似莞而褊有脊滑柔而温】荷芙蕖也【尔雅曰荷芙蕖其茎茄其叶蕸其本蔤其华菡萏其实莲其根藕晋郭璞曰荷别名芙蓉蔤茎下白蒻在泥中者莲谓房也茄音加蕸音遐蔤亡笔反蒻音弱】自目曰涕自鼻曰泗○此诗之防与月出相类言彼泽之陂则有蒲与荷矣有美一人而不可见则虽忧伤而如之何哉寤寐无为涕泗滂沱而已矣
　　○彼泽之陂有蒲与蕳【古顔反叶居贤反】有美一人硕大且卷【其员反】寤寐无为中心悁悁【乌元反】
　　兴也蕳兰也卷鬓髪之美也【三山李氏曰卢令其人美且鬈字虽不同其义则一】悁悁犹悒悒也
　　○彼泽之陂有蒲菡【户感反】萏【大感反叶待检反】有美一人硕大且俨【鱼捡反】寤寐无为辗转伏枕【叶知险反】
　　兴也菡萏荷华也俨矜荘貌辗转伏枕卧而不寐思之深且久也
</div>
    <div class="pagination">
<a href="诗传大全_page16.html">上一页</a><span>...</span><a href="诗传大全_page12.html">12</a><a href="诗传大全_page13.html">13</a><a href="诗传大全_page14.html">14</a><a href="诗传大全_page15.html">15</a><a href="诗传大全_page16.html">16</a><span class="current-page">17</span><a href="诗传大全_page18.html">18</a><a href="诗传大全_page19.html">19</a><a href="诗传大全_page20.html">20</a><a href="诗传大全_page21.html">21</a><a href="诗传大全_page22.html">22</a><span>...</span><a href="诗传大全_page18.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
