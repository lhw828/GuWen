<!DOCTYPE html>
<html>
 <head>
  <meta charset="utf-8"/>
  <title>
   诗传通释 - 第 2 页/共 41 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   诗传通释 - 第 2 页/共 41 页
  </h1>
  <div class="content">
   子曰赐也始可与言诗已矣告诸往而知来者
　　往者其所已言者来者其所未言者【他説意思濶非止説贫富故云告往知来告其所已言者谓处贫富之道而知其所未言者谓学问之功也黄直卿曰谓告以无谄不如乐无骄不如好礼此所已言也知义理之无穷学之不可以有得而遽足此所未言也夫子论贫富而子贡悟为学是告往而知来须是见得切磋琢磨在无谄无骄乐与好礼之外方晓得所已言所未言】子夏问曰巧笑倩兮美目盼兮素以为绚兮何谓也
　　【倩七练反盼普苋反绚呼县反】
　　此逸诗也倩好口辅也盼目黒白分也素粉地画之质也绚采色画之饰也言人有此倩盼之美质而又加以华采之饰如有素地而加采色也子夏疑其反谓以素为饰故问之【饶氏曰读书须是先理防训诂晓得训诂便须涵泳其意不可只滞在训诂上然未有不晓训诂而能通其意者子夏是未晓得素以为绚一句训诂所以问】
　　子曰绘事后素【绘胡对反】
　　绘事绘画之事也后素后于素也考工记曰绘画之事后素功是也葢先以粉地为质而后可施以五采犹人有美质然后可加以文饰
　　曰礼后乎子曰起予者商也始可与言诗已矣
　　礼必以忠信为质犹绘事必以粉素为先起犹发也起予言能起发我之志意【杨氏曰子曰绘事后素而子夏曰礼后乎可谓能继其志矣非得于意言之表者能之乎商赐可与言诗者以此若夫玩心于章句之末则其为诗也固而已矣所谓起予则亦相长之义也辅氏曰子贡因论好礼与乐之学而知切磋琢磨之诗为自治益精之意子夏因论素以为绚之诗而知人之学礼当以质为先故皆可与言诗杨氏之説最明切读书者不可泥于章句之下而学诗者尤贵有得于意言之表不然则局于章句训诂而诗之教益于人者鲜矣饶氏曰夫子称商赐可与言诗皆是善其能触类而长也学者读书于见在文意也未能通解况敢望其能触类乎李迂仲曰观诗者必当得其外意如衣锦尚防但言衣服之盛而中庸曰恶其文之着也推之以为慎独之学巧笑美目但言顔色之好而子曰绘　陈君事后素子夏则推之以知其礼后之説也　　举曰六经皆经圣人手而于诗也致力盖详论语一书语诗多于他经而二南则正色言之闗雎一篇尤再惓惓夫子之意深矣愚按此引论语言诗凡十章而言不仍其先后之次朱子于此得无意乎切以浅见推之雅颂各得其所一章首明三百篇之定体也诗体之音节既定则可学矣故次两章记夫子常以诗为教也既学则必有成效如所谓兴观羣怨之类是也故以此二章次之然学贵乎知要善读诗而有得虽思邪之一言白圭之一章用之有余不善读者虽三百其篇而无用也故此二章乂次之若子贡子夏之问荅又皆得诗人意外意者故以此二章终焉但未知朱子之意然否】
　　咸丘防问曰诗云普天之下莫非王土率土之滨莫非王臣而舜既为天子矣敢问瞽瞍之非臣如何孟子曰是诗也非是之谓也劳于王事而不得养父母也曰此莫非王事我独贤劳也故説诗者不以文害辞不以辞害志以意逆志是为得之如以辞而已矣云汉之诗曰周余黎民靡有孑遗信斯言也是周无遗民也
　　程子曰举一字是文成句是辞愚谓意谓己意志谓诗人之志逆迎之也其至否迟速不敢自必而听于彼也【普徧也率循也乃作诗者自言天下皆王臣何独使我以贤才而劳苦乎非谓天子可臣其父也盖説诗之法不可以一字而害一句之义不可以一句而害设辞之志当以己意迎取作者之志乃可得之若但以其辞而已则如云汉所言是周之民真无遗种矣惟以意逆之则知作诗者之志在于忧旱而非真无遗民也又曰逆是前去追迎之之意盖是将自家意思去前面等候诗人之志来又曰譬如有一客来自家去迎他他来则接之不来则已若必去捉他来则不可张子曰知诗莫如孟子以意迎志读诗之法也】
　　程子曰诗者言之述也言之不足而长言之咏歌之所由兴也其发于诚感之深至于不知手之舞足之蹈故其入于人也亦深古之人幼而闻歌诵之声长而识美刺之意故人之学由诗而兴后世老师宿儒尚不知诗之义后学岂能兴起乎　又曰兴于诗者吟咏情性涵畅道德之中而歆动之有吾与点也之气象【辅氏曰读诗者吟咏其情性使人意沉浸纾快于道德之中有所慕乐而动荡鼓舞之直与曽点浴沂风雩之气象一般方能有益】又曰学者不可不看诗便使人长一格【读诗便长人一格今人读】
　　【诗何缘防长一格兴处全不紧要然是起人意处正在于兴防得诗人之异便有一格长】
　　张子曰置心平易然后可以言诗涵泳从容则忽不自知而自解頥矣若以文害辞以辞害意则几何而不为髙叟之固哉　又曰求诗者贵平易不要崎岖求合盖诗人之情性温厚平易老成今以崎岖求之其心先狭隘无由可见【辅氏曰温厚平易老成六字説尽诗人情性温厚谓和而不流怨而不怒平易谓所言皆眼前事老成谓忧深思逺达于人情事物之变此等意思唯平心易气以逆之则可有得】　又曰诗人之志主平易故无艰险之言大率所言皆目前事而义理存乎其中以平易求之则思逺以广愈艰险则愈浅近矣【辅氏曰艰险与平易正相反盖云目前事若无义理在其间是特鄙俚之言耳唯所言皆目前事而却有义理此其所以为诗也然人能言到此亦甚难以平易求之则无窒碍故其意思广逺横渠云置心平易始知诗然解悠悠苍天此何人哉却不平易黄实夫曰横渠数説此知味之学观诗之法也】上蔡谢氏曰学诗须先识得六义体面而讽味以得之愚按六义之説见于周礼大序其辨甚明其用可识而自郑氏以来诸儒相袭不唯不能知其所用反引异説而汨陈之唯谢氏此説为庶几得其用耳【上蔡甚晓得诗观此説是他识得要领处　程子曰学诗而不分六义岂能知诗也　辅氏曰体面盖言体制体段言六义各有个体面学诗不可不先理防得】
　　古诗即今之歌曲往往能使人感动至学诗却无感动兴起处只为泥章句故也明道先生善説诗未尝章解句释但优游玩味吟哦上下便使人有得处如曰瞻彼日月悠悠我思道之云逺曷云能来思之切矣百尔君子不知德行不忮不求何用不臧归于正也【辅氏曰思之切而不归于正便入哀伤淫佚去也】　又曰明道先生谈诗并不曽下一字训诂只转却一两字点掇地念过便教人省悟【陈大猷曰烝民诗首四句孔子只就中添四字沧浪之歌孔子只换两斯字曽不辞费而意味无穷明道説诗正得此意】


　　诗传通释外纲领
　　诗源流
　　郑氏曰诗之兴也谅不于上皇之世【孔氏曰伏羲三皇最先者故谓之上皇其时淳朴故知无诗】大庭轩辕逮于髙辛其时有亡载籍亦蔑云焉【孔氏曰大庭神农别号】虞书曰诗言志然则诗昉于此乎
　　林氏曰舜与臯陶之赓歌三百篇之权舆也
　　黄实夫曰自有天地有万物而诗之理已寓婴儿之嬉笑童子之讴吟皆有诗之情而未动也桴以蒉鼓以土籥以苇皆有诗之用而未文也康衢顺则之謡元首股肱之歌皆诗也故曰诗言志至于五子述大禹之戒相与歌咏伤今而思古则变风变雅已备矣【吕东莱曰观舜臯陶之歌则见诗之雅颂观五子之歌则见诗之变风变雅】
　　程子曰虞之君臣迭相赓和始见于书夏殷之世虽有作者其传鲜矣至周而益文人之怨乐必形于言政之美恶必有刺美至夫子时所传者多矣夫子删之得三百篇可以垂世立教【陈夀翁曰舜臯喜起明良之歌即虞诗也五子之歌即夏诗也商诗多亡唯存商颂五篇外此风雅二颂皆周诗也】
　　欧阳子曰诗述商周自鸟生民上陈稷契下讫陈灵千五六百年之间旁及列国君臣世次国地山川封域图牒鸟兽草木虫鱼之名与其风俗方言训诂盛衰治乱美刺之由无所不载
　　朱子曰尝考诗之原委古今凡三变盖自书传所记虞夏以来下及魏晋自为一等自晋宋间顔谢以下及唐初自为一等沈宋以后定着律诗下及晚唐自为一等【又曰自唐初以前法犹未变至律诗而后诗与法始皆大变以至今日益巧益密无复古人之故尝妄欲抄取经史诸书所载韵语及文选汉魏古词以尽乎郭景纯陶渊明之作自为一编而附三百篇楚词之后以为诗之根本准则又于其下二等之中择近于古者各为一编以为之羽翼舆衞其不合者则悉去之】
　　章句音韵
　　孔氏曰自古有篇章之名东山序曰一章言其完是也句则古者谓之言论语曰诗三百一言以蔽之曰思无邪则以一句为一言秦汉以来乃有句称风雅无一章者颂则多一章而已诗之大体必须依韵之兮矣也之类本取以为辞虽在句不以为义故处末者皆字上为韵左右流之寤寐求之之类是也亦有即将助句之字以当声韵者是究是图亶其然乎之类是也
　　或问诸章句起于谁朱子曰有故言者是指毛公无故言者是郑康成【胡庭芳曰如古注关雎篇末云闗雎五章章四句故言三章注五章郑康成所分故言以下是毛公本意是也】
　　考索吴氏曰诗韵无不协者如来之为厘庆之为羌马之为姥之类诗音旧有九家唐陆德明始以见定为一家之学今释文是也至开元中修五经文字我心惨惨书作懆音七到反伐鼓渊渊书作鼘音于巾反皆与释文音训有异乃知德明之学在当时亦未必尽用而诗音之亡或有所自矣
　　朱子曰诗音韵是自然如此古人音韵寛后人分得密后隔开了　又曰看诗须并协韵读便见得他语自齐整又更略知协韵所由来甚善　又曰只要韵相协好吟哦讽诵易见道理亦无甚要紧今且将七分工夫理防义理二三分工夫理防这般去处　或问吴才老协韵何据曰他皆有据泉州有其书毎一字多者引十余证少者亦两三证然亦有推不去者因言商颂下民有严恊不敢怠遑呉氏音严为庄云避汉讳却无道理某后读楚辞天问见严字乃押从庄刚方字去乃知是叶韵严韵作昻也又此间乡音严作户刚反天问才老岂不读往往偶然失之又如常棣外御其侮叶烝也无戎吴氏复疑侮当作蒙某却疑古人训戎为汝如以佐戎辟戎虽小子则戎汝音或通后读常武诗有南仲大祖大师皇父整我六师以修我戎则协音汝明矣【又曰协韵乃吴才老所作某续添之又曰古人情意温厚寛和言语自恁地好当时协韵只是要便于讽咏而已到得后来一向于字韵上严切却无意思汉不如周魏晋不如汉唐不如魏晋本朝又不如唐如元微之刘禹锡之徒和诗犹自有相重密本朝和诗便皆不要一字相同不知却愈坏了诗愚按诗之篇章数少者一章如周颂等篇是也多者或十六章如桑柔是也章之为句少者亦二句如卢令等章多者或三二十句如载芟等章句之字数多是四字如闗闗雎鸠之类有一字为句者如天作第六句有二字者如鳟鲂之类有三字者如螽斯羽之类有五字者如维以不永懐之类有六字者如我姑酌彼金罍之类有七字者如送我乎淇之上矣之类又有八字者如胡瞻尔庭有县貆兮之类若句之叶韵则有句句用韵者有隔两句用韵者有隔韵相叶者有隔数句相叶者且章句音韵不特诗为然求之四书亦或有章句之分求之诸经亦时有音韵之叶书则舜臯陶之歌及五子之歌洪范无偏无陂之咏仪礼则士冠礼祝辞醮辞字辞易则爻辞彖象杂卦之类莫不叶韵葢皆欲其便于吟咏而已】
　　诗乐
　　书舜典帝曰夔命汝典乐教胄子直而温寛而栗刚而无虐简而无傲诗言志歌永言声依永律和声八音克谐无相夺伦神人以和【説见集传纲领】　益稷帝曰予欲闻六律五声八音在治忽以出纳五言汝听【蔡九峰曰在察也忽治之反也声音之道与政通故审音以知乐审乐以知政而治之得失可知也五言者诗歌之叶于五声者也自上达下谓之出自下达上谓之纳陈大猷曰纳采诗而纳于上如命大师陈诗以观民风是也出出诗而播之乐章如闗雎用之乡人用之邦国是也】工以纳言时而飏之【蔡九峰曰命掌乐之官以其所纳之言时而飏之也】
　　周礼大师教六诗曰风曰赋曰比曰兴曰雅曰颂以六德为之本以六律为之音【説见集传纲领】　乐师凡射王以驺虞为节诸侯以貍首为节大夫以采苹为节士以采蘩为节【郑氏曰驺虞采苹采蘩皆乐章名在召南唯貍首在乐记也】瞽蒙掌九德六诗之歌以役大师　射人王射乐以驺虞九节大夫采苹五节士采蘩五节【郑氏曰奏乐以为射节之差】
　　仪礼乡饮酒礼工歌鹿鸣四牡皇皇者华【郑氏曰鹿鸣采其嘉宾示我以善道又有孔昭之德可则效也四牡采其忠孝之至也皇华采其自以为不及欲谘谋于贤知也】笙南陔白华华黍【郑氏曰以笙吹此诗】乃间歌鱼丽笙由庚歌南有嘉鱼笙崇丘歌南山有台笙由仪【郑氏曰间代也谓一歌则一吹鱼丽采其物多酒防所以优宾也嘉鱼采其以礼下贤者与之宴乐也南山有台采其忧友贤者为邦家之基民之父母而欲其身之寿考也】乃合乐周南闗雎葛覃卷耳召南鹊巢采蘩采苹【郑氏曰合乐谓歌与众音俱作也闗雎葛覃卷耳言后妃之德鹊巢言国君夫人之德采蘩言夫人不失职采苹言大夫妻能循法度夫妇之道生民之本王政之端此六篇者其教之原也故国君与臣下及四方之宾燕用之合乐也李寳之曰合乐谓堂上歌瑟堂下钟磬合奏此诗也乡饮酒义曰工入升歌三终笙入三终间歌三终合歌三终歌及笙毎篇为一终间歌毎篇为一终合乐鹊巢合闗雎采蘩合葛覃采苹合卷耳毎篇为一终孔氏曰召南三篇越草虫取采苹葢采苹本在草虫之前孔子以后简札始倒】工告子乐正曰正歌备　乡射礼乃合乐周南闗雎葛覃卷耳召南鹊巢采蘩采苹【郑氏曰不歌不笙不间志在射畧于乐也不畧合乐者周南召南乡乐也不可畧其正也】乐正命大师奏驺虞间若一乃奏驺虞以射歌驺虞若采苹皆五终【郑氏曰驺虞天子之射节而用之者方冇乐贤之志取其宜也其他宾客卿大夫则歌采苹间若一乐之节李寳之曰五节之间长短希数如一重乐节也】　燕礼工歌鹿鸣四牡皇皇者华笙奏南陔白华华黍乃间歌鱼丽笙由庚歌南有嘉鱼笙崇丘歌南山有台笙由仪遂歌乡乐周南闗雎葛覃巻耳召南鹊巢采蘩采苹【李寳之曰歌乡乐者亦与众声俱作而歌之乡饮酒自歌其乐故不言乡乐也吕东莱曰吕和叔云近讲习乡饮酒乡射之礼惟恐乡乐音节不明虽传得胡安定所定雅音谱有周南召南小雅十数篇而犹阙由庚由仪崇丘南陔白华华黍驺虞七篇】　大射仪乃歌鹿鸣三终【郑氏曰不歌四牡皇华主于讲道畧于劳苦与谘事李寳之曰风者乡乐小雅国君之乐大乐大射皆主于射畧于乐然不可畧其正故乡射遂歌乡乐大射仪乃歌鹿鸣也】乃管新宫三终【郑氏曰乃管吹荡管以播之其篇亡李寳之曰或谓即斯干】奏貍首以射【郑氏曰貍首逸诗也貍之言不来也其诗有射诸侯首不朝者之言因以名篇射义所载曽孙侯氏是也李寳之曰诗曰曽孙侯氏四正具举大夫君子凡以庻士小大莫处御于君所以燕以射则燕则誉言君臣相与尽志于射以习礼乐则安则誉也此诗诸侯之射节也四正正爵四行也四行者献宾献公献卿献大夫乃作乐而射也以燕以射先行燕礼乃射也】
　　礼记内则曰十有三年合乐诵诗舞勺【何氏曰朱子云乐谓六乐之器学乐诵诗舞勺即周颂则诗为乐章与舞人为节故以诗为乐也】　乐记子夏曰夫古者为父子君臣以为纪纲纪纲既正天下大定然后正六律和五声歌诗颂此之谓乐　子赣见师乙而问焉曰赐闻声歌各有宜也师乙曰寛而静柔而正者宜歌颂广大而静疏达而信者宜歌大雅恭俭而好礼者宜歌小雅正直而静廉而谦者宜歌风肆直而慈爱者宜歌商温良而能断者宜歌齐夫歌者直已而陈德也动已而天地应焉四时和焉星辰理焉万物育焉故歌者上【赏】如抗下【暇】如队【坠】曲如折止如槀木倨中【去声】矩句【如字】中钩【勾】累累乎端如贯珠【郑氏曰言歌声之着动人心之审所有此事】　射义驺虞者乐官备也采苹者乐循法也采蘩者乐不失职也是故天子以备官为节卿大夫以循法为节士以不失职为节
　　左氏传襄公二十九年呉公子札来聘请观于周乐使工为之歌周南召南曰美哉始基之矣犹未也然勤而不怨矣为之歌邶鄘卫曰美哉渊乎忧而不困者也吾闻卫康叔武公之徳如是是其卫风乎【杜氏曰此皆各依其本国歌所常用声曲聴声以为论故无疑言】为之歌王曰美哉思而不惧其周之东乎为之歌郑曰美哉其细已甚民弗堪也是其先亡乎【杜氏曰凡美哉皆美其声讥其烦碎知不能久也】为之歌齐曰美哉泱泱乎大风也哉【杜氏曰泱泱大之声】表东海者其大公乎国未可量也为之歌豳曰美哉荡乎乐而不淫其周公之东乎为之歌秦曰此之谓夏声夫能夏则大大之至也其周之旧乎【杜氏曰秦本在西戎秦仲始有车马礼乐去戎狄之音而有诸夏之声故谓之夏声襄公佐平王东迁而受其故地故曰周之旧】为之歌魏曰美哉沨【冯】沨乎大而婉险而易行【杜氏曰沨沨中庸之声婉约也险当为俭字之误也大而约则俭节易行】以徳辅此则明主也为之歌唐曰思【嗣】深哉其有陶唐氏之遗民乎不然何忧之逺也非令徳之后谁能若是为之歌陈曰国无主其能久乎【杜氏曰淫声放荡无所畏忌故曰国无主】自郐以下无讥焉【杜氏曰季子闻此二国歌不复讥论之以其微也】为之歌小雅曰美哉思而不贰怨而不言其周徳之衰乎犹有先王之遗民焉为之歌大雅曰广哉熙熙乎曲而有直体【杜氏曰论其声】其文王之徳乎为之歌颂曰至矣哉直而不倨曲而不屈迩而不偪逺而不携迁而不淫复而不厌哀而不愁乐而不荒用而不匮广而不宣施【去声】而不费取而不贪处而不底【抵】行而不流五声和八风平节有度守有序盛徳之所同也【杜氏曰颂有殷鲁故曰盛徳所同】
　　荀子曰诗者中声之所止也【朱子曰此言为正经而发也】
　　毛氏曰古者教以诗乐诵之歌之之舞之
　　朱子曰诗者乐之章也故必学乐然后诵诗所谓乐者葢琴瑟埙篪之类乐之一物以渐习之而节夫诗之音律者然诗本于人之情性有美刺风喻之防其言近而易晓而从容咏叹之间所以渐渍感动于人者又为易入至于声音之髙下舞蹈之疾徐所以养其耳目和其心志使人伦肌浃髓而安于仁义礼智之实又有非思勉之所及者　又曰三代之时礼乐用于朝廷而下达于闾巷学者讽咏其言以求其志咏其声执其器舞蹈其节以涵养其心则声之所助于诗者为多然犹曰兴于诗成于乐其求之固有序矣【又曰诗较感发人故在先乐则如太史公所谓动荡血气流通精神者所以涵养前所得也】是以圣贤言诗主于声者少而发于义者多仲尼所谓思无邪孟子所谓以意逆志者诚以诗之所以作本乎其志之所存然后诗可得而言也得其志而不得其声者有矣未有不得其志而能通其声者也就使得之止其钟鼓之铿锵而已岂圣人乐云乐云之意乎况今去孔孟千余年古乐散亡无复可考而欲以声求诗则未知古乐之遗声今皆可推而得乎三百五篇皆可协之音律而被之管已乎诚能得之则所助于诗多矣然恐未得为诗之本也况未必可得则今之所讲得无有画饼之讥乎故愚窃以为诗出乎志者也乐出乎诗者也然则志者诗之本而乐者末也【又曰诗之作本言志而已方其诗也未有歌也及其歌也未有乐也以声依永以律和声则乐乃为诗而作非诗为乐而作也】末虽亡不害本之存患学者不能平心和气从容讽咏以求之情性之中有得乎此然后可得而言顾所得之浅深何如耳有舜文之文徳则声为律而身为度箫韶二南之声不患其不作此虽未易言然其理葢不诬也【问诗乐既废如何曰既无此家具也只得以义理养其心涵泳从容无斯须不和不乐便是乐】
　　删次
　　论语子曰吾自卫反鲁然后乐正雅颂各得其所【朱子曰当时收诗时已各有编次但经夫子时散失故夫子重新整理未见得删与不删如云雅颂各得其所则是还其旧位又曰看来只采得许多诗夫子不曽删去只是刋定而已好诗便要兴发人之善心不好诗便要起人羞恶之心又説见集传纲领】
　　欧阳子曰周南召南邶鄘卫王郑齐豳秦魏唐陈郐曹小雅大雅颂此孔子未删之前周大师乐歌之次第也【吕东莱曰季札观乐次序如此】周召邶鄘卫王郑齐魏唐秦陈桧曹豳此今诗次第也【考索张雷叟曰二南王化之基也邶鄘卫商民之先变者也俗变于近而王不能正则王不王也郑首叛也齐首霸也晋并魏则又伯而秦其甚也是皆王之不王而诸侯肆行莫之禁也陈淫也桧乱也曹奢也纷纷乎益甚而益不可正苟有后稷先公之化如邠者庶乎其可也此名之先后也】周召邶鄘卫桧郑齐魏唐秦陈曹豳王此郑氏诗谱次第也【孔氏曰郑谱以郑因虢桧之地而国之先谱桧后谱郑王在邠后者退就雅颂并言王世故耳】
　　程子曰诗有四始而风居首本乎一人而成乎国俗谓之风发于正理而形于天下谓之雅称美盛徳与告其成功谓之颂先之家及于政以底成功其叙然也诸侯之风先后各有义周南召南陈正家之道人伦之端王道之本风之正也故为首二南之风行则人伦正朝廷治及乎周道衰政教失风遂变矣于是诸侯擅相侵伐卫首并邶鄘之地故为变风之首一国之诗而三其名得于卫地者为卫得于邶鄘者为邶鄘所以见其首乱也【董氏曰风首卫且先邶鄘以着灭也】刑政不能治天下诸侯放恣擅相并灭王迹熄矣故雅亡而为一国之风【董氏曰诸侯至于灭国王政不行矣故以王风叙卫下】废法失道则王畿之内亦不能保郑今畿内之封因周之衰遂自为列国故次以郑君臣上下之分失则人伦乱而入于禽兽人君身为禽兽之行其风可知故次以齐天下之风至于如此则无不乱之国无不变之俗魏舜禹之都唐帝尧之国久被圣人之化渐成美厚之俗歴二叔之世而遗风尚存今亦变矣故因其旧名而谓之唐所以见意唐魏之风且变则先代之风化中国之礼义消亡极矣是以夷狄强大天下亦相胥而夷矣故次以秦秦之始封秦谷西戎之地国乱乃东侵而始大其俗尚夷故美其始有车马礼乐而刺其未能用周礼也礼义之俗亡夷狄之风行先圣王之流风遗俗尽矣故次以陈陈舜之后也圣人之都风化所厚也圣人之国典法所存也王泽竭而风化熄矣夷道行而典礼亡矣天下之所以安且治者圣人之道行也圣人之道絶则危亡至矣人情迫于危亡则思治安故思治者乱之极也桧曹惧于危亡而思周道故为乱之终【孔氏曰桧曹国小而君奢民劳而政僻季札之所不讥国风次之于末宜哉】乱既极必有治之之道危既甚必有安之之理自昔天下何尝不拯乱而兴治革危而为安周家之先由是道也其居豳也趋时务农以厚民生善政美化由兹而始王业之所兴也故次以豳【孔氏曰豳者周公之事欲尊周公故次于众国之后小雅之前非诸国之例也】王业成而为政于天下故次以雅雅者王者之政也小之先大固其叙也【孔氏曰雅见积渐之义故小雅先于大雅】政之衰则至于亡诗之亡王道之亡也天下之治始于以正风风天下其终也盛徳之着而成功可以告于神明始终之义也故次以颂颂之有鲁葢生于不足王道之隆所歌颂者如是及其衰也如鲁之事一已足矣【孔氏曰鲁以得用天子之礼故借天子美称之名改称为颂非周颂之流也置之商颂前者以鲁是周同姓故先前代也】商则颂前代之美不可废也故附其后焉















&lt;经部,诗类,诗传通释&gt;
　　钦定四库全书
　　诗传通释卷一
　　元　刘瑾　撰
　　诗
　　朱子集传
　　国风一【愚按集传于国风之下系以一者以国风居四诗之首也下文周南一之一者周南
　　又居国风中十五国之首也后仿此】
　　国者诸侯所封之域而风者民俗歌謡之诗也谓之风者以其被上之化以有言而其言又足以感人如物因风之动以有声而其声又足以动物也是以诸侯采之以贡于天子天子受之而列于乐官于以考其俗尚之美恶而知其政治之得失焉【男女相与咏歌以言其情行人振木铎徇路采之何休云男年六十女年五十无子者官衣食之使求诗邑移于国国以闻于天子通典注曰采诗者采取百姓讴謡以知政教得失也】旧説二南为正风所以用之闺门乡党国而化天下也【程子曰二南之诗为教于祍席之上闺门之内上下贵贱之所同也故用之乡人国而谓之正风】十三国为变风则亦领在乐官以时存肄备观省而垂监戒耳【变风多是淫乱之诗故班固言男女相与歌咏以言其伤者圣人存此亦以见上失其教则民欲动情胜其弊至此故曰诗可以观也愚按男女乱伦而鄘卫郑之风变君臣失道而王豳之风变畋游荒淫而齐国之风变俭啬褊急而魏国之风变以至唐风变而忧伤秦风变而武勇陈风变而淫游歌舞桧曹之风变而乱极思治此十三国风之大槩也然变诗虽不可以风化天下而亦各有音节如季札所观是已故乐官兼掌其诗使夫学者时习之以自省而知所戒盖亦莫非所以为教也】合之凡十五国云
　　周南一之一【召南説附】
　　周国名南南方诸侯之国也周国本在禹贡雍【去声】州境内岐山之阳【赵氏曰岐山葢今箭括岭山南有周原周旧国也】后稷十三世孙古公亶父始居其地【弃为后稷封于邰其后公刘迁豳至古公又迁于岐山之下】传子王季歴至孙文王昌辟【辟】国寖广于是徙都于丰而分岐周故地以为周公旦召公奭之采【菜】邑且使周公为政于国中而召公宣布于诸侯【史记索隠曰周地本太王所居以为公旦采邑故曰周公奭食邑于召故曰召公葢文王取岐周故墟分爵二公也孔氏曰文王若未居丰则岐自为都邑明知分赐二公在作丰之后且二南文王之诗而分系二公若文王不赐采邑不使行化安得以诗系之故知此时赐之也　公羊周公陜东召公陜西之説可疑葢陜东地广陜西只是闗中雍州之地耳恐不应分得如此不均周公在外而其诗曰王者之风召公在内而其诗为诸侯之风似皆有碍陈少南以其有碍遂创为岐东西之説不惟穿凿无据而召公所分主之地愈见狭促葢仅得今陇西天水数郡之地恐亦无此理】于是徳化大成于内而南方诸侯之国江沱汝汉之间莫不从化盖三分天下而有其二焉【郑氏曰雍梁荆豫徐扬之人咸被其徳而从之孔氏曰其余冀青兖属纣是为三分有其二也】至子武王又迁干镐遂克商而有天下武王崩子成王诵立周公相之制作礼乐乃采文王之世风化所及民俗之诗被之筦【管同】【同】以为房中之乐而又推之以及于乡党国所以着明先王风俗之盛而使天下后世之脩身齐家治【平声】国平天下者皆得以取法焉葢其得之国中者杂以南国之诗而谓之周南言自天子之国而被于诸侯不但国中而已也其得之南国者则直谓之召南言自方伯之国被于南方而不敢以繋于天子也【考索陈氏曰二南乐章之名也文王化自北而南及于江汉故作乐者采自北以南土风而名之曰南用为燕乐乡乐射乐房中乐所以彰文王之化也愚按其诗得于国中者多为文王后妃而作故杂以南国汉广汝坟二诗而谓之周南所谓自天子之国被于诸侯者不敢使周公食邑之号专主其风也然周公之事固统于其所尊矣观下文复取小序系之周公之説可互见也若召公则宣化于诸侯故以侯国之诗系之而谓之召南正以其食邑之号専主之也谓召公为方伯之国谓丰邑为天子之国者皆通乎追王之后制作之时而言也】岐周在令凤翔府岐山县【愚按即今陜西省凤翔府岐山县】丰在今兆京府鄠【户】县终南山北【愚按即今陜西省安西路鄠县】南方之国即今兴元府京西湖北等路诸州【愚按宋兴元府诸州即今陜西省四川省所治兴元广元等路保宁府蓬巴金洋等州及大安县之地宋京西路诸州即今河南省所治襄阳路安陆州及随均房等州之地宋湖北路诸州即今湖广省河南省所治武昌江陵汉阳常徳等路岳峡澧辰沅靖荆门信阳等州徳安沔阳等府之地也】镐在丰东二十五里【愚按镐亦在今鄠县先儒以为即镐池之地】小序曰闗雎麟趾之化王者之风故系之周公南言化自北而南也鹊巢驺虞之徳诸侯之风也先王之所以教故系之召公斯言得之矣【诗言文王之徳者系之周公以周公主内治故也言诸侯之国被文王之化以成徳者系之召公以召公长诸侯故也文王治岐其东有纣其西昆夷其北俨狁故其化自北而南先被于江汉之域也】
　　闗闗雎【七余反】鸠在河之洲窈【乌了反】窕【徒了反】淑女君子好逑【音求】
　　兴也闗闗雌雄相应之和声也雎鸠水鸟一名王雎状类鳬鹥【医】今江淮间有之生有定偶而不相乱偶常并游而不相狎故毛传以为挚而有别列女传以为人未尝见其乗【去声】居而匹处者葢其性然也【尝见淮人説淮上有之状如鸠差小而长常是雌雄两两相随不相失然亦不曾相近立处须隔丈来地所谓挚而有别是也此説却与列女传合乗居是四个同居列女传曲沃妇曰妾闻男女之别国之大节故以雎鸠起兴天雎鸠之鸟人犹未尽见乗居而匹处也严氏曰左传郯子五鸠备见诗经雎鸠氏司马此雎鸠是也祝鸠氏司徒鹁鸠是也四牡嘉鱼之鵻是也鸣鸠氏司空布谷也曹风之鸣鸠是也爽鸠氏司冦大明之鹰是也鹘鸠氏司事鸴鸠也即小班鸠小宛之鸣鸠与氓食桑葚之鸠是也左传睢作鴡杜预云摰而有别故为司马主法则鹘音骨鸴音学】河北方流水之通名洲水中可居之地也窈窕幽闲之意淑善也女者未嫁之称葢指文王之妃大姒为处子时而言也君子则指文王也好亦善也逑匹也毛传之挚字与至通言其情意深至也【情虽相与深至而未尝狎便见乐而不淫之意愚按挚至字古通用如商书大命不挚曲礼庶人之挚亦训为至故郑氏云挚之言至也谓鸟雌雄情意至然而有别也】　兴者先言他物以引起所咏之词也周之文王生有圣徳又得圣女姒氏以为之配宫中之人于其始至见其有幽闲贞静之徳故作是诗言彼闗闗然之雎鸠则相与和鸣于河洲之上矣此窈窕之淑女则岂非君子之善匹乎言其相与和乐而恭敬亦若雎鸠之情挚而有别也后凡言兴者其文意皆放【仿】此云【兴起也引物以起吾意如雎鸠是挚而有别之物引此起兴犹不甚逺其他亦有全不相类只借物而起吾意者虽皆是兴与此又畧不同也　问诗中説兴处多近比曰然如闗雎麟趾相似皆是兴而兼比然虽近比其体却只是兴且如闗闗雎鸠本是兴起到得下面説窈窕淑女此方是入题説那实事葢兴是以一个物事贴一个物事説上文兴起下文便接説实事及比则不然便入题了吕东莱曰首章以雎鸠兴后章以荇菜兴至于雎鸠之和静荇菜之柔顺则又取以为比也兴与比相近而难辨兴之兼比者徒以为比则失其意味矣兴之不兼比者误以为比则失之穿凿矣】汉匡衡曰窈窕淑女君子好逑言能致其贞淑不贰其操情欲之感无介乎容仪宴私之意不形乎动静夫然后可以配至尊而为宗庙主此纲纪之首王教之端也可谓善説诗矣【辅氏曰匡衡善説诗者一是汉时去古未逺犹有师承传受二是诂训未备读诗者只玩味经文故见得古人正意出三是人心尚淳朴未防穿凿得在毛氏曰君子后妃之徳无不和谐慎固幽深若雎鸠之有别焉然后可以风化天下夫妇有别则父子亲父子亲则君臣敬君臣敬则朝廷正朝廷正则王化成】
　　参【初金反】差【初宜反】荇【行猛反】菜左右流之窈窕淑女寤寐
　　求之求之不得寤寐思服【叶蒲北反】悠哉悠哉辗【哲善反】转反侧
　　兴也参差长短不齐之貌荇接余也根生水底茎如钗股上青下白叶紫赤圆径寸余浮在水面【李迂仲曰荇菜是水有之黄花叶似莼可为菹张南轩曰荇菜取其柔顺芳洁可荐之意】或左或右言无方也【饶氏曰言或左或右无一定之方也】流顺水之流而取之也或寤或寐言无时也服犹懐也悠长也辗者转之半转者辗之周反者辗之过侧者转之留皆卧不安席之意【辅氏曰四字之训极为精切亦可见古人下字之不苟也】　此章本其未得而言彼参差之荇菜则当左右无方以流之矣此窈窕之淑女则当寤寐不忘以求之矣盖此人此徳世不常有求之不得则无以配君子而成其内治之美故其忧思之深不能自已至于如此也【此诗看来是妾媵做所以形容得寤寐反侧之事外人做不到此辅氏曰二章三章以荇菜起兴亦以为比但先儒皆取于荇菜之洁净柔顺而集传不言只言其不可不求之意者岂非所谓不可不求者正以其洁净与柔顺之故乎】参差荇菜左右采【叶此礼反】之窈窕淑女琴瑟友【叶羽已反】之
　　参差荇菜左右芼【莫报反叶音邈】之窈窕淑女钟鼓乐【音洛】之兴也采取而择之也芼熟而荐之也【董氏曰芼则以熟而荐也传曰芼以姜桂苏氏曰求得而采采得而芼先后之叙也凡诗之叙类如此】琴五或七瑟二十五皆丝属乐之小者也【尔雅释乐曰琴长三尺六寸六分五后加文武二雅瑟长八尺一寸广一尺八寸二十五其常用者十九颂瑟长七寸广一尺八寸二十五尽用】友者亲爱之意也【辅氏曰葢以兄友弟之友言也】钟金属鼓革属乐之大者也乐则和平之极也　此章据今始得而言彼参差之荇菜既得之则当采择而熟芼之矣此窈窕之淑女既得之则当亲爱而娱乐之矣盖此人此徳世不常有幸而得之则有以配君子而成内治故其喜乐尊奉之意不能自已又如此云【吕东莱曰后妃之徳坤徳也唯天下之至静为能配天下之至健也万化之原一本诸此未得之也如之何其勿忧既得之也如之何其勿乐】
　　闗雎三章一章四句二章章八句【只取篇首二字以名篇后皆放此孔氏曰闗雎者诗篇之名金縢云公乃为诗以贻王名之曰鸱鸮然则篇名皆作者所自名名篇之例多不过五少才取一或偏举两字或全取一句亦有舍其篇文假外理以定称】
　　孔子曰闗雎乐而不淫哀而不伤愚谓此言为此诗者得其性情之正声气之和也【有那情性方有那辞气声音辅氏曰哀乐情之也心不宰焉则流于伤与淫而不自知矣闗雎之诗感于性于情而宰于心者也其形于声诗播诸音乐皆得其和且正焉】盖徳如雎鸠挚而有别则后妃性情之正固可以见其一端矣至于寤寐反侧琴瑟钟鼓极其哀乐而皆不过其则焉则诗人情性之正又可以见其全体也独其声音之和有不可得而闻者虽若可恨然学者姑即其词而玩其理以养心焉则亦可以得学诗之本矣【辅氏曰乐而不淫哀而不伤论语集注只説作诗者之性情而此兼言后妃之性情者葢并首章言之也声气之和指其发于言以至播于八音以成乐而言也胡伯量曰观诗之法原其情性审其声音而已今声音不传惟词语可以玩味耳闗雎乃宫中人所作欲得贤妃以配文王方其未得也寤寐反侧以致其忧思之深矣然未至于悲怨则不伤也及其得之也琴瑟钟鼓以宣其和乐之至矣然未至于沈湎则不淫也因其词语即可知其情性至于播于长言被之筦则声音亦可以畧见矣饶氏曰一章言文王有圣徳而后妃亦有圣徳可为之配二章推言未得大姒之时求之如此其切三章言始得后妃之时喜之如此其至自他诗观之言哀者易至于悲伤言乐者易至于淫泆惟此诗得情性之正故玩其词可为养心之助也刘辰翁曰夫子自卫反鲁考礼正乐其时师挚在鲁为夫子歌周南故曰师挚之始闗雎之乱洋洋乎盈耳哉又曰闗雎乐而不淫哀而不伤尝谓今世所存之诗特诗之词与义耳诗之词未尝忘也其声亡也愚按首章取兴见乐而不淫是后妃性情之一端也二章三章所言一哀一乐皆不过则是诗人性情之全体也葢由后妃与诗人性情之正如此故于诗歌播之音乐宜其声气之无不和者然乐者所以节夫诗之声而有音律以养人耳歌咏以养人心舞蹈以养血脉此乐之全体也古乐既亡则此诗声气之和所以乐不淫哀不伤者固不得闻而其所以养心者幸有诗词之可玩则亦尚存乐之一端而可为为学诗之本也】匡衡曰妃【配】匹之际【辅氏曰妃匹犹言匹偶也】生民之始
　　【辅氏曰有夫妇而后有父子也】万福之原婚姻之礼正然后品物遂而天命全孔子论诗以闗雎为始言大上者民之父母后夫人之行不侔乎天地则无以奉神灵之统而理万物之宜自上世以来三代兴废未有不由此者也【前汉外戚传曰自古受命帝王非独徳茂亦有外戚之助焉夏之兴也以涂山而桀之放也用妹喜殷之兴也以有防而纣之灭也嬖妲己周之兴也以大任大姒而幽王之禽也淫褒姒故易基乾坤诗首闗雎书美厘降夫妇之际人道之大伦也可不慎欤防音萃　读闗雎诗使人人有齐庄中正意思所以冠乎三百篇与记言母不敬书言钦明文思皆同又曰当时人被文王大姒徳化之深心胆肺肠一时换了自然不觉形于歌咏如此故当作乐之时引为篇首以见一时之盛为万世之法尤是感人妙处又曰读诗只是将意想像去看不如他书字字要捉防教定诗意只是叠叠推上去因一事上有一事一事上又有一事如闗雎形容后妃之徳如此又当知君子之徳如此又当知诗人形容得意味深长如此又当知所以齐家所以治国所以平天下人君则必当如文王后妃则必当如大姒其原如此】
　　序后妃之徳也
　　后妃文王之妃大姒也天子之妃曰后近世诸儒多辨文王未尝称王则大姒亦未尝称后序者葢追称之亦未害也【愚按大姒之称后亦如雅颂称文王之王皆追称之词也】但其诗虽若专美大姒而实以深见文王之徳序者徒见其词而不察其意遂壹以后妃为主而不复知有文王是固已失之矣至于化行国中三分天下亦皆以为后妃之所致则是礼乐征伐皆出于妇人之手而文王者徒拥虚器以为寄生之君也其失甚矣惟南丰曾氏之言曰先王之政必自内始故其闺门之治所以施之家人者必为之师传保姆之助诗书图史之戒珩璜琚瑀之节威仪动作之度其教之者有此具然古之君子未尝不以身化也故家人之义归于反身二南之业本于文王岂自外至哉世皆知文王之所以兴能得内助而不知其所以然葢本于文王之躬化故内则后妃有闗雎之行外则羣臣有二南之美与之相成其推而及逺则商辛之昏俗江汉之小国兔罝之野人莫不好善而不自知此所谓身脩故国家天下治者也窃谓此説庶防得之
　　风之始也
　　所谓闗雎之乱以为风始是也葢谓国风篇章之始亦风化之所由始也【孔氏曰言后妃之有美徳文王风化之始也文王行化始于其妻故用此为风教之始】
　　所以风天下而正夫妇也故用之乡人焉用之国焉
　　説见二南总论国谓诸侯之国明非独天子用之也【孔氏曰所以风化天下之民使皆正夫妇焉乡饮酒礼云乃合乐周南闗雎是用之乡人燕礼云遂饮乡乐周南闗雎是用之国也王介甫曰凡诗用于天子者诸侯不得用用于诸侯者大夫不得用若三家以雍彻而孔子非之也此闗雎乡人邦国皆得用者人之正夫妇也李迂仲曰诗之雅颂惟用于宗庙朝廷郊祀宴享非其所用者不得用也至于正夫妇之道自天子达于庶人未尝有二道也】
　　风风也教也风以动之教以化之
　　承上文解风字之义以象言则曰风以事言则曰教【王介甫曰风之于物方其鼓舞摇荡所谓动之也及其因形移易使荣者枯甲者坼乃所谓化之也诗之有风亦若是也始于风之而动终于教之而化黄实夫曰自其本于一人言之则谓之风自其及于一国言之则谓之教闻二南之风者感发其善心被二南之化者变易其气质动则变变则化天下之理也】
　　然则闗雎麟趾之化王者之风故系之周公南言化自北而南也鹊巢驺虞之徳诸侯之风也先王之所以教故系之召公
　　説见二南卷首闗雎麟趾言化者化之所自出也鹊巢驺虞言徳者被化而成徳也以其被化而后成徳故又曰先王之所以教先王即文王也旧説以为大王王季误矣【李迂仲曰二南皆文王之风化周南之诗多为文王而作故言王者之风召南之诗多为诸侯而作故言诸侯之风虽曰诸侯之风其实文王教化之所及故言先王之所以教先王即文王也】程子曰周南召南如乾坤干统坤坤承干也【干始万物非坤无以代其终坤终万物非干无以资其始故乾元统天万物所从出而无不统周南之化实似之坤元虽生万物而所以生者乃顺成天意以化其终而已召南之徳实似之杨氏亦曰二南相须以为治葢一体也】
　　周南召南正始之道王化之基
　　王者之道始于家终于天下而二南正家之事也王者之化必至于法度彰礼乐着雅颂之声作然后可以言成然无其始则亦何所因而立哉基者堂宇之所因而立者也程子曰有闗雎麟趾之意然后可以行周官之法度其为是欤【孔氏曰髙以下为基逺以近为始文王正其家而及其国是正其始也化南土以成王业是王化之基也季札见歌周南召南曰始基之矣犹未也亦谓二南为王化基始序意出于彼文也辅氏曰先王基字之义先儒皆所未及程子説正是此意先生又尝曰须是自闺门衽席之微积累到薰烝洋溢天下无一民一物不被其化然后可以行周官之法不然则为王莽矣】
　　是以闗雎乐得淑女以配君子忧在进贤不淫其色哀窈窕思贤才而无伤善之心焉是闗雎之义也
　　按论语孔子尝言闗雎乐而不淫哀而不伤葢淫者乐之过伤者哀之过独为是诗者得其性情之正是以哀乐中节而不至于过耳而序者乃析哀乐淫伤各为一事而不相须则已失其防矣至以伤为伤善之心则又大失其防而全无文理也或曰先儒多以周道衰诗人本诸祍席而闗雎作故扬雄以周康之时闗雎作为伤始乱杜钦亦曰佩玉晏呜闗雎叹之説者以为古者后夫人鸡鸣佩玉去君所周康后不然故诗人叹而伤之此鲁诗説也与毛异矣【欧阳子曰齐鲁韩三家皆以为康王政衰之诗前汉杜钦传曰佩玉晏鸣闗雎叹之瓉曰此鲁诗也后汉明帝诏曰昔应门失守闗雎刺世注薛君韩诗章句曰人君退朝后妃御见有度应门击柝鼓人上堂今内倾于色故咏闗雎説淑女以刺时吕东莱曰鲁齐韩毛师读既异义亦不同闗雎正风之首三家者乃以为刺余可知矣】但以哀而不伤之意推之恐其有此理也曰此不可知矣但仪礼以闗雎为乡乐又为房中之乐则是周公制作之时已有此诗矣若如鲁説则仪礼不得为周公之书【熊去非曰按仪礼乡饮酒乡射篇有乃合乐周南闗雎之文又燕礼有遂歌乡乐周南闗雎之文仪礼乃周公相成王治定功成经制大备之书小序所谓用之乡人者乡饮射礼也用之国者燕礼也今当据仪礼经文为定】仪礼不为周公之书则周之盛时乃无乡射燕饮房中之乐而必有待乎后世之刺诗也其不然也明矣且为人子孙乃无故而播其先祖之失于天下如此而尚可以为风化之首乎
　　葛之覃兮施【以鼓反】于中谷维叶萋萋黄鸟于飞集于灌木其鸣喈喈【叶居奚反】
　　赋也葛草名蔓生可为絺绤者覃延施移也中谷谷中也【孔氏曰中谷倒言者古人语皆然诗文皆类此】萋萋盛貌黄鸟鹂也【陆玑疏曰黄鸟黄鹂留也或谓黄栗留幽州谓之黄鸎一名仓庚】灌木丛木也喈喈和声之逺闻也　赋也敷陈其事而直言之者也　后妃既成絺绤而赋其事追叙初夏之时葛叶方盛而有黄鸟鸣于其上也后凡言赋者放此
　　葛之覃兮施于中谷维叶莫莫是刈【鱼废反】是濩【胡郭反】
　　为絺【耻知反】为绤【去逆反叶去畧反】服之无斁【音亦叶弋灼反】
　　赋也莫莫茂密貌刈斩濩煮也精曰絺麄曰绤斁厌也　此言盛夏之时葛既成矣于是治以为布而服之无厌葢亲执其劳而知其成之不易所以心诚爱之虽极垢弊而不忍厌弃也【陈少南曰知稼穑之勤者饮食则念农功知丝麻之勤者衣服则思女功亲执其劳所以心诚爱而不忍弃也严氏曰妇人骄奢之情何有纪极苟萌一厌心虽穷极靡丽耳目日新犹以为不足也味服之无斁一语可见后妃之徳性】
　　言告师氏言告言归薄汚我私薄澣【户管反】我衣害【户葛】
　　【反】澣害否【方九反】归宁父母【莫复反】
　　赋也言辞也【愚按如言采言念薄言驾言之类皆语辞也】师女师也【毛氏曰古者女师教以妇徳妇言妇容妇功孔氏曰昏礼注云妇人五十无子出而不复嫁能以妇道教人者为姆】薄犹少也汚烦撋【软平声】之以去其汚犹治乱而曰乱也【释文曰烦撋犹捼莏也捼莏音那梭】澣则濯之而已私燕服也衣礼服也【愚按周礼王后礼服有六文王未尝称王则大姒亦未必备此六服但泛言礼服而已】害何也宁安也谓问安也　上章既成絺绤之服矣此章遂告其师氏使告于君子以将归宁之意且曰盍治其私服之汚而澣其礼服之衣乎何者当澣而何者可以未澣乎我将服之以归宁于父母矣【辅氏曰薄汚薄澣者不为甚饰之辞害澣害否者又见其不苟之意于其薄汚薄澣者畧施其功而不为过甚之饰于其害澣害否者各随其宜而无杂施之苟则尤见其勤俭之徳也】
　　葛覃三章章六句
  </div>
  <div class="pagination">
   <a href="诗传通释.html">
    上一页
   </a>
   <a href="诗传通释.html">
    1
   </a>
   <span class="current-page">
    2
   </span>
   <a href="诗传通释_page3.html">
    3
   </a>
   <a href="诗传通释_page4.html">
    4
   </a>
   <a href="诗传通释_page5.html">
    5
   </a>
   <a href="诗传通释_page6.html">
    6
   </a>
   <a href="诗传通释_page7.html">
    7
   </a>
   <span>
    ...
   </span>
   <a href="诗传通释_page3.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
