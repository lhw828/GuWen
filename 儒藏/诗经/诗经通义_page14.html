<!DOCTYPE html>
<html>
<head>
    <meta charset="UTF-8">
    <title>诗经通义 - 第 14 页/共 16 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>诗经通义 - 第 14 页/共 16 页</h1>
    <div class="content">　　申侯先受封于申今命为州牧故改邑于谢汉志南阳宛县有申国棘阳县东北百里有谢城其地相近春秋时楚得申吕始彊汉高祖入关光武起兵皆先取宛为形势控扼之要故曰南国是式曰登是南邦曰南土是保正以翰周期之也【此王伯厚説】郿即董卓郿坞在岐之东镐之西饮饯不于镐而于郿者祭统云赐爵禄必于太庙周先王庙在岐周故王至岐周册命申伯而饯之于郿也【此曹氏説】曰王之元舅知宣王姜氏所出又曰申伯番番知申伯是时已老【从曹氏説】周本纪云申侯与西戎共攻幽王彼申侯必此申侯之子或其孙也王伯厚乃谓宣王封申伯以召骊山之祸岂不谬哉○严缉此诗多申复之辞既曰王命召伯定申伯之宅又曰申伯之功召伯是营既曰南国是式又曰式是南邦既曰于邑于谢又曰因是谢人以作尔庸既曰王命召伯彻申伯土田又曰王命召伯彻申伯土疆既曰谢于诚归又曰既入于谢既曰登是南邦世执其功又曰南土是保既曰四牡蹻蹻钩膺濯濯又曰路车乗马每事申言寓丁宁郑重之意自是一体难一一穿凿分别也
　　胡氏曰崧高与黍苗相表里黍苗述召伯营谢之事崧高则尹吉甫送申伯多述王命故雅有大小不同崧高八章章八句
　　天生烝民有物有则民之秉彞【从系不从分】好是懿徳天监有周昭假【音格】于下【读如户○以昭明之徳感格于下】保兹天子生仲山甫【传仲山甫樊侯也疏爵为侯而字仲山甫也国语称樊仲山甫谏宣王是山甫为樊国之君也韦昭云食采于樊】○仲山甫之徳柔嘉维则【王志长曰柔嘉维则即五章所称柔亦不茹刚亦不吐曰维则而刚在其中矣犹崧高柔惠且直即文武是宪曰且直而武在其中矣干之无首也坤在其中坤之永贞也干在其中是故参言之则洪范之三徳是也对言之则烝民之刚柔崧髙之文武是也合言之则系辞一阴一阳之谓道而已矣】今仪令色小心翼翼古训是式威仪是力天子是若明命使赋【若赋二字集传无叶未详○布施王者之政令】○王命仲山甫式是百辟【音璧】纉戎祖考王躬是保【朱子曰式是百辟则是为冡宰王躬是保则是为太保】出纳王命【胡氏曰即书出纳朕命盖谨审上之命今善者宣出之不善者还纳之如后世封还辞头之类○陈啓源曰出纳王命与舜命龙者不同龙为纳言之官其职掌不过如后世封驳之任山甫式百辟保王躬则是庶僚之长佐王出政者也故传以喉舌为冡宰疏亦引周官太宰之賛聴治及嵗终诏王废置为出纳之实事】王之喉舌赋政于外四方爰发【读方月反音撒○疏四方诸侯被其政令于是皆发举而应之】○肃肃王命仲山甫将之邦国若否【音鄙】仲山甫明【音芒】之【严缉诸侯有贤否者山甫则辨而明之此申上章赋政之事又曰将王命者行于朝廷明若否者掌四方之事如舜以百揆而兼四岳周公为冡宰兼东方侯伯召公为冢宰兼西方侯伯也】既明且哲以保其身【严缉以保其身谓善处功名无悔吝瑕疪之可指此惟明且哲者能之又曰保身非自为身谋乃所以定国也销祸乱于未萌措邦家于磐石此正保身之事也人臣事君致身以死效官其恒尔大臣则不然大臣而徒以效死为事其国岂不殆哉】夙夜匪解【音懈】以事一人○人亦有言柔则茹之刚则吐之惟仲山甫柔亦不茹刚亦不吐不侮矜【音鳏】寡【读果五反音古】不畏彊御○人亦有言徳輶【音酉】如毛民鲜【上声】克举之我仪【传仪宜也】图【古音考读土声】之维仲山甫举之爱莫助之【黄氏曰助生于有所不足山甫能举众人不能举之徳则无所不足何助之有故能爱之而莫能助之也】衮职有阙维仲山甫补之○仲山甫出祖四牡业业征夫捷捷每怀靡及【读极业反音桀】四牡彭彭【读音滂】八鸾锵锵王命仲山甫城彼东方【林之奇曰当时北有玁狁南有荆蛮东有淮徐之夷故式是南邦以申伯至于太原以吉甫奄受北国以韩侯东方屏障齐为大则以城齐属山甫可识宣王中兴大略】○四牡骙骙八鸾喈喈【读如基】仲山甫徂齐式遄其归【读如机】吉甫作诵穆如清风【读如分】仲山甫永怀以慰其心
　　序烝民尹吉甫美宣王也任贤使能周室中兴焉宣王命樊侯仲山甫筑城于齐尹吉甫作此诗诵之烝民四语为通篇发端下皆言山甫之能全是懿徳国语载宣王立鲁公子戏仲山甫谏料民太原山甫又谏其于王命固非徒将顺而已又于国子中举鲁侯之孝能训定其民者洵明于若否哉柔不茹刚不吐既非胡广赵戒之柔而流于佞复非汲黯朱云之刚而近于狂所以能补衮阙而为中兴之佐也城齐毛传以为徙都临淄则当上在夷王之世故疏谓史迁言未必实朱子意其徙于夷王时至是而始备城郭之守理或然也甫徂齐而旋速其归葢以山甫永怀衮职有不忘于心者非吉甫孰能明之陈启源曰此诗虽因赠行而作然意不专在赠行也经八章其言出祖言徂齐末二章始及之耳首章言山甫之生次章言山甫之徳三章言山甫之职四五六章备言山甫之徳可以事上率下保身出政能称厥职而宣王之知人善任不言可知矣葢与崧高同是赠行而体制既殊意义亦别申伯之职以蕃翰为重故首章即及之而通篇述就封始末甚详山甫之职兼总内外城齐之役其暂耳故篇末方言之复惓惓望其遄归二诗旨各有在崧高序云建国亲侯烝民序云任贤使能得其解矣
　　烝民八章章八句
　　奕奕梁山【疏言梁山者表韩国所在括地志梁山在韩城县东南一十九里雍大记梁山在今西安府同州郃阳县北四十里与韩城县接界】维禹甸【治田出谷税曰甸】之【严缉功莫大于禹故诗人美人君之功多配禹言之文王有声云丰水东注维禹之绩而继之皇王维辟以武王配禹也信南山云信彼南山维禹甸之而继以曽孙甸之以成王配禹也此诗亦以宣王配禹语势略同孔氏毛以为美韩侯能复禹之功则非其伦矣】有倬其道【言宣王有倬然着明之治道以为韩侯由此道而来者谬】韩侯受命【按韩国侯爵武王子所封宣王是时命韩侯为侯伯】王亲命之【纉戎以下命之之辞也】纉戎祖考无废朕命夙夜匪懈【音懈读讫力反音防】防共【音恭】尔位朕命不易【如字】榦【音干】不庭方【辅氏曰汝宜修其职业有不来庭之诸侯则助王以榦正之也】以佐戎辟【音璧○此章道考一韵解易辟一韵】○四牡奕奕孔修且张【严缉驹传云张腹干肥张也】韩侯入觐以其介圭入觐于王王锡韩侯淑旂【传淑善也郑云善色交龙为旂】绥章【传绥大绥也疏王制有大绥小绥是交龙旂竿所建与旂共一竿为贵贱之表章故曰绥章】簟茀错衡【读如杭○详采芑】衮赤舄钩膺镂【音漏】锡【音羊○笺眉上曰锡刻金饰之疏以镂金加于马靣之锡按金路无锡有钩此言钩膺必金路矣而得有锡者葢特赐之】鞹【音廓】鞃【音横】浅幭【音覔○以去毛之皮施于轼之中央又以虎豹之浅毛覆轼】鞗【音条】革【详蓼萧】金厄【笺以金为小环往往搤之诗詀厄者接辔之环以金为之○季本曰淑旂绥章旂饰也簟茀错衡车饰也衮赤舄服饰也钩膺镂锡马饰也鞹鞃浅幭所以施于车者鞗革金厄所以施于马者备言所锡所以表其见重于天子也】○韩侯出祖出宿于屠【王应麟曰毛传屠地名不言所在潏水李氏以为同州防谷按説文有左冯翊防阳亭冯翊即同州也解颐字义曰同州之防谷似太逺或以为屠杜古通即鄠县之杜陵则在镐南非适韩之道当更详之】显父【音甫○周卿士】饯之清酒百壶其殽维何炰【音庖】鼈鲜鱼其蔌【音速】维何维笋【音笋】及蒲【传蒲蒲蒻也疏蒻大如匕柄正白生噉之廿脆鬻而以苦酒浸之如食笋法鬻煮同】其赠维何乗【去声】马路车笾豆有且【音疽○多貌】侯氏【吕记觐礼称来朝之诸侯皆曰侯氏】燕胥【笺诸侯来朝未去者皆来相与燕】○韩侯取【去声】妻汾【音焚】王之甥蹶【音媿】父【音甫○疏蹶氏父字不书国爵则非诸侯下言靡国不到是为王聘使之人故传知为卿士也】之子韩侯迎【去声】止于蹶之里百两【音亮又如字】彭彭【读如旁】八鸾锵锵不显其光【蹶父为王卿士其居必在京师韩侯入觐因以亲迎事与时防故诗人美之如此】诸娣【音弟】从之祁祁如云韩侯顾之烂其盈门○蹶父孔武靡国不到为【去声】韩姞【巨乙反○蹶父姞姓韩姞蹶父之子韩侯妻也王氏曰妇人称姓以姓配夫之国故谓之韩姞按姞黄帝之后黄帝子十五人为姓十二姞其一也】相【去声】攸【择可嫁之所】莫如韩乐【音洛读如涝】孔乐韩土川泽訏訏鲂鱮甫甫麀鹿噳噳【音语与吉日麌麌同】有熊有罴有猫【苗毛二音○尔雅似虎浅毛谓之虦猫其似虦猫而食虎豹者谓之狻猊】有虎庆既令居韩姞燕誉【笺韩姞安之尽其妇道有显誉】○溥彼韩城燕【平声】师所完【吕记春秋时城邢城楚丘城縁陵城杞之类皆合诸侯为之伯者尚如此则周之盛时命燕城韩固常政也】以先祖受命【传受命受王命为一州侯伯也】因时百蛮【何楷曰言筑韩城而使韩之先祖居之者以其受命为牧伯实就是百蛮所处之也而资其弹压焉】王锡韩侯其追【释文云如字又都回反】其貊【説文貊北方国豸种本作貉师古曰貉在东北方三韩之属】奄受北国因以其伯【何楷曰王锡韩侯以今日言也王畀韩侯以北国令抚治因以其先世侯伯之职尽予之】实墉实壑实亩实籍献其貔【音毘】皮赤豹黄罴【修城池治田亩正税法贡方物皆侯伯总领之职故末章申明之与首章榦不庭佐乃辟语相应】
　　序韩奕尹吉甫美宣王也能锡命诸侯
　　李氏曰此宣王锡韩侯以命耳曰能见赐之者非妄予得之者非妄受春秋书锡命三荘元年王使荣叔来锡公命文元年王使毛伯来锡公命成八年王使召伯来锡公命皆妄予妄受何以为能锡命乎郝敬曰朱子驳序谓锡命诸侯为常事非也如天子常能命诸侯则幽厉不衰王迹不熄矣如天子锡命诸侯为常事则蓼萧湛露彤弓不足称盛美矣又谓春秋战国亦有行之者夫春秋战国何尝知天子哉平王命晋文侯惠王命齐桓公襄王命晋文公显王命秦孝公皆不得不命非力能制命者也宣王之命韩侯则不然有南征北伐平淮防洛之功然后有封申锡韩之举安得与彼相方乎张文濳【耒】曰崧高之序止于建国亲诸侯褒赏申伯韩奕之序止于能锡命诸侯葢周至厉王乱极矣王室衰微天子且不能有国而况能建国乎诸侯背叛搆怨连祸而况能亲诸侯乎赏命不行于上则褒赏申伯为可美也锡命不行于下则锡命韩侯为可喜也杨子曰习治则伤始乱也习乱则好始冶也方宣王之初可谓习乱矣而宣王始能行天子之职诗人为乐其始治而好之此所以美之也○黄震曰谢即南阳宛县衞武关以制楚韩即今韩城扞临晋以制狄皆天下形胜所在故宣王中兴特着二诗焉
　　韩侯来朝受侯伯之命而归尹吉甫作此以送之集传谓韩侯初立来朝引礼即位除防以士服入见听命天子毛郑诸家都无此説宣王平大乱命诸侯周道倬然着明故首章以禹功儗之诗曰以其介圭入觐于王知是修常朝之礼又曰奄受北国因以其伯知是命为侯伯【即州牧】周礼正北曰并州葢为并州牧兼领诸夷部也中述韩侯娶妻之盛者汾王之乱王室几亡宣王任贤使能然后王甥更适乐国而威仪具备光显如此王室尊安人情暇乐亦可因是想见此是文章波澜
　　顾炎武曰水经注圣水迳方城县固城北又东南迳韩城东诗漙彼韩城燕师所完王锡韩侯其追其貊奄受北国王肃曰今郡方城县有韩侯城世谓韩虢非也【魏书地理志范阳郡方城县有韩侯城】按史记燕世家易水东分为梁门今顺天府固安县有方城村即汉之方城县也水经注亦云湿水迳良乡县之北界歴梁山南高梁水出焉旧説以韩国在同州韩城县曹氏曰武王子初封于韩其时召康公封于北燕实为司空王命以燕众城之窃疑同州去燕二千余里即令召公为司空掌邦土量地逺近兴事任力亦当发民于近甸岂有役二千里外之人而为筑城者哉召伯营申亦曰因是谢人齐桓城邢不过宋曹二国此皆经中明证况貊乃东北之夷而蹶父之靡国不到亦似谓韩土在北陲之逺也又曰毛传梁山韩城皆不注其地郑笺乃云梁山今在左冯翊夏阳西北韩姬姓国也后为晋所灭故大夫韩氏以为邑名至漙彼韩城燕师所完则自知其説之不通故训燕为安而曰大矣彼韩国之城乃古平安时众民所完筑惟王肃以梁山为郡县之山以燕为燕国孙毓亦云今于梁山则用郑説于燕师则用王説二者不可兼通而又巧立召公为司空之説亦甚难而实非矣又其追其貊郑以经传説貊多是东夷因于笺末二语云其后追貊为玁狁所逼稍稍东迁此又可见康成之不自安而迁就其説也今按此説有理王伯厚困学纪闻亦引水经注韩侯城为据但梁山韩城在北国者不着而晋所灭之韩国自在同州又冯翊梁山为大河所经春秋时尝壅河三日不流禹施功于此必多故首云奕奕梁山维禹甸之若从水经注于末章可通而于首章又未合姑笔之以俟明者○愚按黍苗诗召穆公城谢凡任辇车牛徒御师旅皆自京师率之以行此正古司空之职其先世召康公城韩当亦然【召康公为司空虽未见经典而宣王时穆公为之恐是世职】因召公封国在燕遂谓燕师所完非必发燕地之众往筑韩侯之城也奄受北国因以其伯或是分陜二伯之伯故东北蛮夷皆在所綂康成追貊东迁之説殊不足据集传解末章最当东莱亦同不必疑也○陈啓源曰命燕城韩朱传吕记之説当矣所谓燕师者当是燕国之众召公之子封燕者率之以城韩也周公作洛五服咸至不问近逺山甫城齐自镐而往与燕之去韩路亦相等耳但谓韩初封时召康公为司空王命其众为筑此城则未必然燕虽召公之国召公自食采畿内未尝之燕为此説者特因崧高疏引王肃语谓召公为司空主营缮遂意其世居此职耳然宣王时城齐使召穆公城谢则使仲山甫穆公一身未必常居司空之职况其先世乎又按召康公歴事文武成康封韩大约在成王时顾命列六卿位次召公为冡宰而司空则属毛公左传又云季为司空【宣四年】召公不与焉则世居其职之説岂足信耶
　　韩奕六章章十二句
　　江汉浮浮武夫滔滔【读他侯反音偷古音攷音由○笺江汉二水合而东流浮浮然宣王于是水上命将士使循流而下滔滔然林之奇曰古者畿兵不出所以重内调兵于诸侯各从其方之便武王伐商实用西土至于征徐则以鲁平淮夷则以江汉季本曰荆蛮既服而后召公伐淮夷故此诗言江汉浮浮武夫滔滔若荆蛮方畔则武夫何由可从江汉而下战】匪安匪逰淮夷来求【疏言其肃将王命所以克胜也淮夷来求正是来求淮夷古人之语多倒按左传率师以来惟敌是求】既出我车既设我旟【疏上言来求己至淮夷之境此言出车设旟明兵已至境而临战地何楷曰鸟隼曰旟军行前朱雀此举前军以其余】匪安匪舒淮夷来铺【即铺敦淮濆之铺】○江汉汤汤【音伤】武夫洸洸【音光○説文洸水涌貌引诗有洸有溃此云洸洸言勇气如水之涌也】经营四方【严缉准夷止是南方南方不宁四方皆将骚动故经营南土而谓之四方也】告成于王四方既平王国庶定【彭执中曰用兵非美事不得已而兴师故曰王国庶定庶者幸其仅然非以是为美也】时靡有争王心载宁○江汉之浒王命召虎【何楷曰召公平淮之师仍从江汉归适承王之后命式辟以下命之之辞也】式辟【音辟】四方彻我疆土匪疚匪棘王国来极【言来取正于王国是倒句法　严缉武事甫定即行疆理赋税之法疑于病民且急迫矣不知非疚也非也什一乃周之定制天下皆于王国来取中焉耳】于疆于理至于南海【读音喜○吕记准夷在南是以极其逺而言之曰至于南海】○王命召虎来旬【李氏曰十日为旬故旬训徧】来宣文武受命召公【召康公】维翰【朱氏曰先王受命召公日辟国百里则召公者实文武之桢榦也】无曰予小子召公是似肇敏戎公用锡尔祉【吕记自召康公之后其风烈寥寥无闻矣至穆公始复敏于戎事以继其功我用是锡汝以福也按戎作即戎之戎此本之苏传】○厘【即厘尔女士之厘】尔圭瓉【疏赐汝以圭柄之王瓉天子之瓉其柄之圭长尺有二寸赐诸侯盖九寸以下】秬鬯【陈啓源曰秬鬯毛郑异説秬鬯必和鬰不和鬰不名鬯此毛説也和鬰名鬰鬯不和鬰名秬鬯此郑説也郑止因周礼有鬯人鬰人二职而鬰人掌鬰鬯明是鬯人所掌尚未和鬰故分而二之然诗书左传所用皆称秬鬯并无称鬰鬯者以言鬯则鬰在其中也鬯之为义以芬芳条畅元因鬰草得名説文鬯字注云以秬酿鬰草芬芳以降神也此可证】一卣【音酉○尔雅彜卣罍注尊彛为上罍为下卣居中】告于文人【按疏云以告祭于汝先祖有文徳之人此葢谓康公也集传以为文王诗缉从之长发云若是文王圭瓉秬鬯王何不自用之而以晹虎哉下言于周受命此方是就文王庙命之以告文王耳诗人立言自有次第】锡山土田【读如陈】于周受命自召祖命【笺周岐周自用也使虎受山川土田之命于岐周用其祖康公受封之礼也】虎拜稽首天子万年【读音寕】○虎拜稽首对王休作召公考【读去九反音糗○陈氏曰作为也考成也自期为吾祖康公成其终以荅王自召祖命之语东莱华谷皆同此説集传谓作康公庙器而勒王策命以考其成且祝天子以万寿如古器物铭之类此解吾不敢从】天子万寿明明天子令闻【音问】不已矢其文徳【古音考音的】洽此四国
　　序江汉尹吉甫美宣王也能兴衰拨乱命召公【召穆公虎】平淮夷
　　疏命召虎在江汉之上葢顺流而行将至淮夷乃北行向之也召公所伐淮夷在汉水之南鲁公所伐淮夷在淮水之北当淮之南北皆有夷也陈氏曰淮夷之地不一徐州有夷则在淮北者也扬州有夷则在淮南者也江汉常武二篇同言淮夷以地理攷之江汉之浒王命召虎是淮南之夷也若在淮北则江汉非所由入之路矣曰率彼淮浦省此徐土是淮北之夷也若在淮南则徐土非聨接之地矣○诗曰江汉之浒王命召虎葢宣王征徐戎时道出江汉即于是水上命召穆公东莱谓或者防江汉之师以伐之是也惟由江汉进兵故诗因之以起兴渤海胡氏疑江汉合流大别山去淮夷絶逺昧其义矣首章言讨罪二章即言告成葢淮夷望风而服不待战也三章言辟地定赋之事古人用兵之后必急去苛政平税法所以大慰民心也四章述王命召虎上纉祖烈之辞五章来旬来宣以下至六章自召祖命皆述王赐召虎策命之辞所云用锡尔祉也虎拜稽首尽末章述召虎受赐而深致其称愿之意如此
　　严缉周兴西北岐丰去江淮絶逺故淮夷最难服从化则后倡乱则先周人经理淮夷用力最多成王初年淮夷同三监叛又同奄叛伯禽就封又同徐戎叛至厉王时四夷交侵宣王一命吉甫北方旋定继命方叔蛮荆来庭其后命召公平淮南之夷乂命皇父平淮北之夷葢南方之役至再至三淮夷未宁则一方倡乱天下皆危必淮夷平然后四方定此江汉常武所以为宣王之终事而系之大雅之末也○王志长曰方叔南征蛮荆考之采芑亦以戎车致胜江汉成功实三代以来涉险出奇之祖
　　江汉六章章八句
　　赫赫明明王命卿士【读音所】南仲大【音泰】祖大【同上】师皇父【音甫王氏曰王所命之卿士言其世则以南仲为太祖言其官则太师言其字则皇父陈氏曰自冢宰而下为六】
　　【卿太师而下为三公既曰王命卿士乂曰太师皇父者周家不特设三公皆兼职而已如周官以冡宰兼太师也】整我六师以修我戎【读如汝陈第云或武字之误】既敬既戒【读音棘○敬者将所以自治戒者将所以治众也】惠此南国○王谓尹氏命程伯休父【音甫○郡国志河南洛阳县有上程聚古程国伯休父之国也疏王谓其内史尹氏汝当作此策书命此程国之伯字休父者为大司马内史职云凡命诸侯及孤卿大夫则策命之当是尹吉甫为卿而兼内史】左右陈行【音杭】戒我师旅率彼淮浦省【即省方之省】此徐土不留不处【上声】三事就绪【笺三农之事各就其业或曰此即十月之择三有事两无正之三事大夫也】○赫赫业业【读直却反音虐古音考音岳】有严天子王舒保作匪绍【集传绍纠也本説文陈风舒夭绍兮】匪逰徐方绎骚【读苏侯反音搜○言王师舒徐安行非纠也非遨游也而徐之人已络绎骚动矣】震惊徐方如雷如霆徐方震惊【此章业作一韵游骚一韵霆惊一韵】○王奋厥武如震如怒【上声○王氏曰江汉曰匪安匪舒此曰王舒保作葢江汉武夫之事此王音之事也如雷如霆先加以声也如震如怒复致其实也】进厥虎臣阚【音勘】如虓【音哮】虎铺敦淮濆仍【就也】执丑虏【左传后者敦阵整旅笺令布陈敦厚之阵于淮水之涯就执其众虏】截彼淮浦王师之所【何楷曰进厥虎臣用奇兵以邀击之铺敦淮濆正兵不动但更番迭出囚执其拒敌者葢王师先据地利截断淮浦而居之彼欲拒则不能欲逸则无路所以服也按截本训断也不作治解子此説得之】○王旅啴啴【音难○众盛貌】如飞如翰【传疾如飞鸷如翰陈啓源曰疾言其神速鸷言其精悍有二义疏云挚是鸷鸟若鹰颤之类集传如飞如翰疾也并二义为一如翰为赘矣】如江如汉【疏江汉以比盛大军师之众其广长比之】如山之苞【铺钩反音近褒】如川之流【疏兵法有动有静静则不可惊扰故以山喻动则不可御止故以川喻顾炎武曰如山之苞营法也如川之流陈法也古之善用师者能为营而后能为陈管子霸国之谋犹作内政以军令使之耳目素习心志素定如山之不可动摇然后出而用之如决水于千仞之谿矣】緜緜【不可絶】翼翼【不可乱】不测不克【疏兵法应敌出奇故美其不可测知不可攻胜】濯【大也】征徐国○王犹【犹训道谋出于道谋即道也】允塞【朱氏曰首章言敬戒卒章言允塞非敬戒无以见军旅之严非允塞无以见王道之大惟军律之严所以战而必胜惟王道之大所以不战而自服也】徐方既来【读如力】徐方既同天子之功四方既平徐方来庭徐方不回【违命】王曰还归
　　序常武召穆公美宣王也有常徳以立武事因以为戒然
　　朱子曰诗中无常武字召穆公特名其篇葢有常徳以立武则可以武为常则不可此所以有美而有戒也【陈啓源曰宣王惩艾前愆励精图治诚中兴令主但鋭于始者必至鲜终故穆公此诗以常武名篇而因美为戒厥后败绩美戎料民太原武事不立实由厥徳不常穆公殆早见之小雅宣王诗十四篇美刺兼之大雅宣王诗六篇有美无刺然小雅兼美刺而终之以美善善长也大雅专于美而终之以戒不欲没其实也】
　　此诗美宣王自将平淮北徐州之夷也淮水中界南北淮北即徐州郑氏谓既定淮浦之国遂进而伐徐季彭山云当时挟淮夷以叛者徐戎也故省徐土以威之而淮夷自服淮夷亦在徐州之域故总谓之徐方云首章二章述王命元帅及大司马之辞也南仲太祖太师皇父毛氏云命卿士南仲于太祖之庙【左传帅师者受命于庙疏云太祖后稷】皇父为太师意谓南仲主兵皇父监抚王肃述毛云皇父以三公而抚军也殊南仲于王命亲兵也郑氏以王命卿士为大将不应并命二人故云用其以南仲为太祖者今太师皇父是也【南仲见出车篇皇父以卿士兼太师】孙毓述郑云宣王之大将复字南仲传无闻焉且古之命将皆于祢庙未有于太祖之庙者故以南仲为太祖非命于太祖也孔氏依违两説朱子则断从笺【介甫颍濵东莱华谷俱同】尹氏掌命卿士即内史也策命程伯休父为大司马楚语程伯休父重氏之后宣王时失其官守而为司马氏是也周礼司马职云及师大合军大师【谓王亲征】则掌其戒令故云左右陈行戒我师旅也不留不处三事就绪期以蚤平徐土归就朝廷职业程伯与皇父皆公卿之官所谓三事也三章述王师在道时事四章五章述进兵克敌时事末章则言徐服而振旅王犹允塞不尚权也王曰还归不黩武也所谓因美为戒者如此
　　张文濳【耒】曰先王之道文所以立常武所以御变宣王有常徳以立武事则其武也未尝去文也何以明之诗云惠此南国省此徐土而终之以王犹允塞所谓修文徳以来之也虽然因以为戒武不可观故也夫以宣王中兴之君皇父贤才之将而征蕞尔之徐土必曰既敬既戒者兵凶器战危事也不留不处尚神速贵省费也王舒保作舒者不竭士力以逐利保者军行必依水草山陵所以为固也王者之兵不以怒战怒战者不胜其忿者也王奋厥武如震如怒则未尝震未尝怒也如雷如霆如震如怒所谓先声后实也徐方震惊而后进厥虎臣击其乱也铺敦淮濆则我乗地利敌逼于水矣所以能执丑虏也王旅啴啴以逸待劳也如飞如翰管子所谓有飞鸟之举善超高也如江如汉所谓有积水之洋善守下也固如山之苞止营垒也顺如川之流行部伍也緜緜为弱外诱敌也翼翼为饬内谨法也先王之用兵虽动以仁义然行之有纪驭之有术不为小仁末义以陷人于死地所谓有常徳以立武事者也
　　淮夷徐戎并兴挻祸自伯禽就封已然穆王时徐戎率九夷以伐宗周遂有偃王之乱厉王时淮夷入洛命虢公长父征之不克【见汲冡周书及后汉书】宣王初年先逐玁狁继征荆蛮二方既平乃谋东畧伐淮诗云江汉之浒王命召虎伐徐诗云王奋厥武如震如怒二师意同时并发【此刘汝桢説】葢淮徐接壤势相犄角又徐大而淮夷小故淮夷则遣召穆公徴兵江汉南下经畧而徐方则以天子六师临之诗曰铺敦淮濆仍执丑虏截彼淮浦王师之所知是天子亲将驻淮遏截南北二处使不得相救兵法所谓合者离之也征徐必须胜之以兵威征淮不过出车设旟不待战而下合观二诗当时进兵形势略可想见矣考竹书宣王五年夏伐玁狁秋伐荆蛮六年召穆公帅师伐淮夷王帅师伐徐戎皇父休父从王次于淮亦以淮徐二役为一时事当得其实也华谷云召公既平淮南之夷未防淮北之夷复挟徐戎以叛宣王于是亲征之不知何据而云然
　　常武六章章八句
　　瞻卬【音仰】昊天则不我惠孔填【吕记音尘古音考音真○久也】不宁降此大厉邦靡有定士【士卒】民其瘵【音债读侧例反音制】蟊贼【谓小人皇父虢石父之徒】蟊疾【疏蟊贼害禾稼之虫蟊疾实言其害稼】靡有夷届【读如既○无有平夷可极其所至者】罪罟不收【疏罪罟谓多立科条使民易犯若设网以待禽兽然网罟有收敛之期而王施刑禁则不收也】靡有夷瘳【无有平夷如疾之得瘳者】○人有土田女【音汝】反有之人有民人女覆夺之此宜无罪女反收之彼宜有罪女覆説【音脱】之【此章有叶收夺叶説是隔句用韵之法○人有土田四句蟊贼之害也此宜无罪四句罪罟之害也申説上章】○哲夫成城哲妇倾城懿【郑读噫李迂仲引师古汉书注幽王以褒姒为美亦通】厥哲妇为枭【土枭】为防【怪防】妇有长舌维厉之阶【读音基○丁奉曰幽王之厉甚矣申后黜而太子废家厉也小人盛而刑狱烦国厉也诸侯叛而夷狄侵天下厉也三川竭而岐山崩天地厉也凡此之属皆从长舌以为阶小雅赫赫宗周褒姒烕之然则其所以烕者此舌耶】乱匪降自天生自妇人匪教匪诲【读呼位反音戏】时维妇寺【言妇寺非可教诲而王偏聴之妇人干预朝防无不假手奄宦故兼及寺人也颍滨云王不用教诲之言惟妇寺是聴亦通】○鞫人忮忒譛【音僣按小雅巧言诗僣始音譛此诗譛始音僣葢二字可通用】始竟背【音佩读必墨反音迫○言妇寺之祸忮害变忒穷屈正人始譛毁而终则背弃之此李氏説胜集传】岂曰不极伊胡为慝【其恶岂为不极而反曰是何足为慝乎】如贾【音古】三倍君子是识妇无公事休其蚕织【笺小人居货而有三倍之利君子知之非其宜也今妇人休其蚕桑织絍之职而与朝廷之事其为非宜亦犹是矣何楷曰如贾三倍刺鬻狱者坐而罔利也休其蚕织刺内外关通而王不能制也】○天何以刺何神不富【读方味反音废○严缉天何为出谴告以责王乎何神亦不福王而降灾害乎凡以王信任妇人之故】舍【音舍】尔介狄【介狄谓大狄即周语史伯所云申缯西戎方强王室方骚将以纵欲不亦虽乎者也】　维予胥忌不吊不祥【天降不祥如日食星陨山崩川竭之属顾炎武曰威仪之不类贤人之防亡妇寺之专横皆国之不祥而日月之眚山川之变鸟兽草木之妖其小者也故孔子对哀公以老者不教防者不学为俗之不祥】威仪不类【善也】人之云亡邦国殄瘁○天之降罔维其优矣人之云亡心之忧矣天之降罔维其几【危也】矣【疏优者自天降而多也几者至人身而危也二者相接成】人之云亡心之悲矣○觱【音必】沸【音弗】槛【音限】泉【解见采菽诗】维其深矣心之忧矣宁自今矣【笺涌泉之源所由者深喻已忧所从来者久】不自我先不自我后【读如虎】藐藐【音莫】昊天无不克巩【读如古○天虽高逺然仁爱人君无不能巩固其命】无忝皇祖式救尔后【读同上○末四语犹冀王之改过而以皇祖感动之皇祖谓文武也】
　　序瞻卬凡伯刺幽王大坏也【曹氏曰凡伯作板诗在厉王末至幽王大坏时七十余年矣决非一人犹家父】
　　瞻卬七章三章章十句四章章八句【毛传第二章十句集传以哲夫二句属三章今从之】
　　旻天疾威天笃降防【去声】瘨【音颠】我饥馑民卒流亡我居圉卒荒【笺民尽流移故国中至边境尽空虚】○天降罪罟蟊贼内讧【音红○胡氏曰犬戎之害在外小人之害在内故云蟊贼内讧葢蟊贼之害稼亦不在外而在内也按下章泉竭自中正与此应】昬防【音卓】靡共【音恭○言昬乱椓防之又无肯共其职事者郑以昏为阍又椓为毁阴破字故集传不从】溃溃回遹实靖夷我邦【读如崩○陈啓源曰毛以靖训谋本释诂文郑以夷训灭则恒解也言此昏椓回遹之人所谋皆灭国之道语本径捷后儒以靖夷为治平取义太纡愚按书微子自靖孔传亦训谋葢汉初人释经皆宗尔稚】○臯臯訿訿【音紫○王氏曰臯臯缓不共职也訿訿与小雅同】曽不知其玷兢兢业业孔填不宁我位孔贬【兢业守职者甚久矣不自安其位必见贬斥○此章言用者不贤贤者不用其颠倒错乱如此】○如彼嵗旱草不溃茂如彼栖苴【吕记士始反音止杨旭曰苴字本有上声与下止叶洪武正韵音沮是也集传作七如反恐防画有譌陈啓源曰此苴与幽风叔苴之苴不同考韵书水中浮草当读如槎释文士如反恐如乃加之譌也吕记士始反始又如之譌也严缉苴音茶独得之愚按音沮者乃履中草也未知栖苴之苴可借音否若音茶又于全诗不叶此章叶法未晓诗本音云无韵】我相此邦无不溃止【春秋传国乱曰溃邑乱曰叛严缉谷风有光有溃溃怒也小旻是用不溃于成召旻草不溃茂溃遂也溃溃囘适无不溃止溃乱也水之溃者必横暴而四出故怒之甚者为溃遂之甚者为溃乱之甚者为溃皆一理也】○维昔之富不如时维今之疚不如兹【昔之富善人非若今时也今之病君子莫若此甚也】彼疏【与麄同】斯粺【音败杨氏曰当叶旁费切音避与下替字叶本训毇也米一斛舂九斗○彼疏斯粺君子病而食麤小人进而食粺也】胡不自替职兄【音况○兄古与况通本训滋也益也集传作怆怳之怳见小雅】斯引【集传引字无韵疏义大全并云叶法未详○严缉彼小人何为不自退废以避君子乃主此滋益之务引植其党乎此解胜集传】○池之竭矣不云自频【当依郑作濵】泉之竭矣不云自中【读如烝○池之竭岂不云由外之不入乎泉之竭岂不云由内之不出乎此正喻祸乱有所从起集传以两不云作实説失之】漙斯害矣职兄【音况】斯不烖【音哉】我躬【此章频中一韵躬一韵○严缉漙徧被害如此而小人犹主此滋益之至于大是岂不烖我身乎】○昔先王受命有如召公日辟【音辟】国百里今也日蹙国百里于【音乌】乎【音呼】哀哉维今之人不尚有旧【读巨儿反音技○陈栎曰此诗及瞻卬篇末皆拳拳有望治之意前诗望其改过而无忝皇祖此诗望其改图而擢用旧人审如是则否犹可泰危犹可安宁至有犬戎之祸乎】
　　序召旻凡伯刺幽王大壊也旻闵也闵天下无如召公之臣也
　　苏传因其首章称旻天卒章称召公故谓之召旻以别于小旻而已序旻闵也以下葢是衍説尔○潘笠江曰瞻卬言内惑于嬖妾召旻言外嬖于小人葢内有褒姒之宠则外无召公之臣矣昻轻重之势如持衡然故曰后宫色盛则贤者隠微羣婢倡言则善类喑哑邦国殄瘁恒必有之二诗非千古之永鉴哉陈氏曰周南系于周公召南系于召公化之盛者必有待于二公也风之终系以豳雅之终系以召旻化之衰者必有思于二公也
　　召旻七章四章章五句三章章七句


　　诗经通义卷十
<经部,诗类,诗经通义>
　　钦定四库全书
　　诗经通义卷十一　　　　　吴江朱鹤龄撰
　　周颂
　　苏传周颂皆有所施于礼乐葢因礼而作颂非如风雅有徒作而不用者也周颂篇第之先后则不可究矣朱子曰周颂三十一篇多周公所定韵多不叶未详其説
　　清庙之什
　　于【音乌】穆清庙肃雝显相【去声○笺有显著之德者来助祭也】济济【上声】多士秉文之德对越在天骏【大也】奔走在庙不【一説不作丕】显不承【即如承大祭之承刘氏曰书言烝祭文武此乐歌专颂文王之德者父子并祭綂于尊也逸则陶氏曰书以丕显属文谟丕承属武烈疑此不显不承兼颂文武其曰秉文之德则綂于尊耳此説极有理】无射【音亦】于人斯【按显承无射毛传皆主文王之德郑笺以显明承顺属助祭者言之集传从毛义】序清庙祀文王也周公既成洛邑朝诸侯率以祀文王焉
　　疏周公成洛邑在居摄五年【此郑氏説】其朝诸侯则在六年明堂位云周公践天子之位以行王政六年朝诸侯于明堂即此时也此诗既作之后其祭皆升堂歌之以为常曲礼记每云升歌清庙是也文王之德莫重于清庙故为周颂之首朱子曰书称王在新邑烝祭嵗文王骍牛一武王骍牛一实摄政之七年而此其升歌之辞也乐记曰清庙之瑟朱弦而疏越一倡而三叹有遗音者矣即谓此【郑氏曰朱弦谓练朱丝为弦练则声浊越瑟孔底也疏之使声迟倡发曲句也三叹三人从叹之耳○按一倡三叹是四人歌之每成一句已似一章句末自然成韵周颂多不叶韵殆以此欤】汉因秦乐干豆上奏登歌独上歌不以管弦乱人声欲在位者徧闻之犹古清庙之瑟也○吕记洛诰在十有二月惟周公诞保文武受命惟七年则是周公成洛邑在于七年非在五年朝诸侯者成王就新邑祀文武周公率诸侯以从之耳明堂位云云乃汉儒之妄
　　清庙一章八句
　　维天之命于【音乌】穆不已于乎【音呜呼】不显文王之德之纯【纯毛训大当从之集传云不杂是以中庸解诗非本义也】假【释文音暇苏传音嘏】以溢我我其收之【假毛郑皆训嘉即嘉乐之嘉苏传云大也皆通溢郑云盈溢也收毛郑皆训聚孔疏云溢是流散收是收聚上下相成集传谓何之声转而为假恤之字讹而为溢今不从辨详攷异】骏惠【严缉惠谓体其德大惠则无斯须毫髪之违反也】我文王曽孙笃之【疏笃之者用意专而隆厚即假乐所云不愆不忘率由旧章也严缉去圣浸逺典型易坠非用意笃厚不能守也又曰颂者成功告神必言子孙勉力保守以慰祖考之意故此诗曰曽孙笃之烈文天作亦曰子孙保之】
　　序维天之命太平告文王也
　　苏传文王受命未终而没周公成王继之天下太平以为文王之德所致也故以告之郝敬曰不言治功而言天命文德者治具铺张非太平也太平无象故以天命于穆文德不显形容其至天无言而万物生圣无为而万民化此所以为太平也
　　王者制礼作乐为太平之事诗不言而言文德者原其本也毛传引孟仲子美周之礼本非正防郑笺遂以周礼六官之职解骏惠文王失之矣假以溢我我其收之言文王之德大而被及于我我当有以受之不敢失坠也【本笺疏説】骏惠我文王曽孙笃之言我既以大顺文王之德自勉后世子孙亦当笃厚之而不忘斯可以保太平之业也
　　维天之命一章八句
　　维清缉熙文王之典【此与仪式刑文王之典句法相类何子云维清为句与下禋成祯叶未知然否○清也缉也熙也备举文王之德以典言之者德寓于法尔集传云所当清明而缉熙者文王之典也所当二字宜删】肇禋【句○周礼大宗伯以禋祀祀昊天上帝严缉云文王有典则以贻子孙王业虽未成而禋祀上帝之礼已肇始于此吕记言周人宗祀文王于明堂以配上帝其礼始于此也二説并通】迄用有成维周之祯【首二句无韵下三句禋成祯为韵○严缉祀文王之典为周之祯祥祥者吉之先见者也】
　　序维清奏象舞也【象以管奏列在堂下故曰下管象然堂下合乐则必舞故又曰象舞】疏左传见舞象箾南籥者服防云象文王之乐舞象也杜预云箾舞者所执南籥以籥舞也其言箾为所执未审何器要知箾与南籥必是此乐所有也此乐名象以其象事为舞故称象舞也象舞之乐象文王之事其大武之乐象武王之事故礼记文王世子明堂位祭綂皆云升歌清庙下管象象与清庙相对即俱是诗篇【二诗同时所用但一升歌一管奏】刘氏曰象则文王之乐所谓象箾者葢文舞也文王之舞谓之象武王之舞谓之武将舞象则先歌维清是以序曰奏象舞其辞曰文王也将舞武则先歌武是以武之序曰奏大武其辞曰于皇武王也内则十三学舞勺十五学舞象象则象箾也【苏传同】曹氏曰季札观乐见舞象箾南籥者文王乐也见舞韶箾者舜乐也是象有箾韶亦有箾【左传注以象箾之箾音朔韶箾之箾音箫严云皆当音朔】説者谓舞竿曰箾然则执箾以舞犹干舞也执籥以舞即籥舞也乐以象成文王虽大业未究而本其功德之所起可得而形容也故作乐以象之谓之象舞郑氏以象舞为专象刺伐然籥非刺伐之物也严缉象文舞也郑以为象用兵时击伐之声如此则武舞矣维清象舞之乐歌武大武之乐歌大武为武舞故武颂言胜殷遏刘之事维清不言征伐则象舞非武舞也又曰郑于文王世子明堂位祭统升歌清庙下管象皆以管象为武王之舞谓周颂武也孔申郑义以文王武王之舞皆名象维清象舞为文王下管象为武王其意葢谓清庙与管象若皆为文王不应有上下之别耳古乐歌者在上以人歌者皆曰升歌亦曰登歌匏竹在下以管奏者皆曰下管春官大师率瞽登歌下管备乐器益稷下管鼗鼓是也清庙以人歌之自宜升象以管奏之自宜下凡乐皆有堂上堂下之别也何楷曰按舞象箾而歌维清贾氏谓诗为乐章与舞人为节殆近之若舞籥则歌二南鼓钟所谓以籥以南是也武舞左执朱干右执玉戚文舞则左执籥右秉翟故知象箾之舞原武舞康成之解非无据也华谷谓文王作乐宜象文而不象武夫文之为文武之为武从其重者言之非谓文王不足于武武王不足于文也戡黎伐崇遏密不彰彰欤○陈启源曰勺象皆舞曲也郑氏注内则以勺为文舞象为武舞疏引熊氏语证之葢勺即颂之酌象即颂之武也其维清序云奏象舞独见于左传襄二十九年不在六乐之列【见孔疏】与大武之象异大武之象象武王之伐维清之象象文王之伐此虽经无明文先儒相承之説当有本也况文王七年五伐其武功最多岂必专象其文耶愚按子长发之説最为得之可正曹严诸家之偏论左传明言见舞象箾箾为舞干干非武舞乎康成惟专主武舞故解文王之典为征伐之法肇禋为文王受命始祭天而枝伐【伐纣之枝党】后儒以祭天非文王事又枝伐出纬书故不用其説然伐崇而类祭见皇矣诗类祭之为祭上帝见舜典泰誓及王制郑説不得谓之无稽
　　维清一章五句
　　烈文辟【音璧】公【疏呼诸侯而告之也王炎曰为国君故称辟举五等之贵者故称公】锡兹祉福【毛云文王锡之郑云天锡之欧阳云文武锡我君臣皆可通集传则云诸侯锡我祉福杨用修深非其説然解此犹通下念兹戎功亦以为助祭锡福之大功则太泥矣朱睦防曰毛郑解锡福于事情为近不失天子戒诸侯之体洪范云天子敛福以锡民未闻诸侯反锡天子以福也】惠我无疆子孙保之无封靡于尔邦维王其崇之【王氏曰戒之以无封以专利无靡以伤财则王之所崇也】念兹戎【大也】功继序【子孙继世以序相及】其皇之无竞维人四方其训之【笺莫强于得贤人也得贤人则国家强矣故天下诸侯顺其所为也】不显维德【集传莫显于德从郑笺】百辟其刑之【王氏曰先王之戒诸侯也欲其竞竞则中国强矣欲其显显则中国尊矣四方训之百辟刑之则欲其各以德善胥训胥仿也内则百僚师师外则诸侯胥训胥仿则能以天下为一家中国为一人矣先儒乃谓不欲诸侯名誉出境是乃力征征营天下惴惴恐天下轧己之私意而何足以语先王哉】于乎【音乌呼】前王不忘【朱子曰此篇以公疆二韵相叶未审当从何读意亦可互用也刘瑾曰第一句与第六句第七句相叶第三句与第五第八第十三句相叶亦隔互叶韵也】序烈文成王即政诸侯助祭也
　　疏周公居摄七年致政成王【本史记】成王以明年嵗首即政【辨见载见篇】于是祭祖考戒诸侯○按朱子辨説以诗中未见即政之意故集传但云此祭于祖庙而献助祭诸侯之乐歌【仪礼賔三献尸之后主人酌酒献賔】然序説本通不必易宗庙之中助祭为重观此诗及载见诗可见扬子云云孝莫大乎宁亲宁亲莫大乎宁神宁神莫大乎万国之欢心严缉成王即政之初周兴未久也助祭诸侯多身佐武王定天下者故诗曰锡兹祉福美其夹辅以兴周祚也曰念兹戎功念其屏翰之大功也曰前王不忘欲其不忘文武也笺説诸解多失之列文一章十三句
　　天作【即帝作邦作对之作】髙山【岐山】大【音泰】王荒之【即居允荒之荒辅氏曰治荒谓之荒犹治乱谓之乱】彼作矣文王康之彼徂矣【笺彼彼万民也严缉彼作谓旧民之乐迁如百堵皆作庶殷丕作之作也彼徂谓新民之归往如其子焉往之往也按古本皆徂矣为句朱传解徂作岨连岐为句今不从辨详考异】岐有夷之行【读如杭○夷易行道也民之望岐周而归之者以岐周之君有平易之道故下云子孙保之正言世世守此道也毛郑义如此集传则云岐山有平易之道路括大雅拔兑駾喙等语在内○苏传云大王既作之矣文王从而安之大王文王虽往矣人咸望岐山而归之是集传所本而改徂为岨又小变其説】子孙保之
　　序天作祀先王先公也【笺先王谓大王以下先公诸盩至不窋严缉引天保笺云先公谓后稷至诸盩盩音周】
　　疏祀先王先公谓四时之祭祠禴尝烝也时祭所及惟四亲庙及太祖【此据祭法并二祧庙为七庙与王制不合】成王时祭当自大王以下上及后稷一人诗人近举王迹所起不及后稷序以祭时实祭后稷故并先公言之郝敬曰时祭之乐非一章此诗止颂大王文王当时举功德之最盛者歌之耳朱传作祭大王之诗不兼文王葢以文王若与祭不应遗王季也然诗并颂二王安得独为祀大王既祀大王文王安得遗王季后稷从序説是○何楷曰周易两言王用享于岐山则岐山之祭周固有之矣季彭山以此为祀岐山之乐歌亦一説
　　天作一章七句
　　昊天有成命二后受之成王不敢康夙夜基命宥密【杨慎曰国语叔向解云宥寛密静也毛传用之郑笺寛仁所以止苛刻安静所以息暴乱岂不明白正大得帝王之体集传解宥为宏深密为静密以字义言之宥者寛宥未闻宥为宏深也】于【音乌】缉熙单【释文都但反音旦】厥心肆【传肆固也郑云当作故字之误也按固故古通用】其靖之【笺于哉又续而广之单尽其心故能咸和永清安靖天下受命而成其为王也】
　　序昊天有成命郊祀天地也
　　欧阳义此诗言二后者文武也则成王者谓成王诵当为康王以后之诗而毛郑以颂皆成王时作遂以成王为成此王功执竞曰不显成康自彼成康者成王康王也犹文王武王谓之文武云尔然则执竞当是昭王以后之诗而毛以为成大功而安之郑以为成安祖考之道皆以为武王也噫嘻曰噫嘻成王者亦成王也而毛郑皆以为武王由其以颂皆为成王时作耳以为成王康王岂不简且直而于诗文理易通如毛郑之説岂不纡且曲文理亦不完而难通学者何苦而从其纡曲而难通哉苏传此诗有成王不敢康执竞有不显成康世或以为此言成王诵康王钊也然则周颂有康王子孙之诗也周公制礼礼之所及乐必从之乐之所及诗必从之故颂之施于礼乐者备矣后世无庸易之且诗曰成王不敢康夙夜基命宥密又曰自彼成康奄有四方成王非基命之君而周之奄有四方非自成康始也朱子曰国语叔向引此诗而曰是道成王之德也成王能明文昭定武烈者也以此证之其为康王以后祀成王之诗无疑而毛郑旧説定以颂为成王时周公所作故凡颂中有成王及成康字者例皆曲为之説以傅己意古今诸儒无有觉其谬者独欧阳着时世论以斥之其辩明矣然学者狃于习闻未肯深信也小序又以此诗篇首有昊天二字遂定为郊祀天地之诗诸儒往往亦袭其误殊不知其首言天命者止于一句次言文武受之者亦止于一句至于成王以下然后详説不敢康宁缉熙安静之意乃至五六句而后已则其不为祀天地而为祀成王无可疑者又况圣人制为祭祀之礼必以象类故祭天于南祭地于北而其坛壝乐舞器币之属亦各不同若曰合祭天地于圜丘则古未尝有此凟乱繁杂之礼若曰一诗而两用如所谓冬荐鱼春献鲔者【此刘安世説】则此诗专言天而不及地使于泽中方丘奏之于义何取乎序説【云云】反覆推之皆有不通故今特上据国语旁采欧阳以定其説庶不失此诗之本防耳或曰国语所谓始于德让中于信寛终于固和故曰成者其説成字不为王诵之諡而韦昭之注大畧亦如毛郑之説矣此又何耶曰叔向葢言成王之所以为成以是三者正犹子思所谓文王之所以为文班固所谓尊号孝昭不亦宜乎者耳韦昭何以知其必谓文武以是成其王业而不为王诵之諡乎葢其为説本出毛郑而不悟其非者今欲一涤千古之谬而不免于以误而证误则将何时而已耶或者又曰苏氏不信小序而于此诗无异辞且以为周公制作所定后人不容复有改易成王非创业之主此诗不应言基命执竞不应言奄有四方此又何耶曰苏氏不信小序未尝见其不可信之实也夫周公制作亦及其身而止耳若乃后王之庙所奏之乐自当随时附益若商之鸟作于武丁孙子之世汉之庙乐亦随时而更定焉岂有周之后王乃独不得褒显其先王之功德而必以改周公为嫌耶基者非必造之于始亦承之于下之谓也如云乐只君子邦家之基岂必谓大王王季之臣乎奄有四方皇矣王季章中已有此句矣又岂可以其太早而别为之説乎○愚按周礼冬至祀昊天于圜丘夏至祀地只于方泽礼记燔柴于泰坛祭天也瘗埋于泰折祭地也天地分祭礼有明文【宋胡五峯宏又谓古无北郊之祭而以社即是祭地朱子中庸郊社注从之方回又斥周礼大司乐文为刘歆伪作不足信详余尚书埤传】后世人主每不克兼行葢礼仪繁重则惮劳赏赉优渥则惮费故多主合祀南郊之説宋元祐间苏子瞻条议最明晰合宜但引昊天有成命诗序以为合祀天地之证则不然夫昊天有成命乃成王即政郊见上帝之诗序言天而并及地犹言父者并及母经典多然礼记兆于南郊就阳位也器用陶匏象天地之性也亦兼地言之若如子瞻説则周人本无合祀之礼安得有合祀之诗乎祀天而诗不详言天者以天无声臭非形容之可既也周郊配以后稷而诗不及稷者以献稷自有思文又受命配天始于文武则专称二后其宜也昊天不可形容故成王不敢康以下推本文武受命对越上天之小心以形容之颂文武即以颂昊天也【郝仲舆诗解邓潜谷诗绎皆同此説】成命言天命之成成王言王业之成二成字对举如必以为指成王诵则下武云成王之孚酒诰云成王畏相又将何指乎朱子援国语【云云】以为成王诵之证夫左氏解经就文立义多违本指故韦昭注取郑训以救之今谓国语説此诗为必可信则左传郕降齐师引臯陶迈种德德乃降以降为降服之降此亦可据之以解书乎国语之解每懐靡及周爰咨诹朱子何以仍不用其説乎朱子又援商颂武丁孙子谓周颂亦当有昭王以后之诗夫商颂作者非一世周颂止作于成周盛时恐不可同论【周颂美先王之盛德告己之成功成王之初礼乐新定故颂皆作于其时此见孔疏甚明】本纪云昭王之时周道微阙班固云成康没而颂声寝昭王作颂本无依据止断以执竞一诗不知执竞是九夏之一昭王以后必无人更撰此乐章也朱子説诗专取明白简直此以论风雅犹可颂告神明辞防幽奥安得尽绌古注而一以明白简直者求之乎【吕记严缉皆不用朱説】王志长曰此诗颂二后耳何以郊祀天地用之夫帝王之功莫大于作君师以靖乱则昊天之德莫大于生帝王以开治矣桑柔云我生不辰逢天僤怒荡云疾威上帝其命多辟板云上帝板板下民卒瘅节南山云天方荐瘥丧乱多瞻卬云瞻卬昊天则不我惠葢疾丧乱者每致憾于天之生暴君则乐太平者必致颂于天之生圣主然则肃然于禋祀之下者舍笃生文武又何以颂天地之大德也哉
　　昊天有成命一章七句
　　我将我享维羊维牛【疏祭法云燔柴于泰坛祭天也用骍犊明堂祭天不用特牛者此祀以文王为配故用太牢于礼得有羊也诗故夏官羊人曰衅积共羊牲郑氏谓积柴祭天葢用羊实柴也先柴而后献故维羊在维牛之上按二説不同长发云此诗维羊乃为配享而设非享帝所用也严缉亦用诗故之説不如孔疏义优】维天其右之【按説文右训助郑云右助之是也神无不在岂可言在羊牛之右乎集传解本周礼享右祭祀之文然不可从季本曰右与佑同若谓在馔之右则下言既右享之于义难通岂有文王与上帝同列而右牲之理哉】仪式刑文王之典【严缉仪式刑犹书云严祗敬文王之典毛于维清训法此又训常郑以为常道义实一也】日靖四方伊嘏【音假○受福曰嘏】文王既右飨之【飨歆也天曰其者望之而不敢必也文王曰既者信之而知其必飨也】我其夙夜畏天之威【夙夜畏威只是常法文典以靖四方耳】于时保之序我将祀文王于明堂也
　　疏即孝经所云宗祀文王于明堂以配上帝宗者尊也朱子语类郊曰天明堂曰帝一天而分祭何也曰为坛而祭故谓之天祭于屋下以神祗事之故谓之帝【帝居中文王西坐东向】
　　飨帝明堂三礼不言何时惟月令云季秋大飨帝郑氏注谓即飨帝于明堂大飨谓徧祀五帝然月令者秦世之书周制未必然也【此孔氏説】明堂配帝不及武王故孝经以为周公之孝康成误解祭法祖文王而宗武王遂云以文王配五帝【五方之帝】及五人帝【帝太皥等】于堂上以武王配五人神【神勾芒等】于庭中其説迂怪【郑以祖宗为明堂之配苏传辨之甚详】自汉以来明堂乃有并祭五帝及三宗并侑之礼去严父之本意逺矣
　　我将一章十句【程子陈祥道吕东莱説俱见集传】
　　时迈【行也】其邦昊天其子之实右【助也】序【此序谓帝王之传序】有周【严缉天其子之乎设为问辞应之曰天实右序有周矣】薄言震之莫不震叠懐柔百神及河乔岳允王维后明昭有周式序在位【王志长曰在位之序如礼数有等命讨有别皆依典式而施之】载戢干戈载櫜弓矢我求懿德肆【笺肆陈也】于时夏【中国】允王保之
　　序时迈巡狩告祭柴望也
　　疏武王既定天下巡行侯国至于方岳之下柴祭昊天望祭山川周公述其事而为此歌左传云昔武王克商作颂曰载戢干戈明此篇武王事也国语称周公之颂曰载戢干戈明此诗周公作也○周礼春官钟师以钟鼓奏九夏王夏肆夏昭【一作韶】夏纳夏章夏齐夏族夏陔夏骜夏注云夏大也乐之大歌有九【笺云乐歌之大者称夏】又引吕叔玉云肆夏樊遏渠皆周颂也肆夏时迈也樊遏执竞也渠思文也又国语金奏肆夏樊遏渠天子所以享元侯也韦昭注云肆夏一名樊昭夏一名遏纳夏一名渠周礼九夏之三也【杜预左传注同】二説不同【既曰肆夏一名樊矣又曰樊遏执竞何也二説必有一误】礼尸出入奏肆夏牲出入奏昭夏四方賔来奏纳夏【毛甡曰今谓时迈为肆夏不过因诗有肆于时夏之一语耳或云别自有乐章郑司农谓九夏诸篇颂之类也乐亡而诸篇亦亡故皮日休有补九夏歌刘敞郑樵则直云九夏皆有声无辞】
　　陈氏曰此诗是告方岳以革命之事因时巡而震服诸侯故其诗与他庙乐不同○考武王在位止五年集传引周制十有二年【云云】者葢此诗本述武王巡狩事后王时巡因而皆用之耳○黄氏曰武王巡狩之事诗有时迈书有武成时迈告祭之乐章也武成识其故事以示天下后世也庚戌柴望大告武成此告祭懐柔之实也昭我周王天休震动此莫不震叠之实也庶邦冢君暨百工受命于周此式序在位之实也偃武修文归马放牛此非戢干戈櫜弓矢之意乎建官位事重民五教惇信明义崇德报功此非求懿德以保之乎
　　时迈一章十五句【此诗集传解甚明】
　　执竞武王【武王能持自强之道】无竞维烈【按无竞与下不显义同皆反辞也笺云不强乎其克商之功业若如集传解则下竞当训争矣】不显成康【传不显乎其成大功而安之也】上帝是皇【天以是故君之】自彼成康奄有四方斤斤【去声】其明【音芒○斤斤然为有周明德之君】钟鼓喤喤【音皇】磬筦【音管】将将【音枪】降福穰穰【音攘】降福简简威仪反反既醉既饱【醉饱谓祭终而受福】福禄来反【李氏曰上言祭时乐备而和故神降之福下言祭终而饮威仪益谨福禄所以日来而未艾也】
　　序执竞祀武王也
　　严缉此诗成康言成王业安天下【本毛郑】欧阳氏以为成王康王有窒碍不通者邓元锡曰昊天曰成王执竞曰成康于时成康未有諡不嫌也又安知二王之諡不举颂为称乎○愚按朱子改序作祭武王成王康王之诗窃反复求之难改者有五夫此诗之歌于祖庙者非时祭则祫祭也天子七庙庙各有主祫则羣庙之主咸入太庙三王并祭此何礼耶如谓举功德之最盛者不应上舍文王而下逮成康其难改一也既曰祭三王矣颂武王仅二语不显以下皆颂成康岂成康功德逺过武王耶其难改二也文武并受命开基之主祀文王有诗何祀武王独无诗其难改三也此诗曰樊遏曰昭夏与时迈思文为三夏皆乐章之大者昭王以后未闻继周公作礼乐即有新声可以配九夏乎其难改四也周颂次第先后多不可考如此篇定为昭王以后诗则是错简当移酌桓般赉之末其难改五也夫不显成康犹雝诗云文武维后皆非举諡为言也康侯见于易宁侯见于周礼宁王见于大诰王武王见于商颂成王见于酒诰及下武此诗所云成康其类同耳朱子之説本于欧阳虽觉文从字顺而其义则大有抵牾不若仍从毛郑之为安也陈启源曰九夏见春官钟师职若昭夏是昭王以后诗周公安得预取为乐章使钟师奏之哉且集传于时迈诗既取国语注及吕叔玉之説而于执竞又云此昭王以后诗不免自相矛盾
　　严缉笺以钟鼓磬筦为武王祭庙作乐不可从陈氏以为祀武王得之
　　执竞一章十四句
　　思文后稷克配彼天立【粒通】我烝民莫匪尔极【极即洪范所谓汝极疏言民赖后稷复其常性】贻我来牟【愚谓贻我来牟与生民诗诞降嘉种同康成以为天贻之未尝不然但不必引赤乌事耳】帝命率育【读于逼反音域】无此疆尔界【按界当如字读与下时夏叶集传叶讫力反不必从】陈常【常道】于时夏
　　序思文后稷配天也
　　公羊传郊则曷为祭稷王者必以其祖配王者曷为必以其祖配自内出者无匹不行自外至者无主不止疏国语引周文公之为颂曰思文后稷克配彼天则此篇周公所自歌与时迈同也黄氏曰生民为述事之辞思文为告神之辞此雅颂之所以异欤颂稷以文农功盛而文治始兴也陈常道于中国即富而后教之説郑解非是
　　思文一章八句
　　臣工之什
　　嗟嗟臣工敬尔在公王厘尔成【此下皆无韵】来咨来茹【笺当来谋来度于王之朝无自专苏传王既赐尔成法有所不知则来咨度以定之】嗟嗟保介【月令孟春天子亲载耒耜措之于参保介之御间参参乗保介车右也疏以诸侯耕籍劝农则此人与之同车而置田器于其间常见劝农之事故勅之也愚按保介若云车右则介当如郑云甲也髙诱吕览注保介副也介有佑助之义后説近之集传则云农官之副长发云农官之正安在乃独命其副乎○严缉诸侯归国有王事有民事臣工者诸侯之羣臣百工所与共治其国者也故以王事戒之保介者车右之士载耒耜以辅君耕籍者也故以民事戒之】维莫【音暮】之春【按郑笺周之季春于夏为孟春诸侯朝周之春故晚春遣之朱子不从郑説故以维莫之春为夏正三月】亦又何求【曹氏曰亦又何求言不可舍农事而他求也】如何新畬【音余○毛云田二嵗曰新三嵗曰畬与尔雅説文异集传从毛严缉新垦之田用力尤难故首问之】于【音乌】皇来牟将受厥明【严缉来牟二麦夏初即熟今已暮春新受天之明赐矣】明昭上帝迄用康年【言天监有周至今常赐康年】命我众人【陈启源曰集传众人甸徒也甸徒有二礼记祭义五十不为甸徒是四丘之甸所出长毂一乗之甲士步卒从君搜狩者也周礼天官甸师徒三百人亦名甸徒用以耕耨王籍国语所谓庶人终亩者也朱子之意不知何指】庤【音峙】乃钱【音剪】鏄【音博○钱锸也以起工镈鉏属】奄观铚【音质】艾【音刈通作刈○释文铚获禾铁也用铚以刈禾曰铚刈治田之法耕用钱芸用镈收用铚朱氏曰即来牟以为嘉谷之占又可卜丰年于后日当知钱镈之用方勤而铚艾之收忽至岂可谓久而难待哉言丰穰之必然以劝勉之也】
　　序臣工诸侯助祭遣于庙也
　　疏诸侯助祭于庙【苏传诸侯朝正于王因助祭于庙○按苏説依郑笺朝正见左传】祭毕而遣之天子賔敬诸侯不直戒其身呼其臣以警切之实亦戒诸侯也张氏曰先王深知礼义之本原起于稼穑故于诸侯之归首戒之以农事也先王巡狩较诸侯之功罪其庆始于土地辟田野治其罚始于土地荒芜田野不治夫惟戒诸侯之事莫急于新畬之勤制诸侯之赏罚莫先于土地田野之政则先王之意可槩见矣○诗曰来咨来茹其为勅遣就国之辞明矣若但为训农官何与于颂耶周之先以力农开国故因庙祭遣归而以王家之成法训之暮春夏正建辰月也宗庙之祭皆用仲月则春祭宜在建卯之月【周四时之祭皆用夏正仲月本春秋家啖赵之説】助祭而归正及莫春故告以农事不可缓也【此朱子初説见吕记】
　　臣工一章十六句
　　噫嘻【曹氏曰噫嘻叹辞所谓吁嗟而求雨也】成王【成此王事】既昭假【音格】尔【昭假见烝民首章集传云犹言格汝众庶则脱却昭字吕记引朱子初説云昭格于尔上帝亦未安严缉引钱氏云尔语辞又不成句法郝氏解尔指农官作倒句差妥当从之】率时农夫播厥百谷骏发【疏传云发伐也以耜击伐此地令发起】尔私【传上欲富其民而让于下欲民大发其私田疏大田雨我公田遂及我私是民意之先公也此云骏发尔私言不及公是王意之让下也盛世君民相爱之情如此集传云沟洫用贡法无公田故皆谓之私与毛説异愚谓惟有公田故以私田别之不然岂得偏名为私哉陈祥道据遂人职辨乡遂亦制井田恐朱子之説未必然也】终三十里【笺竟三十里者一部一吏主之计万夫之地方三十三里少半里也言三十里者举成数陈启源曰朱子以沟洫法论此诗本郑笺也郑因诗三十里十千耦适合一川万夫之数当是每三十里分为一部设一主田之吏即诗所云农官也故引地官遂人文证成其説似专指乡遂贡法矣然疏谓万夫乃四县之田六遂三十县为七部犹余二县葢与公邑采地共为部何者遂人云川上有路以达于畿郑云至畿则中有都鄙遂人尽主其地是都鄙与遂同制此法故知其共为部也据此则郑所谓一川万夫应兼乡遂都鄙言井田八家之众亦在其内矣朱子专以沟洫言之祖郑而未究其指】亦服尔耕十千维耦【读如儗古音鱼矩反○笺于是民大事耕其私田万耦同时举也説文耒广五寸为伐二伐为耦吴澄曰遂人万夫有川川上有路诗所云十千维耦终三十里者也遂人总九千二百一十六夫之成数故曰万夫诗人总三十二里之成数故曰终三十里】
　　序噫嘻春夏祈谷于上帝也
　　按月令孟春天子以元日祈谷于上帝【注云郊祭天而配以后稷为祈谷也此非冬至圜丘之郊】仲夏大雩帝以祈谷实【雩者祈雨之祭】此其乐歌也左传称凡祀启蛰而郊龙见而雩启蛰孟春建寅之月也【按周厯启蛰在寅月雨水在卯月至汉定太初厯方改雨水在前惊蛰在后见左传注疏】龙见【苍龙之宿昏见东方】孟夏建巳之月也朱传作戒农官之诗非是説见前篇
　　王业之成莫先于务本故嗟叹而言曰我周家世勤稼穑以成王业尔农夫亦既昭明感格于天矣我将率之播厥百谷自是骏发以终亩服耕以齐力庶几天有丰年之赐乎所谓祈谷于上帝也严缉月令元日祈谷之后天子乃躬耕帝籍故言率时农夫以张本也言骏发尔私不及公田为民祈也郝敬曰祈谷不言有年者人事为先不敢必其福应也丰年稌黍则于报言之○尔雅田畯谓之农夫是典田之官也郊稷祈谷之时田官在焉曰尔私曰尔耕乃对田官之辞也三十里为万夫之田故知此云农夫者必田官也
　　噫嘻一章八句
　　振【诗诂振自振其羽也】鹭于飞于彼西雝【韵防辟廱之廱通作雝○笺白鸟集于西雝之泽喻杞宋之君有洁白之德来助祭周庙朱子曰先儒多谓辟廱在西郊故曰西雝】我客戾止亦有斯容在彼无恶【去声】在此无斁【读丁故反音妒陈第曰古斁与射通并音妒○二句集传本郑笺钱天锡曰为胜国之遗易起猜嫌在革命之际易生厌薄○无恶无斁谓在本国在王朝人皆爱敬之也陈止齐説以恶属客斁属我不可从】庶几夙夜【读如裕】以永终誉序振鹭二王之后来助祭也【二王之后与三恪不同辨详余读左日钞】朱子曰振鹭诗都无告神之语恐是献助祭之臣古者祭祀每一受胙主与賔尸皆有献醻之礼既毕然后亚献至献毕复受胙如此礼意方接续至唐时犹然黄光升曰正祭时未闻有献助祭诸臣之乐歌綂于尊也祭后归賔客之俎独留同姓燕饮二王之后不在意是他日燕饮歌此诗愚按如黄説则此诗当班之于雅矣古者诸侯来朝见于祖庙见则必与于助祭此诗或是初来朝时作列之颂者以其陈于庙中也谓助祭时所献则未必然
　　振鹭一章八句
　　丰年多黍多稌【音杜○尔雅郭璞曰今沛国呼稻为稌】亦【按亦服尔耕亦有髙廪郑俱训大集传于此云助语辞详其文义郑解为优孔云亦与奕音义同故郑训为大今字书不云通用】有髙廪万亿及秭【咨履反音姊】为酒为醴烝畀祖妣以洽百礼【曹氏曰洽百礼非特言祭祀而已养耆老享賔客亦在其中】降福孔皆【读举里反音几】
　　序丰年秋冬报也
　　陈氏曰噫嘻祈之于春夏丰年报之于秋冬是一体之诗序于祈曰上帝而报不言者省文耳按郑氏以报为尝烝据诗云烝畀祖妣也然载芟祈社稷亦曰烝畀祖妣岂亦祭宗庙乎颍濵云报谓秋祭四方冬祭八蜡朱子因之云此秋冬报赛田事之乐歌葢祀田祖先农方社之属也此説得之且与序合【朱克升疏义谓集传初本作谷始登而荐于宗庙报赛田事乃其改本又辨説讥小序为误及为集传仍用序説】○苏传丰年载芟皆非宗庙之诗而曰烝畀祖妣何也以为所以能进享先祖者皆方蜡社稷之功也丰年一章七句
　　有瞽有瞽在周之庭设业设【音巨】崇牙树羽【东京赋李善注引毛传云置羽于栒上以为饰也疏牙即业之上齿置羽者置之于栒之上角按者立于两端栒则横入于其栒之上加以大板曰业业侧着于栒栒又刻为崇牙牙即业之上齿也崇牙之上树五采羽】应【大射礼应鞞在建鼓东取应和之义是应为小鼓】田【笺当作朄朄音小鼓也周礼注为大鼓先引】县【平声】鼓【明堂位周人悬鼓悬鼓悬而击之大鼓也】鞉【音桃○即鼗鼓】磬【磬颂磬笙磬也陈旸曰应笙之磬谓之笙磬应歌之磬谓之颂磬】柷【尺叔反音祝】圉【书作敔○疏乐记有椌楬之文与此柷圉为一徐光启曰柷之制中虚声之所出以虚为本也圉之制中实声之所止则归于实也】既备乃奏【读如祖】箫管备举【以上六句与首句瞽字叶】喤喤厥声肃雝和鸣先祖是听【平声】我客戾止永观厥成【以上五句与次句庭字叶】
　　序有瞽始作乐而合乎祖也【释文本或作合乎太祖笺合者大合诸乐而奏之】疏周公作乐成合诸乐器于太祖之庙奏之不因祭祀朱子曰通言先祖也孔氏以为始作大武之乐【苏传严缉同○陈启源曰春官大司乐以六舞大合乐注谓徧作六代之乐而此笺亦云大合诸乐则序所云始作乐是始作大武所云合乎祖是以大武而与诸乐合奏之也疏谓经止説周之乐器当独奏大武合乐者合诸乐器非合异代之乐恐不然】○郝敬曰礼曰凡释奠必有合也凡大合乐遂养老此则始作乐而已非为释奠养老也
　　有瞽一章十三句
　　猗【音依】与【平声】漆沮【传漆沮岐周之二水按今岐止有漆水而诸书多兼沮水言之不可强通辨详严缉】潜【按毛云潜槮也本尔雅其积柴水中之説见尔雅注孔疏朱传并用之】有多鱼有鳣【音氊】有鲔【音委】鲦【音条】鲿【音尝】鰋【音偃】鲤以享以祀【读如亦】以介景福【读如偪】
　　序潜季冬荐鱼春荐鲔也【笺冬鱼性定春鲔新来荐献之者谓于宗庙】月令季冬命渔师始渔天子亲往乃尝鱼先荐寝庙季春荐鲔于寝庙此其乐歌也
　　彭氏曰祭时九州美味莫不毕具然乐歌必言其所兴之地取所产而荐之者示不忘本亦思其所嗜之意也王志长曰知三星在罶为凋残之状则知潜有多鱼为丰预之徴颂于庙宜矣
</div>
    <div class="pagination">
<a href="诗经通义_page13.html">上一页</a><span>...</span><a href="诗经通义_page9.html">9</a><a href="诗经通义_page10.html">10</a><a href="诗经通义_page11.html">11</a><a href="诗经通义_page12.html">12</a><a href="诗经通义_page13.html">13</a><span class="current-page">14</span><a href="诗经通义_page15.html">15</a><a href="诗经通义_page16.html">16</a><a href="诗经通义_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
