<!DOCTYPE html>
<html>
 <head>
  <meta charset="utf-8"/>
  <title>
   待轩诗记 - 第 16 页/共 21 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   待轩诗记 - 第 16 页/共 21 页
  </h1>
  <div class="content">
   苕之华
　　序大夫闵时也【续序幽王之时西戎东夷交侵中国因之以饥馑君子闵周室之将亡而作考史幽王止以废嫡立庻致犬戎之祸并无西戎东夷交侵之事】
　　苕【音条又音韶】之华【音花】芸【音云】其黄矣心之忧矣维其伤矣苕之华其□【叶石经作□】青【音精】青知我如此不如无生【兴也尔雅苕陵苕图经云陵霄花也老子万物芸芸各归其根芸者繁盛之象黄乃苕华之正色郑笺谓花衰则色黄非也华黄□青见人之憔悴不如苕也】
　　牂【音臧】羊坟【音文】首三星在罶【音柳】人可以食鲜【上声】可以饱【补茍切　尔雅羊牡羒牝牂牂羊牝羊也坟大也牝羊本首小羸则身小而首大三星心星也罶觧见鱼丽水静星明苟中之鱼微细可知故总承之曰人可以食鲜可以饱言苟且一食无望其余也当是时观诸陆产牝羊无孕见坟然之大首而已观诸水族泽梁无鱼罶中水静见三星之影而已山童泽竭闾里萧条之象如比去鱼丽无羊之世不甚逺哉　陈才卿曰周初兴时原膴膴堇荼如饴不论甘苦物皆甜羙及其衰也物色凋耗萧然在目此气运所致故不觉其言之慨切也】
　　何草不黄
　　序下国刺幽王也【战伐不息征兵下国下国之民愁怨而作此诗】
　　何草不黄何日不行【叶抗】何人不将经营四方【赋也将者负囊荷戈而行也经营谓徃来道路】
　　何草不【如字又胡匀切】何人不矜【俱伦切又古顽切】哀我征夫独为匪民【弥延切又如字　赤黑色草至冬则黄者变而黑腐矜鳏也无夫妇之乐故曰矜哀我征夫独非民乎若以民视之则不宜虐之如禽兽矣　孔氏曰气则经歴寒暑物则革变死生日月长乆征行不息是其所以怨也　草之黄非独言时候之久语云兵之所过荆生焉盖野无青草田野萧条之象】
　　匪兕【音似】匪虎率彼旷野【上与切】哀我征夫朝夕不暇【后五切承上章匪民言征夫匪兕匪虎何以使循旷野而朝夕不得暇也率循也旷野空濶寥廓之地】
　　有芃【薄红扶东二反】者狐率彼幽草有栈【土板切】之车行彼周道【狐车隔句一韵草道隔句一韵　兴也芃狐尾绥绥之象狐草行草宿率彼幽草得其所也栈车役车也所以载黍稷负农器者今奔走于道路失其所矣诗说苕华言国家衰防人物凋耗民不聊生天运穷矣何草不黄言役使繁数征行劳苦上之视民如禽兽人事极矣周室至此其不可为矣　或问刺幽王之诗何以其多若此曰幽王以文武成康相传之天下一旦身弑国灭忠臣孝子创巨痛深故不禁其长言之也　潘笠江曰予诵小雅之终而思隂阳两端周流宇宙消息升降之序气机运乎天者治乱兴亡之迹人事运于下者气运推移若有成数人事变动絶无常仪故天定胜人人定亦胜天使幽王之后有为宣王者恐惧修省振弱扶倾则王业可兴蒸民常武之咏寜无嗣音者乎惜哉东周之君不复能振故曰王者之迹熄而诗亡诗亡然后春秋作孔子作春秋托始于平王葢深尤之也】










　　待轩诗记卷五
　　钦定四库全书
　　待轩诗记卷六
　　明　张次仲　撰
　　大雅
　　文王之什
　　文王
　　序文王受命作周也【作造也造周之王业犹康诰言肇造区夏也此诗大要言周有天下在文王之徳而成王保天下在法文王之徳也文王时未尝称王而曰文王者推本之词史迁因诗书有受命之语因谓文王受命称王而断虞芮之讼则诬矣】
　　文王在上于【音乌】昭于天【如字又鉄因切】周虽旧邦其命维新【萧前切又如字】有周不显帝命不时【上纸切不显不时杨用脩陆子渊俱读作丕盖古字省文如亨享女汝之类皆是】文王陟降在帝左右【羽已切　赋也此形容文王鉴临之神以动成王之听其语庄严郑重爲一篇领袖　曰在上尊之也亲之也于叹美词昭明也于昭于天言美哉如日月之经天也周自后稷以来其邦旧矣而天之命周有天下则维新盖非有所承袭授受也周家其丕显乎言王业浸盛也天命其丕时乎言适当其时也文王何以能致此哉由其平日注精凝神升降进退常在帝之左右故能致维新之命而丕显丕时也徳有愧于天其神必且磨灭今曰于昭则徳丕显矣命不适当其时旧邦未必生色今曰维新则命丕时矣　凡人说到在帝左右便惊疑不信不知头上即天脚下即地人与天地顷刻不离人特汨没于利欲精神散乱似天地与人相逺若时时戒惧天地鬼神森然罗列不可度思矧可射思所谓在帝左右实事实理非虚语　諡法经纬天地曰文道徳博闻曰文】
　　亹【音尾】亹文王令闻【音问】不已陈锡哉周侯文王孙子【奨里切】文王孙子本支百世凡周之士不显亦世【此言文王徳泽之逺　亹亹黾勉不已之意令善也闻声誉也陈徧锡赐也哉语词侯维也本大宗支支子士谓周之诸臣言文王之徳不已令闻亦不已徳盛如是故上帝敷锡于周惟在文王孙子言乎本宗则百世爲天子言乎支庶则百世爲诸侯不独此也凡周之臣子亦世世不显天之锡文王者至矣要皆从亹亹中来非可侥幸而得周之子孙其可忘所自乎　何黄如曰殊本于支则名分明以支扶本则气势厚有本有支所以百世哉字左传皆作载始也今依李氏作语辞解亦自有味】
　　世之不显厥犹翼翼思皇多士生此王国王国克生维周之桢济济多士文王以宁【子礼切　此述周士之盛犹谋也翼翼恭敬也思语词皇美桢榦也筑墙所立之木爲榦济济盛貌周之士世世相传其徳甚显其爲君谋事翼翼然忠敬美哉众士生此周王之国也惟周王之国能生此众士也生此王国天生之也王国克生文王教化作成之也墙恃榦而立国亦恃榦而立此多士爲国之桢榦故文王赖之以宁多士本由文王敎养而生而文王之国又赖多士以安犹人勤于菑田适以自养乐于植材适以自庇　魏仲初曰生此王国二句亦见天之锡周处汉髙起丰沛光武起南阳功臣多出故地兴王名世间气钟生非偶然者】
　　穆穆文王于【音乌】缉【七入切】熙敬止假【古雅切】哉天命有商孙子商之孙子其丽不亿上帝既命侯于周服【蒲北切此述文王以敬徳受命而代商　穆穆静深之意少仪言语之美穆穆皇皇曲礼天子穆穆诸侯皇皇郑注皆以爲容止之貌盖由外而窥其内也于叹词缉继续熙光明止语词假大丽数亿十万侯维服臣服也静深之文王念念相续惺惺不昧而总归于敬敬者圣人之至徳要道也能敬则万善俱全足以格天受命矣大哉天命数句是感慨兴亡之语有即有周有夏之有大哉天命此助祭者皆有商孙子也商之孙子其数不可以亿计上帝既命则皆臣事于周可不畏哉下章申言其意】
　　侯服于周天命靡常殷士肤敏祼【音贯古乱切】将于京【居良切】厥作祼将常服黼【音甫】冔【音许】王之荩【音烬】臣无念尔祖【此述殷士祼将之事以爲戒　字书肤笃厚敏聪慧祼灌也宗庙之祭以祼爲主谓以圭瓉酌郁鬯献尸尸不饮灌地以降神也将进也祼将言王祼而助送圭瓉也京周京作行也谓行灌将之礼也常服犹云旧服即黼冔也黼白与黑也解见采菽黼绣于裳祭服不止于黼举一以见其余耳冔殷冠名先代之后统承先王作賔王家所以尊其先世受命之君俾承祀而不废且示天下公噐又使时君常以覆车爲戒也王成王也方言秦晋之间炊薪不尽者爲荩荩余也余臣谓小臣戒王而独呼小臣者犹虞人之箴曰敢告仆夫云尔无念念也尔祖谓文王此言天命有徳则存无徳则去其靡常如此故殷士有敦厚之徳英敏之材皆祼将于京矣其祼将也服黼冔之常服服犹昔日之服而祭非昔日之祭触目警心甚可畏也故呼其臣告之曰尔軰岂得不念尔祖乎若不念则又将服周服而祭于他人之庙矣此周公痛哭之语　李心水曰此二章一以商之子孙引来照本支百世之荣一以殷士肤敏引来照周士传世之显杞商周一兴一亡两两相照无非敎他鉴彼法此能鉴殷正是念祖警策处】
　　无念尔祖聿【于必切】脩厥徳永言配命自求多福【笔力切】殷之未丧【息浪反】师克配上帝宜鉴于殷骏命不易【以豉切此戒成王念祖而鉴殷　聿发语词永言心口常自语也配合师众鉴镜也镜照物知美恶故以殷爲镜骏大学作峻大也不易者得之不易守之亦不易也念祖必须脩徳求福全在配命文惟得民遂能得天殷惟丧师遂至丧命不易若此可不鉴哉　徐扈曰先人以业贻子孙能必其克保哉能保与否后人责也故曰自求多福自求二字见皇天无亲祖宗无权殷未丧师数语意甚含蓄不说到子孙覆亡益见其辞之凛凛　吴静腑曰从来说者谓此诗凡八言命独此配命命字以理言余皆以福祚言愚谓文王缉熙敬止假哉天命即是文徳与天命配处则此永言配命即是配此天命此天命关系天下甚大故曰峻此命在人主心上凝承甚防故曰配人主心上凝承不永便与此命配合不来故曰靡常又曰不易殷之克配上帝亦配此命也若以配命单作天理之命则配上帝之配岂与配命配字有二乎】
　　命之不易无遏尔躬【姑居员二切】宣昭义问有虞殷自天【鉄因切又如字】上天之载无声无臭【初尤反】仪刑文王万邦作孚【房尤反　此申上六章鉴殷法祖之意　遏絶也天命不易无至尔身而絶也宣明也布示也昭光着也义问以义理问诸老成人也宣昭义问所谓明四目逹四聪以天命之大非小知偏学所能与也有又虞度载事也无声无臭谓虚而莫测也仪象其仪刑法其事作起孚信也作孚心悦诚服咸起而信之也言既宣昭义问矣又揣度殷之所以兴亡者皆由于天欲配命必须法天天无声臭何以法之哉文王一天也仪刑文王则天徳全矣万邦有不作孚者乎所以然者上帝无心以万邦爲心文王无心亦以万邦爲心故敬天者勤民之本而勤民者敬天之实也知此则知所以法文王矣　陈行之曰首章以天字起此章以天字结殷以有德兴以无徳亡此何难度亦何须度所谓度者是度殷之徳何如合于天而天独眷之于始何如不合于天而天独弃之于终则脩徳祈天亦可以自决矣　姚承庵曰仪刑文王非独摸拟其外而已注想之真见羮见墙体行之实亦步亦趋必学其缉熙敬止者然后无愧于文王能法文王则上天之事度可也不度亦可也何必求之于天哉　邹肇敏曰周室方新之命即商邑已陈之命而今日天所降丧之殷即异时天所保艾之殷殷礼陟配天歴年乆矣其在于今丽亿在廷何如本支之奕叶肤敏在庙何如周桢之赞襄冔黼祼将见爲假哉可见爲靡常亦可倘未能亹亹如文厥徳既坠尔躬是遏其爲丧师之续不难矣非仪刑文王孚乃万邦其何以固其嘉师永保骏命而慰在天之灵哉　眞景元曰周至成王再世耳公已忧其命之不延读无遏尔躬一语至今犹使人震惧况周公亲言之而成王亲听之乎亦犹尧之告舜曰天禄永终以后世言之必以爲不祥之语而古者君臣更相告戒不讳危亡如此斯其所以不危亡也　凌初成曰此篇诗体首尾相衔王元美谓曹子建白马篇祖此】
　　大明
　　序文王有明徳故天复命武王也【此周公追述发祥之自以戒成王故原周之成武功者以其有圣子原周之生圣子者以其有圣后而圣后之生又以王季文王脩徳格天之故周家之兴岂偶然哉孙文融曰此诗专爲颂两母而作故叙其来歴独详文徳武功无非见两母贻福之隆　按此中言母徳后言佐命绵诗前言内助后言四友俱是创业大关系可想老臣陈戒苦心】
　　明明在下赫赫在上【辰羊切】天难忱【市林切】斯不易维王天位【读】殷适【音的】使不挟【子爕子协二切】四方【赋也首章先论天人之理及殷亡之由爲美文武张本　明明在下君之善恶不可掩也赫赫在上天之予夺爲甚严也天人相与之际若此故天命不足信王位不易居纣居天位非列侯藩国之类又属殷适非支庶承祧可比四方是其故物曽不得挟而有之若有使之然者天之难信若此可不畏哉忱信斯语词适与嫡同挟犹持也　维字大有关系盖凡有身有家者其事皆不易胜然其兴亡止于身耳家耳王者威命灵爽与区区有身家者不同故其威福之及于天下者大而不善居之其受祸亦独惨】
　　挚【音至】仲氏任【音壬】自彼殷商来嫁于周曰嫔【音频】于京【居良切】乃及王季维徳之行【户郎切】大【音泰】任有身【户羊反】生此文王【此遡文王之所从生也挚国名在今河南汝宁府仲次女氏任谓其氏任也汤国号商盘庚都殷因称殷商挚在殷商畿内故曰自彼殷商自女家言曰嫁自夫家言曰嫔嫔者妇人之美称一事而分言之也京周京也王季文王之父季歴追王之故称王季及与也有身怀孕也言挚国次女任氏从殷商畿内来嫁而爲妇于周京乃与王季维徳是行更无他事太任有身生此文王此字有味言其爲周家开创之主非寻常人也嗟乎累世相传之嫡嗣天不使之挟四方而挚之仲女来嫁于周生子生孙享八百年之天下岂非一大因縁不可测度者哉　陈氏曰圣贤之生不偶然也有配耦之贤而后有嗣续之贤故诗推本圣贤之生往往遡其从来如生民言稷而及姜嫄此言文王而及太任下章言武王而及太姒其意深矣挚仲氏任系其父而言太任繋其子而言此作诗书法　焦弱侯曰易未济震用伐鬼方郭璞谓震乃】
　　【挚伯之名太任父也】
　　维此文王小心翼翼昭事上帝聿怀多福【笔力反】厥徳不回以受方国【越逼反　此言文王之徳天人所与也翼翼恭愼貌昭明也精白其心以事帝无分毫之昏蔽也怀思念不忘也圣人视现在之福恒恐不足以保其有故常常勤诸怀抱而不敢忘也回转也不回者终始以之毫无转移之意以受方国者以此而受四方诸侯之归附非有他术以招来之也】
　　天监在下有命既集【昨合切】文王初载天作之合在洽【音峡又音合】之阳在渭之涘【音俟叶羽已切】文王嘉止大邦有子【承上言文王事天如此故天眷顾而爲之生嘉耦焉　监视也命即君天下之命已事曰既集聚也载年也作者经营成就之谓合配耦也洽水名在同州夏阳县水北爲阳渭解见秦风渭阳涘厓也洽阳渭涘莘国也即所谓大邦也嘉昏礼也止语词子太姒也天监视在下之人其命既集于周矣但不昌厥嗣何以承命不定厥配何以昌后故于文王初年而黙定其配于洽阳渭涘之间将昏之期大邦有子此所谓天作之合非人所能爲也按孔疏鸟止谓集是集有廻翔审定之意不敢轻属】
　　大邦有子伣【音岘牵遍下显二切】天之妹文定厥祥亲迎【鱼敬切】于渭造【音慥】舟爲梁不显其光【伣譬喻也伣天之妹犹言天上碧桃非凡间人也文礼也祥善也谓亲迎之期文定厥祥以礼文定亲迎之期即纳币也造舟爲梁者比船于水加板于上即今之浮桥也后世以文王所用遂以爲天子之礼亲迎之际礼文赫奕故曰不显其光】
　　有命自天命此文王于周于京缵女维莘长子维行笃生武王保右【音祐】命尔爕伐大商【此即上文之意而申衍之犹古诗换章叠句之体纉继也莘大姒国长子长女也行嫁也笃厚也笃生武王言聚集山川之灵气而生也将言笃生武王之故又推本而言之曰天既命文王于周之京矣而克纉大任之女事者惟此莘国以其长女来嫁于我笃生武王保之右之命之而使之顺天命以伐商也右助爕和也征伐非中和之事而曰爕伐者谓顺天应人纯是太和之气　朱康流曰郡国志云郃阳南有古莘国罗苹以莘爲虢地即国语所云神降于莘者是按虢即今陜州去郃阳甚逺非其地也祗因公谷以下阳爲夏阳遂误以秦之夏阳爲虢之夏阳耳】
　　殷商之旅其防如林矢于牧野【掌与切】维予侯兴上帝临女【音汝】无贰尔心【旅野汝隔句一韵林兴心隔句一韵旅众防聚也如林言众而不爲用也矢誓也牧地名在朝歌南七十里今爲河南汲县按侯诸侯兴起也尔女谓相从伐纣者维予侯兴自诸侯而兴不无以臣伐君之歉武王灼见天意所在纣师虽众不足畏我虽侯位不爲歉故称上帝临汝无贰尔心以鼓三军之铳而一其志茍有一念之私不无胆怯岂能自信如此维予侯兴三句是自矢以誓师之词】
　　牧野洋洋檀车煌【音黄】煌驷騵【音原】彭【音旁铺郎切】彭维师尚父【音甫】时维鹰扬凉【音亮】彼武王肆伐大商防朝清明【叶芒上章是陈兵时事此章是交兵时事洋洋寛广也檀车檀木之兵车煌煌谓车上之饰鲜明也駵马白腹曰騵周人尚赤戎事乘騵彭彭强盛也师尚父太公望爲太师而号尚父鹰扬如鹰之飞扬也鹰鸟名爪刚觜利能击羣鸟故借以爲喻凉佐也肆遂也纵也爕伐言其徳肆伐言其威防朝防战之朝战地寛广兵车鲜明马又强盛尚父佐武王爲上将以甲子昩爽与纣战不崇朝而诛纣天下乃大清明无复浊乱　汉书王莽传引诗云时维鹰扬亮彼武王师古注亮助也　沈仲容曰诗咏一代之徳莫备于大明其铺张家世遡流穷源粤自王季而太任而文王而太姒而武王而尚父见其夫妻之同徳焉见其父子祖孙之同徳焉见其姑妇之同徳焉见其君臣之同徳焉八百年之基业不待卜而定矣】
　　緜
　　序文王之兴本由太王也【追述太王迁岐以开王业文王因之以受天命故曰文王之兴本由太王也人主惟念祖宗创业之艰庶不堕其先业故周公戒成王自祖宗防时推到日后兴王极其详委】
　　緜緜瓞【音绖】民之初生自土【音杜】沮漆古公亶【都但反】父【音甫下同】陶复【音福】陶穴【户橘反】未有家室【比而赋也首章述太王初居豳之事　緜緜不絶貌有二种大者曰小者曰瓞蔓近本者必小至末则复大喻周至太王文王而复兴也民者迁岐之民生者生聚之生自从土地也漆沮二水名水经漆水出杜阳县北入于渭沮水出直路县东入于渭民之初生自土漆沮言周人生聚在此漆沮之地也亶父即太王以其年世久故称古公犹言先公也陶者掘取其土陶之而累土爲屋谓之复陶之而凿土爲坎谓之穴或爲复或爲穴皆陶而后成故曰陶复陶穴若是者盖因播迁之际未有家室而野处也尔雅宫谓之家其内则谓之室　严坦叔曰此诗言沮漆指豳国是漆沮之上流也下文言周原传以爲漆沮之间指岐周是漆沮之下流也】
　　古公亶父来朝走马【满补反】率西水浒【音虎】至于岐下【叶户】爰及姜女聿来胥宇【赋也此与下章述太王相宅卜居之事后四章定民居立庙社乃实事也朝早也来朝走马当朝时走马而来言其早且疾也率循也浒水涯指漆沮二水之侧也爰于及与也姜】
　　【女谓太姜聿皆胥相宇居也胥宇相与同居也此言太王相宅而及太姜者着太姜之贤也　岐山在今凤翔府岐山县东北山有两岐故名即天柱山】
　　周原膴【音武】膴堇【音谨】荼【音屠】如饴【音移】爰始爰谋【谟悲切】爰契我曰止曰时筑室于兹【津之切　此下数章言创业时综理艰难正后王所当深念者周地名广平曰原漆沮间之沃土也膴无骨腊膴膴言其地之肥美堇美菜茶苦菜饴饧也如饴言美】
　　【苦俱佳大抵风气之美恶畧见于山川而精蕴之秘藏可征于生物居以生物爲本有生物则有生民卫文公徙居楚丘曰降观于桑亦是此意太王见此地可居于是起意而图之谓谋及乃心也又谋之于众谓谋及卿士也又契其而卜之谓谋及卜筮也爰始爰谋言己见不如人见之爲详爰契我言人谋不若神谋之爲审止者居于此也时者土功之时曰止曰时谓龟之兆告以宜于此地居止又告以宜于此时兴筑兆如此筑室于兹无烦再计矣　字书契所以然火而灼者也周礼棰氏掌共燋契】
　　廼慰廼止廼左廼右【羽已反】廼疆廼理廼宣廼畆【满彼反】自西徂东周爰执事【上止反　自此至第七章先民事而次宗庙首宗庙而及宫室门社此经纶之次第　廼相继之词慰抚绥之也止奠安之也左右公宫居中而民居左右也民居既定则治田里廼疆以正经界廼理以分土宜廼宣以道沟洫廼畆以度广狭民居田事既皆安辑于是民从漆沮之水东徃岐山之下而居焉岐在豳东四百里自西徂东由水浒之西而东至于岐也周徧执事执田事也民性安土舎故就新或易悔倦令乐于趋事见太王处置得宜能得民心也】
　　乃召司空乃召司徒俾立室家【叶姑】其绳则直缩【音宿】版以载【节力切】作庙翼翼【乃与廼通定邑居民必先量度地理司空掌营国邑故先召之营度既定然后致众庶兴工役司徒掌徒役之事故次召之俾立室家宗庙堂寝门社皆在其中对上未有家室而言绳索也审曲靣势直必以绳其绳则直言更无邪曲也缩束缚也版筑墙障土之板以索束板投土筑满则升下而上以相承载也翼翼轩翥整饬如鸟之飞而布翼也独举作庙者君子将营宫室宗庙爲先朱晦庵曰人君国都有如井田画爲九区靣朝背市左祖右社中区则君之宫室宫室前一区爲外朝】
　　【凡朝会藏库之属皆在焉后一区爲市市四靣有门左右各三区皆民所居而外朝一区左则宗庙右则社稷此都邑规模之大槩也】
　　捄【音俱】之陾【音仍】陾度【音铎】之薨薨筑之登登削屡冯【音慿】冯百堵皆兴鼛【音羔】鼓弗胜【音升　此承上缩板以载而言见人心之乐于趋事也捄盛土于噐陾陾众也度纳土于板中薨薨度土声登登以渐而髙削刮削也墙成脱板刮削其坚凸以就平直也削屡重复削治也冯冯削土声五板爲堵百堵皆兴谓所治非一室而羣力毕集垣墙并举也鼛鼓大鼓也长一大二尺爲鼓役事而设人心竞劝鼓虽急如不能相赴者然形容太王得人心如此】
　　廼立臯门臯门有伉【音抗若郎反】廼立应门应门将【音锵】将廼立冢土戎丑攸行【叶杭　臯门在宫之外郭之内伉髙貌王之正门曰应门谓朝门也将将严正也太王时未有制度特作二门其名如此及周有天下遂尊以爲天子之门而诸侯不得立焉天子曰大社诸侯曰冢土山顶之髙起者爲故借以爲名其制崇土爲坛植木爲主而不屋所以通天地之气也戎大丑众也凡动大众必告于社而后行故曰戎丑攸行盖隠然盛治威严之梗槩矣故遂以昆夷之喙接之】
　　肆不殄【田典切】厥愠亦不陨厥问柞【音昨】棫【音域】拔【蒲葢切从犮】矣行道兊【吐外徒外二切】矣混【音昆】夷駾【音兊徒对反】矣维其喙【许秽反】矣【太王迁岐原避狄难故终之以此肆故也承上起下之辞殄絶愠怒陨坠也小聘曰问柞栎树棫白桵拔去其根兊悦也混当爲昆字之误駾马疾行貌喙口也张喙而气喘也奔趋者其状如此四矣字见不期然而然之意　不絶愠怒昆夷之心内爲之备也然新迁之国未能与外防较亦不废其聘问隣国之礼外与之和也外和内备待外防之道尽矣昆夷所以敢爲患者恃其深林大麓之中路岐阻塞人不易入耳今柞棫拔去道路平安则生齿渐繁归附自众昆夷时或一来维有抱头鼠窜喘息不暇而已此皆太王之事郑氏以爲文王者非也　按混夷即犬戎也其后周室东迁卒受困于犬戎因知先世之所以戒严诗人之所以赋咏工人之所以歌奏俱不可已国家当寖昌之运必有不可逼视光气使遐迩畏服】
　　虞芮质厥成文王蹶【音媿】厥生予曰有疏附【叶符又切】予曰有先后予曰有奔奏予曰有御侮【叶莫侯　虞芮二国名虞在陜之平陆芮在同之冯翊平陆有闲原虞芮之所让也质就而正之也成平也就而求其平心以断也虞芮争田往质于文王见周人之相让也耻之遂让田而去蹶顚踬也率下亲上曰疏附率疏者令亲附也相道前后曰先后言引于前而翼于后也喻徳宣誉曰奔奏宣扬声誉使天下奔走趣附也武臣折冲曰御侮谓有以弭敌人之觊觎也　按正义谓纣闻文王断虞芮之讼后又伐防伐密须伐犬戎三伐皆胜而始畏恶之拘于羑里然则文王正以虞芮质成取忌几于履虎遭咥故曰蹶厥生蹶之爲言僵也与死爲隣之谓又云散宜生南宫括闳夭三子学颂于太公遂与三子见文王于羑里献宝以免文王予曰四言乃文王当日之语而太公散宜生南宫括闳天又适符四友之数文王自幸其脱虎口而归功四臣意谓羑里之囚几丧其生矣幸而得免人或谓予盛徳所致而予则自知之皆疏附后先奔走御侮之力故一则云予曰再则云予曰凡三四而不觉其烦也此是咏文王所遭之不幸与前所言避狄迁国总见周家创业艰难以动继世者之警戒也作诗者其有忧患乎　前歴叙太王之事而终之以文王学者见其前后不相属如欧阳公亦漫爲文人赞赏之语不知序原谓文王之兴本由太王故章法如此世人妄立议论皆因不读序之故　右三诗乃两君相见之乐左传所谓及文王之三皆周公所作以戒成王者盖歴其先王积累徳业之盛以见成王任大责重不可不谨戒而保守之后世因诸侯朝见燕享必歌奏以昭先徳于天下亦以致儆焉此雅所以爲大也】
　　棫朴
　　序文王能官人也【国之大事在祀与戎左右奉璋则俊乂之士得其职矣六师从之则材武之臣尽其力矣故曰能官人后二章推本文王之教育而责成于成王也】
　　芃【音蓬】芃棫【音域】朴【音朴】薪之槱【音酉】之济【上声】济辟【音壁】王左右趣【此茍切】之【兴而比也此言文王用材不弃微小山善养木资薪槱焉国善养士称任使焉此立言之义也芃芃短小而盛貌棫白桵音緌朴枹木枹音包盖丛生之木柞栎之属也薪析之以爲薪槱积之以待燎济济者整肃之意辟王谓文王从后尊称之词趣言诸臣疾速趋事诗谓丛细之木可用以爲薪又可积以待用喻文王用人或随材而用或蓄以待用虽防不弃况其大者乎故文王济济然端拱无爲而左右之人趋而事之也】
　　济济辟王左右奉璋【音章】奉璋峨【音我叶鱼覊切又如字】峨髦士攸宜【如字又牛何切　赋也祭统君执圭瓒祼尸大宗伯执璋瓒亚祼诸臣则又助祼将之事故曰左右奉璋璋圭之半体也合之则成圭祭祼之礼有圭瓒有璋瓒瓒如杯盘用圭爲之谓之圭瓒用璋爲之谓之璋瓒峨峨衣冠壮伟之貌髦俊也奉璋峨峨髦士攸宜言如此衣冠之俊奉璋方爲相称而爼豆生色按周礼注云惟宗庙有祼天地至尊不祼故此祼事言祭宗庙也】
　　淠【音譬匹世切】彼泾【音经】舟烝徒楫【音集】之周王于迈六师及之【兴也一心共济莫如同舟故以舟楫起兴淠舟行貌泾水名出安定即今陜西平凉府烝众也徒从役之人楫以櫂拨水也周王谓文王于往迈逺也谓出兵征伐也二千五百人爲师六师即六军也天子六军文王爲西伯奉王命徂征故亦得抽调六师及犹汲汲也言将卒一心如恐弗及按诗人指山川皆以土地所有者言之若文王始居岐则称渭水后居丰则当言丰水泾非耳目所及而言泾者盖述行师时所见兵贵信速乗人不及而用其朝气心动而疑犹舟无楫而渉险则无及矣六师及之见其信而且速】
　　倬彼云汉爲章于天【叶神又如字】周王寿考遐不作人【如字又叶然　倬髙明貌云山川之气汉天河见在箕斗二星之间章文章按云之光彩非一防缀天河两相暎发故曰爲章于天文王九十七乃终故言寿考遐何也作鼔舞也作兴人材不在督责惟精神意气之间自有感动云汉经天令人神明开朗鄙吝都捐岂非作人妙用然非欲速可致云汉千古爲昭圣人久道化成非文王九十七岁之寿亦不能作人至此】
　　追【对回反】琢【陟角反】其章金玉其相【如字】勉勉我王纲纪四方【玩上文言寿考作人此责成于成王欲其法文王故上称周王此称我王也天文莫大于云汉物华莫美于金玉人工莫精于追琢追雕也金曰雕玉曰琢章文采相本质其章则追琢其相则金玉此非可卤莽而得也我王勉勉不已则精神震动足以提挈天下之人心大者纲举小者目张无不则而象之矣纲者网之绳纪者网之目前王作人如云汉之在天后王作人如追琢之于金玉故前王得之穆穆而后王不可以不勉勉也　李瞻韦曰文王事殷卒世未有王号棫朴之称辟王葢后人追咏之似也然左右奉璋六师于迈非王者之礼乐征伐乎虚逊其名而实僭其事文王不敢出也既无其事而虚饰其词诗人不必然也然则诗中凡称辟王周王皆武成后事不可泥寿考二字指爲文王传不曰武王末受命乎周王寿考非武王而谁按此说亦有意理故附録于此】
　　旱麓
　　序受祖也【言祭而受厘于祖也前三章言其徳之恺悌自足以致福禄后三章乃祭而受厘之词惟其徳自足以致福禄故求之而不爲谄受之而不爲幸】
　　瞻彼旱麓榛【音臻】楛【音户】济【子礼反】济岂弟【音恺悌下同】君子干禄岂弟【兴而比也旱山名汉书地里志汉中郡南郑县旱山沱水所出东北入汉汉中与凤翔府接壤即古岐周地麓山足也山髙大则麓之气深厚气深厚则草木茂盛榛似栗而小可供笾实楛似荆而赤可以爲箭济济茂盛貌君子文王也　玩诗不言山而言麓不言松柏而言榛楛葢谓人君不以髙危峻絶自处而以谦抑卑下爲心人人得而亲近之无所悬隔人人得而取给之无所禁限此其爲岂弟孰加焉受祖者必有徳以受之文王有岂弟之徳故其干禄也亦以是岂弟干禄非文王之心诗人言干禄者谓在我有以致之犹曰自求多福云尔非有心求之也岂弟乐易之谓乐则不忧易则不险此句最重世间种种福禄不过和气之所凝成故严厉乖戾则愁惨丛生温良易简则太和凝聚周家世以乐易爲徳故其子孙之求福也亦遵是乐易而已其诸异乎人之求与】
　　瑟彼玉瓒【才旱反】黄流在中岂弟君子福禄攸降【乎攻切此章以其器之美者味必美兴徳之盛者福必盛瑟缜宻貌玉何以言缜密盖谓其坚洁无瑕疵可指也玉瓒圭瓒也以圭爲柄黄金爲勺青金爲外而朱其中青金爲外想即今之法蓝也黄流郁鬯也酿秬黍爲酒用郁金草煮而和之使芬芳条鬯以瓒酌而祼之其色黄故曰黄流宝器不荐于防味黄流不注于瓦缶盛徳必享于禄夀福泽不降于淫人故言岂弟君子福禄攸降上云干禄是我有以感召之此言攸降是天有以锡予之惟岂弟之徳上升斯福禄之恩下降也殷王帝乙之时王季以九命作伯于西受圭瓒秬鬯之赐周之进伯自王季始葢王季受之于殷而文王受之于季也　味诗理此章宜在鸢飞戾天之后想系错简】
　　鸢飞戾天【如字又叶神】鱼跃于渊【如字又一均切】岂弟君子遐不作人【叶然又如字　鸢飞鱼跃不知其所以然而然君子作人独以天性相感发使之手舞足蹈而不知亦如鸢鱼之飞跃而已天性即岂弟也全重在恺悌上雷霆一发港底震动此之作动于气也君子作人岂如是哉　吕伯恭曰作人之盛至于如鸢飞鱼跃非积累薫陶久且熟者不能其来葢有自矣此序所谓受祖也遐何也遐不作人言岂弟君子岂有不作人之理　此以天地之化兴圣人之化诗之以意兴者】
　　清酒既载【节力反】骍【息营反】牡既备【蒲北反】以享以祀【逸职反】以介景福【笔力反　赋也前三章言其理此章始言祭而受厘于祖之事清酒清洁之酒既载谓己在尊中也骍赤色周所尚也备者豫备非取具临时也祭祀之礼先爲清酒次爲择牲故举此二者享献也以献享行祭祀之礼也介字之解多端礼记主有摈客有介所以通宾主之情以介景福言以己情告之于祖而求其福也】
　　瑟彼柞棫民所燎【音料力召切】矣岂弟君子神所劳【去声力报切】矣【兴而比也末二章申介福之事言以徳受福理有固然无可疑者木理缜宻曰瑟芟草烧之曰燎劳者叙其勤以答也言眷顾保爱使得爲善之利蒋悌生曰诗人以玉瓒黄流兴岂弟宜也柞棫防贱之物乃托兴取义何哉柞棫之爲物丛生茂密人得而取之无有禁限时时而薪之无有或穷借使松柏梓楠之髙大民欲薪之固不可得苟得伐而爲薪则今日斧斤而明日濯濯矣又安能资民用哉】
　　莫莫葛藟【力轨反】施【音异以豉切】于条枚【莫囘切】岂弟君子求福不囘【莫莫柔蔓之状施者纒扰之义枝曰条榦曰枚葛藟施于条枚纒緜固结不可解散喻君子以岂弟求福眞切笃至无有他念黄东发曰旧以囘爲邪非也囘乃入于邪之所自始人心初何尝不正直一旦祸福在前计较之念一起即爲囘转自谓枉尺直寻茍济目前不知一有囘转即入于邪不可复返自古败名丧节之士如此类多矣学者读求福不囘一语可以铭心而誓之终身也　唐士雅曰棫朴言人心之归附此诗言天神之降福总以见文徳之盛也】
　　思齐
　　序文王所以圣也【言文王之圣皆圣母之所教育也通篇皆言圣母之徳周公仪刑文王而推本其由来于此】
　　思齐【音齐】大【音泰下同】任文王之母【莫后姥罪满补三切】思媚周姜京室之妇【苏后房诡奉甫三切】大姒嗣徽音则百斯男【尼心切　赋也将言圣母之徳逆遡而上以至于太姜见壸范之由来者逺也思语词齐敬也以妇徳之端庄言媚顺也以妇道之和顺言太任王季之妃周姜太王之妃太姜也太姒文王之妃后妃也嗣继也琴节曰徽徽音言调和如琴音也家庭之间调和爲贵旧谓太任媚于太姜者非也齐者太任之徳媚者太姜之徳妇道尽于此二字矣文王之母京室之妇言其名实相称即所谓徽音也太姒嗣之则百斯男仁者必有后如此百男举成数而言春秋传管蔡郕霍鲁卫毛郜雍曹滕毕原鄷郇文之昭也并伯邑考武王爲十八人】
　　惠于宗公神罔时怨神罔时恫【音通】刑于寡妻至于兄弟以御于家邦【悲工切公恫邦爲一韵　此与下章正言其思齐之徳惠顺也宗公宗庙之先公神即指先公之神罔无也子孙顚覆厥徳先人憾之曰怨子孙愚痴不省先人惜之曰恫罔时怨罔时恫言无有怨之时恫之时也惠于宗公言事先刑于寡妻言启后刑法也寡妻周公自言其妇犹言寡小君也此周公沐浴教化亲切有味之语兄弟指管蔡诸人而言御治也如御车然故曰御家邦之难治必始于兄弟兄弟之不和必始于妻子妻子正兄弟宜则御家如轻车熟路无不从心矣妇人不与外事而言御家邦者闺门之中万化所从出也】
　　雍【雝石经作雍】雍在宫肃肃在庙【叶貌】不显亦临无射【音亦】亦保【叶妙郑本合下二句爲一章　雝肃事先啓后之根本临保又雝肃之根本雝雝和也肃肃敬也雝雝常如在宫宫者和之地也肃肃常如在庙庙乃敬之地也不显人所不见临如鬼神之临其上射旧通作斁今如本字解闺门之内弹射所不及故曰无射保抱持之意虽无弹射而惟恐心之放逸也二句即戒愼不睹恐惧不闻之意后妃上配至尊神人之主如前章所载神人孚格可得爲主之道矣欲求所以孚格者当于此章观之】
　　肆戎疾不殄烈假【古雅切】不瑕【叶奚亦切】不闻亦式不諌亦入【叶如式切　此言御家邦之事与下章皆接以肆字尔雅释肆爲故今是承接语意戎西戎指昆夷也西戎爲周之患如人之有疾病不殄言未能絶灭之也烈光假大也言西戎之患虽未能殄灭然敌国外患国家时有光大之徳不因此而瑕玷不闻亦式不諌亦入指宫中之人而言寂然无闻而人自以爲法式未尝諌诤而人自入其范围女徳至此防乎防矣咏坤徳而及于戎狄似爲迂阔然卫宣以女祸而召夷狄之乱幽王竟以褒姒毕命骊山知诗言之不诬矣】
　　肆成人有徳小子有造【叶七四切】古之人无斁【毛音亦郑音择】誉髦斯士【叶时至切郑本自不闻亦式至此爲一章　此言至兄弟之事已冠爲成人童子爲小子成人小子即指兄弟中之长防者造成就也古之人谓太任斁厌倦也髦童子垂髪之称誉髦髦之有声誉者汉志学以居位曰士成人则有徳小子则有造皆因太任教诲无有厌倦所致名誉之髦斯得成其爲士也圣人泽流万世莫大于作人故此诗以是终焉所谓则百斯男者亦非徒谓子孙之众多也　薛敬轩曰读思齐一诗修齐治平之道备矣】
　　皇矣
　　序美周也【天监代殷莫若周周世世修徳至文王而伐崇伐密王业弥隆要皆天意非人力故曰美也万茂先曰緜之诗意在叙王业艰难之由故详在太王迁岐而以文王爲余波此诗意在文王伐崇伐密而以太王王季爲縁起读书须识前人意思所在　孔疏不专言所美之君广言周国故曰美周】
　　皇矣上帝临下有赫【黒各切】监观四方求民之莫维此二国其正【政石经作正义同】不获【胡郭切】维彼四国爰究爰度上帝耆【巨夷切】之憎其式廓乃眷西顾此维与宅【达各切赋也首章原天初眷太王之意　盖民必得君而后安故爲民择君君必得地而后可以行安民之政故爲君择地此皆天意所属是以总而归之天皇大也赫威明也监观审视也莫安定也二国夏殷不指桀纣此时纣尚未生也不获不得民心四国四方之国究者寻觅其人度者审择其孰称耆老迟久也言天意迟久谨其所择也憎恶式用廓大也方言张小使大渭之廓憎其式廓恶其侈然用大非小心翼翼之人不足以安定吾民也岐周在西乃眷西顾者言天意背商而向周也此谓岐周与宅与之居天子位也孔疏帝王神器实有大期殷之存亡非无定算但兴在圣君灭由愚主斯则受之于自然定之于防运】
　　【天非既生之后方始简择比较善恶乃欲回心但诗人抑扬因事发咏假言天意去恶与善归美文王以爲世教按此诗俱以天帝起论葢天之立君凡以爲民苟一念不在民即一念不可对上帝此垂训大防也】
　　作之屏【音丙必领切】之其菑【音恣庄持切】其翳【音意于计切】脩之平之其灌其栵【音例】啓之辟【音辟婢亦切】之其柽【音称敕丁切】其椐【音居纪庶切】攘之剔之其檿【音掩乌簟切】其柘【音蔗又都故切】帝迁明德串【音惯】夷载路天立厥配受命既固【此章乃本作宅之始岐周之民乐就有徳者皆共刋除树木而营理邑居也作拔起屏除去也木立死曰葘立死之木妨他木生长爲木之葘故曰葘木自毙曰翳木毙则枝叶覆地故曰翳修裁削平芟刈也丛生爲灌行生爲栵啓之辟之谓向来人迹不通至此始开辟也柽河边赤茎小杨可卷爲盘椐似竹有节可以爲杖攘之剔之谓穿剔去其繁冗使成长也檿山桑柘桑类作屏脩平是去其死而存其生啓辟欀剔是存有用而去无用当走马胥宇之时凡事经画不欲卤莽类此按明徳即莫民之徳谓太王也迁者迁之于岐串习也串夷谓串习之昆夷载满也太王未迁之时岐之险阻爲昆夷所出没既迁之后则满路而去立配即下章所云作对指文王也王者天之配天将立之以爲配使周家王天下非一朝一夕之故其受命坚固葢自太王时已定矣故下章即承此而言天之作邦作对自太伯王季】
　　帝省【昔井切】其山柞棫斯拔【蒲贝切】松柏斯兊【徒外切】帝作邦作对自太伯王季维此王季因心则友【羊利反】则友其兄【虚王切】则笃其庆【袪羊切】载锡之光受禄无丧【平声】奄有四方【此述太伯王季相逊之事爲文王张本玩帝省其山承上作之屏之八句来盖借山以言气象之郁葱柞棫解见緜拔者擢其脩榦兊悦也膏润菀茂之谓作邦谓兴周室作对谓生明君对配也圣人是天之对手对字竒甚自太伯王季言初生太伯王季时天意已有所属善兄弟曰友兄谓太伯维此王季以下单发明王季心事葢事亲在于养志友兄亦在于成志太伯承太王之志避之而不顾王季承太伯之志受之而不辞各因其心而已使王季之于太伯有一毫作意便不是因心故诗人言因其心即友其兄友其兄即笃其庆锡光受禄奄有四方相因而至矣笃厚也笃庆牧民图治克副天顾以厚周家之庆也载锡之光者愈显太伯知人之明不爲徒让受禄无丧者受此作对之天禄于无失奄遂也有四方虽是文武实王季之受禄贻之也　万茂先曰圣贤作事可让则让可受则受无假托无避忌其于天显之爱鞠子之哀分毫无损推而论之尧舜禹之授受不过如是个中父子兄弟相知相成深心之处当时人不能知后世人不能到使王季稍以形迹自疑逊而不居反不是因心反不是友朱备万云王业之成虽在于武王得天下之时而天命之定已见于太伯让王季之日太伯让焉而无迹王季受之而无愧此王业之所繇基也文王创造于前武王继续于后此王业之所繇成也太伯富立而不立文王可爲而不爲故皆谓之至徳非王季之友无以成太伯之志非武王之孝无以成文王之功武王之孝易知也王季之友难知也此诗人所以再三叹咏于王季也　史记古公有长子曰太伯次曰虞仲太姜生少子季歴季歴娶太任生昌有圣瑞古公曰我世当有兴者其在昌乎太伯虞仲知古公欲立季歴以传昌乃亡如荆蛮古公卒季歴立至于文武遂有天下丰氏坊曰观于史记则太伯乃庶长而季歴爲嫡出也太伯庶出则国非其有季歴固当立何以夫子谓之让不知夏商尚质之世其传惟在立长而未有嫡庶之辨至周始定立嫡之法盖以太伯不以长自居而以嫡推季歴遂爲万世凖则夫子据商礼而称之也观汤崩太子先卒而立仲壬仲壬崩而立外丙防子薨而立防仲可见商礼如此若周制则汤崩之后即立太甲防子之薨即立腯矣　或以此爲成王之诗按三章之末奄有四方四章之末言施于孙子皆指武王言若在成王时必兼扬厉武王之功矣】
　　维此王季帝度【音铎待洛反】其心貃【音陌】其徳音其徳克明【弥延切】克明克类克长【张丈反】克君【姑元切】王【于况切】此大邦克顺克比【必里切又如字】比于文王其徳靡悔【虎洧切又如字】既受帝祉【音耻】施于孙子【奨里切　此述王季之徳以及文王也　徳由心起故先言心帝度其心即所谓天啓其聦貃静也寂寞也徳音名誉也貃其徳音不计较于形迹以博交让之名也徳音虽韬晦而徳实克明徳既克明则克类克长克君皆于克明中该之矣左传照临四方曰明勤施无私曰类敎诲不倦曰长赏庆刑威曰君慈和徧服曰顺择善而从曰比克明以事言是非能坐照克类以人言善恶能剖分克长则立敎而师道尽克君则平政而君道得克顺者我能慈和而人无不服也克比者上能亲下而下无不亲也王季之徳如此而王此大邦足以化侯爲王矣而恪守臣节顺而且比易曰比辅也下顺从也比于之比及也至于文王以服事殷拘于羑里而不悔周之世笃忠贞如此卜世三十卜年八百又何疑哉故曰既受帝祉施于孙子施延也前曰作邦此曰王此大邦帝作之而王季王之王季信是天之对手　此诗三王各序一叚惟王季上承太王下开文武虽曰其勤无绩可据诗人颂述其徳却从太王说到太伯之让与上文相联又揷入文王施孙子以起后二叚意是于枯淡处生波澜而又血脉贯通可悟作文之妙】
　　帝谓文王无然畔援无然歆羡【饯靣切】诞先登于岸【鱼战切】密人不恭敢距大邦【悲功切】侵阮【鱼宛反】徂共【音恭】王赫斯怒【暖五切】爰整其旅以按【孟子作遏】徂旅以笃于【石经多一于字】周祜【侯五切】以对于天下【后五切　五章六章述伐密之事　伐密疑于自私伐崇疑于复仇故各以帝谓发端见其出于天而无他也畔离叛援援引也隣邦与国缓急相助谓之援畔援谓自离叛其与国歆贪羡余也周礼凡起徒役母过家一人以其余爲羡孟子以羡补不足歆羡者见人之余而贪慕之规得人之土地也无然禁止之词诞大也味诞先登岸谓立定脚根有居髙临下之势言诸侯有暴乱者当先脩威徳以待之也不恭谓不恪遵王法距与拒同违也文王欲睦隣安众而密人称兵倡乱是敢距大邦之命也王赫然怒其侵邻害民自不得不兴问罪之师爰于也整谓比其什伍定其部分旅师旅也密自阮以徂共其势渐炽文王自阮以侵密密还自救是遏止其往共之师也凡此乃救乱安民以厚我周家之福以答天下望周之心葢抚字小国祜之及人者厚救一阮而爲乱者惧人恃以无恐故天下之心以慰也　密在灵台县阮共在泾州俱陜西平凉府】
　　依其在京【居良切】侵自阮疆陟我髙冈无矢我陵我陵我阿无饮我泉我泉我池【徒向切】度【音渡】其鲜【蘓浅切】原居岐之阳在渭之将万邦之方下民之王【此笃周祜对天下之实事京周京按用兵必有根本之地文王驻兵国都依之以爲声势故曰依其在京濳师掠境曰侵上言遏是阻其往此言侵是攻其地救阮之兵既遏密人遂自阮疆衔枚卧鼓出密人不意而侵之所以示神速使知惧也无矢四句军令也冈与泉是军所经歴之地矢射也无矢无饮是秋毫不犯之意小山别大山曰鲜旷野之地曰原鲜原乃岐周往来之孔道度者渉歴其地山之南曰阳将侧也万邦谓当时诸侯方向也天下归往谓之王岐山之南渭水之侧背山跨水营建国都乃爲万邦之所趋向下民之所归往陈行之曰人心向背不系于都邑但仰建极之地则维翰之思有所主覩亲民之地则孔迩之情有所依故在岐周则系心于岐周今在新邑又系心于此也　岐阳渭将或谓即丰邑丰在岐东南三百里朱晦庵曰在京兆府咸阳县竹书纣二十五年周伐殷至于鲜原逸周书王乃出图商至于鲜原】
　　帝谓文王予怀明徳不大声以色不长夏以革不识不知顺帝之则【子德切】帝谓文王询尔仇方同尔兄弟以尔钩援与尔临冲以伐崇墉【七章八章述伐崇之事　怀春念也帝谓文王予眷怀尔之明徳不在声音顔色上做工夫长君长夏诸夏革更也未尝长诸夏以变更之道葢行所无事之意爲诸夏君长一好事则纷然多事惟不识不知顺帝之则而已理之自然谓之则即如伐崇一事茍恶其讐我谮我而伐之或避其讐谮之名有意不伐皆识知用事非顺帝之则也询者声罪致讨怨耦曰仇仇方即崇也谓崇爲仇方者虎倡纣爲不道肆行暴乱不遵方伯约束是与我爲仇敌者兄弟与国也钩梯名以梯倚城循之而上谓之钩援临冲二车名临者从上临下冲者从旁冲突无钟鼓曰侵有钟鼓曰伐崇国名墉城也冯元敏曰心不物役常在事外则虽伐崇伐密钩援临冲执讯攸馘扰扰抢抢而依依安安未尝不恬适也　崇在今陜西西安府鄠县说苑予闻崇侯蔑侮父兄不敬长老听讼不中分财不均百姓力尽不得衣食余将来征唯爲民乃伐崇令毋杀人毋坏室毋填井毋伐树毋动六畜有不如令者死无赦崇人闻之因请降】
　　临冲闲【何甄切】闲崇墉言言执讯【音信】连连攸馘【音国古获切】安【于防切】安是类是祃【音骂满补切】是致是附【上声】四方以无侮临冲茀【音弗分聿切】茀崇墉仡【音屹鱼乞切】仡是伐是肆是絶是忽【虚出切】四方以无拂【分聿切　此章上七句是全讐国以仁而天下无不服下是絶讐国以义而天下无不从闲闲言攻具备设安顿见其临陈之暇言言或招降或请服以言语相整饬往来讯问也执讯执所生得者而问之连连言其联属之众馘获也不服者杀而献其左耳以记功安安不轻暴也于内曰类于野曰祃祃祭造军法者其神盖蚩尤出兵之初既类祭上帝及至所征之地又爲祃祭盖暴白其罪告之神明也致者致其来附者使之归兵威既加广开生路招致归附其党益孤此仁者之师伐国之道四方闻之已不敢侮谓王师不暴人皆钦服无有轻疑之心也崇人之顽犹未服也必是伐是肆是絶是忽而后伐崇之功始竣其不姑息如此茀在车傍所以蔽风尘茀茀谓攻城时从后望之藩蔽之多如此仡仡孤危动摇之象伐声罪以讨肆纵兵以攻絶之使救援不通忽则俄顷而灭其国四方畏之皆不敢拂谓王师无敌人皆顺从无有抗拒之事矣克一崇而四方无侮四方无拂盖伐当其罪也此皆不识不知中妙用非后人所能窥测　季明徳曰舜摄尧曰类于上帝则类非专爲兵祭周礼大烖类社稷宗庙则类又非专事上帝故陈祥道谓类礼不可得而知祃用兵时祭造军法者是类是祃盖类聚当祭之神而于师祭时同祭之也　篇中称天者一称帝者八具见天爲民立君君安民以得天周家所以世受天命也故序云美周】
　　灵台
　　序民始附也【按此述民乐之词民之归附可见然三分有二爲日已久此言民始附者何也灵台在今西安府鄠县鄠于殷时爲崇国文王伐崇爲邑而后作灵防于其地崇民初离虐政如登春台故曰民始附　易干凿度文王二十九年伐崇作灵台】
　　经始灵台经之营之庶民攻之不日成之经始勿亟庶民子来【六直反　赋也首章言作台之事　经者纵横量度之义经始灵台者灵台灵囿灵沼同时规画而其功始于灵台灵台之基址定而囿沼之规模渐次而定矣方而高者曰台灵谓若有神助灵台其髙九仞上平无屋经之定其规模营之计其工作攻者畚锸之事不日者无日期之限经始勿亟文王惜民之心庶民子来万众鼓舞之意　吕伯恭曰文王之作台主于望氛祲观民俗以察天人之意因以疏防精神宣节劳逸盖一张一弛无非事也】
　　王在灵囿麀【音忧】鹿攸伏【笔力切】麀鹿濯【直角切】濯白鸟翯【音学左角切】翯王在灵沼于牣鱼跃【此言作台而游观之事按文未尝称王而三分有二之民俱已王之正是愚夫愚妇欢欣踊跃不知禁忌之语囿者筑土爲垣以域养夫禽兽鹿兼牡言麀牝鹿也说文攸行水也伏伺也攸有行义伏有止义言其行止皆自得也濯濯肥泽貌翯翯鲜洁貌池之曲者曰沼牣充满也麀鹿在囿如在山林鱼鳖在沼如在江湖自非文王徳及鱼鸟安能相忘若此故皆以王在爲起语杜诗云丈人屋上乌人好乌亦好】
　　虡【音巨】业维枞【音聦】贲【音焚】鼓维镛【音容】于【音乌】论【音伦】鼓钟【石经作钟】于乐【音学】辟【音璧】廱【音邕　此言文王游囿而作乐之事　悬钟磬者两端植木谓之虡虡天上神兽鹿头龙身刻虡形于植木之足因以爲名虡上有横行大板刻画如锯齿谓之业枞木名松叶柏身叶与身皆直虡业非直木不可故皆以枞爲之此悬编钟编磬者也编钟编磬与贲鼓大钟俱有虡若业与枞止可悬编钟编磬贲鼓身髙八尺腹圆十六尺靣四尺镛大钟也观贲鼓则镛可知矣贲列东序镛列西序当特悬之非虡业所能悬也诗人于编钟编磬则言其所悬之器于钟鼓则直指其名葢兼小大而错综言之也论伦也类也独钟不能和声独鼔不能成乐各以其类相从所谓伦也或以论爲论议则此乃作乐之时非论议之际于叹美词美哉鼓钟之有伦也美哉辟廱之乐也有手舞足蹈之意故下又再三咏之辟廱向谓学名序次于此上下文义不协庄子言歴代乐名文王有辟廱之乐尚书大传引乐经云舟张辟廱鸧鸧相从辟廱乃乐名非学名也　朱克升曰鼓声讙以立动钟声铿以立号易至散漫失伦于伦者大不过宫细不过羽所谓乐而不乱服而不厌从律而不奸也　按辟廱天子太学也习射养老俱在于此制度庄严然此是登临游眺之时非讲学行礼之地止以辟廱爲乐名义各有所主不必繁称以混耳目】
　　于论鼓钟于乐辟廱鼍【音徒】鼓逢【音蓬】逢朦【音防】瞍【音叟】奏公【此申言鼓钟辟廱之乐咏叹不能已　上章贲鼔举其最大者言之此章鼍鼓则以始作者言之盖自鼍鼓鼓众而后蒙膄始作乐也鼍水族形似蜥蜴四足身长丈余具十二生肖肉天雨则鸣其声如鼔生卵大如鹅卵甲如铠甲其皮坚厚可冐鼓逢逢鼓声也有眸子而无见曰蒙无眸子曰瞍凡声使瞽者听之以其能审音也公公所乐之更端曰奏凡作乐先击鼓一阕复奏必自鼓始民方叹美鼓钟辟廱之乐而鼍鼓逢逢然蒙瞍又奏公矣眞是将来未艾应接不暇　林孟鸣曰鼍宵鸣其数应更故吴越谓之鼍更未有以皮冐鼓者诗人咏之以其鸣应更爲灵徳之应非实鼓也如箫音似凤遂名鳯箫之类　竹书帝辛三十七年文王之四十八年周作辟廱帝辛四十年文王之五十一年周作灵台三辅黄图辟廱灵台皆在长安西北四十里则辟廱与灵台同处通义曰辟廱乃养育人才之地文王爲灵囿于其际令士子游于斯息于斯歌舞于斯当时之人但见鸟兽鱼鳖之咸若钟鼓管籥之铿锵而不知文王化育之妙令人日进于高明而忘其所自至今读其诗但有熙熙皥皥手之舞之足之蹈之而已　吕伯恭曰或疑灵台之诗叙台池苑囿与民同乐胡爲以辟廱学校摭入之彼盖未尝深考三代人君与士大夫甚亲游宴之御征行之扈卫无所往而不与髦俊俱焉乐正司业父师司成则乐者固学士之所常肆也夫岂有二事哉此以璧廱爲太学故立论如此】
　　下武
  </div>
  <div class="pagination">
   <a href="待轩诗记_page15.html">
    上一页
   </a>
   <span>
    ...
   </span>
   <a href="待轩诗记_page11.html">
    11
   </a>
   <a href="待轩诗记_page12.html">
    12
   </a>
   <a href="待轩诗记_page13.html">
    13
   </a>
   <a href="待轩诗记_page14.html">
    14
   </a>
   <a href="待轩诗记_page15.html">
    15
   </a>
   <span class="current-page">
    16
   </span>
   <a href="待轩诗记_page17.html">
    17
   </a>
   <a href="待轩诗记_page18.html">
    18
   </a>
   <a href="待轩诗记_page19.html">
    19
   </a>
   <a href="待轩诗记_page20.html">
    20
   </a>
   <a href="待轩诗记_page21.html">
    21
   </a>
   <a href="待轩诗记_page17.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
