<!DOCTYPE html>
<html>
<head>
    <meta charset="UTF-8">
    <title>毛诗李黄集解 - 第 10 页/共 18 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>毛诗李黄集解 - 第 10 页/共 18 页</h1>
    <div class="content">　　毛诗集解卷十八
<经部,诗类,毛诗李黄集解>
　　钦定四库全书
　　毛诗集解卷十九　　　宋　李樗黄櫄　撰
　　鹿鸣之什诂训传第十六　　　　小雅
　　鹿鸣燕羣臣嘉賔也既饮【于朕反】食【音似】之又实币帛筐篚以将其厚意然后忠臣嘉賔得尽其心矣
　　呦呦【音幽】鹿鸣食野之苹我有嘉賔鼔瑟吹笙吹笙鼓簧承筐是将人之好我示我周行呦呦鹿鸣食野之蒿【呼毛反】我有嘉賔德音孔昭示民不恌【他雕反】君子是则是效我有旨酒嘉賔式燕以敖呦呦鹿鸣食野之芩我有嘉賔鼓瑟鼔琴鼔瑟鼔琴和乐且湛我有旨酒以燕乐【音洛上同】嘉賔之心
　　李曰人君之于羣臣嘉賔既有酒饮馔食之又实币帛于筐篚之中以将厚意然后忠臣嘉賔莫不效忠以报上之恩德而得尽其心矣实币帛于筐篚者郑氏云饮之而有币酬币也食之而有币侑币也按聘礼云君不亲食使大夫朝服致之以侑币又曰致飨以酬币既有侑币又有酬币侑币所以劝饱也酬币所以送酒也此诗言羣臣嘉賔序则兼言羣臣嘉賔而诗中皆以嘉賔而言者孟子曰用下敬上谓之贵贵用上敬下谓之尊贤贵贵尊贤其义一也人君之于臣既有尊贤之义至其燕飨也则谓之賔所以敬下也舜尚见帝帝馆甥于贰室亦飨舜迭爲賔主尧之于舜而爲賔主之礼则知古者之于人臣其燕之时皆有賔主之礼也左传曰飨以训共俭燕以示慈惠【见成十二年】杜预云飨有体荐燕有折俎盖飨者但以其体荐之于俎爵盈而不饮殽干而不食此之谓训共俭燕之以时则折俎君臣之间相与醉饱此之谓示慈惠惟其示慈惠故略其君臣之礼尽其賔主之欢上下之情忻然无间则忠臣嘉賔安得不尽其心哉鱼丽之序曰文武以天保以上治内采薇以下治外天保以上者自鹿鸣以至天保是也鹿鸣之诗文武所以待其下者如此则当时之臣报其上者亦如此君使臣以礼臣事君以忠故作此诗以宴乐也燕礼小臣纳工工四人二瑟工歌鹿鸣四牡皇皇者华笙入立于县中奏南陔白华华黍乃间歌鱼丽笙由庚歌南有嘉鱼笙崇丘歌南山有台笙由仪遂歌乡乐周南关雎葛覃卷耳召南鹊巢采蘩采苹大师告于乐正曰正歌备彻俎説屦而行无筭爵无筭乐则是文武以后以此诗爲燕乐羣臣之歌也予尝观春秋之时穆叔如晋晋侯享之金奏肆夏之三不拜工歌文王之三又不拜歌鹿鸣之三三拜韩献子使行人子贠问之曰吾子舎其大而重拜其细敢问何礼也对曰三夏天子所以享元侯也使臣弗敢与闻文王两君相见之乐也臣不敢及鹿鸣君所以嘉寡君也敢不拜嘉【见襄四年】夫鹿鸣之诗君所以悦使臣而穆叔拜之则知后世以鹿鸣而燕羣臣推此可见程氏谓自鹿鸣以下二十二诗各赋其事而用之其周公之谓乎左传曰常棣之华鄂不韡韡凡今之人莫如兄弟穆公亦云则知此诗周公之所作召公乃歌之也盖周室衰微兄弟道缺故召穆公思周德之不类纠合宗族于成周歌常棣之诗今此以燕羣臣冝歌鹿鸣之诗则小雅之诸诗皆如此诗也苹郑氏以谓藾萧毛氏以谓苹蓱据尔雅以谓苹防其大者爲苹是水中之草也郑氏则据郭璞云今藾萧也初生亦可食陆玑注云叶青白色茎似箸而轻肥始生香可生食又可蒸食是也孔氏则从郑氏之説不以爲水中之草谓鹿鸣无由至水而食故不从之王氏则从毛説谓苹爲水草王氏之意以爲鹿鸣而食野之苹以喻当时之君饮食此皆凿説按草虫经曰鹿欲食则鸣相召者不忘其羣也此言文王既有酒食以饮食之以燕羣臣亦如鹿鸣得苹而食则呼其朋类而食之也毛氏以爲鹿得苹呦呦然鸣而相呼恳诚发于中欧阳破之以谓岂有禽兽而恳诚发于中哉瑟者包羲氏所作笙者十二簧随之所作簧者笙中之簧女娲氏所作言得嘉賔而燕乐之既鼓瑟矣又爲之吹笙既吹笙矣又吹笙中之簧以乐之又奉其筐篚实币帛于中而与之既待羣臣如此之切至则羣臣皆爱其上则冝以此而示周之列位者言既知吾之所以待下者如此彼冝以此而示周之列位也王氏谓周爲忠信之周行道也言示之忠信之道王氏之意谓序云得尽其心故爲此説然序所谓尽其心诗中未必有此意如葛覃之诗曰躬俭节用则可以化天下以妇道亦犹此诗能待臣下如此则羣臣不得不尽其心也孔氏谓忠臣嘉賔得尽其心者序因言君有恩惠可以得臣之心緫美燕乐之事于经无所当也此言得之矣郑氏谓示当作寘置也言当置于周之列位然此言人臣乐君之燕飨何爲至此方寘于列位也蒿菣也孙炎曰荆楚之间谓蒿爲菣郭氏曰今人呼爲青蒿香中炙啖者爲菣言我得此嘉賔其德音甚明视民则不恌视古示字也但从示边其德音甚明则可以使民其德不至于偷薄非独可以视斯民不至于偷薄亦使君子之人取爲法则而效之以见嘉賔之贤可知矣又有旨酒与嘉賔式燕以游遨芩陆玑注云茎如钗股叶似竹蔓生泽中下地咸处爲草眞实牛马亦喜食之湛久也非惟鼓瑟又且鼓琴非惟和乐又且至于湛久程氏曰三章言其乐之长久无斁惟其如此则人君之燕饮必能乐嘉賔之心然后爲能尽其志盖不能乐其心则如缪公之亟餽鼎肉其待羣臣非不切至而子思以爲犬马畜伋则何以燕乐嘉賔之心哉惟乐其心然后能尽人君之礼然忠臣嘉賔岂将以口腹累于君哉必待人君饮食之丰币帛之厚声乐之歌然后能尽其心者盖以人君有好贤之诚则人臣皆知人君之能笃好于我孰肯不尽其心惟其有鹿鸣之燕以待其臣下如此然后忠臣嘉賔皆得以尽其心夫人君之好贤有加无已必于燕饮之间见之夫饮食微事尔君臣和协以致太平亦由此焉君臣乖争以致祸者亦由此焉楚人献鼋于郑灵公公子宋与子家将见子公之食指动以示子家曰他日我如此必尝异味及入宰夫将解鼋相视而笑公问之子家以告及食大夫鼋召子公而弗与也子公怒染指于鼎尝之而出【见宣四年】卫献公戒孙文子寗惠子食皆服而朝日肝不召而射鸿于圃不释皮冠而与之言二子怒【见襄十四年】其后郑灵公卒不免其身卫献播迁而失国则人君所以待臣下者可不愼哉黄曰孟子曰君之视臣如手足则臣视君如腹心君之视臣如犬马则臣视君如国人君之视臣如土芥则臣视君如寇雠予尝读孟子至此章于我心有大不合者夫臣之事君如子之事父君以礼遇我则事君之心不可以不尽君不以礼遇我则事君之心尤不可以不尽而必曰君以此待我而后我以此待君乎意者孟子之言亦有激云耳及读诗鹿鸣而其序亦曰既饮食之又实币帛筐篚以将其厚意然后忠臣嘉賔得尽其心然则爲之君者茍能待之以饮食实之以筐篚则爲之臣者亦可以尽其心邪小星之夫人惠及嫔御而嫔御尽其心江沱之嫡不以媵备数而嫔御亦尽其心况忠臣之事君其义当如何予尝三复此序始而疑终而悟以爲序者之意在于得尽其心之一句君臣之间开心见诚相好之深相信之笃而后忠臣得以尽其所欲爲茍君臣相与龃龉而不相信上下相顾鳃鳃然而不能以自安而何暇及天下之利害是虽欲尽其心有不可得者文王之待其臣也好之之笃而待之之至礼愈尽而心不能以自足曰我有嘉賔我有旨酒亲之之辞也曰鼓瑟吹笙吹笙鼓簧又曰鼔瑟鼔琴乐之之辞也然文王岂以区区之饮食币帛声乐爲足以待贤哉缪公之于子思亟问亟餽鼎肉而子思不悦曰今而后知君之犬马畜伋则旨酒币帛声乐亦不足以待贤者矣孟子曰食而弗爱豕交之也爱而不敬兽畜之也恭敬者币之未将者也恭敬而无实君子不可以虚拘则饮食币帛所以将其恭敬之心耳故曰承筐是将而序曰以将其厚意文王之待贤既尽恭敬之意而又有以将之想其君臣之间相信如父子相爱如兄弟朝廷之中优游悦怿相得而无间则爲之臣者出身以事君委命于上而无所忧惧故曰和乐且湛而序亦曰忠臣嘉賔得尽其心矣爲臣而爲忠臣爲賔而爲嘉賔则是贤也德与位称名与实孚足以致君于当道化民以成俗故曰示我周行言能以道示其君也如示我显德行之意也曰德音孔昭言其令闻之昭著也如秩秩德音之意也曰视民不恌言其视民之不薄也如薄己以厚民之意也曰君子是则是效言其在位者之法式也如有觉德行四国顺之之意也所谓忠臣嘉賔如此则文王安得不厚遇之邪吾观舜禹之时君臣之相告语如家人父子之唯诺开心平意之际相与终日而不见其隙今文王待羣臣以嘉賔之礼而接之以燕饮之欢其亦舜禹之朝乎其后成王之燕嘉賔见于南有嘉鱼之诗亦周人之家法也后之爲君者傲然于上而爲臣者奔走于下藐然而不相及尊卑阔絶而上下之情踈礼节繁多而君臣之义薄此天下之事所以每每扰败而无所成就也文王经营内治而先燕羣臣嘉賔其亦自培其根者欤王襃作圣主得贤臣颂曰明明在朝穆穆布列聚精防神相得益章上下俱欲欢然交忻千载一合论説无疑则曷禁之不止曷令之不行此文王之所以内治而待羣臣嘉賔之意也或曰君臣之分如天尊地卑之不可易而谓之嘉賔不亦过乎盖自上下之分言之则谓之羣臣自燕饮之义言之则谓之嘉賔尧之飨舜迭爲賔主是天子而友匹夫也孟献子百乗之家而有友五人焉缪公问子思曰古者千乗之国以友士何如子思不悦曰古之人有言曰事之云乎岂曰友之云乎盖子思之意以谓若以位则子君也我臣也何敢与君友也以德则子事我者也奚可以与我友千乗之君求与之友而不可得则谓之嘉賔岂爲过哉此子思之意也亦孟子之意也亦尧舜文王所以待其臣之意也
　　四牡劳【力报反】使【所史反】臣之来也有功而见知则説【音悦】矣四牡騑騑【芳非反】周道倭【于危反】迟岂不怀归王事靡盬我心伤悲四牡騑騑啴啴【他丹反】骆马岂不怀归王事靡盬不遑啓处翩翩【音篇】者鵻载飞载下集于苞栩王事靡盬不遑将父翩翩者鵻载飞载止集于苞杞王事靡盬不遑将母驾彼四骆载骤骎骎【麤金反】岂不怀归是用作歌将母来谂
　　李曰四牡之诗其言使臣之奉使及其归也乃作此诗以劳之夫人臣大功惟恐其不见知今四牡五章其所以劳之之辞皆言其劳苦之状则是深知之矣毛氏乃以爲率诸侯以朝聘之事毛氏之说则以谓文王之遣使者是率诸侯以朝聘之事也然按此诗上则有纣下则有诸侯又有因民事以出者何所据而云朝聘哉使臣之出往使诸侯亦多故矣何必以爲朝聘哉事既久远又无明文不可从也騑騑行不止也周道毛氏以爲岐周之道倭迟而歴远惟其道之长远故行之不止可谓劳矣当此之时使臣岂不思归但以王事无不坚固方行役以从王事不可归也惟其不可归但思父母以悲伤尔所谓王事者公事也不必指爲天子之事此诗犹可说也北门之诗曰王事适我鸨羽之诗曰王事靡盬则当如之何一云靡盬无有干之者又谦之曰盬字训坏吾岂不思归以其不敢坏王事之故骆马毛氏以爲白马黑鬛曰骆广雅以爲白马朱鬛曰骆陆农师以爲今谓黄马朱鬛一道通黑如界者爲骆则不拘于朱黑皆可以爲骆也啴啴喘息貌程氏谓骆马禁久陆农师以谓今之骆马最耐劳苦矣以耐劳苦之马今则喘息则其劳可知矣言马之劳则可以见使臣之劳矣诗人言马以见臣下之劳卷耳之诗曰我马瘏矣言马之劳苦甚病足以见使臣之劳今以耐劳之马而至于喘息则其劳甚矣啓毛氏以爲啓跪其说本于尔雅要之大意爲不暇居处之义受命而行不遑啓处也鵻尔雅曰鵻其鳺鴀舎人曰鵻一名夫不李廵曰夫不一名鵻今楚鸠也左氏曰祝鸠氏司徒祝鸠即鵻其鳺鴀者其性孝故爲司徒陈翥以爲一宿之鸟郑氏以爲夫不鸟之慤谨也此言鵻之翩翩然或飞或下集于苞栩之上亦犹使臣或行或止皆从王事诗人之意如此苏氏乃以爲孝子此则泥于祝鸠氏司徒之说也王氏亦以爲况臣之一于事君此则泥于陈氏一宿之鸟也将毛郑皆以爲将养程氏则以爲事其言虽殊其意则一也言王事无不坚固虽欲事养父母皆不暇矣杞柳也今人则以爲箭非枸杞之杞骎骎疾行貌言驾此四牡至于疾行岂不怀归乎但不以家事辞王事也故作四牡诗以歌之以其不遑将母之情而告之谂告也毛氏以爲念郑氏以爲告毛氏本于尔雅然左传曰辛伯谂周公谂告也当以爲告郑氏以爲作此诗之歌以养父母之老来告于君非也夫以使臣之劳遂以养其父母之情而来告于君则是君不见知也使君见知于己岂必待来告然后知其勤劳哉程氏以爲告于父母也父则主义母则主恩惟不知义故告于母非也夫君惟知其勤劳故作诗以告之必曰将母而不曰将父者盖将母连四章之文而言也此诗与东山之诗无以异东山之诗但言征夫暴露之难以爲劳归士之诗四牡之诗但言使臣道路之劳以爲劳使臣之诗盖其歴劳苦之乆得人君反覆言其劳苦之状则是上之人见知于己安得而不恱哉北山之诗曰或燕燕居息或尽瘁事国或息偃在牀或不已于行或不知叫号或惨惨劬劳非不忧其父母也则其勤劳无以异于四牡然北山之所怨怨其君之不见知也君不见知则安得不怨哉故人臣之恱不系于其劳不劳但系人君知与不知尔
　　黄曰内不足者急于人知而自信不笃者急于人之我信人臣之于国要其无愧于天无愧于心无愧于天下来世则已矣君不吾知天不吾知乎当世不吾知后世不吾知乎则夫知与不知诚有所不足计辅相之功絶口不言而金縢之书因事自显方其天威未震嘉禾未偃远则四国流言近则王不知自常人处之必有愤怒之意而周公赤舄几几绰然有余裕公之心固曰有功于国者人臣当然之事也而奚必期人之我知邪然四牡之诗人以有功见知则恱者何其汲汲也盖周公之事必周公爲之而后可以自言四牡之臣将命于外其心之所虑者惟恐夫君之不吾知而吾不能以自安也噫不得乎亲不可以爲子不得乎君不可以爲臣况人臣将命而出以适异国可不见知于君哉魏文侯使乐羊将而攻中山三年而拔之反而论功文侯示之谤书一箧羊再拜曰此非臣之功君之功也四牡之使臣以见知而恱非乐夫君之知其功也乐夫君之知其心也故四牡一诗皆序其道路忧勤之状思念父母之情文王能尽人之情如此则臣安得而不自慰周公东山之归劳士卒而序其情闵其劳亦文王所以劳使臣之意也东山归士之所以恱即四牡使臣之所以恱也然四牡之所谓有功而见知者又非东山归士之比学者当以意求之则诗人之意爲得之矣
　　皇皇者华君遣使臣也送之以礼乐言远而有光华也李曰此诗言遣使臣也遂歌此诗以遣之送之以礼乐勉之以询问下民之疾苦利病使君之德意交孚于下四方万里之远无不知人君所以抚恤斯民之意如此然后远而有光华也所谓有光华者每章下句皆是也而其所谓送之以礼乐孔氏云即首章下二句尽卒章是也此谦虚访落直爲礼耳而兼言乐者以礼乐相将既能以礼敏达则能心乐平易故兼言之夫所谓送之以礼乐者考之诗文之中实无所当孔氏以爲首章下二句尽卒章此乃附会经文以求合诗序其实非也盖所谓送之以礼乐歌皇华之诗以遣之即是送之以礼乐也
　　皇皇者华于彼原隰駪駪【所巾反】征夫每怀靡及我马维驹六辔如濡【如朱反】载驰载驱周爰咨诹我马维骐【音其】六辔如丝载驰载驱周爰咨谋我马维骆六辔沃【乌毒反】若载驰载驱周爰咨度我马维骃六辔既均载驰载驱周爰咨询
　　李曰皇皇犹煌煌也华草木之华也髙平曰原下湿曰隰言煌煌然光明者乃是草木之华曰原曰隰无不光华亦犹人臣出使至于四方万里之远无远无近无不光华也駪駪众也征夫使臣之属也言使臣其属之多也至于毎怀靡及毛氏以爲怀私罔及郑氏以爲怀私言使臣之属既受君命当速行每人怀其私相稽留则于事将无所及皆不如欧阳之说其人以爲毎思惟恐不及王氏以谓毎以无所及事爲怀苏氏以谓每怀不及事之忧其说与欧阳同言使臣之属皆以不及事爲忧则使臣可知矣亦犹卷耳言我仆痡矣则言使臣亦可知也濡言润泽亦犹所谓羔裘如濡也丝言其调忍也沃若润泽也骃隂白杂毛曰骃均言调一也此诗言使臣所乘之马唯是驹矣所御之辔则如鲜泽其乘此马援此辔驱驰则周爰咨诹毛郑之说皆以忠信爲周其说盖本左氏内外传予尝观左氏曰访问于善爲咨咨亲爲询咨礼爲度咨事爲诹咨难爲谋国语亦曰咨才爲诹咨事爲谋咨义爲度咨谋爲询其序不同其义则一皆以忠信之人往咨而问之毛郑用其说欧阳破之以爲咨谋咨询其义不异但变文以协韵尔毛郑意谓大夫出使见忠信之贤人就而询问今诗乃曰周爰咨诹是出见忠信之贤人止一周字岂成文理此说是也夫左传之中其所举诗人之句多矣皆出于一时之断章未必尽合诗人之意如必以所举之诗而解诗则泥矣如皇矣之诗曰维此王季帝度其心貊其德音其德克明克明克类克长克君王此大邦克顺克比比于文王其德靡悔则以心能制义爲度德正应和爲貊照临四方曰明勤施无私曰类教诲不倦曰长赏庆刑威曰君以爲九德皇矣之诗左氏以爲九德亦如皇皇者华之诗左氏以爲五善国语以爲九德皆不可以解诗人之大意也周者但是周徧言使者之奉使周徧其所而询问之不必以爲忠信之人也周官撢人之职掌诵王志道国之政事以廵天下邦国而语之使万民和说而正王面则是使臣之职欲其周徧咨谋无所不及也盖使臣体上之德意告之于下欲下之人无不知上之德意又以下之利病告之于上使上之人无不知下之疾苦则亦欲其无所不问明矣四牡之诗劳使臣之诗也皇华遣使臣之诗也夫去则遣之还则劳之惟先遣而后劳则皇皇者华当在四牡之前今也列之于四牡之后孔氏曰使臣之往反固非其一四牡所劳不必是皇皇者华所遣之使二篇之作又不必一人故以轻重爲先后也夫遣之与劳一也安得以遣爲重以劳爲轻哉苏黄门以爲鹿鸣之三章施于礼乐不独用于劳遣故燕礼乡饮酒歌焉意者以其声爲先后欤苏氏之说则据仪礼以爲说然以声乐爲先后则是一意也孔氏尝以伐柯九罭破斧东山然后终以狼跋今皆颠倒不次者以爲简篇脱误或者次诗不以作诗之先后孔氏之说亦一见也邠诗既是不以作诗先后爲序则皇皇者华之诗以轻重爲先后安知此诗非简篇脱误作诗不以先后之序乎盖三百篇之多本有颠倒者如载驰之诗衞懿之诗乃在于文公之后清人之诗郑文公之诗乃在于突忽之前葛藟之诗平王之诗乃在于桓王之后皇皇者华君遣使臣之诗乃在于四牡之后而邠风之破斧乃在于东山之前虽其颠倒如此亦非诗之本意也四牡之诗但言人君之劳使臣不可不知其勤劳皇皇者华但言使臣之出使不可不询其疾苦诗之本意如斯而已如必泥先后之序非诗人之本意也　黄讲同
　　常棣燕兄弟也闵管蔡之失道故作常棣焉
　　常棣之华鄂不韡韡【韦鬼反】凡今之人莫如兄弟死丧之威兄弟孔怀原隰衰矣兄弟求矣脊令在原兄弟急难每有良朋况也永叹【吐丹反】兄弟阋【许歴反】于墙外御其务毎有良朋烝也无戎丧乱既平既安且宁虽有兄弟不如友生傧【賔反】尔笾豆饮酒之饫【于虑反】兄弟既具和乐且孺妻子好合如鼓瑟琴兄弟既翕和乐且湛【荅南反】冝尔室家乐尔妻帑是究是圗亶其然乎
　　李曰此诗言燕兄弟之亲冝加恩惠以时燕乐之以尽亲亲之义也闵管蔡之失道者当周公摄政之时其兄管蔡不能同心以蕃王室故流言于国谓公将不利于孺子又挟武庚淮夷以爲乱则是管蔡失道矣周公于是举兵东向以平乱以兄弟之亲则视如路人岂得已哉盖以天下诛之不得不然也周公伤己兄弟不睦故作此诗言兄弟不可不亲也观此诗闵管蔡之失道是周公所作无疑矣尝观左传僖二十四年富辰曰召穆公思周德之不类故纠合宗族于成周而作诗曰常棣之华鄂不韡韡凡今之人莫如兄弟其四章曰兄弟阋于墙外御其务如是则兄弟虽有小忿不废懿亲周之有懿德也犹曰莫如兄弟故封建之其怀柔天下也犹惧有外侮扞御侮者莫如亲亲故以亲屏周召穆公亦云杜元凯注云当周公时故言周之有懿德周公作诗召公歌之也国语亦曰周文公之诗曰兄弟阋于墙外御其务则知此诗周公所作也鱼丽之诗曰文武以天保以上治内采薇以下治外天保以上常棣之诗在其中矣若周公以闵管蔡失道而作此诗则不得以爲文武以上治内之诗也若以常棣爲治内之诗则不得爲周公所作也二序之相矛盾不可以并立也故尝谓诗序非一人所作盖谓是也常棣尔雅曰常棣一名棣郭氏云今关西有棣树子如樱桃可食陆玑曰白棣树也如李而小子如樱桃正白四月熟又有赤棣树亦似白棣叶如刺榆叶而微圎子正赤如郁李而小五月熟自关西天水陇西多有此常棣与唐棣异何彼秾矣之诗曰唐棣之华与论语所举唐棣之华偏其反而则尔雅所谓栘棣也此之谓常棣与采薇之诗曰维常之华则尔雅之所谓棣也二者异木也后世多以此常棣读爲棠棣则是以栘读爲棣也承华曰鄂韡韡光明也不韡韡郑氏谓不当作柎郑氏好改字不得以爲柎欧阳氏以爲不韡韡者韡韡也诗人之辞多如此王氏则以爲不韡韡甚言其韡韡然诗人言不韡韡不应以爲韡韡杨山爲国子祭酒尝论此诗以爲周公闵管蔡之失道言常棣之华鄂不韡韡者盖言常棣上承而下覆华则覆蕚蕚则承华以喻兄弟之和睦当如此也今也管蔡失道不能亲睦和协如常棣之鄂至于不韡如旄丘之诗曰旄丘之葛兮何诞之节兮盖葛本蔓延也何爲而不蔓延常棣之华鄂本韡韡也何爲而不韡韡则见管蔡之失道也惟其管蔡之失道故告凡今之人不可以不爱其兄弟也故下章言朋友不可恃兄弟不可踈言不可踈其所亲而反亲其所踈也盖以兄弟之情至艰难而后见虽死丧之可畏者惟兄弟之亲然后甚怀之故裒集于原隰之中惟兄弟之亲则求之他人则不与也脊令在原兄弟急难此又托喻以明兄弟之心林回曰彼以利合此以天属也夫以利合者廹穷祸患害相弃也以天属者廹穷祸患害相收也惟其天属之亲故急难之际能尽其兄弟之恩以脊令观之可以见矣脊令雝渠也郭氏曰雀属也陆玑曰大如鷃雀长脚长尾尖喙背上青灰色腹下白颈下黒如连钱故杜阳人谓之连钱是也盖脊令飞则鸣行则揺不能自舎以喻兄弟能相求也脊令能相求今也则在原失其常处飞鸣不能自舎犹兄弟之于急难相须而不舎也当此急难之时则虽有良朋况也永叹而已况长也言朋友之情且嗟叹之而不能相救也阋很也务侮也言兄弟或不相得阋很于墙内外若有他人来侵侮之则不可不外御也言不可以小忿废懿亲也戎相也烝久也言有急难则虽朋友之久亦不相助以见兄弟之情过于朋友也急难之时兄弟相救如此及丧乱既平无事之日安且宁矣则以一朝之忿一毫之私若反眼不相识遂爲兄弟之阋乃以谓虽有兄弟不如友生然人岂可以安乐之时则弃其兄弟而于急难之中乃以望其相救诗人设此以爲戒言不可以安宁之时而弃其兄弟而以爲不如友生也惟于安宁之时不可不亲其兄弟则于安宁之时当傧陈其笾豆而相爲醉饮饫饱也使兄弟既具集会聚和乐且孺相亲属毛氏以爲九族非也则又与妻子好合欢合如鼓瑟琴之相应然后可使兄弟翕合和乐而湛久兄弟既翕必先妻子者顔之推尝曰方其幼也父母左提右挈前襟后裾食则同案衣则传服学则连业逰则共方虽有悖乱之人不能不相爱也及其壮也各妻其妻各子其子虽有笃厚之人不能不少衰也盖其兄弟之所以乖争者未必不本于此必先于妻子好合然后可以使兄弟和睦也夫人不能合于妻子之好则不能敦兄弟之爱既不能敦兄弟之爱则虽家室妻帑必不能乐之故必妻子好合然后可以和合于兄弟也兄弟之乖争小则忿鬭之相侵大则干戈之相寻败国亡家皆由于此故必兄弟既翕和乐且湛然后可以冝尔室家乐尔妻帑也中庸曰天下之达道五曰君臣也父子也夫妇也昆弟也朋友之交也是五者非人之所难行但恐不能反而思之耳故必教之以深思远图必信其爲然以见兄弟不可不亲也究思也圗谋也司马温公尝曰兄弟阋于墙外御其务必相救者情也呉越之人不相识一旦遇风波之厄则同舟而济势也其情与势不同其急缓相济则一也舜之于象可谓怨矣而舜不以爲怨况爲人弟者不及于象乎冝其亲爱之心不可少忘也然此诗言兄弟可亲则是朋友之义可废曰非也盖亲踈之义不得不如是也不爱其亲而爱他人者谓之悖德不敬其兄而敬他人者谓之悖礼己之兄弟不能爱况于爱他人乎既不能爱人人谁爱己古人有言曰兄弟爲左右手也如人相鬭截其左手而谓人曰我必胜此其可乎己之兄弟不能爱则其于朋友必不能相亲也孟子曰今有同室之人鬭者救之虽被发缨冠而救之可也乡邻有鬭者被发缨冠而往救之则惑矣虽闭戸可也此盖言亲踈之义如此兄弟于急难之际则必尽心力以救之毎有良朋烝也无戎亦以见亲踈之义也若必以此诗言不如兄弟遂以爲朋友之义可废则亦如咸丘蒙举诗曰普天之下莫非王土率土之濵莫非王臣遂以瞽瞍爲舜之臣可也
　　伐木燕朋友故旧也自天子至于庶人未有不须友以成者亲亲以睦友贤不弃不遗故旧则民德归厚矣伐木丁丁鸟鸣嘤嘤【于耕反】出自幽谷迁于乔木嘤其鸣矣求其友声相【去声】彼鸟矣犹求友声矧伊人矣不求友生神之听之终和且平伐木许许酾【所冝反】酒有藇【音湑】既有肥羜【直吕反】以速诸父宁适不来防我弗顾于【音乌】粲洒扫陈馈【其位反】八簋既有肥牡以速诸舅宁适不来防我有咎伐木于阪酾酒有衍笾豆有践兄弟无远民之失德干糇【音侯】以愆有酒湑【思叙反】我无酒酤【音戸】我坎坎鼓我蹲蹲【七旬反】舞我迨我暇矣饮此湑矣
　　李曰既谓朋友又谓之故旧者亦如鹿鸣之诗既谓之羣臣又谓之嘉賔也不必分别言之孔氏以故旧惟施久远遂以此诗卒章上句爲燕故旧二章爲燕朋友分章析句其言不通一至于此学者不可不察自天子至于庶人未有不须友以成者盖上自天子下及庶人之贱皆须朋友切磋琢磨之力以成德也然庶人之于朋友又在上之人率之于上爲上者既能内亲其亲而至于和睦友其贤者而不弃其故旧者则又不遗则民皆翕然效德归于淳厚之域而无天下俗薄朋友道絶之患也丁丁毛氏曰伐木声也嘤嘤毛氏以爲惊惧说文以爲两鸟鸣此两说皆通释训曰丁丁嘤嘤谓切直也尔雅但见此诗爲朋友之诗遂以丁丁嘤嘤爲切直未必然也郑氏遂引此说亦非也说诗者但见序言自天子至于庶人遂于诗中而求其庶人求友之义求之而未得之则遂据伐木以爲庶人之求友王氏曰八簋天子之礼也伐木庶人之事也然未始不须友以成也苏氏曰事之甚小而须友者伐木也物之无知而不忘其羣者鸟也鸟出于谷而迁于木以木爲安而不独有也故嘤嘤然而鸣以求其友况于事之大于伐木而人之有知者哉此皆是以伐木之人爲庶人之求友窃以爲不然按序所谓自天子至于庶人盖连下文而云谓天子既须友以成庶人亦须友以成盖庶人之所爲在天子率之尔庶人之求友当于卒章而求之不可引伐木爲说既以伐木爲庶人之事又以嘤嘤爲鸟之求友则其理不相贯当从欧阳说谓鸟在木上闻伐木之声则惊鸣而飞飞迁于他木方其惊飞仓卒之时犹不忘其类相呼而去其在人也可不求其友乎盖此诗言当伐木之时鸟嘤嘤然而鸣出自幽隂之谷迁于乔髙之木其所以嘤然而鸣者求友之声也郑氏于此则曰昔日未居位在农之时与友生于山岩伐木爲勤劳之事犹以道德相切正也此说不然使文王未居位之时则当爲世子安得爲农而伐木哉足以见郑氏之说陋也相视也视彼鸟之嘤嘤而鸣尚能求友况于人也异于鸟兽远矣可不求友乎人能求友神之听之终和且平天子求友以治天下而有和平之效庶人求友以治一身而有和平之效郑氏谓神若听之使得如志则友终相与和而齐功也以平爲齐功未之敢信伐木许许毛氏云许许柹貌言伐木而有柹貌许愼说文以许许爲所所亦未之敢信声诗以爲许许且从诗人之言而用毛氏之说酾酒漉酒也藇毛氏云美貌羜未成羊也速召也王氏曰以庶人之窭而伐木之友然犹酾酒有藇以待之又况于既有肥羜以速诸父乎如王氏之意且以伐木之事爲庶人之求友以肥羜爲天子之求友上下既无分别不可如此说观此诗言伐木丁丁伐木许许伐木于阪其说难明欧阳公曰是诗主以鸟鸣求友爲喻尔至其下章则不及鸟鸣之意但伐木许许伐木于阪便述朋友之事与首章意殊不相类盖失其本义矣当阙其所未详以俟深于诗者欧阳公尚且阙之况其下乎窃以爲二句皆是承上章既言伐木丁丁鸟鸣嘤嘤下章但云伐木许许者省文也亦犹四牡诗上章言不遑将母卒章言将母来谂其文不备亦是緫结上章将母之文也既言伐木之时鸟犹求友君子于闲暇之时则有酾酒肥羜召诸父宴乐诸父同姓之朋友也此古人忠厚之情有见于此故宁使召之而自不来无使言我不顾念也我不顾念是我之罪也召而不来非我之罪也夫人所以怨生者本于相责观此之言是皆责己而不责人此其所以和平也于粲洒扫粲鲜明貌于是粲洒扫其室庭陈饮食有八簋也圎曰簋天子八簋肥牡即肥羜也天子谓同姓诸侯曰伯父诸侯谓同姓大夫亦曰伯父其异姓则曰伯舅如齐姜姓非同姓故左氏以谓伯舅耋老呼齐爲伯舅则鲁与衞多称叔父者以其同姓也咎过也此言既有肥羜以速诸舅宁适不来微我有咎其意与上章同衍者毛氏以爲美苏氏以爲多当从苏说笾豆有践践陈列也言酾酒之多肥羜之美欲使兄弟无相踈远也糇食也民之所以失德而见谤讪者以干糇之食而见过于人爲天子者安可不设酒食而见恨于兄弟乎有酒湑我无酒酤我此则言百姓之求友也湑莤之也左氏尔贡包茅不入王祭不共无以缩酒酤者毛氏曰一宿之酒也郑氏曰买也然按説文曰酤一宿酒也又曰沽也是毛郑之说皆是按论语沽酒市脯不食沽酒即买也今且据论语爲信坎坎鼔声宛丘之诗曰坎其击鼔是也蹲蹲舞貌诸家之说皆以卒章爲天子之燕朋友如诗所谓有酒湑我无酒酤我此乃庶人之事安得爲王者乎孔子尚沽酒市脯不食岂得爲王者燕朋友之礼乎然上章既言天子求友此章则言庶人化之而敦朋友之好焉有酒则莤之无酒则沽之又舞我鼓我以相燕乐且述其志而告之曰及我闲暇日而饮此湑以爲燕乐故曰迨我暇矣饮此湑矣
　　论曰孔子曰君子笃于亲则民兴于仁故旧不遗则民不偷所谓笃于亲则民兴于仁则于角弓之诗见之矣故旧不遗则民不偷于此诗见之矣如陈胜之既立也故人入见或言客愚无知专妄言轻威胜斩之诸故人皆引去由是无亲胜者陈胜之兴故人犹且杀之况其踈者乎冝其众之不附也光武幼与严子陵游同学及其即位常引陵入内共偃卧陵以脚加帝腹上明日太史奏客星犯帝座甚急帝笑曰朕故人严子陵共卧耳以子陵之傲睨万乘之尊如此光武不以爲怒则其与陈胜之杀故人爲何如哉观东汉之风俗感激尚义虽子陵有以激之然其敦于风俗朋友之义在光武不爲无力由是观之风俗之厚薄皆系于人君之好恶爲人君者可不戒哉黄讲同















　　毛诗集解卷十九
<经部,诗类,毛诗李黄集解>
　　钦定四库全书
　　毛诗集解卷二十　　　宋　李樗黄櫄　撰
　　天保下报上也君能下【户嫁反】下【如字】以成其政臣能归美以报其上焉
　　天保定尔亦孔之固俾尔单【音丹】厚何福不除俾尔多益以莫不庶天保定尔俾尔戬【子浅反】谷罄无不宜受天百禄降尔遐福维日不足天保定尔以莫不兴如山如阜如冈如陵如川之方至以莫不増吉蠲【吉反】为饎【尺志反】是用孝享禴祠【似辞反】烝【之丞反】尝于公先王君曰卜尔万寿无疆神之吊【都厯反】矣诒【以之反】尔多福民之质矣日用饮食羣黎百姓徧为尔徳如月之恒如日之升如南山之寿不骞【起防反】不崩如松柏之茂无不尔或承
　　李曰自鹿鸣至伐木言君所以下下也君能下下则政无不成矣君能下下以成其政则臣能归美以报其上报施之理然也孟子曰君之视臣如手足则臣视君如腹心君之视臣如犬马则臣视君如国人君之视臣如土芥则臣视君如寇雠葢君之待臣也厚则臣之报君也亦厚君之待臣也薄则臣之报君也亦薄茍君不能下下则臣安能归美以报其上哉孔氏曰诗者志也各自吟咏六篇之作是非一人而已以此为答上篇之歌者但圣人示法义取相成次鹿鸣至伐木于前此篇继之于后以着义非此固答上篇也此説是也天保定尔亦孔之固者保安也葢言天之保定我君其位甚固也单毛氏曰信也或曰厚也郑氏曰尽也苏氏亦从郑训王氏曰单厚也厚下之至也郑氏以为厚天下之民王氏以为厚下据此章方言人君之受福未及论民之福也厚但言其受福之厚也除毛氏曰开也程氏曰更新也王氏曰除旧寘新也此言天之保定我君其位甚固俾之单厚凡有所福无不与之又与之以福禄俾尔多益以莫不庶以见其受福之多也郑氏以为每物益多非也欧阳氏曰俾尔多益而众也戬谷福禄也罄无不宜罄尽也言天保定我君与之福禄无所不宜也既无所不宜又受天百禄而又降尔遐逺之福汲汲然受之而不足也犹曰惟日不足是也欧阳公曰既曰何福不除矣又曰俾尔戬谷矣又曰无所不宜受天百禄又曰降尔遐福其所以慇懃重复如此而犹曰惟日不足者大抵诗之六章文理重复以见人臣爱上之徳深且至也夫以福禄日至而犹欲其无有止足非爱君能若是乎王氏以为何福不除为人君之福以莫不庶为人君之禄罄无不宜为人臣之福受天百禄为人臣之禄则是以一章为君二章为臣非也王氏之説本于郑氏郑氏曰天使女祈福禄之人谓羣臣也夫君受福禄之多而后及于人臣也然此诗是臣归美于君当説人君不当以为人臣也天保定尔以莫不兴天之保定人君使国家无不兴盛髙平曰陆大陆曰阜大阜曰陵山脊曰冈如山之髙如阜之大如冈之弥髙如陵之弥大又如川之浸长而莫不増多也吉善也蠲洁也饎酒食也享献也春曰祠夏曰禴秋曰尝冬曰烝公毛氏曰事也郑氏曰先公谓后稷至诸当从郑氏之説孔氏曰经于公上不言先者以先王在公后王尚言先则公为先可知欲省文以完句也如击鼓之诗序言使公孙文仲将而诗特言从孙子仲葢省文也此不言先而言于公者亦省文也君曰卜尔为王卜也郑氏曰尸嘏主人神辞也不如程氏以为君使卜之设辞也此章君既享福禄之盛用报其先祖善洁其酒食之馔以致孝享于公先王其所献者有四时之祭往祭于先公先王既祭而君使卜之卜得有万夀无疆之兆乃设为之辞也非实使之卜也王氏曰先禴后祠禴厚而祠薄先烝而后尝烝厚而尝薄此非也赵伯循云按周礼记四时之祭名云春祠夏禴秋尝冬烝公羊所记亦同而此诗乃曰禴祠烝尝其文与周礼异协韵故尔其实祠禴尝烝不以厚薄为先后之序也孔氏曰诗以便文故不依先后吊至也诒遗也言多福至矣而百姓亦受其福也质毛氏以为成程氏以为实皆不如王氏之説王氏曰神无所出其灵响也诒尔多福而已民无所施其智巧日用饮食而已以见民之和平无有诈欺矣百姓毛氏以为百官族姓然百姓自古有二有所谓百官族姓者有所谓庶民者书言平章百姓者百官族姓也论语曰修己以安百姓者庶民也此言羣黎百姓则当以为民不当以为百官族姓也言天下之民受其赐无有巧伪惟日用其饮食而又效上所为徧为尔徳无不顺也恒郑氏以为月之上而就盛其字从逆不从行今则从行不从逆当从王氏作恒久説言如月之恒久如日之升如南山不亏而不坏如松栢之茂盛皆悠久之状也以言人君之福兴而未艾也无不尔或承者郑氏曰青青相承无衰落也欧阳曰上六章之所陈者使我君皆承之也皆不如王程之説王氏曰松柏之茂盛无不承其庇覆葢人君受福普天之下无不受其赐也论曰诗曰自求多福孟子曰祸福无不自己求之者葢人君之受福不在于祷祝之间使人君无徳则虽祷祝而其福亦不加益人君有徳虽不祷祝而其福亦不加损惟其臣报上之心切所以必愿其君受福之多也然君之所致此葢由下下以成其政此所以自求多福也观江汉之诗曰厘尔圭瓒秬鬯一卣告于文人锡山土田于周受命自召祖命虎拜稽首天子万年虎拜稽首对王休作召公考天子万夀宣王之于召虎宠任可谓専矣召虎思之无以报其徳惟曰天子万夀而已以是知人臣所以报君非此无以见其诚也
　　黄曰自天保以上五诗皆文王燕羣臣劳使臣遣使臣燕兄弟朋友之乐章也天保一诗其臣下答其君歌燕之乐章与故曰下报上也君能下下以成其政臣能归美以报其上焉窃尝为之説曰人君惟不自有其尊故能成其尊谦者益之地满者损之藏使人君自恃其能而不复资臣之能则臣亦将自矜其能而不复逊其君之能矣君能下下以成其政则君不敢忽其臣臣能归美以报上则臣不敢忘其君此天道下济而光明地道卑而上行之理也故天保一诗皆羣臣爱其君而愿之之辞爱之之心无时而穷则愿之之辞亦无时而穷非故以是媚其君也诚以吾之所欲然期天理之必然而亦因以为当然也曰天保定尔亦孔之固如亲卜之于天曰君曰卜尔万夀无疆如亲卜之于神曰何福不除罄无不宜欲其备天下之福也曰降尔遐福维日不足欲其享无穷之福也曰以莫不庶以莫不兴以莫不増以见其非止一身之福而子孙之福也终之曰无不尔或承以见天地鬼神山川草木昆虫禽兽臣民百姓无不頼之而非止一人之福也如山如阜如冈如陵如川之方至如月之恒如日之升如南山之夀如松柏之茂广譬曲喻言有尽而意无穷岂周人之媚其君哉予尝三复是诗而见君子爱人之意曰俾尔单厚以信厚之徳期于君也曰吉蠲为饎是用孝享则奉先思孝之意也曰民之质矣日用饮食羣黎百姓徧为尔徳则敛福锡民之意也是数者皆所以受福之资与详其喻于形容之中而寓其意于劝戒之际此臣报君之志也学诗者试以是思之
　　采薇遣戍役也文王之时西有昆夷之患北有玁【音险】狁【音允】之难以天子之命命将【子向反】率【所类反】遣戍役以守卫中国故歌采薇以遣之出车以劳【力报反】还枤【大计反】杜以勤归也
　　采薇采薇薇亦作止曰归曰归嵗亦莫【音暮】止靡室靡家玁狁之故不遑啓居玁狁之故采薇采薇薇亦柔止曰归曰归心亦忧止忧心烈烈载饥载渇我戍未定靡使归聘采薇采薇薇亦刚止曰归曰归嵗亦阳止王事靡盬不遑啓处忧心孔疚【久又反】我行不来彼尔维何维常之华彼路斯何君子之车戎车既驾四牡业业岂敢定居一月三防驾彼四牡四牡骙骙【求归反】君子所依小人所腓四牡翼翼象弭【弭氏反】鱼服岂不日戒玁狁孔棘昔我往矣杨柳依依今我来思雨【于付反】雪霏霏行道迟迟载渇载饥我心伤悲莫知我哀
　　李曰遣戍役也言文王为西伯之时西有昆夷之患诗所谓薄伐西戎是也北有玁狁之难诗所谓玁狁之故是也既有戎狄之难遂以纣命命其将帅遣屯戍之役以扞卫中国其遣也则歌采薇之诗其归也则歌出车枤杜之诗出车之诗所以劳将帅枤杜之诗所以劳戍役于出车言劳还于枤杜言勤归但变其文耳昆夷则言患玁狁则言难亦不必分别也此诗则遣将帅与戍役而序但以遣戍役为言者孔氏云将帅者与君同其忧其戍役则身处卑贱非有忧国之情不免君命而行文王为恤之情深殷勤于戍役简略于将帅故此篇之作以遣戍役为主此説非也夫将帅所以统戍役岂可轻哉文王岂有简略将帅之意此诗序言遣戍役则遣将帅可知矣不必为是説也薇菜茎叶皆似小豆蔓生其味亦如小豆藿可生食作生也言始遣戍役之时薇已生矣当采薇之时遣之则何时而归乎其得归则嵗已暮矣其所以舎其室家者以玁狁之故其所以不遑安处者亦以玁狁之故言吾之所以遣戍役者非吾之本心但以昆夷之患玁狁之难不可得而辞尔以民之劳苦皆归罪于玁狁则无有愁叹之心矣柔始生而柔脆郑氏于薇亦作止则谓今薇生矣先辈可以行孔氏曰先辈可以行言先对后之辞则二章为中辈三章为后辈矣首章二月下旬遣二章三月上旬遣三章三月中旬遣以中章为三月上旬遣诗中无此文而创为此説不可信也苏氏则以为遣戍役而戒其期曰薇可采而行而督之曰薇亦作矣可以行矣始言薇作次言薇柔终言薇刚言时日已晚不可复留也葢以刚柔为士卒未行亦不可从王氏则谓戍役之久且又采薇食之而已王氏以为嵗暮之时孔氏以为三月上旬其异同如此然不必指时以为説薇亦作止是始遣戍役之时薇始生也其后薇始长而柔又其后薇始壮而刚以见天时之变如此亦犹昔我往矣杨柳依依今我来思雨雪载涂亦言天时之变尔忧其归期之晚而忧心烈烈者忧之状也其所以忧心烈烈者则载饥载渇也孔氏曰汝所以忧心烈烈者以道路之中则有饥而有渇劳苦甚矣诸家皆从其説是以饥渇为真饥渇程氏则以为如饥渴其説固善然观下文言行道之迟迟载饥载渇则又似真饥渇矣当从诸家之説我戍未定靡使归聘言我屯戍于此未得底定无人可以归问家之安否苏氏则谓聘于天子此诗所言大抵言室家之情亦如东山诗不得以为聘天子也阳者十月为阳郑氏以为坤用事嫌于无阳故以名此月为阳王氏以为阳用事此则非也王事靡盬言我之于王事无不坚固故我不遑安处也王氏曰啓则居之也处则方之也不遑居者以言从戍役之事而不遑居也不遑处者以言居戍役之地而不遑处也以居为从征役之事以处为居戍役之地亦妄生分别也忧心孔疚我行不来者忧心甚病我去而未得归也来与今我来思之来同尔毛氏以为华盛貌言尔然而盛者何物也乃常之华也以喻路车之盛者何人之车也乃君子之车也王氏曰常之华上承下覆甚相亲比犹之路车将帅乗之以庇其下师徒恃之以载其上上载下庇甚相亲比郑氏则谓棠棣华鄂相亲其下尽力以事上言当如棠棣然也如棠棣之华鄂不韡韡以喻兄弟之相亲比则可以上承下覆为説此诗但言路车之盛不必上承下覆为説也业业壮也一云马行不止貌戎车既驾而四牡又壮吾敢安居必欲一月之间而有三防所谓一月三防者非是果有三防但言士卒之鋭皆有胜敌之心欲其如此也郑氏乃谓侵也伐也战也此説泥矣驾彼四牡骙骙然而强徤此乃君子所依小人所腓郑氏以为腓当作芘好改字不可从也苏氏乃谓腓辟也小人所恃以辟难以腓为辟难不知有何所据程氏则谓腓从动之义人之腓在股下足上身行则从动也葢程氏解易咸其腓亦以腓从动为义且从其説言此车乃君子所处小人则从而动也翼翼闲也象弭者尔雅曰弓无縁者谓之弭孙炎曰不以系束骨饰两头者也以象骨为之故谓之象弭毛氏谓弓反末也所以解紒也鱼服矢服也以鱼皮为之左归夫人鱼轩服防曰鱼兽名则鱼皮又可以饰车亦可以为矢服也车马之备器械之修岂不日相警戒但以玁狁甚急而不可缓也其我昔往戍役之时则杨柳依依然而生今我来归则雨雪已霏霏而下则是嵗晚而归矣行道迟迟然而久又有饥渇之苦我心所以伤悲莫有知我哀者岂真莫我知哉此诗言遣戍役而谓莫知我哀是深知之矣论语曰三分天下有其二以服事殷周之徳其可谓至徳也已矣以文王之徳较之于纣其昬明不同文王三分天下有其二纣徒得其一其势又不同也然文王尚以纣之命遣将帅与戍役则是文王之心其尊王之至如此所谓有事君之小心但于遣将帅见之矣后世如齐威晋文非无功也侵伐围战皆不本天子之命其功虽可嘉而其心可谓专矣此文王之所以为不可及也吕吉甫尝云其遣也则豫述其还归之事其还归也又不忘其行役之劳故采薇出车杕杜之诗其遣劳帅役之事虽不同而序其往反始终之情而悯之则一也葢其始以序其劳苦之事以遣之则是恤之也厚矣呉起之为将也卒有病疽起为吮之卒母闻而哭之人曰子卒也而将军自吮其疽何哭为母曰非然也往年呉公吮其父其父战不旋踵而死于敌呉公今又吮其子妾不知其死所矣是以哭之惟呉公所以待之也厚其卒必将以死报之今文王遣戍役其遣之时已知其劳苦则士卒之心当如之何是必思所以报其上也黄不讲
　　出车劳【力报反】还【音旋】率【所类反】也
　　我出我车于彼牧矣自天子所谓我来矣召彼仆夫谓之载矣王事多难【乃旦反】维其棘矣我出我车于彼郊矣设此旐矣建彼旄矣彼旟【音余】旐斯胡不旆旆【音背】忧心悄悄【七小反】仆夫况瘁【音悴】王命南仲往城于方出车彭彭旂旐央央天子命我城彼朔方赫赫南仲玁狁于襄昔我往矣黍稷方华今我来思雨雪载涂王事多难不遑啓居岂不怀归畏此简书喓喓【于遥反】草虫趯趯【吐厯反】阜螽未见君子忧心忡忡【勅中反】既见君子我心则降赫赫南仲薄伐西戎春日迟迟卉【许贵反】木萋萋仓庚喈喈采蘩祁祁执讯获丑薄言还归赫赫南仲玁狁于夷
　　李曰采薇序言文王命将帅遣戍役将帅戍役合而为一诗今劳还之诗则出车与枤杜分而为二诗者郑氏曰遣将帅及戍役同歌同时欲其同心也反而劳之异歌异日殊尊卑也礼记曰赐君子小人不同日此説尽之矣此章葢言承文王命急于趋事而出不敢缓也荀子曰大子召诸侯诸侯辇舆就马礼也遂举此诗云我出我车于彼牧矣自天子所谓我来矣荀子之意则以出车为诸侯赴天子之召然按此诗乃南仲出车非是诸侯之赴召也葢古人观诗不拘诗之文故其言及此毛氏曰出车就马于牧地王氏曰出车于牧就马故也此葢本荀子之説然未必得诗人之意苏氏曰其将北伐也出车于郊牧即郊也诸家皆以出车就马于牧地苏氏则以于彼牧者即是郊也此説为简劲按尔雅曰郊外曰牧此章言牧与下章言郊同义但其字异尔其所以出车于郊自天子之所命我而出征也惟天子命我而出征于是命仆夫载而行之其所以召仆夫遑遽如此则以王家之事多难不可不急也观其命仆夫如此则当时将帅其心可知矣我出我车于彼郊矣设此旐矣建彼旄矣此葢言旂章之盛也蛇曰旐言设此旐矣又建其旄于干之首毛氏曰旄干旄也鸟隼为旟旆旆毛氏曰旒垂貌王氏曰未有事故不旆也苏氏曰君子勇于从事惟恐旟旐之不旆旆与仆夫之甚瘁不如其志也此皆非诗人之意也此葢南仲出征之日下令军中曰彼旟旐何不旆旆乎以见其车旗之盛也如左昭十三年晋人治军建而不旆壬申复旆之诸侯畏之则旆者将战之象也忧心悄悄言南仲之心则忧而悄悄临事而惧其仆夫之人亦为之憔悴况瘁甚瘁也以仆夫犹且惟悴则南仲之心可知矣王命南仲毛氏曰殷王也苏氏曰纣得命文王而不得命南仲故王乃为文王不得为纣此説甚善此乃文王命南仲者以有天子之命城彼朔方此正序所谓以天子之命命将帅是也惟其天子之命如此故称南仲之贤赫然而显盛从此征玁狁于是而除之襄除也王氏曰襄之言胜也以襄为胜无所经见墙有茨之诗曰不可襄也则襄是除也昔我往矣黍稷方华观此诗言此二句又似南仲之出车当黍稷方华之时而往然此诗继于采薇之后文王出师采薇之诗则以春初而往不应于黍稷方华而出师也故为可疑郑氏曰六月时也以此时始出垒唐孔氏曰春末而行当以夏初到朔方也既至朔方将设经略五月尚犹停息六月乃始出垒此説虽迃曲今当且用之今我来思来思来归也思语辞也方其归也雨雪载涂言其出戍之久也其所以出戍之久者则以多难之故无暇于啓居也非是无怀归之心所以畏戒命耳古者邻国有急以简书相告则奔命而救之左氏曰同恶相恤之谓也正此是也喓喓草虫此章皆言其室家之辞喓喓草虫与草虫之诗其意一同但当从草虫之説观下文未见君子忧心忡忡既见君子我心则降皆是言妇人之情郑氏曰喻近西戎之诗侯闻南仲既征玁狁将伐西戎之命则跳跃而郷望之如阜螽之闻草虫鸣焉程氏曰草虫阜螽其类相应民心之望王师犹是也此皆过论此葢言妇人之情妇人谓草虫鸣则阜螽跃已之于君子犹是也故未见君子则其心忧惧既见君子则其心降下也赫赫南仲薄伐西戎言其成功之如是也春日迟迟此又言其春归时春色之暄和如此则其乐可知也言当春色之舒缓草木之茂盛黄鸟之和鸣其在野之中则采蘩之人祁祁而众多而汝乃于此时执讯获丑而归则其乐为何如哉讯问也囚之可问也丑众也赫赫南仲玁狁于夷夷平也又美南仲之成功如此夫诗之序可疑者非一如此篇言王命南仲如从毛氏之説以王为殷王则与序不相合其説为可疑若从苏氏之説以王为文王然亦窒碍而不通夫文王未尝生时称王其所以称王者后世追称尔不应文王之时作此诗也然采薇之序曰文王之时命将帅遣戍役以守卫中国则是文王之时作此诗岂文王之生时称王乎此诗序为可疑者也大抵去古既逺无所考据如此诗既言旐又言旟又言旂者唐孔氏曰杂互陈之则军之诸帅有建之者矣然周礼王载大常诸侯载旂军吏载旗郊野载旐百官载旟则是旂者诸侯之所建不应南仲非诸侯而建此然此犹可説也文王之时周礼未作旂未必诸侯之所建旐未必郊野之所建皆不可得而知也至于王氏不知王与天子之説乃以为军旅之事仰得天俯得人然后动此其所以或称王或称天子也则其言不通至班固作汉书匈奴传又引此诗出车傍傍旂旐央央为宣王命将帅征伐北狄葢诗之作去圣逾逺不可深信也
　　黄曰曰自天子所曰天子命我以见纣虽不道而文王事纣之心未尝敢变征伐自天子出我不敢专所谓有事君之小心者于此可见岂若齐晋之名为尊周而实欲专权也哉
　　杕杜劳还役也
　　有杕之杜有睆【华板反】其实王事靡盬继嗣我日日月阳止女心伤止征夫遑止有杕之杜其叶萋萋王事靡盬我心伤悲卉木萋止女心悲止征夫归止陟彼北山言采其杞【音起】王事靡盬忧我父母檀车幝幝【尺善反】四牡痯痯【古缓反】征夫不逺匪载匪来忧心孔疚期逝不至而多为恤卜筮偕止防言近止征夫迩止
　　李曰杕杜特生之杜也睆者实貌毛氏曰杕杜犹得其时蕃滋役夫劳苦不得尽其天性是也葢言特生之杜犹且睆然结实而得其所征夫行役乃不得安其室家曽杕杜之不若也苏氏曰君子行役则妇人独任其家事如特生之杜而负有睆之实言弱而不能胜也此説不如毛氏继嗣我日言其行役以日继日无有休息之期也阳十月也此葢言特生之杜得所如此征夫所以不如杕杜则以从于王事也无不坚固日夜不息至十月阳止可以归矣而犹未至故其室家伤悲则曰征夫今已遑暇矣胡为而不归哉有杕之杜至征夫归止亦是上章意陟彼北山言采其杞此又言时物之变也惟其时物之变征夫可以归矣何为而不归哉郑氏曰杞非常菜也而升北山采之托有事以望君子其文与上不相贯此説亦未尽诗人之意王氏曰陟山之髙而以采杞故也采杞则以杞为可食故也此説迂曲甚矣苏氏曰山之草木非一也而独采其杞则山尝有余矣今王事靡盬非独以病行者也又以忧其父母曽山木之不如也此説与王氏亦不甚相逺窃意以为此二句正犹草虫之诗言陟彼北山言采其薇言采其蕨皆以见时物之变感其君子久出思得以见之非有他义也父母者孔氏曰谓其夫也其夫谓其父母者己尊之又亲之此葢曲説此但君子久于行役以王事无不坚固故其父母亦忧怀之安得以父母指为夫邪檀车以檀为车也大明之诗曰檀车煌煌正与此类幝幝敝貌痯痯罢貌此言君子久于行役以檀为车而至于敝以四牡而至于罢而征夫又近而不逺胡为而不归哉此皆望其归之之辞也君子不装载不为来归使我心孔病矣昔与我期今又不至使我多为忧也至于卜之筮之又防其卜筮之言皆曰近也则征夫将迩矣皆是望其归之辞也观此诗言王事靡盬忧我父母何以异鸨羽之诗言王事靡盬不能艺稷黍父母何怙期逝不至亦何以异于采緑之诗言五日为期六日不詹然鸨羽采緑之诗乃以为刺而此诗乃以为美者何也葢鸨羽采緑之诗下之人自诉其劳苦而上之人不知之此其所以可刺下之人劳苦而上之人知之此其所以可美至于忧心孔疚我行不来亦何异于道之云逺我行不来昔我往矣黍稷方华亦何异于小明之诗曰昔我往矣日月方除皆其文不同而意则同学者之于诗当求其意不可泥于句此学诗之法也
　　黄曰鸨羽小明与此诗同意然彼以下之人自诉其劳苦而上不知之此其所以可刺此以下之人初不自言其劳苦而上自知之所以为可美也
　　鱼丽【力驰反】美万物盛多能备礼也文武以天保以上治内采薇以下治外始于忧勤终于逸乐故美万物盛多可以告于神明矣
　　鱼丽于罶【音柳】鲿【音常】鲨【音沙】君子有酒防且多鱼丽于罶鲂鳢君子有酒多且防鱼丽于罶鰋鲤君子有酒防且有物其多矣维其嘉矣物其防矣维其偕矣物其有矣维其时矣
　　李曰鱼丽之诗美万物之繁多也以鱼丽观之则万物可知矣惟其万物之盛多故可备礼也序诗者又推其万物盛多之由葢由文武以天保以上之三诗以治中国采薇以下之三诗以治夷狄其初则忧勤以致内外之治内外既治皆无事矣故终于逸乐故万物滋多则可以歌诗而告于神明也采薇之诗以为文王既有异同而常棣之诗则曰闵管蔡之失道故作常棣焉闵管蔡之失道正在成王之世而此序乃以为文王之诗以见诗序非出于一人之所作葢无疑也罶曲梁也尔雅曰嫠妇之笱谓之罶孙炎曰罶曲梁其功易故谓之寡妇所作也丽厯也鲿説文曰黄杨鲨一名吹鲨陆元恪曰鱼狭而小常张口吹沙鲂今之青边也鳢今之鳢也鰋额白鱼也鲤今之赪尾也以寡妇之笱而获鲿鲨鲂鳢鰋鲤如此之多足以见物之盛多也陆农师曰鲿鱼黄鲂鱼青鳢鱼鰋鱼白鲤鱼赤又鲿鲨小鱼鲂鳢中鱼鰋鲤大鱼又谓鲿鲨长鱼鲂鳢之鱼则一方一圆鰋鲤之鱼则一俯一仰又鲿鲨鲂其性浮鳢鰋鲤其性沈陆农师之意以谓五色之备而小大长短浮沉之不同葢以见其盛多也然陆元恪乃谓鲿鱼之有力而解飞不知有何所据而云君子有酒防且多于是君子为酒醴以荐之其物如此之多也郑氏以君子有酒防为絶句而下章皆如此君子有酒防且多言酒美而此鱼又多君子有酒多且防言酒多而此鱼又美君子有酒防且有言酒美而此鱼又有然按下文言物其多矣维其嘉矣物其防矣维其偕矣物其有矣维其时矣皆是言万物之多不必言酒与鱼也此葢言君子为酒醴以宴乐之而其物防且多多且防防且有也物其多矣维其嘉矣以其物之多而又嘉矣物其防矣维其偕矣以其物之防而又齐矣物其有矣维其时矣以其物之有而又得其时矣皆是言万物之盛多也哉
　　论曰中庸曰惟圣人为能尽其性能尽其性则能尽人之性能尽人之性则能尽物之性葢先王之治天下至于使人民繁庶户口滋殖不足为治功之盛若鸟兽草木皆得其性然后可以见治功之最盛也所以致此者亦有由焉语曰焚林而兽明年无兽竭泽而渔明年无鱼鱼之竭泽可以为一时之富不可以为常惟其取之有时用之有节则可以为不伤孟子曰数罟不入汚池鱼鼈不可胜食也斧斤以时入山林材木不可胜用也则知取之多者则其所得者少取之少者则其用为无穷此治乱之所以异也黄曰尽己之性而后能尽人之性尽人之性而后能尽物之性文武之治始之于身推之于人而及之于物自其内外之已治而至于万物之盛多此孟子所谓鱼鼈不可胜食也圣人之治至于鸟兽昆虫无不咸遂而后为极至一物不得其所则于圣人之治有阙然者然则必曰鱼之多者以微者言之也诗人之言万物不得其性必曰鱼在在藻言丰年之兆必曰众维鱼矣亦是此意至末一章言物其多矣维其嘉矣物其防矣维其偕矣物其有矣维其时矣此则合万物而言不必专指酒与鱼也文武之治功至此而成矣故曰可以告于神明矣此文武之小雅所以至此而尽欤
　　南陔【古哀反】孝子相戒以养也
　　白华孝子之絜白也
　　华黍时和歳丰宜黍稷也
　　有其义而亡其辞
　　李曰六篇皆以秦火之后而亡其辞其辞既亡则其义不可得而知毛氏今于南陔则曰孝子相戒以养于白华则曰孝子之絜白于华黍则曰时和嵗丰宜黍稷于由庚则曰万物得由其道于崇丘则曰万物得极其髙大于由仪则曰万物之生各得其宜皆是意度之耳郑渔仲曰诗多以首二字或篇中次取二字或一字以为题如螽斯樛木之类皆是即物而命或赋或喻故一篇之义全属题中如竹竿君子阳阳大东四月之类一篇之义不全属题中丰还之类一篇之义全不在是但説篇中一两字尔此六章有题无诗作序者但考两字便率意作一篇之序此説是也夫言诗正如言书其亡书序虽存亦不可以强通诗既亡其辞又无其文安可以强通乎毛氏以意度之其后束晳又以毛氏之意作补亡是益其惑也黄曰此三篇诗已经秦火煨烬而亡其辞辞虽亡而义不可亡则三篇亦可想而见也南陔孝子相戒以养则见其风俗之美而孝子皆相率以养其父母也白华孝子之絜白则见君子之爱其亲而思全其身惟恐有所玷汚也华黍时和歳丰宜黍稷则见王者之治至于位天地育万物而中和之极致也即其义可以悟其意即其意可以知其辞然束晳之补亡诗则过矣
　　南有嘉鱼之什诂训第十七　　　　小雅
　　南有嘉鱼乐与贤也太平之君子至诚乐与贤者共之也
　　南有嘉鱼烝然罩罩【张教反】君子有酒嘉賔式燕以乐南有嘉鱼烝然汕汕【所谏反】君子有酒嘉賔式燕以衎【苦旦反】南有樛【居虬反】木甘瓠【音防】累【力追反】之君子有酒嘉賔式燕绥之翩翩者鵻【音佳】烝然来思君子有酒嘉賔式燕又思李曰唐孔氏以太平君子当成王之时君子之人已在位有职禄皆有至诚笃实之心乐与在野有贤徳者共之于朝而有之愿俱得禄位共相燕乐然以诗之文势观之其曰太平之君子葢指成王无疑也孔氏以君子为贤者不以为成王非也此诗言太平之君子至诚得贤者与之共天位食天禄则其尊贤乐善之心无有穷已故作是诗也南有嘉鱼郑氏曰南方有善鱼郑氏意以为善鱼是鱼之美者王氏亦曰嘉鱼以言民之贤者有养人之嘉祉亦是以嘉鱼为鱼之善者按左太冲蜀都赋嘉鱼出于丙穴先儒曰丙穴在汉中沔阳县嘉乃是鱼名也故陆农师曰嘉鱼鲤质鳟鲫肌肉甚美食乳泉出于丙穴则知嘉鱼者乃是鱼之一种也烝久也罩者尔雅云篧谓之罩李廵云篧编细竹以为罩捕鱼也罩罩非一罩也此诗以鱼喻贤者鱼之为物游于水中可谓难致者也而人乃能久而以罩得之此其所以得鱼也贤者处于山林岩阿之下亦可谓难致之矣而太平之君子乃能至诚而乐与之而置之于朝以见君得贤也君子有酒嘉賔式燕以乐言君子有酒以与贤者宴乐则其与贤可知矣汕汕説文曰鱼游水貌然罩既是取鱼则汕亦是取鱼也故毛氏云撩也撩或作樔郑氏曰撩者今之撩罟也尔雅云罺谓之汕陆农师云太平之君子至诚乐与贤者共之而所以求者上笼之如罩下撩之如汕至诚之道也淮南子曰罩者抑之罾者举之为之虽异得鱼一也观此则知诗人先言罩后言汕者以见其求贤无方也衎亦乐也南有樛木甘瓠累之言南方有樛然下垂之木甘瓠之草得以累蔓之风之所言后妃逮下则言后妃无嫉妒之心以喻樛木此言人君能以礼待人臣亦如樛木下垂而甘瓠累之则贤者亦将翕然而赴人君之求矣君子有酒嘉賔式燕绥之绥安也鵻一宿之鸟言翩翩然者乃鵻鸟也鸟久而求集于此郑氏喻贤者有专一之意于我我将久如而来迟之也此説固非矣而苏氏又以君臣父子为説亦为不通葢此诗先以鱼取喻以见其求贤之切次言樛木以见其礼下之笃末又言鵻以见其贤者之羣然如鵻之来集也思语辞也既燕而又思之以见其至诚有加而无已也
　　黄曰东坡尝曰天下无事则公卿之言轻于鸿毛天下有事则匹夫之言重于太山此非智有所不及而明有所不察缓急之势异也唐太宗以大乱之后欲致太平则専任魏徴至贞观之后则渐不克终徳宗当播迁之中则姑存陆贽明皇当富庶之后而乃好近小人葢天下无事之际则人君有自足之心自足之心萌则谓天下无事于贤者矣虽勉强与贤而非出于中心之所乐则不能久矣成王视天下不足为乐而惟贤者为可乐非至诚能若是乎念皎皎之白驹而思今朝之永思渠渠之夏屋而叹无余之食此皆不能乐与贤之讥也髙宗思贤佐而傅説梦文王善养老而太公归火不与燥期而就水不与湿期而流人若苟有好贤之心则贤者将自至故曰烝然来思也
　　南山有台乐得贤也得贤则能为邦家立太平之基矣南山有台北山有莱乐只君子邦家之基乐只君子万夀无期南山有桑北山有杨乐只君子邦家之光乐只君子万夀无疆南山有【音起】北山有李乐只君子民之父母乐只君子徳音不已南山有栲北山有杻【女久反】乐只君子遐不眉夀乐只君子徳音是茂南山有枸【俱甫反】北山有楰【音庾】乐只君子遐不黄耉乐只君子保艾尔后李曰台者夫须也陆玑防云旧説夫须莎草也可以为蓑笠莱者草也陆元恪曰莱草名其叶可食今兖州人蒸以为茹谓之莱烝此诗言得贤以南山壮山为言者葢言国之有贤者如山之有草木以自覆葢也诗言山有苞栎隰有六驳是言山之有草木以喻国之有贤者如山有乔松隰有游龙亦是山之有草木以喻国之有贤者国而无贤则空其国矣山而无草木则空其山矣孟子曰不信仁贤则国空虚左传曰师慧过宋朝将私焉其相曰朝也慧曰无人焉相曰朝也何故无人慧曰必无人焉若犹有人岂其以千乗之相易淫乐之蒙必无人焉故也【见襄十五年】是时在宋朝非无人也以千乗之相易淫乐之蒙谓之无人可也观此则知舜之有五臣武王之有十人其贤才止于如是谓之有人可也其后至幽厉之时垂绅搢笏朱紫满朝谓之无人可也惟国之有贤如山之有草木以自覆葢故人君乐得贤者则可以为邦国之基本也非特可以为基本又且享万夀之报也无期者言夀考无有定期也邦家之光言为邦家之光辉也无疆亦与无期同意乐只君子民之父母言能乐只君子可以为民之父母也葢其所得者皆贤人君子而其所施者亦不忍人之政则民得所亲矣徳音不已言其令闻合于众听无有休已也栲者山樗也杻者檍也遐不眉夀郑氏曰言其近眉夀也不如程氏曰犹云不遐逺眉夀乎下章言遐不黄耉亦是此意徳音是茂言其令闻之茂盛也枸者枳枸也陆氏曰树髙大似白杨有子着枝端大如指长数寸今谓之木蜜楰者防梓也陆氏曰其树叶木理如楸山木之异者今人谓之苦楸黄耉言其髪黄而面如耉也保安也艾养也已既享其万夀其遗爱又及于后昆也此诗言众多之木大抵以见得贤之多也王氏曰台为贱者所衣莱为贱者所食桑可以衣杨可以为宫室器械之材樗可以为车之巾杻可以为弓弩之干枸有美食楰有文理而又髙大中宫室器械之材观此数木虽是如此然诗人之意只言山之有草木以喻国之有贤者若必一一为説则拘矣尝观君奭其言文王之臣自虢叔而下太公毕公皆不与焉孔子称周有八士自虢叔闳夭而下亦不与焉周之多士可知矣其多士如此而成王犹且求之如是葢人君之求贤不可谓贤才众多如是而不求也国之有贤才譬犹山泽之有珍宝求之不已珍宝随至无不如意然观南有嘉鱼南山有台之诗以见成王得人之多如此及观卷阿之诗召公又戒成王求贤成王求贤如此其切而召公又戒之以见人君求贤之心不可一日忘也一日少【原阙】　　之心生矣此召公所以戒成王也当是时非特成王之求贤而周公又能吐哺握髪以待士周公求贤也又如此君臣之间皆以求贤为急此周之所以为多士也
　　黄曰成王之时周公居左召公居右毕公荣公之列布在邦国贤已用矣而犹曰得贤既醉之太平凫鹥之守成治已极矣而犹曰立太平之基足见成王之心愈足而愈不自足也成王以为治者乱之几安者危之府恃其已治而不能保狃其已安而不知戒虽可以为子孙之荣而非子孙无穷之福也成王之治不为一时计故其求贤之心不能自已此诗所以终言保艾尔后而序以为立太平之基也
　　由庚万物得由其道也
　　崇丘万物得极其髙大也
　　由仪万物之生各得其宜也
　　有其义而亡其辞
　　李迃仲解见南陔篇
　　黄曰得由其道如敛藏顺其时之类得极其髙大如斧斤以时入山林之类得其宜如各遂其长生之类非圣人能尽人物之性致中和之功赞化育之妙安能致此

　　毛诗集解卷二十
<经部,诗类,毛诗李黄集解>
　　钦定四库全书
　　毛诗集解卷二十一　　宋　李樗黄櫄　撰
　　蓼【音六】萧泽及四海也
　　蓼彼萧斯零露湑【息叙反】兮旣见君子我心写兮燕笑语兮是以有誉处兮蓼彼萧斯零露瀼瀼旣见君子为龙为光其德不爽寿考不忘蓼彼萧斯零露泥泥【乃礼反】旣见君子孔燕岂【开在反】弟【音悌】冝兄冝弟令德寿岂蓼彼萧斯零露浓浓旣见君子鞗【徒雕反】革冲冲【直弓反】和鸾雍雍万福攸同
　　李曰泽及四海言其恩泽及于四海之诸侯也郑氏泥于尔雅九夷八狄七戎六蛮谓四海遂以此诗为四夷之长葢此诗统言及天下之诸侯不必分别也蓼毛氏曰长大貌如所谓蓼蓼者莪是也萧尔雅云似白髙茎麤斜生有香气湑毛氏曰萧上露貌说文亦以为露貌郑氏曰萧香物之微者喻四海之诸侯亦国君之贱者露者天所以润万物喻王者恩泽不为逺国则不及也葢郑氏旣以四海为四夷故其说以萧喻诸侯之贱者然诗人之意葢言露之被蓼萧犹泽之及四海若以萧为诸侯之贱者而湛露之诗又以丰草比同姓之诸侯则其取譬为不伦矣王氏以萧香能上达譬诸侯以德善自通于天子此皆强求其义旣见君子我心写兮言诸侯旣见君子则输其情意也苏氏曰其旣见君子也莫不思尽其心之所有以告之亦不必如此说燕笑语兮是以有誉处兮言诸侯旣见天子天子则与之燕而笑语则是以有誉而无间言有处而无失位以誉处为诸侯之事非也据此诗章末句皆是称賛天子之辞如言寿考不忘是天子之寿考也令德寿岂是天子之寿岂也万福攸同是天子之万福也不必作诸侯之事也瀼瀼毛氏曰露蕃貌说文曰露浓貌龙宠也左氏昭公十二年宋华定来聘享之为赋蓼萧弗知又不答赋昭子曰必亡宴语之不怀宠光之不宣令德之不知同福之不受将何以在宴语之不怀则指第一章宠光之不宣则指第二章令德之不知则指第三章同福之不受则指第四章惟以宠光之不宣指二章则以龙为宠是也如长之诗曰受天之龙亦是以龙为宠也为龙为光言天子宣宠光被及于己也其德不爽言天子所以待之者其德无有差忒也冝其享寿考之报而斯民常不忘之也泥泥露之沾濡貌孔燕岂弟言恩意之厚故诸侯甚安之而又且乐易也兄弟同姓之诸侯也天子旣以恩意接之则可以冝其同姓之诸侯亦如所谓宜其家人也王氏言诸侯得以外交兄弟之国无所不宜非也毛氏言为兄亦冝为弟亦冝亦非也令德寿岂言天子旣已如是冝其有令善之德而寿又且岂乐也浓毛氏曰厚貌说文曰露多也鞗辔也革辔首也尔雅曰辔首谓之革郭璞云辔靶也马辔所靶之外有余而垂之者谓之鞗皮为之冲冲垂饰貌和鸾毛氏曰在轼曰和在镳曰鸾郑氏注礼记曰在式曰和在衡曰鸾雍雍鸣之和也此有二说郑氏则曰诸侯燕见天子天子必乗车迎于门王氏则曰乗马路车天子所以好诸侯也有车马则有鞗革和鸾矣此二说皆通万福攸同言天子能如是冝其万福聚而至也
　　黄曰成王即位之初诸侯四朝成王以礼享之故曰泽及四海所谓外薄四海咸建五长则泽及四海言成王之恩及四海之长伯也诸侯之朝于天子未得见也于此则有愿见之心其旣见也则有自慰之心此人之情也故曰我心写兮李迃仲以为此诗末一句皆为诸侯称賛天子之辞此大不然夫是以有誉处兮葢以诸侯之朝而天子与之燕饮而笑语此诸侯之荣而终身有美誉以处其身也是亦为龙为光之意也其德不爽寿考不忘此言人君所以待我诸侯者其德之不差爽如此则我诸侯虽终身不敢忘其德也令德寿岂则非惟不敢忘其德而亦当终身佩服其德也君待我以乐易之德我诸侯其敢不以乐易相与乎万福攸同言诸侯均受天子之福也昭公十二年宋华定来聘享之为赋蓼萧弗知又不荅赋昭子曰必亡宴语之不怀宠光之不宣令德之不知同福之不受则知此诗皆诸侯被天子之泽而欢恱之辞也
　　湛露天子燕诸侯也
　　湛湛露斯匪阳不晞厌厌夜饮不醉无归湛湛露斯在彼丰草厌厌夜饮在宗载考湛湛露斯在彼杞棘显允君子莫不令德其桐其椅【于冝反】其实离离岂弟君子莫不令仪
　　李曰湛湛露茂盛貌晞干也露之沾濡万物非见日则不干譬如天子之燕饮诸侯厌厌而至于夜非醉则不归也厌厌安也夜饮而至于厌厌然而安则其威仪可知也丰草喻诸侯也在宗载考考成也言夜饮之礼在宗室则成之他人则不敢也棘亦是喻诸侯但变其文耳郑氏以为露之在物湛湛然使物柯叶垂喻诸侯受燕爵其仪有似醉之貌欧阳已辟之矣而郑氏于丰草则又以喻于同姓之诸侯于杞棘则喻庶姓之诸侯于卒章则以桐椅喻二王之后诗本不如此皆是臆说显允君子莫不令德言明允之君子皆有令善之德以见其醉而未尝过差也其桐其椅言桐椅之为木其实离离然以垂以譬君子之有威仪也岂弟君子莫不令仪皆是饮酒无失不为酒困也荘子曰以礼饮酒者始乎治卒乎乱夫饮酒而至乎乱非饮酒以礼矣观湛露之诗正所谓以礼饮酒矣天子燕同姓诸侯不可以不厚旣待之厚则易至于失节今也夜饮醉归而不至于乱可谓有节者矣左传曰臣卜其昼未卜其夜夜饮则恐至于无节今也威仪如此非有节而何书曰越庶国饮惟祀又曰德将无醉醉者必至于乱今也威仪如此非有节而何葢非夜饮醉归则无以见其待之之厚非有令德令仪则无以见其饮之有节晋孙季舒尝与石崇酣饮慢傲过度石崇欲表免之裴楷谓崇曰足下饮人以狂药而责人以正礼不亦乖乎崇乃止夫饮酒而不责人以礼是晋人放旷之俗然也若先王盛时岂有饮酒而不能由礼者哉令诵湛露之诗遥想当时诸侯威仪之肃无有喧哗失礼者虽不假刘章之军令自然无失礼者矣呜呼休哉
　　黄曰湛露之诗必是成王燕诸侯之乐章也武王之兴诸侯之会者千八百国其同力王室功不细矣成王即位之初因诸侯之朝而享之厌厌夜饮以尽其情不醉无归以极其欢然酒所以成礼而醉则易至于废礼今曰在宗载考成也言其既醉而终以礼成之也其与所谓载号载呶乱我笾豆者异矣德将无醉则易至于无德今曰莫不令德言其旣醉以酒而饱以德也其与醉而不出是谓伐德者异矣未醉则威仪抑抑醉则威仪怭怭今曰莫不令仪言其虽醉而威仪益善也其与威仪幡幡屡无僊僊者异矣上之所以绳下者愈寛而下之所以自绳者愈严君有余恩臣有余敬此所以为成王之盛时也郑氏分为同姓异姓与二王之后先儒已辨之矣
　　彤弓天子锡有功诸侯也
　　彤弓弨【尺昭反】兮受言藏之我有嘉宾中心贶之钟皷旣设一朝飨之彤弓弨兮受言载之我有嘉宾中心喜之钟皷旣设一朝右之彤弓弨兮受言櫜【古刀反】之我有嘉宾中心好之钟皷旣设一朝醻【市由反】之
　　李曰左传甯武子曰诸侯敌王所忾而献其功王享礼之于是赐彤弓一彤矢百以觉报宴【见文四年】杜元凯曰诸侯有四夷之功王赐之弓矢又为歌彤弓以明报功宴乐惟彤弓以觉报宴则知彤弓之赐葢所以报诸侯之功也如周平东迁晋文侯有夹辅之勲故文侯之命曰用赉尔秬鬯一卣彤弓一彤矢百卢弓一卢矢百马四匹至其后襄王之世晋文公献楚俘于王王享晋文公命之宥赐之彤弓一彤矢百玈弓矢千周室东迁之后赏罚无章然其弓矢之赐惟及此二人则可谓不妄赐矣以周之衰犹如此则先王盛时可知矣彤弓朱弓也弨说文曰弓反末也谓弛之而体反也受言藏之此有两说郑氏曰王赐朱弓必策其功以命之受出藏之乃反入也王氏曰弓成而献王王受而藏之以待赐也此两说一则以为诸侯藏之一则以为王藏之然此诗乃是天子赐有功诸侯则当以为诸侯藏之也然郑氏曰受出藏之乃反入也诗中只言受言藏之不必以出入为言也又有一说藏之家以示子孙亦不必如此诗言以此弓赐诸侯诸侯则受而藏之也言者毛氏以为我郑氏以为策命以为我则下文言我有嘉宾葢指王者也王者旣称我诸侯又称我则其文无别以为策命其言虽有所据则又穿凿矣要之言者语辞也如左氏言归于好正此类也天子之赐诸侯必有享礼出于至诚旣设钟皷之乐于是早朝而享之也大饮宾曰享谓早朝之时而设此礼也载者载以归也右毛氏以为劝郑氏以为主人献之宾宾受爵奠于荐右经言一朝右之郑氏以为奠于荐右非经之防王氏曰其享也尊而右之也当从王氏之说葢其享之也所以尊之故也櫜韬也醻毛氏以为报也郑氏以为醻酢也当从毛氏之说葢锡之弓矢又享之所以报其功也左氏曰以觉报宴是也
　　黄曰周平王东迁晋文侯有功焉王赐之以彤弓一彤矢百其后襄王以文公有献楚俘之功而命之宥亦赐之彤弓一彤矢百夫以周室旣衰赏罚无章而彤弓之赐必待有功者况盛时乎成王之诸侯直曰燕之而已至于锡诸侯则必曰锡有功诸侯吾见成王之锡命固不轻而作序者之一言一字亦不轻也然此诗固锡诸侯之诗无疑矣而必曰天子云者古之盛时诸侯无私会燕诸侯必天子也诸侯无专命锡诸侯必天子也序诗者谨而书之为万世法焉
　　菁菁【子丁反】者莪乐育材也君子能长育人材则天下喜乐之矣
　　菁菁者莪在彼中阿旣见君子乐且有仪菁菁者莪在彼中沚旣见君子我心则喜菁菁者莪在彼中陵旣见君子锡我百朋泛泛杨舟载沈载浮旣见君子我心则休
　　李曰天佑下民作之君作之师所谓人君非徒有以养之抑亦有以敎之使为人君者苟能尽君师之道以长育人材则天下之人知夫人君所以养育人材如此其至安有不满其意而喜乐哉使人君不能养育人材则天下皆有弃材虽欲天下喜乐不可得也诗曰旣见君子我心则喜观此则知天下喜乐在于养育人材可知矣文王之时诗人称其于乐辟雍是天下之人以辟雍为可乐也僖公之时思乐泮水是天下之人以泮水为可乐也然则人君能养育人材天下其有不喜乐乎莪草名也生于泽田渐洳之处叶似邪蒿而细科生其茎可食菁菁盛也阿大陵也言君子之长育人材若大陵之长育微草能使之菁菁然盛也旣见君子乐且有仪韩文公曰天下美之之辞也言旣见君子则其人乐易而有威仪也欧阳公乃曰乐易所以容众有仪所以为人法王氏曰君子之长育人材也有道其可以接耳目者礼乐而已礼履此者也履此故动容周旋中礼乐乐此者也乐此故不知手之舞之足之蹈之也舞之蹈之所谓乐也动容周旋中礼所谓有仪也故曰旣见君子乐且有仪此葢曲说不足取也中沚沚之中也中陵陵之中也中沚中陵亦如中阿也锡我百朋古者以贝为贷五贝为朋言受禄之多也韩文公曰百朋多之辞也言君子旣长育人材又当爵命以锡之厚禄以宠贵之云尔王氏则以此章为材之成就其说曰材成然后官其材禄其功乃所以长育之也此説固无害而继之阿大陵也始曰中阿矣今曰中陵者长育人材之道以乐且有仪为大锡我百朋为小以乐且有仪为先以锡我百朋为后则凿矣黄鲁直大雅记云窃以为不特读子美之诗如此王氏之于诗以为陵有小大前后之序则古人之诗无乃委地乎此不可不戒也泛泛杨舟载沈载浮韩文公曰君子之于人材无所不取若舟之于物浮沈皆载之云尔葢君子之于人材其材不可以不取小材则小用之大材则大用之或长于此而短于彼或优于彼而劣于此君子莫不因其材而用之旣言君子如此则我心休而美之也贾山曰地之美者善养禾君之仁者善养士地之美者虽有恶种不能生也地之恶者虽有美种亦不能生也至于江臯湖滨之地虽有恶种无不猥大君子有长育人材之道则贪者可使变而为亷诈者可使变而为直中也养不中材也养不材则天下无有不中不材者矣周之世虽曰得人之盛原其效皆由长养之所致也孟子曰待文王而后兴者凡民也若夫豪杰之士虽不待于敎育而亦能成也以此观之周之时所以蔼蔼王多吉士蔼蔼王多吉人要其成莫不皆豪杰之士原其本也必有所自也子云曰周之士也贵秦之士也贱周之士也肆秦之士也拘夫天之生材岂为周而増之岂为秦而损之惟上之人敎育之如何耳
　　黄曰菁莪诗葢天子行礼于学校而宴饮之时则学者歌此诗焉成王乐与贤以持前日之功又乐得贤以为今日之用又乐育材以为后日之用成王好贤之心无有穷已故其尊贤待士之诚亦无有穷己惟成王乐长育人材故天下亦乐与成王此如萧韶奏而凤皇仪干羽舞而有苗格心之所感不能自已者文王之辟雍人乐之僖公之泮水人亦乐之故菁莪诗皆喜乐之辞成王之于人材其未成者养之其旣成者禄之小以成小大以成大而人材无有所遗有君如此则人情之喜乐如何邪韩文公举是诗最为详备学者当自考之
　　六月宣王北伐也鹿鸣废则和乐缺矣四牡废则君臣缺矣皇皇者华废则忠信缺矣常棣废则兄吊缺矣伐木废则朋友缺矣天保废则福禄缺矣采薇废则征伐缺矣出车废则功力缺矣杕杜废则师众缺矣鱼丽废则法度缺矣南陔废则孝友缺矣白华废则亷耻缺矣华黍废则蓄积缺矣由庚废则隂阳失其道理矣南有嘉鱼废则贤者不安下不得其所矣崇丘废则万物不遂矣南山有台废则为国之基坠矣由仪废则万物失其道理矣蓼萧废则恩泽乖矣湛露废则万国离矣彤弓废则诸夏衰矣菁菁者莪废则无礼仪矣小邪尽废则四夷交侵中国微矣
　　六月栖栖戎车旣饬四牡骙骙载是常服玁狁孔炽我是用急王于出征以匡王国比物四骊闲之维则维此六月旣成我服我服旣成于三十里王于出征以佐天子四牡脩广其大有颙【玉容反】薄伐玁狁以奏肤公有严有翼共武之服共武之服以定王国玁狁匪茹整居焦获侵镐【胡老反】及方至于泾阳织文鸟章白旆央央元戎十乗以先啓行戎车旣安如轾【竹二反】如轩四牡旣佶【其一反】旣佶且闲薄伐玁狁至于大原文武吉甫万邦为宪吉甫燕喜旣多受祉来归自镐我行永乆饮【于鸩反】御诸友炰【白交反】鼈【卑列反】脍鲤侯谁在矣张仲孝友
　　李曰六月之序緫言废兴之由文武成康自鹿鸣之兴至于菁菁者莪之诗此周之所以兴也至于厉王之世斯道埽地小雅尽废此周之所以衰也所贵乎中兴之主者以其能兴衰补弊以振祖宗之业也鹿鸣之诗虽废苟能敦和乐之诚则鹿鸣其有不兴乎皇皇者华之诗虽废苟能行忠信之风则皇皇者华其有不兴乎常棣之诗虽废苟能充兄弟之爱则常棣其有不兴乎自伐木以至于菁菁者莪莫不皆然也中庸曰文武之政布在方策其人存则其政举其人亡则其政熄以厉王之世非其人则文武之政安得而不息宣王以中兴之主承厉王之业而有拨乱之志其人存矣文武之政安得而不兴乎故六月之诗因四夷交侵之故而备言也唐孔氏曰由庚以下不言缺者叙者因文起义明与上诗别言见缺者为刚君父之义不言缺者为柔臣子之义以文武之道同故俱言缺周公成王则臣子也故变文焉此皆求马于牝牡骊黄之间不足以论诗也由庚之诗本在于南山有台之下今乃列于南有嘉鱼南山有台之间而不依于序者何也唐孔氏曰据六月之序由庚本第在华黍之下其义不备论如此而于崇丘同处者以其是成王之时故下从其类夫诗之见存者其先后不可必其次第如常棣乃周公之诗而列于伐木之前已不可得而知况其亡者又安可得而知之乎姑阙之可也王氏又从而为之说曰序诗者进由庚于南有嘉鱼之前而退南山有台于崇丘之后何也葢其说以为隂阳失其道理则是人君不能用道人君不能用道则贤者亦必不安下亦必不得其所矣万物不遂则是人君不能成物人君不能成物则必无贤者以立邦家之基矣此葢附会其说以合此序不足取也设若倒其辞曰贤者不安则隂阳失其道理为国之基坠则万物不遂亦何有不可以此知其说葢出于附防不足取也六月之诗毛氏则为宣王自征王氏则以为宣王亲伐玁狁出镐京而还使吉甫追伐迫逐乃至于大原郑氏则以为独遣吉甫王不自行此说当从毛氏之说以为自征者葢以下文载是常服为王载太常然常服只是有常之服不必作王之太常也栖栖毛氏曰简阅貌王氏曰栖栖然而不静苏氏曰栖栖不安也苏氏之言为有据此正与论语丘何为是栖栖者同孔氏栖栖犹皇皇也则知栖栖葢言其不安也六月盛暑岂是出征之时今也乃至于兴师者以玁狁之难不安故饬其戎车也四牡骙骙然言四牡之盛壮也常服郑氏曰韦弁服周官曰凡兵事韦弁服葢军事之常服也炽盛也玁狁之盛我是用急以讨之于郑氏以为于曰也毛氏以经凡言于皆以为徃当从郑氏之说按左氏栾武子曰楚自克庸以来其君无日不讨国人而训之于民生之不易祸至之无日戒惧之不可以怠其君无日不讨军实而申儆之于胜之不可保纣之百克而卒无后杜元凯以于为曰正与此同此章葢言宣王命吉甫于六月之时出伐玁狁故我是以出师其所出师者岂得已哉以王命之葢将以正王国故尔比物四骊周礼曰凡大事祭祀朝觐防同毛马而颁之注云毛马齐其色物马齐其力今乃比物者同力之马也比此同力之马不厌其同色也比物四骊言四骊之马比同其力也闲之维则言其闲习之有法度也马旣闲矣而我服又成可以出征矣故曰于三十里也古者师行三十里故尔王于出征以佐天子言天子命之出伐葢欲其佐助天子事也四牡修广修长也广大也颙毛氏曰大貌说文亦曰大貌则颙为大貌可知惟其四牡如此故可以伐玁狁而奏肤公也肤大也公功也有严有翼共武之服此又言将帅之德如此兵事以严终固在于严也翼敬也旣严而又翼敬其慎重如此夫兵凶器也战危事也子之所慎齐战疾临戎之事尤贵于慎重李广之简易不如程不识之严故以严为贵有严有翼共武之服言有严有翼可以成武事矣武事成则王国安得不定乎茹度也言玁狁不自量度而整居焦获焦获地名今在永兴军尔雅曰周有焦获郭璞曰今扶风池阳县瓠中也镐方皆是北方之地名镐非镐京也泾阳乃泾水之北织文鸟章郑氏织徽织也鸟章画鸟隼之文章于其上白旆继旐者也央央鲜明貌元大也大车十乗先啓其行以冲突乎其前也此章葢言玁狁不自量度辄敢猖獗焦获之地安然而居之以侵伐于中国也其猖獗如此则不可以不征之织文鸟章白旆央央言其旗章之盛元戎十乗以先啓行言其车马之壮惟其车旗旣盛而壮故可以征之也戎车旣安如轾如轩此章又言车马之盛也戎车旣安矣从后视之则如轾从前视之则如轩言其调也佶壮也言四牡天而又闲习也惟其如此故可以伐玁狁至于大原驱逐之出境而已圣人之于夷狄一视而同仁岂有内外之别哉惟先王之法内中国而外夷狄然夷狄之民皆吾赤子也岂可若秦皇汉武穷兵黩武深入不毛之地开疆拓境以快一时之忿哉此非先王之仁心也先王之于夷狄岂有意而征之其所不得已而征之者葢以吾民迫于祸患不得不征之也惟其如此故于是称美其将帅之徳文武吉甫万邦为宪此葢称美之辞也吉甫之为将文武兼备则可以为万邦之法必不至于穷兵黩武也吉甫燕喜此又言吉甫之归宣王与之燕而喜又多受其赏赐也其所以与之燕者以吉甫之为将自镐而归其行役之时日月甚乆也然其燕也非特吉甫与焉又有及于诸友也炰鼈脍鲤言其珍馔之多也侯谁在矣言谁与于饮燕之列乃张仲之孝友如此则吉甫之所以与友者无非贤者也观吉甫之文武张仲之孝友则周家得人之盛可知矣善于父母曰孝善于兄弟曰友司马法曰冬夏不兴师礼记月令曰季夏不可以起兵动众今宣王乃以六月之时而出师者夫盛暑流金烁石之时无乃毒民乎葢六月而出师非宣王之本心以玁狁之侵伐不得不然如此吾民困于夷狄之患不能自存而为人上者安坐而不救以为冬夏不出师则逺境之民实受其害矣岂人君爱民之心哉故必从权而兴师也至于后汉窦宪以六月之诗而伐北狄唐太宗以四月出师至九月而还此岂夷狄之罪葢出于一时之忿驱民于行阵之间委之于锋镝之下其不仁如何哉以是知六月而出师有宣王之心则可无宣王之心则虐矣黄曰尝观文武所经营之治与成王周公所以守文武之业者具载于小雅此如中庸之九经自修身亲亲尊贤至于柔逺人怀诸侯终始不可缺一一诗废则一事废事事废则周道衰而为厉王之时此夷狄之所以侵而中国之所以微也夫文武之政布在方策其人存则其政举其人亡则其政息厉王之时小雅之诗非不存也惟举是政者无其人耳宣王起而复振之明文武之功业而周道粲然复兴六月之诗因宣王北伐之事而备言四夷交侵以明其得失之迹也司马法冬夏不兴师月令曰季夏不可以兴师动众今宣王以六月而北伐以烁石流金之时而驱民于凶器危事之地宜斯民之怨嗟而不乐为之用也今观此诗而当时之民皆以为当然者予甞论之东山之役以三年之乆而人不怨北伐之诗以六月之时而人乐为用葢致东山之役者非周公之本心也迫于三监之乱而不得己耳速北伐之师者非宣王之本心也迫于玁狁之侵而不得己耳民人知其上之出于不得己虽三年而人不以为乆六月而人不以为暴葢人以为其所以劳我者乃所以安我也噫宣王以厉王大乱之余而支玁狁之患意其必仓卒不暇为计而今也四骊之马则闲之维则四牡之马则旣佶且闲共武服者有其敬先啓行者有其车葢其车马之修器械之备非一日矣然宣王亦岂恃其车马器械之盛而示威于夷狄哉于出征于三十里未尝有速进之心也薄伐玁狁至于大原未尝为深入之计也非宣王之君吉甫之将能若是乎诗人于末章言吉甫之贤而及于张仲之孝友以见吉甫之所与为友者如此则吉甫之为人可知此形容之至也
　　采芑【音起】宣王南征也
</div>
    <div class="pagination">
<a href="毛诗李黄集解_page9.html">上一页</a><span>...</span><a href="毛诗李黄集解_page5.html">5</a><a href="毛诗李黄集解_page6.html">6</a><a href="毛诗李黄集解_page7.html">7</a><a href="毛诗李黄集解_page8.html">8</a><a href="毛诗李黄集解_page9.html">9</a><span class="current-page">10</span><a href="毛诗李黄集解_page11.html">11</a><a href="毛诗李黄集解_page12.html">12</a><a href="毛诗李黄集解_page13.html">13</a><a href="毛诗李黄集解_page14.html">14</a><a href="毛诗李黄集解_page15.html">15</a><span>...</span><a href="毛诗李黄集解_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
