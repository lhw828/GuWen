<!DOCTYPE html>
<html>
<head>
    <meta charset="UTF-8">
    <title>诗序补义 - 第 19 页/共 26 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>诗序补义 - 第 19 页/共 26 页</h1>
    <div class="content">　　甫田刺幽王也　君子伤今而思古焉
　　此大臣述先王之事责重在王者身上每称曽孙者言自古有年直推到先世先王为后稷公刘之曽孙既重农事于前今王为先王之曽孙安可不亟田功于后此又讽王之大旨也　前二篇意主奉祭而推本于重农此二篇意主重农而归本于奉祭　通篇大意一章已提其纲二章祭报方社从古字生来此有年之见于往日者也祈年田祖从今字生来此甘雨之祈于今日者也第三章即从黍稷薿薿顺接去一时南畆之适耨耔之勤髦士之烝无不在内末章极言今日之有年而十千之取农人之食又出于此而以社以方无不举行农夫于以有万夀之祝也一章今指曽孙之时也集传训耔字引汉书因隤其土以附苖根顔师古注隤頺也谓下之也言下其陇之土以雝畎之苖孔疏隤譌壝集传因之壝者封培之意正与隤意相反诗缉适南畆有司之事下曽孙来止方是成王省耕
　　髦士朱子引管子秀民之能为士者烝而劳之只重劳农上因之识别其俊秀已寓选造之意笺谓讲贯道艺恐非其时
　　二章逸斋云王者祭社稷用太牢不言用羊王者祭四方则嵗徧不当祭于田间此皆先王时民俗祭祀如此其説固然又云王者省耕时见之按本文我田既臧臧者即下文善且有既者已事之辞农夫之庆庆字即指方社报赛之事盖田既臧而报神庆孰大焉已是万宝告成之候非春耕时矣则此二段非一时之祭可知集传以报祈划开最是盖上章已説到耘耔之敏第三章本可直接此章横插二段言去秋嵗熟报祭社方为农夫之庆今日始耕复祀田祖为甘雨之祈盖于自古有年今适南畆交缝处説得详明而形容先王成民致神倍透故末章只以农夫之庆一防自足方社主报田祖主祈亦互文耳
　　三章补正攘者馌者以粝食不敢进故强取而尝之也尝其旨否苏氏谓田畯尝之东莱谓王自尝之义俱可通但此句承田畯至喜来正摹冩其喜处且此章以曽孙来止一句领起中七句皆曽孙所见其一时妇子官民禾畆景象而以不怒两字兜裹血脉更贯当从苏氏末二句曽孙省耕时所见如此甚协其心而不怒其意若曰今日之农夫亦既克敏矣盖克敏句是曽孙意中赞语正不怒之实也不怒即喜也田畯曰喜曽孙曰不怒异其文耳省耕其大名实省耘也
　　四章集传将农夫之庆悬空説则下二句拍合不到祝君上故不得不以万夀称农夫耳按千斯仓三句一直説言斯时当用千仓万箱以贮此黍稷稻粱之多于是方社报神为农夫之庆其报神时从而祝曰维神报以介福使我君万夀无疆也何以不明言方社以二章已言之故只言农夫之庆自见盖庆字内已包得方社
　　甫田四章章十句
　　古义移此二篇于七月之下盖误以为豳雅也辨见豳风之末
　　大田刺幽王也　言矜寡不能自存焉
　　篇中寡妇之利只是形容丰年无不徧及之惠耳先王鳏寡孤独有养非必资此遗秉滞穗后序因此牵合刺幽之旨非也按此篇与上篇其旨略同上篇责重王者之意显此篇但言民间耕敛之事而由于王者致之自在言外其言播谷民自播之也稂莠民自除之也螟螣之去由于神云雨之赐由于天先公后私笃于小民遗秉滞穗均于寡妇即末章曽孙之来不过观稼穑报田功而已则此日士女几忘帝力何有通篇只首章用曽孙是若四字防明以下语语説民间却语语归到王者身上矣
　　一章凡言农功説本年事都从旧年説起以见备之豫滥觞于豳风七月篇
　　二章李氏樗曰非田祖付之炎火之中民见其无蝗虫之害遂归功于田祖自古贤太守犹能使蝗不入境况王者之治乎
　　既者已然之词言民得此方皁坚好之百谷由于人力之勤而稂莠去天时之善而蝗虫除也盖首二句便是获敛之时下六句特推其由不是既坚好而又恐稂莠也
　　三章承上章言稂莠去蝗虫除而或者亢阳无雨泽则亦不足以成方皁坚好之百谷也今则云盛雨徐公私徧及夫而后方皁坚好而可以获矣以下遂言敛获之事前四句亦是追原所以致此方皁坚好之由
　　四章曽孙之来为省敛也而妇子之馌田畯之喜并不必有不给之助来方禋祀又是第二次来为禋祀不为省敛也来字勿合并看
　　大田四章二章章十句二章章九句
　　瞻彼洛矣刺幽王也　思古明王能爵命诸侯赏善罚恶焉
　　朱子曰序以命服为赏善六师为罚恶然非诗之本意也
　　周公营洛邑为东都以朝诸侯歴世相承至夷厉而废遂有流彘之祸宣王中兴复防诸侯于此车攻吉日所由作也使幽王能继宣之业庶几人心再振周道以兴乃观其初政委靡诗人因述列祖朝防东都之盛戎服驭师者以讽之欲其率祖考之行也故篇中保家室保家邦皆作危辞言外见夷厉一蹶万不可再蹶郝氏以为雅而似风良然　考宣王之末姜戎败绩西戎未殄兵威不能复振故于嗣王以用武为朂老臣谋国凡事见几何待骊山之祸始发黍离之痛
　　一章泱泱洛水今昔犹是所可壮美者君子至止耳韎韐有奭以作六师见所以有此福禄以其威武震叠也
　　二章万年家室只在鞞琫有珌上盖不忘武功以作六师天下不生觊觎之心则王室自无漂揺之虑三章既同就现成説言戎服以作六师天威振肃诸侯大小相维强弱相安无不同享其福禄也于是天子联为一家而君子亦得万年保之
　　瞻彼洛矣三章章六句
　　按季本以为宣王诗不知朝防东都不独宣王也郝氏敬保其家室对幽王废太子事此诗词无凄惋未必作于三年废后以后也何氏楷以君子指郑武公益无据矣
　　裳裳者华刺幽王也　古之仕者世禄小人在位则防谄并进弃贤者之类絶功臣之世焉
　　孔丛子于裳裳者华见古之贤者世保其禄也朱子曰此诗皆美贤者之类功臣之世徳誉文章威仪之盛似其先人以见不可废絶之意
　　幽王初政即有厌弃旧臣任用新进之心萌芽已动未敢猝发诗人逆探其旨以力制于微故详述勳贤之在位者有是才徳宜有是爵禄当始终任用不可萌弃絶之意也
　　一章言华叶俱盛自着为观美兴之子才徳俱美自协乎人心有所誉处非幸致也而不可遗弃之意自在言下
　　二章何氏曰有庆指禄位言如王制孟子所谓则有庆是也
　　三章惟天子之卿驾纯驷诸侯亦然言裳华以或黄或白而见其盛车马则以纯色而见其盛六辔沃若若固有之也非甚盛徳何以如此
　　四章君子指之子谓贤者也笺云似嗣也説文象也才徳如其先人故受天朝宠任亦如其先人也此贤者是周家世卿之子孙如召伯家父凡伯之属幽王不善性成或畏其悻直或摘其微瑕如赵髙所谓除先帝旧臣更置陛下亲信此意萌老成空矣然其事未形其几甚隐不便明攻所忌诗人反覆推崇贤者之才徳式谷似之不愧先人享有禄位而不诬盖其词若卷阿而其意实小旻也
　　裳裳者华四章章六句
　　古义意其为郑武公而作非也
　　北山之什十篇四十六章三百三十四句










　　诗序补义卷十八
<经部,诗类,诗序补义>
　　钦定四库全书
　　诗序补义卷十九
　　石泉县知县姜炳璋撰
　　桑扈之什
　　桑扈刺幽王也　君臣上下动无礼文焉
　　左传卫侯飨苦成叔甯惠子相苦成叔傲甯子曰诗曰彼交匪敖万福来求今夫子傲取祸之道也　郑伯享赵孟于垂陇公孙段赋桑扈赵孟曰匪交匪敖福将焉往　中説文中子曰命之立也其称人事乎故君子畏之魏徴曰诗曰不戢不难受福不那彼交匪傲万福来求其是之谓乎君子曰徴其能自处矣范氏甯曰君臣之礼废则桑扈之讽兴玩甯惠子赵孟及文中子之言则知此诗正重彼交匪傲句也盖幽王燕诸侯必有礼仪失度者故诗人作此讽之欲其笃泰交之谊而戒怃敖之风也
　　一章有莺其羽犹之熠燿其羽熠燿萤也彼借以为鲜明莺黄鸟也此借以为文章诗所云羽兴天子之羽翰也故曰受祜
　　酬酢欵洽从敬心所形则有乐胥之美君子指王胥皆也乐胥无一人一念之不然孚契之至无有些子携贰处所谓厥孚交如也则诸侯皆吾羽翼足以受天之祜矣
　　二章诗所云领兴为诸侯之长率也故曰万邦之屏屏言长率诸侯使大小相维强弱相制足以为诸侯之屏蔽
　　三章诗所云之屏承次章之翰承首章戢难又承次章受福又承首章天下诸侯敛戢而敬慎王之受福不已多乎
　　四章此结出正意来不敖者敬也言兕觥旨酒之间相与交际致敬尽礼而无敖慢则屏翰立戢难着四海一家王之万福若来同矣用敖字一防而讽王之意跃然
　　桑扈四章章四句
　　按古义以桑扈为飨礼蓼萧为燕礼湛露为来朝而飨燕又以为九夏之骜夏説俱失之凿
　　鸳鸯刺幽王也　思古明王交于万物有道自奉养有节焉
　　何氏楷曰咏申后事也以白华之诗证之其第七章鸳鸯在梁戢其左翼之子无良二三其徳词旨昭然按何氏説诗多失之凿而此诗似何义为优据史记褒姒为后事在三年前编幽王三年始嬖褒姒至五年始废申后及太子宜臼说虽不同而此诗之作当褒姒初嬖之时申后见疎之日褒犹未后也申犹未废也诗人豫识其几故以鸳鸯起兴鸳鸯匹鸟雌雄未尝相离夫妇之喻也毕之罗之为人掩取褒姒中伤申后之喻也君子万年言当为宗社计宜其遐福言当为嗣续谋乗马摧秣言车马亲迎不比奔则为妾也汉杜钦云后来异态则正后自疑而支庶有间嫡之心又云为汉家建无穷之基诚难以忽此前二章意也来济谏立武氏疏云周文造舟以迎太姒而兴关雎之化孝成纵欲以婢为后使皇统亡絶社稷倾沦即后二章意也诗人咏夫妇曰雎鸠取其有别盛世之夫妇也曰鸳鸯取其情挚衰世之夫妇也一章旧説以毕罗为鸳鸯之美事疏云毕则执以掩物罗则张以待鸟以见触处皆网罗也君子能笃于夫妇则网罗不得加而万年福禄常与其徳相称也二章戢左翼以相依于内恩谊之笃也左翼戢则右翼舒防患之周也君子于夫妇之间能如是以立万年之基始终无猜宜其始终是福矣
　　三章夫妇之道不可以贱妨贵王之立后也乗马在廏既摧之又秣之以致亲迎之礼君子将以是立万年之基以福禄偕老安得自阶之厉邪艾老也　追述亲迎盛礼以见嫡非妾所得加何氏曰亦犹唐髙宗欲废王皇后长孙无忌述太宗言朕佳儿佳妇今以付卿言犹在耳之意
　　四章有福禄之安不当使有毕罗之危绥安也鸳鸯四章章四句
　　頍弁诸公刺幽王也　暴戾无亲不能燕乐同姓亲睦九族孤危将亡故作是诗也
　　后序云不能燕乐同姓言有頍者弁不燕王何以皮弁且末章明言乐酒今夕况同姓大臣其所规劝亦不在一燕饮也按幽王任用小人其于贵戚元老尽置闲散而社稷之安危民生之疾苦宫帏之理乱刑政之是非彼既不之下询此亦无由献纳满腔忠告无可发抒庶几嵗时防食之间少长咸集或者动其亲亲之谊睠念老臣咨以密勿因事捄正将在斯时无如危亡日迫而王不知也故一则曰庶几悦怿再则曰庶几有臧而君子则惟宴而已明年此日不知有此防否耶今夕两字无限悲凉故上二章笔笔注到末四句味其语意忧切痛深固不仅如陈思之求通亲亲欲叙骨肉之恩又岂但中山之畏谗闻乐不知涕注之横集也哉
　　一章言王着此皮弁欲何为乎盖旨酒嘉殽将以燕同姓也此与宴者岂是异人乃王之兄弟至亲正如茑萝施于松柏荣则俱荣悴亦共悴所谓与君共休戚者也向也未见忧其间隔而无以自通今日庶几説怿而咨以肺腑乎尔王也匪他朱子谓非他人恐复岂伊异人句笺言至亲也言亲之至非有他嫌疑隠匿而不言严氏曰茑萝视松柏以为命松柏殒则二草亡矣言此以醒王也笺云君子斥幽王也二章兄弟具来谓不止一二人岂无至论可采变松柏言松上承具来之文只王一身为九族托命所赖者益多矣庶几有臧臧善也改不善以至于善也三章在首者弁已在首将宴之时也自兄弟推之更有甥舅亦吾休戚相闗者也危亡无日兄弟甥舅无不知之吾恐相见无几乐酒惟今夕而已而君子则惟有燕饮未尝筹及一事死亡其能免乎李氏樗曰先集维霰所谓危亡有渐也国将亡必先离其九族頍弁三章章十二句
　　车牵大夫刺幽王也　褒姒嫉妬无道并进防巧败国徳泽不加于民周人思得贤女以配君子故作是诗也
　　韩诗作觏尔新昏以愠我心亦以此篇为刺诗也然续序云因褒姒之嫉妬思得贤女配之不使之复故后而讽之求新昏有是理乎窃以为是诗疑作于申后既废之日褒姒欲立之时大夫欲救正其非而庄言不入因详言天子立后必得贤女乃可正位中宫字字为褒姒反照令王三复其言使之知万不称任而自止故鸳鸯言申后之不可废也车牵言褒姒之不可立也其云徳音来括则哀其窈窕而不淫其色也云令徳来教非入宫见嫉也云式饮庶几则非饮酒沉湎夜以继昼也云我心冩慰我心所以答天下仰望之心也而谓褒姒其人哉昔汉许后之废成帝欲立赵飞燕为后谏大夫刘辅以为宜妙选有徳之世考卜窈窕之女语曰腐木不可以为柱卑人不可以为主正与诗意相类
　　一章叙往迎之时望之如是也提出间闗车牵六礼亲迎为天地祖宗主何等郑重固非充下陈者所能当其殊礼也如果徳音来防虽无好友为配亦足燕安而喜乐矣夫妇如宾如友好友犹云嘉耦暗指王王虽未善而得贤女自当转危为安此想望之切于往迎时也
　　二章言硕女既至而所望不虚也以令徳来教则国有磐石之安君有明哲之誉凡我臣民亦且好尔而不至于厌恶也硕字对卑贱故卫风曰硕人对嬖妾也此诗曰硕女对褒姒也
　　三章正言其令徳之实褒姒之病在希宠纵欲故诗人言如得此硕女令徳所见即如一饮也吾君虽无旨酒女式饮之吾君虽无嘉殽女式食之躬俭可风也吾君虽无絶大恩徳与女女欣喜歌舞不置而不必惟吾言是听惟吾欲是从贞静可风也以是主持隂教足以表率六宫而不爽矣徳以接遇之恩礼言左传晏子云诗曰虽无徳与女式歌且舞陈氏之施民歌舞之矣歌舞感徳之谓
　　四章冩尔雅注云有忧者思散冩也笺云得见女如是我心之忧除去也承上章言硕女令徳如是始足以作合君子而答仰望之心言陟髙冈者必析其柞薪取其叶之湑也议昏姻者必求得夫硕女取其徳之令也鲜得觏而得觏之则心冩无忧何至廪廪乎有危亡之惧哉
　　五章极力推重硕女之令徳言其一言一动如髙山之可仰大路之可遵于是四牡六辔之良迎而立之则觏尔新昏亦足以慰我心矣不然防贱下质以秽中宫所谓海内失望荆棘生于阙廷乎
　　车牵五章章六句
　　朱善解頥以此为燕乐新昏上下通用之乐歌王道诗亿云天子大昏之诗也
　　青蝇大夫刺幽王也
　　或以为厉王之诗而不知非然也古称暴主必曰幽厉幽甚于厉也荡之篇曰流言以对桑柔曰朋友以谮厉固非不信谗言者然周公召公依然执政而夫妇父子之间未闻失徳他如宣王时之吉甫方叔申伯仲山甫之属莫非先朝留遗出而佐中兴之治可知厉王之世祗卫巫监谤树恶于民耳其于故家大臣未尝斩艾殆尽也若幽王之信谗其迈乃祖逺矣谗人之为卿士者如尹氏皇父虢石父之徒也谗人之为六卿者则番家伯仲允棸子蹶楀之属也谗人之司百职则琐琐之姻娅防人之居宫掖则艳妻之煽处防人日多故防言日盛莫亲于夫妇而白华作矣则曰二三其徳莫亲于父子而小弁作矣则曰君子信防正月云民之无辜并其臣仆信防而诛戮行矣小宛曰哀我填寡宜岸宜狱信防而刑政酷矣以及十月之交雨无正巧言诸篇其斥逐诛死于防言者不知凡几而召旻云人之云亡邦国殄瘁职此谓也然则幽王之廷尚有人乎骊山发难天子弑王后虏死事者仅一郑桓公其余皆发蒙振落无一人纾国家之难盖忠臣义士靡有孑遗故也而原其始皆由于君子之信防言是以幽王之暴甚于厉而祸亦于厉夫乃知青蝇之为刺幽也丰氏邹氏欲移幽作厉则亦未取刺幽之全诗读之也
　　无信二字贯下二章逺之则交乱四国近之则构我二人王充论衡曰人中诸毒一身死之中于口舌一国溃乱故君子不畏虎独畏防人之口
　　诗人恶贪则斥为硕鼠恶防则指为青蝇皆恶恶之尽情
　　青蝇三章章四句
　　按袁季政注刘子云魏武公信防诗人刺之真西山云防言害政虽慈祥和易之君亦能变易其心志成王是也説者因指二人为成王周公四国为管蔡商奄説皆无据
　　汉书昌邑王梦青蝇之矢积阶西东可五六石以问郎中令龚遂遂引此诗以为防人众多师古注矢恶也又汉成帝建始中有青蝇垂万数集未央宫殿中朝者坐陆氏诗学云诗人不过偶尔寄兴而昌邑信防夜梦蝇矢明皇友爱鹡令千数集殿树一经品题物以类应孰谓言诗而可昧其防乎
　　賔之初筵卫武公刺时也　幽王荒废媟近小人饮酒无度天下化之君臣上下沈湎淫泆武公既入而作是诗也
　　刺时者刺当时君臣上下沈湎于酒也韩诗云卫武公饮酒悔过而作盖以抑戒例此诗而其实与刺时之防不相悖也刘向列女传云幽王惑于褒姒不时饮酒沈湎倡优在前以夜继昼可为当时酗酒之证后世公卿沈湎名臣犹书酒诰以箴况幽王无道通国化之而贤如卫武漠然未闻一谏草乎今读抑戒賔筵而知武公忧国之忠也以刺时之意为自悔之辞犹防子言纣恶而云我沈湎于酒也　武公入为卿士本于郑笺然史无明文其为三公在平王之世盖武公为王室亲藩入朝而作诗刺时何必卿士哉一章言因祭而大射射之前后俱饮酒而意主乎射故能不乱也大侯周礼司裘职王大射共虎熊豹三侯注云虎侯王所自射熊侯诸侯所射豹侯卿大夫所射也笺以下有烝衎烈祖之文故决其为大射也钟鼓既设是贯串上下语盖既设者为奏乐也乐八音皆备言钟鼓举大纲也公升即席奏肆夏一也主人升爵献公公拜受爵而奏肆夏乃行醻礼二也旅酬之后献工工歌鹿鸣三终管新宫三终三也射则天子歌驺虞诸侯歌貍首射毕又为羣臣举旅既燕复射其礼杀射毕有无算爵有无算乐四也賔将出奏陔夏五也公入奏骜夏六也总于钟鼓既设中统括之发彼有的二句即在献尔发功内是一时事补正云功状也奏中多少之功状也大射礼释获者取贤获告于公是也彼指射侯也诗言献尔发矢功状之时彼发矢于侯而中的多者将以此求尔之饮此爵也尔代中多者指中寡者
　　二章祭祀有献醻之文亦当饮酒然为祭而设故终亦不乱上章前八句注到举醻逸逸后六句注到以祈尔爵此章前八句总注到后六句来盖言为祭而饮者不至乱也章内百礼既至有壬有林祭中宏纲细目无不包括独举旅醻为饮酒言之也　补正云锡尔纯嘏子孙其湛尸嘏主人之词其湛曰乐以后则祭毕而旅酬之时也
　　笺以各奏尔能为献尸之酌然上文既云锡福湛乐则祭事已毕此重饮酒不重献尸盖行旅酬之礼也室人不得言賔恐亦非佐食谓主人之弟子也对宾弟子言俱不言弟子者蒙上子孙之文则曰宾曰室人而意已见盖长宾长兄弟俱无手自酒之礼仇读为宾载手仇者谓宾弟子手自酌酒举觯于长宾以醻主室人入又谓兄弟之子又举觯于主以酬宾于是总结之云莫不酌彼康爵以奏尔时祭之功也所谓其湛曰乐各奏尔能者如此岂至于酒过乎
　　三章祭毕而燕同姓主于饮酒矣初筵犹或自持旅醻之时已无令仪此与下章为一时事王者燕同姓亦服皮弁上下通服之下章有侧弁之俄则知此章为祭毕而燕同姓武公为周同姓之臣得与此燕至于旅酬则见其上下皆失礼也上章旅酬祭毕之时也此则燕之时也
　　四章宾醉己甚身容口容头容无一足观疏谓无算爵之后也　补正云不知其邮谓舍其坐迁盖号呶屡舞不知邮歴他人之位也
　　五章深恶饮酒之乱而痛责行礼之不严也首四句统冒彼醉不臧不醉反耻承或醉或否来式勿从谓承监史来式语辞勿与弗通笺云犹无也言此监史目击其上下防徳何弗从而告之以无使其甚慢乎如于非当言者禁止其言匪当由者禁止其语凡由醉之言俾出必无之物以罚之如此则酒戒严将人人自惕献酬酢三爵之间尝恐不能记忆仪度以致失礼防谴况敢多为加爵以至于乱乎而监史之不能则监史之失其职也责监史者所以责王耳宾之初筵五章章十四句
　　鱼藻刺幽王也　言万物失其性王居镐京将不能以自乐故君子思古之武王焉
　　刘知几史通云观猗与之颂而验有殷方兴观鱼藻之刺而知宗周将陨　隋书薛道衡传炀帝览道衡颂怒曰此鱼藻之义也
　　诗所云君民犹鱼水也鱼非水不乐君非民亦不乐也能岂乐饮酒则无酒荒之祸矣当时东诸侯遥祷之词故曰王在在镐
　　按此诗以鱼喻民非喻王也在藻颁首喻民之得其所也民得其所于是王在镐京可以岂乐饮酒不然宵旰方长忧孔棘耳然则楚茨诸篇之刺幽在即位之始鱼藻之刺幽在燕乐之始其几已形其事未甚故大臣但言必如此而可乐则不能如此必不可以一息安者矣后序谬指武王殊非诗意
　　一章黄东发谓与王在灵囿一般不知彼诗上章言庶民子来也此则规戒之意多于兴处防心自见刺幽之旨
　　二章上岂乐饮酒言民生皆遂而饮酒以乐之也此饮酒乐岂言民得其所故燕饮之间君臣欢悦而无耿耿不已之忧也
　　三章诗所能以饮酒乐岂则不忘民而可以安居矣民安而后王安有那其居为饮酒乐岂之本结出那字方知三章之兴着意在民生也
　　鱼藻三章章四句
　　采菽刺幽王也　侮慢诸侯诸侯来朝不能锡命以礼数徴防之而无信义君子见微而思古焉
　　此当与桑扈相表里幽王初政其于燕飨诸侯必有失其仪度者故诗人作桑扈言天子燕诸侯当如是也其于诸侯来朝必有形其侮慢者故诗人作采菽言天子朝诸侯当如是也孔子告哀公朝聘以时厚往而薄来所以怀诸侯即此诗讽刺之旨其后幽王果以侮慢诸侯举火徴防而败
　　一章诗所以筐筥之盛菽兴车服之荣诸侯也言来朝而有锡子之典也曰何锡予之又曰虽无予之又曰又何予之何氏楷曰诸侯未来而王者已预为之储具也
　　二章恭録
</div>
    <div class="pagination">
<a href="诗序补义_page18.html">上一页</a><span>...</span><a href="诗序补义_page14.html">14</a><a href="诗序补义_page15.html">15</a><a href="诗序补义_page16.html">16</a><a href="诗序补义_page17.html">17</a><a href="诗序补义_page18.html">18</a><span class="current-page">19</span><a href="诗序补义_page20.html">20</a><a href="诗序补义_page21.html">21</a><a href="诗序补义_page22.html">22</a><a href="诗序补义_page23.html">23</a><a href="诗序补义_page24.html">24</a><span>...</span><a href="诗序补义_page20.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
