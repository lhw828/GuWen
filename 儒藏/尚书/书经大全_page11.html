<!DOCTYPE html>
<html>
<head>
    <meta charset="UTF-8">
    <title>书经大全 - 第 11 页/共 29 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>书经大全 - 第 11 页/共 29 页</h1>
    <div class="content">　　臯陶因禹之俞而复推广其未尽之防叹美其言谓在于知人在于安民二者而已知人智之事安民仁之事也禹曰吁者叹而未深然之辞也时是也帝谓尧也言既在知人又在安民二者兼举虽帝尧亦难能之哲智之明也惠仁之爱也能哲而惠犹言能知人而安民也迁窜巧好令善孔大也好其言善其色而大包藏凶恶之人也言能哲而惠则智仁两尽虽党恶如驩兜者不足忧昏迷如有苗者不足迁与夫好言善色大包藏奸恶者不足畏是三者举不足害吾之治极言仁智功用如此其大也或曰巧言令色孔壬共工也禹言三凶而不及鲧者为【去声】亲者讳也杨氏曰知人安民此臯陶一篇之体要也九徳而
　　下知人之事也天叙有典而下安民之道也非知人而能安民者未之有也【陈氏大猷曰君道在知人安民两者知人然后能安民又其序也　陈氏经曰咸若是谓悉如上所言皆如是也　孔氏曰帝尧亦以知人安民为难　林氏曰舜既流放窜三苖其心惟恐又有如此之人复出为恶未尝忘忧畏之心也　横渠张氏曰万事只一天理舜举十六相去四凶尧岂不能尧固知四凶之恶然民未被其虐天下未欲去之尧以安民为难遽去其君则民不安故不去必舜而后因民不堪而去之也】
　　臯陶曰都亦行【胡孟反】有九徳亦言其人有徳乃言曰载采采禹曰何臯陶曰寛而栗柔而立愿而恭乱而敬扰而毅直而温简而廉刚而塞【去声】彊而义彰厥有常吉哉亦总也亦行有九徳者总言徳之见【形甸反】于行者其凡有九也亦言其人有徳者总言其人之有徳也载行采事也总言其人有徳必言其行某事某事为可信验也禹曰何者问其九徳之目也寛而栗者寛而庄栗也柔而立者柔顺而植立也愿而恭者谨愿而恭恪也乱治也乱而敬者有治才而敬畏也扰驯也扰而毅者驯扰而果毅也直而温者径直而温和也简而廉者简易【音异】而廉隅也刚而塞者刚徤而笃实也彊而义者彊勇而好义也而转语辞也正言而反应者所以明其徳之不偏皆指其成徳之自然非以彼济此之谓也彰著也成徳着之于身而又始终有常其吉士矣哉【朱子曰亦行有九徳泛言人之行有此九徳故言其人之有徳则当以此论之　九徳凡十八种是好底气质每两件一家鬬合将来　苏氏曰亦行有九徳者以此自修也亦言其人有徳者以此求人也论其人则曰斯人也有某徳论其徳则曰是徳也有某事某事载采采者歴言之也　象山陆氏曰臯陶论知人之道曰亦行有九徳亦言其人有徳乃言曰载采采乃是谓必先言其人之有是徳然后乃言曰某人有某事盖徳则根乎其中逹乎其气不可伪为若事则有才智之小人可伪为之故行有九徳必言其人有徳乃言曰载采采然后人不可得而廋也　唐孔氏曰恭在貌敬在心愿者迟钝外失于仪故言恭治者轻物内失于心故称敬刚强相近刚是性彊是志　苏氏曰横流而济曰乱故才过人可以济大难者曰乱乱臣十人是也才过人者患于恃才而不敬　西山真氏曰先儒以九徳为人之性盖指气禀而言若天命之性则浑然全体无所偏也　新安陈氏曰臯陶谓能以此九徳观人则徳之成不成全不全皆可知而知人之道尽矣　孔氏曰吉善也明九徳之常以择人而官之则政之善　陈氏雅言曰君之取人不可徒徇其名而不究其实徒徇其名而不究其实几何不虚誉隆而实徳病矣论人之徳先言行而后言徳者盖由行而后可以见其徳称人之事先言徳而后言事者盖因事而后有以验其徳也　刘氏正一曰常之为义大矣曰常徳曰吉士其揆一也臯陶谟曰彰厥有常吉哉立政曰庶常吉士则知吉士未始不有常徳而常徳所以为吉士也　叶氏曰观人不求其全而求其常常而不全不害为徳徳而不常皆矫伪耳临川呉氏曰此以下自亦行有九徳至政事懋哉懋哉言知人之事自天聪明至敬哉有上言安民之事】
　　日宣三徳夙夜浚明有家日严祗敬六徳亮采有邦翕受敷施九徳咸事俊乂在官百僚师师百工惟时抚于五辰庶绩其凝【浚音峻】
　　宣明也三徳六徳者九徳之中有其三有其六也浚治也亮亦明也有家大夫也有邦诸侯也浚明亮采皆言家邦政事明治之义气象则有大小之不同三徳而为大夫六徳而为诸侯以徳之多寡职之大小槩言之也夫九徳有其三必日宣而充广之而使之益以着九徳有其六尤必日严而祗敬之而使之益以谨也翕合也徳之多寡虽不同人君惟能合而受之布而用之如此则九徳之人咸事其事大而千人之俊小而百人之乂皆在官使以天下之才任天下之治唐虞之朝下无遗才而上无废事者良以此也师师相师法也言百僚皆相师法而百工皆及时以趋事也百僚百工皆谓百官言其人之相师则曰百僚言其人之趋事则曰百工其实一也抚顺也五辰四时也木火金水旺于四时而土则寄旺于四季也礼运曰播五行于四时者是也凝成也言百工趋时而众功皆成也【问日宣三徳至九徳咸事如此则是天子诸侯大夫九徳各差以三宣徳亦不可僭耶若诸侯大夫皆有九徳顾不美耶朱子曰九徳之目盖言取人不可求备官人当以等耳岂徳不可僭之谓耶问夙夜浚明至有邦古注以为可以为卿大夫及诸侯林氏谓卿大夫诸侯用此三徳六徳之人未知孰是曰林説恐得之犹孝经説争臣之类盖曰如是足矣非必以是为限也　叶氏曰臯陶既论知人之事故因言官人之道　夏氏曰浚与濬通治而深之之谓　林氏曰百工之事各得其时马氏曰彰有常乃吉日宣日严所谓有常也　王氏曰日宣达三徳之贤使任有家日严祗敬六徳之】
　　【贤使任有邦真氏取之皆作君用贤説庶与下文翕受敷施九徳之贤相协　胡氏旦曰五行在地为物在天为时顺其时而抚之则五物皆成其材而为人用矣故仲春斩阳木仲夏斩阴木所以抚木辰也季春出火季秋纳火所以抚火辰也司空以时相阪隰所以抚土辰也秋为徒杠春达沟渠所以抚水辰也又曰春盛徳在木布徳施惠所以顺木辰夏盛徳在火劳民劝农所以顺火辰秋盛徳在金冬盛徳在水禁暴诛慢谨盖藏敛积聚所以顺金水之辰土寄旺四时四辰顺土在其中矣　王氏曰五辰分配四时春则寅卯为木之辰夏则己午为火之辰余仿此临川吴氏曰天子有天下者于九徳之人合而受之敷而施之使皆事其事各效其能以居其官则百官长属所职之事悉不违时故循四时之序而众工皆成也】
　　无教逸欲有邦兢兢业业一日二日万几【音机】无旷庶官天工人其代之
　　无与毋通禁止之辞教非必教令【去声】谓上行而下效也言天子当以勤俭率诸侯不可以逸欲导之也兢兢戒谨也业业危惧也几微也易曰惟几也故能成天下之务盖祸患之几藏于细微而非常人之所豫见及其着也则虽智者不能善其后故圣人于几则兢业以图之所谓图难于其易【音异】为大于其细者此也一日二日者言其日之至浅万几者言其几事之至多也盖一日二日之间事几之来且至万焉是可一日而纵欲乎旷废也言不可用非才而使庶官旷废厥职也天工天之工也人君代天理物庶官所治无非天事茍一职之或旷则天工废矣可不深戒哉【朱子曰几者理虽已萌事则未着　周子日动而未形有无之间者几也　孔氏曰不为逸豫贪欲之教是有国者之常当戒惧万事之微位非其人为空官不可以天官私非其才　陈氏大猷曰功成之后逸欲易生逸豫怠游宴之类欲声色嗜好之类逸欲生治功隳矣惟戒逸欲而存兢业则此心清明刚健事之几微无不洞烛逸欲少肆兢业少间则此心昏惰何以察微眇而图之又曰天子能以一心察天下之几不能以一身兼天下之务任之庶官而已不可使旷非无其人之为旷非其人之为旷也君虽兢业官或旷废亦危乱之道终以无旷庶官欲君臣同克艰以保治也天下之事无一不出于天天不自为人代为之一官旷则一事阙矣天工人代一句结上文以生下文之意　临川呉氏曰承上文言天子所以用九徳之人者盖不能自治天职故也盖天子所事皆天之事天以此事付之君君不能自治而分之人是庶官所治之事皆代天而为之也其可有一职之旷废乎　陈氏雅言曰人君不可教有邦逸欲者何哉以一日二日为至浅而万几为至多也不可以非才旷庶官以皆天之工而有人代之也知万几之可畏则必兢业以图之而不至于以逸欲教之也知天工之可畏则必能择人以居之而不至于以非才旷庻官矣无教无旷是两陈其所当戒几与天是两陈其所当畏】
　　天叙有典勅我五典五惇哉天秩有礼自我五礼有庸哉同寅协恭和衷【音中】哉天命有徳五服五章哉天讨有罪五刑五用哉政事懋哉懋哉
　　叙者君臣父子兄弟夫妇朋友之伦叙也秩者尊卑贵贱等级隆杀【所介反】之品秩也勅正惇厚庸常也有庸马本作五庸衷降衷之衷即所谓典礼也典礼虽天所叙秩然正之使叙伦而益厚用之使品秩而有常则在我而已故君臣当同其寅畏协其恭敬诚一无间【去声】融防流通而民彝【音夷】物则各得其正所谓和衷也章显也五服五等之服自九章以至一章是也言天命有徳之人则五等之服以彰显之天讨有罪之人则五等之刑以惩戒之盖爵赏刑罸乃人君之政事君主之臣用之当勉勉而不可怠者也　杨氏曰典礼自天子出故言勅我自我若夫爵人于朝与众共之刑人于市与众弃之天子不得而私焉此其立言之异也【朱子曰天叙天秩天命天讨既曰天便自有许多般在其中天人一理只有一个分不同　因其生而第之以其所当处者谓之叙因其叙而与之以其所当得者谓之秩天叙便是自然底故君便教他居君之位臣便教他居臣之位父便教他居父之位子便教他居子之位天秩便是那天叙里面物事如天子祭天地诸侯祭山川大夫祭五祀庶人祭其先天子八诸侯六大夫四士二皆是有这个叙便是他这个自然之秩许多典礼都是天叙天秩下了圣人只是因而勅正之因而用出去而已凡其所谓冠婚丧祭之礼与夫典章制度文物礼乐车舆衣服无一件是圣人自做底都是天做下了圣人只是依傍他天理行将去同寅协恭是君臣上下一于敬徳之大者则赏以服之大者徳之小者则赏以服之小者罪之大者则罪以大底刑罪之小者则罪以小底刑尽是天命天讨圣人未尝加一亳私意于其间只是奉行天法而已万物皆只是一个天理已何与焉至如言天讨有罪五刑五用哉天命有徳五服五章哉此都只是天理自然当如此人几时与与则便是私意有善有恶善则理当喜如五服自有一个次第以章显之恶则理当恶一作怒彼自絶于理故五刑五用曷尝容心喜怒于其间哉五礼有庸五典五惇须是同寅协恭和衷五服五章五刑五用须是政事懋哉懋哉　西山真氏曰按五礼孔氏以为公侯伯子男先儒乂以为吉凶军宾嘉近世蔡氏曰叙者君臣父子兄弟夫妇朋友之伦叙秩者尊卑贵贱等级隆杀之品秩于义为得　节初齐氏曰人而无礼则诸侯得以请隧卿得以反坫大夫得以雍彻娼优下贱得以后饰而人道乱矣故圣人为礼以节之欧阳公所谓顺其情而节文之使知尊卑长幼凡人之大伦也此其高下之宜丰杀之别贵贱偏全之等所以萌于人心习熟于人之耳目而终其身不敢肆其情欲于度数之外也此三代帝王防范人心之先务隄防世变之大端也　陈氏大猷曰人受天地之中以生能者养之以福不能者败以取祸故全是衷者为徳是不失天之所赋也故天命之君必体福善之天制五等之服以章其徳戾是衷者为罪是失天之所赋也故天讨之君必体祸淫之天用五等之刑以威其罪爵赏刑罚乃政事之大者当勉勉而不可怠也典礼教化也所以尽感发之妙服刑政事也所以尽劝惩之方皆承天以从事而寅恭懋勉又四者之本也非寅恭懋勉则典礼服刑将失其当乌能与天无间哉至是则君师之道代天理民之责尽矣此尽发上文天工人代之意　吕氏曰寅恭惇典庸礼之根源也君臣聚精防神与天无间则所惇所庸皆天之典礼否则为虚文矣赏罚当纯乎天此心当懋勉不已一有怠息赏罚我之赏罚非天之赏罸矣　蔡氏元度曰周官司服公服衮冕而下九章之服如王之服侯伯服鷩冕而下七章之服如公之服子男服毳冕而下五章之服如侯伯之服孤服絺冕而下三章之服如子男之服卿大夫服冕而下一章之服如孤之服士服皮弁无章数也孔氏以天子言之非也　马氏曰周天子与上公皆服九章然公有降龙无升龙别于天子　新安陈氏曰蔡政事懋懋处亦云君主之臣用之诸家所忽最有照应盖事无旷庶官已引上臣与君各尽其责故同寅协恭政事懋懋皆当合君臣説有庸当作五庸五礼当主吉凶军宾嘉者为是】
　　天聪明自我民聪明天明畏自我民明威达于上下敬哉有土
　　威古文作畏二字通用明者显其善畏者威其恶天之聪明非有视听也因民之视听以为聪明天之明畏非有好恶【并去声】也因民之好恶以为明畏上下上天下民也敬心无所慢也有土有民社也言天人一理通达无间民心所存即天理之所在而吾心之敬是又合天民而一之者也有天下者可不知所以敬之哉【问聪明明畏不知明畏是两字还是一字林氏以为聪明言视听明畏言好恶未知如何朱子曰林氏似是明畏言天之所明所畏所明如明明侧陋之明所畏如董之用威威用六极之意　新安陈氏曰此因上文言天叙天秩天命天讨而申言天人合一之理　林氏曰天明畏马本作天明威自我民明威古文作自我民明畏畏威不必分也　唐孔氏曰天无心以民心为心即泰誓所谓天视自我民视天听自我民听　陈氏经曰有土之君惟敬则不忽乎民是乃不忽乎天不敬则知天之当严而以民为易虐是天民有二理也此臯陶安民之谟必推极于此欤　王氏炎曰以君临民敬心不存则所以安民者必未尽也自天子至诸侯卿大夫有四封有采地者皆为有土之君有土必有民必当以敬临之西山真氏曰武夷胡氏尝举臯陶谟天叙至有土章曰臯陶之学极纯粹】
　　臯陶曰朕言惠可底行禹曰俞乃言底可绩臯陶曰予未有知思曰赞赞襄哉
　　思曰之曰当作日襄成也臯陶谓我所言顺于理可致之于行禹然其言以为致之于行信可有功臯陶谦辞我未有所知言不敢计功也惟思日赞助于帝以成其治而已【张氏曰赞赞所助非一事也　陈氏大猷曰赞而又赞赞之不已也　林氏曰左传定公十五年葬定公雨不克襄事注襄成也训襄为成本此　董氏鼎曰臯陶发明知人之谟尤觉详于安民之谟者盖二者虽均为难事而知人为尤难必明于知人则安民有不难者矣然于言知人之余则戒逸欲崇兢业惟恐人君不知戒惧而至于旷官废事于安民之中则懋政事敬有土惟恐人君不知懋敬而至于亵天翫民盖以人君一心又知人安民之根柢欤】
　　益稷
　　今文古文皆有但今文合于臯陶谟帝曰来禹汝亦昌言正与上篇末文势接续古者简册以竹为之而所编之简不可以多故厘而二之非有意于其间也以下文禹称益稷二人佐其成功因以名篇【问臯陶矢厥谟禹成厥谟帝舜申之未知申字如何防朱子曰此是三篇之叙第一句説臯陶谟第二句説大禹谟第三句説益稷所谓申之即所谓汝亦昌言者也此书伏生本只是二篇臯陶谟益稷之间尔势亦相连孔壁中析为三篇故其叙如此亦不足据而説者又多失之　问益稷篇禹与臯陶只管自叙其功是如何曰不知怎生地那前面且做是脱简后面却又有一段那禹前面时只是説他无可言但予思日孜孜臯陶问他如何他便説他要恁地孜孜却不知后面一段是怎生地良久云他上面也是説那丹朱后故恁地説丹朱縁如此故不得为天子我如此勤苦故有功以此相戒教莫如丹朱如我便是古人直不似今人便要瞻前顾后】
　　帝曰来禹汝亦昌言禹拜曰都帝予何言予思日孜孜【音兹】臯陶曰吁如何禹曰洪水滔天浩浩怀山襄陵下民昏垫【都念反】予乘四载随山刊【丘寒反】木暨益奏庶鲜食予决九川距四海濬畎浍距川暨稷播奏庶艰食鲜食懋迁有无化居烝民乃粒万邦作乂臯陶曰俞师汝昌言孜孜者勉力不怠之谓帝以臯陶既陈知人安民之谟因呼禹使陈其言禹拜而叹美谓臯陶之谟至矣我更何所言惟思日勉勉以务事功而已观此则上篇禹臯陶答问者盖相与言于帝舜之前也如何者臯陶问其孜孜者何如也禹言往者洪水泛溢上漫【平声】于天浩浩盛大包山上陵下民昬瞀【音茂】垫溺困于水灾如此之甚也四载水乗舟陆乘车泥乗輴【敕伦反】山乘樏【伦追反】也輴史记作橇【丘妖反】汉书作毳以板为之其状如箕擿【陟革反】行泥上樏史记作桥汉书作梮【俱玉反】以铁为之其形似锥长半寸施之履下以上山不蹉【仓何反】跌【音列】也盖禹治水之时乗此四载以跋履山川践行险阻者随循刊除也左传云井堙木刊刊除木之义也盖水涌【音勇】不泄泛滥弥【音眉】漫地之平者无非水也其可见者山耳故必循山伐木通蔽障开道路而后水工可兴也奏进也血食曰鲜水土未平民未粒食与益进众鸟兽鱼鼈之肉于民使食以充饱也九川九州之川也距至濬深也周礼一亩之间广尺深尺曰畎一同之间广二寻深二仞曰浍畎浍之间有遂有沟有洫皆通田间水道以小注大言畎浍而不及遂沟洫者举小大以包其余也先决九川之水使各通于海次濬畎浍之水使各通于川也播布也谓布种五谷也艰难也水平播种之初民尚艰食也懋勉也懋勉其民徙有于无交易变化其所居积之货也烝众也米食曰粒盖水患悉平民得播种之利而山林川泽之货又有无相通以济匮乏然后庶民粒食万邦兴起治功也禹因孜孜之义述其治水本末先后之详而警戒之意实存于其间盖欲君臣上下相与勉力不怠以保其治于无穷而已师法也臯陶以其言为可师法也【新安陈氏曰舜禹好善之心皆无穷当时昌言满前舜犹渴闻不倦方使禹亦如臯陶之昌言此舜好善无穷之心也禹闻此言叹美此心谓臯陶言已至我复何言让善于人也思日孜孜力行不怠勉为善于己此禹好善无穷之心也孟子曰禹闻善言则拜大舜有大焉舜禹之所以圣其亦以此欤　苏氏曰禹曰予何言亦犹臯陶之予未有知也曰予思日孜孜亦犹臯陶思日赞赞襄哉也皆相因之辞伏生以益稷合于臯陶谟有以也　陈氏大猷曰勤者万事所由成不勤万事所由废臯陶问禹所以思日孜孜者如何禹但述其治水之勤劳以答之而不及其他盖以平生受用惟在孜孜勤劳而已意在言外也王氏曰大水决而有所归小水濬而有所入治水之次第也不决川则虽濬畎浍不能除水患也　陈氏曰益稷非人人而饮食之亦教之有方耳　吕氏曰禹用功如此艰难然后民乃粒食须看乃字　蔡氏元度曰水平之后天下知禹之功而已禹以益稷与有功焉故言暨益暨稷是禹不自有其功而与益稷同之不矜不伐乃在于此　吕氏曰禹不矜不伐今乃歴举其功若矜伐何也盖艰难之念易忘平成之功难保今虽平成昔日之心不可忘也所思日孜孜者正在此虽不陈谟乃陈谟之大者使自言其功而非有深意何以谓之昌言哉　董氏鼎曰禹为司空稷为田正益为虞土田山泽鸟兽鱼鼈其所掌也是三人者均主水土治水之役所当偕行随时施宜因利乘便以救斯民于垫溺穷馁之中故所至之处烈山泽之余有可采捕以供食者益致其利有可播种渔取以得食者稷受其方播于鲜食既而有无相通货食兼足始也不足终乃有余禹不忘益稷相从于艰苦之中而述其功如此微禹之言后世孰从而知之】
　　禹曰都帝慎乃在位帝曰俞禹曰安汝止惟几【音机】惟康其弼直惟动丕应徯【音喜】志以昭受上帝天其申命用休禹既叹美又特称帝以告之所以起其听也慎乃在位者谨其在天子之位也天位惟艰一念不谨或以贻【音移】四海之忧一日不谨或以致千百年之患帝深然之而禹又推其所以谨在位之意如下文所云也止者心之所止也人心之灵事事物物莫不各有至善之所而不可迁者人惟私欲之念动摇其中始有昧于理而不得其所止者安之云者顺适乎道心之正而不陷于人欲之危动静云为各得其当【去声】而无有止而不得其止者惟几所以审其事之发惟康所以省【息井反】其事之安即下文庶事康哉之义至于左右辅弼之臣又皆尽其绳愆纠缪之职内外交修无有不至若是则是惟无作作则天下无不丕应固有先意而徯我者以是昭受于天天岂不重命而用休美乎【朱子曰惟几当审万事之几惟康当求个安穏处弼直以直道辅之应之非惟人应之天亦应之　叶氏曰慎乃在位即前帝命禹所谓慎乃有位君臣更相告戒也禹之言即帝所与言宜帝俞之西山真氏曰人之一心静而后能动定而后能应若其胶胶扰扰将为物役之不暇又何以宰万物乎先儒谓心者人之北辰辰惟居其所故能为二十八宿之纲维心惟安所止故能为万事之枢纽　夏氏曰安汝止而下皆谨在位之事又曰动则大应天下徯望之志徯望于君欲其治安我尔丕应徯志犹丕从厥志　史氏渐曰尧之安安不待有所止也舜于所止而安之皆性焉安焉之圣安行者也太甲于所止而尽钦敬复焉执焉之贤勉行者也三言者圣贤之分量见矣　新安陈氏曰安汝所当止静也几者动之微动者几之着静而知几以图康又得直臣弼之则下应人心上当天心矣】
　　帝曰吁臣哉邻哉邻哉臣哉禹曰俞
　　隣左右辅弼也臣以人言隣以职言帝深感上文弼直之语故曰吁臣哉隣哉隣哉臣哉反复叹咏以见弼直之义如此其重而不可忽禹即俞而然之也【孔氏曰隣近也君臣道近相须而成　陈氏经曰臣当亲近而助我故曰臣哉隣哉亲我助我乃尽为臣之道故曰隣哉臣哉　张氏纲曰臣以分言隣以情言一于分则离一于情则亵　邹氏补之曰臣谨其分也隣忘其分也臣而复隣严不至于苛隣而又臣和不至于流　新安陈氏曰一説隣亲君如居有隣也臣当如隣以亲君能如隣以亲君乃臣也臣隣皆指禹言】
　　帝曰臣作朕股肱耳目予欲左右【音佐佑】有民汝翼予欲宣力四方汝为予欲观古人之象日月星辰山龙华虫作会宗彝藻【音早】火粉米黼【音甫】黻【音弗】絺【展几反】绣以五采彰施于五色作服汝明予欲闻六律五声八音在治忽以出纳五言汝听
　　此言臣所以为隣之义也君元首也君资臣以为助犹元首须股肱耳目以为用也下文翼为明听即作股肱耳目之义左右者辅翼也犹孟子所谓辅之翼之使自得之也宣力者宣布其力也言我欲左右有民则资汝以为助欲宣力四方则资汝以有为也象像也日月以下物象是也易曰黄帝尧舜垂衣裳而天下治盖取诸乾坤则上衣下裳之制创自黄帝而成于尧舜也日月星辰取其照临也山取其镇也龙取其变也华虫雉取其文也会绘也宗彝虎蜼【鲁木反尔雅注蜼似猕猴而大黄黑色尾长数尺似獭尾末有岐鼻向上两即自悬于树以尾塞鼻或以两】
　　【指　其孝或谓虎取其猛蜼取其智】取其孝也藻水草取其洁也火取其明也粉米白米取其养也黼若斧形取其断也黻为两已相背【音佩】取其辨也絺郑氏读为黹【展几反】紩【音秩】也紩以为绣也日也月也星辰也山也龙也华虫也六者绘之于衣宗彝也藻也火也粉米也黼也黻也六者绣之于裳所谓十二章也衣之六章其序自上而下裳之六章其序自下而上采者青黄赤白黑也色者言施之于缯帛也绘于衣绣于裳皆杂施五采以为五色也汝明者汝当明其小大尊卑之差等也又按周礼以日月星辰画于旂冕服九章登龙于山登火于宗彝以龙山华虫火宗彝五者绘于衣以藻粉黼黻四者绣于裳衮冕九章以龙为首鷩【必列反】冕七章以华虫为首毳【充芮反】冕五章以虎蜼为首盖亦增损有虞之制而为之耳六律阳律也不言六吕者阳统阴也有律而后有声有声而后八音得以依据故六律五声八音言之叙如此也在察也忽治之反也声音之道与政通故审音以知乐审乐以知政而治之得失可知也五言者诗歌之协于五声者也自上达下谓之出自下达上谓之纳汝听者言汝当审乐而察政治之得失者也【王氏曰汝翼作肱汝为作股汝明作目汝听作耳也孔氏曰天子服日月而下诸侯自龙而下至黼黻士服藻火大夫加粉米上得兼下下不得僭上作尊】
　　【卑之服汝明制之　郑氏曰自日月至黼黻所取义皆君徳也服所以象徳服是服必有是徳当观象而自省焉　陈氏大猷曰五采五种华采之物蓝丹砂粉墨之类是也彰施施其采以彰明之五色采施之为青黄赤白黑也纳采诗而纳之于上如命太师陈诗以观民风与工以纳言是也出出诗而播之乐章如闗睢用之乡人用之邦国与时而飏之是也　吕氏曰五言乐之成言者如三百篇之诗是也　叶氏曰五言即五声诗言志歌永言声依永律和声虽言也播于律之所和则为五声虽声也本于诗之所讽则为五言　吕氏曰作服礼之大者也六律五声八音乐之大者也治定功成制礼作乐之时也礼乐非可以虚文举言礼乐必在左右宣力之后民气和洽然后可以兴礼乐固为次序也　陈氏大猷曰舜以臣隣命禹见君臣之忘势继之以作股肱耳目见君臣之忘形君臣犹一身也君犹心臣犹体臣作朕股肱耳目君以臣为体也汝翼为明听以遂予之所欲臣以君为心也　王氏曰敬敷五教司徒掌之岂非左右有民稷掌阻饥臯陶治奸宄岂非宣力四方夷作秩宗岂非制衣服夔典乐岂非察音声然彼皆各治一官禹则总百官而治之者也帝兼举四事而寄以股肱耳目盖如此】
　　予违汝弼汝无面从退有后言钦四邻
　　违戾也言我有违戾于道尔当弼正其失尔无面谀以为是而背毁以为非不可不敬尔隣之职也申结上文弼直隣哉之义而深责之禹者如此【王氏曰拂我而相之谓之弼故弼字或作拂　吕氏曰予违汝弼不独令禹为股肱耳目至此舜连一身是非之责尽付之禹检防　孙氏曰圣人不以无违自处而以有违求弼不居其圣也　陈氏大猷曰上言予欲汝则翼为明听谓当将顺乎我也此言予违汝弼谓不当茍顺乎我也　林氏曰舜大圣人岂有违待于弼禹亦大圣人岂有面从后言而尤以为警戒所以为圣　吕氏曰舜非有慊而畏人之后言非容受未至而致人之后言禹又非肯欺君而为面是背非者圣人畏敬无已惟恐过之不闻言之不尽故其求之之切如此孔氏曰四隣四近前后左右之臣勅使敬其职　唐孔氏曰郑以四隣为四近之臣左辅右弼前疑后丞惟伏生书传有此言文王世子有师保疑丞此外经传无此官惟冏命云实赖左左前后有位之士新安胡氏曰既责禹以弼违又欲其钦四隣谓所与同列之近臣当敬之使同心而弼我也　陈氏大猷曰四隣诸臣各有其职而舜悉以责禹者禹百揆无所不统也于此可观君道亦可以观相道矣　王氏炎曰无面从于上不谄钦四隣于下不渎　新安陈氏曰钦四隣传语欠明当云不可不敬尔为四隣近臣之职也又按钦四隣上下疑有阙文朱子尝疑之今于此等处姑据众説虽略可通然深绎之与上下文意皆不贯阙之可也】
　　庶顽谗説若不在时侯以明之挞以记之书用识【音志】哉欲并生哉工以纳言时而飏【音扬】之格则承之庸之否则威之
　　此因上文而虑庶顽谗説之不忠不直也谗説即舜所圣者时是也在是指忠直为言侯射侯也明者欲明其果顽愚谗説与否也盖射所以观徳顽愚谗説之人其心不正则形乎四体布乎动静其容体必不能比【音备】于礼其节奏必不能比于乐其中【去声】必不能多审如是则其为顽愚谗説也必矣周礼王大射则供虎侯熊侯豹侯诸侯供熊侯豹侯卿大夫供麋侯皆设其鹄【音谷】又梓人为侯广与崇方三分其广而鹄居一焉应古制亦不相逺也挞扑也即扑作教刑者盖惩之使记而不忘也识志也録其过恶以识于册如周制乡党之官以时书民之孝悌睦婣【音因】有学者也圣人不忍以顽愚谗説而遽弃之用此三者之教啓其愤发其悱使之迁善改过欲其并生于天地之间也工掌乐之官也格有耻且格之格谓改过也承荐也圣人于庶顽谗説之人既有以啓发其愤悱迁善之心而又命掌乐之官以其所纳之言时而飏之以观其改过与否如其改也则进之用之如其不改然后刑以威之以见圣人之教无所不极其至必不得已焉而后威之其不忍轻于弃人也如此此即龙之所典而此命伯禹总之也【问工以纳言时而飏之格则承之庸之否则威之一段朱子曰上文説钦四隣庶顽谗説若不在时侯以明之挞以记之书用识哉欲并生哉皆不可晓如命龙之辞亦曰朕堲谗説殄行震惊朕师命汝作纳言夙夜出纳朕命惟允皆言谗説此须是当时有此制度今不能知又不当杜撰只得置之　吕氏曰挞记书识非絶之也存其过所以存其耻耻则善心生矣　或曰书用识其善恶书其孝弟睦婣有学者书其善也如左氏裴豹欲除丹书书其恶也　吕氏曰诗可见人真情春秋防盟赋诗一有不类便能知之　叶氏曰郑伯享赵孟七子从赵孟使赋诗以观其志子展赋草虫伯有赋鹑之奔奔叔向知伯有将为戮子展后亡亦犹是也　葵初王氏曰按易氏王大射解云大射祭祀之射也王将有郊庙之事以射择诸侯及羣臣与邦国所贡之士取其中多而可以与祭者于是有三侯二侯一侯焉天子射虎侯其道九十弓六尺为弓弓二寸为侯中则虎侯之中广一丈八尺三分其广以其一为之鹄则鹄方六尺侯之上中下皆用布而两旁饰以虎其中设鹄为的焉诸侯射熊侯七十弓卿大夫射麋侯五十弓其鹄其弓之数而降杀之凡侯天子以三诸侯以二卿大夫以一又梓人为侯曰张皮侯而栖鹄则春以功皮侯即熊虎豹之三侯天子大射之侯也张五采之侯则逺国属五采即五正之侯天子宾射之侯也张兽侯则王以息燕此又天子燕射之侯也其侯虽不见于经而乡射记言天子熊侯白质诸侯麋侯赤质大夫布侯画以虎豹士布侯画以鹿豕即兽侯耳盖大射以鹄宾射以正燕射以质不可以不辨郑氏周礼注云崇高也方犹等也高广等谓侯中也画布曰正栖皮曰鹄　孔氏诗疏正鹄皆鸟名难中以中为隽故以名的　陈氏大猷曰侯挞行于一时书识示于悠久存其愧耻而迁善改过以并生于天地间也　新安陈氏曰射侯以礼教也既挞书以愧耻之于先纳言以乐教也复时飏以感发之于后有耻且格欲与并生之心遂矣用之宜也否者终不格与并生之心不获遂威之不容已也　临川吴氏曰帝舜为君为师之道仁之至义之尽也　陈氏雅言曰圣人爱人之无已虽甚不忠不直者而不忍弃絶之圣人之心以天下未尝无不可化之人而人未有终自絶于为善之理此圣世所以无不化之人而有比屋可封之俗也】
　　禹曰俞哉帝光天之下至于海隅苍生万邦黎献共惟帝臣惟帝时举敷纳以言明庶以功车服以庸谁敢不让敢不敬应帝不时敷同日奏罔功
　　俞哉者苏氏曰与春秋传公曰诺哉意同口然而心不然之辞也隅角也苍生者苍苍然而生视逺之义也献贤也黎献者黎民之贤者也共同时是也敷纳者下陈而上纳也明庶者明其众庶也禹虽俞帝之言而有未尽然之意谓庶顽谗説加之以威不若明之以徳使帝徳光辉达于天下海隅苍生之地莫不昭灼徳之逺着如此则万邦黎民之贤孰不感慕兴起而皆有帝臣之愿惟帝时举而用之尔敷纳以言而观其蕴明庶以功而考其成旌能命徳以厚其报如此则谁敢不让于善敢不精白一心敬应其上而庶顽谗説岂足虑乎帝不如是则今任用之臣逺近敷同率为诞慢日进于无功矣岂特庶顽谗説为可虑哉【林氏曰禹不尽然帝之言又广帝之意谓辅弼之责虽在臣隣然当广延万邦之贤无以为止此而已　陈氏大猷曰纳言或以言扬明功或以事举也　孙氏曰敷同犹普同　新安陈氏曰舜典所言以待诸侯此以待黎献诸侯亲天子故直言奏自下而奏上也舜方求贤故特言纳下陈而上纳也王氏十朋曰诸侯以黜陟为重故言试黎献以多得为盛故言庶　陈氏曰诸侯之功已着特使奏其言而试其功以验其已然之效黎献之功未着故受其言而明众庶以功以责其将然之效】
　　无若丹朱傲惟慢游是好【去声】傲虐是作罔昼夜頟頟【鄂格反】罔水行舟朋淫于家用殄厥世予创若时娶于涂山辛壬癸甲啓呱呱【音孤】而泣予弗子惟荒度【达洛反】土功弼成五服至于五千州十有二师外薄【音博】四海咸建五长【上声】各迪有功苗顽弗即工帝其念哉帝曰迪朕徳时乃功惟叙臯陶方祗厥叙方施象刑惟明
　　汉志尧处【上声】子朱于丹渊为诸侯丹朱之国名也不休息之状罔水行舟如奡【音傲】荡【音荡】舟之类朋淫者朋比小人而淫乱于家也殄絶也世者世尧之天下也丹朱不肖尧以天下与舜而不与朱故曰殄世程子曰夫圣莫圣于舜而禹之戒舜至曰无若丹朱好慢游作傲虐且舜之不为慢游傲虐虽愚者亦当知之岂以禹而不知乎盖处崇高之位所以儆戒者当如是也创惩也禹自言惩丹朱之恶而不敢以慢游也涂山国名在今夀春县东北禹娶涂山氏之女也辛壬癸甲四日也禹娶涂山甫及四日即往治水也啓禹之子呱呱泣声荒大也言娶妻生子皆有所不暇顾念惟以大相【去声】度平治水土之功为急也孟子言禹八年于外三过其门而不入是也五服甸侯绥要荒也言非特平治水土又因地域之逺近以辅成五服之制也疆理宇内乃人君之事非人臣之所当专者故曰弼成也五千者每服五百里五服之地东西南北相距五千里也十二师者每州立十二诸侯以为之师使之相牧以纠【音九】羣后也薄迫也九州之外迫于四海每方各建五人以为之长而统率之也圣人经理之制其详内略外者如此即就也谓十二师五长内而侯牧外而蕃夷皆蹈行有功惟三苗顽慢不率不肯就工帝当忧念之也帝言四海之内蹈行我之徳教者是汝工惟叙之故其顽而弗率者则臯陶方敬承汝之功叙方施象刑惟明矣曰明者言其刑罚当【去声】罪可以畏服乎人也上文禹之意欲舜弛其鞭扑之威益广其文教之及而帝以禹之功叙既已如此而犹有顽不即工如苗民者是岂刑法之所可废哉或者乃谓苗之凶顽六师征之犹且逆命岂臯陶象刑之所能致是未知圣人兵刑之叙与帝舜治苗之本末也帝之此言乃在禹未摄位之前非徂征后事盖威以象刑而苗犹不服然后命禹征之征之不服以益之谏而又增修徳教及其来格然后分背之舜之此言虽在三谟之末而实则禹未摄位之前也【问禹稷三过其门而不入若家有父母岂可不入朱子曰固是然事亦须量个缓急若只是那九年泛泛底水未便会倾国覆都过家见父母亦不妨若洪水之患甚急有倾国溺都君父危亡之灾也只得奔君父之急难虽不过家见父母亦不妨也苗顽弗即工此是禹治水时调役他国人夫不动也后方征之既格而服则治其前日之罪而之之而后分北之今説者谓苗既格而又叛恐无此事又曰三苖想只是如今之溪洞相似溪洞有数种一种谓之猫未必非三苗之后史中説三苗之国左洞庭右彭蠡在今湖北江西之界其地亦甚濶矣顷在湖南见説溪洞蛮猺畧有四种曰犵曰狑曰獠而其最轻健者曰猫近年数出摽掠为边患者多此种也岂三苗之遗民乎然则所谓三苗者亦当正作猫字耳元善説苗民之国三徙其都初在今之筠州次在今之兴国军皆在深山中人不可入而已亦难出其最后在今之武昌县则据江山之险可以无所不为人不得而遏之矣　新安陈氏曰丹朱之不肖蔽以一言曰傲而已慢游虐淫皆自傲出罔画夜凶人为不善惟日不足之意　东阳马氏曰隆古君臣告戒乃如此后世谄谀忌讳者可以戒矣西山真氏曰舜以大圣之资安有可戒之事而益以怠荒戒臯陶以逸欲戒禹又以傲虐戒岂忧其有是而豫防之耶抑知其无是而姑为是言耶人心惟危自昔所畏虽圣主不敢忘操存之功大臣事圣主不敢废规儆之益后之君臣宜视以为法　新安陈氏曰禹欲帝无恃刑威之用而益广明徳之及以丹朱为帝戒复以己之惩戒丹朱者继之末言天下皆顺而苗民独顽若以为不止于庶顽之顽者欲帝念之也　陈氏经曰天下皆迪功弗即工特一有苗若不足介意也圣人之心以为一物梗化则有不能忘之意　夏氏曰洪水未平九功未叙人救死不赡何暇迪徳舜谓今天下所以迪行我徳而各迪有功者由汝之九功惟叙故也臯陶方敬承汝功之叙又虑迪徳者怠方施象刑明示人以儆之则已迪徳者益勉未迪徳者益惧而勉矣此正如九功惟叙之后董之用威不容已也　董氏鼎曰禹戒舜以无若丹朱无怪其然也他山之石可以攻玉舜禹初不自知其圣则其引以进戒岂为过哉当时黎民于变比屋可封而内则有丹朱之可戒外则有苗顽之可忧未能忘情惟此二者此圣所以益圣也】
　　夔曰戛击鸣球搏拊【音博抚】琴瑟以咏祖考来格虞宾在位羣后徳让下管鼗【音桃】鼔合止柷敔【音祝语】笙镛以间【去声】鸟兽跄跄【音锵】箫韶九成鳯凰来仪
　　戛击考击也鸣球玉磬名也搏至拊循也乐之始作升歌于堂上则堂上之乐惟取其声之轻清者与人声相比故曰以咏盖戛击鸣球搏拊琴瑟以合咏歌之声也格神之格思之格虞宾丹朱也尧之后为宾于虞犹微子作宾于周也丹朱在位与助祭羣后以徳相让则人无不和可知矣下堂下之乐也管犹周礼所谓阴竹【山北生者】之管孤竹【竹特生者】之管孙竹【竹枝根未生者】之管也鼗鼓如鼓而小有柄持而摇之则旁耳自击柷敔郭璞云柷如漆桶【音统】方二尺四寸深一尺八寸中有椎柄连底撞之令左右击敔状如伏虎背上有二十七鉏铻【上牀吕反下偶许反】刻以籈栎【音真歴】之籈长一尺以木为之始作也击柷以合之及其将终也则栎敔以止之盖节乐之器也笙以匏为之列管于匏中又施簧于管端镛大钟也叶氏曰钟与笙相应者曰笙钟与歌相应者曰颂【音容】钟颂或谓之镛诗贲【音焚】鼓维镛是也大射礼乐人宿县【音】于阼阶东笙磬西面其南笙钟西阶之西颂磬东面其南颂钟颂钟即镛钟也上言以咏此言以间相对而言盖与咏歌迭奏也乡饮酒礼云歌鹿鸣笙南陔【音该】间歌鱼丽笙由庚或其遗制也跄跄行动之貌言乐音不独感神人至于鸟兽无知亦且相率而舞跄跄然也箫古文作箾舞者所执之物説文云乐名箾韶季札观周乐见舞韶箾者则箾韶盖舜乐之总名也今文作箫故先儒误以箫管释之九成者乐之九成也功以九叙故乐以九成九成犹周礼所谓九变也孔子曰乐者象成者也故曰成鳯凰羽族之灵者其雄为鳯其雌为凰来仪者来舞而有仪容也戛击鸣球搏拊琴瑟以咏堂上之乐也下管鼗鼓合止柷敔笙镛以间堂下之乐也唐孔氏曰乐之作也依上下而递【音替】奏间【去声】合而后曲成祖考尊神故言于堂上之乐鸟兽微物故言于堂下之乐九成致鳯尊异灵瑞故别【必列反】言之非堂上之乐独致神格堂下之乐偏能舞兽也或曰笙之形如鸟翼镛之虡【巨许反】为兽形故于笙镛以间言鸟兽跄跄风俗通曰舜作箫笙以象鳯盖因其形声之似以状其声乐之和岂真有鸟兽鳯凰而跄跄来仪者乎曰是未知声乐感通之妙也瓠巴鼓瑟而游鱼出听伯牙鼓琴而六马仰秣声之致祥召物见于传【去声】者多矣况舜之徳致和于上夔之乐召和于下其格神人舞兽鳯岂足疑哉今按季札观周乐见舞韶箾者曰徳至矣尽矣如天之无不覆如地之无不载虽甚盛徳蔑以加矣夫韶乐之奏幽而感神则祖考来格明而感人则羣后徳让微而感物则鳯仪兽舞原其所以能感召如此者皆由舜之徳如天地之无不覆焘【音道】也其乐之传歴千余载孔子闻之于齐尚且三月不知肉味曰不圗为乐之至于斯则当时感召从可知矣又按此章夔言作乐之效其文自为一段不与上下文势相属【音烛】盖舜之在位五十余年其与禹臯陶夔益相与问答者多矣史官取其尤彰明者以诏后世则是其所言者自有先后史官集而记之非其一日之言也诸儒之説自臯陶谟至此篇末皆谓文势相属故其説牵合不通今皆不取【唐孔氏曰功成道洽礼备乐和史述夔言继于后　陈氏大猷曰戛亦击也意亦有轻重之异球击能鸣故称鸣球王氏炎曰搏犹击也拊轻手取声　林氏曰子云长杨赋云戛滴鸣球刘良注云戛滴拊击也以是】
　　【知鸣球可以戛击古语云拊鸣琴吹洞箫又曰手拊五目视云汉以是知琴瑟可以搏拊　唐孔氏曰以咏歌咏诗章也　郑氏曰琴五瑟二十四管如篪而有六孔十二簧为笙　夏氏曰以间与堂上之乐间作也　林氏曰飨礼曰升歌清庙示徳也下管象舞示事也燕礼曰升歌鹿鸣下管新宫盖堂上之乐以歌为主堂下之乐以管为主其实相合以成别而言之则有堂上堂下之异合而言之则总名为箫韶　陈氏经曰箫者细器作乐时小大之器皆备新安陈氏曰此章夔言作乐之效乃史官载之以结典谟之终盖功成作乐帝者致治之盛也郊特牲曰歌者在上匏竹在下贵人声也即此説以证此章及仪礼皆无不合古文简质下之一字别管鼗等为堂下之乐显见鸣球琴瑟为堂上之乐矣戛击之拊之以咏歌诗章所谓歌者在上也管鼗鼓柷敔笙镛皆堂下之乐管竹也笙匏也皆在堂下以间此众乐与堂上之乐更代而间作也所谓匏竹在下也奏石丝以咏歌之时则堂下之乐不作奏匏竹等众乐之时则堂上之乐不作以今人之乐观之亦如此耳】
　　夔曰于予击石拊石百兽率舞庶尹允谐
　　重击曰击轻击曰拊石磬也有大磬有编磬有歌磬磬有小大故击有轻重八音独言石者盖石音属角最难谐和记曰磬以立辨夫乐以合为主而石声独立辨者以其难和也石声既和则金丝竹匏土革木之声无不和者矣诗曰既和且平依我磬声则知言石者总乐之和而言之也或曰玉振之也者终条理之事故举磬以终焉上言鸟兽此言百兽者考工记曰天下大兽五脂者膏者臝【鲁果反】者羽者鳞者羽鳞总可谓之兽也百兽舞则物无不和可知矣尹正也庶尹者众百官府之长也允谐者信皆和谐也庶尹谐则人无不和可知矣【王氏炎曰八音以石为君而韶乐以球为首宜于此又单言石也　孙氏曰前先言祖考虞宾羣后而后及鸟兽以贵贱为序也此先言鸟兽而后及庶尹以难易为序也　王氏炎曰此又自为一节舜禹之议论既载于前夔之作乐所以形容治功之成故以其言次之于后亦非一日之言史臣比而书之尔夔工于乐者也有舜之徳不可无夔之乐以发之有夔之乐不可无舜之徳以本之二者交致而天下之至和极矣临川吴氏曰夔言乐如此盖有舜之徳是以有夔之乐道徳乐之本声音乐之具舜徳极大极盛而韶乐又尽善尽美故其感应之妙古今莫及】
　　帝庸作歌曰勅天之命惟时惟几【音机】乃歌曰股肱喜哉元首起哉百工熙哉臯陶拜手稽【音起】首飏言曰念哉率作兴事慎乃宪钦哉屡省【息井反】乃成钦哉乃赓【音庚】载歌曰元首明哉股肱良哉庶事康哉又歌曰元首丛脞【取果反】哉股肱惰哉万事堕【音隳】哉帝拜曰俞往钦哉
　　庸用也歌诗歌也勅戒勅也几事之微也惟时者无时而不戒勅也惟几者无事而不戒勅也盖天命无常理乱安危相为倚伏今虽治定功成礼备乐和然顷刻谨畏之不存则怠荒之所自起毫发几微之不察则祸患之所自生不可不戒也此舜将欲作歌而先述其所以歌之意也股肱臣也元首君也人臣乐于趋事赴功则人君之治为之兴起而百官之功皆广也拜手稽首者首至手又至地也大言而疾曰飏率总率也臯陶言人君当总率羣臣以起事功又必谨其所守之法度盖乐于兴事者易至于纷更【平声】故深戒之也屡数【音朔】也兴事而数考其成则有课功覈实之效而无诞慢欺蔽之失两言钦哉者兴事考成二者皆所当深敬而不可忽者也此臯陶将欲赓歌而先述其所以歌之意也赓续载成也续帝歌以成其义也臯陶言君明则臣良而众事皆安所以劝之也丛脞烦碎也惰懈怠也堕倾圯也言君行臣职烦琐细碎则臣下懈怠不肯任事而万事废坏所以戒之也舜作歌而责难于臣臯陶赓歌而责难于君君臣之相责难者如此有虞之治兹所以为不可及也欤帝拜者重其礼也重其礼然其言而曰汝等往钦其职不可以不敬也林氏曰舜与臯陶之赓歌三百篇之权舆也学诗者当自此始【陈氏曰用夔言功成乐作之意而寓之歌所以保治功也保治在勅天勅天之要在时几人求天于天圣人求天于己人事之尽即天也不可失其时不可忽其微常存儆勅天命可保矣乃歌之意谓吾欲勅天以谨时几必赖股肱之助专责望于臣也赓歌之意专责望于君也君臣交儆各尽其职则治功可保矣　陈氏大猷曰舜之治至于功成乐作极矣然危乱之几常兆于治安之极圣人安不忘危上下交相儆戒故史既载韶乐复记歌诗歌诗亦乐之本也箫韶九成舜之治已极于至盛惟时惟几舜之心方虑其至防治功虽已极圣心本无极也　新安陈氏曰歌者和乐之发也当和乐之时不忘戒谨之意惟虞舜能之后世歌功颂美之歌安识此意又曰歌之序意在于戒天命而谨时几歌之所谓喜喜于乘时圗几也所谓起起而乗时图几也所谓熙则共乗时图几之效验也君臣能如此庶可戒勅天命而永保之矣　西山真氏曰范太史曰君以知人为明臣以任职为良君知人则贤者得行其所学臣任职则不肖者不得茍容于朝此庶事所以康也若夫臣行臣职则丛脞矣臣不任君之事则隋矣此万事所以隳也斯言得之矣然帝之歌本为勅天命而作君臣倡和乃无一语及天者修人事所以勅天命也后之人主宜深体焉　陈氏大猷曰喜起熙帝欲振厉充广也臯陶意谓无妄不可以复往极治不可以更加故因帝振奋增广之意而欲其加谨慎省察之心凡作兴必谨守成宪而钦哉不可轻于有为也又必屡察已成之治而钦哉不可玩夫已为也于是赓成其歌谓君臣惟当明良而已不必过于喜起庶事惟底于康安而已不必过于熙广乃所以凝泰和也君有赖于臣故先股肱臣有望于君故先元首臯陶意犹未已谓明非聪察之谓聪察则流于丛脞良非软熟之谓软熟则流于惰偷君丛脞则臣惰偷万事堕坏矣前言庶事此言万事甚言丛脞之害事也不过而失于激亦不怠而失于废真可以凝泰和而保天命矣往钦哉欲君臣自此以往无不敬也典谟之书皆以钦终之九成之韶勅天之歌非可以二观也虞之韶不可得而闻帝之歌犹可得而咏韶虽亡不亡者存焉学者宜深玩绎也　陈氏雅言曰臯陶赓歌盖欲帝加戒慎省察之功于振励充广之中谓帝舜当率羣臣以起事功然犹必谨守成宪钦哉不可轻于有为也犹必屡省乃成钦哉不可恃其有成也盖当帝以股肱喜哉责其臣则恐其不知率作兴事之道以元首起哉处其心则恐其不知慎乃宪之道以百工熙哉期其效则恐其不知屡省乃成之道此臯陶欲述其赓歌之意而先拜稽以致其礼飏言以致其辞复以念哉之一语以勉其君此其忠爱之诚激切之至不自知其容貌辞气之异乎常欲以足歌之未备也此帝舜臯陶之赓歌为勅天命一语而发虽不明言而其意在是矣】




　　书经大全卷二
<经部,书类,书经大全>
　　钦定四库全书
　　书经大全卷三
　　明　胡广等　撰
　　夏书
　　夏禹有天下之号也书凡四篇禹贡作于虞时而系之夏书者禹之王以是功也
　　禹贡
　　上之所取谓之赋下之所供谓之贡是篇有贡有赋而独以贡名篇者孟子曰夏后氏五十而贡贡者较数嵗之中以为常则贡又夏后氏田赋之总名今文古文皆有【朱子曰禹贡一书所记地理治水曲折多不甚可晓切意当时治水事毕却总作此一书故自冀州王都始如今人方量毕总作一门单耳禹自言予决九川距四海濬畎浍距川一篇禹贡不过此数语极好细看今人説禹治水始于壶口凿龙门某未敢深信方河水汹涌其势迅激纵使凿下龙门恐这石仍旧壅塞又下面水未有分杀必且溃决四出盖禹先决九川之水使各通于海又濬畎浍之水使各通于川使大水有所入小水有所归禹只是先从低处下手若下面之水尽杀则上面之水渐浅却才好下手九川尽通则导河之功已及八方故某甞谓禹治水当始于碣石九河盖河患惟兖为甚兖州是河曲处其曲处两岸无山皆是平地所以溃决常必在此故禹自其决处导之用功尤难孟子亦云禹疏九河瀹济漯而注之海盖皆是下流疏杀其势耳若鲧则只是筑堙之所以九载而功弗成也书説禹之治水乃是自下而上了又自上而下后人以为自上而下此大不然不先从下泄水却先从上理防下水泄未得上当愈甚是甚治水如此此书多句为文而尤严于一字之用其条理精宻而义例可推固不待旁引曲证而后通学者当玩索而得之　林氏曰书有六体错综于五十八篇中可以意会不可以篇名求先儒增而为十曰贡征歌范亦不足尽不可从也禹贡实典之体可触类而长矣贡乃赋税之总称田赋包篚皆在其中　夏氏曰此篇所载非一独以贡名篇者治水成功后条陈九州所有以为定法实以任土作贡为主故以贡名　王氏炎曰九州有赋有贡凡赋诸侯以供其国用者也凡贡诸侯以献于天子者也挈贡名篇有大一统之义存焉】
　　禹敷土随山刊【丘寒反】木奠【音殿】高山大川
　　敷分也分别【必列反】土地以为九州也奠定也定高山大川以别州境也若兖之济【子礼反】河青之海岱之淮海雍【于用反】之黑水西河荆之荆衡徐之海岱淮豫之荆河梁之华【胡化反】阳黑水是也方洪水横【去声】流不辨区域禹分九州之地随山之势相【去声】其便宜斩木通道以治【平声】之又定其山之高者与其川之大者以为之纪纲此三者禹治水之要故作书者首述之曾氏曰禹别九州非用其私智天文地理区域各定故星土之法则有九野【天文训云九天之野谓中八方】而在地者必有高山大川为之限隔风气为【去声】之不通民生其间亦各异俗故禹因高山大川之所限者别为九州又定其山之高峻水之深大者为其州之镇秩其祭而使其国主之也【曾氏曰祭法云共工氏霸九州其来久矣洪水堙没禹治水复分别之舜即位分为十二州分冀东为幷东北为幽分青之东北为营至商又但言九圜九有尔雅九州有幽营而无青梁其商制欤周礼职方氏有幽并而无徐梁营则周制也　孔氏曰奠定也奠定其差秩祀礼所视陈氏经曰定高山大川为表职乃疆理大规模临川吴氏曰禹先分布九州之土地以别州界随山】
　　【之势斩木通道又定其山之高者川之大者以为各州之纪纲然后因其界分相其便宜而施功焉　陈氏雅言曰水患未平择其下流之蔽障者而疏通之区域未辨因其山川之高大者而奠定之皆行其所无事之智也下文九州所载田赋贡献之异皆敷土而后其等始分也治水经歴之处皆刊木而后其功可兴也史臣揭此三言于首而一篇之防在是矣】
　　冀州
　　冀州帝都之地三面距河兖河之西雍河之东豫河之北周礼职方河内曰冀州是也八州皆言疆界而冀不言者以余州所至可见晁氏曰亦所以尊京师示王者无外之意【朱子曰冀都正是天地中间底好风水山脉从云中发来云中正高脊处自脊以西之水则西流入于龙门西河自脊以东之水则东流入于海前面一条黄河环绕右畔是华山自华来至中为嵩山是谓前案遂过去为泰山耸于左淮南诸山为第二重案江南诸山为第三重案　唐孔氏曰冀尧都诸州冀为先治水先从冀起为诸州之首记其役功之法　成四百家曰冀三面距河河自积石东北流入中国则折而南流雍州在其西故曰西河至华阴折而东流豫州在其南故曰南河至大伾又折而西北流兖州在其东故曰东河以三州考之则冀州在东河之西西河之东南河之北此冀州境也冀地最广兖最狭冀今河东河北皆在焉居天下四分之一舜分为幽幷幽州燕蓟幽涿朔漠等州是其域也幷州太原泽潞晋代汾绛等州是其域也　武夷熊氏曰冀州北距长城依山为塞即北狄之境玁狁匈奴突厥契丹皆居其地有天下者定都建邑长安洛阳之外此亦一防也】
　　既载壶口
　　经始治之谓之载壶口山名汉地志在河东郡北屈县东南今隰州吉乡县也　今按既载云者冀州帝都之地禹受命治水所始在所当先经始壶口等处以杀【所介反】河势故曰既载然禹治水施功之序则皆自下流始故次兖次青次徐次次荆次豫次梁次雍兖最下故所先雍最高故独后禹言予决九川距四海濬畎浍距川即其用工之本末先决九河之水以距海则水之大者有所归又濬畎浍以距川则水之小者有所泄皆自下流以疏杀其势读禹贡之书求禹功之序当于此详之【朱子曰既者已事之辞篇内凡言既者放此载者始有事也予决九川距四海濬畎浍距川圣人做事便有大纲领先决九川距四海了却逐渐爬疏小水今至川学者亦先识个大形势如江河淮先合识得渭水入河上面漆沮泾等又入渭此是第二重事论形势先识大纲如水则中国莫大于河南方莫大于江泾渭则入河者也先定个大者则小者便易攷又曰天下有三大水江河混同江是也混同江不知所出斜迤东南流入海其下为辽海辽东辽西指此水而分也　林氏曰洪水泛滥其始必相水之大势顺地之高下渐次导之其首尾本末大槩相应下文所云导山导水之序是也此序九州但各记一州之事及其山川所在施功之曲折非谓先治一州之水既毕更治一州也】
　　治【平声】梁及岐
　　梁岐皆冀州山梁山吕梁山也在今石州离石县东北尔雅云梁山晋望即冀州吕梁也吕不韦曰龙门未辟吕梁未凿河出孟门之上又春秋梁山崩左氏谷梁皆以为晋山则亦指吕梁矣郦【音歴】道元【字善长后魏人注桑钦水经】谓吕梁之石崇竦【音耸】河流激荡震动天地此禹既事壶口乃即治梁也岐山在今汾【音坟】州介休县狐岐之山胜水所出东北流注于汾郦道元云后魏于狐岐置六壁防离石诸胡因为大镇今六壁城在胜水之侧实古河迳之险阨二山河水所经治之所以开河道也先儒以为雍州梁岐者非是【朱子曰他所举山川皆先地后绩者覩成功而言也壶口梁岐及太原皆先绩后地者本用功之始而言也岂治之有难易欤陈氏大猷曰魏志梁山北有龙门禹所凿此最用功处水患莫甚于河河莫险于龙门吕梁凿辟疑就】
　　【狭处凿而广之未必如贾让所谓隳断天地之性也吕氏曰此禹最用功处故首及之孟子谓禹行其所无事如凿龙门析底柱辟伊阙岂无事哉凿所当凿不惮难而止乃是行所无事也若避难就易而谓行所无事可乎】
　　既修太原至于岳阳
　　修因鲧之功而修之也广平曰原今河东路太原府也岳太岳也周职方冀州其山镇曰霍山地志谓霍太山即太岳在河东郡彘县东今晋州霍邑也山南曰阳即今岳阳县地也尧之所都杨子云冀州箴曰岳阳是都是也盖汾水出于太原经于大岳东入于河此则导汾水也【曾氏曰经始治之之谓载因旧治之之谓修记曰禹能修鲧之功碧梧马氏曰九州惟冀州所书曰冶曰修云者有事之辞也其余则皆无事之辞　新安陈氏曰惟冀州有修治之辞余州皆无之非余州皆无事也以冀例之见余州之役自禹创始者皆曰治修鲧之功者皆曰修蒙冀文也】
　　覃【徒含反】怀底绩至于衡【音横】漳
　　覃怀地名地志河内郡有怀县今怀州也曾氏曰覃怀平地也当在孟津之东太行【音杭】之西涞【音来】水出乎其西淇水出乎其东方洪水怀山襄陵之时而平地致功为难故曰底绩衡障水名衡古横字地志漳水二一出上党沾县大黾谷今平定军乐平县少山也名为清漳一出上党长子县鹿谷山今潞州长子县发鸠山也名为浊漳郦道元谓之衡水又谓之横水东至邺合清漳东北至阜城入北河邺今潞州涉县也阜城今定逺军东光县也　又按桑钦【汉江南人着水经】云二漳异源而下流相合同归于海唐人亦言漳水能独达于海请以为渎而不云入河者盖禹之导河自洚水大陆至碣石入于海本随西山下东北去周定王五年河徙砱砾【音伶歴】则渐迁而东汉初漳犹入河其后河徙日东而取漳水益逺至钦时河自大伾而下已非故道而漳自入海矣故钦与唐人所言者如此【朱子曰从覃懐致功而北至衡漳　孔氏曰漳水横流入河故曰衡漳　曾氏曰河自大伾北流漳水东流而注之也形东西为横南北为从河北流而漳东注则河从而漳横矣】
　　厥土惟白壤【汝两反】
　　汉孔氏曰无块曰壤顔氏曰柔土曰壤夏氏曰周官大司徒辨十有二壤之物而知其种以教稼穑树艺以土均之法辨五物九等制天下之地征则夫【音扶】教民树艺与因地制贡固不可不先于辨土也然辨土之宜有二白以辨其色壤以辨其性也盖草人粪壤之法骍刚用牛赤缇【音蹄】用羊羵【音粉】壤用麋渴【其列反】泽用鹿粪治田畴各因色性而辨其所当用也曾氏曰冀州之土岂皆白壤云然者土会之法从其多者论【去声】也【陈氏大猷曰白言色壊言质水患退而后土性复色质辨始可兴地利定赋法也　周礼注释五物地之五色九等骍刚以下之九等缇绛色也渴泽放水处也土会以土计贡税之法　临川呉氏曰水害既去土复其常故以土色质辨土之所宜也】
　　厥赋惟上上错厥田惟中中
　　赋田所出谷米兵车之类错杂也赋第一等而错出第二等也田第五等也赋髙于田四等者地广而人稠也林氏曰冀州先赋后田者冀王畿之地天子所自治并与圃园田漆林之类而征之如周官载师所载赋非尽出于田也故以赋属【音祝】于厥土之下余州皆田之赋也故先田而后赋又按九州九等之赋皆每州嵗入总数以九州多寡相较而为九等非以是等田而责其出是等赋也冀独不言贡篚者冀天子封内之地无所事于贡篚也【朱子曰常出者为正间出者为错错在上上之下则间出第二等也赋有九等此乃计九州嵗入多寡相较以为之等非科定取民也取民则皆用什一赋入既有常数而又有间出他等之时者嵗有丰凶不能皆如其常故有错法以通之然则虽夏法亦未尝不通也而孟子以为不善者虽间有通融未若商周之全通于民也　孔氏曰多者为正少者为杂　问禹贡赋法如何潜室陈氏曰九等赋法不是槩以此取民只是将诸州所管之赋比较其高下如此若是各以一等取民则一州之广其田岂无肥瘠如何一律输赋便有不均之患　新安陈氏曰圃等之征载师掌之材木蒲苇等林衡泽虞掌之金锡禽鱼卝人牧人罟人掌之他以类推周官九贡致邦国之用用于诸侯王畿则止于九赋敛财亦此意临川吴氏曰赋之九等以各州嵗入总数较其多寡而为高下也数之最多者为上上田之九等以各州土地所宜较其肥瘠而为高下也地之最腴者为上上】
　　恒【胡登反】衞既从大陆既作
　　恒衞二水名恒水地志出常山郡上曲阳县恒山北谷在今定州曲阳县西北恒山也东入滱水薛氏曰东流合滱水至瀛州高阳县入易水晁氏曰今之恒水西南流至真定府行唐县东流入于滋水又南流入于衡水非古迳矣衞水地志出常山郡灵夀县东北即今真定府灵夀县也东入滹【荒胡反】沱河薛氏曰东北合滹沱河过信安军入易水从从其道也大陆孙炎【字子然后汉末人注尔雅】曰钜鹿北广阿泽河所经也程氏曰钜鹿去古河絶逺河未尝迳邢以行钜鹿之广阿非是按尔雅高平曰陆大陆云者四无山阜旷然平地盖禹河自澶【音蝉】相【去声】以北皆行西山之麓故班【名固】马【司马迁】王撗【字平仲汉琅邪人】皆谓载之高地则古河之在具冀以及枯洚之南率皆穿西山踵趾以行及其已过信洚【汉志冀州信都县有洚水故曰信洚】之北则西山势断旷然四平盖以此地谓之大陆乃与下文北至大陆者合故隋改赵之昭庆以为大陆县唐又割鹿城置陆浑县皆疑钜鹿之大陆不与河应而亦求之向北之地杜佑李吉甫以为邢赵深三州为大陆者得之作者言可耕治水患既息而平地之广衍者亦可耕治也恒衞水小而地逺大陆地平而近河故其成功于田赋之后【吕氏曰言水土平于田赋之前者其害大当先治也言于田赋后其害小徐治之也】
　　岛【音倒】夷皮服
　　海曲曰岛海岛之夷以皮服来贡也【新安陈氏曰岛海中山　孔氏曰居岛之夷还服其皮明水害除　林氏曰衣皮夷性不必水平乃得服诸夷不责其必贡欲効诚亦不拒也如蠙珠织皮之类耳　王氏炎曰北地寒故服用皮南地暖故服用卉此第志其服与中国异圣人亦因其俗而不革尔】
　　夹【音协】右碣【巨列反】石入于河
　　碣石地志在北平郡骊城县西南河口之地今平州之南也冀州北方贡赋之来自北海入河南向西转【陟兖反】而碣石在其右转屈之间故曰夹右也程子曰冀为帝都东西南三面距河他州贡赋皆以达河为至故此三方亦不必书而其北境则汉辽东西右北平渔阳上谷之地其水如辽濡滹易【四水名】皆中高不与河通故必自北海然后能达河也又按郦道元言骊城枕【去声】海有石如甬【余陇反】道数十里当山顶有大石如柱形韦昭以为碣石其山昔在河口海滨故以志其入贡河道歴世既久为水所渐【音尖】沦入于海己去岸五百余里矣战国策以碣石在常山郡九门县者恐名偶同而郑氏以为九门无此山也【朱子曰碣石山负海当河入海之冲自海道夹出碣石之右然后入河而达帝都也冀州三面距河其建都实取转漕之利朝会之便故九州之终皆言达河以纪其入帝都之道冀实帝都亦曰入河者为北境絶逺者言之以明海道亦可至也夫河水之行不得其所故泛滥浸及他处观禹用功初只在冀州及兖青徐雍却不甚来东南积石龙门所谓作十三载乃同者正在此处龙门至今横石断流水自上而下其势极可畏向未经凿治时龙门正道不甚泄故一派西衮入闗陜一派东衮往河东故此为患最甚禹自积石至龙门着工夫最多又其上散从西域去往往亦不甚为患行河东者多流黄泥地中故只管推洗泥汁只管凝滞淤塞故道渐狭值上流下来才急故道不泄便致横湍他处先朝亦多造铁为治河器竟亦何济　苏氏曰夹挟也自海入河逆流而西右顾碣石如在挟掖也】
　　济河惟兖州【济子礼反兖音演】
　　兖州之域东南据济西北距河济河见导水苏氏曰河济之间相去不逺兖州之境东南跨济非止于济也愚谓河昔北流兖州之境北尽碣石河右之地后碣石之地沦入于海河益徙而南济河之间始相去不逺苏氏之説未必然也　林氏曰济古文作泲説文注云此兖州之济也其从水从齐者説文注云出常山房子县赞皇山则此二字音同义异当以古文为正【林氏曰自兖而下八州皆以高山大川定逐州之疆界序所谓别九州篇首所谓奠高山大川也郑渔仲谓禹贡以地名州为万代地理家成宪王氏炎曰周定王五年河徙已非禹之故道汉元光三年河徙东郡更注渤海继决瓠子又决魏之馆陶遂分为屯氏河大河在西屯河在东二河相并而行元帝永光中又决清河灵鸣犊口则河分流入于博州屯河始壅塞不通后又决于平原则东入齐入青以达于海而下流遂与漯为一王莽时河遂行漯川夫河不行于大伾之北而道于相魏之南则山泽在河之濒者支川与河相贯者悉皆易位而与禹贡不合矣读禹贡者不可不知也　武夷熊氏曰兖州当河之下流西距河东距济北滨海南接徐豫之境其地平广演迤无高山即今兖济徳棣魏博沧景等州之地　唐孔氏曰据谓跨之距至也兖州之境跨济而过之】
　　九河既道
　　九河尔雅一曰徒骇二曰太史三曰马颊四曰覆鬴【音福甫】五曰胡苏六曰简洁七曰钩盘八曰鬲【音隔】津其一则河之经流也先儒不知河之经流遂分简洁为二既道者既顺其道也　按徒骇河地志云滹沱河寰宇记云在沧州清池南许商云在平城马颊河元和志在徳州安徳平原南东寰宇记云在棣州滴河北舆地记云即笃马河也覆鬴河通典云在徳州安徳胡苏河寰宇记云在沧之饶安无棣临津三县许商云在东光简洁河舆地记云在临津钩盘河寰宇记云在乐陵东南从徳州平昌来舆地记云在乐陵鬲津河寰宇记云在乐陵东西北流入饶安许商云在鬲县舆地记云在无棣太史河不知所在自汉以来讲求九河者甚详汉世近古止得其三唐人集累【上声】世积之语遂得其六欧阳忞【音民庐陵人宋徽宗朝撰】舆地记又得其一或新河而载以旧名或一地而互为两説要之皆似是而非无所依据至其显然谬误者则班固以滹沱为徒骇而不知滹沱不与古河相涉乐史【字子正临川人宋初撰寰宇记】马颊乃以汉笃马河当之郑氏求之不得又以为九河齐桓塞【入声】其八流以自广夫【音扶】曲防齐之所禁塞河宜非桓公之所为也河水可塞而河道果能尽平乎皆无稽考之言也惟程氏以为九河之地已沦于海引碣石为九河之证以谓今沧州之地北与平州接境相去五百余里禹之九河当在其地后为海水沦没故其迹不存方九河未没于海之时从今海岸东北更五百里平地河播为九在此五百里中又上文言夹右碣石则九河入海之处有碣石在其西北岸九河水道变迁难于推考而碣石通趾顶皆石不应仆没今兖冀之地既无此石而平州正南有山而名碣石者尚在海中去岸五百余里卓立可见则是古河自今以为海处向北斜行始分为九其河道已沦入于海明矣汉王撗言昔天常连雨东北风海水溢西南出浸数百里九河之地已为海水所渐郦道元亦谓九河碣石苞沦于海后世儒者知求九河于平地而不知求碣石有无以为之证故前后异説竟无归宿盖非九河之地而强【上声】凿求之宜其支离而不能得也【问齐桓塞九河以富国事果然否朱子曰当时葵丘之防申五禁且曰无曲防是时令人不得私自防遏水流他终不成自取塞了最利害处便是这般説话亦难凭　孔氏曰河分为九道在此州界平原以北是　吕氏曰禹不惜数百里地疏为九河以分其势善治水者不与水争地也　新安陈氏曰禹疏九河不过因河之势自分而疏通之耳非自分之也】
　　雷夏既泽
　　泽者水之钟也雷夏地志在济阴郡城阳县西北今濮【音卜】州雷泽县西北也山海经云泽中有雷神龙身而人颊鼔其腹则雷然则本夏泽也因其神名之曰雷夏也洪水横【去声】流而入于泽泽不能受则亦泛滥奔溃【音会】故水治而后雷夏为泽【唐孔氏曰洪水时高原亦水泽不为泽今高地水尽此乃为泽也　孙氏曰既泽向未为泽今始为泽既潴向已为泽今复旧也】
　　灉沮防同【灉音邕沮千余反】
　　灉沮二水名灉水曾氏曰尔雅水自河出为灉许慎云河灉水在宋又曰汳【音汴】水受陈留浚仪阴沟至蒙为灉水东入于泗水经汳水出阴沟东至蒙为狙獾【音睢欢】则灉水即汳水也灉之下流入于睢水沮水地志睢水出沛国芒县睢水其沮水欤晁氏曰尔雅云自河出为灉济出为濋求之于韵沮有楚音二水河济之别【皮列反】也二説未详孰是会者水之合也同者合而一也【王氏炎曰沮出濮阳灉出曹州　周氏希圣曰防同朝宗皆诸侯见天子之礼而以为喻　王氏炎曰二水势均故曰防同　陈氏经曰兖畧不及山知多平地河患为甚也】
　　桑土既蚕是降丘宅土
　　桑土宜桑之土既蚕者可以蚕桑也蚕性恶【去声】湿故水退而后可蚕然九州皆赖其利而独于兖言之者兖地宜桑后世之濮上桑间犹可验也地高曰丘兖地多在卑下水患尤甚民皆依丘陵以居至是始得下居平地也【林氏曰九州皆赖蚕桑而兖贡丝织尤宜于此故特言之　王氏炎曰今徳博河间产丝最多汉志称齐人织作氷纨绣绮号为冠带衣履天下其地宜桑可知识之者农桑衣食之本故也】
　　厥土黑坟【音粉下章并同】厥草惟繇【音遥】厥木惟条
　　坟土脉坟起也如左氏所谓祭之地地坟是也繇茂条长也　林氏曰九州之势西北多山东南多水多山则草木为宜不待书也兖徐扬三州最居东南下流其地卑湿沮洳洪水为患草木不得其生至是或繇或条或夭或乔而或渐苞故于三州特言之以见【音现】水土平草木亦得遂其性也【陈氏大猷曰兖徐居河济江淮下流水未平则为下湿于草木非宜水既平则为沃衍于草木尤宜故以三州言草木】
　　厥田惟中下厥赋贞作十有三载【上声】乃同
　　田第六等赋第九等贞正也兖赋最薄言君天下者以薄赋为正也作十有三载乃同者兖当河下流之冲水激而湍悍【音旱】地平而土疎被害尤剧【竭防反】今水患虽平而卑湿沮洳未必尽去土旷人稀生理鲜【上声】少必作治十有三载然后赋法同于他州此为田赋而言故其文属于厥赋之下先儒以为禹治水所歴之年且谓此州治水最在后毕州为第九成功因以上文厥赋贞者谓赋亦第九与州正为相当殊无意义其説非是【朱子曰兖州水患最深作治十三年乃有赋法与他州同按禹治水八年此言十三载者通始治水八年言之则此州水平其后他州五年欤　洪水之患意者只是如今河决之类故禹用功处多在河所以于兖州下记作十有三载乃同此言专为治河也兖州是河患甚处正今之澶衞州也若其他江水两岸多是山石想亦无泛滥之患禹自不须大段去理防　王氏炎曰水患未尽去则赋难定其等故十三载始挍所收而定其赋之下下州界既狭又有浸灌之患赋所以最少　陈氏大猷曰赋轻重最其当耳什一天下中正兖赋必第九则无可疑者　陈氏雅言曰洪水之害兖州尤甚故田虽在第六而其赋比于八州为最下也赋虽在第九而尤必至十有三载然后同于他州也盖地利之美有未辟故田稍高而赋为至下也人工之脩有未齐故赋既薄而其入尤后也此可见非圣人责取于民也】
　　厥贡漆丝厥篚织文
　　贡者下献其土所有于上也兖地宜漆宜桑故贡漆丝也篚竹器筐属也古者币帛之属则盛【音氶】之以筐篚而贡焉经曰篚厥黄是也织文者织而有文锦绮之属也以非一色故以织文总之林氏曰有贡又有篚者所贡之物入于篚也【朱子曰贡者诸侯贡天子故畿外八州皆有贡织文绫罗之属　林氏曰八州之贡兖雍最寡荆最多　吕氏曰八州之贡皆衣服器用之物所谓惟正之供也】
　　浮于济漯【许合反】达于河
　　舟行水曰浮漯者河之枝流也兖之贡赋浮济浮漯以达于河也帝都冀州三面距河达河则达帝都矣又按地志曰漯水出东郡东武阳至千乗【去声汉郡名】入海程氏以为此乃汉河与漯殊异然亦不能明言漯河所在未详其地也【陈氏经曰因水入水曰达】
　　海岱惟青州
　　青州之域东北至海西南距岱岱泰山也在今袭庆府奉符县西北三十里【唐孔氏曰青州东北跨海至辽东皆是舜为十二州分青州为营州即辽东是也汉公孙度据辽东自号青州刺史越海收东莱诸郡尧时青州当越海而有诸郡也　武夷熊氏曰辽东朝觧等处皆青州之境亦以其地旷隔故分为营州今罔南之平蛮等州是也青齐乃东方形胜要害之地世号为东西秦秦得百二齐亦得十二盖可见矣古者建侯树国最为重镇大抵齐之地最为富强近利故孔子谓齐变而后至鲁也】
　　嵎夷既畧
　　嵎夷薛氏曰今登州之地畧经畧为之封畛也【止忍反田间道也】即尧典之嵎夷
　　潍淄其道【潍音维淄音缁】
　　潍淄二水名潍水地志云出琅琊郡箕县今宻州莒县东北潍山也北至都昌入海今潍州昌邑也淄水地志云出泰山郡莱芜县原山今淄州淄川县东南七十里原山也东至博昌县入济今青州寿光县也其道者水循其道也上文言既道者禹为之道也此言其道者泛滥既去水得其故道也林氏曰河济下流兖受之淮下流徐受之江汉下流受之青虽近海然不当众流之冲但潍淄二水顺其故道则其功毕矣比之他州用力最省者也
</div>
    <div class="pagination">
<a href="书经大全_page10.html">上一页</a><span>...</span><a href="书经大全_page6.html">6</a><a href="书经大全_page7.html">7</a><a href="书经大全_page8.html">8</a><a href="书经大全_page9.html">9</a><a href="书经大全_page10.html">10</a><span class="current-page">11</span><a href="书经大全_page12.html">12</a><a href="书经大全_page13.html">13</a><a href="书经大全_page14.html">14</a><a href="书经大全_page15.html">15</a><a href="书经大全_page16.html">16</a><span>...</span><a href="书经大全_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
