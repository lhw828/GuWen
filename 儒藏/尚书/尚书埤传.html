<!DOCTYPE html>
<html>
 <head>
  <meta charset="utf-8"/>
  <title>
   尚书埤传 - 第 1 页/共 17 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   尚书埤传 - 第 1 页/共 17 页
  </h1>
  <div class="content">
   钦定四库全书　　　　　经部二
　　尚书埤传　　　　　　书类
　　提要
　　【臣】等谨案尚书埤传十七卷
　　国朝朱鹤龄撰鹤龄字长孺别号愚庵呉江人前明诸生是书前有考异一巻辨经文同异后有逸篇伪书及书説余一卷大抵以孔为真故史记所载汤诰亲受于孔安国者反以为伪所见未免偏僻然中间埤传十五卷旁引曲证亦多可采如治梁及岐则取王应麟之説而不用注疏属在雍州之解沂水取金履祥之言而鲁之沂与徐之沂截然分明于分别九州则取章俊卿之考索于西伯戡黎则取王樵之日记如此之类颇见别裁至于三江故道左袒郭璞殊嫌失考多士多方并録王柏更定之本尢失于轻信琐説窜改古经又尧典俊徳谓徧考字书俊不训大不知俊者大也乃夏小正文如是之类或亦间有疎漏要其诠释义理而不废考订训詀斟酌于汉学宋学之间较书肆讲义则固逺胜焉乾隆四十四年九月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】陆　费　墀









　　尚书埤传原序
　　六经之学非训诂不明然有训诂不能无异同有异同不能无蹖駮他经皆然尚书为甚盖尚书者帝王之心法治法所总而萃也后世大典章大政事儒者朝堂集议多引尚书之文为断义解一讹贻害非尠如误解用牲于郊牛二而世遂有主合祭天地及南郊北郊之说者矣误解九族与罪人以族遂有旁及母族妻族而坐之者矣误解桐宫居忧复子明辟而世遂以放君负扆真为伊周之事矣误解金作赎刑始以黄金易黄鐡矣误解臣妾逋逃始以妇女从军矣误以洪范五行牵合庶征福极而介甫反之遂谓天变不足畏矣误以弗辟为致辟居东为东征而公孙硕肤之美不白矣误解弱水在条支昆仑即河源及书序成王伐东夷而汉武之穷兵西北隋唐之越海征辽东皆不足戒矣嗟乎传书岂易言哉百篇之文火于秦残于汉马融郑王肃之徒开辟草昧甚为简畧古文孔传晚出书义稍显孔頴达为之疏虽正二刘【焯炫】之失未惬学者之心求其条贯羣言阐明奥指信无逾于仲默集传者但其意主于拨弃注疏故名物制度之属不能无讹笔力视紫阳易诗二传亦多不逮识者不能无憾焉考明初令甲本宗注疏蔡传附之后又以蔡传未精命儒臣刘三吾等博采诸说参互考订名书传防选颁诸学宫其后大全行而此书遂废又其后制科专取蔡氏而大全亦庋高阁白首穷经仍讹踵陋读禹贡者河渠迁改若追风陈洪范者九数相乘迷如辨雾此以攻经生章句犹隔重山况望其酌古准今坐而论作而行卓然称有用之儒哉余窃用愍叹此埤传之所由作也记曰疏通知逺而不诬书教也夫推之时务而有宜有不宜不可谓通试之异代而或验或不验不可谓逺故列朝经筵进讲必首及尚书诚以三五以来崇功广业咸出其中非徒古史记言记事之体余之辑是书也主诂义而兼及史家胪羣疑而断以臆说务求为今适用之学庶几孔堂之金石丝竹不尽至于销沉磨灭云尔若以仲黙之书羣然尸祝不应辄有异辞则余且挢舌而退夫仲黙作传已不尽同紫阳之说何独疑于生仲默之后者哉康熙癸丑正月哉生魄松陵朱鹤龄长孺甫书












　　尚书埤传凡例
　　经文不全解故不全载昔赵子常【汸】说春秋有杜氏补注一书专取杜注之阙畧舛譌者订正之予此书实仿其体学者先读蔡传然后参观此书斯本末毕见矣汉唐二孔氏去古未逺名物度数之学多得其真蔡氏训释义理诚迥出注疏之上然稽古却疎又一事而前后异解徃徃有之今备加剖析取注疏为主参以诸儒之说其二孔舛误已经朱蔡改定者不更述焉
　　书以道政事故先儒说书多援后代事为左证予窃取其意于诸家参论古今之说多从采摭至禹贡一篇赋税漕渠田功水利所载特详
　　书解自注疏而外有苏文忠【轼】书传黄宣宪【度】书说吕成公【祖谦】书说他如王介甫【安石】林少颖【之竒】叶少蕴【梦得】郑渔仲【樵】呉才老【棫】晁以道【说之】程泰之【大昌】呉斗南【仁烋】蔡季通【元定】诸家之说皆为朱子所称蔡传既行诸家尽废又如章俊卿【如愚】黄东发【震】王伯厚【应麟】呉幼清【澄】金吉甫【履祥】邹晋昭【季友】王鲁斋【栢】近代如王恭简【樵】郑端简【晓】袁坤仪【黄】诸家皆能发明古义为仲默功臣余搜缉虽勤仅存梗概学者当求全本读之【先儒之说已引入蔡传者今不重出】
　　唐宋以来诸名家文集中其论说有与书义相证发者多节钞之以备观览
　　仲默所解天文厯律得之家传其粹义精言又多得之朱子今人尽读蔡传蔡传实未易读也今于其难解处特诠释一二
　　书句难防未子尝言之矣今俗师断句多不古诸说中有更正者附载焉






　　书经考异【经文主监版注疏】
　　尧典曰若稽古【毛晃増韵曰与粤同古文尚书作粤又通作越召诰越若来是也】钦明文思安安【王应麟曰尚书考灵曜作晏晏郑氏注寛与容覆谓之晏第五伦疏体晏晏之安冯衍显志赋思唐虞之晏晏】格于上下【格说文引书作假按假有格音古頟切】克明俊德【俊大学作峻按韵防俊祖峻切峻须闰切音近义不同辨详埤传】平章百姓【平史记作便后汉书班固引作辨注引郑云别也】协和万邦【史记协作合邦作国按史记汉书引书邦皆作国避讳】黎民于变时雍【变汉书作蕃】钦若昊天厯象日月星辰【史记钦若作敬顺厯象作数法】宅嵎夷【宅蔡邕石经作度史记作居下同朱子曰古字宅度通用愚按说文宅托居也从宀乇声故古有铎音毛诗其究安宅此维与宅皆音铎是也又释名宅择也择吉处而营之此有相度之义故古宅与度通嵎夷史记作郁夷说文作嵎峓释文云考灵曜作禺銕六经正误云銕古铁字盖峓误而为銕也】寅宾出日平秩东作【史记作敬道日出便程东作】以殷仲春【仲史记作中音仲下同】鸟兽孳尾【史记作字微】平秩南讹【史记作便程南譌】宅西曰昧谷【王应麟曰郑注周礼引书作度西曰栁谷虞翻谓当为栁谷古柳卯同字而误以为昧裴松之谓翻言为然魏文帝时张掖柳谷口水溢涌寳石负图即其地也愚按集韵昧古作与古文戼字形相近故汉人有栁谷之说不足信】寅饯纳日平秩西成【史记作敬道日入便程西成】厥民夷【史记作其民易】厥民隩【史记作其民燠】鸟兽氄毛【说文作□髦□而尹切又人勇切毛盛也】朞三百有六旬【朞说文作稘有古与又通】以闰月定四时成岁【定史记作正邵景迂云古文作正开元误作定】允厘百工庶绩咸熈【史记作信饬百官众功皆兴汉书作皆美】子朱啓明【史记作继子丹朱开明开避讳】驩兠曰【兠说文作兜韩愈诗开弓射鴅吺注云驩兜尚书古文作鴅吺】共工方鸠僝功【史记作旁聚众功说文作旁逑僝功】咨四岳汤汤洪水方割【史记咨作嗟岳作岳下同洪作鸿益稷同】方命圮族【史记作负命毁族】不德忝帝位【史记不作鄙正义云鄙俚无德】克谐以孝烝烝乂不格奸【史记克谐作能和乂作治格作至】舜典舜让于德弗嗣【史本纪作不怿自序云唐尧逊位虞舜不台索隐曰古文作弗嗣今文作不怡怡即怿也台古通作怡班固典引亦作不怡愚按从不怡无理太史公盖未见古文也】在璿玑玉衡【璿后汉书作璇】类于上帝【类说文作禷】徧于羣神【徧史记作辨】辑五瑞【辑史记汉书作揖韵防辑通作揖周南螽斯羽揖揖兮是也】东巡守【释文云本亦作狩后汉书张纯引亦作狩】至于岱宗柴【说文作祡下从示唐张参五经文字云柴本作祡经典取燔柴之义多从木马氏云积柴加牲其上以焚之】格于艺祖【史记作至于祢祖庙释文云艺马融王肃云祢也】惟刑之恤哉【恤史记作静徐广曰今文作谧谧静也】流共工于幽洲【洲孟子作州史记作陵】窜三苗于三危【窜孟子作杀】让于稷契暨臯陶【说文作偰臮咎繇臮暨古今字史记作与】黎民阻饥【阻史记汉书作祖徐广曰今文作祖祖始也索隐曰古文作阻饥孔氏云阻难也阻祖声相近未知谁得】五品不逊【逊史记作驯后汉书作训】寇贼奸宄【宄史记作轨】五流有宅【宅史记作度下同】惟明克允【史记作能信】畴若予工【若史记作驯下同】敎胄子【胄史记作稺】八音克谐【谐说文作龤】朕堲谗说殄行震惊朕师【史记作畏忌谗说殄伪振惊朕众】黜陟幽明【黜史记作绌】大禹谟帝德广运【吕氏春秋引夏书曰天子之德广运乃神高诱注此逸书也】惟影响【邹季友曰影古文作景葛洪始加彡此天寳三载卫包改古文从今文时所易也他字有与古文异者多此类】儆戒无虞【朱子语録云儆古文作敬唐改今文】俾勿坏【左传作勿使壊】降水儆予【降孟子作洚愚按注疏皆作降孔传云水性流下故曰降水今集传作洚盖因孟子易之义实从洚为长】予懋乃德【懋说文作楙蔡氏曰懋楙古今字】臯陶谟惇叙九族【史记作敦序】庶明励翼迩可逺在兹【史记作众明高翼近可逺在已】禹拜昌言【昌史记作美】巧言令色孔壬【史记作善色佞人】载采采【史记作始事事】乱而敬【乱史记作治】刚而塞【塞说文作防史记作实】彰厥有常【彰后汉书作章】夙夜浚明有家【史记作蚤夜翊明】日严只敬六德【只史记作振】翕受敷施【敷史记作普】抚于五辰【抚说文作□云古尚书抚字】无教逸欲有邦【汉书王嘉封事作毋敖佚欲有国】天工人其代之【工汉书作功】自我五礼有庸哉【释文云有庸马本作五庸按后汉书梁统传亦作五庸】懋哉懋哉【懋尔雅注作茂云茂懋古今字】自我民明威【释文云威马本作畏威畏古字通王应麟曰古文本作畏今作威卫包所改】思曰赞赞襄哉【史记作思赞道哉顾炎武曰书臯陶谟思曰赞赞襄哉吕刑今尔罔不由慰曰勤易大畜九三曰闲舆卫皆当作日古人日曰二字同一书法惟曰若之曰上画不满与日字异耳】益稷播奏庶艰食鲜食【释文云艰马本作根谓根生之食释名艰根也】藻火粉米黼黻絺绣【王应麟曰古文尚书及说文作璪火黺□黼黻林艾轩云黺□黼黻当各为一物璪如玉璪之璪为璪之状而以火旁饰之火因物而后见耳希冕谓黺□黼黻皆从黹同谓之希冕陆德明云希与黹同盖有由来也】作防【释文云马郑本作绘防绘古字通】在治忽【史记作来始滑索隐曰古文尚书作在治忽今文作采政忽汉书作七始咏注云七始者天地四时人之始也忽又或作曶黄溍曰采与在滑与忽音相近来与采始与治七与在咏与忽文相近政与治义相近诸儒皆随字解之】钦四邻【史记作敬四辅臣骃引尚书大传曰古者天子必有四辅前曰疑后曰丞左曰辅右曰弼】挞以记之【挞说文作遽】敷纳以言明庶以功【左传引夏书赋纳以言明试以功】敷同日奏罔功【史记作布同善恶则无功】娶于涂山【说文作予娶嵞山】弼成五服【弼说文作毗必切辅信也】鸟兽跄跄【说文作牄牄云鸟兽来食声说苑作鸧鸧】箫韶九成【古文尚书作箾防说文舜乐曰箾韶箾以竿击人也所角切又音箫孔安国训为箫管之箫辨详埤传】勅天之命【勅史记作陟】元首丛脞哉【脞说文作睉昨禾切日小也徐曰今从月非】禹贡随山刋木【刋史记汉书作栞下同】至于岳阳【岳史记汉书作岳下同】覃懐底绩【底绩史记作致功下同】恒卫既从大陆既作【恒史记汉书作常避讳下同作史记作为】岛夷皮服【岛史记汉书作鸟郑云鸟夷搏食鸟兽者】济河惟兖州【济汉书作泲下同韵防云诗出宿于泲注沇水东流书作济与泲同说文作泲徐曰今多作济故与常山济水相乱惟史记作维下同兖史记作沇】灉沮防同【灉史记汉书作雍】厥草惟繇【草汉书作屮繇说文作蘨】作十有三载乃同【载史记汉书作年乃汉书作乃】厥篚织文【厥史记作其下同篚汉书作棐下同】达于河【达史记汉书作通下同】潍淄其道【释文云潍本或作惟又作维汉书作惟菑其史记作既】海滨广斥【滨汉书作濒下同斥史记汉书作泻史多厥田斥卤一句】厥篚檿丝【檿史记汉书作酓】淮沂其乂【乂史记作治】蒙羽其艺【艺史记汉书作蓺下同】大野既猪【大野汉书作泰壄猪史记汉书作都下同】厥土赤埴坟草木渐包【释文云埴郑作□徐郑王皆读如炽韦昭音试渐本又作蔪包或作苞】羽畎夏翟【翟汉书作狄】蠙珠暨鱼【释文云蠙本又作玭音同暨史记汉书作臮下同】达于河【释文云河如字说文作菏即菏泽金仁山以为古文尚书作菏韵防引新安王氏说以为应从菏非也辨详埤传】阳鸟攸居【攸史记作所汉书作逌下皆同】篠簜既敷【史记篠簜作竹箭下同敷作布】瑶琨篠簜【释文云琨马本作瑻汉书同簜周礼注作□云盛筯器也】防于江海【释文云防马本作均云均平郑云均读曰防史记汉书皆作均江海】九江孔殷【史记作甚中】沱潜既道【潜史记作涔汉书作灊下皆同郭璞云涔潜古今字既史作已】云土梦作乂【史记作云土梦为治索隐曰梦一作瞢邹诞生又作蒙汉书云梦二字连沈括曰石经倒土梦字唐太宗时得古本始改正】杶榦栝柏【释文云杶本又作櫄榦本又作干】砺砥砮丹【砺汉书作厉】九江纳锡大龟【纳锡史记作入赐】逾于洛【逾汉书作逾洛史记汉书皆作雒下同】荥波既猪【史记作荥播既都索隐曰古文尚书作荥波今文作荥播播是水播溢之义书疏云马郑王本皆作荥播】导菏泽被孟猪【导史记作道下同菏史记汉书皆作荷下同孟猪周礼作望诸左传尔雅作孟诸史记作明都汉书作盟猪】厥贡漆枲絺纻【枲史记作丝】厥篚纤纩【纩史记作絮】岷嶓既艺【岷史记作汶汉书作防后皆同说文又作□】厥土青黎【史记作其土青骊】西倾因桓是来【汉书倾作顷来作徕】逾于沔【逾史记作逾下同】沣水攸同【沣汉书作酆下同】终南惇物【惇史记作敦】至于猪野【猪史记作都野汉书作壄】三危既宅三苗丕叙【史记宅作度丕叙作大序】昆仑析支渠搜【昆仑史记作昆仑汉书作昆仑析支后汉书作赐支搜汉书作叟】导岍及岐【岍史记汉书作汧】厎柱析城【厎史记作砥下同】至于陪尾【陪史记作负汉书作倍师古曰读曰陪又作横】至于孟津【孟史记汉书作盟】至于大伾【释文云本或作坯或作□史记作邳】嶓冢导漾【漾史记汉书作瀁】为沧浪之水【沧史记作苍】至于澧【澧史记汉书作醴】东迆北防于滙【石经及监本注疏皆作于滙今本多作为滙金仁山云若至彭蠡则江汉合流久矣当作北防于汉盖江势迆北处正受汉口此说有理但经文不可轻改邹季友书传定作为辨详埤传】溢为荥【溢史记作泆汉书作轶】四隩既宅【隩说文作墺史记汉书作奥宅史记作居】九川涤源【源史记汉书作原】六府孔修【孔史记作甚】纳緫纳铚纳秸【释文云秸本或作稭马云去其頴前汉书作内緫内铚内戛】二百里男邦【史记作任国王应麟曰书传男任也任王者事王莽封王氏女皆为任盖男任古通用】甘誓天用絶其命【邹季友曰说文剿絶也古文尚书作劋今文作剿其作勦者自训劳也于此义不通盖篆文刀力相似而传写之讹耳六经正误云絶之从巢从刀子小切非从力也从力者楚交切礼记毋勦说是也愚按今监版注疏从刀盖因前辨而改之坊本集传仍误从力】五子之歌民可近不可下【国语引云民可近也而不可下也】惟彼陶唐有此冀方今失厥道乱其纪纲乃厎灭亡【左传引云惟彼陶唐帅彼天常有此冀方今失其行乱其纪纲乃灭而亡】关石和钧【和国语作龢】征圣有谟训【左传祁奚引作謩勲】不及时者杀无赦【及荀子作逮】仲虺之诰【仲虺史记作中音垒说文同荀子作蘬或作】初征自葛东征西夷怨南征北狄怨【孟子汤一征自葛始天下信之东面而征西夷怨南面而征北狄怨又云汤始征自葛载以下同】徯予后【予孟子作我】能自得师者王谓人莫已若者亡【荀子引仲蘬曰诸侯能自得师者王得友者霸得疑者存自为谋而莫已若者亾】覆昬暴【释文云暴本或作虣】汤诰敢昭告于上天神后请罪有夏【论语敢昭告于皇皇后帝有罪不敢赦】与之戮力【说文作勠戮勠古字通】尔有善朕弗敢蔽罪当朕躬弗敢自赦惟简在上帝之心【论语帝臣不蔽简在帝心】其尔万方有罪在予一人予一人有罪无以尔万方【论语朕躬有罪无以万方万方有罪罪在朕躬国语余一人有辠无以万夫万夫有辠在余一人】伊训惟元祀十有二月乙丑【汉书惟太甲元年十有二月乙丑朔说者谓朔旦冬至之岁】伊尹祠于先王【汉书伊尹祀于先王诞资有牧方明说者谓冬至越茀祀先王于方明方囘曰方明木为之绘以六色饰以六玉如神之有主仪礼有之他经未见】造攻自鸣条朕哉自亳【孟子天诛造攻自牧宫朕载自亳哉载古字通】从谏弗咈先民时若居上克明为下克忠【荀子引书云从谏而不拂微谏而不倦为上则明为下则逊】太甲辟不辟【礼记作厥辟不辟】旁求俊彦【释文云俊本或作畯】无越厥命【释文云越本又作粤】兹乃不义【释文云义本又作谊】自作孽不可逭【逭孟子作活】后来无罚【孟子作后来其无罚】视乃厥祖【集传本作烈祖】咸有一德厥德匪常【顾炎武曰石经及国子监注疏本皆作匪常唐栁泽上书引此亦作匪常今集传作靡常非是】慎官惟贤材【集传作才按才材并见说文有别】七世之庙可以观德万夫之长可以观政【吕氏春秋作七世之庙可以观怪万夫之长可以生谋】盘庚【释文云盘本又作般左传作盘庚之诰】若颠木之有由蘖【说文引书作甹枿由古文作甹徐锴曰说文无由字本作防以周切木生条也今尚书去已作由盖古文省也而后人为因自之通称已读若含徐曰孔安国注尚书以由为用用枿语不通枿又作五葛切】不昬作劳【释文云昬本或作暋音敏邹季友曰尔雅昬暋皆训彊故两存】越其罔有黍稷【释文云越本又作粤】相时憸民【憸说文作息廉切利口也】邦之臧惟汝众邦之不臧惟予一人有佚罚【国语引般庚国之臧则维汝众国之不臧则维予一人是有逸罚】乃有不吉不迪颠越不恭暂遇奸宄我乃劓殄灭之无遗育【左传作其有颠越不共则劓殄无遗育】说命【释文云本又作兑礼记作兑命】亮隂三祀【礼记作谅闇注读为梁防论语作谅隂大传作梁闇汉志作凉隂邹季友曰亮音与梁同隂音与庵同按庵字与防同音后汉书方有之故郑氏以防为音今当易之以便流俗】旁求于天下【说文引商书使百工敻求于野夐营求也】说筑傅岩之野【岩史记作险】若济巨川用汝作舟楫若岁太旱用汝作霖雨【国语若津水用女作舟若天旱用女作霖雨】若药不瞑【瞑说文作眄莫甸切】爵罔及恶德惟其贤【礼记引兑命爵无及恶德民立而正事】黩于祭祀时谓弗钦礼烦则乱事神则难【礼记纯而祭祀是谓不敬事烦则乱事神则难】惟学逊志务时敏【逊志礼记作敬孙】高宗肜日惟先格王【格史记汉书作假后同】惟天监下民【史记作惟天监下】天既孚命正厥德【孚史记作附汉书作付】王司敬民罔非天典祀无丰于昵【史记王嗣敬民罔非天继常祀无礼于弃道】西伯戡黎【戡说文作鈛尔雅注作堪黎说文作大传作耆史记作音其】不有康食不虞天性【史记康作安不虞下多知字】大命不摰【摰说文作脂利切至也】微子今殷其沦丧若涉大水其无津涯【史记今殷其典丧若涉水无津涯】我其发出狂【狂史记作徃注引郑云我其起作出徃也】我家耄逊于荒【史记作我家保于丧】天毒降灾荒殷邦【史记作天笃下菑亡殷国】今殷民乃攘窃神祗之牺牷牲用【史记作今殷民乃陋淫神祗之祀】用乂讐敛【释文云讐马本作稠数也敛赋敛也】我旧云刻子【刻论衡作】孩泰誓【泰孟子国语作太孔传云大防以誓众解作大晁氏曰古文作大誓与大诰同开元间卫包定今文始作泰】天佑下民作之君作之师惟其克相上帝宠绥四方有罪无罪予曷敢有越厥志【孟子天降下民作之君作之师惟曰其助上帝宠之四方有罪无罪惟我在天下曷敢有越厥志】离心离德【左传作亦有离心离德】取彼凶残我伐用张【孟子则取于残杀伐用张】罔或无畏宁执非敌百姓懔懔若崩厥角【孟子无畏宁尔也非敌百姓也若崩厥角稽首】牧誓【牧说文作坶字林音某地名】左杖黄钺右秉白旄【说文钺作戊旄作髦】逖矣西土之人【逖尔雅注作逷】称尔戈【称尔雅注作偁】惟恭行天之罚【恭后汉书班固引作龚】尚桓桓【说文作□□胡官切犬行也】如虎如貔如熊如罴于商邦弗迓克奔【史记如虎如罴如豺如螭不御克奔释文云迓马本作御】武成旁死魄【说文作霸云月始生霸然貌】肆予东征绥厥士女惟其士女篚厥黄昭我周王天休震动用附我大邑周【孟子东征绥厥士女匪厥黄绍我周王见休惟臣附于大邑周　篚本作匪说文引逸周书实黄于匪今文尚书作篚昭尔雅注云逸书作钊钊见也】师逾孟津【逾石经监本同释文云本亦作逾集传本作渡非也】血流漂杵【杵说文作橹云大盾也徐曰古文尚书血流漂橹通作卤】一戎衣天下大定【中庸一戎衣而有天下】大赉于四海【论语周有大赉善人是富】重民五教惟食丧祭【论语所重民食丧祭】洪范【洪史记吕氏春秋皆作鸿】王乃言曰呜呼【汉书乃作乃下同呜呼史记作于乎汉书作乌嘑】惟天隂隲下民相协厥居【史记作维天隂定下民相和其居以下惟字皆作维】我不知其彞伦攸叙【彞史记作常攸史记作所汉书作逌下皆同】不畀洪范九畴【史记作不从鸿范九等不汉书作弗】敬用五事【敬汉书作羞注云羞进也】协用五纪【协汉书作旪师古曰读曰叶和也】乂用三德【乂汉书作艾下同师古曰读曰乂治也】威用六极【威史记汉书作畏马融曰天所以畏惧人用六极】从作乂【乂史记作治下同】思曰睿【史记作睿汉书作防应劭曰通也古文作睿】明作晢【史记作智汉书作悊下皆同孔疏王肃云晢智也定本作晢则读为哲邹季友曰晢之列反字与晰同下当从日从口非后同　陈啓源曰晢哲悊三字古通然考说文晢训明哲训知而悊训敬则悊字之义稍殊】用敷锡厥庶民【史记敷作傅厥作其下皆同】不协于极不罹于咎【不协不罹大传作不叶不离】无虐茕独【大传作毋侮矜寡史记作毋侮鳏寡以下无字皆作毋按矜鳏二字古通】于其无好德【史记作于其毋好】无偏无陂【史记作毋偏毋颇邹季友曰陂古文作颇唐宗以此句韵读不协因周易泰卦旡平不陂释文陂作颇音遂改无颇为无陂今按颇陂二字皆从皮古字多通用但须改音不必改字也顾炎武曰宋宣和六年诏洪范陂复为颇监本未尝复旧然吕氏春秋引此正作颇而下文有人用侧颇僻之语况以古音求之作颇为协　呉棫曰古义字皆音俄周官注亦音俄故古文尚书本作无偏无颇遵王之义以叶俄音唐明皇以义字今音为乂遂改颇为陂以从今音而古音遂湮灭矣】无有作好遵王之道无有作恶遵王之路【吕氏春秋有作或王应麟曰韩非子先王之法曰无或作利从王之指无或作恶从王之路盖述洪范而失之】无偏无党【说苑作不偏不党】是彞是训【彞史记作夷】于帝其训【训史记作顺下是训同】彊弗友刚克【弗史记作不】燮友柔克【燮史记作内索隐曰内当为燮】沈潜刚克【左传引商书曰沈渐刚克史记亦作沈渐索隐依马融解作潜】曰雨曰霁曰蒙曰驿曰克【史记作曰雨曰济曰涕曰霿曰克索隐曰涕音亦尚书作驿霿音蒙王应麟曰周礼大卜注引洪范曰雨曰防曰防曰雺曰克诗正义洪范卜兆有五曰圛注云圛者色泽光明古文作涕今文作圛说文引书圛即此杨慎曰古文尚书雨防雺圛注雺天气下地气不上也圛升云半有半无也雺一作霚又作蒙今文雺作蒙圛作驿】曰贞曰悔【说文作□荒内切】衍忒【史记作貣】五者来备【王应麟曰史记作五事来备后汉书荀爽谓之五韪李云谓之五氏传习之讹也】庶草蕃庑【说文作繁无后汉书班固引作蕃芜邹季友曰古文蕃庑之庑但作无音武而有无之无但作旡与亡后人既以无为有无之无故尚书今文加广以别之庑乃堂下同室之名音同而义则非矣说文作橆注引书作蕃无无即橆字后人省两木为四点也当从说文为正】时旸若【汉书旸作阳下同】时燠若【史记汉书燠作奥下皆同】恒雨若【史记恒作常下同】曰豫【史记汉书论衡皆作舒】曰蒙【史记汉书作霿】王省惟岁【省史记作】俊民用章【俊史记作畯下同】旅獒【释文云马郑作豪酋豪也疏云由不见古文妄为此说】惟德其物【其左传作繄】金縢王有疾不豫【豫说文作悆羊茹切喜也】植璧秉珪【孔疏郑云植古置字谓置璧三王之坐也愚按商颂置我鞉鼔郑读作植盖二字古通用】是有丕子之责于天【史记丕作负索隐引郑曰丕读负隗嚣移檄云庶无负子之责本此】乃并是吉【并论衡引作逢又解云卜曰逢筮曰遇】我之弗辟【释文云马郑本读作避谓避居东都】尽弁以啓金縢之书【史记作朝服以开金縢书】大诰天降割于我家【释文云割马本作害】民献有十夫【民献大传作民仪王莽作大诰云民仪有十夫本此】天棐忱辞【棐朱子云合作匪忱汉书作谌　陈啓源曰匚音方受物之器象形也匪字从此而以非谐声亦训器后借为非义用而训器之匪复加竹为篚棐从木辅也辅即弓檠故从木遂通用为辅佐之义匪又作棐汉志赋入贡棐师古曰棐与匪同盖棐匪皆器可通用也至于棐之为辅匪之为非则不可通用也朱子因师古注谓棐忱之棐亦合作匪如云天不可信此于字义失考故蔡氏仍从辅字解之】康诰克明德慎罚【大学作克明德大传引康诰作克明俊德】于天【荀子引书作覆于天】天畏棐忱【畏尔雅注作威】义刑义杀勿庸以次汝封乃汝尽逊曰时叙惟曰未有逊事【荀子作义刑义杀勿庸以即予惟曰未有顺事】杀越人于货暋不畏死罔弗憝【孟子暋作闵罔弗憝作凡民罔弗譈】惟文王之敬忌乃裕民曰我惟有及则予一人以怿【荀子作惟文王敬忌一人以怿】酒诰淫泆于非彞【释文云泆本或作逸又作佚】尽执拘以归于周【拘说文作抲虎何切防也】梓材至于属妇【属说文作媰】惟其涂丹雘【涂说文作】皇天既付中国民【释文云付马本作附】召诰则无遗寿耉【汉书作无遗耉老】王乃初服呜呼若生子【论衡作今王初服厥命于戏若生子】洛诰越三日丁巳【越说文作粤】颁朕不暇【颁说文作攽布还切分也】公无困哉【哉汉书作我】多士敢弋殷命【释文云弋马本作翼义同愚谓此即诗传翼围之翼】大淫泆有辞【释文云泆马本作屑云过】【也】予惟率肆矜尔【率肆论衡作夷怜】尔不啻不有尔土【释文云啻徐本作翅】无逸严恭寅畏【释文云严马本作俨寅史记作敬】治民祗惧【只史记作振】旧劳于外爰暨小人【史记作久劳于外为与小人】乃或亮隂三年不言其惟不言言乃雍【史记作乃有亮闇三年不言言乃讙礼记亦作讙】嘉靖殷邦至于小大无时或怨【史记作密静殷国至于小大无怨】肆高宗之享国五十有九年【王应麟曰石经作肆高宗之享国百年汉杜钦亦曰高宗享百年之寿愚按高宗即位之年殷本纪无考鲁世家引无逸云五十五年此曰百年者恐是并生年数之犹吕刑云穆王享国百年耳】能保惠于庶民【史记作保施小民】文王不敢盘于游田【盘后汉书郅恽引作槃】无或胥诪张为幻【诪尔雅作侜韵防云诪古通作侜陈风谁侜予美程子曰侜谓诪张迂囘】君奭在我后嗣子孙大弗克恭上下遏佚前人光【汉书作嗣事子孙大不克共上下遏失前人光】天难谌乃其坠命【汉书作天应棐谌乃亡队命】在昔上帝割申劝宁王之德【礼记作在昔上帝周田观文王之德讹四字】迪见冒【释文云冒马本作朂云勉也】蔡仲之命囚蔡叔于郭邻【黄度曰郭邻逸书作虢即古东虢国也古郭虢二字同音盖通用愚按公羊传虞虢作虞郭左传注虢亦作郭又按今本逸周书郭邻作郭淩黄氏云逸书作虢岂传本有异同耶】慎厥初惟厥终终以不困【左传作慎始而敬终终以不困】多方劝于帝之迪【释文云迪马本作攸云所也】因甲于内乱【甲孔传作夹疏云古人甲与夹通用郑王肃皆解作狎愚按卫风能不我甲韩诗作狎毛传亦解作狎此甲字当与彼同】洪舒于民【舒古文作荼薛肇明曰大为民荼毒也愚按舒史记通作荼建元侯表荆荼是惩荼音舒礼玉藻天子搢珽诸侯荼考工记工人斵目必荼皆音舒谓舒徐也古二字通用】叨懫日钦【懫说文作□读若摰忿戾也】尔罔不克臬【释文云臬马本作防】尔尚不忌于凶德【说文尚作上忌作諅渠记切忌也】立政其在受德暋【暋说文作忞读若旻强也】灼见三有俊心【灼说文作□之若切明也】克由绎之【蔡传解作防绎本汉书谷永传读为抽吕东莱仍如字解辨详埤传】其勿以憸人【释文云憸本又作利口也说文作譣】周官不和政厖【陈啓源曰流俗本皆作厐按尨莫江切犬之多毛者一曰杂也通作厖厐薄江切髙屋也二字音训各别监本注疏作厖当以为正】君陈庶言同则绎【荀子作庶言同】必有忍其乃有济【国语作必有忍也若能有济也】顾命在后之侗【释文云侗马本作詷说文亦作詷】敷重蔑席【说文敷作布蔑作□读若蔑织蒻席也】陈寳【寳说文作宲】四人綦弁【释文云綦马郑本作骐云青黑色愚按马青黑色者曰骐曹风其弁伊骐集传引顾命四人骐弁今作綦朱子意盖同马郑孔传作文鹿子皮蔡氏从之鹿皮训其质青黑训其色也】冕执瞿【瞿说文作鑺防属集韵作戵】冕执锐【说文引书作鈗广韵鈗徒外切经典稽疑云锐是锐利非兵器也当从说文音兑】三宿三祭三咤【释文云咤说文作防丁故反马本同邹季友曰宿字本作肃古通用尔雅肃进也谓进爵也咤说文引书作防注云奠爵也咤与叱同曲礼不咤食怒也经文本作防传写误耳苏氏以为至齿不饮与哜同义非也】君牙亦惟先正之臣【按监版注疏作先正与说命篇同解流俗本多作先王从大全也】夏暑雨小民惟曰怨咨【礼记作夏日暑雨咨作资下同】啓佑我后人咸以正罔缺【孟子啓佑作佑啓罔作无】囧命【释文云囧亦作□史记作□韵防云下画长满从口非】吕刑【礼记史记俱作甫刑】荒度作刑【周礼注作度作祥刑】寇攘矫防【寇说文作敓敓与夺同】劓刵椓黥【说文作刖劓斀黥椓竹角切】庶戮方告无辜于上【论衡作庶僇旁告无辜于天帝】皇帝清问下民【释文云马本作清讯】折民惟刑【释文云折马郑王本皆作悊马云智也汉志同】士制百姓于刑之中【后汉书梁统引书士作爰中作衷按衷与中古通用】罔有择言在身【礼记作而罔有择言在躬】天齐于民俾我一日【释文云俾马本作矜矜哀也王应麟曰后汉书杨赐封事作天齐乎人假我一日赐通桓君章句即欧阳尚书】虽休勿休惟敬五刑【汉书作虽休勿休祗事不怠】告尔祥刑【后汉书刘恺引作详刑注引郑云详审察之也】何择非人何敬非刑何度非及【史记何择非其人何敬非其刑何居非其宜与】惟来【释文云来马本作求云有求请受赇也】其罪惟钧【史记作惟钧其过】简孚有众惟貎有稽无简不听具严天威【史记简信有众惟讯有稽无简不疑共严天威】墨辟疑赦其罚百锾【史记墨作黥锾作率下皆同徐广曰率即锾也音刷说文云锾六锊也周礼谓锾为锊】其罚惟倍【史记作倍洒徐广曰当作蓰五倍曰蓰】剕辟疑赦【剕周礼作刖史记作膑汉书作髌师古曰髌去膝骨头】上刑适轻下服下刑适重上服【后汉书刘恺引作上刑挟轻下刑挟重】刑罚世轻世重【后汉书应劭引作时轻时重】哀矜折狱【大传作哀矜悊狱汉书作哀鳏折狱】报以庶尤【尤说文作訧】文侯之命昭升于上【升史记作登】敷闻在下【敷后汉书作傅】罔或耆寿俊在厥服予则罔克【汉书作罔克耆寿咎在朕躬】修捍我于艰【捍史记作防】费誓【史记作肹索隐曰古文尚书作粊大传作鲜鲜狝也于肹地誓众因行狝田之礼也粊地名即鲁费邑】善□乃甲胄【史记作陈乃甲胄】杜乃擭【释文云杜本又作】峙乃糗粮【糗史记作□说文作糇】鲁人三郊三遂【遂史记作隧】秦誓若弗云来【周必大曰文苑英华赋多用贠来读秦誓本义始知今云字乃贠之省文愚按汉韦贤传引书虽则贠然是古文云皆作贠也】仡仡勇夫【仡说文作防】截截善谝言【截说文作释文云谝马本作偏】若有一介臣【介大学作个】断断猗【说文作□□猗云古文断作□猗大学作兮】是能容之【是大学作寔】亦职有利哉【亦职大学作尚亦】冒疾以恶之【冐大学作媢】违之俾不达【达大学作通】
　　呉才老王伯厚皆有考异今因其本而广之所引皆两汉以前之书史记多删改经文间有谬误故不全録







　　钦定四库全书
　　尚书埤传卷首
　　呉江朱鹤龄撰
　　今文古文
　　唐孔氏曰按伏生今文欧阳和叔夏侯胜夏侯建三家所传及蔡邕所勒石经是也孔氏古文庸生刘歆贾逵马融等所传是也刘歆贾逵马融等并传孔学云十六篇逸与安国不同者良由孔注之后其书散逸不行庸生贾马等惟传孔学经文三十三篇郑与三家同题曰古文尚书而经字多异　安国作传值巫蛊不行诸儒知孔本五十八篇亦畧见百篇之序遂有张霸者伪作舜典汨作九共九篇大禹谟益稷五子之歌征汤诰咸有一德典寳伊训肆命原命武成旅獒冏命二十四篇又以伏生之二十八篇复出舜典益稷盘庚二篇康王之诰及泰誓共为三十四篇以求合于孔氏五十八篇之数刘向别録班固艺文志后汉儒林传所称古文尚书者实张霸伪书也
　　朱子曰孔安国序言伏生失其本经口以传授汉书乃言初亦壁藏而后亡数十篇其说与孔不同盖传闻异辞尔至于篇数亦复不同者伏生本但有尧典臯陶谟禹贡甘誓汤誓盘庚高宗肜日西伯戡黎微子牧誓洪范金縢大诰康诰酒诰梓材召诰洛诰多方多士立政无逸君奭顾命吕刑文侯之命费誓秦誓凡二十八篇后人加泰誓一篇【伪泰誓】故为二十九篇也【章如愚曰史记及儒林传皆云伏生得二十九篇以教齐鲁泰誓非伏生所得而云二十九篇者司马迁在武帝时见伪泰誓出附入伏生书内遂志而言之其实伪泰誓得之民间不与伏生所传同出也】其古文二十五篇者大禹谟五子之歌征仲虺之诰汤诰伊训太甲三篇咸有一德说命三篇泰誓三篇武成旅獒微子之命蔡仲之命周官君陈毕命君牙冏命复出者舜典益稷盘庚二篇康王之诰凡五篇其百篇之序合为一篇共五十九篇即今所行五十八篇而以序冠首者也为四十六卷者孔疏以为同序者同卷异序者异卷也同卷者大甲盘庚说命泰誓皆三篇共序减八巻又大禹谟臯陶谟益稷康诰酒诰梓材亦各三篇共序又减四卷通前减十二巻以五十八卷减十二卷故但为四十六卷也　汉儒谓伏生之书为今文孔安国之书为古文以今考之则今文多艰涩而古文反平易或者以为今文自伏生女子口授晁错时失之然先秦古书所引之文皆已如此恐其未必然也或者以为纪録之实语难工而润色之雅词易好故训诰誓命有难易之不同此为近之然伏生背文暗诵乃偏得其所难而安国考定于蝌斗古书错乱磨灭之余乃专得其所易此又有不可晓者至于诸序之语或颇与经不合如康诰酒诰梓材之类而安国之序又絶不类西京文字亦皆可疑独诸序之本不先经则赖安国之序以见
　　马端临曰汉儒林传言古文尚书孔安国以今文读之唐艺文志有今文尚书十三卷注言宗诏集贤学士卫包改古文从今文然则汉之所谓古文者蝌斗书今文者隷书也唐之所谓古文者隷书今文者世所通用之俗字也隷书秦汉间通行至唐则久变为俗书矣何尚书犹存古文乎盖安国所得孔壁书虽为之传未得立于学宫东京以后名儒亦未尝传习至隋唐方显人徃徃以僻书奥传视之缮写传授者少故所存者尚是安国所定之隷书未尝改从俗字也噫百篇之书遭秦火而亡其半所存五十八篇此二十五篇者书虽传而字复不谐于俗人罕习之盖出自孔壁之后又晦昧数百年而学者始得以家传人诵也【晁说之曰唐明皇改古文从今文陆氏释文犹存一二吕微仲得古本于宋次道王至仲家以较释文虽小有异同大体相类王应麟曰按国史艺文志唐孝明写以今字藏其旧本开寳五年别定今文音义咸平二年孙奭请摹印古文音义与新定释文并行今亦不传马端临曰陆德明所释乃古文尚书与唐明皇所定今文时异宋开寳中令陈鄂删定其文改从頴达书今注疏所载者非原本也】
　　陈第曰孔安国古文二十五篇至东晋始显唐孔氏疏之始大行于世未有议其为伪者宋呉才老始曰安国所増多之书皆文从字顺非若伏生之书诘曲聱牙至有不可读者朱考亭因之曰安国书至东晋时方出前此诸儒皆未见可疑之甚呉草庐【澄】又因之曰二十五篇采辑补缀无一字无所本而平缓卑弱殊不类秦汉以前之文噫三子言出疑古文者纷然矣愚窃以为过也今文自殷盘周诰外若尧典臯谟甘誓汤誓高宗肜日西伯戡黎牧誓洪范无逸顾命何尝不文从字顺乎况书之显晦亦自有时春秋有左公谷三家左最后立诗有齐鲁毛韩四家毛最后显传礼者五家小戴最后出卒之左传毛诗小戴皆孤行至今未尝以前人未见遂疑其伪也左传国语论语孟子礼记吕氏春秋诸书所引二十五篇彬彬具在今谓作古文者采缀字句为之是倒置本末反以枝叶为根干也愚尝考前汉民间得泰誓三篇有白鱼入于王舟火复于王屋流为乌诸语董仲舒对防司马迁本纪皆引用之矣马融书序曰泰誓后得按其文皆浅露吾见书传多矣引泰誓而不在泰誓者甚多孔颖达曰今泰誓所无者古文泰誓皆有则古文为真复何疑乎愚又考孔子删书百篇遭秦火伏生壁而藏之亡数十篇及孔安国得古文尚书多二十余篇是安国所得即伏生所亡也校之百篇尚存其半岂非斯文大幸欤后儒乃以今文真也古文伪也不过谓其文章尔雅训词坦明耳今以观左国礼记诸书传所引二十五篇者多至八九章少亦三四章皆尔雅坦明无艰深险涩语岂所引者皆伪乎夫为诸书所称引者既皆尔雅坦明而诸书所未称引者必欲其艰深险涩是一篇而二体也岂虞夏商周之本经乎愚按刘歆移太常博士书曰古文尚书与逸礼左传藏于秘府伏而未出孝成帝愍学残文阙乃陈发秘藏校理旧文以此三事考学官所传经或脱简传或脱编抑而未施据此则成帝时古文已出特以脱简未立学官耳何得云伪【后汉纪章帝建初八年十二月戊申诏选高才生受古文尚书安帝延光二年正月选三舍郎及吏人能通古文尚书毛诗谷梁春秋各一人贾逵传肃宗好古文尚书逵数为帝言古文与经传尔雅诂训相应诏令撰欧阳大小夏侯尚书古文同异逵集为三卷帝善之东观汉记杜林从张竦受学博洽多闻于西州得漆书古文尚书一卷以授卫宏古文遂传于世】呉草庐既辨古文为伪矣而其所撰三礼考注凡厘正周礼六官之舛错者一以周官邦治邦教邦礼等语为据夫周官非古文欤草庐于此尚未有定见而后儒赵子常归熈甫辈皆祖述其说何欤
　　删次
　　唐孔氏曰郑康成作书论依尚书纬云孔子求书得黄帝孙帝魁之书迄于秦穆公凡三千二百四十篇断逺取近言可以为世法百二十篇以百二篇为尚书十八篇为中候　断自唐虞以下者孔君无明说书纬以为帝喾以上朴畧难传唐虞以来炳焕可数
　　程子曰五帝之书既皆常道又去其三盖上古虽已有文字而制立法度为治有迹有史官以识其事则自尧始耳
　　朱子曰孔安国书序孔子赞易道以黜八索述职方以除九丘按周礼外史掌三皇五帝之书周公所録必非伪妄而春秋时三坟五典八索九丘之书犹有存者若果全备孔子亦不应悉删去之或其简编脱落不可通晓或是孔子所见止是唐虞以下不可知耳
　　书序
　　朱子曰书序疑非孔子所作然相传已久今亦未敢轻议
　　林之竒曰书序乃厯代史官转相授受以书为之总目者谓为孔子所作则未必然
　　蔡氏曰书序决非孔子所作孔安国虽说书序序所以为作者之意而未尝以为孔子所作至刘歆班固始以为孔子
　　邹季友曰某曾大父鲁卿从学朱子因论书小序曾大父曰鲁之先君当讳其名乃费誓书曰伯禽春秋书秦伯任好卒秦誓乃书秦穆公皆非圣人笔削之例朱子曰然
　　史记尽引今文书二十八篇及伪泰誓一篇并不引孔壁所增诸篇是太史公未见孔壁书明矣然却多引小序虽亡篇之序亦有之意西汉时自有百篇之序故太史公见之造伪书者亦见之非尃出于孔壁也
　　孔传
　　叶梦得曰书五十八篇出于伏生者初二十八篇出于鲁共王所壊孔子宅壁中者增多二十五篇伏生书后传欧阳歙鲁共王壁中书孔安国为之传汉兴诸儒传经次第各有从来伏生当文帝时年已老口授晁错颇杂齐鲁言或不能尽辨他经专门毎辄数家惟书传一氏安国无所授独以书易蝌斗自以其意为训解不及列于学宫故自汉迄西晋言书惟祖欧阳氏安国训解晚出皇甫谧家所谓二十五篇者虽当时扬雄杜预之徒皆不及见刘向以鲁壁中书校伏生本酒诰亡简一召诰亡简二字之不同者尤多【汉书艺文志刘向以中古文校欧阳夏侯三家经文酒诰脱简一召诰脱简二率简二十五字者脱亦二十五字简二十二字者脱亦二十二字文字异者七百有余脱字数十】书非一代之言也其文字各随其世不一体其授受异同若此大抵简质渊慤不可遽通自安国学行欧阳氏遂废今世所见惟伏生大传首尾不伦言不雅驯至以天地人四时为七政谓金縢作于周公没后何可尽据其流为刘向五行传夏侯氏灾异之说失孔子本意益逺【隋志云济南伏生之传惟刘向父子所着五行传是其本法而又多乖戾呉氏曰马融郑康成之学悉本伏生】安国自以为博考经传采摭羣言其所发明信为有功余又读春秋传礼记孟子荀子间与今文异同孟子载汤诰造攻自牧宫不言鸣条春秋传述五子之歌衍率彼天常一句证康诰父子兄弟罪不相及【左传臼季引康诰曰父不慈子不祗兄不友弟不共不相及也又苑无忌引康诰云父子兄弟罪不相及】今文乃无有若荀卿引仲虺曰诸侯能自得师者王得友者霸引康诰惟文王敬忌一人以怿其谬妄有如此者礼记以申劝宁王之德为由观文王以庶言同无则绎字其乖牾有如此者微孔氏则何所取正余以是知求六经残阙之余于千载淆乱之后岂不甚难而不可忽哉
　　陈氏曰考儒林传孔安国以古文授都尉朝朝传胶东庸谭谭传清河胡常常传徐敖敖传王璜及涂恽恽传河南桑钦至东都则贾逵作训马融郑作传注而逵父徽实受其书于涂恽逵传父业虽日逺有源流然而两汉名儒皆未尝实见孔氏古文也岂惟两汉魏晋犹然凡杜征南以前所注经传有援大禹谟五子之歌征诸篇皆曰逸书其援泰誓则云今泰誓无此文盖伏生书亡泰誓泰誓后出武帝末民间有献者【别録云武帝末得于壁内献之】所载白鱼火乌之祥实伪书也然则马郑所解岂真古文哉故孔颖达谓贾马辈惟传孔学二十三篇即伏生书也亦未得为孔学矣颖达又云王肃【此曹魏人字子雍】注书始似窃见孔传故于乱其纪纲以为夏太康时【王应麟曰王肃注尚书其言多是孔传疑肃见古文匿之而不言也】皇甫谧得古文尚书于外弟梁栁作帝王世纪徃徃载之盖自太保郑冲授苏愉愉授梁栁栁授臧曹曹授梅赜赜奏上其书时已亡舜典一篇至齐明帝时姚方兴得于大航头献之事未施行方兴以罪戮隋开皇搜索遗典始得其篇夫孔注歴汉末无传晋初犹得存者虽不列学官而散在民间故也
　　马廷鸾曰据书序所言则古文尚书其经已送之王官藏之中秘其传则遭巫蛊而不复上闻藏之私家以其未立学官是以经隐而传不行于世刘歆遗太常书所谓藏于秘府伏而未发者也中秘书非世儒所见宜乎赵岐韦昭杜预诸注所引古文书皆指为逸书也愚按今文尚书今见于史记注者与古文时异如舜让于德弗嗣之作不怡在治忽以出纳五言之作采政忽荥波既猪之作荥播考其文义俱古文为优据孔安国尚书序云于壁中得蝌斗书以所闻伏生者是正文义定其可知为隷古定更以竹简写之则是参勘彼此舎短取长孔氏之于书厥功大矣其所为传虽未必皆当而辞旨简质非魏晋间人所能办安得以其后出而过疑之哉安国之书虽递有传授而汉儒异师相攻甚于仇敌当马融郑赵岐注书之时安肯出以相示则诸儒之未见古人经传无足怪者不独以藏于中秘之故也　安国训皇极为大中而汉书载谷永疏有明王正五事建大中以承天心语疑其书当时已出故水得见之特未大显于时尔
　　时世
　　叶梦得曰书自立政而上非臯陶伊尹周公傅说之辞则仲虺祖乙箕子召公后世以为圣贤不可及者也其君相与徃来告戒论说则尧舜禹汤文武是也是以其文峻而防逺自立政而下其君则成王康王穆王平王其臣则伯禽君陈君牙至于秦穆公其辞则一时太史之所为也视前为有间矣是以其文亦平易明白意不过其所言孔子取之特以其有合于吾道焉尔
　　程实之曰读尚书当识唐虞三代气象唐虞君臣交相儆戒夏商以后则多臣戒君耳禹臯戒君儆于未然辞亦不费夏商以后则事形而后正救之如太甲高宗肜日旅獒等篇且反覆详至不惮辞费矣啓与有扈战于甘野以天子之尊统六师与一强诸侯对敌前此未有也汤之伐桀自汤誓汤诰外未尝数桀之恶且有惭德焉武之伐纣则有泰誓牧誓武成凡五篇惟恐纣恶不白己心不明畧无惭意矣伊尹谏太甲不从而放之前此未有也使无尹之志其去鬻拳几何然太甲天资力量逺过成王太甲悔过尹遂可以告归周公则疑谤交起虽风雷彰德之余宅中图大之后不敢去国且切切挽召公以共济用力何其艰也尧以天位授舜舜以天位授禹此岂细事而天下帖然无异词盘庚以圮于耿而迁国本欲安利万民乃臣民哗然至勤训谕三篇仅而克济然盘庚犹可也周之区处殷民自大诰以后毕命以前药石之饮食之更三纪之久君臣共以为国家至重至大之事幸而讫于无虞视尧舜区处苗顽又何一甚暇一甚劳也精一允执无俟皇极之烦言钦恤惟明何至吕刑之腾说降是则鲁秦二誓见取于经而王迹熄霸图兴矣时变有污隆风俗有厚薄读其书所以贵于论其世也
　　文体
　　陈寿曰咎繇之谟畧而雅周公之诰烦而悉何则咎繇与舜禹共谈周公与羣下矢誓故也
　　唐孔氏曰孔君书序云典谟训诰誓命之文凡百篇此六者之外尚有征贡歌范四者并之则有十孔不言者不但举其机约亦以征贡歌范非君出言之名六者可以兼之【林之竒曰禹贡实典之体】
　　朱子曰古史之体可见者书与春秋而已春秋编年通纪以见事之先后书则毎事别记以具事之首尾意者当时史官既以编年记事至于事之大者则又采合而别记之若一典所记上下百有余年而武成金縢诸篇其所纪载或更岁月或厯数年其间岂无异事盖必已具于编年之史而今不复见矣
　　叶梦得曰尚书文训诰多艰涩而誓命多平易盖训诰多是纪録当时号令于众之本语故其间多有方言及古语在当时则人所易晓而于今世则反为难知誓命则是当时史官所撰櫽括润色麤有体制故在今日亦不难晓耳
　　董鼎曰尚书得于煨烬断烂之余百篇仅存其半而宏纲实用无所不该故六经莫古于书易虽始自伏羲然有卦未有辞辞始于文王耳六经莫备于书他经各主一事而作易主卜筮即洪范之稽疑也礼主节文即虞夏之五礼也诗主咏歌即后防之乐敎也周礼设官即周官六卿率属之事也春秋褒贬即臯陶命德讨罪之权也五经各主帝王政事之一端书则备纪帝王政事之全体
　　王应麟曰文心雕龙言书标七观按孔子云六誓可以观义丑诰可以观仁甫刑可以观诚洪范可以观度禹贡可以观事臯陶谟可以观治尧典可以观美见大传尚书埤传卷首
&lt;经部,书类,尚书埤传&gt;
　　钦定四库全书
　　尚书埤传卷一
　　呉江朱鹤龄撰
　　虞书
　　尧典
　　按典谟五篇皆以曰若稽古发端盖出于一人之手恐难独分尧典为虞史所作尧典篇末言举舜事伏生本又以舜典合为一篇宜后人称虞书也唐虞夏虽曰异代实相去不逺而典谟载尧舜禹臯陶事皆曰稽古其为夏啓以后史臣所作明矣然亦必唐虞之时自有纪载夏史但修纂成篇耳【春秋传多称夏书据所成也孔子定为虞书原所作也】
　　曰放勲
　　放古仿字孔传言尧能放上世之功苏传放法也尧有可法之大功曰放勲愚按放本训仿效尧之大功为万世圣人立极所谓尧有可法之大功也蔡作推而放之四海之放乃林少颖之说
　　克明俊德　九族　百姓
　　孔传能明俊德之士任用之郑云俊德贤才兼人者愚按蔡传俊大也盖本大学义解书然尧之大德上章已详之矣九经尊贤先于亲亲则孔郑之说未常不通明即明之明俊德即俊乂在官九德咸事岂必谓尧之放勲原本于德而复以此语櫽括之乎大学所引三书皆断章取义其易俊为峻音近而义则不同说文云俊材过千人也徧考字书俊无训大者惟诗之骏命骏惠训大仲黙之意盖以俊可与骏通然非本义也若俊可训大大学引书何必易俊为峻乎
　　九族孔传高祖至孙之亲蔡传兼五服异姓言愚按丧服小记云亲亲以三为五以五为九【郑氏注上亲父下亲子三也以父亲祖以子亲孙五也以祖亲高祖以孙亲孙九也】上杀下杀旁杀而亲毕矣以此证之从古注是
　　百姓孔传百官族姓蔡传畿内民庶也愚按上古未有姓有德则赐之左传所谓天子建德因生以赐之姓也经传百姓或为百官或为万民此从古注无害如武成万姓悦服则断言民也
　　乃命羲和　厯象日月星辰　敬授人时
　　孔传重黎之后羲氏和氏世掌天地四时之官疏曰楚语少昊氏之衰九黎乱德神人杂扰颛顼受之乃命南正重司天以属神北正黎司地以属民其后三苗复九黎之恶尧复育重黎之后不忘旧者使复典之以至于夏商据此文则自尧及商无他姓也吕刑先重后黎此先羲后和扬子法言云羲近重和近黎是羲承重而和承黎也羲和虽别为氏族而出自重黎故吕刑以重黎言之又曰马融郑皆以此命羲和者命为天地之官下之分命申命分四时之职周官之六卿仿是传言此举其目下别序之则惟命四人无六官也金履祥曰未子曰羲和即是下四子或云有羲伯和伯共六人未必是按尚书大传舜巡四岳祀泰山霍山奏羲伯之乐华山山【山当作恒山】奏和伯之乐其方与时与二氏所掌者合则羲伯和伯当有其人盖四子分职必有二伯以总之不然厯法无所统矣愚按有仲叔则必有伯可知但考圣贤羣辅録自羲和死后分置八伯羲仲羲叔之后为羲伯和仲和叔之后为和伯则仁山所引未足据耳【黄度曰羲和封国不可考今绛州稷山县有羲和墓】　王氏曰昔少昊氏命官鳯鸟氏司厯鸟氏司分伯赵氏司至青鸟氏司啓丹鸟氏司闭位五鸠五雉九扈之上古圣人重厯数如此尧世命官步占曰钦曰敬最为详严及夏羲和合为一其职已畧至周太史掌岁年以下大夫为之冯相氏掌日月星辰以中士为之则其官益轻至汉而司马迁以为星厯之官近于卜祝主上所俳优畜之则愈益轻矣盖剙统造始推测天度非上哲不能及成法已具有司守之亦可步占所以始重终轻其势然也孔疏传云星四方中星总谓二十八宿也日月所防与四方中星俱是二十八宿举其人目所见为星论其日月所防为辰其实一也愚谓作厯观象恐纬星亦在内但以经星为主耳　黄氏曰天体圆地体方天包地地依天天体周围三百六十五度四分度之一【陈埴木钟集云四分其度而得一谓零散数也】径一百二十一度四分度之三凡一度为百分四分度之一即百分中二十五分也四分度之三即百分中七十五分也天左旋东出地上西入地下昼夜行三百六十六度四分度之一【縁日东行一度故天左旋三百六十六度然后日复出于东方也】地体径二十四度其厚半之势倾东南其西北之高不过一度邵雍谓水火土石合而为地今所谓二十四度者乃土石之体耳土石之外水接于天皆为地体地之径亦得一百二十一度四分度之三也两极南北上下枢是也北高而南下自地上观之北极出地上三十五度有余南极入地下亦三十五度有余两极之中皆去九十一度三分度之一谓之赤道横络天腹以纪二十八宿相距之度大抵两极正居南北之中是为天心中气存焉昼夜循环斡旋天运自东而西【左旋】分为四时寒暑所以平隂阳所以和也日体径一度半自西而东【右旋】一日行一度一岁一周天所行之路谓之黄道与赤道相交半出其外半入其内冬至之日黄道出赤道外二十四度去北极最逺辰出申入故时寒昼短而夜长夏至之日黄道入赤道内二十四度去北极最近寅出戌入故时暑昼长而夜短春分秋分黄道与赤道相交当两极之中夘出酉入故时和而昼夜均焉月体径一度半一日行十三度百分度之三十七【或问朱子日行一度月行十三度有竒如何却是迟曰厯家是将他退的度数算】二十九日有余一周天所行之路谓之白道与黄道相交半出其外半入其内出入不过六度如黄道出入赤道二十四度也日阳精犹火月隂精犹水火则有光水则含影故月光生于日之所照魄生于日之所不照当日则光明就日则光尽与日同度谓之朔【月行潜于日下与日防也】迩一遐三谓之【分天体为四分谓初八日及二十三日月行近日一分谓之迩一逺日三分谓之遐三迩日一分受日光之半故半明半魄如弓张上昏见故光在西下旦见故光在东也】衡分天中谓之望【谓十五日之昏日入西月出东东西相望光满而魄生也】光尽体伏谓之晦【谓三十日月行近于日光体皆不见也】月行白道与黄道正交之处在朔则日食在望则月食日食者月体掩日光也月食者月入暗虚不受日光也【暗虚者日正对照处　暗虚此张衡之说衡谓对日之冲其大如日日光不照谓之暗虚暗虚逢月则月食今厯家望月行黄道则直暗虚矣暗虚有表里浅深故月食有南北多寡】经星三垣二十八舍中外官星是也计二百八十三官一千五百六十五星其星不动三垣紫微太微天市垣也二十八舍东方角亢氐房心尾箕为苍龙北方斗牛女虚危室壁为灵西方奎娄胃昴毕觜参为白虎南方井鬼栁星张翼轸为朱雀中外官星在朝象官如三台诸侯九卿骑官羽林之类是也在野象物如鸡狗狼鱼鼈之类是也在人象事如离宫阁道华盖五车之类是也经星则随天运转而听命于七政七政之行至其所居之次或有进退不常变异失序则灾祥之应如影响焉纬星五行之精木曰岁星火曰荧惑土曰填星金曰太白水曰辰星并日月谓之七政天行速七政行迟迟为速所带故与天俱东出西入也十二辰乃十二月斗纲所指之地也斗纲所指之辰即一月元气所在谓之月建斗有七星第一星曰魁第五星曰衡第七星曰杓此三星谓之斗纲如建寅之月昏则杓指寅夜半衡指寅平且魁指寅他月放此十二次乃日月所防之处日月一岁十二防故有十二次建子名枵建丑名星纪建寅名析木建卯名大火建辰名寿星建已名鹑尾建午名鹑火建未名鹑首建申名实沈建酉名大梁建戌名降娄建亥名娵訾十二分野即辰次所临之地也凡日月之交食星辰之变异以所临分野占之
  </div>
  <div class="pagination">
   <span class="current-page">
    1
   </span>
   <a href="尚书埤传_page2.html">
    2
   </a>
   <a href="尚书埤传_page3.html">
    3
   </a>
   <a href="尚书埤传_page4.html">
    4
   </a>
   <a href="尚书埤传_page5.html">
    5
   </a>
   <a href="尚书埤传_page6.html">
    6
   </a>
   <span>
    ...
   </span>
   <a href="尚书埤传_page2.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
