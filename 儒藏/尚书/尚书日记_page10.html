<!DOCTYPE html>
<html>
 <head>
  <meta charset="utf-8"/>
  <title>
   尚书日记 - 第 10 页/共 11 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   尚书日记 - 第 10 页/共 11 页
  </h1>
  <div class="content">
   六卿分职至阜成兆民既训六卿之职则其属在其中故云六卿分职各率其属大夫士治其所分之职以倡九牧内外相承即内有百揆四岳外有州牧侯伯之意也阜成兆民九牧之职也六卿倡九牧则九牧率诸侯矣诸侯得以六典自治其国故凡治以典待邦国之治邦国之治不外于六典此所以六官倡于上而九牧从于下也○成周之时内则六卿外则九牧皆以执天下之要使天下之事归于六卿方国之权归于州牧州牧之腹心归于天子所以能使万国如一人者此也秦始皇以封建为树兵而废之柳宗元以郡县之易制为贤于封建皆由不知此也
　　六年五服一朝至大明黜陟孔氏曰五服侯甸男采卫六年一朝会京师周制十二年一廵守春东夏南秋西冬北故曰时廵考正制度于四岳之下如虞帝廵守然觐四方诸侯各朝于方岳之下大明考绩黜陟之法○周礼大行人云侯服歳一见甸服二歳一见男服三歳一见采服四歳一见卫服五歳一见要服六歳一见见来朝也诸侯各以服数来朝与六年五服一朝之说不合且当以经为主○周礼职方卫服之外有蛮夷镇藩行人所掌六服要服即蛮服其夷服镇服藩服在九州之外谓之蕃国父死子立及新王即位乃一来见所谓来王也圣人详内略外不治夷狄职方及王化所至而言行人所掌限朝贡之节止及六服周官之初又但止于五服焉○大明黜陟系于天子时廵诸侯朝于方岳之下即孟子所谓入其疆土地辟田野治养老尊贤俊杰在位则有庆庆以地入其疆土地荒芜遗老失贤掊克在位则有让是也言诸侯黜陟之事而不及庶官者庶官考绩黜陟之法自唐虞以来日加宻矣今成王之所申明者外治之事也
　　王曰呜呼凡我有官君子至民其允懐有官君子合尊卑大小而言敬汝所主之职慎汝所出之令令出惟行弗惟反言令一出有行无反见令不谨于未出之先必反于既出之后不可不慎尔令而不行是去而复反故言反也○令之大者固出于君百司庶府自下教条于其属亦令也○上自公孤六官下至诸侯卿大夫莫不有所出之令若同以天下为心而不徇一已之私是非利害必计久逺必合众情则訏谟定命逺猷辰告民岂不信而懐之乎○令出而反民轻上而不信令矣然必谨出令不使至于反此教以谨令非欲其遂非也○易涣汗其大号谓如汗之出而不反也以公灭私令之愼也民其允怀令之行也○程子曰圣人视亿兆之心犹一心者通于理而已文明则能烛理故能明大同之义刚徤则能克己故能尽大同之道愚谓所谓以公灭私者亦如此○公者人心之同私者一人之见如本是为民兴利除害却有行一番即增多一番弊窟民不但不受其利而反为之害者无他非通天下之志者不能以一人之心知千万人之心非胜一己之私者不能以千万人之心为一人之心出令之人以公灭私则虑无不审而发无不当此民之所以允懐也○公者公道私不但己之私人各有意欲行其私私之事多矣私之门多矣在上人主持公道以出令而灭众人之私与已之为身为人之私则动合人心岂不信而懐之
　　学古入官至莅事惟烦此章以学为重据已在官者而言本言不可不学而曰学古入官者学而后入政未闻以政学是未当事固以学为先既当事亦以学为重故可曰学古入官而不可曰入官学古其文势事理则然也○古人即学皆事即事皆学学优则仕仕优则学所以日用常有余裕○议事以古义裁之故曰以制制裁断也以古义折断今之事而得其所处之宜也○议事以制典常为师至今犹然议事以制如今有大事大疑公卿集议引古事裁决是也典常作之师如今每事以祖宗成法为主是也○苏氏引叔向议事以制不为刑辟之言得制字之义所论律令任法之弊非此经之防○成王训官以学勉之以不学戒之学古学也典常作之师亦学也学古则能制事而政不迷师典常则有所持循而官不乱蓄疑败谋怠忽荒政皆不学之失不学如墙面莅事惟烦安能不迷也○事不能决故蓄疑师心自用则以利口乱官寡陋自安则以怠忽荒政○不学则于理不明惟见其烦扰而已学不学之得失相去如此○世亦有好古而至于好异者如王安石行新法是也智足以拒谏诈足以饰非又辅之以吕惠卿眞所谓利口乱厥官也典常作之师所以为至戒也○学者应事以理虽万变而不穷不学者应事以才始犹以材力经营之终未有不归于墙靣者也如霍光冦准葢皆不免成王之言岂専为庸下者戒哉
　　戒尔卿士功崇惟志至乃罔后艰孔氏曰此戒凡有官但言卿士举其掌事者功高由志业广由勤惟能果断行事乃无后难言多疑必致患○按功者业之成如教化大行刑措不用之类所以崇其功者存乎志程子所谓以圣人之训为必当从以先王之治为必当法不为后世驳杂之政所牵制不为流俗因循之论所迁改立志如此斯有卓越之功未有志先卑近而成就能高逺者业者功之积如敷教明刑之事日积一日者是已吕刑所谓今尔罔不由慰日勤尔罔或戒不勤康诰所谓徃尽乃心无康好逸豫孔子所谓先之劳之无倦欧阳永叔论敎化所谓以不倦之意待迟久之功朱子自言其为学以为铢有所积寸有所累业官者葢亦然也服勤如此斯有次第之业不勤而欲业广是却行而求前也勤由志而生志待勤而遂然又贵于果断何也天下之事乗其几而为之则为力也易失其几而图之则为力也难惟夫理之所在时之可为则决之以理而不牵于二三之见义在不疑时不可失则断之以义而不参以犹豫之私克果断如此则志不虚用可以覩其成于有渐勤非徒劳可以收其功于一旦尚何后艰之有哉○果断因志勤而言天下之事非所望于无志而不勤者其或有志知勤矣而后艰之不免者以其不能果断坐失事几也几谓其可为之会也失其可为之会则志与勤虚用矣后艰非后患乃艰难而不易尔○宋神宗非不果断然志在取幽蓟勤在致富强则志与动皆用非所用而又果以行之是乃妄动岂果断之谓哉如孔明以恢复汉室为志治国练兵是其勤出师伐魏皆当几是其果断惜天不假之年其功不成尔○如宋之南渡欲成恢复之功须有不共戴天之志选将练兵脩战守之偹不遑夙夜如越句践卧薪尝胆而后可乃其君臣有苟安一隅之心则无志矣寇至而仓皇冦退而暇豫自治之实一切苟且则不勤矣孝宗虽可谓有志而知勤者然而不能果断坐失事机始而议弃三路诏呉璘班师继而罢张浚撤两淮边偹所以志与勤虚用而后艰之不免也○王氏智仁勇之説似非本意
　　位不期骄至心劳日拙人无所挟何骄而位不期骄则为居所动也人无所欲何侈而禄不期侈则为养所移也故居是位当知所以恭所以恭者恭为吾之素徳无位犹是也居位犹是也恭出于心非有所为而为之于外也飨是禄当知所以俭所以俭者俭为吾之素徳禄之犹是也弗禄犹是也俭出于心亦非有所为而为之于外也恭俭出于素徳则中外惟一故心逸而日休休焉如诗云羔羊之皮素丝五紽退食自公委蛇委蛇此诗乃南国被文王之化在位皆节俭正直故诗人美其衣服有常而从容自得如此也重言委蛇舒泰而有余裕也即此所谓日休也独赋其退食之际葢于此时而然则其在公之正直可知矣不然有愧于中则其退也亦且促迫急遽之不暇宁有委蛇气象哉羔羊诗之节俭正直即周官之恭俭惟德也作德者无间于在公退食其于敬恭之度俭约之节履而安之中外如一岂不心逸而日休休哉若恭俭出于有所为而伪为则心劳而日着其拙矣○实有得于恭俭即德也以声音笑貌为之则伪矣恭俭一也作德者心逸而日休作伪者心劳而日拙恭俭之可诚而不可伪如此心逸日休只言恭俭出于诚之美以见当惟德之意非效也○为保位而恭俭所谓作伪者也○作伪如公孙作德如司马君实○古之人骄侈犹在于禄位之后今之人则自未得志之时已无不慕于骄侈待得志而肆尔
　　居宠思危罔不惟畏弗畏入畏宠禄位也危患畏惧也弗畏入畏言患且至○新安陈氏曰利禄与危辱为隣甚可畏也思其危则畏惧不暇何敢骄侈乎
　　推贤让能至惟尔不任陈氏经曰人能推让乐善故也不能推让忌嫉故也九官相让众贤和朝范宣子让其下皆让安有不和我忌嫉人人必忌嫉我交相忌嫉何有于和○董氏鼎曰因所称举之贤否益足以见我之贤否则推人之贤乃我之贤也让人之能乃我之能也为人臣者以是观之必无嫉贤妬能之事贤者有所劝而不肖者亦可以自警矣○荐举得人是汝知人之明亦得以人事君之道矣故曰惟尔之能○丘文庄公曰有虞之朝命禹为百揆而禹则逊之稷契臯陶命垂为共工而垂则逊之殳斨伯与益逊于朱虎熊罢伯夷逊于夔龙噫君以其人为贤能而用之而其人不自贤不自能而推之贤让之能其相与如此此百官和于朝而庶绩所以咸熈也欤成王仰惟唐虞建官之意而时若之而以推贤让能望其臣葢欲其効虞廷之九官济济相让也按唐虞时百僚师师则推贤让能有不待言亦不俟于训戒也成王时已不足于师师之风故形于戒辞
　　王曰呜呼三事暨大夫至万邦惟无斁吕氏曰训戒既终复提要总告之各敬尔官以治尔政即前所谓钦乃攸司也统而言之惟在于辅君以永安民尔○陈氏大猷曰前言阜成兆民指当时言此言永康兆民期于永久也○董氏鼎曰唐虞建官庶政和万国宁我周建官庶政之和亦若是则我周万邦之宁者其有厌斁乎此成王归于宗周不暇他及而汲汲于董正治官以国家纪纲所系根本所关至不轻也○三事以为即立政三事者成周虽分六官其职则仍古三事之职也故仍呼三事三事只指六卿公孤不在内大夫则其副与属也佑乃辟康兆民是一直意敬有官则无怠忽慢易之失治有政则无瘝旷废弛之忧永康者致治自今日而贻太平于永久也无斁者常得万邦爱戴之心也
　　邵文庄公曰唐虞九官周六卿夏商则有三宅周公作立政亦因之既而讲画以成一代之典名之曰周礼六卿之职于是乎偹书未成而公卒周官之所董正者其大纲也君子曰周礼在是矣○吕氏曰金縢成王初年之书也洛诰周公还政之书也无逸立政周公戒成王之书也周官成王亲政之书也合是数篇以观成王可以见其本质焉可以见其昏明疑信之变焉可以见其讲贯啓发之深焉可以见其知类通逹离师傅而不反焉过此而有君陈乃周公既没之后又过此而有顾命乃成王临没之时成王进德始终之事偹矣周公格君始终之功着矣








　　尚书日记卷十四
&lt;经部,书类,尚书日记&gt;
　　钦定四库全书
　　尚书日记卷十五　　　　　明　王樵　撰君陈
　　孔氏曰君陈臣名○正义曰周公迁殷民于下都亲自监之既没成王命君陈代周公此其策命之辞史録其书以君陈名篇○苏氏曰周公迁商顽民于洛必不迁旧人以宅新民也洛人在内商人在郊理必然也王若曰君陈惟尔令德孝恭至尹兹东郊敬哉孔氏曰言其有令德善事父母行已以恭善事父母者必友于兄弟能施有政正此东郊监殷顽民教训之○正义曰成周周之下都天子之国五十里为近郊今河南洛阳相去则然是成周之邑为东郊也○按克施有政论语作施于有政孔子申之曰是亦为政葢又是一意此经本意只是治可移于官之意朱子曰惟孝友于兄弟谓孝然后友友然后政其序如此○又按经文止云尹兹东郊书序始云分正东郊说者谓周公存则王城下都皆自监之周公没则分东郊使君陈监之王城之事君陈不与今考毕命曰祗命公以周公之事毕公之任即代君陈者也何以见王城之事君陈不与哉毕命之序亦有分居里之说乃本篇中旌别之意而此序之分正二孔亦以分邑里爲言夫旌别淑慝分其宅里乃毕公之事耳君陈之时所未有也序者妄加而后人又妄为之説至今袭用其语而不察是不可以不辩○吕氏曰周公之殁也厐臣硕辅尚多立于朝而分正东郊成王独以属之君陈何哉诸老固非作聪明乱旧章者然平日与周公比肩同功虑其兢兢循守者或未专固微有自用之意于其间则于治体已有间矣不若畀之后进端慤之人则一意奉承不敢毫髪増损成王微防葢在此也至于成终之任开阖变化非四朝元老莫能之故康王必付之毕公焉○治顽民不可以急惟不言而饮人以和与人并立而使人化者乃可居之君陈令徳孝恭可想见其为人矣
　　昔周公师保万民至惟民其乂师保二字最有包含毖殷顽民迁于洛邑治而教之而必曰师保见周公之于民其曲尽如此也教之如师保之如保父兄之于子弟弟子之于严师也周公之德民方思之君陈继周公之职治周公之民亦惟率循其常勉明周公之训而已○按此篇言周公之训者三曰懋昭周公之训曰式时周公之猷训曰惟周公丕训据蔡传之意其首曰周公既没民方思慕周公之训君陈能发明而光大之固宜其翕然聴顺也则固以训民言矣而次引吕氏之说曰成王既勉君陈懋昭周公之训复举周公精微之训以告之观复举二字则懋昭者欲君陈布之于民也式时者欲君陈体之于己也单言训者泛指平日教人之言也特举四语为猷训者则又以其至理微言切于君陈之身者言之也训字虽同而防各有谓细玩可见○周公之训不专是一纸教民榜文凡条贯约束见诸设施者俱是○殷民之难谕也周公师之保之曲尽其方如禹之导江河而使之东也训人如周公而至矣无以加矣不幸七年而薨民未允升于大猷使继之者少不以周公之心为心周公之事为事民其可得而治哉故成王拳拳望以懋昭周公之训惟民其乂
　　我闻曰至治馨香感于神明至下民惟草我闻曰者葢闻之周公太平之世无一人不得其所宇宙间纯是一团和气其协气休闻之所发越谓之馨香馨香非有象凡物之精华皆是也至治之精华所谓惟德动天无逺弗届故圣人以为馨香在此而不在彼耳感于神明亦不必定说是祭祀之时只至治馨香便与神明感通无间故郊则天神格庙则人鬼享人但见其如响斯答而不知其本在此也○感神者非黍稷之馨也乃明德之馨也明德得之心而清明在躬乃至治之所从出○式训即明德也曰孝曰恭君陈已令其德欲其日就月将缉熈于光明故曰式时周公之猷训也自殷顽民言之欲其感格非可刑驱而势迫惟明德有可感之道自周公法度言之苟无前人之德则徒为陈迹惟明德为立教之本此所以欲其惟日孜孜无敢逸豫也孝友君陈之素德然孝友之道通于神明光于四海尧舜之圣亦不出此欲君陈益进其德以至于此则洞逹无间何有于殷民哉声色之于化民末也所谓懋昭周公之训者其本在此也○金氏曰此以下皆勉君陈以明德之事也君陈逮事周公令德昭闻但患其间防则为人欲所昏又患其玩于见忽于行则明德不续矣常人之情虽莫不有好德景行之心而少有克己蹈道之力以周公圣人不间今古孰不愿见而不可得然当时亲见周公者亦不少而少有能学为周公者坐是故也○按凡人未见圣若不克见者秉彛好德之心也既见圣亦莫克由圣者安于逸豫之故也安于逸豫故理不足以胜私敬不足以胜怠虽亲见圣人之行事而少能一一体之于身君陈当以此为戒今日周公不在民所视效在尔之身君陈能为周公则民亦服从其训如周公之时矣故首条所谓懋昭周公之训者其要在式时周公之猷训而已导民以身不以言式时所以为懋昭也或言式时即懋昭之实却又非是○殷民亦尝亲见周公矣可以由圣望之乎由圣则贤由之而不已则圣正君陈之事也君陈能为周公而民有不观感兴起如周公之再见者乎故曰君子之德风言在上矣
　　图厥政莫或不艰至庻言同则绎式训由圣在我之德当明至于政则自谨始而和中闗于道之升降俗之变革可不谨乎必能谨于兴废则治合时宜矣○废兴非更革周公之政葢人情事理自有当兴当废者出与国人入与官师共虞度之务尽众人之见众言既同则又思绎于已果当而后行之所谓无不艰也○外尽众人之同则不至于自用内精一己之虑则不至于苟从致艰如此而政乃善也
　　尔有嘉谋嘉猷至惟良显哉嘉谋以一事言如益赞禹征苖之类嘉猷以大道言如禹陈克艰臯陶陈知人安民之类谋必有道猷必有事亦互言之也则入告尔后于内尔后能行之则谋虽臣之谋而聴谋者君之聪也猷虽臣之猷而施行其猷者君之贤也斯谋斯猷非我后之德而何尔乃顺之顺将顺也入告于内将顺于外人臣之心赞行其君之善惟恐不成葢如此也叹息言臣人咸若是惟良显哉玩其语意葢君陈尝如是而成王致美而深属之之意欲其无替也舜执其两端用其中于民人之善即舜之善则斯谋斯猷谓之我后之徳非曰善则称君也理实如是也成王非失言殆至言也王曰君陈尔惟周公丕训至以率其或不良正义曰君陈之智必不及周公而令阐大周公训者遵行其法使广被于民即是阐而大之○按推明周公之训使人人由之便是之之意吕氏谓继前人之政者苟止以持循因袭为心其所成必降前人数等必奋然开拓然后仅能不替其说未必本防朱子每不满东莱说经此等处是也居人上者势我之所有法我之所执知有势则将驱民以必从是为作威知有法则将绳民以不逮是为以削不可不戒寛而有制从容以和君陈之治体也毕命言道有升降政由俗革君陈之世当寛和之时也寛而有制寛意常行于法之中单言和则和即从容不迫之意以和对从容则有辨○欲周公之训非严急所能成苟一以严急为心则惟见顽之可忿嫉易至于依势作威倚法以削则民不见上之可亲不见循理之为乐而反苦于法之拘矣故必寛而有制从容以和然后不迫而民从而能周公之训也○言其出于势与法之外而使民之心从者在寛言其妙乎寛与严之中而使民之自从者在和寛即敬敷五教在寛之寛制即在寛中非制以济寛之谓也谓有规矩法度而行之以寛耳和即和厥中之和和者和乎民也故曰从容以和之从容者不亟不徐施之当也○殷民在辟至三细不宥以用法而言尔无忿疾于顽至率其或不良以施教而言皆寛和之事必有忍至德乃大即无忿疾之意简厥修至率其或不良即无求备之意○执法者无以有已而亦不可狥君也曰辟曰宥惟其当而已辟以止辟乃辟辟斯当矣三细不宥宥斯当矣在弗若于政弗化于训之中狃于奸宄一败常二乱俗三三者虽细不可宥以所闗者大也○败常孔氏谓毁败五常之教如康诰不孝不友之类乱俗僻言怪行以乱风俗如少正卯之类败常乱俗是两様○三细不宥孔氏谓罪虽小三犯不赦○顽蒙未喩遽兴忿疾非教之道人有能有不能求备于一夫非与人为善之道有忍而无忿疾者有容而无忿疾者寛柔以教不报无道忍也忍乃有济小人怨汝詈汝则皇自敬德容也德乃不可以窥其际矣然在成德则容为大在学者则忍为切葢习忍可以至容也○林氏曰勾践于呉太王于狄忍也使其不忍则趣亡耳其何以济汤之于葛文王于昆夷容也包之度内若天地然孰得而涯涘之○脩不脩以职业言者胥伯多正之属也良不良以行义言者通上下而言也其实庻民亦有职业亦不可指定为何人也○简其脩亦简其或不脩葢以简脩为主其或不脩者亦简之则勤惰分明故人劝功进其良以率其或不良葢以进良为主其或不良者观之而知所耻故人励行两或字不可忽葢言简厥脩进厥良则人宜自化而或有不脩者因简脩而亦简之或有不良者因进良而亦以董率之其抑进退之意在乎此也○不脩言简而不言刑罚不良言率而不言简别葢于上一句之中即寓下一句之作用○使不脩者皆脩在于简别之分明使不良者皆良在于劝率之有道皆在于以人治人而无忿疾于顽求备于一夫之意此所以为和中也
　　惟民生厚至终有辞于永世惟民生厚因物有迁见所以反其厚而使之不迁者在乎上也违上所命从厥攸好见所以使之从所令如所好者在乎德也故曰尔克敬典在德则民罔不变而允升于大猷矣典五典也敬典在于躬行非声音笑貌所能为也商俗虽漓而可变世道虽降而可升以民生本厚先以攸好故也人主不言福风俗敦厚人有士君子之行人主之福也其曰终有辞于永世期君陈者逺矣○敬典即敬敷五教之意在德即本之躬行心得而非空言也○君陈令德孝恭真敬典在德之人也故始而勉以明德馨香终而勉以敬典在德○敬典在德真所谓明德之馨香可以洞逹无间者于化殷乎何有所以时乃罔不变允升于大猷也○时乃罔不变允升于大猷成王自谓膺受多福道洽政治泽润生民康王亦自谓永膺多福成康言福皆以殷民之化为说然则民俗趋化真人君受福之实乎天保报上受福之诗也其诗曰羣黎百姓偏为尔德诗之意即成康之意也○君以民化为福臣以民化为休末一句只带其尔之休句○曰允升于大猷曰终有辞于永世即以成功望君陈何也周公之事未终故以命君陈君陈之事未终故以命毕公自后观之则有慎厥始和厥中成厥终之三节自三后言之周公之所未为者君陈为之君陈之所未为者毕公为之初无三节之分也故曰三后协心同底于道
　　顾命
　　临终之命曰顾命成王经三监之变王室几揺故此正其终始特详焉顾命成王所以正其终康王之诰康王所以正其始○吕氏曰天子天下之共主也成王力疾临庙朝而命之二公受遗率诸侯而辅之所以公天位而严大寳也世称汉武帝防霍光于宿衞托以幼孤为知人抑不知所谓大臣者非可寄安危属存亡者不在此选如周召内为师保外统诸侯君存则辅政君殁则托孤所谓受遗葢其一职也武帝垂殁始防一人而付之平时大臣果安用乎无具甚矣○陈氏曰死生夜旦也人道之常始终之义也非学问之深不足以语此成王自防得周召二公飬成其德缉熈其学至于临死生始终之变卓然不乱观此书当与曾子易箦春秋公薨于路寝参看又书载顾命独成王有焉葢自艰难变故中得之又曰后世之主以死为讳继承之际鲜有能正其终始者唐顺宗嗣子已壮一旦病不能言不能召宰相托孤使宦寺得拟议所立非衞次公等因草诏得入抗议立广陵王事亦危矣可不监哉
　　惟四月哉生魄王不怿皇极经世书成王在位三十七年起丙戌尽壬戌○成王崩年之四月始生魄月十六日王有疾天子之疾曰不怿曰不豫
　　甲子王乃洮颒水相被冕服凭玉几王发大命临羣臣必斋戒沐浴今疾病故但洮盥濯手颒靣扶相者被以冕服凴玉几以出命觐礼王服衮冕而有玉几此凭玉几明服衮冕也○吕氏曰甲子去崩才一日耳犹盥洗以致防冕服以致严顾托之言渊奥精明葢临众之敬不以困惫废素定之理虽垂殁固烱如也惟善治气者能歴疾病而不惰善养心者能临死生而不昏岂一朝一夕之积哉
　　乃同召太保奭至兹予审训命汝同召者平时召其长则其属从今则将发顾命自六卿至御事同以王命召也太保毕毛称公则三公也此先后以六卿为序冡宰第一召公领之司徒第二芮伯为之宗伯第三彤伯为之司马第四毕公领之司防第五衞侯为之司空第六毛公领之召芮彤毕衞毛皆国名举其本爵见其以国君入为天子公卿毕公与召公一体而班在四者葢司马兵权非元老重臣未易付也师氏守王门司王朝得失之事虎臣虎贲氏百尹官正也御事非官正而有执事者○髙官兼摄下司者汉世以来谓之领○誓言嗣言一出而不易谓之誓凡大事皆然嗣嗣君也蔡依孔氏作嗣续我志未是
　　昔君文王武王宣重光至冐贡于非几奠丽陈教【句】则肄【句】肄不违【句】○徳教为化服民心之本民心为受天命之本奠丽即安养之事奠丽而教则民之从善也轻故皆服习而安其教重言肄不违者见其从教之至也是以自西土而用克逹殷谓逹教化于殷邦也○天威言敬迓者戒谨恐惧常迎之于先几文武大训即述天命者必践履服行始可谓之能嗣守也无敢昏逾常惺惺然在心而不逾越其则也○王业以艰难成之亦必以艰难守之济于艰难言守成难必待诸臣协力大济于此也济中含敬迓天威嗣守大训意○逺者柔以懐之使来迩者扰而驯之使治小大庶邦咸有以安之而使大小相安有以劝之而使谨守侯度此皆君道所当尽者也○威仪举一身之则而言成王谓思夫人之所以为人者自治于威仪尔自受中于天地以来有动作威仪之则此固修身者所当自致其力而无假于外然主之者心也心或冐贡于非几威仪不可得而治矣尔左右大小之臣均有保傅辅翼之责不可苟投其君以为非之几也夫当时诸臣固非引其君于非者然或几微之事狥之而不谨自微而大将自是滋矣此人主之所甚畏而辅君者不可不谨也○自乱于威仪即脩身之谓也无冐贡于非几即谨独之谓也○吕氏曰斯言也葢周公精微之传成王得之将终方以示羣臣孔子精微之传曾子得之将终方以示孟敬子皆近在于威仪容色辞令之际然则周孔岂惟同道其用功之次第品目亦莫不同也
　　兹既受命至延入翼室恤宅宗王发顾命在黼扆缀衣之座命讫反于寝处出缀衣于庭○天子初崩太子必在其侧将正其统故迎于门外以殊显之桓毛二臣宿卫者先执干戈太保就命使于齐侯吕伋之所索虎士百人从二执戈者逆于南门之外以为仪延入路寝翼室为忧居宗主翼室即东夹室也初防未为梁闇故以东夹室为恤宅之地○齐侯时为天子虎贲氏
　　丁卯命作册度丁卯王崩之第四日也防礼厥明而小敛又厥明而大敛尊卑皆同命史为册书法度传顾命于康王将崩虽口有遗命未作册书故以此日作之既作册书因作受册法度下云皇后慿玉几宣成王言是策书也将受命时升阶即位及传命以后康王答命受同祭飨皆是法度
　　越七日癸酉伯相命士湏材召公为二伯相王室故曰伯相湏待也召公命士致材木须待以供防用谓椁与明器记云虞人致百祀之木可为棺椁者斩之
　　自此以下至立于侧阶惟命士湏材是拟供防用其余皆是将欲传命布设之事四坐王之所处者器物国之所寳者车辂王之所乗者陈之所以华国且以示重顾命其执兵器立于门内堂阶者所以备不虞亦为国家之威仪也
　　狄设黼扆缀衣狄下士扆屏风画为斧文置尸牖间释言云牖戸之间谓之扆以其所在处名之上文言出缀衣于庭此复设者象王平生○蔡传以缀衣为帷幄按周礼注在旁曰帷在上曰幕四合象宫室曰幄坐上承尘曰帟幕人供之掌次张之即此经之所谓缀衣也立政有缀衣之官葢即幕人掌次之谓前葛氏谓司服之类未是
　　经于四座之上言设黼扆缀衣则四座皆设之○设四座及陈寳玉兵器与辂车各有所司皆是相命不言相命与所命之人从上省文也
　　牖间南向至纯漆仍几正义曰牖间窻东戸西戸牖之间也周礼司几筵云凡大朝觐大飨射封国命诸侯王位设黼扆南向即此坐也天子之席三重诸侯再重则此四座所言敷重席其席皆敷三重举其上席而言重知其下更有席也天子左右几优至尊也诸侯惟右几蔑席用桃枝之竹为席有次列成文故周礼又谓之次席白与黑谓之黼縁谓之纯黼纯以白黑杂缯縁席也华玉五色玉也周礼云凡吉事变几凶事仍几礼之于几有变有仍故特言仍几以见因生时几不改作也此见羣臣觐诸侯之坐以周礼之文知之○底席底蒻【音若】苹蒻苹蒲也丰席莞席也莞音官草似蔺可以为席诗下莞上簟是也【蔡传莞作荀误】笋席笋竹萌取笋竹之皮以为席○缀杂彩也彩色为畵纷黑绶也周礼注云纷如绶有文而狭者○周礼大宗伯云以饮食之礼亲宗族兄弟文王世子云族食世降一等是天子有与亲属私燕之事以骨肉情亲不事华丽故席几质饰也○牖间是见羣臣觐诸侯之坐见于周礼其余三坐礼无其文其东序西向为养国老飨羣臣之座者按燕礼云坐于阼阶上西向则养国老及飨与燕礼同其西序之坐在西向坐前以其旦夕聴事重于燕饮故西序为旦夕聴事之坐夹室之坐在燕飨坐后又夹室是隐映之处又亲属轻于燕飨故夹室为亲属私燕之坐按朝士之职掌治朝之法王南靣此西序东向东序西向者以此诸座并陈避牖间南向觐诸侯之坐故也王肃说四座皆与孔同【右正义说】○金氏曰天子之屋四霤为四阿四个而有东西夹大夫士惟止有东夹然亦不敢为阿个也今此不言东夹独无陈设惟言西夹而又南向与当扆同葢东夹者即初防宅宗之翼室而西夹者则新陟王西阶之殡宫也卿大夫无西夹则殡于西阶之上士殡于客位惟天子有西夹其殡毕涂屋故于西夹为之○邹氏曰天子朝觐聴治养老私燕各有定处平居四席各因事而设于其处今则并设之
　　越玉五重至在东房孔氏曰于东西序坐北列玉五重又陈先王所寳之器物○正义曰越字训于于者于其处所上云西序东向东序西向则序旁已有王之坐矣陈玉复云在西序东序者明于东西序坐北也序者墙之别名其墙南北长坐北犹有序墙故言在西序在东序也西序二重东序三重二序共为列玉五重○西序即是西夹西夹之前已有南向之坐知此在西房者在西夹坐东也东夹室无坐故直言东厢夹室陈于夹室之前也○邹氏曰东西序皆有室两坐及诸器物皆陈于室内赤刀以下诸物贵重必陈之于前故言东西序舞衣以下必陈之于后故言东西房○夷玉马融云东夷之美玉说文云即医无闾珣玗琪天球郑云雍州所贡玉色如天者王肃云玉磬也大鼔谓之鼖○圆玉曰璧锐上曰圭琰有锋芒琬无锋芒
　　大辂在賔阶靣至在右塾之前孔氏曰大辂玉缀辂金靣前皆南向先辂象次辂木金玉象皆以餙车木则无餙皆在路寝门内左右塾前北靣凡所陈列皆象成王生时华国之事所以重顾命○正义曰周礼巾车掌王之五辂玉辂金辂象辂革辂木辂是为五辂此经所陈四辂必是周礼五辂之四大辂辂之最大故知大辂玉辂也缀辂系缀于下必是玉辂之次故为金辂也靣前者据人在堂上靣向南方知靣前皆南向谓辕向南也地道尊右故玉辂在西金辂在东此四辂两两相配各自以前后为文马融王肃皆云不陈戎辂【即革辂】者兵事非常故不陈之释宫云门侧之堂谓之塾孙炎曰夹门堂也塾前陈车必以辕向堂故知左右塾皆北靣也左塾者谓门内之西右塾者门内之东顾氏云先辂在左塾之前在寝门内之西北靣对玉辂次辂在右塾之前在寝门内之东对金辂也凡所陈列自狄设黼扆以下至此皆象成王生时以重顾命也周礼典路云若有大祭祀则出路大防大賔客亦如之是大防出路为常礼也
　　二人雀弁至立于侧阶士入庙助祭乃服雀弁于此服雀弁者士卫王殡与在庙同雀赤色言如雀头色也惠三隅矛路寝门一曰毕门綦马本作骐青黑色上刃刃外向也堂廉曰戺士所立处也冕皆大夫刘钺属东堂西堂即东西夹之前堂也戣瞿皆防属垂下阶之处鈗矛属侧阶邹氏曰东下阶也杂记称夫人升自侧阶注云旁阶也嗣君自翼室适殡所往还必由之地故特备仪衞焉○正义曰礼大夫服冕士服弁也此所执者凡有七兵立于毕门之内及夹两阶立堂下者服爵弁綦弁者皆士也以其去殡逺故使士为之其在堂上服冕者皆大夫也以其去殡近皆使大夫为之先门次阶次堂从外向内而叙之也次东西垂次侧阶又从近向逺而叙之也○又曰所陈座位器物皆以西为上由王殡在西序故也其执兵宿衞之人则先东而后西者以王在东宿衞敬新王故也○郑云序内半以前曰堂○阶有五东曰阼阶西曰宾阶此二阶在南綦弁执戈所夹而立者此也冕执戣冕执瞿东西而立者堂之尽处而近阶者也又有北阶在堂之北非仪衞所陈又有侧堦在堂之两旁东曰东下阶西曰西下阶冕执鈗者所立说见于前经文明曰侧阶则非东阶亦非北阶郑王以为东下阶者得之孔氏以为北阶既误正义谓立东垂者已在东下阶上何由此人复与共立又误蔡氏以为北陛之阶则承袭二孔误而又误者也
　　王麻冕黼裳至御王册命正义曰此将传顾命布设位次即上所作法度也凡诸行礼皆贱者先置此必卿士邦君即位既定然后王始升阶但以君臣之序先言王服因服之下即言升阶从省文士邦君无所执事故直言即位而已太保太史太宗皆执事之人故别言衣服各有所职不得即言升阶故别言所执各从升阶为文次也士王臣故先于邦君太史乃是太宗之属而先于太宗者此礼主为册命所掌事重故先言之○又曰礼绩麻三十升以为冕故称麻冕王麻冕者葢衮冕也其卿士邦君各当以其命服服即助祭之冕矣衮之衣五章裳四章则衮衣之裳非独有黼言黼裳者以黼为重也诗云衮及黼礼君升阼阶此自西阶升者以未受顾命不敢当主也乡士乡之有事者公则卿兼之此行大礼大夫亦与畧举士为文尔公卿大夫及诸侯皆同服吉服蚁裳以色如蚁故以蚁名之礼祭服皆衣纁裳此独裳者卿士邦君于此无事不可全与祭同改其裳以示变于常也太保太史太宗有所主者则纯如祭服暂从吉也入即位者郑云西靣诸侯北靣郑惟据经士邦君言之其公亦北靣孤东靣也三官执事各异于卿士邦君俱彤裳彤纁也太宗与下文上宗一人即宗伯也镇圭尺有二寸圭之大者介大也天子之所守故奉之以奠康王所位以明正位为天子也礼又有大圭长三尺彼搢于绅带是天子之笏非天子所守也同爵名玉人云天子执冒四寸以朝诸侯郑注云名玉曰冐者言德能覆葢天下也天子执瑁所以冒诸侯之圭以齐瑞信犹今之合符也阼阶东阶也阼犹酢也东阶所以答酢宾客故言阼也礼凶事设洗于西阶西南吉事设洗于东阶东南此太保上宗皆行吉事盥洗在东故由阼阶升由便以卑不嫌为主人也御进也太史持防书顾命欲以进王故与王同升西阶郑云御犹向也王此时正立宾阶上少东太史东靣于殡西南而命王嗣位之事○按左传郑武公为王卿士洪范曰卿士惟月则卿士指朝之执政者而言圭瑁先王所执今将授嗣王若先王予之故升自阼阶○曰皇后慿玉几至用答文武之光训正义以此即丁卯命作之册书蔡氏以为太史口陈葢櫽括成王之命而约言之命汝嗣训则嗣守文武大训之谓也率循天下则自乱于威仪之谓也爕和天下则柔逺能迩安劝小大庻邦之谓也
　　王再拜兴答曰眇眇予末小子至以敬忌天威顾命有敬迓天威嗣守文武大训之语上文太史述其意则重在嗣训中间居大位由大法致大和皆嗣训之事故终之曰以答文武之光训此康王受顾命答太史则重在敬迓天威故曰予微末小子其能如祖父治四方以敬忌天威要之敬天即所以嗣训也
　　乃受同瑁至诸侯出庙门俟孔氏曰王受瑁为主受同以祭礼成于三故酌者实三爵于王王三进爵三祭酒三奠爵告己受羣臣所传顾命○正义曰郑云王既对神则一手受同一手受瑁然既受之后王受同而祭则瑁以授人礼成于三三祭各用一同非一同而三反也释诂云肃进也宿即肃也三宿谓三进爵从立处而三进至神所也三祭酒三酹酒于神座也每一酹酒则一奠爵三奠爵于其地也经典无此咤字咤为奠爵传记无文正以既祭必当奠爵既言三祭知三咤为奠爵也○邹氏曰吉祭尸受酒灌于地此非吉祭不迎尸故王代尸祭酒也咤陟嫁反说文引书作防从门托声音当故反注云奠爵也○正义曰祭祀以变为敬不可即用王同故太保盥手更洗异同秉璋以酢更复报祭如正祭大礼之亚献也半圭曰璋祭统云君执圭瓒太宗执璋瓒谓亚献用璋瓒此非正祭亦是亚献之类故亦执璋若助祭公侯自得执圭璧也秉璋以酢是报祭之事酢训报也上宗为大宗伯知宗人为小宗伯太保所以拜者白成王言己已传顾命讫也将欲拜故先授宗人同拜者自为拜神不拜康王王答拜者尊所受之命也太保既拜之后于宗人边受前所授之同而进以祭既祭遂更受福酒哜以至齿示饮而实不饮也宅居也太保居其所于受福酒之处足不移为将拜故授宗人同祭祀既毕而更拜者白成王以事毕也王答拜敬所白也今按蔡传以太保之拜为拜尸王答拜为代尸拜更详之○王与太保降阶而下堂有司于是收彻器物诸侯出庙门俟言诸侯则卿士以下可知殡之所处故曰庙【孔氏说】俟者俟见新君也○按郑氏据尔雅【语载后图下】不专以神居为庙礼记聘义云三让而后入庙门所谓庙门但指路寝之门而言初非言神居亦非因有殡也周礼司仪载诸侯相见交币之礼亦有及庙之文今人尚有庙堂庙廊之语
　　若不考古人宫室之制则凡牖间西序东序西夹之类茫然不知所谓今并陈辂列兵方所各图于后








　　尔雅曰室有东西厢曰庙无东西厢有室曰寝西南隅谓之奥西北隅谓之屋漏东北隅谓之宦【盈之反】东南隅谓之窔【一吊反】东西墙谓之序牖户之间谓之扆宫中之门谓之闱门侧之堂谓之塾庙中之路谓之唐堂涂谓之陈【唐陈皆堂下至门之径特庙堂异其名耳】
　　陈辂图










　　康王之诰
　　王出在应门之内至王义嗣徳答拜孔氏曰出毕门立应门内之中庭南靣二公为二伯各率其所掌诸侯随其方为位皆北靣诸侯皆陈四黄马朱鬛以为庭实宾诸侯也举奉圭兼币之辞言一二见非一也为蕃衞故曰臣卫来朝而遇国防遂因见新王敢执壤地所出而奠贽也诸侯拜送币而首至地尽礼也康王以义继先人明德答其拜受其币○周礼天子之门五一曰臯门二曰库门三曰雉门四曰应门五曰路门又曰毕门外朝一内朝二外朝在库门之外聴狱蔽讼之朝也治朝在路门之外王日视治之朝也燕朝在路门之内防宗人图嘉事之朝也玉藻云君日出而视朝退适路寝聴政视朝即治朝聴政即燕朝此经云王出在应门之内即路门之外然则王日视事与朝防皆在治朝矣○正义曰礼记曲礼云九州之长曰牧五官之长曰伯是职方郑云职主也谓为三公者是伯分主东西者也周礼大宗伯云八命作牧九命作伯郑云谓上公有功德者加命为二伯此礼文皆伯尊于牧牧主一州明伯是中分天下者也礼言职方是各主一方也此二伯即以三公为之隐五年公羊传云诸公者何天子三公天子三公者何天子之相也天子之相何以三自陜而东者周公主之自陜而西者召公主之一相处乎内是三公为二伯也公羊传汉世之书陜县者汉之农郡其地居二京之中故以为二伯分掌之界周之所分亦当然也公羊传所言周召分主谓成王即位之初此时周公已薨故毕公代之王肃云毕公代周公为东伯故率东方诸侯然则毕公是太师也当太师之名在太保之上此先言太保者于时太保领冢宰相王室任重故先言西方北靣以东为右西为左入左入右随其方为位嫌东西相向故云皆北靣将拜王明北靣也四马曰乗言乗黄正是马色黄下言朱知朱者朱其尾鬛也义嗣德三字史言王答拜之意康王正嫡以义继先人明德故答其拜受其币自许与诸侯为主也
　　太保暨芮伯咸进至克恤西土孔氏曰冢宰与司徒皆共羣臣诸侯并进陈戒不言诸侯以内见外天改大国殷之命谓诛纣也言文武大受天道而顺之能忧我西土之民本其所起○正义曰动足然后相揖故相揖之文在咸进之下○吕氏曰二伯率诸侯列门左右朝防分班仪也太保及芮伯咸进相揖朝防合班仪也始而分班则诸侯两列西伯与东伯之位相对今而合班则六前列冢宰与司徒之位相次○呉氏曰前之拜诸侯拜羣臣不拜此之拜羣臣拜诸侯不拜也王答诸侯拜而不答羣臣拜葢诸侯自外初见羣臣在内日见也曰者太保言也太保为外诸侯之伯内羣臣之长故率诸侯羣臣进戒于王也西土文武所兴之地言文武所以诞受天命以其能恤西土之民也○按羑若之语难晓不如缺之详此文在天改殷命之下正为文武诞受天命之义羑若与靣稽天若之意相似后云奉恤厥若正应此语欲诸侯助己奉忧天命之意羑字马融王肃及孔安国皆训为道恐古有所受诞受天道而顺之即受命也奉恤厥若谓奉忧所顺指天命也
　　惟新陟王至无壊我髙祖寡命正义曰髙祖文王也问太保称成王独言毕协赏罚何也朱子曰只为赏不当功罚不当罪故事差错若毕协赏罚非至公至明何以能此○按汉髙帝斩丁公赦季布而人服其义及韩彭以见忌而诛而叛者屡起几乎不克定其功然则先王以至诚大义毕恊赏罚戡定其功岂不信哉○文武能受命以有天下耳定天下致太平以遗后人者成王也其所以戡定者无他惟毕协赏罚而已葢刑赏人君之大权劝惩天下之大义赏必当功罚必当罪则赏一人罚一人而天下以惩以劝此成王所以能戡定其功而用敷遗后人休也六军天子之常制张皇则不弛其僃而有以待其用也昔周公告成王以克诘戎兵陟禹之迹而成王能用其言巡侯甸四征弗庭至于六服羣辟罔不承徳此正毕协赏罚之大者故召公今致告而复及此焉张皇六师亦本毕协赏罚之意而言蔡仲黙谓守成之主多溺宴安而无立志甚至忘祖父之讐以兵为讳其意似为宋事而发然当知召公本意有毕协赏罚之明以为之本而后张皇六师之事可得而举不然亦安济哉
　　王若曰庻邦侯甸男卫惟予一人钊报诰庻邦侯甸男卫六服不言采要畧举之不言羣臣以外见内礼天子自称予一人康王在防故称名
　　昔君文武丕平富至付畀四方丕平富富谓轻繇薄赋使家给人足平者平施而无偏也汉文帝与民休息劝农蠲租亦可谓之富民矣然富者田连阡陌贫者无立锥之地则以谓之丕平富未可也丕平富三字语简意深最可见王者气象不务咎者不以咎人之咎为务言慎罚也刑罚虽不可废然不以是为务而取足于是也惟行而底其至谓推行此二者之心则无所不至以其事言也兼尽而极其诚谓兼举此二者之事则皆极其诚以其心言也则亦云者文武之圣若无待于臣之助而当时则亦有如是之臣况今日乎熊罴之士不二心之臣是一项人
　　乃命建侯树屏至无遗鞠子羞又言文武既定天下乃命封建侯国立为藩屏其意在我后之人欲其左右王室而已天子称同姓诸侯曰伯父叔父异姓诸侯曰伯舅叔舅此惟言伯父葢举尊以及其余不屡数也诸侯祖父尝臣服于先王其事有法今尔尚相与顾安之顾谓懐其旧绩而不忘安谓安其旧服而无替虽尔身在外无不以王室为心用奉忧其所若即羑若谓天命也无自荒怠遗我稚子羞辱稚子康王自谓也
　　羣公既皆聴命相揖趍出王释冕反防服正义曰羣公总谓朝臣与诸侯王释冕反防服朝臣诸侯亦反防服礼臣为君诸侯为天子皆斩衰
　　苏氏曰成王崩未葬君臣皆冕服礼与曰非礼也谓之变礼可乎曰不可礼变于不得已三年之防既成服释之而即吉无时而可者曰成王顾命不可以不传既传不可以防服受也曰何为其不可也孔子曰将冠子未及期日而有齐衰大功之防则因防服而冠冠吉礼也犹可以防服行之受顾命见诸侯独不可以防服乎太保使太史奉册授王于次诸侯入哭于路寝而见王于次王防服受教戒哭踊而答拜圣人复起不易斯言矣郑子皮如晋葬晋平公将以币行子产曰防安用币子皮固请以行既葬诸侯之大夫欲因见新君叔向辞之曰大夫之事毕矣而又命孤孤斩焉在衰绖之中其以嘉服见则防礼未毕其以防服见是重受吊也大夫将若之何皆无辞以退今康王既以嘉服见诸侯而又受乗黄玉帛之贽使周公在必不为此然则孔子何取此书也曰至矣其父子君臣之间教戒深切着明足以为后世法孔子何为不取哉○潘子善问康王释防服而被冕服且受黄朱圭币之献诸家皆以为礼之变独苏氏以为礼之失朱子曰天子诸侯之礼与士庻人不同故孟子有吾未学之语葢谓此类耳如伊训元祀十二月朔亦是新防伊尹已奉嗣王祗见厥祖固不可用凶服矣汉唐新主即位皆行册礼君臣亦皆吉服追述先帝之命以告嗣君【韩文外集顺宗实録中有此事可考】葢易世传授国之大事当严其礼而王侯以国为家虽先君之防犹以为己私服也五代之时此礼不讲则始终之际殊草草矣○又曰麻冕乃是祭服顾命用之者以其立后继统事于宗庙故也受册用之者以其在庙而凶服不可入故也旧说以庙门为殡宫之门不知是否若朝服则古者人君亮隂三年自无变服视朝之礼第不知百官总已以聴冡宰冡宰百官各以何服涖事尔想不至便用冠黒带也后世既无亮隂总己之事人主不免视朝聴政则岂可不酌其轻重而为之权制乎又况古者天子皮弁素积以日视朝衣冠皆白不以为嫌则今在防而白布衣冠以临朝恐未为不可但入太庙则须吉服而小变尔○愚按朱子折衷之论乃苏氏所谓圣人复起不易其言者也
　　毕命
　　正义曰汉律厯志云康王毕命丰刑曰惟十有二年六月庚午朏王命作册书丰刑此伪作者传闻旧语得其年月不得以下之辞妄言作丰刑耳亦不知丰刑之言何所道也
　　惟十有二年至保厘东郊孔氏曰康王即位十二年六月三日庚午于朏三日壬申王朝行自宗周至于丰宗周镐京丰文王所都○正义曰说文云朏月未盛之明也此日未有事而记此庚午朏者为下言壬申张本犹如记朔望与生魄死魄然也○按宅洛与命周公留后咸周家创有之大事故始则至丰并告文武终则因烝祭岁于文武之庙行册命焉重其事也命官与宅洛不同命君陈命毕公又不过因仍周公之任视始命周公留后亦有间矣故命君陈无至丰之文惟毕命有之者知其以四世元老特崇其礼康王示不敢专命之若文王临遣之云尔知止于文王之庙者告与命不同告则兼告文武命则止于文王之庙足矣
　　王若曰呜呼父师至用克受殷命文武相继敷大德言其乆也用克受殷命言其难也
　　惟周公克左右先王至予一人以宁十二年者天之大数岁星太岁皆十二年而一周天故十二年曰纪父子易人曰世成王享国之年虽未知其实当三十有余年是殷民自迁洛后已歴三纪世已变而风始移言化之之难也
　　道有升降至民罔攸劝世道有升之时有降之时为政者世道之主也当由俗而变革周公当降之时毖殷而慎厥始降者得升之机君陈当升之时有容而和厥中升者得至之渐在今日则世变风移不善者亦希矣然而犹有未善者在正所当分别之也有以臧厥臧则民有所劝升者允升于大猷矣若善者不旌恶者不别则民无所劝周公君陈之政其何以成之哉
　　惟公懋德克勤小物至予小子垂拱仰成正义曰小物犹小事也能勤小事大事必勤矣故举此以为毕公之善晋语言文王之事云询于八虞访于莘尹重之以周召毕荣是毕公文王之时已为大臣也○吕氏曰毕公天下大老康王不称其成德而称懋德不称其总大体而称其勤小物者葢以成德自居则止矣于小物忽焉亦非造次必于是者惟勉于德者贯稚耄而不息故勤于物者一小大而无间
　　王曰呜呼父师今予祗命公以周公之事往哉祗命者就祖庙中行册书之礼是也言周公之事见非国家之大事不敢劳周公于曩时非周公所尝为不敢劳我公于今日
　　旌别淑慝至以康四海言当识别民之善恶善者表异其所居之里以彰其善而使恶者知所病立善者之风声而使闻者有所兴起其不循教道之常则殊其井疆不使混于良民若此者非真欲絶之也使能畏为恶之祸慕为善之福同归于善而已此旌别之本心也旌别淑慝俾克畏慕所谓保厘也因区别里闾遂并郊圻封守而整齐之邑外曰郊天子之县内方千里曰圻周礼大司徒乃建王国制其畿方千里而封树之有掌固司险掌疆封人之官掌脩城郭沟池树渠之固颁其士庻子及其众庻之守孔氏曰郊圻虽旧所规画当重分明之又当谨慎坚固封疆之守备以安四海京圻安则四海安矣○按毕公分正东郊尔成王乃以郊圻封守属之何也葢当时洛邑与宗周通封畿宗周镐京也方八百里八其八为方百里者六十四洛邑成周也方六百里六其六为方百里者三十六东西长而南北短短长相覆为千里然则洛之封畿即镐京之封畿镐为洛之根本洛为镐之陪辅形势合而不可分周公营洛取四方朝享道里均而已初未尝欲舍镐京而废祖宗之旧也知此乃知康王命毕公申画慎固之深意
　　政贵有恒至公其念哉对暂之谓恒此以时言而恒为常乆之义对常之谓异此以事言而常为平时之义大抵厌常喜新者可暂而不可常故有好异之心者必不能为有恒之政○夏氏曰体则具于理而无不足要则简而不至于有余谓辞理足而简约也政辞如此皆不好异者能之政而好异则恱须防而厌持乆安能有恒言而好异则言浮于理言徒多而理不足安能体要○按蔡传云趣完具而已之谓体众体所会之谓要趣谓辞之指趣也趣不完具则未能达意而理未明趣完具而不已则为枝辞衍说皆不可谓之体众体所防之谓要人身上有领下有要乃体之闗防处事理之有要亦犹是也如保厘二字为此篇之要寛而有制从容以和为君陈一篇之要傲上从康为盘庚三篇之要知人安民为臯陶谟一篇之要他皆可推政事纯一纯则不杂一则有终辞令简实简则不烦实则不浮简实乃所以为体要也作聪明贴有恒邉趋浮末贴体要邉此皆好异之事也○正义曰韩宣子称纣使师延作靡靡之乐靡靡相随顺之意纣之为人拒谏饰非恶闻其短惟以靡靡相随顺和口防给能随上意者为贤商人效之遂成风俗由此以覆亡国家殷民利口余风至今不絶公其念絶之欲令变恶俗也按此亦由俗革中之一事○靡靡应有恒利口应体要○王氏应麟曰伊尹以辩言乱政戒其君盘庚以度乃口告其民商俗利口其敝乆矣邵子曰天下将治则人必尚行天下将乱则人必尚言周公训成王勿以憸人所以反商之敝也张释之谏文帝超迁啬夫所以监秦之失也周官曰无以利口冏命曰无以巧言此周之家法将相功臣少文多质安静之吏悃愊无华此汉之家法
　　金氏曰自此至不由古训于何其训又明化商之要不徒别殊之又必化训之也大抵商民不善之余习有二利口也骄淫也利口则化之以政令之静重骄淫则化之以德义之成法政事贵平常而戒诡异辞令务大体而尚简要
　　我闻曰世禄之家鲜克由礼至闲之惟艰吕氏曰此论商民之病源故取古人之论世族者证之世禄之家不可槩谓之无礼法也逸乐豢养之所移其克由礼者鲜矣既不由礼则心无所制肆其骄荡陵蔑有德不知忌惮天道亏盈而益谦则悖天道也甚矣兴门之俗俭衰门之俗侈家之衰敝其俗相化未有不侈丽者葢万世同一流也○席宠惟旧所谓世禄之家也怙侈灭义则不止以荡陵德矣怙侈之事宫室服用不止一端举服美于人以见之实悖天道所以将由恶终也人之心莫难收于己放之时尤莫难闲于既收之后苟其根尚在将触事而发此闲之所以惟艰也○礼义者在己之所当守有德者在人之所当敬殷士以侈而不克由礼至于灭义以荡而不知德之可贵反陵侮焉
　　此即多士篇所告者也商之故家大族至异代犹不失旧物迁于洛尚田尔田尚宁干止周家待之虑其将由恶终望以资富能训如父兄之于子弟吁周之德其可谓至德也已矣
　　资富能训至于何其训言殷士不可以不训之也资富应世禄席宠说能训应礼义收闲说永年对悖道恶终说○殷士为世禄之家资富可知所谓能训岂外人心天理而他有所谓训哉惟德焉心之所同得之理也惟义焉事之得所处之宜也是皆根于秉亦何间于殷士特昏于旧习而亡之尔诚因其放心之收而开导以本心之正则是顺其所固有而去其所本无使之舍人欲之危涂而向天理之坦易卓乎其合万心之同恢乎其闗世教之大非天下之大训而何○训德义而不以古如老氏我无为而民自化清静而民自正之类此非所以为训也一已之私言也古人之训如尧之克明俊德舜之慎徽五典汤之肇修人纪武之彞伦攸叙皆本天命人心之正以啓羣心之蒙切人伦日用之常以收作人之效此在简册可验于事理而有征者周公之师保万民君陈之懋昭其训皆有得乎此而已矣○陈氏曰训以德所以化其陵德训以义所以化其灭义旌别淑慝以商人化商人也所以兴其劝慕之防机崇德义稽古训反身以化商人也所以端其训化之大本○本诸同然而民易从参诸已然而民易信闲之之道孰过于此君陈尚有辟以止辟三细不宥之说此篇虽厯数商俗之不美然惟务区别以生其愧心训教以正其旧习而进其善无片言及于刑葢纯以德化而刑措不用信矣
　　王曰呜呼父师邦之安危惟兹殷士不刚不柔厥德允修世变风移四方无虞邦之安固由兹殷士也放心虽收余风未殄一失其坊将自是滋邦之危亦岂不由兹殷士哉今日之治一于刚不可也一于柔不可也保之中有厘刚柔相济则民德信乎其修矣或云周公为刚君陈为柔毕公不刚以济其刚不柔以济其柔非也周公君陈刚柔未始不并用但有轻重尔保厘非二事不刚不柔乃所以为保厘也
　　惟周公克慎厥始至予小子永膺多福殷民初迁周公治之与之正始不可少愆也故曰克慎周公既没君陈继之诱掖其善以和为贵也故曰克和既厯三纪世变风移旌别淑慝毕公其时也周公君陈之绪不可以不成故以成其终为公之所必克而敬以望于公焉三后之政虽有始中终之异其实周公之所未为者君陈为之君陈之所未为者毕公为之前后以相济为心是曰协心适因革之宜各行其所当然是曰同底于道洽犹孟子犹未洽于天下之洽昔有升降今则道无不洽昔由俗革今则政无不治道洽则政治只是一事使下都之民皆由德义以永年无复怙侈而恶终是泽润之也其效至于四夷左袵罔不咸頼极言毕公成终之事如此葢至是而三后之功始成也君以民化为福故又言予小子永膺多福应前予小子垂拱仰成而言○京师首善之地而周毕二公又皆以东伯镇东都故推其余效至四夷左袵罔不咸頼也自毕公以后周家无复有事于东郊而人心风俗与周始终矣毕公真能践成终之命哉○四夷咸頼广期之也永膺多福远期之也○公其惟时成周建无穷之基至训其成式惟乂成周指下都欲其于下都而为周家建立无穷之基人心者国之基风俗者治之基人心善风俗美无穷之基建矣谓道化一成而人心风俗与周始终虽至于万年可也基之所在亦有无穷之闻谓令闻也子孙毕公之子孙训顺也成式化民之成法也
　　呜呼罔曰弗克至以休于前政孔氏曰无曰不能惟在尽其心无曰人少不足治也惟在慎其事○金氏曰无惮其难惟当尽心毋忽其少惟当谨事休于前政谓成终也周公君陈其道固无不尽而殷俗犹有未同是尚有余责也故待毕公以终之此之谓休于前政○按民寡谓以下都之民为蕞尔而不足治也尽其心慎其事亦交互说得但尽其心承不畏其难说是于所当为者勿失之于不为也慎事承不易其事说是于所欲为者勿失之于轻为也邦之安危惟兹殷士可曰民寡而不愼其事乎不刚不柔厥德允修可曰弗克而不尽其心乎先王成烈本得殷化殷说休于前政本道洽政治说周公君陈既尽心慎事于前至毕公而道洽政治是休于前政也谓使前人之美有终也指成终说但成终是言其责之当尽休于前政是言成终则三后之美始全也休字重看言周公君陈之美待毕公而全也
　　王氏应麟曰毕命一篇以风俗为本殷民既化其效见于东迁之后盟向之民不肯归郑阳樊之民不肯从晋及其末也周民东亡不肯事秦王化之入人深矣




　　尚书日记卷十五
  </div>
  <div class="pagination">
   <a href="尚书日记_page9.html">
    上一页
   </a>
   <span>
    ...
   </span>
   <a href="尚书日记_page5.html">
    5
   </a>
   <a href="尚书日记_page6.html">
    6
   </a>
   <a href="尚书日记_page7.html">
    7
   </a>
   <a href="尚书日记_page8.html">
    8
   </a>
   <a href="尚书日记_page9.html">
    9
   </a>
   <span class="current-page">
    10
   </span>
   <a href="尚书日记_page11.html">
    11
   </a>
   <a href="尚书日记_page11.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
