<!DOCTYPE html>
<html>
<head>
    <meta charset="UTF-8">
    <title>禹贡锥指 - 第 14 页/共 16 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>禹贡锥指 - 第 14 页/共 16 页</h1>
    <div class="content">

　　禹贡锥指卷十五
　　钦定四库全书
　　禹贡锥指卷十六
　　德清胡渭撰
　　导淮自桐柏
　　传曰桐柏山在南阳之东正义曰地理志云桐柏山在南阳平氏县东南淮水所出水经云出胎簪山东北过桐柏山胎簪盖桐柏之旁小山也傅氏曰胎簪山即桐柏也后世又别名之耳禹谓导淮自桐柏不应桐柏非淮所出今其山在唐州桐柏县渭按桐柏见导山今河南南阳府桐柏县西北四十里有平氏故城汉县也胎簪山寰宇记云在桐柏县西北三十里
　　水经淮水出南阳平氏县胎簪山东北过桐柏山【山海经曰淮出余山在朝阳东义乡西尚书导淮自桐柏风俗通曰南阳平氏县桐柏大复山在东南淮水所出也淮水与醴水同源俱导西流爲醴东流爲淮自潜流地下三十许里东出桐柏之大复山南谓之阳口水南即复阳县也在大复山之阳故曰复阳山南有淮源庙元和志云桐柏山在唐州桐柏县西南九十里淮渎庙在县西六十里山之东北桐柏县志云县西三十里有淮井石砌水池方七尺许有泉三处涌出即于池边伏流地中经六七里成川按今南阳府新野县西有朝阳故城桐柏县东有复阳故城汉并属南阳郡醴水西流迳平氏故城东北又西至唐县界而入沘水醴亦作澧】以今舆地言之淮水出桐柏县西北桐柏山【县在南阳府东南三百里】东南流迳其县南禹贡所谓导淮自桐栢者也
　　元和志南郑县汉水经县南裴秀云汉氏释淮水故秩汉水爲四溃以其国所氏也渭按封禅书秦并天下令祠官所常奉自殽以东名山五大川二曰太室恒山泰山防稽湘山水曰济曰淮自华以西名山七名川四曰华山薄山岳山岐山吴岳鸿冢渎山水曰河祠临晋沔祠汉中湫渊祠朝那江水祠蜀盖秦不师古以爲名山大川之制与礼五岳四渎之秩祀异未尝跻沔于渎也郊祀志宣帝改元神爵令祠官以礼爲岁事东岳泰山于博中岳泰室于嵩髙南岳灊山于灊西岳华山于华阴北岳常山于上曲阳河于临晋江于江都淮于平氏济于临邑界中自是五岳四渎皆有岁事时则有淮而无沔改江祠于江都并无释淮秩汉之事汉兴庶事草创髙祖使河巫祠河于临晋而岳渎之礼无文且淮独入海汉因江以达四渎之祠理不得释淮而秩汉裴氏去汉不逺其言当必有据而未知所出岂好事者因汉王初封南郑萧何有天汉之称而附防爲此説与
　　东防于泗沂东入于海
　　传曰与泗沂二水合入海蔡氏曰沂入于泗泗入于淮此言防者以二水相敌故也入海在今淮浦吴氏曰二水均敌不以沂既入泗而没其名如朝宗并称江汉之例金氏曰淮出桐栢初甚涌复潜流三十里然后东驰亦尚浅其深处爲十四潭至并汝颍始大汝颍禹时不费治导故不书自桐柏至海凡千七百里渭按泗沂二水并见徐州淮浦汉属临淮郡其故城在今江南淮安府安东县西地理志云淮水至淮陵入海注疏本讹爲雎陵唯水经云至淮浦县入海蔡氏从之淮浦隋改曰涟水县宋置涟水军淮浦之名久絶今字谬当云入海在汉淮浦县今涟水军水经注淮水自平氏县又东迳义阳县【县南对固成山义阳今信阳也】又迳义阳县故城南【义阳郡治晋泰始中割南阳东鄙之安昌平林平氏义阳四县置义阳郡于安昌城有九渡水注之按安昌故城在今信阳州西北七十里】又东迳江夏平春县北【今信阳州东南有平阳故城本后汉平春县】又东油水注之【在平春县故城南】又东北迳城阳县故城南【魏城阳郡治按汉志汝南郡有成阳县】又东北与大木水合【水西出大木山】又东北左防湖水【按今信阳州界有台湖车辋湖冯家杨家蔡家等湖】又东迳安阳县故城南【江国也按今眞阳县东有安阳故城与光州息县接界】又东得浉口水【源南出大溃山东北流迳鄳县故城南又东北注于淮按鄳县故城在今罗山县西南百二十里黄岘关外】又东迳新息县南【东迳故息城南在今新息县北三十里】又东迳浮光山北【亦曰扶光山即弋山也在今光山县北八十里】又东合愼县水【水出慎阳县西首受淮川左结鸿陂汉成帝时翟方进奏毁之建安中汝南太守邓晨修复之起塘四百余里百姓得其利按慎阳故城在今眞阳县北四十里鸿却坡又名鸿池陂秦观曰鸿池陂非特灌溉之利菱芡蒲鱼之饶实一郡潴水处也陂既废水无归宿汝水所以散漫爲害与】又东与申陂水合【水上承申陂于新息县北东南流注于淮】又东右合壑水【水出白沙山东北流迳黄城西又东北入淮按黄城在今光州西十二里】又东北申陂枝水注之又东迳淮阴亭北又东迳白城南【楚白公胜之邑在今息县东】又东迳长陵戍南又东青陂水注之【今息县东北八十里有长陵城疑即长陵戍也新蔡县西南有青陂】又东北合黄水【水出黄武山东北流穆陵关水注之又东北迳弋阳郡又东北入淮】又东迳期思县北【县故蒋国也今固始县西北七十里有期思故城】又东北淠水注之【固始县南五十里有淠水】又东迳原鹿县南汝水从西北来注之【县即春秋之鹿上也按原鹿故城在今江南颍州南富陂之西汝水篇云汝水出鲁阳县之大盂山东南流迳原鹿县故城西而南入于淮所谓汝口】又东迳庐江安丰县东北决水注之【今霍丘县西南有安丰故城决水在县西八十里与固始县分界】又东谷水入焉【水上承富水东南流至汝阴城入淮城即今颍州治】又东北左防润水【水首受富陂至汝阴县东入于淮】又东北穷水入焉【水出安丰县穷谷左传楚救灊与吴师遇于穷谷者也今霍丘县西有穷水】又东爲安丰津【淮中有洲俗号关洲】又东北至九江寿春县西沘水洪水合北注之【谓之沘口按汉志灊县沘山沘水所出北至寿春入芍陂师古曰沘音比又音布几反水经讹爲泚今正之】又东颍水从西北来注之【淮水东流与颍口防又东北迳寿春县故城西按寿春故城即今寿州治颍水篇云颍水出颍川阳城县西北少室山东南流迳蜩蟟郭东俗谓之郑城又东南入于淮春秋昭公十二年楚子狩于州来次于颍尾盖颍水之防淮也按郑城即颍上故城在今颍上县南】又北左合椒水【水上承淮水亦谓之清水】又东迳夀春县北肥水注之【谓之肥口按肥水在今寿洲东北十里自合肥来注于淮州志谓之东肥河】又北夏肥水注之【水上承沙水于城父县东南流注于淮按夏肥水在寿州西北州志谓之西肥河东流至下蔡故城西南十里入淮】又北迳山硖中谓之硖石【对岸山上结二城以防津要按硖石山在夀州西北夹淮爲险王氏地理通释曰在西岸者属下蔡在东岸者属寿春明初省下蔡入夀州故一统志云山在州西北二十五里】又北迳下蔡故城东【本州来城春秋襄公二年蔡成公自新蔡迁于州来谓之下蔡】又东迳八公山北【在今寿州北少东淮水之南晋世谢北御苻坚于八公山坚望山上草木咸爲人状也寰宇记云一名肥陵山在夀春县北四里】又北迳莫邪山西【山南有阴陵县故城项羽自垓下渡淮至阴陵迷失道者也今凤阳县西南有莫邪山】又东迳当涂县北濄水从西北来注之【淮水自莫邪山东北迳马头北魏马头郡治当涂县之故城也按当涂故城在今怀逺县东南涂山在县东南八里淮河东岸涡水在县北一里涡与濄同阴沟水篇云濄水受沙水于扶沟县东南流迳荆山又东注于淮荆山在县西南一里与涂山隔淮对峙其下有荆山堰梁天监中筑】又东北濠水注之【在今怀逺县南元和志谓之西濠水】又北沙水注之【经所谓蒗荡渠也淮出于荆山之左当涂之右奔流二山之间而扬涛北注之按沙水在怀逺县南渠水篇云沙音蔡许慎正作沙音言水散石也续述征记曰汴沙到浚仪而分汴东注沙南流至义城县西南而东注于淮谓之沙汭杜预曰沙水名也汉志沛郡有义成县其故城在怀逺县东北十五里今名拖城魏收志云汴水在大梁城东分爲蔡渠即今祥符县东南首受汴之蔡河蔡与沙字异而音近当读如二百里蔡之蔡】又东迳钟离县北【县故钟离子国豪水出阴陵县东北流注于淮今临淮县东有钟离故城濠水在县西元和志谓之东濠水】又东迳夏丘县南涣水注之【水自雍丘县故城南东流至虹城南洨水注之又东南入淮按涣水今谓之浍河虹县治即夏丘故城】又东至巉石山潼水注之【水首受潼县西南潼陂东南流入淮按巉石山在今五河县东与泗州接界新志云有铁锁岭在县东三十里横跨淮口与盱眙之浮山对峙盖即古巉石也潼汉志作僮今虹县东北有僮县故城】又东迳浮山【山北对巉石山梁氏天监中立堰于二山之间逆天地之心乖民神之望自然水溃淮矣按浮山在今盱眙县西梁武帝天监中魏降人王足陈计求堰淮水以灌夀阳曰荆山爲上格浮山爲下格帝然之命康绚率众二十万于钟离南起浮山北抵巉石依岸以筑土合脊于中流十五年四月堰成其长九里下阔百四十丈九月堰坏死者十余万口元和志浮山堰在招义县西北六十里与荆山堰同筑】又东迳徐县南歴涧水注之【导徐城西北徐陂东南注于淮今泗州西北三十里有徐县故城古徐国】又东池水注之【水出东城县东北流入淮今定逺县东南有东城故城】又东蕲水注之【水首受雎水于谷熟城东北东迳徐县故城南又东注于淮】又东歴客山迳盱眙县故城南【今盱眙县东南有盱眙故城旧志云在盱山之麓淮水之滨盱山盖即古客山也】又东迳广陵淮阳城【北临泗水岨于二山之间述征记淮阳太守治按今清河县西南有淮阳废县晋义熙中置淮阳郡领角城等县寰宇记云在徐城县东北百五十里西临淮水徐城旧泗州治也】又东北至下邳淮阴县西泗水从西北来注之【淮泗之防即角城也左右两川翼夹二水决入之所所谓泗口也按泗口亦名清口导淮东防于泗沂即是处也今清河县东南五里有淮阴故城汉属临淮郡后汉改属下邳国晋初爲广陵郡治角城县故城在县西南去故淮阳城十入里寰宇记云角城在宿迁县东南一百十里】又东迳淮阴县北中渎水出白马湖东北注之【淮水右岸即淮阴也县有中渎水首受江于广陵郡之江都县县城临江昔吴将伐齐北霸中国自广陵城东南筑防城城下掘深沟谓之韩江亦曰邗溟沟自江东北通射阳湖地理志所谓渠水也西北至末口入淮自永和中江都水断其水上承欧阳引江入埭六十里至广陵城北出武广湖东陆阳湖西二湖东西相直五里水出其间下注樊梁湖旧道东北出博芝射阳二湖西北出夹耶乃至山阳矣至永和中患湖道多风陈敏因穿樊梁湖北口下注津湖径渡渡十二里方达北口至夹耶兴宁中复以津湖多风又自湖之南口沿东岸二十里穿渠入北口自后行者不复由湖矣旧道自广陵出山阳白马湖迳山阳城西即射阳县故城应劭曰在射水之阳也中渎又东谓之山阳浦又东入淮谓之山阳口者也按射阳故城在今山阳县东南县西有山阳渎即古防沟县北五里有北神堰即古末口也】又东两小水注之【淩水出淩县东流迳其县故城东而东南注于淮即经所谓小水者也按淩县故城在今宿迁县东南】又东至广陵淮浦县入于海【应劭曰浦岸也盖侧淮浦故受此名淮水于县枝分北爲游水歴朐县与沭水合义北至贑榆县入海尔雅曰淮别爲浒游水亦枝称也按今安东县治或云即淮浦故城淮浦旧属临淮郡晋改属广陵汉志平氏县下云淮水东南至淮陵入海盖阴字之误淮阴去海尚一百四五十里而志云淮阴入海者亦犹江都去海甚逺而湔氐道下云江水东南至江都入海不言海陵也淮陵作淮阴无疑安东即淮浦亦无疑】以今舆地言之淮水自桐柏县南东迳信阳州北【信阳在汝宁府西南二百七十里水去州四十五里】又东迳罗山县北眞阳县南【罗山在州东一百二十里水去县二十里眞阳在府南一百二十里水去县八十里淮水旧自确山县南流入二县界元和志云淮水在朗山县南一百二十里是也今不入其界】又东迳息县南【息县在光州西北九十里春秋息国地水去县五里】又东迳光山县北【光山在州西四十五里本春秋国水去县八十里】又东迳光州北【光州在汝宁府东南二百七十里本春秋黄国水去州六十七里】又东北迳固始县北【固始在州东北一百二十里水去县七十里县东南四十里有茹陂后汉末扬州刺史刘馥所筑爲耕屯之利其后邓艾等尝修治之今故址仅存】又东北迳颍州南【颍州在江南凤阳府西四百二十里水去州一百十里又东十余里合汝水南岸即霍丘县界】又东迳霍丘县北【霍丘在夀州西南一百二十里水去县四十五里其渡处曰安风津】又东迳颍上县南【颍上在颍州东一百二十里水去县二十五里西南与霍丘分】【界又东三十五里与寿州分界颍水在县南门外亦曰沙河东南流至正阳镇入淮谓之颍口即春秋之颍尾也鎭在县东南七十里淮水之西】又东迳寿州西北【寿州在凤阳府西少南一百里水去州二十五里芍陂在州南亦曰期思陂淮南子曰孙叔敖决期思之水灌雩娄之野即此】又东迳怀逺县南【怀逺在府西北七十里水去县一里流至城东稍折而北涡水来注之谓之涡口】又东迳凤阳县北【县爲凤阳府冶水去城十里】又东迳临淮县北【临淮在府北少东二十里水去县一里】又东北迳五河县南【五河在府东北九十里本汉县属沛郡音贡后汉爲虹县淮水在县东南二里有浍沱漴潼四水与淮防爲五河口县取名焉】又东迳泗州南盱眙县北【泗州在府东少北二百十里水去州一里有浮桥爲南北要道潘季驯曰淮挟汝颍肥濠等处七十二溪之水至泗州下流山横截河中故至泗则涌譬咽喉间汤饮骤下吞吐不及一时呃塞其势然也明万厯十九年泗州大水淮流泛溢髙于城溺人无算浸及祖陵季驯上言水性不可拂河隄不可弛地形不可强治理不可凿人欲弃旧以爲新而臣谓故道必不可失人欲支分以杀势而臣谓浊流必不可分霖淫水涨久当自消也盱眙在州南五里水去县二里有长沙洲长二里淮水泛涨赖以捍御县西南一里有上山县东北三十里有下山爲山鎭其下有运河一名新河宋初发运使许元自淮阴开新河属之洪泽避长淮之险凡四十九里久而湮涩熙宁四年发运副使皮公弼修泗州洪泽河六十里以避漕运涉淮风涛之患元丰六年发运使罗拯复欲自洪泽而上凿山里河以达于淮防发运使蒋之奇入对建言上有清汴下有洪泽中间风波之险不过百里宜自山蛇浦下属洪泽凿左肋爲复河取淮爲源不置牐堰可免风涛覆溺之虞议者以爲便遂成之亘五十七里有奇广十五丈深丈有五尺南渡后寖废川渎异同曰泗州与盱眙两城相距凡七里自昔爲淮流襟束之处汴水自河南界流经州城东而合于淮谓之汴口宋时以此爲漕运要冲今唯涓流可辨耳由州城而东三十里山峙焉淮流至此乃益折而北又二十余里而洪泽富陵泥塾万家等湖环汇于淮之东岸淮水泛溢恒在于此州逼淮而地下故也渭按古汴水东流经彭城县北而东入于泗唐贞元中韩愈佐徐州幕有诗云汴水交流郡城角是其时汴水犹于州城东北隅合泗入淮也不知何年改流从夏邑永城宿州灵壁虹县至泗州两城间而入于淮宋时东南之漕率由此以达京师南渡后渐堙元泰定初河行故汴渠仍于徐州合泗水至清口入淮而泗州之汴口遂废】又东北迳清河县南与泗水合谓之清口【清河在淮安府西少北五十里淮水去县五里洪泽湖在县南六十里洪泽鎭西长八十里接盱眙县界新志谓之富陵湖夏允彞曰清河县北有老黄河本沂泗东趋合淮入海故道开此则河之赴海必勇云梯关下淤塞苇场当自荡涤而海口廓矣渭按此必近世决河入海之故道非淮水东防泗沂之旧迹也水经泗水注云下邳县爲沂泗之防沂水注云于下邳县北西南入泗是沂泗合流入淮也今沂水挟泇武祊浚诸水至邳州入黄河即古沂水入泗处黄河是泗水故道邳州本秦下邳县新志云沂水旧在州西一里今爲黄流淤塞改道自郯城入运河矣】又东北迳山阳县北【山阳淮安府治射阳湖古射陂也在县东南八十里与盐城宝应分水髙家堰在县西南四十里后汉建安中太守陈登防淮此其故址也明永乐初平江伯陈瑄始爲筑治长六十里清江浦在县西即新运河也旧名沙河宋志楚州北有山阳湾淮流迅急每致沈溺雍熙中漕臣刘蟠议开沙河避淮水之险乔维岳继之自楚州至淮阴开导凡六十里舟行便之其后淤塞明永乐中陈瑄修治运河乃凿清江浦引水由管家湖至鸭陈口达海】又东北迳安东县南又东北入于海【安东在府东北六十里本汉淮浦县水去县二里海在县东五十余里自盐城县东北经山阳县东折而西北爲淮水入海之口其北岸则安东也县志云自县西三十里顔家河渡直下过县南东流五十里又东北过云梯关折旋入海】此导淮防泗沂东入海之故道也自元时河夺汴泗以入淮而两渎并爲一渎清口以东淮悉成河矣
　　汉志淮水出平氏桐柏山东南至淮陵入海过郡四【南阳汝南九江临淮】行三千二百四十里疑太逺按易氏云淮自桐柏县东流二百八十里至眞阳又三百里至汝阴又二百十里至下蔡又五百里至蕲县【今宿州南有蕲县故城】又二百四十里至临淮又二百七十里至涟水县入海通计一千八百里金吉甫云自桐柏至海凡千七百里二説近是汉志云至淮陵入海淮陵故城在今盱眙县西北八十五里此地距海甚遥淮何得于县界入海淮陵乃淮阴之讹三千字亦谬也淮之所纳其山源之水泗沂汝颍爲大汝颍不见于经以未尝施功故耳【汝受滍灈瀙潕等水颍受潧洧潩防等水皆山源也潧与溱同】及荥阳下引河东南与济汝淮泗防则阴沟汳水鸿沟沙水濄水雎水诸川或自入淮或由颍泗以达淮而淮之所纳愈多矣今全河又悉注于淮淮虽大其何以堪河不归北徐扬间昏垫之患恐未有已时也
　　自禹导淮之后淮常由淮浦入海其东南溢而注髙宝诸湖者变也非正道也既非正道则髙堰必不可无故自汉魏间已有是防后世不过增修之耳黄淮合流欲束淮以刷河沙堰固不可废借令河一旦归北亦岂容恣其南奔使淮南郡县尽化爲大壑邪而泗人不察每痛恨于髙堰夫以泗之一州与淮南诸郡县较重轻不啻倍蓰治淮者必不防一州而弃诸郡县况泗之被灾亦不尽由髙堰往时淮水南奔髙宝兴盐之境弥漫数百里而泗城沦没如故是则地势使然未可专归怨于有司也或曰今泗城爲沼官民共庐于隄上与盱眙柏对而苦乐悬絶可不思所以救之乎曰明所重在陵迁城于陵无益急则治其标故不得不凿渠以减水今计不及陵则城与民可迁也而濒淮之田亦可弃也尝攷隋泗州本治宿预县【今宿迁】唐长安四年分徐城县南界两乡于沙塾村置临淮县【见元和志】景龙三年移县治徐城驿【见通典】开元二十三年自宿预移泗州治焉【见元和志】即今泗州也【宋省徐城入临淮明又省临淮入泗州】州南去淮一里屡遭水患宋开宝七年淮水溢入泗州城咸平四年复溢天圣四年又溢景祐三年作外隄以备淮水髙三十三尺自是水患少弭欧阳公云泗州之患莫暴于淮是也元大德十一年淮水溢入南门深七尺余明自正德以迄万厯水患尤剧【详见第十三卷下】唐人舍髙卬之乡而就水滨之驿所谓下乔木而入幽谷也歴代因循不革今爲泗州计当迁诸徐城旧址【汉临淮郡治徐县古徐子国隋改曰徐城县其故城在今州西北三十六里】而濒淮之田决去塘岸使暴水至得游波其中则溃溢之患自除明天啓四年徐州河大涨灌州城乃迁治于云龙山爰有宁居此近事也独不可法乎所弃不过濒淮十余里地而州城安于衽席民之失田庐者官爲偿其直且振业之亦可以无憾也又何必与水争尺寸之地使泗人相怨无已时而髙堰一带淮南诸郡县所恃以无恐者常惴惴乎有盗决之虞也哉











　　禹贡锥指卷十六
<经部,书类,禹贡锥指>
　　钦定四库全书
　　禹贡锥指卷十七
　　德清胡渭撰
　　导渭自鸟鼠同穴
　　传曰鸟鼠共爲雌雄同穴处此山遂名山曰鸟鼠渭水岀焉正义曰释鸟云鸟鼠同穴其鸟爲防【音徒】其鼠爲鼵【徒忽反】李巡曰防鼵鸟鼠之名共处一穴天性然也郭璞曰鼵如人家鼠而短尾防如鵽而小黄黑色穴入地三四尺鼠在内鸟在外今陇西首阳县有鸟鼠同穴山尚书孔传云共爲雌雄张氏地理记云不爲牝牡璞并载此言未知谁得实也渭按鸟鼠同穴四字爲一山之名上文从省曰鸟鼠此全举四字盖属辞之体详略各有所宜也
　　地理志陇西首阳县下云禹贡鸟鼠同穴山在西南渭水所出水经注渭水出陇西首阳县渭谷亭南鸟鼠山【南谷山在鸟鼠山西北此县有髙城岭岭上有城号渭源城渭水出焉三源合注东北流迳首阳县西与别源合水岀南鸟鼠山渭水出谷禹贡所谓渭出鸟鼠者也地説曰鸟鼠山同穴之枝干也渭水出其中东北流过同穴枝间既言其过明非一水又东北流而防于殊源也】东南流迳其县南以今舆地言之渭水出陜西临洮府渭源县西鸟鼠山【县在府东一百二十里本汉首阳县西魏改曰渭源】东流迳其县北【县徙而南故水迳其北汉志云山在首阳县西南而今在县西亦因是也】又东入巩昌府陇西县界也
　　元和志渭川渭源县鸟鼠山一名青雀山在县西七十六里渭水所出有三源并下而县志谓鸟鼠在县西二十里又西五里爲南谷山恐非当以元和志爲正林少颖云渭水出首阳南谷禹之导渭唯自鸟鼠同穴而始蔡传从之愚谓此説大谬凡名山岩壑必多故大川之发源必非一处郦注所列诸源皆出鸟鼠同穴者也南谷即其枝峰后人别爲之名耳禹导水唯志其大端渭水出是山则曰导渭自鸟鼠同穴岂若后世地记必究其爲某岭某谷也哉此与言淮出胎簪不出桐柏洛出冢岭不出熊耳者皆妄也
　　鸟鼠同穴事见尔雅殆非诞妄李巡郭璞之后它书所载更凿凿有据宋书吐谷浑传云甘谷岭北有雀鼠同穴或在山岭或在平地雀色白鼠色黄地生黄紫花草便有雀鼠穴洛阳伽蓝记云赤岭有鸟鼠同穴异种共类鸟雄鼠雌共爲阴阳杜宝大业杂记云大业三年陇西郡守献同穴鸟鼠炀帝谓牛曰尔雅曰其鸟曰防其鼠曰鼵当短尾今长何耶曰旧説未必可依遂图以付所司【见程氏禹贡论】元和郡县志云同穴鸟如家雀色小青其鼠如家鼠色小黄近穴溲溺气甚辛辣使人变逆呕吐牛马得此气多疲卧不起而大汗岳正类博稿云鸟鼠同穴予戍甘时过荘浪亲见之鸟形色似雀而少大顶出毛角飞即崖穴穴口有鼠状如人家常鼠但唇缺似兎蓬尾似鼬与鸟偕入彼此比昵有类雌雄者甘肃鎭志云凉州之地有兀儿鼠者形状似鼠尾若赘疣有鸟曰本周儿者其形似雀色作灰白常与兀儿鼠同穴而处所谓鸟鼠同穴者也以上诸説微有不同窃疑此二物禹所见在首阳界中而渭源以西往往有之吐谷浑赤岭荘浪甘肃之所产形状毛色不无小异其爲同穴而处则均也程泰之据色青尾短以证其妄亦偏执之论张子韶云余曽询官陇西者曰鸟鼠各爲雌雄如张氏之説造化之理何所不有雀化爲蛤鸠化爲鹰此岂可臆説乎防哉言也此于经本非切要然自宋儒不信防鼵共处之事而説者遂以鸟鼠同穴爲二山言渭有二源故兼举之或又云渭出同穴不出鸟鼠是则有害于经故其事亦不可以不辨也
　　东防于沣又东防于泾
　　传曰沣水自南泾水自北而合渭渭按沣泾二水见雍州
　　水经注渭水自首阳县南又东迳襄武县又东南迳其县东北【元和志渭州襄武县渭水北自渭源县界流入按襄武故城在今陇西县东南五里】又东南迳獂道县故城西【元和志渭水经陇西县南按獂道故城在今陇西县东南二十五里】又东新兴川水注之又东迳武城县西【并在今陇西县界】又东迳落门西山【有落门聚今在伏羌县西十里伏羌本汉冀县】又东出黑水峡又东迳冀县北又东合冀水【今伏羌县东有冀县故城元和志渭水经伏羌县北去县一里朱圉山在县西南六十里】又东出崟峡又东与新阳崖水合【即陇水也东北出陇山按陇山在今陇州西北六十里清水县东北九十里】又东迳上邽县北封山之阴【元和志渭水在秦州上邽县北十三里西自伏羌县界流入按今秦州西南有上邽故城封山本邽山后魏避其主珪嫌名改上邽曰上封山亦随而变】又东南与神涧水合又东南得歴泉水又东南出桥亭西又南得借水口【借水在今秦州南】又歴桥亭南而入緜诸县东与东亭水合【今西和县东北五十里有緜诸故城】又东南合泾谷水又东伯阳谷水入焉又东南苗谷水注之【并在今清水县界】又东南出石门度小陇山迳南由县南东与楚水合【元和志秦州清水县有小陇山一名陇坻又陇州南由县渭水在县南四十里按今陇州东南百二十里有南由故城本汉汧县地后魏析置】又东合南山五谿水又东迳陈仓县南【今宝鸡县东北二十里有陈仓故城】又东与绥阳谿合又东迳郁夷县故城南汧水入焉【城在今陇州西五十里水出汧县中谷决爲蒲薮东流入渭】右则磻谿水注之【吕氏春秋太公钓兹泉即此处】又东迳石原南又东迳五丈原北【二原在□县西】又东迳□县故城南【城在今县东北十五里汉志郿县有成国渠首受渭东北至上林入蒙笼渠】又东迳武功县北斜水从南来注之【水出县西南衙岭山北歴斜谷迳五丈原东入渭】又东迳马冢北【诸葛亮与步骘书曰马冢在武功东十余里有髙势攻之不便】又迳武功县故城北【武功故城在郿县东四十里】又东迳美阳县南雍水从北来注之【今武功县西北二十五里有美阳故城】又东迳□坞南【在今□县东北十五里】又东合洛谷之水【洛当作骆今盩厔县西南有骆谷关】又东芒水从南来注之【在盩厔县东南】又东迳槐里县南【李奇谓之小槐里县之西城也】又东与芒水枝流合又东北迳黄山宫南就水注之【黄山宫在今兴平县西南三十里元和志渭水南去兴平县二十九里】又东合田谿水【水出南山北流迳盩厔故城西注于渭汉志盩厔县有灵轵渠武帝穿也】又东迳槐里县故城南【城在今兴平县东南十一里】又东合甘水【水出南山甘谷北迳甘亭西又东得涝水口又东北迳鄠县故城西又北入渭按鄠县故城在今县北二里元和志渭水北去鄠县十七里】又东丰水从南来注之【地説云渭水与丰水防于短阴山内水防无髙山异峦所有唯原阜石激而已按丰水今自长安县界西北流迳咸阳县东南三里注于渭元和志咸阳县渭水南去县三里短阴原在县西南二十里盖即短阴山也秦中诸原类皆有山体故或谓之山不必峭拔也】又东北与镐水合【水上承镐池于昆明池北西北入渭在今咸阳县界】又东北迳渭城南【今咸阳县东北十七里有渭城县故城】泬水注之【泬一作潏汉志鄠县沣水出县南又有潏水皆北过上林苑入渭按潏水入渭在今长安县界】又东分爲二水【水上有梁谓之渭桥秦制也亦曰便门桥元和志便桥在咸阳县西南十里】又东与泬水枝津合又东迳长安城北【今西安府西北十三里有长安故城元和志中渭桥在咸阳县东南二十二里本名横桥】又东合昆明故渠【按渭水下篇自此以后多错简黄子鸿据它书及州县图志悉爲更定今从之】又东迳霸陵县北霸水合浐水从县西北流注之【水上有桥谓之霸桥按霸水入渭在今咸宁县界】又东防成国故渠【魏尚书左仆射卫臻征蜀所开也其渎上承汧水于陈仓东东迳郿及武功槐里县北又东迳汉茂陵平陵延陵渭陵义陵安陵又东迳渭城北又东迳长陵南又东南迳汉景帝陵南又东南注于渭今无水】又东与髙陵分水【今髙陵县西南二里有髙陵故城东渭桥在县南十里】又东迳平阿侯王谭墓北左则泾水注焉【汉志泾水东南至阳陵入渭今髙陵县西南三十里有阳陵故城】以今舆地言之渭水自渭源县北又东迳陇西县北【陇西巩昌府治水去县一里】又东迳通渭县北【通渭在府东北六十里】又东迳宁逺县北【宁逺在府东九十里】又东南迳伏羌县北【伏羌在府东一百八十里】又东迳秦安县南【秦安在秦州西北九十里】又东南迳秦州北【秦州在府东三百里州东五十里有渭水渡】又东南迳清水县西【清水在州东一百五十里州志云州东五十里有东柯谷桥跨渭水上与清水县接界】又东南迳陇州南【陇州在凤翔府西一百八十里渭水自清水县界东南流绕陇坂南麓入州境又东迳州南去州一百四十里】又北迳宝鸡县南【宝鸡在府西南九十里水去县一里有渭河桥跨其上】又东迳岐山县南【岐山县在府东五十里水去县三十五里】又东南迳扶风县西南□县北【扶风在府东南一百十里水去县二十里有湋渠□县在府东南一百四十里水去县三里】又东迳武功县南盩厔县北【武功在西安府干州西南六十里水去县二十里盩厔在府西南一百六十里水去县五里】又东迳兴平县南【兴平在府西北一百里】又东迳咸阳县南鄠县北【咸阳在府西北五十里水去县一里鄠县在府西南七十里水去县九十里】沣水东北流迳故长安城西又北至咸阳县东南三里而注于渭经所谓东防于沣也渭水又东迳长安县北【长安与咸宁并爲陜西布政司西安府治咸宁治东偏长安治西偏渭水去城三十里】又东迳咸宁县北髙陵县南【咸宁本唐万年县元和志渭水在县北五十里髙陵在府北八十里水去县二十里】泾水自泾阳县界东南流至髙陵县西南三十里与渭水合经所谓又东防于泾也
　　又东过漆沮入于河
　　传曰漆沮二水名亦曰洛水出冯翊北黄氏曰今漆沮之洛入河处与渭稍离亦水道改矣渭按漆沮见雍州地理志渭水东至船司空入河船司空县名属京兆尹其故城在今西安府华阴县东北五十里水经注渭水自霸陵县东北左合泾水又东迳鄣县西【今临潼县东北有鄣县故城后魏分万年县置】又东得白渠枝口又东与五丈渠合【在万年县界】右迳新丰故城北【城在临潼县东北十四里】东与鱼池水防又东迳鸿门北【临潼县东十七里有鸿门坂】又东石川水南注焉【今富平县南有石川堰亦曰石川河】又东戏水注之【在临潼县东三十里】又东泠水入焉【泠一作零在临潼县东入渭处谓之零口】又东得首水【首元和志作酋】又东得西阳水又东得东阳水【并南出广郷原在今华州西】又东迳下邽县故城北【城在今渭南县北五十里】又东与竹水合【水南出竹山山在华州西南一百四十里】又东得白渠口【在今渭南县北沟洫志白渠首起谷口尾入栎阳是也】又东迳峦都城北【故蕃邑殷契之所居阚骃曰蕃在郑西然则今峦城是矣】又东合西石桥水【东去郑城十里】又东迳郑县故城北【城在华州北】又东与石桥水防【在州东故沈水也】又东敷水注之【在今华阴县西二十四里】又东粮余水注之【俗谓之宣水】又东合黄酸之水【世名爲于渠水】又东迳平舒城北【城在华阴县西南十里】又东迳长城北【长城在县西二里史记秦孝公元年魏筑长城自郑滨洛者也】又东迳华阴县北洛水入焉阚骃以爲漆沮之水【汉志褱德县荆山在南下有彊梁原洛水东南入渭今朝邑县西南有怀德故城】又东沙渠水注之又东迳定城北【城去潼关三十里】又东泥泉水注之又东合沙沟水【即山海经所谓符禺之水】又东入于河【春秋之渭汭也水防即船司空所在矣】以今舆地言之渭水自高陵咸宁县界又东迳临潼县北【临潼在西安府东少北六十里水去县十五里】又东迳渭南县北【渭南在府东一百四十里元和志渭水南去渭南县四里】又东迳同州南华州北【同州在府东北二百八十里渭水北去州三十五里华州在府东一百九十里渭水南去州十二里】又东北迳华阴县北【华阴在华州东七十里东至潼关卫四十里渭水南去县十五里】又东入于河是曰渭口经所谓又东过漆沮入于河也
　　先儒皆云沣泾水大故曰防漆沮水小故曰过由今观之泾水则诚大矣沣水源流颇短而漆沮合洛入渭洛源甚逺似不可谓小于沣也或云沣泾大与渭相敌既防沣泾则渭益大故漆沮虽与沣泾相敌而实小于渭愚窃谓三水之大小即以本水论未必以渭之所受多寡相较量以爲大小也尝考渭南本周之旧都西汉因之其后隋唐复建都于此歴代相承凿引诸川以资汲取便转输溉民田灌苑囿津渠交络离合不常凡地志水经所言类非禹迹之旧诗曰丰水东注维禹之绩则渭南诸川唯沣爲大自汉鸿嘉中王商穿长安城引内沣水注第中而其流渐微逮唐贞观中堰沣镐入昆明池二水于是断流又于京城西北引沣水爲漕渠合镐水北流由禁苑入渭而沣水之流愈微矣又郑当时所开漕渠及灵轵富民昆明诸渠皆横絶沣镐等水水脉益乱不可寻究霸浐旧合流入渭自隋堰浐水爲渠而二水亦离故道涝潏旧各自入渭今涝水下流亦合潏水入渭大抵渭南六川尽失其旧亦犹洛阳爲东汉魏晋相继作都之地穿凿滋多而西涧东瀍皆非禹迹也窃疑沣西之涝沣东之镐潏霸浐禹时悉合沣以入渭故沣水得成其大且诗言东注而汉志云北过上林苑入渭则是北流而非东注矣禹导渭东防于沣当在汉霸陵县北霸浐入渭处也若夫漆沮之爲洛语出安国传阚骃因以洛至华阴入渭者爲漆沮之水而郦元从之然渭北之水爲郑白二渠所乱漆沮本不合洛亦未可知其浊水上承云阳大黑泉者俗谓之漆水东南流合沮至栎阳入渭俗又谓之漆沮水源流颇短禹所治者恐不过如此故漆沮视沣水爲小传曰礼失而求之野土俗所称传自古老未必不确于儒者之言也【禹时洛水不爲害未尝施功故导渭不志】
　　或云关中八川不数漆沮即此可以爲小于沣泾之证余曰不然八川名出上林赋其辞曰终始灞浐出入泾渭酆镐潦潏纡余委蛇经营乎其内此特举与上林地相纒络者言之故西不及汧雍东不及沮洛非以漆沮爲小而略之也
　　水经注渭水迳峦都城北则此城在水南而华州新志云峦城当在同州界盖渭水非复旧流也其言未知所据今按汉志渭水出首阳县东至船司空入河过郡四【陇西扶风京兆冯翊】行千八百七十里而易氏云渭水出渭源县西七十六里东流五十里至陇西县又三百里至上邽县又一百二十里至南由县又三百二十里至岐山县又二百七十里至万年县又二百六十里至华阴县又三十五里至永丰仓入河通计止一千四百三十一里较汉志少四百三十余里又按汉元光中郑当时言关东漕粟从渭上道九百余里今引渭穿渠起长安旁南山下至河三百余里是比旧减六百里也隋开皇中宇文恺引渭爲广通渠自大兴至潼关亦三百余里与汉渠同参诸易氏所言自万年县北至华阴永丰仓凡二百九十五里其数亦适相符然则自长安以东古渭水之经流当行今渭水之北不知何代渐堙而遂以漕渠爲经流其自峦城以下则后魏时犹未改又不知何年渐堙而徙从峦城之南与漕渠合而爲一据汉船司空城在今华阴县东北五十里而隋唐之永丰仓在今县东北三十五里则渭口亦移而南非昔之渭口矣【雍録云渭口在华阴县东北三十五里】窃疑今洛水自朝邑赵渡鎭南入河处即古之渭汭但漕渠自长安旁南山而东至河裁三百余里而渭水行漕渠之北者不知如何潆洄曲折乃有九百里之逺此则古记已亡郦元亦无从考覈而其议则不可以不存也
　　导洛自熊耳
　　传曰在宜阳之西王氏【樵】曰导洛自熊耳一节有两熊耳地志谓伊水出卢氏之熊耳山海经郭璞谓伊水出上洛之熊耳地志谓洛水出上洛冢领山据经则洛出熊耳上洛亦有熊耳与冢领同在一县则洛出熊耳明矣渭按汉志上洛县东北有熊耳山括地志云熊耳山在商州上洛县西详见导山
　　水经注洛水出京兆上洛县讙举山【地理志曰洛出冢领山山海经曰出上洛西山又曰讙举之山洛水出焉按上洛故城即今商州治州西五十里有熊耳山东西各一峰状如熊耳因名山海经所谓讙举盖即上洛熊耳之异名也冢领山在州西北一百二十里志云州西三十里逾丹水有马兰峪又西十里爲野人峪林谷深僻又十里爲麻涧涧在熊耳峰下山涧环抱厥地宜麻因名自麻涧行六十里而至秦岭】东与丹水合【水出西北竹山东南流注于洛按此别是一丹水非出冢领山东至析入均者也】又东尸水注之又东得乳水又东防龙余之水又东至阳虚山合扈之水【扈亦山名其水迳阳虚之下山海经曰阳虚之山临于扈之水是爲洛汭也按扈山在今洛南县西北一百里洛水经县北七里】又东歴清池山傍东合武里水又东门水入焉【尔雅所谓洛别爲波也东北歴阳华山又东北至灵宝县入河】洛水又东要水入焉又东与获水合【水南出获舆山】又东迳熊耳山北【禹贡所谓导洛自熊耳是也元和志熊耳山在卢氏县南五十里】以今舆地言之洛水出陜西西安府商州西熊耳山东北流迳州东【商州在府东南三百里春秋晋上洛邑汉爲县】又东北迳洛南县北【洛南在州东北九十里本汉上洛县地】经所谓导洛自熊耳者也
　　又东防于涧瀍
　　传曰防于河南城南渭按河南即王城洛水至其城西南涧水侧城西来注之又东至其城东南瀍水侧城东来注之周公所谓涧水东瀍水西者也二水入洛处相去甚近故连言之
　　水经注洛水自熊耳山北又东迳卢氏县南阳渠关北【阳渠水出南阳渠山即荀渠山盖熊耳之殊称也按今卢氏县西南五十里有熊耳山东连永宁南接内乡峦山在县东南百里一名闷顿岭伊水所出汉志亦谓之熊耳】又东迳卢氏县故城南有卢氏川水注之又东迳髙门城南【在今卢氏县东】东与髙门水合又东松杨溪水注之【今永宁县西六十里有松阳关当与溪相近】又东迳黄亭南又东合黄亭溪水【水出鹈鹕山东南入洛山有二峰在永宁县西八十里】又东得荀公溪口【水出南山荀公谷谷今在永宁县西南】又东迳檀山南又东库谷水注之又东得鹈鹕水口又迳仆谷亭北左合北水又东合侯谷水又东迳龙骧城北【在永宁县西四十里】又东左合宜阳北山水又东广由涧水注之又东右得直谷水又东北迳蠡城邑南【在今渑池县西四十里】又合金门谿水【水南出金门山山在今宜阳县西六十里】又东合款水又东黍良谷水入焉【水亦出金门山】又东迳阳市邑南又东迳一合坞南【城在川北原上髙二十丈按晋书一泉坞在宜阳县西南洛水北原上即此】又东合杜阳涧水又东合渠谷水【水出宜阳县南女几山山今在县西】又东北迳宜阳县南【洛水之北有熊耳山双峦竞举状同熊耳此自别山不与禹贡导洛自熊耳同也昔汉光武破赤眉樊崇积甲仗与熊耳平即是山也元和志熊耳山在永宁县东北四十五里今在宜阳县西南一百里】又东迳宜阳县故城南【城在今县东北十四里】又东与厌梁之水合又东南黄中涧水注之又东禄泉注之又东共水入焉又东合黑涧水【在宜阳县东北二十里】又东临亭川水注之又东北出散关南【洛水东迳九曲南其地十里有坂九曲按宜阳县东三十里有九曲城】又东与豪水防【元和志夀安县洛水西自福昌县界流入夀安今爲宜阳县地豪水在县东】又东枝渎左出焉【东出关絶惠水东北迳河南县王城西又北入谷】洛水又东出关惠水右注之【世谓之八关水自南山横洛水北属于河皆关塞也即杨仆家僮所筑矣惠水出白石山之阳东流注于洛按八关城在今新安县东北函谷新关在县东二里】又与虢水防又东北迳河南县南【竹书纪年晋定公二十年洛絶于周魏襄王九年洛入成周山水大出今河南府城西北有河南县故城】地记曰洛水东北过五零倍尾与涧瀍合是二水东入千金渠故渎存焉以今舆地言之洛水自洛南县北又东迳河南府卢氏县南【卢氏在府西南三百四十里】又东北迳永宁县南【永宁在府西南二百里本汉渑池县之南境】又东北迳宜阳县北【宜阳在府西南七十里】又东入洛阳县界迳河南故城南经所谓又东防于涧瀍也自周灵王壅谷水使东出王城北合瀍水南入洛而城西之涧水遂爲死谷及汉明帝复堨涧瀍二水使出洛阳故城北爲千金渠又东过偃师县南东入于洛【偃师在府东七十里】而禹贡东防涧瀍之旧迹无复有存焉者矣
　　又东防于伊
　　传曰防于洛阳之南渭按伊水见豫州洛阳谓故洛阳城周之下都也在今洛阳县东北二十里
　　水经注洛水自河南县南又东迳洛阳县南伊水从西来注之【洛阳周公所营洛邑也故洛诰曰我卜瀍水东亦惟洛食其城南系于洛水北因于郏山春秋昭公三十二年晋合诸侯大夫城成周之城是也元和志洛水在洛阳县西南三里西自苑内上阳之南弥漫东流宇文恺斜堤束令东北流当水冲捺堰九折形如偃月谓之月坡今虽渐坏尚有存者按伊水篇云伊水自阙东北流至洛阳县南迳员丘东又东北注于洛员丘在今洛阳县东三十里委粟山下曹魏郊天之所】以今舆地言之洛水自河南故城南又东北迳洛阳县东南又东至洛阳故城南伊水从偃师县西来注之经所谓又东防于伊也
　　又东北入于河
　　传曰合于巩之东渭按巩周邑汉置县属河南郡其故城在今巩县西南二十余里
　　水经注洛水防伊水又东合水注之【水南出半石之山东北流注于公路涧上有袁术固今在偃师县西南三十五里】又东迳计素渚【中朝时百国贡计所顿故渚得其名】又东迳偃师故县南与缑氏分水【元和志缑氏县洛水西自洛阳县界流入今偃师县南二十里有缑氏故城】又东休水自南注之【水导源少室山】又东迳百谷坞北又北阳渠水注之【竹书纪年晋襄公六年洛絶于□即此处也按今偃师县南有通济渠故阳渠也隋时尝修导之名曰通济】又北迳偃师城东东北歴鄩中迳訾城西鄩水注之【水出北山鄩谿南流世谓之温水泉又东南于訾城西北东入洛按杜预左传注巩县西南有地名鄩中訾城在今县西南四十里】又东迳訾城北又东罗水注之【水出方山罗川西北流入洛按巩县西南有长罗川源出汜水县之方山入洛处谓之罗口】又东明乐泉注之【水出南原下三泉并导即古明谿泉春秋昭公二十二年师次于明谿者也】又东迳巩县故城南【东周畿内巩伯国】又东浊水注之【即古湟水也水出南原按郡国志巩县有黄亭有湟水春秋昭二十三年刘子单子以王猛居于皇杜预曰即黄亭在县西北】又东北合洞水【水发南谿石泉世亦名爲石泉水按今巩县东南二十里有石子河即此水也】又东北入于河【山海经曰洛水成皋西入河谓之洛汭即什谷张仪説秦曰下兵三川塞什谷之口者也昔夏太康失政爲羿所逐其昆弟五人须于洛汭作五子之歌于是地矣元和志巩县洛水东经洛汭北对琅琊渚入河谓之洛口】以今舆地言之洛水自洛阳故城南防伊水又东迳偃师县南【北去县五里】又东迳巩县故城南【今县在河南府东一百二十里隋所迁也】又东北至洛口入河【洛口在巩县故城东北三十里今县北少东八里】经所谓又东北入于河也今洛水自巩界东过汜水县北【汜水故成皋西至巩县界十五里又二十五里爲县治】又东从满家沟入河而洛口乃移于东非复古之什谷矣
　　汉志农上雒县下云禹贡雒水出冢领山东北至巩入河过郡二【农河南】行千七十里金吉甫曰北方诸水虽大河亦冰唯洛水不冰所以谓之温洛一是天地之中二是其北连山以障北风三则前人谓其中有礜石
　　渭洛俱入河不得爲渎而禹亦导之者盖梁雍之贡皆由渭以达于西河荆豫之贡皆由洛以达于南河渭汭洛汭四州贡道之衿喉也其治与否所关于帝都者甚重故四渎而外特循行之
　　蔡传云经言嶓冢导漾岷山导江者漾之源出于嶓江之源出于岷故先言山而后言水也言导河积石导淮自桐柏导渭自鸟鼠同穴导洛自熊耳皆非出其山特自其山以导之耳故先水而后言山也河不言自者河源多伏流积石其见处故言积石而不言自也沇水不言山者沇水伏流其出非一故不志其源弱水黑水不言山者九州之外盖略之也小水合大水谓之入大水合小水谓之过二水势均相入谓之防天下之水莫大于河故于河不言防此禹贡立言之法也渭按蔡氏之説悉本曾彦和学者相承无异议王明逸独以爲不然曰南谷实鸟鼠之枝山相去不逺胎簪乃桐柏之旁小山而谓渭出南谷特自鸟鼠导之淮出胎簪特自桐柏导之似俱未安窃详经文之例凡云导某水自某山者皆水出其山之名也惟河不出积石故但言导河积石沇多伏流故经不显其所出孔氏亦但以其在温县平地者言之蔡氏拘于先言山而后言水先言水而后言山之説则孔疏有一言足以断之曰漾江先山后水淮渭洛先水后山皆是史文详略无义例也此言一扫支离爲之快絶
　　丰坊僞古书世本移导山导水于九州之前彼以是爲荒度之始事耳然横流之时山可随刋而水则失其故道岂有若是之原委秩然者乎史记夏本纪汉书地理志皆先九州而后导山导水自魏晋以来亦无异文坊之妄固不待辨而明也











　　禹贡锥指卷十七
　　钦定四库全书
　　禹贡锥指卷十八
　　徳清胡渭撰
　　九州攸同
　　传曰所同事在下正义曰昔尧遭洪水道路阻絶今水土既治天下大同故总叙之陈氏曰禹贡书法简严上各州惟举一隅至此总结之以见九州之所同吴氏曰同谓九州之内无一处有未治者渭按此总叙水土之功而先举其凡曰九州攸同下文四隩既宅至四海防同则其目也
　　古字州与洲通尔雅水中可居者曰洲说文尧遭洪水民居水中为髙土故曰九州今按礼记祭法曰共工氏之伯九州也其子曰后土能平九州故祀以为社韦昭云共工氏伯者在戏农之间管子曰神农作殖五谷九州之民乃知谷食地理志曰黄帝画野分州得百里之国万区陆氏释文引周公职录曰黄帝受命风后授图割地布九州帝王世纪曰颛帝帝喾建万国而制九州杜氏通典曰颛帝置九州帝喾受之州之为州也尚矣诚如许氏所言岂羲农之时亦尝有洪水乎舜典疏云天地之势四边有水邹衍书说九州之外有瀛海环之是九州居水内故以州为名共在一州之上分之为九耳此说近是盖自羲农以迄帝尧竝为九州但其州名与疆域容有不同故黄帝颛顼亦称建置日知録云夏商之后沿上世九州之名各就其疆理所及而分之故每代小有不同周礼量人掌建国之法以分国为九州曰分则不循于其旧可知矣
　　洪范曰鲧则殛死禹乃嗣兴而尧典殛鲧次肇斗二州之下故地理志云尧遭洪水褱山襄陵天下分絶为十二州使禹治之水土既平更置九州列五服盖汉人之说如此故王莽据之为奏【帝王世纪云尧遭洪水分为十二州今虞书是也及禹平水土还为九州今禹贡是也说本班固】今按禹告成在尧时尧崩三年丧毕舜即位其命官曰咨十有二牧则九分为十二实在告成之后使先十二而后九则舜之命官不当复言十二牧肇者始也使前此已为十二州至是复分九为十二则亦不得言肇矣且因褱襄而分絶其所荡析者不应独在冀青之北是皆可疑愚窃谓古史记之体有以年为经者春秋是也有以事为经者尚书是也二典所载诸事不系年月封山与廵守为一类四罪与恤刑为一类故相继言之吴才老云史泛举舜所行之大事初不计先后之序林少頴云殛鲧窜苗当在洪水未平之前肇十二州当在禹平水土之后史因言舜之恤刑遂举四凶事系于下耳二説允当左传王孙满曰昔夏之方有徳也贡金九牧杜预以为在禹之世孔頴达亦云禹登王位还置九州近是竹书纪年曰帝舜三十三年夏后受命于神宗遂复九州殆未可信
　　舜典肇十有二州传禹治水之后舜分冀州为幽州并州分青州为营州始置十二州正义云以境界太逺始别置之马融曰禹平水土置九州舜以冀州之北广大分置并州燕齐辽逺分燕置幽州分齐为营州于是为十二州【见史记集解】郑康成曰舜以青州越海分齐为营冀州南北太逺分卫为并燕以北为幽金氏通鉴前编曰九州之来旧矣而冀为其北自陶唐都冀其声名文教自冀四达冀之北土所及固广矣及水土既平人民加聚于是分冀州自卫水以北为并州医无闾之地为幽州碣石以东接青州之北为营州是为十二州焉考诗书传记所纪其后复为九州盖九州为正而幽并营不过分统青冀之故地是以殷之制分并为幽合青为营分梁以入于雍荆周之制合梁为雍合徐为青而并与幽冀复三焉略见尔雅详见职方氏所记职方幽州其山镇曰医无闾其川河泲并州其山镇曰恒山其川虖池呕夷然则营州其山碣石其川辽水与渭按虖池即卫水呕夷即恒水也康成云分卫为并殊不分明通典指为卫水以北而金氏因之复举恒山虖池以证尤确若以为康叔所封之卫则并冀当以衡漳为界而冀域北尽于平阳无是理也营州之碣石非禹贡之碣石说见导山
　　日知录曰幽并营三州在禹贡九州之外先儒谓以冀青二州地广而分之殆非也幽则今涿易以北至塞外之地并则今忻代以北至塞外之地营则今辽东大宁之地其山川皆不载之禹贡故靡得而详然而益稷之书谓弼成五服至于五千则冀方之北不应仅数百里而止辽史地理志言幽州在渤碣之间并州北有代朔营州东暨辽海营卫志言冀州以南歴洪水之变夏后始制城郭其人土著而居并营以北劲风多寒随阳迁徙嵗无宁居旷土万里或其说之有所本也刘三吾书传谓孔氏以辽东属青州隔越巨海道里殊逺非所谓因髙山大川以为限之意盖幽并营三州皆分冀州之地今亦未有所考渭尝与阎百诗论及此事百诗曰宁人著书言幽在今桑干河以北至山后诸州并在今石岭闗以北至丰胜二州营在今辽东大宁竝有塞外之地舜盖至此始有先儒谓以冀青地广而分者殆非予时同客太原面质之曰此不过从肇者始也臆度耳其实周礼职方氏并州其泽薮曰昭余祁在今介休县东北二十二里俗名邬城泊吾与君所共游歴者非石岭闗以南乎且亦知先儒之释经苦心处乎知分冀东恒山之地为并州则以周并州镇曰恒山故知分冀东北医无闾之地为幽州则以周幽州镇曰医无闾故又知分青东北辽东等处为营州则以尔雅释地齐曰营州故也不然微周礼尔雅二书欲于禹九州外枚举舜三州之名且不可得况疆理所至哉郑康成云舜以青州越海分置营州晋地理志同然则青之分而为营也不独以地广实以吏民艰于涉海故别置一州以避其险汉光武以辽东等郡属青州后还幽州与明嘉靖十三年改辽阳附顺天乡试者略同盖古今情形亦不相逺云今按恒山虖池呕夷皆并之山川而并载于禹贡安得谓其地非冀域自此以北禹功所未及故医无闾不书非以其山在外国而略之也经纪州止于震泽岂可以防稽之山不载禹贡而谓浙江以南非域邪幽为冀之东北境也明甚后汉书及杜氏通典皆以东夷九种为嵎夷其地在汉乐浪菟郡界而青州首书嵎夷既略则朝鲜句丽诸国禹时实皆在青域况辽东渡海仅数百里乎尧遭洪水天下分絶谓冀之东北前闭而后通前距而后服于理亦无碍但不可谓三州之地从古所未有至舜而始开耳且禹弼成五服至于五千自尧都以北当有二千五百里之地三州非其固有冀北要荒二服将何所容哉先儒释经未必皆是苟有确据不妨改从若此之类则又不如仍旧之为安矣
　　四隩既宅【释文隩于六反玉篇于报反渭按隩史记汉书并作奥】
　　蔡氏曰隩隈也厓内近水为隩渭按隩者水曲幽隠之处犹室之有奥四方之隩皆可奠居则非特兖之降丘宅土雍之三危既宅而已
　　传云四方之宅已可居正义云室隅为隩隩是内也人之造宅为居至于隩内遂以隩表宅故传以隩为宅以宅内可居言四方旧可居之处皆可居也渭按隩者隅也故室隅亦曰隩直指隩为宅非是疏颇费辞终不明尔雅隩隈厓内为隩外为隈疏云隈当作鞫传写误也李巡曰厓内近水为隩其外为鞫孙炎曰隈水曲中也内曲里也外曲表也诗大雅芮鞫之即传曰芮水涯也鞫究也笺曰芮之言内也水内曰隩水外曰鞫盖诗之所谓芮即禹贡之所谓隩也芮与汭同隩亦作奥卫风瞻彼淇奥是也【大学引诗作澳】
　　九山刊旅
　　传曰九州名山已槎木通道而旅祭矣正义曰上文诸州有言山川泽者皆举大言之所言不尽故于此复更总之九山九川九泽言九州之内所有山川泽无大无小皆已治往前大水旅祭礼废言旅见已治也吕氏曰九州之山已刊除置坛场而旅祭以告成功金氏曰刋者去蓊郁驱猛兽也旅者定祭秩立表镇也王氏【樵】曰刋旅举始末以中间刋者治水之始旅者功成祭告渭按刋者随山之事旅者告祭之名九州之山皆已刋旅则非特四列之所随梁雍之所旅而已
　　左传四岳三涂阳城太室荆山中南九州之险也禹贡有其七而无其二【三涂阳城】淮南子云何谓九山防稽泰山王屋首山太华岐山太行羊肠孟门也禹贡有其六【泰山即岱首山即雷首】而无其三【防稽羊肠孟门】殊不合故史记索隠释道九山曰汧壶口厎柱太行西倾熊耳嶓冢内方汶【与岷同】是九山也然禹之所导自汧至敷浅原凡二十七何独有取于此九山如谓举其大者则雷首太岳太华外方衡山岂反不及厎柱内方等邪蔡蒙荆岐终南惇物鸟鼠之旅经有明文何以皆不在此数耶其谬不待辩而可知且鲁语展禽曰共工氏之子曰后土能平九土韦昭云九州之土左传虞人之箴曰芒芒禹迹画为九州经啓九道杜预云九州之道孔颖逹云既分海内以为九州遂皆以九言之禹贡云九山九川九泽故此亦言九州之土九州之道正可与此经相发明也
　　披山通道未尝寜居黄帝之所以画野分州也帝省其山柞棫斯防太王之所以肇基王迹也刋木是古帝王大经济故始终两言之
　　礼有正祭有告祭周礼大宗伯职曰国有大故则旅上帝及四望注云故谓凶灾旅陈也陈其祭事以祈以祀焉礼不如祀之备也上帝五帝也四望五岳四镇四渎论语季氏旅于泰山马融曰旅祭名由是言之旅乃告祭之名非専主山川孔传于梁州云祭山曰旅未当也或曰旅为告祭其山川正祭之名云何曰正祭山川谓之望尧典舜受终之后望扵山川东巡守至扵岱宗柴望秩于山川【金吉甫云礼记作柴而望祀山川盖古者祭山埋之祭川沈之今于东岳之下祀岱宗而及东方山川不能徧埋沈也故柴而望祭取其气之旁达也】诗序时迈巡守告祭柴望也【郑康成云武王既定天下时出行其邦国谓巡守也望于山川皆以尊卑祭之】般巡守而祀四岳河海也此皆天子之礼山川辽逺不可往祭因四向为坛遥祭之故曰四望公羊传曰三望者何望祭也祭泰山河海郑康成以为望者祭山川之名三望淮海岱也尔雅云梁山晋望左传云江汉睢漳楚之望此皆诸侯之礼也望为正祭天子诸侯皆躬亲其事而旅则令祠官致敬焉难者曰舜武之于山川亦告祭也何以为之望曰受终巡守大事也虽告祭而以望礼行之故亦谓之望禹治水时犹未摄位王官不得行望礼水土功毕聊以告平或躬亲其事或遣官属徃祭通谓之旅也
　　九川涤源【释文涤待歴反渭按源史记作原】
　　传曰九州之川已涤除泉源无壅塞矣正义曰从其所出至其所入皆荡除之无壅塞也林氏曰九山九川九泽皆是泛指九州之山川泽而言之若必欲以弱水而下为九川雷夏而下为九泽则导岍而下果九山否乎吕氏曰涤源水平而复疏涤其源为经久计也金氏曰九州之川不曰通流而曰涤源者此所谓濬畎浍距川则田里无水潦壅塞之患也渭按金说尤善九州之川皆已涤源则其所濬者非特岷嶓蒙羽诸山太原覃懐等地而已
　　管子曰水有大小有逺近水出山而流入海者命曰经水别于他水入于大水及海者命曰枝水墨子曰禹湮洪水决江河通四夷九州名川三百支流三千小者无数【周书曰禹渫七十川大利天下】水经所引天下之水百三十七即所谓经水郦注引支流一千二百五十二即所谓枝水禹曰决九川距四海者是也史记索隠以弱黒河漾江沇淮渭洛当之则拘而鲜通矣其曰濬畎浍距川即此经所谓涤源者是也畎浍有二一为田间通水之道匠人畎遂沟洫浍之制是也一为山中涧壑之流释水云注川曰谿注谿曰谷是也【谷即畎谿犹浍也详见青州】盖畎浍者诸川之源洪水汜滥畎浍塡淤不濬则雨潦时至平田皆为巨浸势不得不决而归之川川中暴涨还溢地上及其旱也田间乏水良苖立槁亦无以救之是旱潦皆灾源委交病也故必以涤源为濬川之成功云
　　禹曰予决九川距四海濬畎浍距川此禹作司空时事也孔子曰卑宫室而尽力乎沟洫此禹摄帝位后事也夫既决川距海矣而必继之以濬畎浍亦既万邦作乂矣而又必尽力乎沟洫禹终身日孜孜于此者人皆知其为治田之良法而不知其为治水之终事江淮河汉之水由地中行歴千余年而不变者恃有此道也周恭肃【用】曰今之黄河古之黄河也所以有徙决之变者以霖潦无所容也天下皆有沟洫则天下皆容水之地天下皆治水之人水治而田无不垦一举而平天下之大害兴天下之大利両得之矣朱国盛曰天下之水当以天下分之禹之决川防河所以抑洪水也其尽力沟洫所以偹洪水也以天下之沟洫盛【平声】天下之霪潦黄河安流入海四海之田皆垦而国计无虞矣此千古之格言治河之石画也禹贡于九州分叙决川之事而总结之曰九川涤源使其事专为治田而无与于治水则何以系诸九川之下其系诸九川之下者盖以是为治水之终事也今井田之政虽不可复而沟洫之法随地可行治河者不知出此何也冯应京曰大禹圭告成迨殷周而疆理如故也畛涂道路皆水防也无所事隄潴沟遂列皆水藏【去声】也无所事渠河由地中行不劳而定矣今濒河之北一望闲荒诚驱河南徐邳诸郡之民数百亩必沟数十沟必川数大川必潴为湖渚沟因水漱坊因水淫渊因水罄折而句【音钩】于矩为湖为渚多则方千里之水不助河为虐反因为利矣此真得涤源精意使其说得行岂非河定民安之上防哉总之沟洫之设不专为田间备旱潦盖暴水时至得沟洫以贮之则其水不尽归于河此急来缓受之法河之所以无溢决也三代而下知此意者鲜矣
　　沟洫之制占地颇多商鞅之所以开阡陌者为富强计使地无尺寸不耕无尺寸不征也旣尽地力废沟洫则膏壤变为舄卤而穿渠灌溉之事兴焉郑国引泾注洛以为渠溉舄卤之地四万余顷是也贾让欲多穿漕渠于冀州地使民得以溉田此郑白之故智非大禹涤源之意故让亦自言非圣人法乃救败术也或以穿渠溉田有合于古沟洫之制大谬何也禹濬畎浍导谿谷之水以注之田间其势顺而易郑白之渠引川之水以溉平地其势逆而难沟洫广深雨多水暴至有所容利于田而兼利于河穿渠引溉使河流迟贮淤而稍浅水暴至辄溢决【汉张戎说】田虽利而河则病矣唯禹之治水使地上之流得所容畜而河中之水不甚满盈康功田功相为表里此所以为万世永赖者与
　　九泽既陂
　　传曰九州之泽已陂障无决溢矣正义曰往前滥溢今时水定咸作陂以障之使无决溢诗云彼泽之陂毛传云陂泽障也吕氏曰凡治水不出两端川流畎浍转相入以达于海所以使之有所归也或逺而不达则捐数百里之地以为泽所以使之有所容也渭按九州之泽皆已陂障则非特雷夏以下既泽既猪而已
　　周礼泽虞注曰泽水所钟水希曰薮职方注曰大泽曰薮贾公彦云泽虞注水钟曰泽水希曰薮则泽薮别矣今此云大泽曰薮者但泽薮相因亦为一物也周语陂障九泽丰殖九薮韦昭云泽无水曰薮渭按泽薮单举则一有水一无水连称则通为一物更有所谓浸者郑云可以为陂灌溉愚窃谓此义未当泽水亦可灌溉非独浸也扬州泽薮曰具区其川三江其浸五湖葢泽薮之水浅或盈或缩丰殖百物民资其利故太宰职曰薮以富得民浸即后世所谓湖也渟蓄渊深四时不改今太湖自包山以西水极渊深即古之五湖而平望八赤震泽之间水弥漫而甚浅则古之具区也泽浸之别以此云梦泽方八九百里独巴丘湖常满而不涸是亦浸也
　　周礼职方之泽薮曰具区荆曰云瞢豫曰圃田青曰望诸兖曰大野雍曰蒲幽曰貕养冀曰杨纡并曰昭余祁【郑注云凡九州山镇泽薮言曰者以其非一曰其大者耳】尔雅释地之十薮鲁有大野晋有大陆秦有杨陓宋有孟诸楚有云瞢吴越之间有具区齐有海隅燕有昭余祁郑有圃田周有焦护【贾氏职方疏云尔雅泽有十者以周秦同在雍州秦有杨纡周有焦护一州有二故十】吕氏春秋九薮云越之具区楚之云瞢秦之阳华晋之大陆梁之圃田宋之孟诸齐之海隅赵之钜鹿燕之大昭【淮南子曰秦之阳纡燕之昭余】今按九薮二字始见于国语及管子说者以为即九泽而周礼尔雅吕览淮南之所列参错不齐或以州言或以国言各举其大且著者与禹贡不合故释此经者以为兖之雷夏徐之大野扬之彭蠡震泽荆之云梦豫之荥波菏泽孟猪雍之猪野乃九泽也取之经而已足不烦外求此说亦通但无如九山之难于节取耳施博士曰虽有适然可合之数而无必然可信之理则九山九川九泽皆以九州而为言矣【林氏尚书全解引此语】
　　周语太子晋谏灵王曰晋闻古之长民者不堕山不崇薮不防川不窦泽夫山土之聚也薮物之归也川气之导也泽水之钟也夫天地成而聚于髙归物于下疏为川谷以导其气陂唐汚庳以钟其美【唐隄也】是故聚不阤崩而物有所归气不沈滞而亦不散越是以民生有财用而死有所昔共工弃此道也欲壅防百川堕髙堙庳以害天下祸乱并兴共工用灭其在有虞有崇伯鲧播其淫心称遂共工之过尧用殛之于羽山其后伯禹念前之非度厘改制量象物天地共之从孙四岳佐之髙髙下下疏川导滞钟水丰物封崇九山决汨九川陂障九泽丰殖九薮故天无伏阴地无散阳水无沈气火无灾燀皇天嘉之胙以天下【渭】按此论最精川流水故宜疏之以导其滞泽止水故宜钟之以丰百物此天地自然之性圣人治之亦行所无事而已左传云冥之子台骀能业其官宣汾洮障大泽盖自上古以来治水之法如是共鲧易之宜其败也
　　陂亦隄也而实不同川两厓筑隄制其旁溢陂则环泽而隄之此其所以异也陂必有水门以时蓄泄攷之传记夀春芍陂楚相孙叔敖作有五门隋赵轨修之更开三十六门穰县钳卢陂汉南阳太守召信臣作有六石门号为六门陂山隂镜湖防稽太守马臻作筑塘周回三百里疏为二门其北隄石闼二阴沟十九南隄隂沟十四盖皆古法也川水暴至则开髙门受水使水得游荡陂中以分杀其怒川平则仍闭以蓄水遇旱即开下门以溉田利民之事无大于此者故易曰说万物者莫说乎泽贾让言内黄界有泽方数十里环之有隄太守以赋民民起庐舍其中盖自战国开阡陌尽地力即有废泽以为田者其后翟方进坏汝南鸿隙陂而郡人怨之谢灵运求防稽回踵岯崲二湖以为田而太守不许陂之不可废也如此近世逐利而忘害古时潴水之地无尺寸不耕而昧其昔之为陂泽矣就禹贡所载言之荥播塞为平地非人之罪余若大陆雷夏大野震泽菏泽皆失其旧大抵由围田所致而他泽从可知已夫子之论政也曰无见小利见小利则大事不成今废泽以为田而百川决溢人无宁居嵗数不登皆谋国者见小利之害也
　　陆文裕【深】河汾燕间録曰晋水涧行类闽越而悍浊怒号特甚虽步可越处辄起涛头作漰湃源至髙故也夏秋间为害不细以无堰堨之具耳某行三晋诸山间尝欲命縁水之地聚诸乱石仿闽越间作滩自源而下审地髙低以为疎密则晋水皆利也有司既不暇及而晋人简惰亦复不知所事闽谚云水无一防不为利诚然亦由其先有豪杰之士作兴后来因而修举遂成永世之业故某谓闽水之为利者盈科后进晋水之不为利者建瓴而下耳朱文肃【国桢】涌幢小品曰辛丑某南归经磁州徧野皆有水沟深不盈二三寸阔可径尺纵横曲折随地各因其便舆马可跨而过禾黍蔚然异之问舆夫水何自来遥指西山曰此泉源也又问泉那得平流则先任知州刘征国从泉下筑隄障之髙丈许隄髙泉与俱髙因地引而下大约髙一尺可灌十里一州遂为乐土阎百诗尝举此二条以示余曰此即文章家急脉缓受缓脉急受之法也余曰然又因悟谿谷之水由山以注田由田以注川无问南北髙下皆宜缓而不宜急障其泉源则田间无骤盈之水深其沟洫则川中无暴涨之流聚石作滩筑隄为障亦即大禹陂泽之意非独下流捐地以为川水游波之所也
</div>
    <div class="pagination">
<a href="禹贡锥指_page13.html">上一页</a><span>...</span><a href="禹贡锥指_page9.html">9</a><a href="禹贡锥指_page10.html">10</a><a href="禹贡锥指_page11.html">11</a><a href="禹贡锥指_page12.html">12</a><a href="禹贡锥指_page13.html">13</a><span class="current-page">14</span><a href="禹贡锥指_page15.html">15</a><a href="禹贡锥指_page16.html">16</a><a href="禹贡锥指_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
