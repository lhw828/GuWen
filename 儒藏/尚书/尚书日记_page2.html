<!DOCTYPE html>
<html>
 <head>
  <meta charset="utf-8"/>
  <title>
   尚书日记 - 第 2 页/共 11 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   尚书日记 - 第 2 页/共 11 页
  </h1>
  <div class="content">
   尚书日记卷二
&lt;经部,书类,尚书日记&gt;
　　钦定四库全书
　　尚书日记卷三　　　　　明　王樵　撰
　　大禹谟
　　孔氏曰禹称大大其功谟谋也○许氏曰三谟皆陈于帝舜之前乃舜典之别篇禹谟自格汝禹以下舜晚年事以禹王天下故在臯益之前○呉才老谓此书不专为大禹而作此十七字当是后世模放二典为之臯陶谟篇首九字亦类此朱子谓此篇稽古之下犹赞禹徳而后篇便记臯陶之言体亦不类吴説为然
　　曰若稽古大禹至黎民敏徳按圣人之心至诚无息而万物各得其所谨之于人心之危道心之微而达之于水火金木土谷惟修正徳利用厚生惟和者一事而已矣诚之无息于此者所之各得于彼者也一有息焉则四海之大吾心有不贯吾事有不得者矣此大禹所以于文命四敷之日而犹必祗承于帝也而其承于帝之言亦惟曰后克艰厥后臣克艰厥臣而已所谓艰者四海之广生民之众其治乱安危系其心之存主与其行事之得失诚不敢以易视之则必夙夜祗惧各务尽其所当为矣如是则其政事乃能修治而无邪慝下民自然速化于善以应其上政乂民化正见不可不克艰也盖政自君臣出而民则观上而兴者也得于观感风动神速故下个敏字
　　帝曰俞允若兹至为天下君允若兹指克艰二句而言嘉言罔攸伏三句克艰所致也稽于众以下则正克艰之事也舜然禹之言以为信能如此则必有以广延众论悉致羣贤而天下之民咸被其泽无不得其所矣此三者最难也必也稽于众舎己从人忘私顺理如此乃可以尽来天下之言必也不虐无告不废困穷爱民礼士之至如此乃可以惠及万邦而尽致天下之士岂他人可能哉故曰惟帝时克此段非泛语乃尧之实事舜之所亲炙而自得之者也○天下有三脉言路贤路与民情是也此三脉一有不通世道便可忧人君之心一有不至则三者之脉便有所梗而不通防可畏也尧之心常与天下之善言为一故嘉言毕达而无有伏于下者常与天下之贤者为一故贤智毕进而无有遗于野者常与天下之休戚为一故无告毕得以自通而无有蔽盖屈抑而不知者○知人安民禹尝言咸若时惟帝其难之与帝此意同野无遗贤知人也万邦咸宁安民也禹陈克艰是论其理舜荅以此是举其事盖人君所难在此三者而已○稽于众不徇一己之见必尽众人之同也己未善舎之无所系吝人有善从之不待勉强此圣人大公无我之心也人孰不乐告以善哉○舎己从人舜以称尧孟子以称舜且曰善与人同乐取诸人以为善又曰自耕稼陶渔以至为帝无非取于人者又曰闻一善言见一善行若决江河沛然莫之能御也舜之舎己孟子形容之可谓尽矣程子曰舎己从人防为难事己者我之所有虽痛舎之犹惧守己者固而从人者轻也此程子体验亲切之言守己者固而从人者轻盖有贤者而不能免者故非忘私顺理乐善之至不能舎己从人也○用人惟已改过不吝此成汤所以同徳于尧舜也尧舜未易希闻义能徙过则勿惮改者人皆可以为尧舜也○士盖有怀才抱徳而困穷者其端有二一曰难进二曰难合也难进者士之节其去就固不苟也难合者士之道固不肯诎以殉人也苟无遇合之君则终焉而已安能无困穷也苟上无求士之诚则有阶者进困穷者废矣安得野之无遗贤也是以明君在上其求士也盖急于士之求君岩穴之幽山林之深有晦其迹而未为人知者有乐其道而不求人知者吾则必知之举则必先之困穷不废有阶而进者又可知矣此野之所以无遗贤也尧舜岂有困穷之士哉而不废困穷则真尧之心也只以举舜观之可见矣方未师锡之前固已予闻是侧陋之贤尧之知未尝不先也○人而谓之无告者孤逺愚弱有情不能以自通者也人君岂期于虐此等人哉然而四海之广四民之众万情不齐而吾耳目所不及心思所不到有受其不便者焉非予虐之而谁也圣人不泄迩不忘逺虽以天下之大而视之无异于一身是以其于人之疴痒疾痛无有不知而所以抚摩而抑搔之者无有不及斯其所以无虐也无告者得所则无不得其所矣此万邦所以咸宁也○此三言者尧舜之心法也是以舜初即位即询于四岳辟四门明四目达四聪无告不虐困穷不废可知○朱子曰古人云不废困穷不虐无告自非大无道之君孰肯废虐之者然心力用不到那上便是自家废虐之须是圣人方防无一处不到○舜与益皆因后克艰厥后一句而言为君艰难之道舜言人君所难在嘉言尽闻贤才毕进万邦得所此由忘私顺理爱民礼士之至昔尝于尧见之朕徳防克敢不知其艰乎益因赞尧徳之大以勉乎舜谓其全体不息变化不测与天同徳不可名言故天眷命全畀所覆后克如帝兹惟后矣不其艰乎帝当何以匹之哉○孔氏曰益因舜言又美尧也广谓所覆者大运谓所及者逺圣无不通神妙无方文经天地武定祸乱眷顾奄同也言尧有此徳为天所命所以勉舜也○真氏曰广运而与天同徳故能受天之命益之勉舜全在广运二字按真説甚得经防盖舜徳固盛而益犹欲其于无外不息处加意也广运自尧本身上説不涉治化上去中庸曰辟如天地之无不持载无不覆帱辟如四时之错行如日月之代明即广运之意纯亦不已则广运矣惟广也兼备而不可以一名所以时出之也惟运也周流而不可以一居所以悉有之也圣神以其妙于无迹者言之武文以其可见者言之圣神如造化不测武文如春生秋杀○曰广运则不可名言圣神文武自人之所见而名之之辞故传曰大而无外则变化不测变化不测谓圣人之徳无方体不可为象耳非圣变为神文变为武也眷命指付予之重説今尧往而付予之重又在帝矣奄有二句不涉势分説○禹曰惠迪吉从逆凶惟影响孔氏曰迪道也顺道吉从逆凶吉凶之报若影之随形响之应声言不虚愚按此见天人非有二也欲知天人之不二者盍占之吾心气之间心安者气善心不安者气不善心之安不安者理之所在也气之善不善者吉凶之所在也人之作为皆气也善祥凶恶皆气机也形骸曰人通天地一气耳故一念之发人所不知而已所独知之际即通乎天地之气矣吉凶之于善恶不曰如影响而曰惟影响曰如则犹是比也善恶吉凶即是影响之理今夫钟怒而击之则武哀而击之则悲怒与哀在我而声应之惟影响也益曰吁戒哉儆戒无虞至时乃功孔氏曰先吁后戒欲使听者精其言也虞度也戒于无形备慎深秉法守度言有恒淫过也游逸过乐败徳之原无虞所忽故特以为戒一意任贤果于去邪疑则勿行道义所存于心日以广矣○正义曰淫者过度之意逸谓纵体乐谓适心○防失法度罔游于逸罔淫于乐此三事为下五事之本圣贤视之甚重而后人看之甚忽以为益陈戒之道姑然耳舜聪明睿智岂虑其有是而以为戒此由圣学不明未尝实用其力而以言语视之故忽其平常而不知道理正在于平常之内也人心之危道心之微无他只在民之质矣日用饮食处故孟子称禹恶防酒而好善言孔子以出事公卿入事父兄丧事不敢不勉不为酒困尚曰何有于我圣贤只是于人所不可有者真不为而于其所当然者实做而无违缺耳故谓罔失法度防游于逸防淫于乐为舜之所以为舜可也身有身之法度家有家之法度朝廷有朝廷之法度百官府有百官府之法度君为法度之主虑以无虞而有所失故戒以防失虽上智不能无人心如逸乐亦人情之所有但流则为恶耳人易流而圣有节理欲之界限分明也道心常为主而人心听命也陆象山诵此三句而曰至哉真圣人学也○五防三勿皆儆戒之目首三防是君身上当儆戒之事次二勿是用人上当儆戒之事次处事上当儆戒之事终二罔是民心上当儆戒之事○任贤去邪何故无虞时易忽人多以唐德宗之于李郭陆贽卢杞证之固是但彼以中材之君多难则不得已而任用贤者听纳忠言事平则依旧小人易亲若益之戒舜则以圣人当极治之时不可忘戒惧任用禹稷则当常如黎民阻饥洪水为害之时邪如四凶则不可以尧时旧人而过于包容当去之勿疑尔○疑谋勿成百志惟熙疑对熙言人先有妄志而后有妄谋书中熙字例训广无训明者蔡氏光辉明白贴无所蔽惑非贴熙字也广之对疑何也岐于理则疑合于理则广理如周行坦坦平平何处不通人起妄念乃蔽而不见四边疑谋之所以用也中实不安而自诡于可成始而疑中而决以之而生事取败者多矣昔梁武帝欲纳侯景意犹未决尝独言我国家如金瓯无一伤缺今忽受景地讵是事宜脱致纷纭悔之何及予谓此正所谓疑谋也武帝不胜贪心又惑于朱异之佞词而行之遂致台城之祸○干百姓之誉咈百姓之欲二句意实相对葢戒其干誉则或至咈民戒其咈民则或至干誉要紧在道欲二字左传曰以欲从人则可以人从欲鲜济以欲从人非克己爱民之君不能也然当视乎理之所在苟不主乎理而主于从人则鲜有不至于违道干誉者矣日月之行则有冬有夏王者防违道以干誉之气象也咈百姓以从己之欲此欲字只可作愿欲之欲非货色游畋之欲也夫君欲之而百姓皆不欲人情未顺即是义理未安处若义理所安则洪范所谓汝从卿士从筮从而庶民逆不害于吉盖从理即非咈百姓也蔡传道义之正民心之公八字要玩味道义之正即民心之公顺道义之正即合民心之公矣如此则虽顺民而不得谓之干誉虽独断而不得谓之咈民如盘庚迁殷所咈者安土重迁之私情而所不咈者审于利害之公心也使盘庚重咈世家大族之心而不迁则为违道以干誉矣○传中谓八者亦有次第非推出言外之意盖平铺出来中间道理血脉自成次第凡圣贤之言类如此如论语道千乘之国五者相因亦此类也然此非谓只能守法度不纵逸乐则人之贤否坐判而自能任之勿贰去之不疑也如此又何用厯厯戒之正谓若不守法度而纵逸乐则莫知贤否之所在盖身不守法度则必忌法度之士身既纵逸乐则必悦阿意之人如齐桓公多欲之君也管仲死而竪貂易牙开方进安望其任贤勿贰去邪勿疑管仲之器所以为小者无正已格君之道而幸合以求功也故戒以彼而后可戒以此言之序也然周成王亦法度之君矣管叔流言而疑周公则勿贰勿疑一事一戒又岂可缺哉故太甲已不败度而伊尹犹戒以任贤惟一成王已敬作所而周公犹戒以防用憸人图任三宅罔有间之盖为此也余放此○无怠无荒谓存于心见于事皆不忘乎所儆戒之八事也周礼大行人云九州之外谓之蕃国世一见谓其父死子继及嗣王即位皆来朝○按祗承克艰正儆戒无虞之心也惠迪从逆正所当儆戒之事也益因而推广之言防者五勿者三知所儆戒是为克艰是为惠迪不然是为从逆而凶矣无虞可常保乎君心之敬肆闗四海之治忽此其所以艰也益推禹之意禹又广益之意徳惟善政政在养民六府三事即养民之政俾勿壊即儆戒之心也欲帝加意于府事之修和因其已然而知所保防其未然而知所戒亦不出于益之意而广之也○自后克艰厥后至万世永赖时乃功七节是一时説话舜因禹言克艰遂指三者之艰而归时克于尧益遂陈尧徳合天而受命以归勉于舜禹因言天之吉凶应如影响所以申益之説也益又因禹之意而发儆戒无虞一段葢失法度也游于逸也淫于乐也任贤而贰也去邪而疑也疑谋而用也违道以干百姓之誉也咈百姓以从己之欲也无虞不知儆戒而怠荒焉从逆之凶可畏也夫逆之从与不从在一念之止与不止而已矣防失法度也防游于逸也防淫于乐也任贤勿贰也去邪勿疑也疑谋勿成也防违道以干百姓之誉也防咈百姓以从己之欲也无怠无荒无虞知儆戒如此四夷且来王矣惠迪之吉可见也益之言如此而禹又申明其实以为君之徳不徒戒谨恐惧修之于己独善而已在善政以养其民饬叙九功又有以激励劝相保其成功于不坏此君徳见于行事之实也禹之言如此舜因美禹已然之功而实寓望其助于无穷之意盖事之成坏常相因而吉凶常相倚伏故无虞之日正儆戒之时也为君臣者恶可以不艰哉○水火金木土谷惟修以下正承政在养民而言养民之政有六府焉惟修则有以为养民之本有三事焉惟和则有以尽养民之事合六府与三事是谓九功惟修和而叙焉则民享九叙惟乐生而歌焉斯为养民之成矣然怠心或生则成功易坏故又欲其戒之用休董之用威劝之以九歌俾勿坏也俾勿坏然后徳惟善政政在养民之责为有终而克艰儆戒之心为克尽也○禹之心盖不自以为己修已和故陈其道之当然者始终本末具如此耳据下节六府三事允治万世永赖时乃功则修和是已然事然在舜归其功则可在禹陈其功则不可也【时説惟歌以上为叙致治之功已然事也即是无虞下详保治之意未然事也即是儆戒似非语意】○六府不可一日不修一日不修则坏矣故水土已平而舜犹濬川禹犹尽力乎沟洫岂可谓一无事乎戒之用休以下又是劳民劝相之事非修和皆是叙既往而禹之意只重在戒之以下也○此六府与洪范之五行皆以质言而此又以其相克之次言之所以必言其相克之次者五行以相克为用也如隄防灌溉乃土水相制之用也烹饪藏泄乃水火相济之用也水火不可同处而能使相合为用而不相害火之用唯燔与烹易曰以木巽火烹饪也火之命藏于木古之人鑚木取火庄子曰木与木相摩则然是又木火相克之用也金与火相守则流洪范曰金曰从革圣人因其从革之性镕之而流制以为五兵田器诸物之用是金火相克之用也木曰曲直圣人因其曲直之性度以规矩方圎以成宫室器用非斧斤不克是金木相克之用也斵木为耜揉木为未一耦之伐广尺深尺是木土相克之用也○按周礼遂人治野夫间有遂之类稻人掌稼下地以潴蓄水之类匠人为沟洫广尺深尺谓之之类凡皆所以修水政也四时变国火季春秋出纳火以木铎修火禁凡国失火野焚莱则有罸凡皆所以修火政也卝人掌金玉锡石之地而为之厉禁以守之以时取之巡其禁令攻金之工筑氏执下齐冶氏执上齐鳬氏为声防氏为量之类凡皆所以修金政也山虞掌山林之政令物为之厉而为之守禁仲冬斩阳木仲夏斩阴木令万民时斩材有期日凡所以修木政也大司空以土防之法辨五地之物生以土宜之法辨十有二壤之物而知其种以教稼穯树艺载师掌任土之法廪人掌九谷之数以岁之上下数邦用以知足否以诏国用凡万民之食食者人四鬴上也人三鬴中也人二鬴下也若食不能人二鬴则令邦移民就谷诏王杀邦用凡皆所以修土谷之政也○生养之本水火为急谷为大故居其始终焉孔子曰民之于仁也甚于水火言切也水火所以居六府之首也孟子曰圣人治天下使有菽粟如水火言多也谷所以配五行而为六也○六府庶事之所由出故禹平水土六府孔修然后庶土交正底慎财赋咸则三壤成赋中邦即利用厚生之事也祗台徳先不距朕行即正徳之事也然所以必另列而为三事者六府天地自然之利圣人因而修之而已三事则圣人所以尽裁成辅相之道以左右民者也观鲧汨陈其五行而伦攸斁岂非六府不治而三事乖宜之明戒乎人非天不因生五谷以食之桑麻以衣之天者既遂然后有正徳之事焉有利用之事焉有厚生之事焉正徳者教以人伦禁民为非也利用者工作什器商通货财也厚生者衣帛食肉不饥不寒也六府天也三事人也天人相须以成功化功化虽一而天人所为各自有分夫惟各自有分也则六之与三安得而不别知其相须以成也则六之与三安得而不合乎○孟子论王道首曰不违农时谷不可胜食也数罟不入洿池鱼鳖不可胜食也斧斤以时入山林材木不可胜用也以此为王道之始盖为治之初法制未备且因天地自然之利而撙节爱养之此亦修六府之意也继曰五亩之宅树之以桑五十者可以衣帛矣鸡豚狗彘之畜无失其时七十者可以食肉矣百亩之田勿夺其时数口之家可以无饥矣谨庠序之教申之以孝弟之义颁白者不负戴于道路矣此制田里教树畜以厚其生利其用立学校明礼义以正其徳三事备矣五百庠序之制所谓法制之详也老防有等颁白不提挈所谓品节之详也于天下匹夫匹妇无不各为之所如己呞而衣之提耳而教之极财成辅相之道以左右民唐虞九功之叙亦不过如此而已○民禀五气以生资五材以养而具五常以为性圣人为之修六府以厚其生利其用明五常之教以正其徳而复其性洪范九畴盖出于此○徳不正而生厚用利是备水火金木土谷之养以厚奉苑囿而繁殖禽兽也故正徳为三事之首○书中惟字有数义有惟独之惟惟服食器用之类是也有思惟之惟惟其始之类是也有起语之惟惟天阴隲下民惟嗣王不惠于阿衡之类是也惟元祀十有二月朔惟十有三祀惟十有三年春惟字用之策书年月之首此类尤多又有是惟之惟济河惟兖州之类是也又如厥土惟涂泥厥草惟繇厥木惟条厥贡惟金三品此等类于是惟之义稍近而又微不同此数项犹可以意防惟此经惟修惟和惟叙惟歌与上徳惟善政五惟字不应有二义蔡传解徳惟善政云徳非徒善而已惟当有以善其政此虽非以当字训惟而以当字贴惟字之下则为当然之义明矣窃谓此等惟字当另作一义凡事理当然古人例用惟字但修和有工夫惟歌是自然耳○戒之用休以下皆有事实如攷其徳行道艺而劝之纠其过恶而戒之三让而罸三罸而士加明刑耻诸嘉石役诸司空之类否则不见圣人作用人将谓戒董止是几句空言如苏威之五教矣○苏氏谓九歌若豳风之类○正义曰九叙皆可歌乐乃为善政之验所谓和乐兴而颂声作也文七年左传晋郤缺言于赵宣子引此一经乃言九功之徳皆可歌也皆可歌者若水能灌溉火能烹饪金能断割木能兴作土能生殖谷能养育古之歌咏各述其功三事亦然○地平而天自成是一串意地平内有工夫天成无工夫六府三事允治又本平成而言此舜以九功之叙归功于禹之治水处也万世永赖大其功非一世之功也正应其俾勿坏之意时乃功意言非汝弗克致此则相与保之俾其勿坏亦正有赖于汝也禹责难于君而帝求助于禹圣世君臣之心见矣○成坏相因治忽在心无以保之则坏矣禹不以平成自满而先为勿坏之忧保之之意深矣帝不以俾勿坏为己能而归美其永赖之绩其欲相与保之之意不更见于言外哉○吕氏曰虽厯万世之逺不能外天地以有生不能外府事以为治是禹之功与天地相终始也
　　禹谟止此下记禅摄及征苖之事禹谟中有益而篇名大禹谟以禹为主也臯谟中有禹而篇名臯陶谟以臯陶为主也
　　帝曰格汝禹至不怠总朕师此命禹以摄位之事○舜居摄盖尧在而舜不敢遽践其位亦自是事理宜然不然便涉二天子之嫌此尧所以亦听之而不复强也自是遂为故事故舜命禹止曰总朕师而禹受命止率百官若帝之初而已舜倦勤初付禹以天下曰总朕师师曰朕师己未释位之辞也舜初即位命相曰有能奋庸熙帝之载载曰帝载未敢遽身当天下之辞也
　　禹曰朕徳防克民不依至惟帝念功当时禹地平天成之功万世永赖而禹乃盛推臯陶之功以为己所不及者盖禹臯陶心一道同孟子尝言若禹臯陶则见而知之心法之传精微之懿臯陶之得诸躬者禹之所独也然推其道徳而不考诸功则无验故言其迈种乎徳栽培之深厚沛然如雨露之降民被其泽而怀之此其功众之所共见也惟帝念功则见其不可易矣禹自以勤事之劳不若臯陶道化之厚至诚推先而不自知其徳业之盛真圣人之心也迈种必有事实据常人之见则臯陶一刑官耳纵使悉聪明尽忠爱人人当其罪亦尽刑官之一职耳迈种徳于何处乎此殊不知张释之之无寃民且足以称贤而况臯陶以圣人为之乎其聪明所加皆至诚所动其忠爱所着皆道化所存民日迁善而不知谁之为之者康诰言以徳用罸不用罸而用徳在臯陶可知矣○好生者帝之徳也育之久洽于民而民无不化以帝之心为心者臯陶之徳也迈种之久降于民而民无不怀○念兹在兹四句义本难晓旧説皆迂晦惟蔡氏之解防为明确盖禹欲帝念臯陶之功因言得人如臯陶之不可易以为使念之固在此人舎之而复有可念之人焉名言固在此人允出而复有可言之人焉则未见斯人之不可易也今也念之则有臯陶而已舎之则有臯陶而已名言则有臯陶而已允出则有臯陶而已是反覆思之卒无有易于臯陶者也故又曰惟帝念功三念字一也皆自帝而言○徳即功功即徳徳之化民即功也○禹之功脱民于昏垫以全其生臯陶之功使民复其所受之中以全其所以生也○非舜禹不能表臯陶之功
　　禹让臯陶不及稷契【据使宅百揆让于稷契暨臯陶】史言稷契皆帝喾子虽未可信要之稷契尧之旧臣其任用在舜未征庸之先于时必已不在矣三谟惟有禹益臯陶荅问之言而无稷稷先亡可见也
　　帝曰臯陶惟兹臣庶至时乃功懋哉帝不听禹之让而称臯陶之功以劝勉之盖时禹臯陶同在帝前也言惟此臣庶无或有干犯我之政令者以尔为士师之官能明于五刑使轻重适当以辅五常之教而期我以至于治刑而实期于无刑故民亦皆能协于中道初无有过不及之差则刑果无所施矣凡此皆汝之功也大抵三纲五常天理民之大节而治道之本根也故圣人之治为之教以明之为之刑以弼之是其义刑义杀虽或至于伤民之肌肤残民之躯命然刑一人而天下之人耸然不敢肆意于为恶则是乃所以正直辅翼而若其有常之性也是则所谓弼教者也有违教而后有明刑刑之明欲其无违教而已教行而刑安用之才曰弼教则知非常用之器而要以无刑可明始为尽职故曰刑期于无刑○林氏曰圣人制刑非期于刑杀人凡以辅吾教之不及而已出教则入刑出刑则入教使民趋教而刑为无用此圣人之本心也臯陶体此意而行之使天下知有之教而不知有臯陶之刑盖百官以无旷为能惟士不然必使民皆不犯官若虚设始为能其官也○象刑节惟説到钦哉钦哉惟刑之恤哉命作士惟説到惟明克允此称臯陶之徳故于明刑之中又见其弼教之实刑期无刑实臯陶之心非帝舜孰能知之非帝舜孰能言之○按法者人臣之所守故在臯陶则曰明刑在帝则曰好生然臯陶之刑主于弼教期于无刑则未尝不归于好生也○民协于中弼教者于是乎有徳于民之中矣此所以为迈种徳也与○帝徳罔愆至不犯于有司订传极融彻盖纯朱子之笔也义理文章之妙无以加矣诵之其快于心如濯江汉而暴秋阳也○帝徳无所过皆中也简寛以下忠厚仁恕无非所以为中○临下两句相对易置一字不得居上临下其体自当简统御万众其道自当寛○朱子曰观臯陶所言帝徳罔愆以下一节便是圣人之心涵育发生真与天地同徳而物或自逆于理以干天诛则夫轻重取舎之间亦自有决然不易之理其宥过非私恩其刑故非私怒罪疑而轻非姑息功疑而重非过予如天地四时之运寒凉肃杀常居其半而涵养发生之心未始不流行乎其间此所以好生之徳洽于民心而自不犯于有司非既抵罪而复纵舎之也夫既不能止民之恶而又为轻刑以诱之使得以肆其凶暴于人而无所忌则不惟彼见暴者无以自伸而奸民之犯于有司者且将日以益众亦非圣人匡直辅翼使民迁善逺罪之意也○又曰罪之疑者从轻功之疑者从重所谓疑者非法令之所能决则罪从轻而功从重惟此一条为然耳非谓凡罪皆可以从轻而凡功皆可以从重也○陆氏曰与其杀不辜宁失不经谓罪疑者也使其不经甚明而无疑则天讨所不容释岂可失也○程子曰书称尧舜不曰刑必当罪赏必当功而曰罪疑惟轻功疑惟重与其杀不辜宁失不经异乎后世刻核之论矣○与其杀不辜宁失不经盖设辞以形容好生之徳圣人固无杀不辜之事亦无不经之事此特言圣人之心与其杀之而陷于非辜宁不杀之而失于轻纵对杀不辜而言则其心如此而卒亦未尝有所轻纵也汉人曰罪疑者予民○八言皆人心之同天理之公也圣人便都辏合这个天则○赏罸因其人之功罪耳圣人何心哉一赏一罸犹春生秋杀而春秋传乃谓劝赏而畏刑又虑赏僣则或及淫人刑滥则或及善人而谓宁僣母滥此盖闻虞书之言而失其意者从重谓夫赏之疑者耳不疑则当重而重当轻而轻不当赏而不赏皆不可一毫僣差何从厚之可言哉今以刑滥或及善人而谓宁僣母滥圣人无是也赏刑君之柄与天下共之大公之道何劝赏畏刑之有○帝则曰罔干予正臯陶明刑之功臯陶则曰不犯有司帝徳好生之效○帝之徳至难名也而臯陶以罔愆蔽之今之言举事无失者必以为精明之极而帝乃首以寛简得之不言其赏当功罸当罪不杀无辜不失有罪而言其赏之世延罸之弗及嗣刑故宥过与夫刑赏之疑者宁屈法以申恩而总之曰好生之徳然则帝之所得者仁而已虞书未尝言及仁而好生一言已尽仁之妙矣○魏太常曰咎繇为古今刑官第一今不能知其详矣大抵其学以天为主而好生一言真天心也
　　帝曰俾予从欲以治至惟乃之休臯陶之刑所以弼敎故此言其用刑之效能使民劝勉愧耻迁善逺罪契之教化四达不悖如风鼓动莫不靡然弼教之功于是为大矣据常言政刑能使民逺罪而已四方风动徳礼之效宜若非刑官所及而今以归于臯陶者盖契以身立教而臯陶以徳用刑故其感化之功相济之美有如此而不可以刑官之常效言也传云申言重叹美者从欲以治即期予于治也四方风动即民协于中也惟乃之休是重叹美之而明刑弼教刑期无刑之意又在俾予之前俾予者正以此也
　　帝曰来禹降水儆予至汝终陟元后降孟子作洚古字通用洚水者洪水也常人以为气数之适然圣人以为人事之未尽故灾自尧时而曰儆予以身任之也成允成功指治水言行如其言曰成允事就其绪曰成功唐虞之时敷奏以言明试以功舜之徴庸禹之治水皆尝若是故尧贤舜曰询事考言乃言底可绩舜贤禹曰成允成功其事一也禹思天下有溺者由已溺之也八年于外三过其门而不入克勤于邦也可知后之述者犹曰禹不贵尺璧而惜寸阴其于家也菲饮食恶衣服卑宫室克俭可知盖忧勤惕励之心其检身约已自有常度而不至于侈肆非如墨翟晏婴之所谓也恶防酒好善言有天下而不与亦是心也舜罔失法度罔游于逸防淫于乐亦是心也假借也满假谓志满而自假借也圣人之至诚常见所不足何由满假吉人为善惟日不足何得而满假再言惟汝贤所以厯见其贤也自贤曰矜自功曰伐圣贤所为尽已而已何矜伐之有人才立已即有物我不矜不伐无我也何与争之有懋与楙同盛也鼂错传曰夏以长楙丕大绩功也楙乃徳者禹有是徳而我以为盛大嘉乃丕绩者禹有是功而我以为嘉美也厯数者帝王相继之次第犹岁时气节之先后也尧之曰在舜舜之曰在禹亦曰以其功徳知之耳非有他术也言之以见其不可辞是时方使居摄未即天位故以终陟言也天子称元后以有国皆后而天子都为之长也
　　人心惟危至允执厥中中庸序曰盖自上古圣神继天立极而道统之传有自来矣其见于经则允执厥中者尧之所以授舜也人心惟危道心惟微惟精惟一允执厥中者舜之所以授禹也尧之一言至矣尽矣而舜复益之以三言者则所以明夫尧之一言必如是而后可庶几也盖尝论之心之虚灵知觉一而已矣而以为有人心道心之异者则以其或生于形气之私【真氏曰私犹言我之所独耳今人言私亲私恩之类非恶也如六经中遂及我私言私其豵此类以恶言可乎】或原于性命之正而所以为知觉者不同是以或危殆而不安或微妙而难见耳然人莫不有是形故虽上智不能无人心亦莫不有是性故虽下愚不能无道心二者杂于方寸之间而不知所以治之则危者愈危微者愈微而天理之公卒无以胜夫人欲之私矣精则察夫二者之间而不杂也一则守其本心之正而不离也从事于斯无少间断必使道心常为一身之主而人心毎听命焉则危者安微者着而动静云为自无过不及之差矣○按十六字中庸序发明甚畅此后于推本相传之意尤极反覆○尧舜传心在十六字孔子传尧舜之心在大学论语中庸而中庸又多其微言朱子谓子思子忧道学之失其传不得已而笔之书可谓深见作者之心矣序既尽其大意而语录数条发明此经亦极明尽今并录于左学者宜深玩之○朱子曰尧舜以来未有议论时先有此言圣人心法无以易此学者只是学此理孟子以后失其传亦只是失此○问如此则人心纯为不善矣乎曰非也但谓之人心则有口鼻耳目之欲易为物诱所以谓之惟危圣人亦未尝无人心其好恶皆与人同各当其则是所谓道心也○人受天地之中以生道心合下先得但有此形气道心便隔了一重所以释氏常説父母未生前一着便厌弃人心欲并去之殊不知道心即在这里○问向来专以人可以有道心而不可以有人心今方知其不然曰人心出于形气如何去得然性命之理不明而专为形气所使则流于人欲矣如其达性命之理则虽人心之用而无非道心人心是此身有知觉有嗜欲者感于物而动此岂能无但为物诱而至于防溺则为害尔故圣人以为人心有知觉嗜欲无所主宰则流而忘返不可据以为安故曰危道心则是义理之心可以为人心主宰而人心据之为准者也且以饮食言之凡饥渇而欲饮食者人心也欲必有义理存焉有可以食有不可以食如子路食于孔悝之类与夫嗟来之食此皆不可食者也又如父之慈其子子之孝其父人亦能之此道心之正也苟父一虐其子则子必狠然以悖其父此人心之所以危也惟舜则不然虽其父欲杀之而舜之孝未尝替此道心也故当使人心每听道心之区处方可然此道心却杂出于人心之间微而难见故必精之一之而后中可执○圣人全是道心主宰故其人心自是不危○道心惟微者难明有时发见防子便自家见得有时又不见了○问如何是惟微曰是道心略瞥见些子便失了底意思○问道心惟微曰义理精微难见且如利害防易见是粗底然鸟兽已有不知之者○舜以始初所得于尧之训戒并平日所尝用力于尧之训戒而自得之者尽以授禹○愚按尧舜传心子思子发其微防于中庸首章舎中庸以説经未有不差者也喜怒哀乐情也人心也其未发则性也道心也发而皆中节情之正也道心也谨独所以审其防而判其一念于天理人欲之间正所谓惟精也精不容贰守之勿贰所谓惟一也戒慎乎其所不睹恐惧乎其所不闻一之至也一贯初终精在中间无念之前无起也则一而已矣无差之际无间也则一而已矣一者道心之守也养吾一省察其间吾一者尔○道心则中而已矣所谓天命之谓性也过与不及皆物欲所生非天之命皆失道也故圣人之学使人知人心之危其过不及之流无所不至常戒谨恐惧而慎其独天理人欲之际常判然而吾心之所发常一于天理而不杂于人欲则人心不危而道心不微人心不危则人心之发皆道心也道心不微则益得以为人心之主如是则动静云为岂不信能执其中而无所失乎中而曰执执而曰允执以见非精一之至而有定力则拟议之间忽不自知其堕于过不及之归矣○释氏以空为性以身为幻故以理为障以起念为尘是无人心亦无道心近之论学者曰心一而已人心者人欲之私也当去之而纯乎道心以朱子道心为主而人心听命之説为非又曰道心者寂然不动无声无臭故微此盖老佛之绪余未生前本来面目本无一物之遗意差之毫厘缪以千里不可以不察夫惟皇上帝降衷于下民若有恒性天叙有典天秩有礼曰降曰有岂可谓空乎以义制事以礼制心岂非道心为主而人心听命乎岂可谓商书之言亦非乎释氏不识帝降之衷甚至谓欲因爱生命因欲有世界一切种性卵生胎生湿生化生皆因淫欲而正性命其不知天命而无忌惮如此而人犹有惑之者亦愚矣哉○罗文庄公谓程门有凡言心者皆指已发之説朱子既辩其非至解人心道心又以知觉言心是犹有此意按知觉不专于已发不曰思虑未萌而知觉不昧乎又曰静中须有物始得非知觉而何知觉者心之所以为心而全体无不在是者也其与程门弟子之误指岂可同哉又谓道心是未发人心是已发此尤不妥发而皆中节孰非道心道心非专于未发也发而皆中节何危之有人心不可以寂感对道心而名也圣经渊微无所不尽子思子发明之昭如日月朱子得其防曰其曰天命率性则道心之谓也可见道心一言性命之理性情之徳皆尽之矣喜怒哀乐吾儒谓之未发而佛老谓之本无执此以观不同可见淫辞邪説亦可以不为所惑矣吾故曰舎中庸以説经未有不差者也○无稽之言勿聴弗询之谋勿庸此帝好问执两端而用其中之心法也古者帝王听政使公卿大夫至于列士庶人之贱瞽史之微莫不得以自达有见者陈其言有谋者献其谋而天子执一中以裁酌焉言之考于古谋之咨于众者必事理之当人心之公也合天下之见成天下之务圣人所以不难于舎己不吝于从人也若言不考于古则为一人之私言谋不咨于众则为不可成之疑谋公听并览之中有裁揆临制之本焉岂可得而误听误用哉言不误聼谋不误用安往而不允执其中乎上文十六言者本也有其本乃可以资于外此十二言者听览之要也得其要益有以资于内故曰内外相资而治道备矣盖惟能谨之于人心之危道心之微则志气清明义理昭著而于言之当否事之是非自有以判其防微絶其蔽惑然圣人不以率自中而遂专决独断必尽众人之同虽曰乐取人而无稽弗询必严勿听勿庸之戒此所以为圣人之心也○后之人君得真儒讲圣学罔失法度罔游于逸罔淫于乐欲寡心清然后所谓精一执中者可得而语也亲大臣勤政事辟四门明四目达四聪嘉言罔攸伏鳏寡无盖然后所谓无稽勿听弗询勿庸者可得而言也此事之序也法尧舜者不出此三条而已
　　可爱非君至朕言不再孔氏曰民以君为命故可爱君失道民叛之故可畏言众戴君以自存君恃众以守国相须而立○正义曰百姓无主不散则乱故民以君为命君尊民畏之嫌其不爱故言爱也民贱君忽之嫌其不畏故言畏也○敬修其可愿此可爱之实民受天地之中以生中也者人心之所同然也自我先得之则民之秉好是懿徳而吾之所为莫非可愿矣可愿非敬修不得若不修其可愿而徒恃其可爱使有不善生于心害于政则可畏者至矣故曰四海困穷天禄永终○人之交嘉合则为好衅争则为戎故以相对而言出好者口兴戎者口言不可不慎也
　　禹曰枚卜功臣至帝曰母惟汝谐王氏曰木干曰枚枝曰条故数物曰枚数事曰条枚卜人人而卜之也○朱子曰舜所谓朕志先定询谋佥同鬼神其依筮协从便是自家所见已决而卜亦不过如此故曰卜不习吉○又曰其犹将也言虽未卜而吾志已是先定询谋已是佥同鬼神亦必将依之筮亦必须协从之所以谓卜不习吉者盖习重也这个道理已是断然见得如此必是吉了便自不用卜若卜则是重矣
　　正月朔旦受命于神宗率百官若帝之初神宗为尧不必引证祭法其理自断然不易三圣以天下相传道德心法相继祀以为宗以天下之大义君师万世之大统也舜既宗尧禹必宗舜祭法之言不足据○舜受尧禅受终于文祖禹受舜禅受命于神宗受天下于人必受命于其所从受者示君师万世之大统以天下之大义相承而非一人之事也率百官即所谓总朕师也一如帝初摄故事○文祖神宗其祖有功宗有徳之所自始与汤称烈祖太甲为太宗太戊为中宗武丁为髙宗即文祖神宗之意也谥法虽起于周然曰文曰神已肇其端矣
　　帝曰咨禹惟时有苗弗率至七旬有苖格此上古征伐见于经之始一乃心力一语简而深逺凡诸誓有节制有勑戒不能出此二语也夫以禹董师益为佐合羣后济济之众而心力不一犹不可以成功况其他乎○禹之徂征也不必直捣其穴也奉辞以临之起其悔悟耳苖之逆命不必发兵拒守也不从辞命未知悔悟耳然非舜禹徳有未至与志或自满也而益云然者古者圣贤行有不得皆反求诸己大率如此益言凡三致意谓天道之逺而徳可动瞽瞍之顽而孝可若神明之幽而诚可感苖亦人耳岂有徳之盛诚之至而不可动者当不烦兵而自服也夫以帝之事父岂有不至而不得于父则亦惟负罪引慝起敬起孝而已此一段分明説至诚无不感动帝初年亦只是此心以瞽瞍至尊而至难事者尚且感化但不可将瞽瞍与苖比説故又进一步説此至诚之效虽感于神明亦由此道而况有苖乎脱了瞽瞍便接上苖去○方六师之临也苖知罪之在已而不自容圣徳虽如天而不暇思也譬之援弓而向禽鸟之居彼之惊飞而逺去固其情也及因益赞而班师置苖之罪圣心若曰是吾徳之未至而已益思所阙史臣原其心而曰诞敷文徳诞敷者如天之荡荡有时雷雨交作百物振拂及雨止云罢而益见其清明圣人之至诚遇行有不得处自反诚切真自见有动心忍性増益所不能处故谓之诞敷心亦尽事亦尽也苖遂来格徳动諴感谦益岂不信哉○孔氏曰諴和也至和感神况有苖乎言易感订传云诚感物曰諴此朱子以注意未尽而订定之辞朱子精矣不可漫读过周书諴小民亦当从此训○瞽瞍之瞍朱子曰瞍长老之称朱子是注疏非○天为至逺而徳可动是徳之所感无逺弗届也○阴阳之理满则不能复进故招损谦则足以有加故受益满损谦益不但日月阴阳凡人事一一皆然皆天道也○日中则昃月盈则亏满则不可以复进也江海处下众流归之○正义曰禹还不请者春秋襄十九年晋士匄帅师侵齐闻齐侯卒乃还公羊传曰大夫以君命出进退在大夫是言进退由将不须请也或可当时请帝乃还文不具耳○初苖顽不即工禹欲帝念哉意在于徳化也帝以刑未可废方以顽者付之士师及威以象刑而犹不服乃始徂征而分北行焉夫禹戒念哉于先益赞班师于后而中间象刑之施徂征之命乃出帝之意帝岂欲以威服人者哉天讨有罪五刑五用遏恶扬善顺天休命实时宜也及其犹逆命也自他人视之则见其愈顽而遂其威讨奚向不克而帝乃反躬罢武文徳是敷于是见舜之徳如天地之广大如寒暑之敛舒物不能出其造化之中也师临以威之苖已知惧悔机已动但未敢即来耳及班师敷徳而彼自来人知其为徳化所感然不可谓师临无助也有武之神动物之改而已而杀之事实未尝试此所以为唐虞征伐之师也夫帝欲威顽谗而禹不以为然禹欲念苖顽而帝以刑不可废帝命禹徂征而益以为满乃招损不如谦之受益益欲还兵修徳而禹拜昌言帝敷文徳从如转圜此见圣世君臣相与之至禹益真所谓其弼直无面从而帝舜真所谓舎已从人者也皆盛徳之至万世之法也
　　此篇亦载事亦记言与二典相类盖三圣相授受乃隆古一大事此三篇盖以备三圣之事也臯陶益稷则专记言而已然臯陶谟连益稷篇首乃一时之言而夔曰二节帝庸作歌一节不知何时之言史臣附记于问荅之终大抵典谟皆记唐虞之大事大训其分篇者以简袠重大而分因各为之名以识其端耳血脉实相连文势自相接初未尝预分体制如后史纪传之为也○二典本只一篇至陟方乃死记二帝之事终矣禹谟乃别更端记禹之言与受禅之事自禹谟之未接臯陶曰允迪厥徳自臯陶曰予未有知思日赞赞襄哉接益稷帝曰来禹汝亦昌言盖记其平时相问荅之言三谟本一书而分为三篇凡伏生所合皆不妄后人但知典谟备三圣之事遂以后世纪传视之见尧典之首有曰若稽古之语遂截中半为舜典而加以二十八字又见禹谟之首亦有曰若稽古之语因遂及于臯陶亦加以此四字语意不伦粲如白黑盖不难见也○禹谟一篇上接二典下统二谟义理大传心之要在焉孟子曰若禹臯陶则见而知之所见而知者此而已后世以刑知臯陶以谟知臯陶而不知臯陶之徳与功稷契之流禹之亚也亦于此篇见之六府三事洪范之原也在天惟五行在人惟五事此六府三事之本也润下者水也炎上者火也曲直者木从革者金惟稼穯非土也故曰土爰稼穑以其体异故也此六府土谷之所以并列也五事即正徳之实人君建极以先之三徳以行之五纪八政以先后之稽疑庶征以考验之五福六极以劝惩之无非以为此而已八政曰厚生则又以厚生兼三事矣就八政而以三事分之则食货厚生也司空利用也司徒之教司宼之刑祀宾以为礼师旅以禁暴皆正徳也皇极之敷言亦劝以九歌之遗意与向用五福戒之用休也威用六极董之用威也九功惟叙即九畴所叙也洪范之原于禹谟人无能知之者知之无能言之者禹发其自得之学初陈于帝后叙为畴箕子传之以授武王鸣呼至矣微哉










　　尚书日记巻三
　　钦定四库全书
　　尚书日记卷四　　　　　　眀　王樵　撰臯陶谟
　　孔氏曰臯陶为帝舜谋正义曰孔以此篇惟与禹言嫌其不对帝舜故言爲帝舜谋
　　曰若稽古臯陶至禹拜昌言曰俞先儒以允廸二句为赞臯陶之辞故谓禹曰俞上当有阙文今若去曰若稽古四字直自臯陶曰发端则文势相接无阙文也此篇发端臯陶曰与益稷发端帝曰正同○林氏曰此篇首尾皆与禹言其实陈于舜前史记曰帝舜朝禹臯陶相与语帝前是也迪啓迪之迪言臣欲允诚以啓迪君徳则谟必贵明弼必贵谐不明则不能开陈不谐则秖以抵牾臯陶欲与禹以此事舜也孔氏曰迪蹈也蔡从孔训然林说亦不可废○按人君能信蹈其德则明足以烛理虗足以受善故臣之所谟者无不明所弼者无不谐谟主开陈弼主匡谏明见察而谐不忤也唐太宗之聪明非允迪也从谏非诚心也故忠言有时而不见察直言有时而反取忤○臯陶将矢厥谟而以为其本在君有廸徳之君则有纳忠之臣不患臣言之不尽而患无受之之地也○慎厥脩身以下臯陶所以答其详也言慎其身脩而思永则德为信蹈如此则九族惇叙庻明励翼此言虽约然天下之平不出此道而已葢天下国家之本在身是以脩不可以不慎而思不可以不永如汉文帝清心恭俭亦庶几知脩其身矣而学以寡过为足民以休息为期是不思永也无慎独正心之功是慎脩之未至也身脩思永者无他脩已以安百姓笃恭而天下平其功始于知逺之近知风之自知微之显内省不疚无恶于志而其极至于至诚无息不息则乆乆则徴徴则悠逺博厚高明悠乆足以配天地而覆载成物古之君子慎厥身修则知其分内如此思安得而不求哉○文帝庶几无言行之失然不免为浅近之谋也○无言行之失究其极非圣人不能也言行安从出哉慎独则无言行之失矣○慎厥身脩思永则允廸厥德矣庶明励翼则谟明弼谐矣此即中庸脩身则道立尊贤则不惑之意廸徳非道立而何谟明非不惑而何惇叙九族即中庸之亲亲也臯陶意以天下国家之本在身脩身则有以齐其家故九族惇叙能脩身齐家则有以劝贤而乐为吾辅故庶明励翼谟之所以无不明弼之所以无不谐者此也此言虽约然天下之平不出此道而已○惇叙九族齐家以身也庶明励翼劝贤以身也皆承脩身说中庸以脩身尊贤亲亲为九经之要实本之此逺指天下兹指脩身○中庸曰知逺之近即迩可逺之意知逺之近天下国家之本在身也迩可逺脩其身而天下平也
　　臯陶曰都在知人至何畏乎巧言令色孔壬陈氏经曰禹臯同列之际或都或俞或吁或咈或如何无非真情实意之所发有合于心则都之俞之不合则吁之咈之善之在人犹在己也故闻言而拜不为谄善之在己犹在人也故自言而先曰都不为矜○自脩身而言知人智之事安民仁之事皆德之所当迪也自脩身而推知人则百官得其职安民则万民遂其生皆务之所当先也此两在字之意○脩身则庶明励翼然又当知人脩身则迩可逺在兹然又当安民葢庶明励翼者言其感而已必人君自有知人之德然后能官人而尽贤材之用也迩可逺在兹者言其化而已所以遂其兴起之心而使无一夫之不获者又在安民之有道也○君道在知人安民知人然后能安民又其序也○知人安民一篇之体要然脩身又二者之本也○咸若时惟帝其难之者言二者兼尽虽帝尧亦难能之也○知人则鉴别之明能使大小庶官各当其职以天下材治天下事于治何有必如是而后可以言知人此知人之所以难也安民则恩惠之广能使亲贤乐利各得其所民懐之而不能忘必如是而后可以言安民此安民之所以难也能哲而惠犹言能知人而安民也言二者兼尽则虽有奸邪小人不足畏矣凡奸邪之所以害治者以人主不知其为奸邪也苟诚知之虽驩兠未放有苗未窜共工未流彼安能肆其恶哉故深叹其难而不敢易也○知人安民各为一事各非易事帝尧失之共鲧孔子失之宰予是知人有遗憾也博施济众尧舜犹病诸是安民有遗憾也是各就其一欲满吾心且不易况咸若时乎○葢亦有知好贤而不能官人者矣是亦知人之未至也用之违其材置之非其所谓之不能官人可也○何忧三句正见帝之时犹有是三者岂非犹病于知人之难而民之受其害乎可以见仁智功用之大而不易言矣○真氏曰孔壬二字旧说以为甚佞而王荆公则训为包藏祸心葢以壬为妊娠之妊而胡氏非之以为荆公为此训将以腹诽罪人也近复有祖其説者愚谓不若从旧为长按孔传于舜典难壬人只云壬佞也于此孔壬只云甚佞似为简径而蔡传每处加以包藏之义得非亦先入于荆公之説乎
　　臯陶曰都亦行有九德至彰厥有常吉哉苏氏曰人之难知如此然岂可畏其难而不求其説乎葢亦以九德求之论其人则曰斯人也有某德论其徳则曰斯德也有某事如称人孝须言尝有某事某事以知其孝如称人防须言尝有某事某事以知其廉载采采者歴言之也○真氏曰知人诚非易事然亦不过以德求之而已有德则为君子无德则为小人此知人之要也人之行凡有九德言人之有徳者必观其行事如何葢德者事之本事者德之施徒曰有德而不见之事则德为虚言矣此又知人之要也自寛而栗以下其目凡有九人之有德者克全而无偏然后为成德观其德之成与否而人材之优劣判矣此又知人之要也先儒谓自寛至彊皆所禀之性自栗至义乃学问之力此説得之然有德者又贵乎有常而不变若勉于暂不能持之久亦不足以言德矣是又知人之要也愚按丹朱之啓明共鲧之材人皆知之尧惟以德求之而知人之所不及知故以嚚讼知丹朱以静言庸违象恭知共工以方命圯族知鲧信乎以徳求之为知人之要也○寛而栗寛洪者易失于踈阔栗严宻也○柔而不立愿而不恭鲜不为乡愿之同流合汚阉然媚于世矣○愿信厚也恭者矜庄之意庄以持己则愿而不自失矣○乱治也有治才而敬畏此最不易得如霍光在武帝左右小心敬谨出入殿门进止有常处郎仆射窃识视之不失尺寸者二十余年可谓近之然光于敬其事之道葢未尽也○扰与柔愿类而不同扰是为人驯顺无所乖戾之意驯顺而不果毅则为媕婀软美矣○简易而有廉隅者中有主而外有守非徒简也○简不烦也不烦苛细者又易至于无廉隅○刚而塞冀缺以阳处父刚而不实知其不免刚徤而笃实斯为美也○刚以性言彊以志言塞以心言义以事言彊而义勇而合宜也○九个而字与命夔典乐章语意不同葢彼言教胄子欲其如此有以彼济此之意此则成徳之自然也○彰厥有常彰谓见于行而有可指之实即所谓采采也有常不变乃为君子成而不彰有无未可知也彰而不常诚伪未可必也○日宣三德至庶绩其凝既论知人之事因言官人之道日宣日严所谓有常也言人于九徳之中设如有其三而能日宣之则三徳彰而有常矣可使为大夫而夙夜浚明有家有家大夫之事也设如有其六而能日严祗敬之则六徳彰而有常矣可使为诸侯而亮采有邦采者诸侯之事也言明其事于国中也此槩言人之徳有不同而受任各有所宜如此下因言用人之道在于翕受敷施翕受者随其徳之多寡合而受之而不求其备也敷施者随其职之大小布而用之而各当其材也此所谓能官人也官人者使九徳之人咸以所长而施于事大而千人之俊小而百人之乂皆在官使则百僚皆以徳交相师法百工皆及时以趋事而庶绩其凝矣此能官人之效也五辰即四时葢春则寅卯为木辰夏则己午为火辰余放此○上文言亦行有九徳此节亦言其人之有徳乃仅举三徳六徳为言者三六盖以多寡之中见其余八九者多之至六徳则于多之内举其中一二者寡之至三徳则于寡之内举其中中间四五不言可以意防故下文总之曰九徳咸事言人君兼收并蓄则士自一徳以上皆无不得以自见者矣有未备者又交相师师孰不为全徳之士哉俊乂只是九徳中人分大小而言不可以九徳为徳俊乂为材也咸事即在官但上言咸事者见九德在人虽未能皆备而在国家则兼得其用而参有其全矣下言在官者大材小材皆归器使而无遗弃于下尔○羣贤在朝则同官之僚皆同志之友以身则同道相益以事则同心共济此所以师师惟时趋事自不容己也与○人之有技若已有之人之彦圣其心好之不啻若自其口出唐虞皆若人也此其所以师师也○夫六徳之多固三德之所少三德之有或六德者之所无彼以其多寡有无相师而交益焉践履相观精神相感心术相示有者无所弃于无而无者不以忌乎有多者不以病乎少而少者乐其资于多无不切于反观而忧其所不至非圣世羣贤合聚何以有此呜呼盛哉○宜明其三严敬其六皆以已成之德言日宣日严只见其有常尔非进其未至之意无教逸欲有邦至天工人其代之上行下效谓之教言天子不可啓逸欲之门使有邦效之当兢兢业业无时而不戒谨恐惧葢天子以一身而总万务一日二日之至浅则有万几之多几者事之微也治乱得失吉凶祸福之所由分而未形故非常人之所能豫见及其着也虽智者不能善其后故不谓之万事而谓之万几见其朕兆所伏系于人主之一心常兢兢业业察于未然图难于其易为大于其细犹恐不及况可得而纵欲乎又言无旷庶官旷空也非无其人之为旷非其人之为旷也盖天工人其代之尔而可旷乎一官旷一事阙矣天工説见舜典次节即天工人代之目知人安民实非判然二事能知人则代天工有人而可以安民矣○君源也臣流也故言用人而先严诸君身盖臯陶论知人安民一一根本修身故于知人中及于兢兢业业安民中详于寅恭懋勉论治道何尝离得君身也○万几二字后人习用而莫知其理此唐虞君臣之微指也当就心上説不当就事上説○人君有四海之广临亿兆之众事之日关听览者虽有限而几之随事而生者实无穷则耳目之所不及心思之所不到识虑之所不先而为吉凶祸福之所隐伏者宁无有万其多乎曰万几者言其事之萌兆虽在天下而其主宰实在君心故不可不兢兢业业圣人恒先事戒慎故明常炳于几先而无不及事之悔也
　　天叙有典至政事懋哉懋哉程子曰书言天叙天秩天有是理圣人循而行之所谓道也○张子曰生有先后所以为天叙小大髙下相并而相形焉是谓天秩天之生物也有序物之既形也有秩知序然后经正知秩然后礼行○按君臣父子夫妇昆弟朋友之交五者有自然之常伦故谓之天叙典叙于天本至厚也因物有迁而厚者薄矣勑而正之使益厚者君也是五者之间其亲踈贵贱相接之体便各有自然之节文此乃天之所秩而非人之所强为本有常也但人不能不失其常修之以一道德同风俗使礼行于上下而有常者君也故言勑我自我以见其责在上而君臣当同其寅畏协其恭敬一徳一心则教化行而民彞物则各得其正所谓和也○五礼説者不同舜典五礼既以为吉凶军宾嘉则此处岂宜异解且曰五礼曰五服曰五刑必从古来有其目矣吉凶等五者之礼不出人伦中相接之节文也○即典礼惇其不惇庸其不庸即是和乃还其所固有而非强其所本无也○有教化不能无劝惩故典礼之后遂説命讨君道只有此两事而已○天命有徳谓有德者天之所眷命人君代天以命有德则有五服以章之五服五等之服五等者公侯伯子男而王朝之公卿大夫与侯国之卿大夫亦各有命数视以为差等经言五服则爵位在其中矣凡此乃天之所以命有德所加非人是违天矣刑所以奉天讨而非君之威也天之所讨而五刑不用是违天也五刑虽用而不当其罪非天讨也天之所讨五刑用焉乃可谓之代天讨○命德讨罪二者乃君之政事不可不勉勉则当否则僣重言勉哉见不可不慎之至也○三代而下愿治之君懋于政事者有之和者谁欤惇庸师道也命讨君道也
　　天聪明自我民聪明至敬哉有土上言君之教化政事皆主于奉天此言天之聪明明威皆主于民心盖自古论君道则本于天论天则主于民后世圣学失传古治不复者只由此理不明而已○莫聪明于天而非有视听也民所共见而共闻者天之聪明也莫明畏于天而非有好恶也民所共予而共弃者天之明畏也张子曰天无心心皆在人之心一人私见固不足尽至于众心所同即是义理总之则便是天故曰天曰帝皆民之情然也按如此则果何有上下之间乎故有土者当敬之敬之无一日之敢怠惇典庸礼寅恭形于教化之实而不敢拂乎民之性命徳讨罪懋勉见于政事之施而不敢违乎民之公不以民视民而以天视民则安民之道岂容有不尽者哉
　　臯陶曰朕言惠至思曰赞赞襄哉曰惠可底行乃臯陶为谦辞以望帝之行谓其言不悖可见诸施行云尔禹俞之曰乃言底可绩葢行汝知人之言则师师其凝之绩可致行汝安民之言则和衷政事之绩可致绩字对行字説臯陶谓可施行而已未敢计功也因禹许以可绩故又曰予未敢知绩也惟以底行之实思日赞成于帝而已
　　二典纪尧舜之事三谟纪禹臯之言序书者之防意也孟子曰由尧舜至于汤五百有余岁若禹臯陶则见而知之若汤则闻而知之欲求汤之所闻与禹臯陶之所见而知者舎是书何以哉○禹陈谟则曰德惟善政政在养民其论飬民则水火金木土谷惟脩正德利用厚生惟和九功惟叙九叙惟歌臯陶陈谟则曰脩身知人安民其论知人则九徳咸事百僚师师论安民则惇典庸礼命德讨罪可以见古人之学矣可以见古人之用矣
　　益稷
　　序云臯陶矢厥谟禹成厥功帝舜申之朱子曰此是三篇之序第一句説臯陶谟第二句説大禹谟第三句説益稷臯陶之间语势亦相连孔壁中析为三篇故其序如此
　　帝曰来禹汝亦昌言至臯陶曰俞师汝昌言亦字昌言字要玩味帝有味于臯陶之言谓知人安民其理大其旨逺切于身关于治乃昌言也汝亦昌言者因臯陶而又愿有闻于禹此帝好善无穷之心也禹闻帝言叹羙此心谓臯陶言已至我复何所言乎欲使帝重臯陶所陈言已无以加也此句包臯陶谟一篇意因言予思日孜孜葢艰难易忘成功难保孜孜者不忘所有事之谓也诚使君臣上下能日孜孜矣则无待于言可也此句包益稷一篇意臯陶问孜孜者何如而禹所答皆往事不言今日孜孜之事而臯陶已深契之葢禹述其治水本末先后之详凡皆孜孜之效也成功之难如此其欲君臣上下相与勉力不怠以保治于无穷者岂待辞之毕哉虽不陈谟而实陈谟之大者故臯陶以为昌言而欲师法之也○张甬川曰夫忧勤惕励之心常存而不懈乃圣之所以圣然与其托之言辞不若指其行事之亲切而尤足以动人也故禹之昌言不过自陈其曰孜孜者而臯陶曰师汝昌言则深有以知禹之心矣○许氏曰四载蔡传水乘舟陆乘车泥乘楯山乘樏此从古注説陆徳明曰輴丑伦反樏力追反防曰史记河渠书泥行蹈橇【音蕝】山行即桥【丘遥反】徐广注桥一作輂【几王反】尸子云泥行乘蕝汉沟洫志泥行乘毳【与橇同】山则梮【居足反】如淳谓毳以板置泥上以通行路韦昭谓梮木器也如今轝牀人轝以行又按夏本纪泥行乘橇山行乘檋然则楯与橇毳蕝为一物板置泥上也樏与桥輂檋梮为一物木牀人轝以行也○随山者洪水淊天之时以山为道路相视高下因以为治水之经纪也刋木槎木以通道也益佐禹治水此刋木奏鲜食皆益佐禹为之孟子曰舜使益掌火烈山泽而焚之是也血食曰鲜鲜良山泽所获也此一节禹功之始也濬者治而深之之谓一耦之伐广尺深尺曰畎倍畎曰遂畎注于遂遂注于沟沟注于洫倍皆如之洫注于浍广二寻深二仞曰浍浍注于川言畎浍而不及遂沟洫者举小大以包其余也先决九川之水使各注于海次濬畎浍之水使各通于川曁稷播当一读谓随禹功所施之处便行播种非待水土尽平也谷食曰艰言得之艰也兼奏鲜食以谷食尚艰也九川治而后畎浍可濬畎浍治而后百谷可播艰食可奏此一节禹功之中也懋迁者懋勉其民徙有于无交易变化其所居积之货也懋迁有无正司空之事故不烦曁稷此不防曁稷之文也米食曰粒乃粒所谓五谷熟而民人育也万邦指侯国不指民后言十二师五长各廸有功即作又也此一节禹功之终也鲜食于水土未平民未粒食之时难食于水平播种之初粒食于水患悉平民得播植之后禹功凡有三节中间一节又其大者朱子谓一篇禹贡只此二句三言民食以民食为急也曰乃粒见其难也○曁益曁稷是禹不自有其功而与益稷同之不矜不伐乃在于此○沟浍田间水道旱则借其容水潦则欲其泄水而以川为脉络者也旱阻而川水不入潦淫而畎浍水不出皆田之患也川以海为都者也不距于海则有侵畎浍之分犯陵陆之位者矣距海者距海距川者距川血脉流通如一身焉○禹自言濬畎浍孔子亦称其尽力乎沟洫葢此一事禹经营之力实多商人之助周人之彻因而本之所以为万世永頼也田功莫大于正经界备旱潦此等大纲领皆定于禹至于中公外私九一而助则法制品节因是而加详云尔治地莫善于助莫不善于贡此论当时之弊尔若禹之贡法则岂有不善哉
　　禹曰都帝慎乃在位至天其申命用休林氏曰圣人不畏多难而畏无难洪水之时天下可谓多难矣君臣相与焦劳以拯天下之饥溺乃克有济使安于无难则将忘其所可戒而危乱自此始故禹之陈谟蔽以一言曰慎乃在位○勤乃有事臣之孜孜也慎乃在位帝之孜孜也○夏氏曰安汝止而下皆谨在位之事○真氏曰人之一心静而后能动定而后能应若其胶胶扰扰将为物役之不睱又何以宰万物乎先儒谓心者人之北辰【赵岐语】北辰惟居其所故能为二十八宿之纲维心惟安所止故能为庶事之枢纽按真氏之説似偏于静止之义蔡传得之○事理之在人心有动有静静则未形也动则已形也惟动而未形在于有无之间者是之谓几近则公私邪正逺则废兴存亡只于此看破便斡转了便自物物有定止此是日用第一亲切工夫几动不差然后有讨安稳处康是事理之至当人心稳惬处也○省其事之安如曾子三省之省是当下便省非事过而后省也○此三言禹之心学也○周子曰寂然不动者诚也感而遂通者神也动而未形有无之间者几也诚精故明神应故妙几微故幽诚神几曰圣人朱子曰本然而未发者实理之体善应而不测者实理之用动静体用之间介然有顷之际则实理发见之端而众事吉凶之兆也清明在躬志气如神精而明也不疾而速不行而至应而妙也理虽已萌事则未着微而幽也性焉安焉则精明应妙而有以洞其幽微矣今按寂然不动感而遂通者安汝止也几则此所谓惟几者也几在诚神之间诚无不照者圣人之所以应无不神也几无不研者学者之所以动无不当也寂然不动安其止也感而遂通物各付物止之各于其所亦安其止也寂而感感而寂无在而不安其止焉○止以理言安以心言若何而能安曰无欲则静虗动直○禹曰安汝止伊尹曰钦厥止诗曰于缉熈敬止易曰艮其止孔门曰知止圣学相承之微防也○周茂叔谓看一部华严经不如看一艮卦注云各止其所○程子曰艮其止止其所也八元有善而举之四凶有罪而诛之各止其所也释氏只曰止安知止乎○其弼直谓心有非几则格其非事有未当则正厥事○天者吾心之所自出民者吾心之所由施止而安弼而直则有以严其心之所自出而君心合乎天心矣谨其心之所由施而君心合乎民心矣此所以惟动丕应徯志以昭受上帝则天其申命用休也与○动指君之有事于下而言丕应者如卜筮之孚如桴鼓之应徯待也徯志如吾志在于厚民生而民之乐生兴事不待劳来劝相之已加吾志在于正民徳而民之迁善敏徳不待条教章程之已布○昭受见非私意妄干甲命者前已得天眷今又申重不已用休美于帝躬也○君位系天人之重故言谨位而及于得天得民然天命主于人心故丕应又在昭受之先
　　帝曰吁臣哉邻哉邻哉臣哉禹曰俞臣以人言邻以职言何谓邻以职言葢左右辅弼乎君乃臣之职若视君之是非得失如不相关而无所匡助则非所以为臣矣邻之一字自帝取义其防深长君以一人立于亿兆之上无邻则孤所以为之邻者此臣耳臣与君以相须则一体以相成则志不可不同道不可不合如是则君臣相与乃所谓邻也故臣不可以不邻臣而不邻则踈邻而非臣则将谁望此帝之所以反覆叹咏以见其义之重而禹即然之其亦深有感于帝之言矣○君臣朋友皆以义合而以善相辅古之人有师其臣者矣有友其臣者矣君臣之分实兼师友之义此臣之所以为邻也后世不知此义故有下其臣而以崇髙富贵自尊踈其臣而与左右近习为宻者矣臣之不邻此后之所以多辟也与
　　帝曰臣作朕股肱耳目至汝听此言臣所以为邻之义也邻之为言近而有助也易曰不富以其邻孔子曰徳不孤必有邻皆以居之邻取亲助之义也上文曰臣哉邻哉疑其义亦如是矣而帝不但然也乃曰臣作朕股肱耳目语亲助之至孰有如股肱耳目之为用于腹心者乎以是言邻而知帝之所以待其臣者真望以一体相须非姑曰畧堂陛之严取形迹之资而已○左右有民宣力四方以作股肱而言观古人之象闻五声八音以作耳目而言○左右有民扶持而相导之也宣力四方宣布劳来经营四方也人之左右有事者手运奔四方者足因取作股肱之义故如此立言王氏指属契稷臯陶夷夔亦不过明其意尔时説径以宣力属飬谬矣下明听分属礼乐虽旧説并然但章服特礼中之一事亦未可谓足尽礼也日月星辰无不照临天子之象也故天子十二章自日月以下山出云雨生万物龙行天而泽物皆君德也然所主有方所及有限公侯之象也故公九章自山以下周升龙于山则九章自龙以下其余物象各有所取德有崇卑故数有多寡位称其德徳称其服故因以为侯伯子男卿大夫士降杀之等衣绘裳绣者绘轻清而上浮象天绣有质而下缀象地也彰施兼绘绣言采与色一也指物言之曰采指施于缯帛言之曰色作服所谓天命有徳五服五章也汝明者非谓明其礼意也杨山曰衣服以章有徳五服五章或非其称不明孰甚焉古之正乐者先定律故有律而后有声有声而后八音得以依据声音之道与政通予将审音以知乐审乐以知政治之得失而其本又在出纳之五言汝当为我听而知其声与政治之得失也○予欲闻六律五声八音在治忽当作一句○观古人之象以制章服播五言于八音以察治忽二者想舜当时之所正有事者故详言其意而付其明听之责于禹也服章之象想上古有之而未备故舜采取其意定某某绘于衣某某绣于裳不然则何待详言之邪五言葢即九叙之歌太史之所采而韶乐之所以作也于时正将以播之乐而治忽于是察焉故因以命禹夫九功惟叙九叙惟歌乐者极治之所成太和之所生也而又何治忽之察邪此不知治忽无常成坏相倚一念之怠一事之不终而忽之端即由是兆矣非圣人孰能察之于微而谨之于始也哉
　　许氏曰宗彞宗庙之尊彞也有六彞虎蜼各居其一虎取其义蜼取其智防彞于衣则取其孝也又曰唐虞之礼不可攷今凡言礼者皆周礼尔臯谟五服与五刑对言主于诸侯卿大夫士而言之益稷十二章则兼上下言之也典命上公九命侯伯七命子男五命其衣服皆以其命数为节王之三公八命卿六命大夫四命及其出封皆加一等公之孤四命公侯伯之卿三命大夫再命士一命子男之卿再命大夫一命衣服皆视其命数郑氏推王之上士三命中士再命下士一命司服王祀昊天上帝则大裘而冕享先王衮冕享先公飨射鷩冕祀四望山川毳冕祭社稷五祀希冕羣小祀冕公之服自衮冕而下侯伯自鷩冕而下子男自毳冕而下孤之服自希冕而下卿大夫自冕而下葢王之三公卿大夫曰出封加一等则在王朝为降一等是三公鷩冕孤与卿毳冕大夫希冕矣司服所谓孤卿大夫者诸侯之孤卿大夫也先儒以郑氏所言周升三辰于旂服则自山龙以下者臆説也大裘之上亦防以衣然则备十二章之服欤总是而言之则十二章之服独王祀帝之所用衮冕则王之享先王也上公也鷩冕则王之享先公飨射也侯伯也王之三公也毳冕则王之祀四望山川也子男也王之孤也卿也希冕则王之祭社稷五祀也王之大夫也公之孤也冕则王之祭羣小祀也王之上士也中士也下士也公侯伯之卿也大夫也士也子男之卿也大夫也命数不同而同服其服者则缫旒有异也虽周制如此其必有所本唐虞之制从可知矣○又曰蔡传衣之六章其序自上而下裳之六章其序自下而上此谓衣则日月为尊裳则黼黻为尊也防云衣在上为阳阳统于上故尊在先裳在下为隂阴统于下故重在后天子诸侯下至黼黻大夫粉米兼服藻火是上得兼下也士不得服粉米大夫不得服黼黻是下不得僣上也○林氏曰周礼无十二章之文説者谓周登三辰于旂不过据左氏三辰旂旗之文左氏谓旂有三辰何尝谓衣无三辰邪岂有王者象三辰之明歴代皆饰于衣周人独饰于旂有何意乎郊特牲曰祭之日王被衮以象天郑氏曰谓有日月星辰之章此鲁礼也夫被衮以象天周制实然何鲁之足云岂有周制止九章鲁乃加以十二章之理乎○今朝祭之服臣下无章常服有章而非古如欲复古舎虞书何法焉
　　予违汝弼汝无面从退有后言钦四邻作股肱耳目者臣也主股肱耳目之用者君也君之主宰有违则臣当弼正之臣尽其直则君免于违一体之义固如是也若逺小嫌而难相违拂姑面从而退有后言则不直矣不直非臣之所以为邻也故戒之而曰当敬尔股肱耳目四邻之职夫股肱耳目之为心用岂有所勉而后诚耶○孙氏曰圣人不以无违自处而以有违求弼不居其圣也○林氏曰舜大圣人岂有违待于弼禹亦大圣人岂有面从后言而尤以为儆戒所以为圣○吕氏曰舜非有慊而畏人之后言非容受未至而致人之后言禹之于君又岂有不尽之言哉圣人畏敬无已惟恐过之不闻言之不尽故其求之之切如此○按四邻蔡传无明解孔传以为前后左右之臣正义本之伏生以为左辅右弼前疑后丞皆以意言初无确据细玩上下文意首曰臣哉邻哉即继之曰臣作朕股肱耳目则四邻正指股肱耳目而言矣此于经有据而人自不察左右前后非止一人惟作股肱耳目既于经有据又见四邻之责在禹一身尤得舜所以深责之禹之意
　　庶顽谗説至否则威之上文既以弼直之义深责之禹此又欲禹推广弼直之义董正诸臣谓诸有不忠不直为顽与谗説不在此弼直之义者当有以处之○侯以明之葢射以观徳于是使贤不肖无所遁其实而生其耻心尔蔡氏谓欲明其果顽愚谗説与否夫庶顽谗説若不在时帝先已洞烛之矣岂待射侯而始明其果否乎○挞记书识详蔡传欲并生哉者盖盛世人皆为善而为恶者无以自容非诛杀即流窜能全其生者寡矣故用此以激励而教之使知迁善改过庶几得并生于天地之间也○言之出纳有二有诗歌之言出纳五言是也有敷奏之言龙之所典是也工以纳言时而飏之旧説亦有指为乐教者葢以纳言为五言而飏之为开发其善心侯明挞记之严而乐节雍容飬于后无非教也蔡传谓此即龙之所典而命伯禹緫之则不如此説矣朱子尝言此须是当时有此制度今不能知又不当杜撰只得置之也○付其言于龙使不得行其谗以害政付其人于禹使有以革其谗而为忠也
　　帝光天之下至日奏罔功禹不尽然帝之言而又广帝之意葢君道在于脩徳进贤得其道则顽谗不足虑失其道则岂特顽谗为可虑吃之意在此○以今日之治化为已足而不加脩贤者之所以不来以在位之臣邻为可赖而不旁求顽谗之所以可虑诚使帝徳光天之下至于海隅苍生无不被其泽则万邦黎献皆帝之臣惟帝是举而用之耳既举而来于是敷纳以言而观其蕴明试以功而考其实锡以车服而旌其庸夫众贤盈于朝则相观者慕谁敢不譲哉劝惩明于上则不及者耻谁敢不敬应哉○帝徳逺着而贤者无不感慕兴起惟帝所用则所以处乎顽谗者当自有道而不在乎威也○庶朱子云此试字之误按左传赵襄引夏书赋纳以言明试以功正作试字○让者真知己之不足人之有余恱慕之意新而矜髙之志屈诚服人之善而推逊之也敬应者脩徳举贤帝之心也课功覈实帝之待贤之典也有职者勤于职无职者勤于徳以求不负乎上而答其陶成之意也谁敢字谓帝之待人如此则人之感化响应自不容己使有不然则是自弃于陶镕也而谁敢哉
　　无若丹朱傲至方施象刑惟明欲帝戒丹朱者丹朱若贤则宜世尧之天下者也惟不克负荷而尧以天下与舜是舜今日之所居即丹朱之所失而不可不以为戒丹朱之恶多矣而其长恶之源曰傲而已由傲而慢游是好傲虐是作圣狂分于一念若帝以今日之治化为己足而不加修无亦自满而亢之萌乎予创若时以下亦思日孜孜之意防来创若时只管到治水下面疆理经理两事重在各廸有功上乃为苖顽不即工説起然经理又因于疆理非两事也荒度土功即随山刋木决九川濬畎浍诸事弼成五服二句禹贡甸服五节即其事也主之者帝而分画之者禹故曰弼成至于二字要玩圣人制此服数岂为观美其分画所及皆德教所施法制禁令之所行也五千者每服五百里四面相距为方五千里也郑谓面各五千里四面相距为方万里者非十二师者每州各立十二人为诸侯师以佐牧也孔氏以师为人工之数者非或以十二师即十二牧亦非周官曰外有州牧侯伯师即侯伯也外薄四海谓五服之外蕃夷之地每方又各建五人以为之长如汉西域都护之意各廸有功即篇首所谓作乂也苖顽不即工朱子以为是禹治水时调役他国不动金氏曰十二师五长各廸有功而独苖顽不即工则苖之顽又有大于庶顽谗说者庶顽之谗转移之机尚在我苗民之顽为中国患而转移之机有未易致力者故禹尤欲以苖为念葢意在于徳化也帝以汝之功叙旣已如此而犹有梗化如苖者则是徳教之所不能加而必俟于威之而始畏文告之所不能谕而有待于惩之而后服利用刑人斯其时也故臯陶方祗厥叙方施象刑惟明矣古之刑官蛮夷猾夏兼在所治故使臯陶继禹以有事焉不知当时象刑之施何如观曰惟明则是分别其人之逆顺恶之大小情之轻重咸当其罪葢不即工者非一人也臯陶治以法意其国犹执送一二罪人就逮以自解及欲治其首恶然后彼不服而命禹征之或言象刑非施之苖明刑于此而苖自服尔夫苖不即工臯陶不能问其罪乃杀吾人以恐胁之可谓拙于计矣
　　夔曰戞击鸣球至鳯凰来仪此与上不相防非一时之言此章夔言作乐之效乃史官载之以结典谟之终葢功成乐作帝者致治之盛也郊特牲曰歌者在上匏竹在下贵人声也即此说以证此章及仪礼皆无不合戞系鸣球抟拊琴瑟以合咏歌之声所谓歌者在上也镛大钟特悬者以上皆在堂下以间者此众乐与堂上之乐更代而间作所谓匏竹在下也古文简质下之一字别管鼗等为堂下之乐即知歌者在上矣观曰以咏即知石丝轻清之音按歌调矣观曰以间则知堂上堂下更代而间作矣升歌之时降神之始故言祖考来格非但以祖考尊神故言于堂上也虞賔与羣后在廷本是堂下之人何为不言于堂下而言之于此亦是升歌之后上下肃雝如或享之虞宾羣后对越相让葢亦记其实尔鸟兽之感须在人后跄跄可见元自在廷亦非以其微物故下之也至于鳯凰非常须是乐成之后正可偶一暂至初非闻乐即来故须系于九成之下亦非以尊异灵瑞故别言之也○以咏言以人声为主也汉人独上歌不以筦乱人声欲在位徧闻之乐记曰清庙之瑟朱而防越一倡而三叹有遗音者矣书大传曰周公升歌清庙苟在庙中尝见文王者愀然如复见文王焉呜呼知此则知虞之以咏之时所以羣后徳让者矣○管如篴并两管而吹之长尺有二寸今以为箫非也○合止是每一奏之合止至今犹然若金声王振则是特钟特磬全乐首尾用之中间不用中间奏者是编钟编磬特钟此所谓镛也特磬此鸣球也○许氏曰乐有四节曰升歌曰笙入曰间歌曰合乐升歌者工升自西阶歌某诗是也笙入者工以笙入于堂下奏某诗是也间歌者堂上歌某诗堂下笙某诗一歌一笙相间而作也合乐者堂上堂下之乐并作也升歌三终笙入三终间歌三终合乐三终通之为十二而谓之九成者升歌笙入共为三成也葢间歌合而言之为三终分而言之为六终与升歌笙入同也是六终乃为三成合乐三终则六终具在中矣故谓之三成○又曰书言戞击鸣球抟拊琴瑟以咏葢咏时击磬拊琴瑟也此是说升歌【三殷】言下管鼗鼓笙镛以间葢间时奏笙堂下而随之管鼗鼓镛也此是说间歌【三成】言箫韶九成鳯凰来仪此是说合乐【三成】
　　合乐图
　　堂上乐　堂下乐　升歌【三终】　笙入【三终】
　　磬【书鸣球也】鞉　　一歌　　　一笙
　　皷　　二歌　　　二笙
　　三歌　　　三笙
　　琴　　　　管　间歌【一歌一笙相间而作共三终】
　　一歌　　　一笙
　　镛　　二歌　　　二笙
　　瑟　　　　笙　　三歌　　　三笙
　　夔曰于予击石拊石百兽率舞庶尹允谐王氏炎曰此又自为一节舜禹之议论既载于前夔之作乐所以形容治功之成故以其言次之于后亦非一日之言史臣比而书之尔○孙氏曰前先言祖考虞宾羣后而后及鸟兽以贵贱为序也此先言鸟兽而后及庶尹以难易为序也
　　帝庸作歌至帝拜曰俞往钦哉此章所记与上文亦不相防孔氏谓帝用庶尹允谐之故作歌以戒安不忘危者非是○天命所谓聪明明威也传中治乱安危相为倚伏正言其无常而不可不勑戒之意非指治乱为天命也时以天言几以人言无时而不戒勑者常谨未然之防所谓日监在兹不显亦临无射亦保也无事而不戒勑者常防未萌之欲所谓察微知著图难于其易为大于其细也○人之形视听呼吸皆在元首作而行之则在股肱故君谓之元首臣谓之股肱喜哉对惰字防股肱不喜则元首不起辅佐不力虽贤主不能独运以成功○新安陈氏曰歌之序意在于戒天命而谨时几歌之所谓喜喜于乘时图几也所谓起起而乘时图几也所谓熈则其乘时图几之效验也君臣能如此庶可戒勑天命而永保之矣○王氏曰臯陶以为人君不必下侵臣职以求事功但委任而责成功尔率作兴事者分职授任如咨命二十二人是也屡省乃成则三载考绩三考黜陟是也能如是则可谓之明君君明则臣不敢欺而思尽其职庶事自各就緖矣苟为不然而欲下侵众职则元首丛挫而股肱懈怠天下之事岂一人所能办哉万事之堕固其宜矣○兴事即所谓喜也臯陶谓此在人君率作之○乐于兴事者易至于纷更信哉言乎○慎乃宪只率作中事○屡省屡字要见以时举行之意○赓者依帝之歌而续之也载成也帝以为在于股肱之喜臯陶以为在元首之明是成其义也○范氏淳夫曰书曰元首明哉股肱良哉庶事康哉又曰元首丛脞哉股肱惰哉万事堕哉此舜与臯陶所以赓歌而相戒也夫君以知人为明臣以任职为良君知人则贤者得行其所学臣任职则不肖者不得苟容于朝此庶事所以康也若夫君行臣职则丛脞矣臣不任君之事则惰矣此万事所以堕也当是之时禹平水土稷播百谷土谷之事舜不亲也契敷五教臯陶明五刑教刑之事舜不治也伯夷典礼后夔典乐礼乐之事舜不与也益为虞垂作共工虞工之事舜不知也禹为一相总百官自稷以下分职以聼焉君人者如天运于上而四时寒暑各司其序则不劳而万物生矣君不可以不逸也所治者大所司者要也臣不可以不劳也所治者寡所职者详也不明之君务察而多疑欲以一人之身代百官之所为则虽圣智亦日力不足矣故其臣下事无大小皆归之君政有得失不任其患贤者不得行其志而持禄之士得以保其位此天下所以不治也○司马氏曰益稷曰元首明哉股肱良哉庶事康哉言君明则能择臣臣良则能治事也又曰元首丛脞哉股肱惰哉万事堕哉言君亲细务则臣不尽力而事废坏也是故王者之职在于量材任人赏功罚罪而已苟能谨择公卿牧伯而属任之则其余不待择而精矣谨察公卿牧伯之贤愚善恶而进退诛赏之则其余不待进退诛赏而治矣然则王者所择之人不为多所察之事不为烦此治事之要也○按明良康哉之义范马二公之论至矣蔡传不载故备録之○真氏曰帝之歌本为勑天命而作君臣倡和乃无一语及天者脩人事所以勑天命也后之人主宜深体焉○俞者纳臯陶所陈也管上率作至堕哉一边意往钦哉者申巳所望也管上勑天至熈哉一边意往钦哉通勑廷臣不专指臯陶○陈氏大猷曰典谟之书皆以钦终之九成之韶勑天之歌非可以二观也虞之韶不可得而闻帝之歌犹可得而咏韶虽亡不亡者存焉学者宜深玩绎也















　　尚书日记卷四
&lt;经部,书类,尚书日记&gt;
　　钦定四库全书
　　尚书日记卷五　　　　　明　王樵　撰
　　夏书
　　禹贡
　　书序曰禹别九州随山濬川任土作贡孔氏曰分其圻界刋其未深其流任其土地所有定其贡赋之差此尧时事而在夏书之首禹之王以是功○金氏曰夏史叙禹平水土之功总以贡名识其成也每州有赋有贡有篚而贡则夏后氏田赋之总名也故以为名禹贡叙水土之事在唐虞之际禹谟序功谟之事则在有虞之时旧皆名夏书以夏史之所述也夫子定书升禹谟于虞书以着三圣相传之道冠禹贡于夏书以明大禹有天下之本也○许氏曰禹贡专为纪治水之成功而并及贡赋之数故九州纪水道土色田赋之等贡物贡道为详余皆或见或不见古史言简而意密则又有言外之意惟冀梁雍言山独详诸州不言者天下之势西北髙而多山故也徐虽言山乃蒙羽之小者又止言艺则不专主于导山冀青梁不言泽者冀梁多山而地峻青边海而水易泄故二州无泽也雍虽多山而猪野在其西北之偏黄河之外地形稍下故有之也扬荆豫梁不言原隰者诸州有大泽者无原隰有原隰者无泽州彭蠡太湖其浸甚大荆州云梦阔数百里豫之荥波菏泽孟猪皆巨浸则原隰之地固少矣兖徐雍二者皆有者兖止言宜桑之土耳而雍则猪野在河外原隰在河内相去甚逺惟徐之东原不同东原地甚卑常有水患虽曰原其实下湿谓居泲之东而稍高尔梁州二者皆无者为多山而下不足猪水且无旷平之地也梁雍无篚者多山之地惟出兽皮而所织为罽不假于篚也兖荆豫不言夷者凡地接于山海边陲之地则有夷豫居天下之中荆虽居于南而禹贡之地不逾岭兖虽在东北而其东南则接青徐西北皆冀境故三州无夷也兖徐独言草木者三州在东方皆河淮江之下流被水特甚草木不生今水既泄而生草木故特书此以表地平也至于冀之不言境域及贡篚则传已言之矣
　　禹敷土随山刋木奠髙山大川敷分也敷土序所谓别九州也分州始于黄帝葢天文地理区域各定故星土之法则有九野而在地者则山川为之限隔风气为之不通民生为之异俗圣人因其自然而分之厥后唐因山川形便分天下为十道亦此意也计九州之来久矣而云禹别者杜佑所谓尧遭洪水而天下分絶使禹治之还为九州是也随山刋木者水之源必出于山水之势必因于山山之脉络即水之经纪也故禹之治水必随山之势以为施工之序导岍四节即随山之事也某山至于某山所谓山势也某水所出某水所经某所当何如施工所谓相其便宜也随山刋木是二事随山以相度刋木以通道路而后水工可兴也奠髙山大川者奠定也礼定器于地通名为奠髙山如岱华荆衡之类大川如河淮泲黒水之类定之以别州境而为治水之纪纲如兖之泲河青之海岱扬之淮海雍之黒水西河荆之荆衡徐之海岱淮豫之荆河梁之华阳黒水或界以山或界以川或表其二面或表其三面郑樵谓州国之设有时而更山川之形千古不易所以禹贡分州必以山川定疆界使兖州可移而泲河之兖州不能移梁州可迁而华阳黒水之梁州不能迁斯言得之矣冀州正义曰冀州不言疆界以余州所至可知兖州云泲河自东河以东也豫州云荆河自南河以南也雍州云西河自西河以西也明东河之西西河之东南河之北是冀州之境也金氏曰冀为帝都故为九州之首不言所至春秋王者无外之意也○按冀有疆界尔雅曰两河间曰冀州是也诸州贡道皆言达河则冀之疆界虽不言而隠然如披图而见其为天下所辐辏矣此古史之妙也
　　古今论建都者以形势则言闗中以土中则言洛阳以诸方水道所辏东南之都防财赋所出则言建康以上可以通闗陜中可以向许洛下可以通山东则言武昌皆各就一方而言其所长未有及天下之大形势以六合为一家以山河为一体而廓然无复疆界之见者此惟尧舜之冀州为然黄河三面环绕华山耸于右为虎自华来至中为嵩山是为前案遂去为泰山耸于左为龙淮南诸山是为第二重案江南诸山及五岭又为第三四重案此朱子之说也以论冀州形势之善愚谓此非形势之説也惟天地以为量者能当之而向之所论者皆不足道矣
　　既载壶口经始治之谓之载九州之次以治为先后以水性下流当从下而泄故治水皆从下为始冀州帝都于九州近北故首从冀起而东南次兖而东南次青而南次徐而南次从而西次荆从荆而北次豫从豫而西次梁从梁而北次雍雍地最髙故在后也自兖而下皆准地之形势从下向髙从东向西冀雍之交夹河而南皆山也壶口葢受河之口山在河东北屈县【应劭云以有南屈故称北屈慈州春秋晋州之屈邑禹贡壶口山在焉】治之所以杀河势也葢河自积石北行出塞外阻隂山乃折而东行凡二千里又折而南流壶口当其南下之冲此禹冀州之功所以于是而经始也
　　朱子曰禹自言予决九川距四海濬畎浍距川一篇禹贡不过此数语极好细看今人説禹治水始于壶口凿龙门某未敢深信方河水汹涌其势迅激纵使凿下龙门恐这石仍旧壅塞又下面水未有分杀必且溃决四出葢禹先决九川之水使各通于海又濬畎浍之水使各通于川使大水有所入小水有所归禹只是先从低处下手某尝谓禹治水当始于碣石九河葢河患惟兖为甚兖州是河曲处其曲处两岸无山皆是平地所以决溃常必在此故禹自其决处导之用功尤难禹之治水乃是自下而上了又自上而下此书多句为文而尤严于一字之用其条理精密而义例可推固不待旁引曲证而后通学者当玩索而得之○林氏曰洪水泛滥其始必相水之大势顺地之髙下渐次导之其首尾本末大概相应下文所纪导山导水之序是也此叙九州但各记一州之事及其山川所在施工之曲折非谓先治一州之水既毕更治一州也
　　治梁及岐金氏曰梁吕梁山也在今石州离石县北吕不韦谓吕梁未辟河出孟门之上水经注谓吕梁之山钜石崇竦壁立千仞河流激荡震动天地葢大禹所辟以通河也岐狐岐山也在今汾州介休县胜水所出统为西山古河迳之险阨治二山以广河道也旧说雍之梁岐者非九州凡山之言治者或水道之冲有疏辟之功也或表山以该水土也言蓺者翦其蓊郁与民种蓺也传所谓以啓山林也言旅者祭之以为其州之镇望记所谓取材出云为雨者也
　　既脩太原至于岳阳因旧治之曰脩记曰禹能脩鲧之功髙平曰太原今以为郡名岳太岳霍山也山南曰阳蔡氏谓汾水出于太原经于太岳此为导汾水然禹经理水土濬畎浍画井疆物土宜凡事葢并手皆作不独汾也岳阳尧之所都事以河为急帝都为重此其序也○杨子云冀州箴曰岳阳是都帝都所在故曰修以见畿甸之中畎浍井疆无不治也主汾以见山川之护环带左右无不平也○河北有鲧堤葢鲧之治河也障之所以害愈甚而功不成若太原岳阳诸处则鲧非无可因之功故禹因而修之若夫载壶口治梁岐疏九河则皆禹之独智而无所因所谓顺而导之而不以障遏为事者也及字至字亦当有别有所包谓之至曰及无所包矣○朱子曰凡所举山川皆先地后绩者覩成功而言也壶口梁岐及太原皆先绩后地者本用功之始而言也岂治之有难易与
　　覃怀底绩至于衡漳金氏曰覃怀地名太行为河北脊其山脊诸州皆山险至太行山尽地始平广田皆腴美俗谓小江南古覃怀也即今怀州其地亦有怀水入河衡漳即今漳河有两原一出今平定军乐平县少山者曰清漳一出潞州长子县发鸠山者曰浊漳沈存中谓凡二水合流而有文者皆名漳正义曰衡即古横字漳水横流入河故曰衡漳漳在懐北五百余里从覃懐致功而北至横漳也○初浊漳合清漳东北至阜城入河河徙后漳自入海
　　厥土惟白壤水去土复其性色白而壤壤柔土【无块】厥赋惟上上错厥田惟中中孔氏曰赋谓土地所生以供天子上上第一错杂杂出第二之赋田之髙下肥瘠九州之中为第五○正义曰赋者税敛之名往者洪水为灾民皆垫溺九州赋税葢亦不行水灾既除土复本性以作贡赋之差因九州差为九等上上是第一也错是间杂之义上上之下即次上中杂出第二之赋也孟子称税什一为正税俱什一而得为九等差者人功有强弱收获有多少传以荆州田第八赋第三为人功修也雍州田第一赋第六为人功少也是计人功多少总计以定差冀州以上上为正而杂为次等言出上上时多而上中时少也多者为正少者为杂此州言上上错者少在正下故先言上上而后言错豫州言错上中者少在正上故先言错而后言上中扬州云下上上错不言错下上者以本设九等分三品为之上中下下上本是异品故变文言下上上错也梁州云下中三错者梁州之赋凡有三等其出下中时多故以下中为正上有下上下有下下三等杂出故言三错足明杂有下上下下也一升一降不可常同冀州自出第二与豫州同时则无第一之赋豫州与冀州第一同时则无第二之赋○朱子曰常出者为正间出者为错错在上上之下则间出等二等也赋有九等此乃计九州嵗入多寡相较以为之等非科定取民也取民则皆用什一赋入既有常数而又有间出他等之时者嵗有丰凶不能皆如其常故有错法以通之然则虽夏法亦未尝不通也林氏曰三代取民既不出什一而有九等之差者九州地有广狭民有多寡其赋入之总数自有不同不可以田之髙下为准也○林氏曰冀州先赋后田者冀乃王畿之地天子所自治并与埸圃园田漆林之类而征之葢兼土赋而言赋非尽出于田也故以赋属于厥土之下余州皆田之赋也故先田而后赋冀独不言贡篚者冀天子封内无事于贡篚也
　　恒卫既从大陆既作恒水出恒山北谷合于滱而入易卫水出真定府灵寿县合滹沱河过信安军入易从从其道也今滹沱实出恒山诸谷卫水与之合流大陆尔雅在九薮之数今邢州钜鹿犹有广阿泽唐杜佑李吉甫谓今邢赵深三州皆大陆之地葢古河本穿西山之麓以北流既出枯洚西山势断地势平广脊上诸水钟汇为薮河泛溢又盘洄其间是为大陆作者言可耕治也恒卫水小而地逺可以缓治大陆地平而近河难以急治故成功在田赋之后
　　魏太常曰大地之脉咸祖昆仑而南北二络最大北络发于昆仑之隂折而东行其背为塞北其面为中国而其余气为东夷东夷气散而弱世为不侵不叛之臣塞北广漠万里龙气深厚其性沈鸷隂山横亘千余里固天所以限南北也控御北垂至为要害南面为中国其中结为冀都其左结为燕京冀都则恒山祖脉若从天降下为平阳而大河三面环之以絶龙气天文北极不动而众星共焉冀都正北南面以临天下上应微垣此第一都防也尧舜禹由是兴焉北络极于幽燕而大河至此入海与鸭緑江防东夷为其下沙此山水一大交防也其北崇冈千叠而其前平夷数千里泰山耸于南诚国家万年之基也但河徙而南气不交固今其势且北而以害于漕河则障之使南且国家北都燕而逺漕江南之粟民力易罢地则有遗利矣以漕河故多逆水性大河淮泲皆拂经是于天时人事无乃有未尽乎○又曰淮小于江不啻倍蓰而吞大河岂待智者决其为患河北有鲧隄而无禹隄后世师鲧而不师禹河患何时而平也海运期期母讲上防莫若脩虞集故事其次法唐宋转般国家设淮徐临徳通五仓遗意犹存在得其人以脩举焉耳○魏襄王时史起为邺令起曰魏氏之行田也以百亩【赋田之法一夫百亩】邺独二百亩是田恶也漳水在其旁西门豹不知用是不智也于是引漳水溉邺而河内以富一漳水也史起能用之以富魏之河内于井法废壊之后而况在神禹衡漳底绩之时乎唐元和中韩重华开营田于代北募人为十五屯每屯百三十人人耕百亩就髙为堡东起振武西逾云州极于中受降城凡六百余里列栅二十垦田三千八百余顷嵗收粟二千万石省度支钱二千余万缗自有屯田以来未有得利如此者也彼时沿边之地多为藩镇所专其兴农之效犹若此况全盛之世举全冀之膏壤而甸焉如所谓太原岳阳之脩覃懐之致功大陆之作者乎宋时自雄州东际于海多积水戎人患之不敢由此路入宼顺安军至北平二百里地平坦无隔阂每嵗敌骑多由此入议者谓宜度地形胜随其水陆之便建阡陌濬沟洫益树五谷所以实边廪而限戎马葢宋失燕蓟以内地为边故恃塘泺以设险亦因以溉田而积谷今塘泺或不必尽如宋时而所谓因水陆之便建阡陌濬沟洫以兴农而制敌者则歴世不刋之长防也因魏太常之论举此三端以见幽冀农政可兴地利可尽古治可复之效○元泰定中虞集为翰林直学士进言曰京师之东濒海数千里北极辽海南濒青齐苇之塲也海潮日至淤为沃壤请用浙人之法筑隄捍水为田听富民欲得官者合其众分授以地官定其畔以为限能以万夫耕者授以万人之田为万夫之长千夫百夫亦如之察其惰者而易之三年后视其成以地之髙下定额以次渐征之五年有积蓄命以官就所储给以禄十年不废得以世袭如军官之法邱文庄公曰集此防当时不曽行及其末世海运不至谋国者思集之言于是有海口万戸之设大略宗之每年亦得数十万石以助国用亦已晚矣尝闻为田者者必筑隄岸以拦咸水之入疏沟渠以导淡水之来今由白河以至潞渚观其入海之水最大之处无如直沽然其直泻入海灌溉不多请于将尽之地依禹贡逆河法截断河流横开长河一带收其流而分其水然后于沮洳尽处筑为长隄随处各为水门以司啓闭外以截咸水俾其不得入内以泄淡水俾其不至漫如此则田可成矣于凡有淡水入海所在皆依此法行之则沿海数千里无非良田非独民资其利而官亦赖其用矣按此法不但沿海可行今京师西山稻田皆引泉以溉灌用江南种法樵昔为行人使大同问所食稻云来自代州则知北方但地平广有水泉可引处皆可种稻周官设稻人掌稼下地葢为此也北齐嵇晔曽开幽州督亢旧陂嵗收粟数十万石此等处甚多○汉史称黄霸朱邑龚遂召信臣等所居民富所去见思及考其事则皆劳来循行课耕桑为民兴利广溉灌益垦田畜积有余戸口増倍盗贼狱讼衰止所谓所居民富者也吏治有实效未有如汉者诚得朝廷加意兴举岂无若人者出即北方地尽辟民尽富嵗漕不复仰给东南可也又何虞集之事之足云
　　岛夷皮服金氏曰岛夷海岛之夷冀东北边之国如辽潼朝鲜之地不附庸于青而径属于冀者也其贡皮服尔雅所谓东北方之文皮者
　　夹右碣石入于河孔氏曰碣石海畔山汉志云碣石山在北平骊城县西南苏氏曰夹挟也自海入河逆流而西右顾碣石如在掖也朱子曰碣石山负海当河之冲自海道夹出碣石之右然后入河达帝都也冀州三面距河其建都实取转漕之利朝防之便故九州之终皆言达河以纪其入帝都之道冀实帝都亦曰入河者为北境絶逺者言之以明海道亦可至也愚按后人指此为海运之证殊非其实此贡道不过在冀本州又不过本州东北方之一道他州初无预焉何得指为海运之证杜甫诗有云帆转辽海秔稻来东吴之句此疑隋唐征辽之役间或有之未尝为常运之道也以海运为常起于元然风涛之阻岛屿之险或不能无没溺未可以为长计也
　　泲河惟兖州孔氏曰东南据泲西北距河按据泲者非止于泲且跨而过之距河者未至于河但以河为表识也余州凡言据距者放此○林氏曰自兖而下八州皆以髙山大川定逐州之疆界序所谓别九州篇首所谓奠髙山大川也郑樵谓禹贡以地名州为万代地理家成宪按泲即沇水出王屋山既东为泲入海者也其从水从齐者自出常山房子县赞皇山入泜非四渎之水俗误以泲为济
  </div>
  <div class="pagination">
   <a href="尚书日记.html">
    上一页
   </a>
   <a href="尚书日记.html">
    1
   </a>
   <span class="current-page">
    2
   </span>
   <a href="尚书日记_page3.html">
    3
   </a>
   <a href="尚书日记_page4.html">
    4
   </a>
   <a href="尚书日记_page5.html">
    5
   </a>
   <a href="尚书日记_page6.html">
    6
   </a>
   <a href="尚书日记_page7.html">
    7
   </a>
   <span>
    ...
   </span>
   <a href="尚书日记_page3.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
