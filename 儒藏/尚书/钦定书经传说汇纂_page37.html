<!DOCTYPE html>
<html>
 <head>
  <meta charset="utf-8"/>
  <title>
   钦定书经传说汇纂 - 第 37 页/共 38 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   钦定书经传说汇纂 - 第 37 页/共 38 页
  </h1>
  <div class="content">
   今予命汝作大正正于羣仆侍御之臣懋乃后徳交修不逮
　　集传大正太仆正也周礼太仆下大夫也羣仆谓祭仆仆戎仆齐仆之类穆王欲伯囧正其羣仆侍御之臣以勉进君徳而交修其所不及【王氏樵曰言左右前后非一人交以修君之所不逮为事也】或曰周礼下大夫不得为正汉孔氏以为太御中大夫盖周礼太御最长下又有羣仆与此所谓正于羣仆者合且与君同车最为亲近也集説【林氏之奇曰君子小人不同事惟贤为能知贤惟善为能举善伯囧正则羣仆侍御而有一不正者必不能与之一朝居也○张氏栻曰公卿进见有时仆御防近无闲有时者见其尊严无闲者知其情性方其进见君臣之分甚严未易犯其顔色及其防近君臣之情无闲故可纠其过失救过于无闲之时易为力救过于已发之后难为功懋徳交修正侍御仆从之职也○夏氏僎曰周礼太仆王眡治朝则正位眡燕朝则正位而掌摈相出入则前驱燕饮则相其法射则赞弓矢无非与王俱者而二孔以为周礼太御之官当两存之】
　　慎简乃僚无以巧言令色便辟侧其惟吉士
　　集传巧好令善也好其言善其色外饰而无质实者也便者顺人之所欲辟者避人之所恶侧者奸邪者谀说小人也吉士君子也言当谨择汝之僚佐无任小人而惟用君子也又案此言谨简乃僚则成周之时凡为官长者皆得自举其属不特辟除府史胥徒而已
　　集説【孔氏安国曰当谨慎简选汝僚属侍臣无得用巧言无实令色无质便辟足恭侧媚谄谀之人其惟皆吉良正士○吕氏祖谦曰治有体统王虽急于求助苟徧择之则丛脞矣故命一伯囧作大正使精择其僚固不待王亲择也此为治之体统也陆贽在唐欲使诸司长官各举其属亦庶防有见于此○张氏尔嘉曰懋徳在于交修交修必须吉士若巧令等诸人只晓一味阿谀安知交修修有补救之意交有多方効忠直之意非吉士不能出此○孙氏继有曰君子小人其品易淆故曰简简其不可用而去之简其可用而任之也】
　　仆臣正厥后克正仆臣谀厥后自圣后徳惟臣不徳惟臣
　　集传自圣自以为圣也仆臣之贤否系君徳之轻重如此吕氏曰自古小人之败君徳为昏为虐为侈为纵曷其有极至于自圣犹若浅之为害穆王独以是蔽之者盖小人之蛊其君必使之虚美熏心傲然自圣则谓人莫已若而欲予言莫之违然后法家拂士日远而快意肆情之事亦莫或龃龉其闲自圣之证既见而百疾从之昏虐侈纵皆其枝叶而不足论也集説【孔氏安国曰仆臣皆正则其君乃能正仆臣谄谀则其君乃自谓圣君之有徳惟臣成之君之无徳惟臣误之言君所行善恶专在左右○林氏之奇曰汉世骖乘之官最为要重以其职于天子为亲近故毎用天子素所倚信之人一非其人则其臣力争以为不可此盖得周之遗法○史氏渐曰朝廷之官不胜其众而狎近者莫亲乎仆御天下之邪不胜其多而易溺者莫先乎耳目○王氏樵曰君徳之败蔽以自圣之一言何也子思子所谓君出言自以为是而莫敢矫其非者也是常起于左右左右导谀而国人至于道路以目盖一为顺从不敢忤意其终未有不至是者也】
　　尔无昵于憸人充耳目之官迪上以非先主之典集传汝无比近小人充我耳目之官导君上以非先王之典盖穆王自量其执徳未固恐左右以异端进而荡其心也
　　集説【苏氏轼曰引小人以昵王人臣不敬莫大于此○夏氏僎曰仆臣在王左右朝夕顾问故云耳目之官○陈氏大猷曰不以先王之典迪其君谓以邪僻也○孙氏继有曰大抵憸人欲以长君逢君之计结人主之知必以易亲易合之情投上官之好或昵而用之以是人充耳目之官则上以耳目寄之彼且以耳目尝之凡所以迪君者不蛊其心志则蔽其聪明必其非先王正言正行之典矣又何以使君之克绍前烈哉凡此皆始于一念之昵耳】
　　非人其吉惟货其吉若时瘝厥官惟尔大弗克祗厥辟惟予汝辜
　　集传戒其以货贿任羣仆也言不于其人之善而惟以货贿为善则是旷厥官汝大不能敬其君而我亦汝罪矣
　　集説【林氏之竒曰薛博士曰诗刺皇父择三有事亶侯多蔵此惟货其吉是也○薛氏季宣曰孔子恶近佞人之殆为能陷溺人心之正也正羣仆而不惟正人之用专利之臣得以充之君之侈心自此炽矣知义利相为盛衰则小人之奸将无自而入也穆王以此儆戒正仆为知义利所在不能承王之志是瘝官也瘝官之罪何所逃哉○吕氏祖谦曰汉唐之嬖习更相表里靡不以利合则舍人才而论货贿近习之通病也伯囧而有一于斯则下负职业上负委属而刑之所当加矣穆王命伯囧固选择而任之乃防其昵憸人又防其嗜货贿又防之以旷职慢上之刑者盖以所系至切忧之深而防之过非谓伯囧眞有是也然自盘庚总于货寳之戒至此篇又复见之成汤文武之隆未闻数数以货饬其臣也噫其商周之衰乎○傅氏元初曰国家之败由官邪也官之失徳宠赂章也周之季世已有此风故穆王戒之在羣仆则为瘝官在仆正则为弗祗厥辟货非寳也惟府辜功而已】
　　王曰呜呼钦哉永弼乃后于彝宪
　　集传彛宪常法也吕氏曰穆王卒章之命望于伯囧者深且长矣此心不继造父为御周游天下将必有车辙马迹导其侈者果出于仆御之闲抑不知伯囧犹在职乎否也穆王豫知所戒忧思深长犹不免躬自蹈之人心操舍之无常可惧哉
　　集説【王氏安石曰近习之臣不患其不能将顺而莫之承惟患其不能正救而莫之弼故在先王则称其承弼在已则责之以永弼而不及于承焉○王氏樵曰彛宪与先王之典同自文武以来人君起居言动之常法也弼者正救乎我而使之不悖乎此也○张氏尔嘉曰前言承弼此言弼前言弼此言永弼是一篇结语所谓旦夕交修方免厥愆耳○孙氏继有曰谓之曰永则虽君徳已盛不弛其格心之功即君志不终不替其纠绳之力必使吉士在朝匡之以正不使憸人在侧导之以非其所以弼君于彛宪者不以久暂异趋不以终始异致然后言永不然匡弼未防将顺乘之矣正人无何憸人间之矣其能永弼哉】
　　总论【林氏之竒曰后世之论穆王者多过其实苏氏因之遂以为周徳之衰今观此篇其言纯正明白切于治体彼其于仆御之臣丁宁反覆如此至谓慎简乃僚无以便辟侧媚则其仆御岂有敢导王为非者而王之言既然则亦岂肯为无方之逰哉以是知世之论穆王者皆好事者为之也当以书为正○王氏樵曰大抵人主左右前后皆徳选朝夕与居皆正人则有以养成其徳文武之时携仆趣马无非吉士周公定六典幕次酒浆之官皆领于太宰汉初此意犹存一二出入供事禁闼犹参用正士但不知慎简之法耳程子当古法既废之后欲渐复之故其论经筵曰一日之中亲贤士大夫之时多亲宦官宫妾之时少则自然气质变化徳器成就使周公之典行则岂但亲贤士大夫之时多而已哉欲旦夕承弼非左右前后侍御仆从罔非正人不能也欲仆臣皆正又未易言其事在立政其本在无逸】







　　钦定书经传说彚纂卷二十
&lt;经部,书类,钦定书经传说汇纂&gt;
　　钦定四库全书
　　钦定书经传説彚纂卷二十一
　　吕刑
　　集传吕侯为天子司寇穆王命训刑以诘四方史録为篇今文古文皆有○案此篇専训赎刑葢本舜典金作赎刑之语今详此书实则不然葢舜典所谓赎者官府学校之刑尔若五刑则固未尝赎也五刑之寛惟处以流鞭扑之寛方许其赎今穆王赎法虽大辟亦与其赎免矣汉张敞以讨羌兵食不继建为入谷赎罪之法初亦未尝及夫杀人及盗之罪而萧望之等犹以为如此则富者得生贫者独死恐开利路以伤治化曽谓唐虞之世而有是赎法哉穆王巡游无度财匮民劳至其末年无以为计乃为此一切权宜之术以敛民财夫子録之葢亦示戒然其一篇之书哀矜恻怛犹可以想见三代忠厚之遗意云尔又案书传引此多称
　　甫刑史记作甫侯言于王作修刑辟吕后为甫欤集説【孔氏颖达曰崧髙之篇宣王之诗云生甫及申扬之水为平王之诗云不与我戍甫明子孙改封为甫侯穆王时未有甫名而称为甫刑者后人以子孙之国号名之也犹若叔虞初封于唐子孙封晋而子孙称晋世家○林氏之竒曰吕与甫犹荆与楚殷与商○王氏炎曰此书穆王之言而名吕刑者吕侯为王司宼言于王王命之参定刑书乃推作刑之意以训四方司政典刑者故以吕刑名之○朱子曰吕刑一篇如何穆王説得散漫直従苗民蚩尤为始作乱道起○问赎刑所以寛鞭扑之刑则吕刑之赎刑如何曰吕刑葢非先王之法也故程子有一策问云商之盘庚周之吕刑圣人载之于书其取之乎抑将垂戒后世乎○蔡仲黙论五刑不赎之意曰是穆王方有赎法尝见萧望之言古不赎刑某甚疑之后来方省得赎刑不是古因取望之传看毕曰説得也无引证○问郑敷文所谓甫刑之意是否曰便是他们都不去考那赎刑如古之金作赎刑只是刑之轻者如流宥五刑之属皆是流窜但有鞭作官刑扑作教刑便是法之轻者故赎想见穆王撰出那般法来圣人也是志法之变处但是他其中论不可轻于用刑之类也有许多好説话不可不知○吕氏祖谦曰穆王之时文武成康之泽寖微奸宄曰胜其作书于既耄阅世故而察物情者亦熟矣故古今犴狱言之略尽用刑者所宜尽心焉○刑之有赎始见于虞书不过有金作赎刑一语而已葢臯陶作士斟酌出入舜一以付之固不预立条目之多也今吕侯既受命而犹烦穆王训夏赎刑至三千之多焉视舜臯陶之际则有间矣是书哀矜明练固夫子存以示后世而微见其意者亦不可不察也】
　　惟吕命王享国百年耄荒度作刑以诘四方
　　集传惟吕命与惟说命语意同先此以见训刑为吕侯之言也耄老而昏乱之称荒忽也孟子曰従兽无厌谓之荒穆王享国百年车辙马迹遍于天下故史氏以耄荒二字发之亦以见赎刑为穆王耄荒所训耳蘓氏曰荒大也大度作刑犹禹曰予荒度土功荒当属下句亦通然耄亦贬之之辞也
　　集说【孔氏安国曰王享国百年耄乱荒忽度时世所宜训刑以治四方○孔氏颖逹曰周本纪云穆王即位春秋已五十矣无逸篇言殷之三王及文王享国若干年者皆谓在位之年此言享国百年乃従生年而数言其长夀也○朱子曰东坡解吕刑王享国百年耄作一句荒度作刑作一句甚有理如洛诰等篇不可晓只合阙疑】
　　附录【吕氏祖谦曰百年耄荒乃倦于万防之时也哀矜之意犹不能已方且度刑以诘四方穆王之于民厚矣○陈氏栎曰王享国当百年耄荒之时而能裁度作刑以诘四方乃见其笃老而尚精明仁厚非真耄乱荒迷也荒度虽有益稷语可证然土功可言荒度作刑何荒度之有蔡氏只存苏曰于下以备一说得之矣诘如诘奸慝之诘】
　　王曰若古有训蚩尤惟始作乱延及于平民罔不宼贼鸱义奸宄夺攘矫防
　　集传言鸿荒之世浑厚敦厖蚩尤始开暴乱之端【管子曰蚩尤受卢山之金而作五兵】驱扇熏炙延及平民无不为宼为贼鸱义者以鸱张防扈为义【袁氏黄曰郑康成云盗贼状如鸱枭案鸱枭隂类昼伏伺物而动得时而张以比盗贼最善名状】矫防者矫诈防刘也
　　集说【孔氏安国曰九黎之君号曰蚩尤○孔氏頴逹曰史记云神农世衰诸侯相侵伐蚩尤最暴虐黄帝乃与战于涿鹿之野遂擒杀蚩尤楚语曰少昊氏之衰也九黎乱徳颛顼受之使复旧常史记蚩尤在炎帝之末国语九黎在少昊之末二者不得同也九黎之文惟出楚语孔以蚩尤为九黎下传又云蚩尤黄帝所灭言黄帝所灭则与史记同矣孔非不见楚语而为此说葢以蚩尤是九黎之君黄帝虽灭蚩尤犹有种类尚在故下至少昊之末更复作乱郑云学蚩尤其意以蚩尤当炎帝之末九黎当少昊之末九黎学蚩尤非蚩尤也○郑氏晓曰考黄帝灭蚩尤于涿鹿之野在北鄙南蛮多黎种九黎三苗皆南蛮蚩尤九黎非一种也】
　　苗民弗用灵制以刑惟作五虐之刑曰法杀戮无辜爰始淫为劓刵椓黥越兹丽刑并制罔差有辞
　　集传苗民承蚩尤之暴不用善而制以刑惟作五虐之刑名之曰法以杀戮无罪于是始过为劓鼻刵耳椓窍黥面之法于丽法者必刑之并制无罪不复以曲直之辞为差别皆刑之也
　　集说【孔氏安国曰三苗之君习蚩尤之恶不用善化民而制以重刑言异世而同恶○孔氏颖逹曰苗民于此施刑之时并制无罪之人对狱有罪者无辞无罪者冇辞苖民断狱竝皆罪之无差简有直辞者言滥及无罪者也○楚语云三苗复九黎之恶郑以为苗民即九黎之后颛顼诛九黎至其子孙为三国髙辛之后又复九黎之恶尧兴又诛之尧末又在朝舜又窜之后又在洞庭逆命禹又诛之穆王深恶此族故着其恶而谓之民孔惟言异世同恶不言三苗是蚩尤之子孙也○苏氏轼曰自蚩尤以前未有以兵彊天下者自苗民以前亦未有作五虐之刑者故举此二人以为乱始○吴氏澄曰五虐之刑比旧五刑更加酷虐也曰法非法而谓之法也凡丽于刑不分轻重而并其制无复简别其无罪而有辞者○陈氏栎曰案吕氏谓古未有五刑自苗民制之然后圣人始不得已而用之非也舜典称象以典刑流宥五刑下文方及诛四凶三苗居一焉盖五刑其来久矣岂有苗民始作五刑舜乃效尤用之之理郑杀邓析而用其竹刑传犹说之孰谓舜以三苖虐威而窜其身乃效其虐威而用其法乎曰作五虐之刑曰淫为劓刵椓黥曰虐与淫可见非即古之五刑必又暴虐淫过用之天讨有罪五刑五用帝王二千年相承莫之能改而谓始于苗民乎使果创始于苗民穆王方谆谆以苗民为戒乃遵用其法乎不然必矣】
　　民兴胥渐泯泯棼棼罔中于信以覆诅盟虐威庶戮方告无辜于上上帝监民罔有馨香徳刑发闻惟腥集传泯泯昏也棼棼乱也民相渐染为昏为乱无复诚信相与反覆诅盟而已虐政作威众被戮者方各告无罪于天天视苗民无有馨香徳而刑戮发闻莫非腥秽吕氏曰形于声嗟穷之反也动于气臭恶之熟也馨香阳也腥秽隂也故徳为馨香而刑发腥秽也
　　集说【苏氏轼曰人无所诉则诉于鬼神徳衰政乱则鬼神制世○林氏之竒曰以徳行刑则刑一人而千万人莫不畏可以至于无刑故其治为馨香苟惟作虐刑则必至囹圄成市民不胜其虐怨嗟之声呼吁于天此腥秽之所以发闻也○陈氏经曰罔中于信无中心出于诚信者信不由中也无馨香之徳而发闻者惟腥秽之虐刑观二始字见蚩尤为作乱之始而苗民为淫刑之始】
　　皇帝哀矜庶戮之不辜报虐以威遏絶苖民无世在下集传皇帝舜也以书考之治苗民命伯夷禹稷臯陶皆舜之事报苗之虐以我之威絶灭也谓窜与分北之类遏絶之使无继世在下国
　　集说【薛氏季宣曰哀庶戮之滥奉行天威以报有苗之虐放之于逺不得传国于后○吕氏祖谦曰民心之反天意之还也恶运之极治原之开也皇帝哀矜庶戮胜复之理然也报虐以威者咸其自召而我无心焉所谓天讨也】
　　乃命重黎絶地天通罔有降格羣后之逮在下眀眀棐常鳏寡无盖
　　集传重少昊之后黎髙阳之后重即羲黎即和也吕氏曰治世公道昭明为善得福为恶得祸民晓然知其所由则不求之渺茫防昧之间当三苗昏虐民之得罪者莫知其端无所控诉相与听于神祭非其鬼天地人神之典杂揉渎乱此妖诞之所以兴人心之所以不正也在舜当务之急莫先于正人心首命重黎修眀祀典天子然后祭天地诸侯然后祭山川髙卑上下各有分限絶地天之通严幽眀之分焄蒿妖诞之说举皆屏息羣后及在下之羣臣皆精白一心辅助常道民卒善而得福恶而得祸虽鳏寡之防亦无有盖蔽而不得自伸者也○案国语曰少皥氏之衰九黎乱徳民神杂揉家为巫史民渎齐盟祸灾荐臻颛顼受之乃命南正重司天以属神北正黎司地以属民使无相侵渎其后三苗复九黎之徳尧复育重黎之后不忘旧者使复典之
　　集说【孔氏颖逹曰羲是重之子孙和是黎之子孙司天属神司地属民定上下之分使民神不杂则祭享有度灾厉不生罔有降格言神不干民也○苏氏轼曰自苗民渎于诅盟人神相乱虢之亡也有神降于莘即此类也○张氏九成曰传曰国将兴听于民将亡听于神三苖之俗以诅盟为事是听命于神也絶地天通罔有降格者絶在地之民使人不得以妖术格在天之神絶在天之神使人不得假其名字以降于在地之民○吕氏祖谦曰治世神怪所以不兴者只为善恶分眀自然不求之神乱世善恶不明自然専言神怪言鬼言命○陈氏栎曰此非専重黎之力亦由朝之羣后及在下之众臣眀显眀之理使人不惑于茫昧之说辅经常之道使人不挠于妖怪之习虽穷民亦无蔽盖而不得自伸者民心坦然无疑而不复求之于神此重黎所以得举其职也盖人昧正理悖常道而后惑神怪乱祀典惟眀眀棐常人心先正自将求之眀而不求之幽于其常而不于其怪絶地天通庶其易乎○王氏樵曰不曰絶天地通而曰絶地天通者地民也天神也神木无通于氏兴之尝自于下故曰絶地天通降格盖如神降于莘之类曰罔有降格则前此岂真有降格哉亦曰人为之耳迨圣人使重黎絶其通正其位而遂无降格则可见其本无矣○羣后诸侯也在下其臣也常道之在天下虽根于人心不可泯灭然非有世道之责者时有以提撕辅助之则亦易为邪说暴行所晦蚀而不眀充塞而不行也是时有帝舜为之主羣后与其臣下无不以棐常为心眀眀者精白展布之谓常者常道即秉彛人伦是也棐常者顺乎此者有劝悖乎此者有惩是非眀白而公道必行于上民何复求之于神哉】
　　附录【陈氏栎曰案北正黎或作火正黎北字与火字相似又黎以北正兼火正黎即祝融也所以秘注扬子云北正黎即火正黎也北正对南正为是】
　　【案国语火正黎蔡传作北正黎考尧典乃命羲和孔疏云昭二十九年左传称重为句芒犁为祝融祝融火官可称火正句芒木官不应号南正且木不主天火不主地而外传称颛顼命南正司天火正司地者盖使木官兼掌天火官兼掌地南为阳位故掌天谓之南正黎称木官故掌地犹为火正郑答赵商云先师以来皆云火常为地当云黎为北正可见蔡传之改北正非无本耳扬子法言亦作北正黎所以陈栎引注云北正黎即火正黎也然则北正之说由来久矣】
　　皇帝清问下民鳏寡有辞于苗徳威惟畏徳眀惟眀集传清问虚心而问也有辞声苗之过也苗以虐为威以察为眀帝反其道以徳威而天下无不畏以徳眀而天下无不眀也
　　集说【林氏之竒曰惟鳏寡无盖则在下者寃抑之情得以上通故舜清问于民则鳏寡得以三苗之虐为辞而告诉焉舜于是问罪于三苗也威而非徳威防而民玩非所以为畏明而非徳失之过察则民将益出其巧诈以欺上非所以为眀惟舜之威与眀皆本于徳故恶如三苗无不谙悉其罪一去三苗而天下莫不服也○吕氏祖谦曰清问者眀目逹聪无繊毫壅蔽之谓也苗民既遏絶矣鳏寡犹有辞于苗者盖苗在舜世合散靡常前章所谓遏絶者讨其元恶大憝也此章所谓有辞于苗者言其遗孽余种也考于虞书或伐之以大禹徂征之师或治之以臯陶象刑之叙大小非一端先后非一时也惟苗民尚有遗孽余种为鳏寡之患故舜于此益反本自治不求威眀于外而反修其徳盛徳之至不怒而威无思不服不察而眀无隠不照也○陈氏师凯曰表记引徳威惟畏徳眀惟眀继之曰非虞舜其孰能如是乎则皇帝为舜眀矣】
　　乃命三后恤功于民伯夷降典折民惟刑禹平水土主名山川稷降播种农殖嘉谷三后成功惟殷于民集传恤功致忧民之功也典礼也伯夷降天地人之三礼以折民之邪妄苏氏曰失礼则入刑礼刑一物也伯夷降典以正民心禹平水土以定民居稷降播种以厚民生三后成功而致民之殷盛富庶也吴氏曰二典不载有两刑官盖传闻之谬也愚意臯陶未为刑官之时岂伯夷实兼之欤下文又言伯夷播刑之迪不应如此谬误
　　集说【林氏之竒曰贾谊曰礼者禁于将然之前而刑者禁于已然之后法之所用易见而礼之所为难知则礼与刑一物也民能由于礼则何刑之有哉○夏氏僎曰九州各有名山大川为之主名如扬州山有防稽川曰三江之类○吕氏祖谦曰平水土降播种当在所急而伯夷之降典若缓而不切然抑不知人心不正虽有土安得而居虽有谷安得而食诸穆王首述伯夷之典先其本也○陈氏经曰主名山川所以表疆域也○王氏充耘曰凡礼教与刑相表里故司徒敷教亦必有刑以弼之伯夷降典以辨上下之分有不従者则以刑折之使其陵僣者不得以自遂则其势不得不入于礼也○王氏纲振曰伯夷典礼宜言礼不言刑而乃曰折民惟刑可见伯夷之刑即是齐之以礼臯陶眀刑宜言刑不言徳而乃曰以教祗徳又见臯陶之刑是即道之以徳徳礼刑原是一物自后世以刑为刑徳礼与刑罚遂判】
　　士制百姓于刑之中以教祗徳
　　集传命臯陶为士制百姓于刑辟之中所以检其心而教以祗徳也○吴氏曰臯陶不与三后之列遂使后世以刑官为轻后汉杨赐拜廷尉自以代非法家言曰三后成功惟殷于民臯陶不与葢吝之也【陈氏师凯曰吝耻也】是后世非独人臣以刑官为轻人君亦以为轻矣观舜之称臯陶曰刑期于无刑民协于中时乃功又曰俾予従欲以治四方风动惟乃之休其所系乃如此是可轻哉吕氏曰吕刑一篇以刑为主故歴叙本末而归之于臯陶之刑势不得与伯夷禹稷杂称言固有賔主也
　　集说【王氏安石曰刑非教也而言以教祗徳盖圣人莫非教也刑之所加非苟害之亦曰敺而纳之于善而已故周官十有二教亦曰刑教中则民不虣○叶氏梦得曰古者谓狱已定而不失其实曰中故小司宼以三刺断庶民狱讼之中说者云中谓罪正所定而司刺亦以三法求民情断民中狱讼成士师受之曰受中小司宼登之于天子曰登中此书亦累累言之○邱氏濬曰伯夷礼官也所降者典而折民惟刑臯陶刑官也所制者刑而教民祗徳可见有虞为治専以礼教为主而刑辟特以辅其所不及焉耳礼典之降而折以刑所以遏其邪妄之念而止刑辟于未然刑罚之制而教以徳所以啓其祗敬之心而制刑辟于已然礼教刑辟之相为用如此帝世之制所以本末兼举而民协于中自不犯于有司也欤○王氏樵曰此亦蒙乃命之文制乃裁断之义刑之中言轻重得其当也民惟心无所检而不知所畏故不敬其徳而自越于礼法之外臯陶断以中刑乃所以检其心而教之敬徳也】
　　穆穆在上眀眀在下灼于四方罔不惟徳之勤故乃眀于刑之中率乂于民棐彝
　　集传穆穆者和敬之容也眀眀者精白之容也灼于四方者穆穆眀眀辉光发越而四逹也君臣之徳昭眀如是故民皆观感动荡为善而不能自己也如是而犹有未化者故士师眀于刑之中使无过不及之差率乂于民辅其常性所谓刑罚之精华也
　　集说【苏氏轼曰教化之废推中人而堕于小人之域教化之行引小人而纳于君子之涂此率乂于民之谓也○吕氏祖谦曰自伯夷之典迄臯陶之刑制度文为之具也自穆穆眀眀至又民棐彞精神心术之运也○陈氏栎曰舜命臯陶以刑本之以威眀之徳继期民以祗徳勤徳刑之本必主于徳而刑之用必合于中徳与中为吕刑一篇之纲领继此曰惟克天徳曰以成三徳曰有徳惟刑无非以徳为本也曰观于五刑之中曰中听狱之两辞曰罔非在中曰咸庶中正曰非徳于民之中曰咸中有庆无非以中为用也刑必合于中而后刑即所以为徳以此意读吕刑其庶防乎○王氏充耘曰两言刑之中者葢刑而失之重则伤于苛暴而民无所措手足失之轻则流于姑息而恶者无所惩惟酌其中则能使人畏服而不敢犯○顾氏锡畴曰惟帝舜之徳威徳眀也则当时恭已于南面者皆和气之流通而君之徳容可想也故曰穆穆在上惟三后之恤功成功也则当时亮采于北面者皆精白之昭著而臣之徳容可想也故曰眀眀在下灼于四方指君臣合徳而言】
　　典狱非讫于威惟讫于富敬忌罔有择言在身惟克天徳自作元命配享在下
　　集传讫尽也威权势也富贿赂也当时典狱之官非惟得尽法于权势之家亦惟得尽法于贿赂之人言不为威屈不为利诱也敬忌之至无有择言在身大公至正纯乎天徳无毫发不可举以示人者天徳在我则大命自我作而配享在下矣在下者对天之辞盖推典狱用刑之极功而至于与天为一者如此集说【苏氏轼曰修其敬畏至于口无择言此盛徳之士也何以责之于典狱狱贱事也而圣人尽心焉其徳入人之深动天地感鬼神无大于狱者盛徳之士皆屑为之臯陶逺矣莫得其详如汉张释之于定国唐徐有功民皆自以为不寃其不言之信防于口无择言之人哉若斯人者将与天合徳子孙其必有兴者非自作元命配享在下而何○张氏九成曰穆王戒典狱谆谆以富货言当时风俗衰敝可知敬则善心生忌则恶念灭○夏氏僎曰行之于身皆可言之于口不必择而后言是能与天合徳如此则典狱之官身虽在下而仰合天徳如所谓配天其泽仰当天意如所谓克享天心谓之配享在下岂不信哉○吕氏祖谦曰典狱不得行其公者非为威胁则为利诱欲威不能屈富不能淫惟在敬忌无择言在身而已○陈氏经曰天徳无私威富之事絶于外敬忌之诚存于中此无私之天徳也死生寿夭之命乃天以制斯人者今典狱者徳与天一则制生人之大命不在天而在我矣天能制人之大命典狱者亦能制人之大命岂非在下而与天配合乎自作元命犹言自贻哲命○陈氏栎曰敬忌如康诰文王之敬忌也罔有择言口无择言也言行相表里罔有择言在身并身无择行矣典狱之事天实临之天徳克于我则天之元命自作于我配天泽享天心皆我也念念知有天在上且知天实在我一心中斯为得之○陈氏雅言曰天此心而人此心天此理而人此理栽培倾覆有以见天道之至公赏善罚恶有以见人心之至公或刑或宥一出于公则元命之作不在天而在我也○洪氏翼圣曰敬者慎刑之至而察之必尽其心也忌者畏刑之至而施之惟恐不当也○孙氏继有曰讫者法之内一毫不以意轻法之外一毫不以意重轻重各如其法而止所谓讫也】
　　附录【王氏充耘曰诸家皆自典狱之人言之然谓之元命是国命与厥惟废元命同谓之配享在下是又言人君享国与天相配与克配上帝配天其泽之意同盖谓所用典狱之人能敬忌之至用刑悉无寃滥则是人君徳与天合而自作元命可以长治久安而配享在下矣此即司宼苏公式敬尔由狱以长我王国之意耳】
　　【案惟克天徳自作元命配享在下三句孔疏云典狱之官能效天为徳则长久大命由已而来是自为大命可以配当天意在于天之下也蔡传融防其意而推典狱用刑之极功至于与天为一义固精矣王氏充耘则以元命为国命配享为人君之克配上帝此归重人君说亦甚正大葢典狱之得人实由帝徳之合天耳】
　　王曰嗟四方司政典狱非尔惟作天牧今尔何监非时伯夷播刑之迪其今尔何惩惟时苗民匪察于狱之丽罔择吉人观于五刑之中惟时庶威夺货断制五刑以乱无辜上帝不蠲降咎于苗苗民无辞于罚乃絶厥世集传司政典狱汉孔氏曰诸侯也为诸侯主刑狱而言非尔诸侯为天牧养斯民乎为天牧民则今尔何所监惩所当监者非伯夷乎所当惩者非有苗乎伯夷布刑以啓迪斯民舍臯陶而言伯夷者探本之论也丽附也【顾氏锡畴曰凡人犯一罪必有一种情词附于其间】苗民不察于狱辞之所丽又不择吉人俾观于五刑之中惟是贵者以威乱政富者以货夺法断制五刑乱虐无罪上帝不蠲贷而降罚于苗苗民无所辞其罚而遂殄灭之也
　　集说【吕氏祖谦曰狱重事也不察者或视以为刀笔吏之事故穆王眀告司政典狱使知其职分之大焉五刑五用是谓天讨虽君不得而与司是柄者非君之臣乃天之牧也故曰非尔惟作天牧葢呼而警之使知其任之重如此要必前有所法后冇所戒庶防不为天位之辱伯夷之监告之以所当法也苗民之惩告之以所当戒也播刑以啓迪斯民特刑之理耳舍臯陶而使之监伯夷者葢三居五服彼固朝夕之所従事监于伯夷所以探其原也苗民人与法俱弊则所谓庶威者初无定法夺于货利相与为市而已断制五刑无非私意逆天悖理罪大而不可解其殄灭也宜哉○陈氏栎曰庶威夺货蔡氏分说与上文讫威讫富相照应优于诸家○孙氏继有曰遏絶苗民木舜事而曰上帝弗蠲者上帝降咎舜特奉行天讨耳○王氏纲振曰就民之邪思言则曰折就民之真性言则曰迪伯夷非刑官何以一则曰惟刑再则曰播刑葢理以辨是非愚民难与言礼惟刑与较利害因知利害而后可使别是非是其所以折民即以迪民故曰折民惟刑又曰播刑之迪一事两指非刑有两用也】
　　王曰呜呼念之哉伯父伯兄仲叔季弟幼子童孙皆听朕言庶有格命今尔罔不由慰日勤尔罔或戒不勤天齐于民俾我一日非终惟终在人尔尚敬逆天命以奉我一人虽畏勿畏虽休勿休惟敬五刑以成三徳一人有庆兆民赖之其宁惟永
　　集传此告同姓诸侯也格至也【孔氏颖逹曰至命当为至善之命】参错讯鞫极天下之劳者莫若狱苟有毫发怠心则民有不得其死者矣罔不由慰日勤者尔所用以自慰者无不以日勤故职举而刑当也尔罔或戒不勤者刑罚之用一成而不可变者也苟顷刻之不勤则刑罚失中虽深戒之而已施者亦无及矣戒固善心也而用刑岂可以或戒也哉且刑狱非所恃以为治也天以是整齐乱民使我为一日之用而已非终即康诰大罪非终之谓言过之当宥者惟终即康诰小罪惟终之谓言故之当辟者非终惟终皆非我得轻重惟在夫人所犯耳尔当敬逆天命以承我一人畏威古通用威辟之也休宥之也【王氏樵曰古以刑为咎则以开释为休】我虽以为辟尔惟勿辟我虽以为宥尔惟勿宥惟敬乎五刑之用以成刚柔正直之徳则君庆于上民赖于下而安宁之福其永久而不替矣
　　集说【林氏之竒曰穆王享国百年故诸侯或其子孙也○王氏炎曰刑当轻而轻以成柔徳而柔不至于縦弛当重而重以成刚徳而刚不至于苛暴介轻重之间以成正直而正直不至于偏倚○吕氏祖谦曰慰者非得其情而喜盖以不弛其职自慰也罔或戒者必当惰然后戒虽曰知悔方其惰时安知无失其平者乎天子以天下为体天下典狱者如是则导迎善气培飬根本国脉其有不延乎狱之所系如此○陈氏经曰成三徳者时乎用中典则正直之徳成时乎用重典则刚徳成时乎用轻典则柔徳成○陈氏栎曰此章言刑出于天天俾之我故望尔逆天命以奉我所以承天者勤也敬也能勤能敬则刑非刑也徳也刑非刑也福也可不念哉○陈氏雅言曰刑罚之原天以齐民而俾我有一日之用也非终惟终而在人无一定之罪也葢刑不出于我而出于天刑不在我而在于人尔同姓诸侯均有一日掌刑之责知上天之心惟在于以刑齐民则庶能敬逆之而不违知我一人之心惟在于以刑齐民则必当有以奉承之而不慢敬者勤之本勤者敬之发惟其用心也敬故其临事也勤辟宥不可以狥君之命敬刑惟当以成民之徳刑之用无不敬则民之徳无不成由是君受其福民防其恵至于永久安宁而不替又岂非勤敬之效乎○王氏樵曰勤者事事尽其心之谓慰者无所憾于已之谓戒者有所惩于前之辞有失然后有戒故言刑不可以不勤而或戒欲其常勤而无所失耳敬者言畏与休皆不敢怠也当畏而畏所以成刚之徳当休而休所以成柔之徳畏其所当畏则民皆惧于为恶休其所当休则民皆乐于为善不犯于刑相安于无事之天所以成正直之徳也至是乃所谓日勤者矣岂但足由以自慰而已邪】附录【苏氏轼曰庶以格天命○薛氏季宣曰诸侯上自尊属下逮子孙悉告以言庶防可以格于上帝天之赋物人人有齐一之道使我朝夕自戒恐其非终则惟终在人所以迎天命也○陈氏经曰天以刑齐民天不能自为之故以俾我然天之爱民其心无穷我亦不能以一日遂终其事相与以终之者犹冇望于人则我敬刑之心始有所托是此心无穷已处即天意也用刑之际人虽畏服我犹以为未足畏人虽称羙我犹以为未足羙则此心常无己方能承人君爱民无穷之心合上天爱民无穷之心矣案庶有格命蔡传従孔疏格训至然未详至命之义苏轼薛季宣以格命为格天之命不作至字解与下文敬逆天命句相应亦可通也非终惟终在人诸家祗就怠勤对看有谓古传非终属上句惟终在人作一句读者如陈经之说尤贯穿晓畅虽畏勿畏虽休勿休总见得不自足之心此皆与蔡传不同而于经义各有发眀者也】
　　王曰吁来有邦有土告尔祥刑在今尔安百姓何择非人何敬非刑何度非及
　　集传有民社者皆在所告也夫刑凶器也而谓之祥者刑期无刑民协于中其祥莫大焉及逮也汉世诏狱所逮有至数万人者审度其所当逮者而后可逮之也曰何曰非问答以发其意以眀三者之决不可不尽心也
　　集说【苏氏轼曰罪非已造为人所累曰及秦汉之间谓之逮狱吏以不遗支党为忠以多逮广系为利故大狱有逮万人者国之安危运祚长短咸寄于此故曰何度非及度其非同恶者则勿逮可也○张氏九成曰此并同姓异姓诸侯而戒之○陈氏栎曰刑而曰祥以好生之徳寓焉择人敬刑而谨所及则民安矣民安则刑可言祥矣○吴氏澄曰邦言其国土言其境内之地祥刑者慈良恻怛详审轻重主之以不忍行之以不得已所以谓之祥也在今日尔诸侯欲安百姓何者当择非人乎何者当敬非刑乎何者当揆度非及乎○陈氏雅言曰刑非所以残民而以安民谓之祥刑安民之道能择人而后能敬刑能敬刑而后能度及三言何者设为问辞以致其疑三言非者设为答辞以致其决当时有邦之诸侯有土之卿大夫果能于此三者而致其择致其敬致其度则民无不安而刑斯为祥矣○王氏樵曰辞所连引度之以己之心勿惟人言之所指者即逮之也度之以彼之情勿惟己心之所疑者即逮之也】
　　两造具备师听五辞五辞简孚正于五刑五刑不简正于五罚五罚不服正于五过
　　集传两造者两争者皆至也周官以两造听民讼具备者词证【王氏樵曰词如文卷证是证佐】皆在也师众也五辞丽于五刑之辞也简核其实也孚无可疑也正质也五辞简核而可信乃质于五刑也【潘氏士遴曰非便用五刑只以此情辞质正于刑书当于何等刑加之也】不简者辞与刑参差不应【孔氏颖逹曰谓覆审囚证之辞不如简核之状】刑之疑者也罚赎也疑于刑则质于罚也不服者辞与罚又不应也罚之疑者也过误也疑于罚则质于过而宥免之也
　　集说【孔氏颖逹曰不应五刑狱官疑不能决则当正之于五罚令其出金赎刑五罚即下文是也今律疑罪各依所犯以赎论虚实之证等是非之理均或事涉疑似旁无证见或虽有证见事涉疑似如此者皆为疑罪○王氏安石曰周礼过而未丽于法者桎梏而坐诸嘉石役诸司空此治五过之法非免释之也○张氏九成曰两造非偏辞师听非偏见一人独听恐聪明有不及思虑有不至必众听之也○吕氏祖谦曰前数章反覆告戒至此始颁赎刑之令○狱辞所及既欲审度而两造复欲其具备葢所不当逮者不可扰一人所当逮者不可阙一人也狱辞虽众丽于刑者不过五羣有司同听其辞简核孚信随其轻重而正其刑此情法相当者也以是辞而求是刑参差而不可简核则罪之疑者于是正五赎之罚以待之此情法不相当者也至于罚之犹不服察其果无辜则宥过无大葢直贷之而已古者因情以求法故有不可入之刑后世移情而合法故无不可加之罪○王氏樵曰五辞简孚六句只是相推下去欲其原情定罪而已○傅氏元初曰供辞与所告之辞简核之皆符合可信是为简孚简斯孚矣下言不简便包孚字在内刑不简则质于罚罚不简则质于过周礼司刺掌三刺三宥三赦之法以賛司宼听狱讼三刺曰讯羣臣讯羣吏讯万民三宥曰不识过失遗忘三赦曰幼弱老耄惷愚以此三法者求民情断民中而施上服下服之刑然后刑杀然则在刑杀之外者即在五罚五过之寛政矣】
　　五过之疵惟官惟反惟内惟货惟来其罪惟均其审克之
　　集传疵病也官威势也反报徳怨也内女谒也货贿赂也来干请也惟此五者之病以出入人罪则以人之所犯坐之也审克者察之详而尽其能也下文屡言以见其丁宁忠厚之至疵于刑罚亦然但言于五过者举轻以见重也
　　集说【孔氏安国曰五过之病出入人罪使在五过罪与犯法者同○林氏之竒曰唐太宗问于刘徳威曰比刑网寖宻咎安在对曰律失入者减三失出者减五今坐入者无辜坐出者有罪所以吏务深入为自安计五过之疵其罪惟均此失出者也特言岀而不及于失入者观一篇之中其丁宁谆复之意如此是岂坐入者无辜而坐出者有罪乎以意逆志可也先儒谓出入人罪得之矣○吕氏祖谦曰刑降而为罚罚降而为过然以私而故纵则又非天讨也故纵之疵病有此五者审者察之尽其心克者治之尽其力○王氏樵曰舎五刑五罚而専言五过者当以为过而不以为过乃入之于刑罚不当以为过而以为过乃出之于刑罚皆疵也故言五过之疵则五刑五罚之疵在其中矣今律有故出入失出入人罪此经不言意多主故言也五过之疵以当正于五过者或因此五者而罚之是故入也不当正于五过者或因此五者而宥之是故出也察之详而尽其能言当正于五过之时反覆推究而尽已之聪眀务使宥当其刑之谓】
　　五刑之疑有赦五罚之疑有赦其审克之简孚有众惟貌有稽无简不听具严天威
　　集传刑疑有赦正于五罚也罚疑有赦正于五过也简核情实可信者众亦惟考察其容貌周礼所谓色听是也然听狱以简核为本苟无情实在所不听上帝临汝不敢有毫发之不尽也
　　集说【孔氏颖逹曰刑疑有赦赦従罚也罚疑有赦赦従免也上云五罚不服正于五过即是免之也不言五过之疑有赦者知过则赦之不得疑也其当清察能得其理不使应刑妄得罚应罚妄得免也○林氏之竒曰五刑之疑尚不免于罚而谓之赦者葢虽以金自赎而幸其不至于残溃其肌体是亦赦也下文墨辟疑赦之类皆然也葢古之云赦者以疑似之罪不可以刑辟加故为之差降赎罚以寛宥之所以矜恤善良非贷免恶人也○张氏九成曰具俱也谓上所言皆敬天威也○夏氏僎曰简孚有众即前五辞简孚之意而此简孚之法又当惟貌有稽辞或可伪而貌不可掩不正则眊有愧则泚于此稽之不得遁矣苟无可简核则疑狱眀矣此在所不必听竞舍之可也○吕氏祖谦曰所以如是求详而致严者葢刑乃天之威非君之私权也天眀畏自我民明威众之所简孚即天威之所在也○王氏樵曰经文貌字防气色耳目葢以讯鞠覈其言因察之于视听气色之间也心在辞则情在貌不暇相顾】
　　墨辟疑赦其罚百锾阅实其罪劓辟疑赦其罚惟倍阅实其罪剕辟疑赦其罚倍差阅实其罪宫辟疑赦其罚六百锾阅实其罪大辟疑赦其罚千锾阅实其罪墨罚之属千劓罚之属千剕罚之属五百宫罚之属三百大辟之罚其属二百五刑之属三千上下比罪无僣乱辞勿用不行惟察惟法其审克之
　　集传墨刻颡而涅之也劓割鼻也剕刖足也宫淫刑也男子割势妇人幽闭大辟死刑也六两曰锾阅视也倍二百锾也倍差倍而又差五百锾也【陈氏师凯曰百锾六百两也倍二百锾一千二百两也倍差五百锾三千两也六百锾三千六百两也千锾六千两也】属类也三千总计之也周礼司刑所掌五刑之属二千五百刑虽增旧然轻罪比旧为多而重罪比旧为减也比附也罪无正律则以上下刑而比附其罪也【孔氏颖逹曰上下比方其罪之轻重上比重罪下比轻罪】无僣乱辞勿用不行未详或曰乱辞辞之不可听者不行旧有是法而今不行者戒其无差误于僣乱之辞勿用今所不行之法惟详眀法意而审克之也○今案臯陶所谓罪疑惟轻者降一等而罪之耳今五刑疑赦而直罚之以金是大辟宫剕劓墨皆不复降等用矣苏氏谓五刑疑各入罚不降当因古制非也舜之赎刑官府学校鞭扑之刑耳夫刑莫轻于鞭扑入于鞭扑之刑而又情法犹有可议者则是无法以治之故使之赎特不欲遽释之也而穆王之所谓赎虽大辟亦赎也舜岂有是制哉详见篇题
　　集说【孔氏安国曰刑疑则赦従罚锾黄铁也阅实其罪使与罚各相当序五刑先轻转至重者事之宜五刑疑各入罚不降相因古之制也别言罚属合言刑属眀刑罚同属互见其义○孔氏颖逹曰古者金银铜铁总号为金此传言黄铁舜典传言黄金皆是今之铜也古人赎罪悉皆用铜而传或称黄金或言黄铁尔○苏氏轼曰察我心也法国法也内合我心外合国法乃为得之○林氏之竒曰以罚金之多少而观之则劓重于墨剕重于劓宫重于剕其降杀之数相较则同惟大辟为尤重故其数之重于宫比之三者之相校为尤多也○夏氏僎曰毎条必言阅实其罪恐听者或不详其意止阅实其一而忽其他故不嫌其费辞也○上言罚下言刑者罪实而加以法谓之刑罪疑而赎以金谓之罚互见其义以眀刑罚之条其数一同也上下比罪谓于法无此条则上比重罪下比轻罪上下相比观其所犯当与谁同然后定其轻重之法如今律无眀文则许用例也然当上下比罪之时吏多因缘为奸差错妄乱实由以生故乂戒以不可用私意而僣差妄乱其辞僣谓辞在此乃差而之彼乱谓辞本直乃乱而为曲也惟内察以心外合以法内外两尽情法相推惟详审者能之○吕氏祖谦曰墨劓所増皆轻刑宫所损二百大辟所损三百皆重刑也剕无増损居轻重之间者也轻罪则多于前重罪则损于旧观其目则哀矜之意固可见观其凡则文胜俗弊亦可推矣○陈氏经曰此下言赎法载于法谓之刑加于人谓之辟犯墨辟而情罪之可疑者则赦之使赎其罚则罚之纳赎也然必检阅核实其罪使与罚相当不可苟也下仿此○三千已定之法载之刑书者也天下之情无穷刑书所载有限不可以有限之法而尽无穷之情又在用法者斟酌损益之古者任人不任法法所载者任法法不载者参以人上下比罪是也以其罪而比附之上刑则见其重以其罪而比附之下刑则见其轻故于轻重之间裁酌之然必以辞为主辞若僣乱情与罪不相合是不可行者也当勿用其不可行之法惟当察其情求之法二者合而后允当乎人情法意是乃可行者也在审克之而已○陈氏大猷曰刑如律比如例三千之属犹不能尽天下之情罪以此知法不可独任也既无正律复僣乱而无定辞将安所据依乎且又有此例昔尝有之而今不可行者矣必无差乱其辞而妄比附勿用今不可行之法而强比附如汉长安贾人与浑邪王市者罪当死凡五百余人汲黯曰愚民安所知市贾长安中而文吏以为阑出财物如边闗乎此类乃以不可行者比附也○陈氏师凯曰秋官司刑云掌五刑之法以丽万民之罪墨罪五百劓罪五百宫罪五百刖罪五百杀罪五百轻罪比旧为多者墨劓旧五百今一千各多五百也重罪比旧为减者宫大辟旧各五百今宫减二百大辟减三百也○孙氏继有曰罪而曰比则廷评无一成之议或有惑于人言而妄为比附者爰书无一定之条或有泥于古法而强为比例者皆非用法之公故戒其勿僣勿用而以惟察审克者勉之】
　　上刑适轻下服下刑适重上服轻重诸罚有权刑罚世轻世重惟齐非齐有伦有要
　　集传事在上刑而情适轻则服下刑舜之宥过无大康诰所谓大罪非终者是也事在下刑而情适重则服上刑舜之刑故无小康诰所谓小罪非眚者是也若诸罚之轻重亦皆有权焉权者进退推移以求其轻重之宜也刑罚世轻世重者周官刑新国用轻典【郑氏康成曰新辟地立君之国用轻法者为其民未习于教也】刑乱国用重典【郑氏康成曰篡弑叛逆之国用重典者以其化恶伐灭之也】刑平国用中典【郑氏康成田承平守成之国用中典者常行之法也】随世而为轻重者也轻重诸罚有权者权一人之轻重也刑罚世轻世重者权一世之轻重也惟齐非齐者法之权也有伦有要者法之经也言刑罚虽惟权变是适而齐之以不齐焉至其伦要所在葢有截然而不可紊者矣此两句总结上意集说【王氏安石曰情之轻重世之治乱不同则刑罚之用当异而欲为一法以齐之则其齐也不齐以不齐齐之则齐矣先后有序谓之伦众体所防谓之要○张氏九成曰杀人者死此上刑也然有误杀者此适轻也则服下刑矣鬬殴不死此下刑也然有谋杀而适不死者此适重也则服上刑矣用刑岂可不问情之轻重哉至于用罚亦当权其轻重情轻则罚亦轻情重则罚亦重以情为权而论疑罪之轻重则罚亦当矣刑权轻重以为上下罚权轻重以为多少○陈氏雅言曰法之或轻或重虽原于人情世变而为之不同而其所以轻之重之则皆出于理之当然而非以已之私意为之也葢变法以求当于人情世变者权也法虽变而能当于理者是即经也理通则人情世变无不通人情世变无不通则法无不通矣○王氏樵曰道有升降俗有污隆此世变之不同也世轻世重惟其变之所适而权焉斯尽权之道者也然谓之权则有若不齐而无常而不知是乃所以致齐而有常也人情世变之不同而君子之所以权乎其间者理而已矣理之所在虽不为一法以齐之而要为合乎人情宜乎世变其不齐乃所以为齐也惟齐之以非齐则中乎先后轻重之序而不错施岂不有伦乎归于至当岂不有要乎兹权也乃所以为经也欤】
　　罚惩非死人极于病非佞折狱惟良折狱罔非在中察辞于差非従惟従哀敬折狱眀啓刑书胥占咸庶中正其刑其罚其审克之狱成而孚输而孚其刑上备有并两刑
　　集传罚以惩过虽非致人于死然民重出赎亦甚病矣佞口才也非口才辩给之人可以折狱惟温良长者视民如伤者能折狱而无不在中也此言听狱者当择其人也察辞于差者辞非情实终必有差听狱之要必于其差而察之非従惟従者察辞不可偏主犹曰不然而然所以审轻重而取中也哀敬折狱者恻怛敬畏以求其情也眀啓刑书胥占者言详眀法律而与众占度也咸庶中正者皆庶防其无过忒也于是刑之罚之又当审克之也此言听狱者当尽其心也若是则狱成于下而民信之【王氏樵曰狱成是结案时孚者两争者皆心服而众人皆以为然也】狱输于上而君信之【王氏樵曰输是奏案时孚者情法允合君上无所违异也】其刑上备有并两刑者言上其断狱之书当备情节一人而犯两事罪虽従重亦并两刑而上之也此言谳狱者当备其辞也
　　集说【苏氏轼曰佞口给也口辩者服其口不服其心也従其差者察之多得其情○林氏之竒曰孔子曰今之听狱者求所以杀之古之听狱者求所以生之良者求所以生之也○王制曰成狱辞史以狱成告于正正听之正以狱成告于大司宼大司宼听之棘木之下大司宼以狱之成告于王王命三公参听之三公以狱之成告于王王三宥然后制刑此正所谓狱成而孚输而孚也○吕氏祖谦曰辞之实者屡讯屡鞠前后如一欺罔文饰者虽巧于对狱其辞要必有差因其差而察之不従其伪辞乃所以従其真情也○以哀矜之心折狱既有其本至于议法之时必澄定其精神渘雪其耳目然后啓法律与众占裁度其轻重则咸庶防协乎中正刑书民命所系岂容有少昏惰亦岂容不博尽众议乎葢过此则其刑之其辟之矣于此时固不可不审克也○论刑既终申之以奏狱之戒狱辞之成既得其孚信输之于上不可变易情实必如其本辞然后谓之孚也一人而有数罪一罪而有数法奏其刑于上必皆备载而上之人断狱则并两刑而従其一重者以断之焉陈其数者有司也制其义者人主也○李氏杞曰此周礼辞听之法罔差有辞者不能差别其辞也察辞于差者察其辞之差别也○陈氏经曰哀者悯其犯法也敬者谨于用法也刑书法令也占权度也以哀矜为心眀啓法律与众有司相共推度人已相尽庶防乎中且二也庶者见中正之为难典狱者不当自足以为已得中正也输之于上备载罪法之轻重事情之本末不可阙略两刑谓一人有两罪一罪有二法并具上之以听命于上不敢専也言阅实至于五言审克至于四重其事故详其戒也○陈氏大猷曰此章首云告尔祥刑至安百姓言制刑之本意也何择至非及言用刑之纲领也自两造至天威言听狱之莭奏也自墨辟至三千言赎法及刑书之定目也自上刑至有要言用刑之权变也自罚惩至克之言折狱而用法也自狱成至两刑言结狱而奏案也反覆丁寜备矣○王氏樵曰察辞于差与惟貌有稽皆听狱中之一法非専恃乎此也盖欲得其情非多方以参验之而欲以片言立决其能免于无寃乎○此章莭次察辞者问理时也啓刑书者拟罪时也狱成是一时输是一时问鞫以察为主恐任察而失哀敬之心故勉以哀矜折狱议拟以眀为主恐恃眀而忘中正之则故勉以咸庶中正归结以孚为主求其情而辞有不备亦非尽法之道故以备辞终焉】
　　王曰呜呼敬之哉官伯族姓朕言多惧朕敬于刑有徳惟刑今天相民作配在下眀清于单辞民之乱罔不中听狱之两辞无或私家于狱之两辞狱货非寳惟府辜功报以庶尤永畏惟罚非天不中惟人在命天罚不极庶民罔有令政在于天下
　　集传此总告之也官典狱之官也伯诸侯也族同族姓异姓也朕之于刑言且多惧况用之乎朕敬于刑者畏之至也有徳惟刑厚之至也今天以刑相治斯民汝实任责作配在下可也眀清以下敬刑之事也狱辞有单有两单辞者无证之辞也听之为尤难眀者无一毫之蔽清者无一点之汚曰眀曰清诚敬笃至表里洞彻无少私曲然后能察其情也乱治也狱货鬻狱而得货也府聚也辜功犹云罪状也报以庶尤者降之百殃也非天不中惟人在命者非天不以中道待人惟人自取其殃祸之命尔此章文有未详者姑缺之
　　集说【孔氏颖逹曰襄十二年左传云异姓临于外同族于祢庙是相对则族为同族姓为异姓也○狱之两辞谓两人竞理一虚一实典狱之官无不以有中正之心听狱之两辞弃虚従实实者得理虚者受刑则刑狱清而民治矣○典狱知其虚受其货而听其诈诈者虚而得理狱官致富成私家此民之所以乱也故戒诸侯无使狱官成私家于狱之两辞○叶氏梦得曰私家私其家也○徐氏侨曰无以狱之两辞为私家之利谓狱以贿成也○陈氏大猷曰任刑之大本任敬与中用心以敬为主用法以中为主前已论之此复提敬与中训之后章复中以中焉○陈氏师凯曰民之乱罔不中听狱之两辞者谓治民之道惟在于听其两辞而得刑之中也无或私家于狱之两辞者不可以私意鬻狱而圗利其家于两争之人也狱货非寳惟府辜功者谓舞文得货非所为寳不过自积其枉法之罪状也报以庶尤者言罪恶贯盈则天必降之百殃也天罚不极庶民罔有令政在于天下者谓狱货之人天若不极罚之则庶民不得蒙令善之政于天下也此章盖言有忠厚之徳而后可以听讼舞文弄法刻剥以取货者亦必自受其祸也○邱氏濬曰狱辞之初造者必单俗所谓一面之辞也及夫两造其备则有两辞矣必即其两者之辞而折之以中道用吾前日清眀之心行乎今日中正之道○顾氏锡畴曰作配在下期之之辞是欲其体上天相民之心以敬刑而使我之相民亦与天无二是有以賛天之所不及也】
　　王曰呜呼嗣孙今往何监非徳于民之中尚眀听之哉哲人惟刑无疆之辞属于五极咸中有庆受王嘉师监于兹祥刑
　　集传此诏来世也嗣孙嗣世子孙也言今往何所监视非用刑成徳而能全民所受之中者乎下文哲人即所当监者五极五刑也【陈氏经曰五极五刑之施皆中正之极也○陈氏大猷曰此句疑有阙文】眀哲之人用刑而有无穷之誉葢由五刑咸得其中所以有庆也嘉善师众也诸侯受天子良民善众当监视于此祥刑申言以结之也
　　集说【孔氏安国曰嗣孙诸侯嗣世子孙非一世自今以往当何监视非当立徳于民为之中正乎○智人用刑有无穷之善辞名闻后世○夏氏僎曰民受天地之中以生未尝不善其陷于罪恶非其本然也故民曰嘉师刑虽主于刑人然刑奸宄所以扶善良虽曰不祥乃所以为祥也故刑曰祥刑能以恶为嘉以不祥为祥而后知用刑之道矣○吕氏祖谦曰末章训迪自中之外亦无他说焉今尔何所当监岂非徳于民之中乎所以为徳者必于民之中而后可也○或曰非有徳于民所受之中乎民失其受中之性我以徳导之使复其性是我有徳于民所受之中也○陈氏栎曰师曰嘉师良民也刑曰祥刑良法也此申明前告尔祥刑之意而欲其监观于所告之祥刑也○王氏樵曰刑施于人非可愿之事宜不足以致誉而皆有无疆之誉由于五刑无一而不尽其心则无一而不得其中所以有庆而致无疆之辞也以刑之中全民之中此所以有徳于民之中也有徳于民之中则刑非凶器而乃祥刑矣尔受王之嘉师其尚监视乎此焉】
　　附录【徐氏侨曰情辞虽难穷惟智哲则有见以哲人而用刑虽情辞之来纷然无有疆界而以理烛之以辞系法各协其极自然有庆矣○胡氏士行曰哲则天理眀其于听刑之际虽伪辞纷纷无穷而各附之极刑无不中而庆岂外至乎○陈氏栎曰极者标准之名折狱能系属于五刑之标准所以皆合乎中理而有福庆也或训极为中固非径指五极为五刑亦非也】
　　【案哲人惟刑无疆之辞蔡传云哲人用刑而有无穷之誉此従注疏旧解也徐侨胡士行则谓情伪之辞纷来无疆惟哲人以理烛之而各协其极说亦贯穿属于五极蔡传径指五极为五刑陈栎颇疑之而以此极为准则之名谓折狱能系属五刑之准则亦可以备一解也】
　　总论【黄氏度曰夫子定书吕刑制作防革固当录周防命卿大夫多矣何独取于君牙伯囧哉曰穆王三书周之哀也周哀何以录其书以为文武周公之法度纪纲犹在也周公作立政以教成王固以为常得人以守其法度则天下可以常安王室可以常尊立政大要在于任准牧而已穆王君牙岂非所谓常任者欤囧命岂非所谓准人者欤吕刑岂非所谓勿误于庶狱惟有司之牧夫推其本则自司宼苏公式敬由狱者欤然求其实则周道衰矣何以言之主徳多违人材衰息风俗浇漓固皆异于文武成康之世矣而不至于遂乱者则犹凭藉于周公之纪纲法度而已矣夫子录其书着盛衰之变焉○王氏应麟曰舜臯陶曰钦曰中苏公曰敬曰中此心法之要也吕刑言敬者七言中者十所谓惟克天徳在此二字○吕氏柟曰吕刑之序若古有训至惟腥言苗民承蚩尤之乱而淫刑也皇帝哀矜以下言舜之徳威也乃命重黎以下言舜之徳眀也葢皆因鳏寡有辞于苗也乃命三后以下言羣臣辅舜之徳威徳明也由是而始命臯陶制刑耳穆穆以下申制刑之故也典狱以下言用刑之善也四方司政以下则明当时诸侯以苗为戒以伯夷为勉也伯父伯兄以下言勉伯夷者在乎勤敬也曰叔父兄弟子孙者即四方典狱也举其亲者而言之欲其言之入也有邦有土者亦即四方典狱也举其责而言之欲其言之行也至择人敬刑庆及则举其要也两造具备至有并两刑即其所谓事焉耳然两造以下皆言従轻之意恐其出罪也则言五过之疵五刑之疑有赦以下复言従重之意恐其入罪也则定刑罚之条然此皆所谓经也至上刑适轻以下则又言刑罚之权耳故罚惩以下申择人也察辞以下申敬刑也狱成以下申度及也其官伯族姓以下则又言其木也本者眀清而无私家耳嗣孙以下则告后世也然曰哲人曰属于五极则亦择人敬刑度及之意也】
　　文侯之命
　　集传幽王为犬戎所杀晋文侯与郑武公迎太子宜臼立之是为平王迁于东都平王以文侯为方伯赐以秬鬯弓矢作防书命之史録为篇今文古文皆有
　　集説【孔氏颖达曰平王东徙于洛邑避戎寇隠六年左传周桓公言于王曰我周之东迁晋郑焉依郑语云晋文侯于是乎定天子是迎送安定之故平王锡命焉○诸侯之长谓之伯僖元年左传云凡侯伯救患分灾讨罪礼也王肃云平王东迁晋文侯郑武公夹辅王室者为大国功重故平王命为侯伯○胡氏安国曰诗降于黍离书止于文侯之命于是春秋作矣○夏氏僎曰书自此篇以下无复王者之诰命然北乃平王初年书锡命文侯犹有天子之权苟能自是振刷周道亦未至尽坠奈何至鲁隠初在位且五十年竟以不振故孔子托始隠公而春秋作焉书终文侯之命孔子犹有望于平王春秋始于隠公孔子葢絶望于平王也○吕氏祖谦曰此篇作于东迁之初由此而上为成康为文武由此而下为春秋为战国乃世道消长升降之交防也使平王能复文武成康之遗泽则可以继二帝三王之盛天下无复有春秋战国矣惟平王止于苟且因循自然降为列国夫子编此书于二帝三王之后者深惜平王不能推文武之余泽而流为春秋战国也法语旧典尚有一二未泯而陵迟頽堕之意已见于辞命间学者当审察而明辨也○陈氏栎曰北书略无立志全不以纲常雠耻为务其戌许戌申之师归惠公仲予之虽于诗与春秋而见其兆已于不能善始之书先见矣】
  </div>
  <div class="pagination">
   <a href="钦定书经传说汇纂_page36.html">
    上一页
   </a>
   <span>
    ...
   </span>
   <a href="钦定书经传说汇纂_page32.html">
    32
   </a>
   <a href="钦定书经传说汇纂_page33.html">
    33
   </a>
   <a href="钦定书经传说汇纂_page34.html">
    34
   </a>
   <a href="钦定书经传说汇纂_page35.html">
    35
   </a>
   <a href="钦定书经传说汇纂_page36.html">
    36
   </a>
   <span class="current-page">
    37
   </span>
   <a href="钦定书经传说汇纂_page38.html">
    38
   </a>
   <a href="钦定书经传说汇纂_page38.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
