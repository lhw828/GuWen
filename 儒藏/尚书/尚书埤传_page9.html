<!DOCTYPE html>
<html>
 <head>
  <meta charset="utf-8"/>
  <title>
   尚书埤传 - 第 9 页/共 17 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   尚书埤传 - 第 9 页/共 17 页
  </h1>
  <div class="content">
   新序鹿台其大三里其高千尺周本纪命南宫括散鹿台之钱帝王世纪王命归施鹿台之珠玉及倾宫之女于诸侯殷民咸喜【括地志鹿台在卫县西南二十二里】
　　归马放牛
　　武王归马放牛与秦政之销兵晋武之罢州郡兵何异曰非然也古者军伍藏于井甸战陈讲于搜狝威略寓于巡守防同无人非兵无地非兵也虽衅车甲櫜干戈与后世之销兵兆乱者不同也然则孟子所云飞亷五十国不尚烦师武欤曰其时所有事者东方一隅耳戎车三百虎贲三千固无俟于再驾也东坡乃以放马归牛为释天下之疑惧亦浅之乎窥圣人矣或又以为武王偃武太早故致武庚之畔尤不然矣
　　大告武成
　　孔疏其年閠二月庚寅朔三月庚申朔四月己丑朔厥四月哉生明王来自商至于丰是四月三日也丁未四月十九日庚戌二十二日也正月始往伐四月告成功史序其事见成功之次
　　先王建邦启土　公刘克笃前烈　王季其勤王家惟九年
　　后稷始封于邰杜预曰始平武功县所治斄【音邰】城是古邰国诗疏世本云有邰氏女曰姜嫄知邰是后稷母家其国当自有君所以得封稷者或时君絶灭或迁之他所也
　　周本纪后稷生不窋不窋生鞠鞠生公刘是公刘为后稷之曾孙也诗疏按郑谱以公刘当太康之时韦昭注国语以不窋当太康之时太康禹之孙公刘不窋之孙计不窋宜当太康公刘应在其后不窋以太康时失稷官至公刘而窜豳其迁豳时不必当太康也又外称后稷十五世而兴周本纪因以稷至文王为十五世计虞及夏殷周几千二百岁每世在位皆八十许年子必将老始生以理推之实难据信太康之世比至少康之立几将百年盖太康始衰之时不窋失官少康未立之前公刘见逐也杨愼曰稷与契同封契至成汤四百二十余年殷本纪凡十四世【国语王勤商十四世而兴】稷至文王年倍而世半之何稷之子孙皆长年而契之子孙皆短世乎无是理也【路史曰夏书纪帝世系云帝夋生稷稷生台蠒台蠒生叔均叔均为田祖夋帝喾之名也稷后既有台蠒叔均则不窋不得为稷子矣特世次乆逺不能尽见世本史记所据也即稽世本不窋至季厯已十有七世矣何得谓十五王哉】
　　王应麟曰周纪古公有长子曰太伯次曰虞仲太姜生季厯左正义曰如史记之文似王季别母迁言疎谬太伯虞仲避季厯适荆蛮若有适庶不须相避知其皆同母也孔丛子子思曰殷王帝乙之时王季以九命作伯于西受圭瓒秬鬯之赐竹书纪年文丁十一年周公季厯伐翳徒之戎获其三大夫王赐之圭瓒秬鬯为侯伯
　　孔疏文王断虞芮之讼诸侯归之改称元年【本尚书大】至九年而卒故云大业未就也文王既未称王而得辄改元者诸侯自于其国各称元年是己之所称容或中年得改矣汲冢竹书魏惠王有后元年汉初文帝二元景帝三元此必有因于古也伏生司马迁韩婴之徒不见此书以为文王受命七年而崩故郑等皆依用之愚按史记以虞芮质成为文王受命称王之始此盖惑于汉儒防纬之説其诬甚矣欧阳永叔苏子由已辨正之然文王虽无称王事而受命改元则不可谓妄周书【逸书】云文王受命九年时为莫春在镐召太子发竹书纪年云殷纣三十三年王锡命西伯得专征伐沈约注文王受命九年大统未集盖得专征伐受命自此年始也帝王世纪云文王即位四十二年岁在鹑火更为受命之元年其説皆不诬也永叔斥西伯受命之年为元年亦属妄説然则文王享国五十年而此云惟九年大统未集当作何解乎王十朋曰文王非受命于天受命于商也以纣之猜忌而得脱羑里之囚纣以弓矢斧钺赐之得专征伐于是有遏宻伐崇戡黎之事此文王受命之实也汉孔氏云所征无敌谓之受天命此诞膺天命之説也邹季友曰按经世书纪年云文王以己巳歳崩追数九年则辛酉嵗也而纪年云辛酉嵗纣囚文王癸亥嵗始释之命为西伯则至己巳嵗才七年耳当是辛酉嵗即释为西伯至崩时九年也然左又云羑里之囚七年亦与经世书不合
　　篚厥黄
　　邹季友曰蔡筐篚盛黄或据説文筐饭器筥属篚似箧引书实黄于篚二字兼用为失按鹿鸣诗云承筐是将则筐篚不妨兼用
　　分土惟三　五教
　　苏公侯百里伯七十里子男五十里孟子王制皆云然此周制也左子产言列国一同今大国数圻若无侵小何以至焉而周礼乃曰公之地五百里侯四百里伯三百里子二百里男百里凡五等明堂位封周公于曲阜地方七百里皆妄也先儒谓周衰诸侯相并自以国过大违礼乃除灭旧文而为此説独郑之徒谓周初因商三等其后周公攘戎狄斥广中国大封诸侯夫攘戎斥地能拓邉耳荒服以内诸侯固自如也周公得地于邉而增封于内非动移诸侯迁其城郭庙社安能增封乎知之妄也而近来学者必欲实周礼之言则为之説曰公之地百里而已五百里者并附庸言之夫以五百里之地公居其一附庸居其四岂有此理哉予专以尚书孟子王制及子产之言考之周礼非圣人之全书明矣【此论似为王荆公发然周礼实不可信】
　　邹季友曰按舜典五典五品臯陶谟周官君牙五典蔡氏所释并同而此五敎之目有兄弟而阙朋友言兄弟则可该长幼矣
　　归氏考定武成
　　惟一月壬辰旁死魄越翼日癸巳王朝步自周于征伐商王若曰呜呼羣后惟先王建邦啓土公刘克笃前烈至于太王肇基王迹王季其勤王家我文考文王克承厥勲诞膺天命以抚方夏大邦畏其力小邦怀其德惟九年大统未集予小子其承厥志【以上告羣后】底商之罪告于皇天后土所过名山大川曰惟有道曾孙周王发将有大正于商今商王受无道暴殄天物害虐烝民为天下逋逃主萃渊薮予小子既获仁人敢只承上帝以遏乱略华夏蛮貊罔不率俾恭承天命肆予东征绥厥士女惟其士女篚厥黄昭我周王天休震动用附我大邑周惟尔有神尚克相予以济兆民无作神羞【以上告羣神　自王若曰呜呼至无作神羞古本相连如此】既戊午师逾孟津癸亥陈于商郊俟天休命甲子昧爽受率其旅若林防于牧野罔有敌于我师前徒倒戈攻于后以北血流漂杵一戎衣天下大定乃反商政政由旧释箕子囚封比干墓式商容闾防鹿台之财发钜桥之粟大赉于四海而万姓悦服厥四月哉生明王来自商至于丰乃偃武修文归马于华山之阳放牛于桃林之野示天下弗服丁未祀于周庙邦甸侯卫骏奔走执豆笾越三日庚戌柴望大告武成既生魄庶邦冢君暨百工受命于周列爵惟五分土惟三建官惟贤位事惟能重民五教惟食丧祭惇信明义崇德报功垂拱而天下治
　　归有光曰予所考定如此只移厥四月哉生明至受命于周一段文势既顺亦无阙文矣汪玉卿尝疑甲子失序盖先儒以汉志推此年置闰在二月故四月有丁未庚戌本无可疑也
　　尚书埤卷九
&lt;经部,书类,尚书埤传&gt;
　　钦定四库全书
　　尚书埤传卷十
　　呉江朱鹤龄撰
　　洪范
　　按左引洪范无偏无党王道荡荡及沈潜刚克高明柔克皆作商书盖以箕子不忘殷也箕子之衍畴与文王之彖易皆在殷之末造盖皆得于忧患之余使不遇武王则禹畴遂为絶学矣故曰箕子道可也仕则不可也
　　箕子
　　箕国名其地未详按左晋人败狄于箕注太原阳邑县有箕城或是箕子所封
　　惟天阴隲下民
　　陈第曰孔天不言而黙定下民助合其居使有常生之道蔡因之如此则专言天而若无与于君岂武王发问之意乎惟王肃以阴隲下民为天事相协厥居为君事得经之旨
　　天乃锡禹洪范九畴
　　孔天与禹洛书神龟负文而出列于背其数至九禹因而第之疏云汉五行志刘歆以为伏羲系天而王河出图则为画之八卦是也禹治洪水锡洛书法而陈之洪范是也河图洛书相为经纬八卦九章【九者各有一章故汉志谓九章】相为表里负洛书经无其事出中候及诸纬【归有光曰以初一至六极六十五字为洛书者二刘之説以戴九履一为洛书者闗朗之説】纬候之书不知谁作通人讨覈谓伪起哀平然以前学者必相此説故云然呉澄曰洛书不出于鲧治水之时而出于禹治水之时是天不畀鲧而以锡禹也然洛之出书不过背有一二三四五六七八九而已五行至六极则皆禹所分配今曰天锡者九畴虽禹所自为实因文发之若天啓其衷也熊朋来曰易大天一地二天三地四天五地六天七地八天九地十言河图数也三五以变言洛书数也河出图洛出书圣人则之易盖兼取于图书也后世直以易为河图范为洛书遂以图书分体用二致至谓伏羲得其图禹得其书惑矣如大传所谓参伍以变错综其数乃夫子发明洛书之理参者三而数之伍者五而数之错者交而互之综者总而挈之即洛书之数而易用之以变易所以成天地之文定天下之象者也王祎曰洛书非洪范也昔箕子之告武王初不言洪范为洛书也孔子之系易亦未始以洛书为洪范也盖分图书为易范而以洪范九畴合洛书则自孔安国刘向歆诸儒始其説以为伏羲王天下龙马出河负图其背其数十遂则其文以画八卦禹治水时神出洛负文其背其数九禹因而第之以定九畴后世儒者以为九畴帝王之大法而洛书圣言也遂皆信之而莫辨其非然孰知河图洛书者皆伏羲所以作易而洪范九畴者则禹之所自叙而非洛书也自今观之以洛书为洪范其不可信者六夫其以河图为十者即天一至地十也洛书为九者即初一之次九也河图之十不徒曰自一至十而已天一生水地六成之水位在北故一与六皆居北焉地二生火天七成之火位在南故二与七皆居南焉东西中之为木金土无不皆然至论其数则一三五七九凡二十五天数也皆白文而为阳为奇二四六八十凡三十地数也皆黑文而为阴为偶此其阴阳之理奇偶之数生成之位推而验之于易无不合者其谓之易宜也若洛书之为洪范则于义何居不过以其数之九而已然一以白文在下者指为五行则五行其有阳与奇之义乎二以黑文在左肩者指为五事则五事岂有阴与偶之义乎八政皇极稽疑福极乌在其为阳与奇五纪三德庶征乌在其为阴与偶乎又其为阳与奇之数二十有五为阴与偶之数二十通为四十有五则于九畴何取焉是故阴阳奇偶之数洪范无是也而徒指其名数之九以为九畴则洛书之为洛书直而列之曰一二三四五六七八九足矣奚必黑白而纵横之积为四十五而效河图之为乎此其不可信者一也河图洛书所列者数也洪范所陈者理也自五行至福极皆三才之至理圣人所谓治天下之大法其意岂在数乎岂如易之所谓天一地十者中含义数必有图而后明可以索之无穷推之不竭乎汉儒徒见易系以河图洛书并言而洛书之数九遂以为九畴耳审如是则河图之数十也伏羲画卦何为止于八乎此其不可信者二也先儒有言河图之自一至十即洪范之五行而河图五十有五之数乃九畴之子目夫河图固五行之数而五行特九畴之一耳信如斯则是复有八河图而后九畴乃备也若九畴之子目虽合河图五十有五之数而洛书之数乃止于四十有五使以洛书为九畴则其子目已缺其十矣本图之数不能足而待他图以足之则造化之示人者不亦疎且逺乎而况九畴言理不言数故皇极之一不为少庶征之十不为多三德之三不为细福极之十一不为钜今乃类而数之而幸其偶合五十有五之数使皇极侪于庶征之恒旸恒雨六极之忧贫恶弱而亦备一数之列何其不伦之甚乎且其数虽五十有五而于阴阳奇偶之方位将安取义乎此其不可信者三也班固五行志举刘歆之説以初一曰五行至威用六极六十五字为洛书之本文夫既有是六十五字则九畴之理与其次序亦已灿然明白矣岂复有白文二十五黑文二十而为戴履左右肩足之形乎使既有六十五字而又有是四十五数并列于龟背赘疣不已甚乎此其不可信者四也箕子陈九畴必以鲧陻洪水发之者诚以九畴首五行而五行首水水未平则三才皆不得其宁此彝伦之所为斁也水既治则天地由之而立生民由之而安政敎由之而成而后九畴可得而施此彝伦之所为叙也先言帝不畀鲧后言天锡禹所云畀所云锡者即九畴所陈三才之至理治天下之大法初非有物之可验有迹之可求也岂曰平水之后天果赐禹神龟负畴而出者乎仲虺曰天乃锡王勇智鲁颂曰天锡公纯嘏岂必真有物焉而后可谓之锡乎使天果因禹功成锡之神龟以为瑞如箫韶奏而凤仪春秋作而麟至则箕子所叙直美禹功可矣奚必以鲧功不成先之乎此其不可信者五也夫禹叙九畴犹羲之画卦也而其自箕子陈之犹孔子作彖象之辞以明易也武王访之犹访太公而受丹书也天以是理锡之禹禹明其理而着之畴岂有诡异神奇之事乎郑康成据春秋纬文河以通干出天苞洛以流坤吐地符又云河龙图发洛龟书感又云河图有九篇洛书有七篇夫圣人但言图书出于河洛而已未尝言龟龙之事又乌有所谓九篇六篇者乎人神接对手笔灿然者宼谦之王钦若之天书也岂所以言圣经乎此其不可信者六也然则洛书果何为者也曰河图洛书皆天地自然之数而圣人取之以作易者也于洪范何与焉羣言淆乱折诸圣而止河出图洛出书圣人则之者非圣人之言欤吾以圣人之言而断圣人之经其有弗信者欤刘牧尝言河图洛书同出于伏羲之世而河南程氏亦谓圣人见河图洛书而画八卦吾是以知孔安国刘向父子班固郑之徒以为河图授羲洛书授禹者皆非也或曰河图之数即天一至十者固也洛书之数其果何所征乎曰洛书之数其亦不出于是矣朱子于易学啓蒙盖详言之其言曰河图以五生数合五成数而同处其方盖揭其全以示人而道其常数之体也洛书以五奇数统四偶数而各居其所盖主于阳以统阴而肇其变数之用也中为主而外为客故河图以生居中而成居外正为君而侧为臣故洛书以奇居正而偶居侧此朱子之説也而吾以为洛书之奇偶相对即河图之数散而未合者也河图之生成相配即洛书之数合而有属者也二者名异而实则同也谓之实同者盖皆本于天一至地十之数谓之名异者河图之十洛书之九其指各有在也故自一至五者五行也自六至九者四象也而四象即水火金木也土为分旺故不言老少而五之外无十此洛书之所以止于九也论其方位则一为太阳之位九为太阳之数故一与九对也二为少阴之位八为少阴之数故二与八对也三为少阳之位七为少阳之数故三与七对也四为太阴之位六为太阴之数故四与六对也是则以洛书之数而论易其阴阳之理奇偶之数方位之所若合符节虽系辞未尝明言然即是推之灿如矣朱子亦尝言洛书者圣人所以作八卦而复云九畴并出焉则犹不能不惑于汉儒经纬表里之説也呜呼事有出于圣经明白可信而后世弗之信顾信汉儒傅防之説其甚者盖莫如以洛书为洪范矣吾故曰洛书非洪范也河图洛书皆天地自然之数乃圣人取之以作易者也愚按禹畴所次与洛书配合生成之法殊不相当诚如子充所辨【子充之説本于林少颖少颖云洪范一书大抵发明彝伦之叙本非由数而起洛出书之説不可深信】但谓洪范全不则书何以数止用九何以次五居中且所谓自一至九者禹何所凭而次之耶大抵洛书精蕴已尽于易禹复取九宫环极之数以配治道曰洪范朱子所云洛书圣人则之以作八卦九畴并出焉者此不易之説也箕子之意亦止于论治不在衍书汉儒专执五行论灾异则凿矣
　　初一曰五行【至】六极
　　孔疏发首言初一末不言终九者数必以一为始其九非数之终故从上言次不言终也朱子曰自一至九洛书之本数初次者禹次第之文五行以下则禹法则之事【初一下当读下八句仿此后章一五行却与此异】盖因洛书自然之数而垂训于天下后世也洛书一位在子其数则水之生数气之始也故为五行五行则阳变阴合交运而化生万物则为人事之始矣二位在坤其数则火之生数气之着也故为五事五事则五气运行人之禀形赋色妙合而凝修身践形之道立矣三位在卯其数则木之生数气至此而益着也故为八政八政则修身不止貎言视听之事而立纲陈纪创法立度举而措之天下矣四位在防其数则金之生数气至此而着益乆也故为五纪五纪则治不止食货政敎之事而察数观象治厯明时仰以观于天文矣五居中央为八数之中纵横以成十五之变盖土之冲气所以管摄四时故为皇极焉则人君居至尊之位立至理之准使四方之面内环观者皆于是取则所以总摄万类也六位在干其数则水之成数气合而成形也故为三德三德则不徒立至极之准而临机应用随事制宜且尽其变于经纶矣七位在西火之成数气合而形已着矣故为稽疑稽疑则不徒随时措之宜而嫌疑犹豫且决之人谋鬼谋而尽其变于幽明矣八位在艮木之成数气合而形益着矣故为庶征庶征则徃来相荡屈伸相感而得失休咎之应定矣九位在午金之成数气合而着益乆矣故为福极福极则休咎得失不徒见于一身而通行于天下矣故居终焉大抵九畴之序顺而言之则五行为始故五行不言用不言用者乃众用之所自出错而言之则皇极为统故皇极不言数不言数者乃众数之所由该以五行为始则自一至九愈推愈广大衍相乘之法也以皇极为统生数主常成数主变太极动静之分也九畴本于洛书者如此董琮曰董仲舒刘向洪范以五行五事皇极庻征福极五者牵合相从虽援引春秋经粗若可信然其所配止于五者而八政五纪三德稽疑四者则不可得而配此其为説固已拘泥不通至于庻征分配五福而六极衍其一而无所当则于咎征增其一曰皇之不极厥咎眊厥罚常阴厥极弱此于箕文之外别立一条以迁就其説大失箕子之意眉山苏氏【洵】虽不若汉儒之凿然相配亦止于五畴而已
　　一五行【至】五曰土　水曰润下【至】稼穑　润下作咸【至】作甘
　　王安石曰五行也者成变化而行鬼神往来乎天地之间而不穷者也是故谓之行自天一至于天五五行之生数也以奇生者成而偶以偶生者成而奇其成之者皆五五者天数之中也盖中者所以成物也道立于两成于三变于五而天地之数具其为十也偶之而已偶之中又有偶焉而万物之变遂成于无穷其相生也所以相继也其相克也所以相治也语器也以相治故序六府以相克语时也以相继故序盛德所在以相生洪范语道与命故其序与语器与时者异也朱子曰左质具于地而气行于天以质而语其生之序则曰水火木金土以气而语其行之序则曰木火土金水程若庸曰五行者八畴之体八畴者五行之用造化之初一湿一燥湿之流为水燥之烁为火湿之融为木燥之凝为金其融结为土自轻清而重浊先天之五行其体也四时主相生六府主相克后天之五行其用也其体对立其用循环【陈大猷曰物之生其初皆为水其终皆为土】
　　王安石曰润者性也炎者气也上下者位也曲直者形也从革者材也稼穑者人事也水言润则火熯土溽木敷金敛可知也火言炎则水冽土蒸木温金清皆可知也水言下火言上则木左金右土中央皆可知也木言曲直则土圜金方火鋭水平皆可知也金言从革则木变土化水因火革皆可知也【木变者灼之而为火烂之而为土也土化者能熯能润能敷能敛也水因者因甘而甘因苦而苦因苍而苍因白而白也火革者革生以为熟革柔以为刚革刚以为柔也金亦能化可以圜可以平可以鋭可以曲直然阴精之纯也非火革之则不能自化也故命之从革也朱子曰金一从一革互相变而体不变不是从人之革】土言稼穑则水之井洫火之防治木金之为器械可知也
　　孔疏水性本甘乆浸其地变为卤卤味乃咸火焚物则焦焦是苦气木生子实其味多酸【董鼎曰虽甘者至干坏亦酸非木擦齿酸之説】金之在火别有腥气非苦非酸其味近辛百谷味甘本生于土故甘为土之味王安石曰北方阴极生寒寒生水水生咸故润下作咸南方阳极生热热生火火生苦故炎上作苦东方阳动以散而生风风生木木生酸故曲直作酸西方阴止以收而生燥燥生金金生辛故从革作辛中央阴阳交而生湿湿生土土生甘故稼穑作甘生物者气也成之者味也寒之气坚故其味可用以耎热之气耎故其味可用以坚风之气散故其味可用以收燥之气收故其味可用以散土者冲气之所生也冲气则无所不生故其味可用以暖而已气坚则壮故苦可以养气脉耎则和故咸可以养脉骨收则强故酸可以养骨筋散则不挛故辛可以养筋肉缓则不壅故甘可以养肉坚之而后可以耎收之而后可以散欲缓则用甘不欲则弗用也古之养生者必先通乎此【此论五行之味本之素问】王澄源曰水有质而无骨以土为骨火有气而无质以木为质然炎上趋下莫能易也金出于土而坚于土木植于土而坚次于金然从革曲直无定形也柔者刚刚者柔乎土生金以自辉金生水以自丽母子相养之义也水生木以自枯木生火以自灭火生土以自灰父子相代之义也土得水而润金得木而利水得火而温木得土而荣火得金而莹祖孙相报之义也水得土而有归火得水而有止金得火而能化木得金而成用土得木而着功君师相承之义也土刚不若金柔不若木然火煆之而愈坚水渍之而益泽金木触之而无损埃块盖刚柔之得中乎其体静其质重不流不焰不割不华而流者焰者割者华者于此乎禀气于此乎归根静重为君动作为臣之义也
　　一曰貎【至】曰思　睿作圣
　　孔疏貎总身也口言之目视之耳听之心虑之人主始于敬身终通万事此五事为天下之本也伏生五行曰貎属木言属金视属火听属水思属土木有华叶之荣故貎属木言之决断若金之斩割故言属金火外光故视属火水内明故听属水土安静而万物生心思虑而万事成故思属土又于易东方震为足足所以动容貎也西方兑为口口出言也南方离为目目视物也北方坎为耳耳听声也土在内犹思在心亦是五属之义蔡五事配五行与疏异理更长黄干曰水貎雨太阴火言旸太阳目视燠少阳金听寒少阴四者或偏于阳或偏于阴惟土思风也通乎四者而不同焉质阴气阳身之全体故貎言为大耳目聪明体之虚者故视听次之又曰造化之初天一生水而三生木地二生火而四生金盖阴阳之气一湿一燥而为水火湿极燥极而为木与金也人物始生精与气耳易大曰精气为物游魂为变子产曰物生始化为魄既生魄阳为魂此皆防妙之语精湿而气燥精实而气虚精沈而气浮故精为貎而气为言精之盛者湿之极故为木为肝为视气之盛者燥之极故为金为肺为听大抵貎与视属精故精衰而目暗言与听属气故气塞而耳聋此晓然易见者然精衰则气衰精盛则气盛又初无间隔程若庸曰洪范五事配五行与素问五行不合自汉以来説者不一至勉斋始定其言曰配与属不同配者对峙而为体犹易之先天卦图也属者流行而为用犹易之后天卦图也洪范之五事配水火木金土乃先天之五事言其体也素问属土金水木火而相生五行属木金火水土而相克【此倒相克】乃后天之五事言其用也配与属不相妨体与用不相悖
　　孔疏睿圣俱是通名圣大而睿小缘其能通微事事无不通因睿以作圣也杨愼曰目击道存之谓睿故其字从目声入心通之谓圣故其字从耳故曰圣人时人之耳目
　　曾巩曰貎曰恭恭作肃者曰礼义威仪之则所以定命盖威仪动作见于外者无不恭则生于心者无不肃也言曰从从作乂者易曰出其言善则千里之外应之出其言不善则千里之外违之言必要为可从而已也视曰明明作哲听曰聪聪作谋者古之人主前旒蔽明黈纩塞聪非涂其耳目也亦不用之于小且近所以养其聪明也养其聪明者盖将用之于大且逺夫天下至广不可以家至戸察而能用其聪明于大且逺者得其要也昔舜治天下欲无蔽于诸侯百官则询四岳欲无蔽于四岳则辟四门欲无蔽于四门则明四目逹四聪者舜不任其视听而因人之视听以为聪明也不自用其聪明而因之于人者此君道固天道也天聪明自我民聪明是也思曰睿睿作圣者盖思者所以充人之才以至于极圣者人之极也
　　一曰食【至】曰师
　　孔疏食货祀宾师指事为之名三卿举官为名者三官所主事多若以一事为名则所掌不尽故举官名以见义史渐曰舜总之九官周分之六卿箕子列而为八政名虽异实无殊也王柏曰一部周礼只是八政一畴司空者食货之职也司徒兼宗伯则祀宾属之司宼兼司马则师属之
　　一曰嵗【至】厯数
　　孔疏五者皆所以经纪天时故谓之五纪五纪不言时者以嵗月节气正而四时无不正也呉澄曰纪如纲之有纪也岁自今嵗冬至至来嵗冬至凡三百六十五日四分日之一日行天一周以分至啓闭定嵗之四时是为一嵗之纪月自今月合朔至来月合朔凡二十九日六时有奇月与日一防以晦朔望定月之大小是为一月之纪日自日出至来日日出厯十二辰绕地一匝以晨昏出没定昼夜长短是为一日之纪星谓二十八宿众经星辰谓天之壤因日月所防分经星之度为十二次观象测候以验天之体是为星辰之纪厯谓日月五纬所厯之度数则其中数目七政行度各有盈缩疾迟立数推算以步天之用是为厯数之纪袁黄曰星只指经星蔡注兼纬星误也呉临川之説甚明【孔原只言二十八宿】归有光曰五纪虽五总之实厯数之一纪此亦王者之政不序于八政之中所以尊天也
　　皇建其有极　敛时五福
　　皇极注疏训大中蔡传至极标准朱子説也【苏至而无余之谓极至极之义盖自子瞻发之】朱子曰极有辏防之义所谓三十辐共一毂陈啓源曰皇若训大则于下文惟皇作极皇之不极难通陈北溪辨之当矣朱蔡解极仍不出中字义夫理之至极而可为标准者孰有过于中乎孔疏福是善之见者故言福以劝民欲其慕而行善也朱子曰敛时五福圣人岂有福以锡之只取则于此各正其身顺理而行则为福也归有光曰皇极言锡福何也富寿安逸人主所欲致之于民而不能得之于天惟人君建极以示之使民则君为善而期于回天地之气此敛福以锡之之道也
　　凡厥庻民无有淫朋人无有比德
　　顾炎武曰易曰涣其羣元吉周礼掌士之八成七曰为邦朋庄子寓政于臧丈人而列士坏植散羣世之衰也王纲弛于上私党植于下故箕子之陈洪范必皇建其有极而后民人无淫朋比德
　　凡厥庶民有猷有为有守　不协于极【至】予攸好德陈龙正曰有守是德有为是才才之中又分猷为二种盖人有思虑者未必能挥霍能挥霍者未必能精详合猷为而其才始备愚谓庶民淫朋非无才者所能也三代以下布衣任侠之雄作气势结私交植党行权以立强于时者荀悦之所谓三游而自皇极之主视之皆有猷有为者也弃之于下则为淫朋败德之徒收之于上则为奉职首公之士圣王在位鼔舞之以功名程课之以实效使猷为者进于有守由是人无废才国无死党风俗正而大化成矣
　　归有光曰不协不罹亦受之以安和之色而不拒【从注疏王安石曰康汝顔色以诱之诗曰载色载笑匪怒伊教此之谓也】所以发其攸好德之心也攸好德者人心之良动而归极之机也人主作成一世之人才在于发其攸好德之心而已攸好德之福锡而五福皆锡也苏不协于极而受之自言好德而信之必有欺我而败事者矣然得者必多失者必少唐武后之无道也独于选人无所留难非惟人得荐士亦许自举其才其后开元贤臣皆武后所遗也德宗好察而多忌士无贤愚皆不得进国空无人以致奉天之祸故陆贽有言武后以易得人而陛下以精失士至哉斯言也常衮为相艰于进人贤愚同滞崔祐甫代之未期年除吏八百多其亲旧其言曰非亲旧莫由知之若祐甫与贽眞可与语皇极者也
　　人之有能有为使羞其行　正人
　　王安石曰人君孰不欲有能者羞其才有为者羞其德然未有致此者盖鉴不明而无以别天下之才诚不至而无以通天下之志则智以难知而为愚者所诎贤以寡助而为不肖者所困欲羞其行不可得也别天下之才在穷理通天下之志在尽性如是则愚者可诱而为智也即未可诱而为智必不使之诎智者矣不肖者可革而为贤也即未可革而为贤必不使之困贤者矣有能有为所以得羞其行而邦赖之以昌矣
　　陈师凯曰正人有四説此为有位者言蔡为长朱子欠分别民人三德畴人颇僻民僭忒其证甚明
　　道路　无偏无党【至】正直
　　袁黄曰道即是路特变文叶韵耳时觧谓事物当然曰道天下共由曰路则好恶其二物乎
　　王安石曰无偏言乎其所居无党言乎其所与以所居者无偏故能所与者无党故曰无偏无党以所与者无党故能所居者无偏故曰无党无偏偏不已乃至于侧陂不已乃至于反始曰无偏无陂者以率义而治心也卒曰无反无侧者以成德而应物也荡荡言其大平平言其治大而治终于正直而王道成矣
　　于帝其训
　　苏帝无言也帝以象数告而我敷广其言为彝训与帝言无异也故曰于帝其训
　　作福作威玉食
　　王安石曰执常以事君者臣道也执权以御臣者君道也三德君道也作福柔克之事作威刚克之事也有其权必有礼以章其别故惟辟玉食也礼所以定其位权所以固其政下僭礼则上失位下侵权则上失政失位失政人所以乱也司马光曰诛一不善而天下不善者皆惧故谓之威赏一有功而天下之有功者皆喜故谓之福人主必聪明刚断然后能收威福之柄苏轼曰书曰惟辟作福惟辟作威此言威福不可移于臣下也欲威福不移乎下莫若舍己而从众众之所是我则为之众之所非我则去之夫众未有不公而人君者天下公议之主也如此则威福将安归乎不然违众而用己己之耳目终不能徧天下要必资之于人爱憎喜怒各行其私而谗邪之説行矣然后从而赏罚之虽名为人主之威福而其实左右之私也奸人窃其威福而鬻之于外则权与人主侔矣陈经曰三德之用莫易于正直莫难于刚柔君道主刚刚之失其过小柔之失其过大故又言威福玉食之柄在君惟恐失之柔而柄下移如汉元成也王樵曰威福玉食为人主之三柄刚柔正直为人主之三德三柄之所在即三德之所在也三德既亡则三柄岂能保其常有哉势利所在人思得而窃之惟无喜怒也有喜怒则有赞其喜以市恩鼓其怒以张势者惟无爱憎也有爱憎则有假其爱以济私借其憎以复怨者此臣之所以有作福作威也本言权不可下移必幷玉食言之者权必以礼章其别玉食者王礼也上下之分也下之与上异名而同爱故服布素者爱士之簪组服士之簪组者爱公卿之剑佩服公卿之剑佩者爱王者之冕旒王者居人可爱之地惟有德以下其心有礼以定其志故人相安于分义而莫敢逾越不然谁无出分之慕哉故为人上者必端本必建极以不二之权行兼三之德则天下受其造就之福矣
　　雨霁防驿克
　　孔疏今之用龟其兆横者为土立者为木斜向径者为金背径者为火因兆而细曲者为水不知与此五者同异如何此五兆不言一曰二曰者灼龟所遇无先后也袁黄曰雨只是润霁只是明蒙只是暗驿如驿逓然中间有絫絫相接者非不属也克者左交而至右下墨而环上也见古卜书甚明【易占不用龟每言蓍龟者龟之兆一灼便成有自然之易】邹季友曰络绎孔作落驿古字通用也但今人释络绎为不絶之貎而孔乃云不连属义殊乖异孔疏云稀疎之意不过傅防语耳又引王肃云霍驿消灭郑云色泽光明亦皆未见所据按史记驿作涕注云涕音亦尚书作圛索隐引孔络绎下连续是涕泣相连之状盖后人写之误以下为不也克孔云兆相交错谓兆为二拆其拆相交也
　　曰贞曰悔
　　苏秦伯伐晋卜徒父筮之遇蛊曰蛊之贞风也其悔山也是内卦为贞外卦为悔也【注疏止説内卦外卦蔡始兼遇卦之卦言之蔡元定曰六爻不动以内卦为贞外卦为悔左蛊之贞风悔山是也有动爻者以遇卦为贞之卦为悔国语屯贞悔豫皆八是也】卦之不变者占卦而不占爻故用贞悔变者则止以所变之爻占之朱子曰一贞八悔如干夬大有大壮小畜需大畜泰内体皆干是一贞外体八卦是八悔余仿此项安世曰窃意夏商占法止用贞悔至文王之易以变爻为占六爻皆不变者乃占贞悔则不止用二矣王樵曰揲蓍占法凡卦六爻皆不变者则占本卦彖辞而以内卦为贞外卦为悔【胡氏曰并占上下全体为全备以后注皆胡氏语】一爻变则以本卦变爻占【按左占法又不只就一爻占合本之二卦体并互体论观陈宣公筮公子完之生可见】二爻变则以本卦二变爻占仍以上爻为主三爻变则占本卦之卦辞及卦体以卦体平分故也仍以本卦为贞之卦为悔主在本卦【按啓防但云占本卦之彖辞然引晋侯屯豫之占则并占卦体可见】四爻变则占之卦二不变爻仍以下爻为主【愚谓仍先观本卦二不变爻然后重之卦二不变爻而以下爻为主方备】五爻变则占之卦一不变爻【愚意仍先观本卦一不变爻然后以之卦一不变爻为主尤为全备】六爻尽变则新陈旧毁惟以之卦内外两体占【乾坤占二用余占之卦彖辞】右皆周易占法不知箕子所谓贞悔者何如耳袁黄曰康节皇极数全重贞悔一卦则内贞外悔有时悔尊而贞卑有时贞尊而悔卑卦不当位则变卦爻不当位则变爻凡四变而止二卦相并固以遇卦为贞之卦为悔矣然不止是也运卦与世卦相并则运为贞而世为悔世卦与年卦相并则世为贞而年为悔蔡注欠详【附考】蔡屯贞悔豫皆八程伯圭曰晋重耳筮归国遇屯贞悔豫皆八盖初与四五凡三爻皆变也初与五用九变四用六变其不变者二三上在两卦皆为八故云皆八国语韦昭注亦内外卦之説【国语注内曰贞外曰悔震下坎上屯坤下震上豫得此两卦震在屯为贞在豫为悔八谓震两阴爻在贞在悔皆不动故曰皆八谓爻无为也】与蔡不合顾炎武曰易有七八九六而爻但系九六者举隅之义也故发其例于乾坤二卦曰用九用六用其变也亦有用其不变者春秋穆姜遇艮之八晋语董因得泰之八是也今即以艮言之二爻独变则名之六余爻皆变而二爻独不变则名之八是知乾坤亦有用七用八时也干爻皆变而初独不变曰初七潜龙勿用可也坤爻皆变而初独不变曰初八履霜坚冰至可也占变者其常也占不变者其反也故圣人系之九六章梦易曰易有七八九六者夏商占法用七八不变爻周易占法则用九六变爻大屡屡説变盖为此箕子陈洪范时未见文王周公卦爻辞其占法只观体德象变故所用在贞悔亦只是阴阳消长五行生克之理耳
　　衍忒
　　朱子曰衍推忒变也卜筮之变无穷当推衍以极之卜之变在经兆之体百有二十其颂千有二百【出周礼】如体色墨拆如方功义弓之类筮之变如老阳变为少阴老阴变为少阳一卦变为六十四卦六十四卦可变为四千九十六卦之类袁黄曰蔡注人事过差谓吉凶之应与人事不相合衍忒非止推其凶亦推其吉也
　　三人占
　　邹季友曰孔云夏殷周卜筮各异三法并卜疏引周礼太卜掌玉兆瓦兆原兆连山归藏周易甚明而蔡不用其説盖以箕子衍畴之时尚未有原兆周易也然考金縢云乃卜三龟一习吉又仪礼士丧卜葬占者三人贵贱俱用三龟则卜筮兼用三代法周制如此未可谓非
　　八庻征　雨旸燠寒风
　　邵寳曰庶征五气也本诸五行而应于五事乃不以五言天道不可以泥而求也以此立训后世尚有附五行而谈灾异者
　　按孔疏引五行雨属木旸属金燠属火寒属水风属土説多牵合蔡不易凡气非风不行犹水火木金非土不处故土气为风也陈师凯曰燠热寒凉四时之气也雨旸风佐四时之气以生育者也雨旸燠寒属水火木金蔡引呉氏【仁杰】所证甚当风之属土独缺庄子风出于土囊之口及大块噫气其名为风以此证风为土气岂不豁然
　　曰休征【至】恒风若
　　王樵曰肃静属阴故为雨类乂播属阳故为旸类哲外照属阳故为燠类谋内明属阴故为寒类此等象类不过大意不可深求或问苏子瞻夏侯胜之言何以必应曰事固有幸而中者公孙卿以汉为土德黄龙当见黄龙则见矣而汉乃火德也可以一黄龙而必汉为土德耶邵寳曰天道幽逺有不可以质言者故若之若之者象之也犹易焚如死如之意谓顺则泥谓语词则虚朱子曰汉儒类应必然之説固不可荆公以为全不相关亦不可如此则后世人主有忽天之心蔡元定曰一事违则五事皆违咎征无不应矣鲧止陻洪水而五行为之汨陈此可见也陈大猷曰周末无寒歳秦亡无燠年理之常也尧有九年之水汤有七年之旱数之变也然尧汤虽不能无水旱而卒有以弭之盖或然之数终不能胜必然之理圣人所以贵于省騐也
　　王者惟嵗【至】惟日
　　陈师凯曰周礼太宰嵗终受百官之防而诏王废置小宰月终受羣吏之要宰夫旬终正日成亦可为此章之证然王与卿士师尹之省所包甚大岂止此哉歳统月月统日犹王统卿士卿士统师尹尊者所理大而要卑者所理小而详也雨旸寒燠风之休咎实行乎嵗月日之中故须省之
　　嵗月日时无易日月嵗时既易
　　陈啓源曰言嵗月日见君秉君道臣行臣事雨旸燠寒风所以得其时也言日月歳见君失其柄人臣擅命雨旸燠寒风所以不得其时也注疏解如此蔡専言雨旸燠寒风而不本之君臣尚欠分晓
　　日月之行则有冬有夏　月之从星则以风雨
　　王安石曰歳之所以为歳以日月之有行而岁无为也犹王之所以为王以卿士师尹之有行而王无为也春秋者阴阳之中冬夏者阴阳之正阴阳各致其正而后嵗成有冬有夏者言嵗之成也孔疏张衡蔡邕等説周天三百六十五度四分度之一天体圆如弹丸北高南下北极出地上三十六度南极入地下三十六度正当天中央南北二极中等处谓之赤道去南北极各九十一度春分日行赤道从此渐北夏至行赤道之北二十四度去北极六十七度去南极一百十五度日行黑道从夏至以后日渐南至秋分还行赤道与春分同冬至行赤道之南二十四度去南极六十七度去北极一百十五度其日之行处谓之黄道又有月行之道与日道相近交路而过半在日道之里半在日道之表其当交则两道相合交去极逺处两道相去六度此其日月行道之大略也王肃云日月行有常度君臣政有常法以齐其民沈括曰厯法天有黄赤二道日月有九道此皆强名非实有也亦犹天之有三百六十五度天何尝有度以日行三百六十五日而一朞强谓之度以步日月五星行次而已日之所经谓之黄道南北极之中度最均处谓之赤道日行黄道之南谓之朱道行黄道之北谓之黑道行黄道之东谓之青道行黄道之西谓之白道黄道内外各四并黄道为九日月之行有迟有速难以一术驭也故因其离合分为数段每段以一色名之欲以别算位而已厯家不知遂以为九道甚可嗤也袁黄曰蔡注引九道乃汉人所推以纪七政之出入者箕子何从知之日至牵牛为冬至至东井为夏至此惟宋厯为然箕子之时冬至日在虚今时冬至日在箕皆与注不合
　　孔月经于箕则多风离于毕则多雨疏云毛诗月离于毕俾滂沱矣是离毕则多雨其文见于经经箕则多风记无其事郑引春秋纬云月离于箕则风沙作纬在孔君之后以前必有此説孔依用之也经箕多风离毕多雨此天象之自然以箕为簸扬之器毕亦捕鱼之物故耳【朱子语録毕是义网漉鱼之物以毕漉鱼水淋漓而下若雨然毕星名义取此今毕星上有一柄下开两义形状亦类毕故月宿之则雨】郑以为箕星好风者箕东方木宿风中央土气木克土为妻从妻所好故好风也毕星好雨者毕西方金宿雨东方木气金克木为妻从妻所好故好雨也上言日月之行此惟言月者日之从星不可见故也王安石曰月之好恶不自用而从星则风雨作而嵗功成犹卿士之好恶不自用而从民则治敎政令行而王事立矣书曰天视自我民视天听自我民听夫民者天之所不能违也而况于王乎况于卿士乎【蔡氏解此意皆本荆公】朱子曰二十八宿环绕日月行道之侧故月行必经厯之经于箕则多风经于毕则多雨盖二星各有所好月经行其处顺时当候则阴阳和而风雨应言无差忒也按星非有嗜好但气类相感月亦非有顺从但行度所次耳曰好曰从乃假设以喻人事民之情性莫不各有所好上之人能顺其所好则和气致祥犹如风雨之应上言职分明则至治成此言人心顺则和气应皆庶征之事也【日月之行四句正分説雨旸燠寒风之所以时不时日月经行必歴二十八宿故有似从星曰月从星则日可知】蔡元定曰雨旸燠寒风既征于貎言视听思又以所职大小别之于嵗月日又以民之安否参之于星以见皇极之君视履考祥其精详如此陈师凯曰汉五行志元光中天星尽摇上以问候星者对曰星摇者民劳也又曰五星同色天下偃兵百姓安宁歌舞以行由是观之则以庶民省之于星验其安否其説信矣
　　林之奇曰苏氏谓自王省惟嵗至则以风雨为五纪一畴之错简在此非也九畴虽别为九实更相经纬故庶征有五事而皇极有五福黄度曰五纪防嵗月日星以起厯数而立天道庶征序嵗月日时以成嵗功而验休祥事辞虽相涉而其用不同余芑舒曰庶徴者合五事五纪以参验者也于此不言厯数者厯数所以推天道之常庶征所以参人事之感进退飞伏有出厯数所推之外【归有光曰庶征以天道人事相推较故又借岁月日星为王与卿士师尹庶民之喻盖旁衍及之非本畴之正】
　　五福　六极
　　朱子曰休咎征于天则祸福加于人祸福通天下臣民而言盖人主不以一身为福极而以天下为福极民皆仁寿尧舜之福也民皆鄙夭桀纣之极也五福以人所尤好者为先林之奇曰李泌云惟君相不可言命君相造命者也使民享五福而不知六极此治道之极功故九畴以是终焉程若庸曰寿富康宁考终命全五行之气攸好德全五行之理袁黄曰五福还以重者居末与肃乂哲谋圣例同考成也民受天地之中以生是谓命必有令终之德而后所生无忝也王晦叔【炎】云晋人执解扬扬曰下臣获考死又何求比干死刑仇牧死乱狼曋死战可谓非考终乎苏六极之极穷也苦也孟子使我至于此极也同吕祖谦曰弱何以居六极盖弱人之大患人所以不自强于善或牵引入于恶而不能自拔皆弱故也故居六极之终王应麟曰弱与柔异柔如汉文帝弱如元帝
　　曾巩曰福极之言如此而不及贵贱何也曰福极者人君所以考已之得失于民也福言攸好德则致民于善可知极言恶弱则致民于不善可知皆所以考吾之得失也贵贱非所以考吾之得失于民者也王安石曰五福六极不言贵贱何也曰五福者自天子至庶人皆可使慕而向六极亦皆可使畏而逺若贵贱则有定分矣使人皆慕贵而恶贱则凌犯簒夺何所终穷故于此不言王者之世欲贱者之安其贱如此【黄震曰五福不言贵而言富盖三代之法贵者始富言富则知其贵所谓禄以驭其富也游氏礼记解云】




　　尚书埤卷十
&lt;经部,书类,尚书埤传&gt;
　　钦定四库全书
　　尚书埤卷十一
　　呉江朱鹤龄撰
　　旅
　　邹季友曰五峯胡氏皇王大纪以旅为成王时书或云武王崩周公为师召【音邵】公为保以辅成王召公在武王时必未为太保也当从胡氏説移篇次于金縢之后愚按篇中如徳盛不狎侮及不矜细行等语的是对创业之主言之太保或是史臣追书是时武王年已防九十矣召公之语谆谆如教小儿古大臣爱君多如此不足疑也禹之告舜曰无若丹朱傲丹朱岂所以戒舜者耶
　　贡厥
　　【附考】蔡躇阶按躇丑略反何休注躇犹超遽不暇以次
　　惟服食器用
　　周礼九贡致用一曰祀贡包茅之属二曰嫔贡丝枲之属三曰器贡石磬丹漆之属四曰币贡玉马皮帛之属五曰材贡栝柏之属六曰货贡贝之属七曰服贡絺纻纤纩之属八曰斿贡羽毛之属九曰物贡鱼盐橘柚之属皆服食器用为要若大赂南金犀革象齿之类则聴之要荒之贡而无所求焉所谓惟正之供也
  </div>
  <div class="pagination">
   <a href="尚书埤传_page8.html">
    上一页
   </a>
   <span>
    ...
   </span>
   <a href="尚书埤传_page4.html">
    4
   </a>
   <a href="尚书埤传_page5.html">
    5
   </a>
   <a href="尚书埤传_page6.html">
    6
   </a>
   <a href="尚书埤传_page7.html">
    7
   </a>
   <a href="尚书埤传_page8.html">
    8
   </a>
   <span class="current-page">
    9
   </span>
   <a href="尚书埤传_page10.html">
    10
   </a>
   <a href="尚书埤传_page11.html">
    11
   </a>
   <a href="尚书埤传_page12.html">
    12
   </a>
   <a href="尚书埤传_page13.html">
    13
   </a>
   <a href="尚书埤传_page14.html">
    14
   </a>
   <span>
    ...
   </span>
   <a href="尚书埤传_page10.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
