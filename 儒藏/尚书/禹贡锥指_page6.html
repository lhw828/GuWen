<!DOCTYPE html>
<html>
 <head>
  <meta charset="utf-8"/>
  <title>
   禹贡锥指 - 第 6 页/共 16 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   禹贡锥指 - 第 6 页/共 16 页
  </h1>
  <div class="content">
   蔡传云苏氏三江之説若可依据然江汉防于汉阳合流数百里至湖口而后与豫章江防又合流千余里而后入海不复可指为三矣苏氏知其説不通遂有味别之説禹之治水本为民去害岂如陆羽辈辨味烹茶为口腹计邪【渭】按江汉合彭蠡谓之三江经纪其合不纪其分也何必更指为三苏氏味别之説自予人以可攻之隙然误亦有所从来唐书许敬宗为髙宗论济水曰古者五行皆有官水官不失职则能辨味与色而出合而更分皆能识之苏説本此非出自陆羽辈也
　　蔡传又云或曰江汉之水州巨浸何以不言曰禹贡书法费疏凿者虽小必记无施劳者虽大亦略江汉荆州而下安于故道无俟濬治故在不书况朝宗于海荆州固备言之是亦可以互见矣此正禹贡之书法也【渭】按禹治水先而后荆唯之三江既入故荆之江汉得朝宗于海今乃云荆州固备言之是亦可以互见不成颠倒邪禹贡所纪皆成功而施功即在其中怀襄之世大江自彭蠡以东岂无泛溢剖判之后未经疏凿其入海处亦必多潮沙壅塞管子荀子淮南子皆云禹疏三江正谓此耳凡言三江者皆有大江在而蔡氏主庾仲初则大江不与焉遂以为无施劳者虽大亦略其可信乎
　　三江孔颖达主班固陆徳明兼举韦昭顾夷而无所专主蔡沈主庾仲初归有光主郭璞是数者余既一一辨之矣今更有要言不烦可以折聚讼之纷纷者富顺熊过云黄帝正名百物未尝假借后世乃通之耳窃谓禹主名山川亦然南方流水通呼为江北方流水通呼为河故传记多随俗之称而禹贡则无所假借唯水之出自河者众不可胜名则总其数而谓之河九河是也众水之防而入于江者混为一川大小相敌则亦总其数而谓之江三江九江是也然漯亦河之别而不名河江之别曰沱汉之别曰则其名有所不轻与矣而况松江为震泽之下流钱唐浦阳之出自浙东者哉夫江河者百川之宗也非江而被以江名是犹呉楚僣王春秋之所诛絶也禹贡职方岂有是与总之三江纪其合不纪其分茍以派别者当之则必与导水之义有碍故或以为错误或以为衍文而圣经亦不足信矣诸説唯苏轼同郑康成为无病以其非异派也先儒曽旼程珌易祓夏僎程大昌黄度陈普王充耘皆主苏説近世蔡传单行而郑晓周洪谟马中锡邵寳张吉章潢郝敬袁黄亦以苏説为是此心此理之同终不容泯也传曰三卿为主可谓众矣有诸君子以为之证明吾何惧而不从乎
　　孔传云震泽呉南太湖名山海经浮玉之山北望具区注云太湖也尔雅十薮呉越之间曰具区注云具区今呉县西南太湖即震泽也今按周礼州泽薮曰具区班固以为即震泽盖泽自呉西南境东出为松江一名笠泽在今呉江县界北去呉五十里水经注云笠泽在呉南松江左右国语越伐呉呉御之笠泽越军江北呉军江南者是也孔郭指此为太湖则误矣越絶书曰太湖周三万六千顷水经注引韦昭曰方贠五百里卢熊苏州府志引顔真卿石柱记曰四万八千顷王鏊姑苏志曰东西二百余里南北一百二十里占苏湖常三州【唐志云占苏湖常宣四州之境考宣州界无太湖志误】今按苏之呉呉江湖之乌程长兴常之宜兴武进无锡此七县者皆濒太湖杨脩五湖赋云头首无锡足蹄松江负乌程于背上懐大呉以当胷数言可作图经也湖中有七十二山其最著者曰包山【山有洞室入地行俗谓之洞庭江赋云包山洞庭巴陵地道达旁通幽岫窈窕是也】夫椒山【左传哀元年呉伐越败之于夫椒杜注云呉县西南太湖中椒山也】胥母山【越絶书阖闾旦食于纽山昼游于胥母史记正义谓之莫厘山卢熊府志云莫厘山本名胥母山即今所称洞庭东山也】大雷山小雷山【五湖赋云大雷小雷湍波相逐】三山【张之呉兴山墟名云三山在太湖中白波天合三防黛色】其上源西北有宣歙金陵九阳江之水由常州之百渎以下西南有苕霅诸水由湖州之七十二溇以入焉百渎在宜兴者七十四在武进者二十六七十二溇在乌程者三十八在长兴者三十四【见王同祖太湖考七十二溇本在湖州之境近世割湖面全属苏川故呉江县志有七十二溇云皆在西南受湖州入太湖之水其实溇属湖州者尚多吾友归安郑元庆茝畦语余曰按程大昌修湖溇记云湖溇三十六其九属呉江其二十七属乌程宋绍兴二年知湖州王回修之改二十七溇名曰丰登稔熟康定安乐瑞庆福禧和裕阜通惠泽吉利泰兴富足固益济而皆冠以常字今乌程诸溇之外尚有大钱小梅二港而长兴有三十四港无一名溇者总计苕霅水入湖之口共七十二不专名溇亦不尽属湖州也余窃谓港即是溇大钱小梅二港通三十六溇计之得三十八恰与大湖考之数相符盖呉江之九溇割乌程以徃属而长兴则依然如故特以俗呼为港遂忘其为溇耳】皆所以宣通脉络杀其奔冲之势而归于太湖者也其下流为松江江水东北流岐分为三江口史记正义云震泽在苏州西南四十五里三江者在苏州东南三十里名三江口一江西南上七十里至太湖名曰松江古笠泽江一江东南上七十里至白蚬湖【今在呉江县东南四十里】名曰上江亦曰东江一江东北下三百余里入海名曰下江亦曰娄江于其分处号曰三江口松江东厯夏驾浦又东为青龙江至南跄浦口入海【浦在上海县东】而太湖枝津则有昆山之刘家河常熟之白茆港两县境中又有三十六浦在常熟者二十四水入杨子江在昆山者十二水入于海皆所以决壅滞而防泛滥使民田无漂没之忧者也今东垻坚固宣歙金陵九阳江之水虽不入太湖而东江久已淤塞松江日渐浅隘诸港浦亦多陻废湖水不能速达于海事与禹时不同此筹水利者所以汲汲于下流之疏濬与【王同祖三江考曰朱长文呉郡续图经云昆山塘自郡城娄门至昆山入海即娄江指今之刘家港盖谓松江东口入海者为东江刘家港入海者为娄江太湖东入呉江县长桥合厐山湖者为松江三江之迹具存东江未尝塞也然娄江自呉县东南迤逦而来过昆山东南至嘉定界入海曰呉淞江口甚明虽其支流有与刘家河相通者而非江之正道岂遂可指刘河为娄江哉按今太湖自呉江长桥东北合厐山湖者又东南分流出白蚬江入急水港淀山湖迤东入海者为东江此单锷水利书所谓开白蚬江使水由华亭青龙江入海者是也但淀湖之东已塞不复径趋入海而北流仍合松江故曰东江已塞耳自厐山湖过大姚浦东北流入昆山县界经昆山南又东南过石浦出安亭江过嘉定县黄渡入青龙江由江湾青浦入海者为娄江其安亭江在宋时已塞单锷所谓开安亭江使水由华亭青龙江入海是也渭按松江自呉县西南下七十里为三江口则娄江之分派必不自娄门始昆山塘之非娄江也明矣但其下流或合刘家河入海未必如单锷所言由青龙江入海耳东江久废难考水经注云呉记曰一江东南行七十里入小湖为次谿自湖东南出谓之谷水迳由拳县故城下即呉之柴辟亭故就李乡春秋之檇李城也又东南迳嘉兴县城西又东南迳盐官县故城南又东出五十里有武原乡故越地也秦于其地置海盐县县南有秦望山谷水于县出为澉浦以通巨海此即庾仲初所谓东南入海为东江者也其分江入海皆在今浙江嘉兴府界中近世由淀山湖注青龙江入海者疑是后来之改道非古谷水之所经也谓东江已塞亦不误曹儒海塘考云自唐开元以来修筑捍塘御咸潮以便耕稼起杭之盐官迄呉淞江长一百五十里而东江遂陻无考斯言得之矣】
　　周礼州浸曰五湖据国语史记呉越春秋则即是太湖虞翻曰太湖东通松江南通霅溪西通荆溪北通滆湖东连韭溪【呉郡续图经云在嘉兴】凡有五道故名五湖韦昭曰五湖者胥湖蠡湖洮湖滆湖就太湖而五实一湖也前説较长张勃郦道元张守节陆防李宗谔诸家之説虽名称各殊道里互别然皆在太湖上下二三百里之间唯李善以洞庭彭蠡震泽巢湖鉴湖为五湖司马贞以具区洮滆彭蠡青草为五湖夫洞庭青草在荆域而以为五湖之一则显与职方相背矣不可从【韩非子谓洞庭为五湖犹言五渚耳此洞庭自为五湖与之五湖无涉】
　　具区五湖明是两处而孔传谓太湖名震泽正义为之辞曰余州浸薮各异而州浸薮同处论其水谓之浸指其泽谓之薮此説非也叶少蕴云凡言薮者皆人所资以为利故曰薮以富得民而浸则但水之所钟也州之薮为震泽今平望八赤震泽之间【平望镇在呉江县南四十五里八赤市在县南二十里震泽镇在县西南八十五里】水弥漫而极浅其蒲鱼莲芡之利人所资者甚广亦或可隄而为田与太湖异所以谓之泽薮然积潦暴至无以泄之则溢而为害所以谓之震泽黄子鸿申其义曰今土人自包山以西谓之西太湖水始渊深自莫厘武山以东谓之南湖水极滩浅盖即古之震泽止以上流相通后人遂混谓之太湖误矣【渭】按此辨周官之薮浸极其明晰盖自莫厘武山以东至平望八赤之间松江左右笠泽之地皆古具区禹贡谓之震泽者也【郑茝畦曰乌程有震泽上下二郷今南浔上林轧村滨湖一带数十里皆是亦即古具区禹贡所谓震泽者也故顔鲁公作石柱记其辞甚简必以震泽太湖两处见之】班志曰在呉西亦未当禹贡长笺曰按职方具区即禹贡震泽孔氏书传郑氏周礼注所云在呉南者是也但以为即五湖则未然职方氏诸州皆有泽薮不应州水国反独无之而与浸同处孔郑所云呉南者汉呉县治之南也呉县治之南为今呉江至嘉兴一带禹时懐襄未平三呉一壑具区当于其地求之若五湖即今太湖自环呉县境之西北岂可合之为一哉具区之源当与太湖俱来苕霅而水草所钟浅而易溢太湖水西来泛滥则泽水奔腾震荡自底定之后始可陂障沮洳数十百里民仰其利故尔雅谓之薮职方谓之泽薮而五湖则别之曰浸迨乎日久填淤生殖渐繁遂成沃壤汉后诸儒求其地而不得遂合五湖而一之正义又曲为之説岂知三代以前固有泽浸不同者哉吾意今呉越之交凡滨湖而沃衍者皆古震泽地特世代荒逺川隰更移故其迹不可详耳抑非独此也尔雅周礼所载诸州泽薮如阳纡貕养大陵甫田焦获等今皆变为原陆不能定其所在盖川浸通流终古不改薮泽稀水最易淀淤厯数千年而陻没不可考无足怪者奚独具区为然邪
　　以大江为三江而其水不入震泽则震泽之厎定与三江絶不相谋而各为一事矣及观易氏之言而知既字之义仍可与下句聨属也古时三江不与震泽通而横流之际江水溢入震泽此理之所有问水从何处入曰即今髙淳溧水之间鲁阳五堰之地是已【京口本不通江自秦始皇凿京岘山以泄王气其水乃与江通故禹时横流唯此处可入】傅同叔云自宜兴航太湖经溧阳至邓步凡两日水路自邓步登岸岸上小市名东垻自东垻陆行十八里至银林复行水路百余里乃至芜湖入大江银林之港邓步之湖止隔陆路十有八里今按此十八里中有三五里髙阜而苦不甚髙平时可以遏水之东入或遇暴涨则宣歙金陵之水皆由荆溪入太湖此髙阜者不足以遏之五堰之所以作也而况懐襄之世大江泛溢挟宣歙金陵之水以来浙西诸郡其能不沦为大壑乎但此灾与孟门之洪水相似宇宙所不再见而又无古书如尸子等者以证之世或不能无疑耳
　　傅同叔云班固所説中江古盖有之尧水横流为震泽害禹因塞之也自是不复有中江震泽亦不被其害矣故曰三江既入震泽厎定【渭】按芜湖中江水古不入震泽胥溪开而后通五堰筑而复塞非本通而禹塞之且禹唯道大江入海不使横溢由银林邓步以南而震泽固已厎定未尝有所塞也如傅氏所言则经当书曰三江既塞震泽厎定矣语云差若毫厘缪以千里
　　胥溪禹时未有殆无可疑然银林邓步之间地不甚髙暴涨便能溢入非独胥溪一窦可以泄水也如所患惟在此窦则塞之而已奚必更筑五堰哉韩邦宪云正统六年江水泛涨上垻大决苏常潦甚国税无所出又嘉靖庚申辛酉大浸稽天决下垻溧阳宜兴而下势若怀襄夫髙阜之上加以两垻之坚厚而暴涨尚能决之则尧时滔天之水未有所障此髙阜者能遏之使不东乎胥溪之有无可不论也
　　大江入震泽自战国时有此説墨子曰禹治天下南为江汉淮汝东流注之五湖盖误以后世沟通江湖之道为禹迹也沈括梦谿笔谈曰江汉至五湖自隔大山其末乃绕出五湖之下流径入于海何缘入于五湖又震泽之源皆山环之了无大川震泽之东乃多大川亦莫知孰为三江者【渭】按江湖虽为大山所隔然银林邓步之间江水实有通湖之理均此芜湖中江水也谓自古有然则非谓后世所通则是谓平时分受则非谓横流溢入则是欧阳永叔云胜者所用败者之棊也易置之而已信夫或曰分江水亦通震泽将若之何曰此水禹时亦必不入震泽乃后人沟通之耳想山中有地特髙易致断絶故今自贵池以东旧迹不可复寻其地势与银林邓步不同虽当横流大江水亦不能溢入也
　　禹贡书既不尽与下句聨属如弱水既西泾属渭汭是也程泰之云必谓既之一字为起下文则弱水未西其能越秦陇而乱泾渭乎此语诚足解颐然州两既玩其文势当皆与下句聫属得易氏之义始无遗憾
　　五堰皆在今溧水县境周应合景定建康志云唐景福三年杨行宻将台蒙作五堰拖轻舸馈粮而中江之流始狭其后东垻既成遂不复东惟永阳江水入荆溪【志又云银林堰在溧水县东南一百里长二十里自银林少东曰分水堰长十五里又东五里曰苦李堰长八里又五里曰何家堰长九里又五里曰余家堰长十里所谓鲁阳五渭堰也】按元和志当涂县有芜湖水在县西南八十里源出县东南之丹阳湖西北流入于大江则似元和以前此地已置堰故水不东经溧阳而西北入江台蒙特因而加筑之耳然五堰虽成而胥溪之水尚通周必大南归録云由邓步东垻银澍可通舟至固城黄池其明证也【澍当作淋舆地纪胜云旧以石窒五堰路又液铁以锢石故曰银淋今讹为林】明初因五堰之旧迹而立为东垻韩邦宪曰洪武二十五年浚胥谿建石闸启闭命曰广通镇至永乐元年始改筑上垻自是宣歙诸水希入震泽而垻犹低薄水间漏泄舟行犹能越之正徳七年増筑垻三丈自是水尽壅髙淳之圩田日就圮嘉靖三十五年复自垻东十里许更筑一垻【即古分水堰处今谓之下垻】两垻相隔湖水絶不复东矣然东坡奏议云五堰既废宣歙金陵之水或遇暴涨皆由宜兴之荆谿以入震泽则平时之水虽无堰亦入大江而不入太湖可知矣乍来乍去何以谓之江中江之名徒浪传耳
　　禹治泽陂之使猪焉而已故曰九泽既陂雷夏大野荥波是也唯菏泽言导乃分杀其下流今震泽云厎定亦只是不震荡未见有分杀下流之意想其时松江深阔与今之沙涨茭塞者大异故不烦疏导而水自归海也其壅滞不知起于何代尝考宋书元嘉二十二年州刺史始兴王濬上言二呉晋陵义兴四郡之水同注太湖而松江沪渎壅噎不利故处处涌溢浸渍成灾欲从武康纻溪【今为徳清县地】开河直出海口一百余里以是知松江之壅滞自晋宋间始矣又梁书呉兴郡屡以水灾失收有上言当漕大渎以泻浙江中大通二年诏遣前交州刺史王弁【一作奕】假节呉郡呉兴义兴三郡人丁就役而不果行盖亦沪渎不通故欲于太湖之上流分杀其势也自是之后不闻有以吴中水利为言者厯五代至宋而松江之壅滞日甚郏亶单锷之徒并有著书讲究最悉其策下流者曰先开江尾茭芦之地也曰凿呉江堤为木桥千所也曰开白蚬安亭二江也曰通白茒港及三十六浦也策上流者曰五堰必不可废也曰开夹苎于渎使北下江隂之大江也曰决松江之千墩金城诸汇开无锡之五泻堰以泄太湖而入于北江也导海盐之芦沥浦以分呉淞而入于海也纷纷诸説无非为松江壅滞水害民田而多方设策以救之耳而归熈甫之论则异于是曰呉松江自湖口距海不逺有潮泥填淤反土之患湖口膏腴往往为民所围占故松江日隘议者不循其本别濬港浦以求一时之利而松江之势愈失仅与支流无辨或至指大于股岂非治水之过与单锷书为苏子瞻所称然欲修五堰开夹苎于渎絶西来之水不入太湖殊不知州薮泽天所以猪东南之水今以人力遏之夫水为民之害亦为民之利就使太湖可涸于民岂为利哉余以为治呉之水宜专力于松江松江既治则太湖之水东下而他水不劳遗力矣然而松江之役有二难江尾涨塞防成平陆欲即开濬灎沙泥淤浮泛动荡难以施工一也奸民豪右围占湖田以遏水道方事之兴浮言四布百计阻挠二也有此二难虽以夏原吉周忱崔恭毕亨之开济明敏而卒不能复禹之迹况其下焉者哉夫苟能复禹之迹则宣歙金陵之水不足为浙西诸郡患如其未能则东垻断不可废而髙淳之民相怨一方无已时百诗尝谓余曰废东垻者多出于垻上之人至追咎苏轼单锷之言行废髙堰者出于泗州之人至恐潘季驯以毁陵之罪殊可痛疾善乎欧阳公有言天下事不能全利而无害惟择利多害少者行之其此垻与堰之谓哉虽然垻上垻下之民均吾赤子也韩邦宪云以苏松常湖诸郡所不能当之水而独一髙淳为之壑税又弗捐民何以堪之此亦平心之论【子成尝倡减税议得蠲米八百余石邑人徳之】盖浙西诸郡财赋甲于天下权轻重而为之髙淳不得不代受其患而其税则固可减也轻一县之税以慰民心而取偿于数大郡其所得不已多乎书曰无党无偏王道平平为政者当如此矣
　　篠簜既敷厥草惟天厥木惟乔厥土惟涂泥【释文篠西了反簜徒党反或作昜他莽反夭于娇反乔其娇反徐音骄】
　　传曰篠竹箭簜大竹水去已布生少长曰夭乔髙也涂泥地泉湿也正义曰释草云篠竹箭郭璞曰别二名也又云簜竹李巡曰竹节相去一丈曰簜孙炎曰竹阔节者曰簜郭璞曰竹别名是篠为小竹簜为大竹夭是少长之貌诗曰桃之夭夭是也乔髙释诂文诗曰南有乔木是也王氏【炎】曰南方地暖故草皆少长而木多上竦河朔地寒虽合抱之木不能髙也兖徐言草木皆居厥土之下凡土无髙下燥湿其性皆然兼山林言之若之涂泥惟言沮洳之多山林不与故先草木也
　　尔雅上句曰乔如木楸曰乔郭注云楸树性上竦诗南有乔木是也邢疏云木枝上竦而曲巻者名乔如木楸上竦者亦曰乔
　　厥田惟下下厥赋下上上错
　　传曰田第九赋第七杂出第六王氏【炎】曰土涂泥故其田下下大抵南方水浅土薄不如北方地力之厚也金氏曰古人尚黍稷田杂五种故虽水潦旱干而各有所收涂泥之土其田独宜稻不利他种故第为最下厥赋第七又有时杂出于七等之上则人功亦稍修矣自唐以来则江淮之田号为天下最漕饷皆仰给于东南
　　今天下号为财赋之薮者江东浙西数百里之地苏松常嘉湖五郡而已五郡或濒太湖或夹松江自唐宋以来其田日増大率围占江湖以为之者也禹之治河也空其旁近地以居水故水潦大至而得所猪其于震泽亦当若是绍兴二十三年諌议史才言浙西民田最广平时无甚害者太湖之利也近年濒湖之地多为兵卒侵据累土増髙长堤弥望名曰坝田旱则据之以溉而民田不沾其利涝则逺近泛滥不得入湖而民田尽没此上流围田之害也其下流则呉南古有笠泽在松江左右春秋时此泽尚存不知何代始变为田其地盖即叶少蕴所云平望八赤震泽之间水弥漫而极浅与太湖相接可隄而为田者也在今呉江县界【五代梁开平三年呉越分呉县之松陵镇置呉江县】故苏子瞻云若欲呉松江不塞呉江一县之民可尽徙于他处庶上源寛濶清水力盛沙泥自不能积何致有湮塞之患单锷云松江涨塞是以三春霖雨则苏湖常秀皆忧弥漫虽増呉江一邑之赋顾三州逋失者不赀围田之贻害如此笠泽既尽为田仅存松江衣带之水上源狭隘水不清驶故江尾之潮沙日积茭芦丛生而太湖之水入海逾缓矣好利者因其塞而隄之以为田潮沙茭芦之地悉成陇亩元潘应武曰淀山湖中有山寺宋时在水中心归附后权势占据为田今山寺在田中虽有港溇皆浅狭潮水湖水不相往来归熙甫云旁江之民积占茭芦指以告佃为名所纳升斗之税所占即百顷之田而税又多吏胥隐没昔宋时围田皆有禁约今奸民豪右占田以遏水道更经二三年无呉松江矣此又下流壅寒以邻为壑五郡同菑者也盖自江左偏霸限于一方务尽地力以给军兴而不睱计久逺此与战国时大河隄内之地利其填淤肥美耕田筑室于其中其弊正同而后之论垦田者谓人功之修浙西最盛不知州土涂泥故田下下而围田之土则涂泥之尤者十年之中不能五稔而又累及于上流得不偿失田之日増民之所以日困也乌足道哉然宋时两浙之田每亩税不过一斗【见杜宗桓上巡抚侍郎周忱书按熙寜三年郏亶上水利书曰国朝之法一夫之田为四十亩出米四石此即杜説所自出】民犹易办自景定公田之法行【丞相贾似道主其议】浙西于是乎多官田下逮元明籍没之田愈多皆按其租簿以为输额而浙西之税粮天下莫比矣邱文庄濬云韩愈谓赋出天下而江南居十九以今观之浙东西又居江南十九而苏松常嘉湖五府又居两浙十九也即苏州一府计之以准其余垦田九万六千五六百顷居天下八百四十九万六千余顷田数之中而出二百八十万九千石税粮于天下二千九百四十余万石嵗额之内其科徴之重民力之竭可知也已盖苏州一府无虑皆官田而民田不过十五分之一故税粮为五郡之冠夫夺民之产以为官田而重税之殊非为民父母之道然其所夺者皆豪家富人之田与小民无涉小民佃官田亦与输豪家富人之租不甚相逺而私田之赋自若也迨其后版籍淆讹逋租无算国家有官田之名而无官田之实有司考成坐此为累至嘉靖二十六年嘉兴知府赵瀛创议田不分官民税不分等则一切以三斗起征苏松常三府从而效之自官田之七斗六斗【始官租每亩有多至一石以上者宣徳五年诏递减三分二分故止于七斗】下至民田之五升通为一则而州县之额各视其所有官田之多少轻重为准多者长洲至亩科三斗七升少者太仓亩科二斗九升矣顾寜人云国家失累代之公田而小民乃代官佃纳无涯之租赋事之不平莫甚于此【宋世尝以官田鬻诸民矣令官租不入议变法者唯当请于朝鬻此田以充帑而粮则与民田同科斯爲无弊之道彼赵瀛者轻于创议流毒无穷何其不思之甚邪但当时不闻有鬻田之事而此田遂作民田不知谁为其主窃意承平既久法弛民玩其时所谓官佃皆奸豪赂吏胥诡名为之故积年逋租有司不能督责及变法之后不惟他人分任其租税而彼竟得擅官田为已产以传其子孙此又不平中之不平者也】嗟乎田犹是下下之田也而赋则不啻倍蓰于上上三江震泽之区昔之民溺于水今之民溺于赋溺于水者禹从而拯之使登于袵席溺于赋者日脧月削如水益深数百年于此矣而卒未有拯之者有能恻然于东南民力之竭而为之旷然壹变其法使水复厎定之迹而赋不失则壤之规斯真所谓功不在禹下者矣
　　厥贡惟金三品
　　传曰三品金银铜也正义曰金既总名而云三品黄金以下惟有银与铜耳故谓金银铜也【渭】按史记平准书虞夏之币金为三品或黄或白或赤汉书食货志古者金有三等黄金为上白金为中赤金为下黄白赤即金银铜郑康成谓铜三色非也
　　汉志豫章鄱阳县武阳乡右十余里有黄金采师古曰采者谓采取金之处也【初学记引王隐晋书云鄱阳乐安出黄金凿土十余丈披沙沙中所得者大如豆小如粟米】山海经曰防稽之山其上多金玉又曰余句之山多金玉后汉书永平十一年漅湖出黄金庐江太守取以献临江府志云金谿县东有金窟山相传为前代采金处是山隂余姚巢县金谿亦出黄金矣然其著者在鄱阳通典鄱阳郡贡麸金十两【陈藏器云麸金出水沙中氊上淘取或鹅鸭腹中得之】犹易办也而马端临土贡考言遇圣节天下进奉金一千三百两而江东路独当一千皆出自饶州乾道间洪文敏公【洪迈谥】奏减七百两然视唐之数且三十倍矣按史记货殖传云豫章出黄金然厪厪物之所有取之不足以更费更偿也言其地虽名出金而不多民采取之不足以偿其功费也近世黄金一直白金十嵗供千两其何以堪之州之银矿最著者有二所今皆为江西地一在今饶州府徳兴县县本汉余汗县地唐为乐平县地元和志云乐平县东百四十里有银山每嵗出银十万两收税七千两亦名银峰山宋马志开寳本草曰生银出饶州乐平诸坑银铆中状如硬锡文理粗错自然者真程迥事记曰唐贞观中权万纪言宣饶银大帝斥之盖谓银峰也总章初用邓逺议置埸银号曰邓公场至宋天圣间山穴倾摧而银课未除范仲淹守郡奏罢之唐于县置徳兴场取其地产银惟徳乃兴之义南唐因以名县云一在临江府金谿县县本唐临川县之上幕镇其东二里有银山唐尝置监于此周显徳二年南唐立金谿场复置炉以烹银鑛宋初废升为县今银山西里许为白马坞盖南唐李煜时采银也
　　地理志云呉东有章山之铜呉王濞传云呉有豫章郡铜山韦昭曰此有豫字误也但当云章郡今故章此説是也地理志云丹阳故鄣郡元封二年更名有铜官其属故鄣县即今江南广徳州鄣章古字通桓寛盐铁论曰丹章【丹阳章郡】有金铜之山孟康注食货志曰赤金今丹阳铜也元和志当涂县北十里有赤金山出好铜与金类淮南子食货志所谓丹阳铜也南陵县西南八十五里有铜井山出铜又县西一百十里有利国山出铜供梅根监及宛陵监每嵗共铸钱五万贯【渭】按越絶书云若耶之谿涸而出铜淮南子云苗山之铤许慎曰铤铜铁璞也髙诱曰苗山利金所出苗山者防稽山之别名也是越中亦有铜山而名不甚着史称吴濞铸山以富其国钱布天下故丹阳有铜官而防稽无铜官信惟章山之产为多矣
　　食货志黄金方寸而重一斤【二十四铢为一两十六两为一斤】钱圜函方轻重以铢孝文铸四铢钱孝武更铸五铢钱五铢行独久王莽窃国废五铢钱自造钱货六品小钱重一铢直一最大者重十二铢直五十黄金重一斤直钱万朱提银重八两为一流直一千五百八十他银一流直千渭按此汉世金银铜相直之数也律厯志二十四铢为两十六两为斤平准书一黄金一斤臣瓒曰秦以一镒为一金【孟康曰二十四两曰镒按赵岐孟子注云古者以一镒为一斤一镒是为二十四两也与孟康説同汉书张良传汉王赐良金百镒服防云二十两曰溢与孟康説异未知孰是溢镒通】汉以一斤为一金是汉之金已减于秦矣古者黄金皆以完质相授无剪凿镕销之事有当予万钱则以此方寸重一斤者授之是为一金故东方朔曰酆镐之间号为土膏贾亩一金文帝曰百金中人十家之产韦贤赐黄金百斤成诗曰厥赐祁祁百金洎馆也钱之轻重无常今且以五铢计之十枚重二两二铢百枚重一斤四两二十铢千枚重十三斤八铢【今世所传五铢钱大抵皆隋物也每千重四斤二两当由今称重于古三之二耳孔颖达云今一百二十斤于古称三百六十斤】黄金一斤直钱万则毎两直六百二十五为铜八斤二两有竒矣银一流直钱千则每两直百二十五为铜一斤十两有竒矣金一两才抵银五两则金视今颇贱而铜一斤十两换银一两则铜视今亦甚贵矣自晋宋以降金渐少而价日昂元史云至大银钞一两准至元钞五贯白银一两赤金一钱【此赤金即黄金之最美者】是金价十倍于银也明初直又减洪武中每金一两当银四两或五两永乐中当银七八两崇祯中十换江左至十三换金愈贵则政愈乱君子可以观世变焉近制铜钱每千约重八斤有竒直银一两金一钱则金之直银一倍于汉银之直铜四倍于汉金银益贵而铜乃极贱矣虞夏三品相直之数不可得而闻然古之善理财者大率以铜钱权百货之轻重而又以金银权铜钱之轻重遇有用钱之多者即以金银代之其或金银少则当予金银者亦以钱代之【汉书惠帝纪注师古曰诸赐金不言黄者一斤与万钱】使三品互相流通公私绰乎其有余而百货之贵贱常得其平此足国富民之道也
　　黄金之为物生于天地之间百链而不耗虽遇改铸亦无亏损故古时黄金最多上下通行陶朱公以黄金千镒进庄生赵肃侯以千镒使苏秦约诸侯齐威王使淳于髠之赵亦赍千镒齐餽孟子兼金百镒宋七十镒薛五十镒平原君以千金为鲁连夀越赐虞卿百镒严仲子奉聂政母百镒汉文帝赐周勃黄金至五千斤宣帝赐霍光至七千斤而武帝以公主妻栾大至赍金万斤卫青出塞斩捕首虏之士受赐黄金二十余万斤梁孝王薨藏府余黄金四十余万斤馆陶公主近幸董偃令中府曰董君所金满百斤钱满百万帛满千匹乃白之王莽禁列侯以下不得挟黄金输御府受直至其将败省中黄金万斤者为一匮尚有六十匮黄门钩盾藏府中尚方处处各有数匮而后汉光武纪言王莽末天下旱蝗黄金一斤易粟一斛是民间亦未尝无黄金也董卓死坞中有金二三万斤银八九万斤昭烈得益州赐诸葛亮关羽张飞金各五百斤银千斤南齐书萧颖胄传长沙寺僧业富沃铸黄金为龙数千两埋土中厯相传付称为下方黄铁梁书武陵王纪黄金一斤为饼百饼为簉至有百簉银五倍之自此以后则罕见于史舜典疏云汉魏赎罪皆用黄金后魏以金难得金一两收绢十匹今律乃赎铜【自汉文帝至此本日知录】然则黄金之耗减实自南北朝始也宋太宗问学士杜镐曰两汉赐予多用黄金而后代遂为难得之货何也对曰当时佛事未兴故金价甚贱此固其一端矣然摹画宫阙涂餙器服有销金泥金贴金剔金及为丝为线之类名号非一皆耗金之由也草木子云金一为箔无复再还元矣故齐武帝禁不得以金银为箔宋世亦屡申销金之禁良有以也且海内产金之地无防凿山披沙积累于铢两之微其得之甚难矣而用金之费不啻如上所言浮图宫阙器服之外又加以和戎之嵗币通番之欵市掖庭之私藏权门之赂遗皆一入而不复出金安得不日耗乎夫金饥不可食寒不可衣但使菽粟布帛公私充羡金少亦非所忧而或倡为开采之説则贻害不可胜道元时采金之处益多至求之内地不足而移其患于滇中滇出金亦少蛮方甚以为苦嗟乎投珠抵璧之风不可再见矣昔有言我治天下十年当使黄金与土同价者彼独何人而乃竟为絶徳邪
　　古者白金为中币亦以完质相授无剪凿镕销之事银一名鋈説文鋈白金也诗小戎曰隂靷鋈续又曰鋈以觼軜又曰厹矛鋈錞则器物亦有以银为餙者秦制币二等黄金为上币铜钱为下币而银为器餙寳藏不为币汉初因之至武帝造白金三品银复为币唐宋时上下通行之货亦皆以钱唯岭南田银迨金之季年寳泉日贱民间但以银市易上下用银由此始也近世权百货以行于海内者唯银最为流通其数当亦不减于昔而每患其寡则以两税之折色嵗输白金存留者少而上供者多民间之银一往而不返也古未有以钱为田赋者自唐杨炎两税之法行始以钱当租庸之嵗入矣亦未有以银准钱而为赋者自明正统末仓粮折输变卖无不以银而钱遂不行于上矣夫以钱为赋责农之所无当时尚有钱荒之患况地之产银倍少于铜而嵗输白金动以千万计彼田野之氓不为商贾不为官不为盗贼银奚自而来哉势必贱鬻谷帛以赴公程遇凶年则举倍称之息将有如聂夷中诗所云二月卖新丝五月粜新谷者民何以为生故由今之道无变今之俗纵令余粮栖亩野蚕成茧而正供无办衣食不充财终不可得而阜也
　　铜之为用甚广一曰铸币管子云先王以珠玉为上币黄金为中币刀布为下币刀布即铜钱也又云禹始以厯山之金铸币以赡民于厄汤以庄山之金铸币而赎民之无卖子者食货志云太公立九府圜法钱圆函方轻重以铢单穆公曰古者天降灾戾于是乎量货币权轻重以救民师古云凡言币者皆所以通货物易有无故金之与钱皆名为币是也二曰铸律度量衡律厯志云凡律度量衡用铜者所以同天下也铜为物至精不为燥湿寒暑变其节不为风雨暴露改其形是以用铜是也三曰铸乐器钟镈钲镯錞于之类凡金奏之所用是也四曰铸鼎左传云夏之方有徳也贡金九牧铸鼎象物郊祀志云黄帝采首山之铜铸鼎于荆山下是也五曰铸兵左传楚子赐郑伯金盟曰无以铸兵注云古者以铜为兵食货志贾谊言收铜勿令布以作兵器韩延夀传取官铜物候月蚀铸作刀劒钩镡是也铜虽下品而其用于世也视金银尤为切要是以先王寳之后世唯铸币为多而耗铜之事更有三焉一曰铸佛像呉志刘繇传笮融大起浮图祠以铜为人魏书释老志天安中造释迦立像用赤金十万斤是也二曰铸柱董安于治晋阳公宫令舎之堂皆以链铜为柱荆轲击秦王于殿上中铜柱是也三曰铸人物始皇聚天下兵器铸铜人十二各重二十四万斤魏明帝铸铜人二号曰翁仲又置黄龙凤凰各一他如铜马铜驼之属是也是皆衰世之事非先王之法而民间所用之铜器日新月异尚不在其数此铜之所以益少钱之所以渐恶而唐宋峻禁铜之令亦补偏救敝之一术与
　　周礼州曰其利金锡考工记曰呉粤之金锡是锡亦州之美利也而禹贡无之未详何故説文五色之金黄为长青曰铅赤曰铜白曰银黒曰铁而锡则曰银铅之间是为五金之间色矣窃意五金之名起自秦汉以后唐虞之世铅铁自称铅铁周礼锡与金对言可见铅铁锡皆不名金三品之中不容有锡也考工记鳬氏为钟防氏为量叚氏为镈器桃氏为刃皆以锡齐【才细反】金为之食货志言秦始以银锡为器饰寳藏而不为币则周以银锡为币可知汉武帝以少府多银锡乃造银锡白金如淳曰杂铸银锡为白金也参考诸书锡次于银亦用之不可阙者铅铁皆贡而锡独无殊不可晓岂寳藏之兴各有其时禹时州之锡卝未开抑或开而犹未盛行于世邪
　　瑶琨篠簜齿革羽毛惟木【释文瑶音遥琨音昆马本作瑻韦昭音贯渭按篠簜史记作竹箭】
　　传曰齿象牙革犀皮羽鸟羽毛旄牛尾木楩梓豫章正义曰瑶琨玉肃云美石次玉者也诗云元象齿知齿是象牙也説文云齿口龂骨也牙牡齿也隐五年左传云齿牙骨角牙齿小别统而名之齿即牙也考工记犀甲七属兕甲六属宣二年左传云犀兕尚多弃甲则那是甲之所用犀革为上革之所美莫过于犀知革是犀皮也説文云兽皮治去其毛为革革与皮去毛为异耳説文云羽鸟长毛也知羽是鸟羽南方之鸟孔雀翡翠之属其羽可以为饰故贡之也説文云犛西南夷长旄牛也此犛牛之尾可为旌旗之饰经传通谓之旄牧誓云右秉白旄诗云建旐设旄皆谓此牛之尾故知毛是旄牛尾也直云惟木不言木名故言楩梓豫章此三者是州美木故传举以言之所贡之木不止于此曽氏曰周礼太宰之职享先王则賛玉爵内宰之职后祼献则賛瑶爵礼记曰尸饮五君洗玉爵献卿尸饮七以瑶爵献大夫公刘之诗曰何以舟之维玉及瑶则知瑶者玉之次也琨按説文云石之美者则琨次于瑶又可知矣孔传云瑶琨皆美玉説文云瑶玉之美者琨石之美者按真玉亦有差等瑶或是玉之次者于诗礼分别玉瑶之义亦未有害也但不当以为玉之美者耳若琨则未有以为玉者传谬薛士龙云瑶今珧字蜃甲似玉者大非金吉甫云琨即今昆山石恐亦未必然要之瑶琨不如美玉而优于怪石则可以理断也
　　周礼州曰其利竹箭尔雅曰东南之美者有防稽之竹箭焉郭注云篠也邢疏云篠是竹之小者可以为箭干竹谱云箭竹髙者不过一丈节间三尺坚劲中矢江南诸山皆有之防稽所生最精好刘逵呉都赋注云箭竹细小而劲实可以为箭通竿无莭江东诸郡皆有之然通典抚州贡箭簳百万茎则江西亦有是竹矣周礼掌节凡邦国之使节以英簜辅之郑注云以竹为函加以画饰盛节器也蔡传云簜可以为符节误矣郭注尔雅簜竹引仪礼簜在建鼓之间谓箫管之属与孔传大竹解不合人皆疑之渭按篠定是小竹簜大而节更疎然亦有小者呉都赋注引异物志曰筼筜生水边长数丈围一尺五六寸一节相去六七尺或相去一丈庐陵界有之始兴以南又多此竹阔节而大至围尺五六寸周官符节之函盖取诸此也箫管之材大于箭干王褒洞箫赋曰原夫箫干之所生兮于江南之邱墟洞条畅而罕节兮标敷纷以扶疎李善注云江图曰慈母山出竹作箫笛有妙声丹阳记曰江寜县慈母山临江生箫管竹玉褒赋云于江南之邱墟即此处也其竹圆异众处自伶伦采嶰谷后得此竒故厯代常给乐府而呼鼓吹山罕稀也言节稀而相去标竹之扶疎也此竹盖簜属之最小者仪礼所谓簜在建鼓之间者也篠中实故中箭干簜中虚故大者中节函小者中箫管郭注不误人泥孔传大竹之説反以为非耳林少頴云齿革羽毛谓凡鸟兽之体可以为器饰者皆是孔氏以齿为象牙革为犀皮毛为旄牛尾似不必如此拘定渭按周礼角人掌以时征齿角凡骨物羽人掌以时徴羽翮之政于山泽之农以当邦赋之政令掌皮秋敛皮冬敛革左传臧僖伯曰皮革齿牙骨角毛羽不登于器则公不射此皆谓平常鸟兽近地之所生者若夫荆扬之贡即不尽如二孔所举亦必贵美之材他州所无故禹特令贡之不然则徴诸甸服而已足矣舎近取逺何为也哉
　　象犀孔翠之属皆出岭南故有据此以为今两广云贵交趾之地本在禹贡九州之内者而其实非也盖诸侯之贡有献其土之所出者亦有市取其附近之所出以献者荆南抵五岭商旅往来百货流通以其所有易其所无逺方之珍竒不难致也鲁颂曰憬彼淮夷来献其琛元象齿大赂南金淮夷在徐域三者皆非其产也而淮夷献之齿革羽毛之贡从可知己
　　岛夷卉服【释文卉徐许贵反】
　　传曰草服葛越正义曰释草云卉草舎人曰凡百草一名卉知卉服是草服葛越也葛越南方布名用葛为之左思呉都赋云蕉葛升越弱于罗纨是也苏氏曰岛夷绩草木为服如今吉贝木绵之类渭按地理志乐浪海中有倭人分为百余国又防稽海外有东鳀【音题】人分为二十余国皆以嵗时来献见盖即此之岛夷百草总名卉卉服殆非一种去古已逺不可得详葛越吉贝木绵亦仿像言之而已
　　岛夷在州东南海中孔传云南海岛夷误由以州界为南距海也吴幼清云东海南海岛上之夷分东南为二亦未当薛士龙云岛夷朝鲜瓯骆之属朝鲜在东北瓯骆非岛居者唯古倭人东鳀诸国可以当之韩退之送郑尚书帅岭南序云海外杂国若躭浮罗流求毛人夷亶之洲林邑扶南真腊干陀利之属东南际天地以万数今按林邑以下在西南海中不得言东南此等距海絶逺告成时并未来贡也
　　汉志防稽郡有冶县师古曰本闽越地志云东鳀在防稽海外今直福建东南诸国是也后汉东夷传倭在韩东南大海中依山岛为居凡百余国其大倭玉居邪马台国乐浪郡徼去其国万二千里其地大较在防稽东冶之东鱼豢魏略曰倭在带方东南大海中依山岛为国度海千里复有国皆倭种盖倭国有二其在带方东南者即汉之倭人后汉书所谓倭在韩东南大海中者也度海千里复有倭者即汉之东鳀人后汉书所谓大倭王国直防稽东冶之东者也东鳀今为日本按唐书日本古倭奴也直新罗东南在海中岛而居东西五月行南北三月行左右小岛五十余皆自名国而臣附之故后汉时称大倭王云
　　旧唐书云婆利国有古贝草缉其花以为布麤者名古贝细者名白□文昌杂録陈襄曰闽岭以南多木绵土人竞种之采其花为布号吉贝南史言林邑等国出古贝木其华成对如鹅毳抽其绪纺之以作布与苎不异亦染成五色织为斑布盖俗呼古为吉耳王氏日记云卉服蔡传兼以木绵为言邱文庄亦以为唐虞时岛夷或以充贡而中国未有也故嫔妇之治止于丝枲民未有其服官未有其调也宋元间种始传入中国关陜闽广首获其利闽广通商舶关陜接西域故也今按唐虞时果已充贡岂有厯代传记略无及之者元史食货志亦不之载是当再考也渭按卉服非一种犹皮服之不可专指为貔为豹若罴也説者以葛越为中国所有而必求一异物以当之故有吉贝木绵之説要之二者皆未可定且吉贝出闽中古贝出林邑婆利尚不知是一是二又安见其果为当日之所贡邪
　　以皮卉为岛夷所服然则淮夷蠙珠暨鱼亦将为自佩此珠自食其鱼乎大抵汉儒解经逐句立説不能贯穿前后故往往有此弊
　　厥篚织贝
　　正义曰郑云贝锦名诗云萋兮斐兮成是贝锦凡为织者先染其丝乃织也则文成矣礼记曰士不衣织呉氏曰染其丝五色织之成文者曰织贝不染五色而织之成文者曰织文
　　孔传云织细纻贝水物夫既以织贝为二物矣但曰织安知其为细纻乎林少頴云古人以珠贝为货珠既入篚则贝亦可以入篚【渭】按蠙珠不入篚其玑组入篚者玑贯于组以组为主亦服贡故篚之不可与贝同论也又按虞夏之世珠玉为器饰寳藏而不为货贡则尊之曰纳锡其不为货可知贝亦未闻为货为货自夏始桓寛盐铁论曰币与世易夏后氏以贝易震之六二曰亿丧贝书盘庚曰同位具乃贝玉顾命大贝在西房传云大贝如车渠【陆徳明云渠车辀也】伏生书大传云散宜生之江淮取大贝如大车之渠郑康成书传云闳夭之徒求盈箱之贝以赂纣周书王防云若人贝孔晁注曰若人呉越之蛮贝班贻贝也王应麟补注曰尔雅贝贻贝注黒色贝也汉食货志言秦并天下贝始不为币则周固以贝为货此贝所以贡也禹致贡在尧时犹未尚贝作锦名为是贝有黄紫白之文象五色之织故取以名焉汉世美锦出成都则又不在而在梁矣左思蜀都赋云贝锦斐成濯色江波是也
　　苏氏云吉贝文斑烂如贝亦引诗贝锦为证故蔡传谓南夷木绵之精好者亦谓之吉贝海岛之夷以卉服来贡而织贝之精者则入篚焉王明逸云吉贝之名但昉见于南史不可因布名吉贝而遂以为织贝之精者且篚属通州实非出于岛夷也
　　厥包橘柚锡贡【释文橘均必反柚由究反】
　　传曰小曰橘大曰柚其所包裹而致者锡命乃贡言不常正义曰橘柚二果其种本别以实相比则柚大橘小小曰橘大曰柚犹诗传云大曰鸿小曰雁亦别种也此物须之有时故待锡命乃贡与荆州纳锡大豫州锡贡磬错皆为非常并在篚下顔氏曰柚似橘而大其味尤酸橘柚皆不耐寒故包裹而致之苏氏曰橘柚常贡则劳民害物如汉永平唐天宝荔枝之害矣故锡命乃贡张氏曰必锡命乃贡者供祭祀燕宾客则诏之口腹之欲则难于出令也
　　説文曰柚条也似橙而酢橙橘属郭璞尔雅注曰柚似橙实酢生江南金吉甫曰沈存中谓本草柚皮甘今所谓柚其皮极苦而橙皮甘古之柚盖橙云
　　叶梦得曰橘性极畏寒今呉中橘亦惟洞庭东西两山最盛地必面南为属级次第便受日陈襄曰洞庭四面皆水也水气上腾尤能辟霜所以洞庭柑橘最佳【渭】按今浙东江西橘柚更多福建多且美皆在域唐时杭台洪贡柑橘而苏常湖无之然古今事变不同震泽为禹功所及以洞庭言亦未为不可也
　　考工记曰橘逾淮而化为枳此地气然也屈原橘颂曰受命不迁生南国兮王逸注云言橘受天命生于江南不可移徙种于北地则化而为枳也吕氏春秋曰江浦之橘云梦之柚史记曰蜀汉江陵千树橘汉志巴郡朐忍鱼复二县有橘官故蜀都赋云户有橘柚之园然则荆梁之域皆产橘柚而独贡之者盖产特美禹时已令贡之此物不常供须用颇少故后至荆梁不复使贡也孔传谓包匦之包亦橘柚而正义曲为之説曰文在篚上者荆州橘柚为善以其常贡州则不常也王肃云橘柚锡命而后贡之不常入当继荆州乏无也谓少而荆多且善殊为颠倒至于截包字为句而以为橘柚犹以织贝之织为细纻也其谬妄不待辩而可见矣
　　郑康成説锡贡云此州有锡而贡之或时无则不贡锡所以柔金也此盖据职方言州产锡故以此文当之然则豫州之锡贡亦为金锡之锡邪豫不闻产锡也且贡锡而谓之锡贡又系于厥包橘柚之下其不通甚矣圣经岂有是乎
　　沿于江海达于淮泗【释文沿悦专反郑本作松松当为沿马本作均渭按史记亦作均集解郑云均读曰沿】
　　传曰顺流而下曰沿沿江入海自海入淮自淮入泗正义曰文十年左传云沿汉泝江泝是逆沿是顺故顺流而下曰沿沿江入海顺也自海入淮自淮入泗逆也易氏曰之贡在北者可径达淮泗在南者邗沟未开无道入淮必沿江海以达淮泗也【渭】按此经蒙徐之文曰达于淮泗则由菏入济可知矣经叙东南四州之贡道首尾相衔层层脱卸化工也非画笔也
　　陈大猷曰循行水涯曰沿水之险者莫如江海遇风涛多沿岸而行所以独言沿不言浮以着具险也此説亦通然呉语夫差曰余沿江泝淮又越师沿海泝淮以絶呉路则沿对泝言明是顺逆之辞与左传沿汉泝江同当仍旧説
　　之贡道自常熟县北之大江顺流而下至太仓州北七鸦浦入海而东北经通州东又北经如臯兴化盐城山阳县东而西入淮口泝流而上厯安东县南山阳县北又西至清河县西南之清口入泗所谓沿于江海达于淮泗也【清口本名泗口今其道为黄河所夺】左传哀九年呉城邗【音寒】沟通江淮杜注云于邗江筑城穿沟东北通射阳湖西北至末【一作宋】口入淮通粮道也今广陵韩江是呉越春秋呉将伐齐自广陵掘江通淮亦曰渠水汉志江都县有渠水首受江北至射阳入湖是也又名中渎水水经注中渎水首受江于江都县县城临江昔呉将伐齐北霸中国自广陵城东南筑邗城城下掘深沟谓之韩江亦曰邗溟沟自广陵出山阳白马湖迳山阳城西又东谓之山阳浦又东入淮谓之山阳口是也山阳本汉射阳县属临淮郡晋义熈中改曰山阳县射阳湖在县东南八十里县西有山阳渎即古邗沟其县北五里之北神堰即古末口也林少頴云禹时江淮未通故之贡必由江入海以达于淮泗至呉王夫差掘沟通水与晋防于黄池然后江淮始通説本苏传今按沟通江淮事在左氏哀九年黄池之防则在十三年即呉语所云夫差起师北征为深沟于商鲁之间北属之沂西属之济以防晋公午于黄池者也一自江通淮一自淮通济本二役亦二地东坡误合为一
　　朱子偶读漫记曰孟子决汝汉排淮泗而注之江此但作文取其字数以足对偶而云尔若以水路之实论之便有不通而亦初无所害于理也説者见其不通便欲强为之説然亦徒为穿凿而卒不能使之通也如沈存中引李习之来南録云自淮沿流至于髙邮乃泝于江因谓淮泗入江乃禹之旧迹故道宛然但今江淮已深不能至髙邮耳【今按来南録中无此语未详其故】此説甚似其实非也按禹贡淮水既专达于海故得列于四渎若如此説则禹贡当云南入于江不应言东入于海而淮亦不得为渎矣且习之沿泝二字似亦未当盖古今往来淮南只行邗沟运河皆筑埭置闸储闭潮汐以通漕运非流水也故自淮至髙邮不得为沿自髙邮以入江不得为泝而习之又有自淮顺潮入新浦之言则是入运河时偶随淮潮而入有似于沿意其过髙邮后又迎江潮而出故复有似于泝而察之不审致此谬误今人以是而説孟子是以误而益误也
　　阎百诗四书释地曰左传哀九年呉城邗沟通江淮杜注明谓于邗江筑城穿沟东北通射阳湖西北至末口入淮乃引江达淮与孟子排淮入江者不合直至隋文帝开皇七年丁未开山阳渎帝大业元年乙丑开邗沟皆自山阳至子入江水流与前相反盖孟子后九百余嵗其言始验若预为之兆者亦属异事
　　汉志江都渠水首受江北至射阳入湖水经注中渎水首受江自广陵至山阳入淮是其水乃自南入北非自北入南也即以邗沟既开时言之孟子云淮注江亦误然班固言渠水入湖而不言入淮颇有分刌撰水经者乃云淮水过淮隂县北中渎水出白马湖东北注之郦道元遂以为此水直至山阳口入淮而其説牢不可破矣窃疑髙邮宝应地势最卑若釡厎然【潘季驯两河议曰髙家堰去寳应髙丈八尺有竒去髙邮髙二丈二尺有竒】防沟首受江水东北流至射阳湖而止杜预云自射阳西北至未口入淮此不过言由江达淮之粮道耳路可通淮而水不入淮也水经殆不如地志之确
　　郦道元云晋永和中江都水断其水上承欧阳引江入埭则邗沟之首受江处固已改矣而水之北流如故也据史所称则南流当起隋世又程大昌云邗沟南起江而北通射阳湖以抵末口入淮者呉故渠也隋开皇七年开山阳渎以通漕运比射阳末口则为西矣八年数道伐陈燕营舟师乃不出淮而出东海则山阳之渎虽稍増广犹不胜战舰至大业初大淮南兵夫十余万开邗沟自山阳至杨子入江三百余里水阔四十步可通龙舟而后淮始达江也【宋史河渠志一诏云邗沟曽为呉王濞所开广不知何据】由是言之则淮湖之水南流入江实自帝大业初始盖沟濶至四十步而又变曲为直北水南奔浩瀚倍常江流反为其所遏而不能北入朱子所以云自髙邮入江不得为泝也李习之不知水流已改故其来南也有泝江之説与古时闇合在当时却相反
　　呉幼清云江北淮南地髙于水虽曰沟通江淮二水之间掘一横沟两端筑隄壅水在沟中若欲行舟须自江中拽舟上沟行沟既尽又拽舟下淮江淮二水实未尝通流也【渭】按后世堰闸之法可以随时启闭舟至则开舟过则闭今运河诸闸皆然不闻有拽舟之事邗沟当亦如此且左氏明言沟通江淮何以云未尝通流邪
　　或问呉自哀九年沟通江淮之后十年伐齐十一年又伐齐十二年防鲁于槖皋十三年防晋于黄池国语云夫差既退使告劳于周曰余沿江泝淮掘沟深水出于商鲁之间其所沿泝者非即邗江至末口之道乎曰非也射阳以南之水引江以通湖不可谓之江射阳以北之路由湖以达淮不可谓之淮其所称沿江泝淮盖即禹贡州之贡道耳何以知之邗沟之开杜注但云通粮道其水未必能深广观隋开皇中山阳渎既开而犹不胜战舰则吴人所乗余皇戈船之类不可由此渎明矣故哀十年公防呉伐齐左传云徐承帅舟师将自海入齐齐人败之呉师乃还十三年黄池之役于越入呉国语云越师沿海泝淮以絶呉路向使伐齐由邗沟则徐承何独帅舟师泛海其自防而归越师欲絶其路亦必泝江而不泝淮矣故知呉王沿江泝淮仍用禹贡州之贡道也
　　近世言海运者皆以禹贡为口实且谓事始于秦今按主父偃上书言秦使天下蜚刍挽粟起于东腄琅邪负海之郡转输北河北河在秦九原郡界与东海无涉唯唐人实用海运开元二十七年以李适为幽州莭度河北海运使【见唐防要】杜甫诗云渔阳豪侠地击鼓吹笙竽云帆转辽海粳稻来东呉又云幽燕盛用武供给亦劳哉呉门持粟布泛海淩蓬莱此元人海运之鼻祖也元法用平厎海船运粮自江出海北抵直沽行一万三千余里初更两月后乃仅月余省费不訾然风涛叵测人舟漂溺无嵗无之而议者谓虽有此患视河漕之役所得实多故终元之世海运不废明人亦尝用之寻被漂溺遂罢盖都幽燕者脱有意外之梗不得已而出于斯以纾朝夕之急是或一策若夫州之贡道则自江口以至淮口泛海不过六七百里并岸而行本不甚险岂可与元人同日而语议者乃借口禹贡欲复海运委民命于不测之渊以偷取一时之便仁人君子为之寒心嗟乎勃碣之间膏壤千里水田可兴农政可修【説见第十九卷甸服下】太平之基万世之利端在于此谋国者慎无轻言海运哉




　　禹贡锥指卷六
&lt;经部,书类,禹贡锥指&gt;
　　钦定四库全书
　　禹贡锥指卷七
　　德清胡渭撰
　　荆及衡阳惟荆州
　　传曰北据荆山南及衡山之阳正义曰以衡之南无复有名山大川可以爲记故言阳见其境过山南也渭按地理志禹贡南条荆山在南郡临沮县东北衡山在长沙国湘南县东南今湖广襄阳府南漳县有荆山本汉临沮地衡州府衡山县有衡山本汉湘南地也详见导山
　　殷有荆而无梁尔雅汉南曰荆州注云自汉南至衡山之阳汉水出嶓冢梁州山也自嶓冢以东至大别凡在汉水之南者皆为荆州然则禹贡梁州之地荆亦兼之不尽归于雍自大别以东江南之地爲扬所侵而大别以西汉东之地亦皆入于豫荆州之境缩于东北而赢于西南殷因于夏所损益可知也周礼正南曰荆州衡山云梦江汉皆禹贡荆州之山水唯其浸颍湛则有可疑郑云颍出阳城宜属豫州在此非也湛未闻今按汉志颍水出颍川阳城县阳干山东至下蔡入淮湛水见杜预左传注襄十六年晋楚战于湛阪注云襄城昆阳县北有湛水东入汝水经注湛水出犨县北鱼齿山东南流歴山下为湛浦春秋襄公十六年晋伐楚楚公子格及晋师战于湛阪楚师败绩遂侵方城之外今水北山有长阪盖即湛水以名阪故有湛阪之名湛水又东南迳昆阳县蒲城北而东入汝杜预亦以是水为湛水周礼荆州其浸颍湛郑云未闻盖偶有不照也今考地则不乖其土言水则有符经文矣然湛与颍实皆在河南淮北之地若割以属荆则斗入豫域七八百里略似后世郡国犬牙相制之形非帝王分疆建牧之意颍湛二字防古文传冩譌缪如兖州卢维之类未可知也周承殷制亦有荆而无梁李廵注尔雅言雍兼梁地贾公彦疏周礼言雍豫并兼梁地而皆不及荆殆未察汉南曰荆之义耳盖殷周之荆豫皆以汉水为界梁州汉北之地豫兼之汉南之地荆兼之其嶓冢以西则雍兼之故二代无梁焉汉志云周改禹徐梁二州合之于雍青顔注谓省徐以入青并梁以合雍诸儒皆从其说而林少颖独疑之曰职方氏于青州其山镇曰沂山其川淮泗其浸沂沭则徐合于青无足疑者若夫雍州其山镇曰岳山其泽薮曰蒲其川泾汭其浸渭洛梁州之山川无一存者果何所据而谓梁合于雍乎荆州其川江汉据江汉之水发源于梁由荆而东至然后入于海今以江汉为荆之川则禹贡之梁州其无合于职方氏之荆州乎按林氏此言发前人所未发愚意实与之闇合
　　荆州之建国春秋时可考者楚夔聃权【与郧同】州【左传桓十一年州蓼伐楚师杜注云州国在南郡华容县东南今为监利县地】罗贰轸凡九国战国时属楚而韩秦亦少得其地秦幷天下置南郡黔中长沙南阳【东境是】汉复置荆州【领郡国八】后汉魏晋并因之【晋颔郡十九】唐为山南东道之江陵【荆州】竟陵【复】富水【郢】齐安【黄】汉阳【沔】夷陵【峡】巴东【归】等郡江南西道之江夏【鄂】巴陵【岳】长沙【潭】衡阳【衡】零陵【永】江华【道】桂阳【郴】邵阳【邵】武陵【朗】澧阳【澧】等郡黔中道之黔中【黔】寜夷【思】涪川【费】卢溪【辰】卢阳【锦】灵溪【溪】潭阳【巫】清江【施】播川【播】夜郎【珍】义泉【夷】龙标【业】溱溪【溱】等郡又淮南道之安陆【安】义阳【申】及岭南道之连山【连】等郡按以上通典所列连山郡当出古南越【骑田岭北为桂阳岭南为连山连山亦古南越地不当入荆域】黔中寜夷涪川播川夜郎义泉溱溪七郡皆梁南徼外蛮夷非古黔中地不在九州之限【元和志云黔州本汉涪陵县理晋永嘉后地没蛮夷经二百五十六年至周保定四年涪陵蛮帅田恩鹤以地内附因置奉州建德三年改为黔州大业三年又改为黔安郡因周隋州郡之名遂与秦汉黔中地犬牙难辨其秦黔中郡所理在今辰州西二十里黔中故郡城是汉改黔中为武陵郡移理义陵即今辰州叙浦县是后魏移治临沅即今州是今辰锦叙奬溪澧朗施等州实秦汉黔中之地而今黔中及夷费思播隔越峻岭东有沅江水及诸溪并合东注洞庭湖西有延江水一名涪陵江自牂柯北歴播费思黔等州北注岷江以山川言之巴郡之涪陵与黔中故地炳然分矣然则此五州及珍臻二州皆梁南徼外蛮夷今叙泸重夔之江南诸县及遵义府是也其东有峻岭为限荆不当越此而西斗入六七百里总因黔中名乱岭东岭西诸州混而为一道杜氏遂有此误叙州即巫州奬州即业州也】又有当来属者豫域襄阳之南漳汉东之光化及南越始安郡全义县岭北之地是也【全义今为兴安县属广西桂林府文献通考云自荔浦以北为楚以南为越今静江有中州清淑之气荔浦相距才百余里遂入瘴乡是天所以限楚越也此皆就当时风气言之近志遂以桂林平乐二府为禹贡荆州之域恐未必然杜氏以始安平乐属古南越为是唯全义县岭北之地当入荆域】以今舆地言之湖广武昌汉阳安陆荆州岳州长沙衡州常德辰州宝庆永平十一府郴靖二州施州卫其襄阳府则唯南漳县德安府则安陆云梦孝感应城应山及随州之南境废光化县地黄州府则黄冈麻城黄陂黄安四川则夔州府之建始广西则桂林府之全州【本汉零陵县属零陵郡隋改置湘源县唐属永州五代晋改曰清湘于县置全州明省县入又改属桂林】及兴安县岭北之地【县在府东北一百二十里越城岭在县北三里】皆古荆州域也
　　荆之北界判自南漳县之荆山山在县西北八十里漳水所出其西为逺安兴山北与梁接界荆山之西百余里为景山水经沮水出汉中房陵县注云出沮阳县西北景山即荆山首也故淮南子曰沮出荆山元和志云沮水出房州永清县西南景山永清本汉房陵县地也县南一百一十三里有建鼓马騣二山并髙峻又竹山县西南三十五里有白马塞山孟达叹为金城千里盖皆景山之余脉矣南漳以东为荆门钟祥京山【元和志大洪山在京山县西北二百里孤秀为众山之杰】及随州之南境废光化县地【光化故城在今随州东南三十余里唐随州管县四通典云唯光化为荆域余皆属豫】又东为应山县县北有义阳三关【见齐书州郡志义阳唐申州治也】一曰平靖关【元和志云在安州应山县北六十五里北至申州九十里东至百鴈开一百六十里申川今汝寜府之信阳州也】一曰黄岘关【又名百鴈关元和志云在应山县北九十里北至申州九十里东至澧山关一百里】一曰武阳关【又名澧山关元和志云在应山县东北一百三十里北至申州一百五十里】即古之大隧直辕冥阨也【左传定四年吴伐楚自淮渉汉楚左司马戍请还塞大隧直辕冥阨自后击之大隧即武阳直辕即黄岘冥阨即平靖也三关又总名曰城口楚史皇所谓塞城口而入也冥亦作黾又作□皆读若盲】又东为黄安县有大活关白沙关【本唐黄冈麻城黄陂三县地明嘉靖四十二年析置黄安县元和志云大活关在黄州黄陂县北二百里东北至光州二百八里西至安州澧山关一百里白沙关西至大活关六十里在州北二百四十里北至光州界二十五里】又东为麻城县有穆陵关隂山关【元和志穆陵关西至白沙关八十里在麻城县西北一百里北至光州一百四十九里隂山关西至穆陵关一百里在县东北一百一里北至光州殷城县二百里按穆陵关在穆陵山上或曰齐之四履南至穆陵即此也定四年吴楚战于柏举亦在县界】诸关依山为阻与荆山东西准望相直皆荆豫接界处
　　荆之南界越衡山之阳大抵及岭而止史记曰秦有五岭之戍晋地理志曰自北徂南入越之道必由岭峤时有五处故曰五岭据水经注五岭大庾防东为第一岭在域余皆属荆第二骑田岭在郴州南【即黄岑山亦名黄箱山今谓之腊岭郴水所出髙千余丈南接广东阳山县界北寒南燠气候顿殊】第三都庞岭在衡州府蓝山县南【亦称都庞峤即黄蘖山庞音龙水经注作部龙南接广东连州界邓徳明谓都庞在九真大谬】第四萌渚岭在永州府江华县南【亦称萌渚峤即古临贺岭又名白芒岭今名桂岭髙三千余丈南接广西平乐府贺富川二县界】第五越城岭在桂林府兴安县北五岭之防西岭也【亦称越城峤又名始安峤】岭北一百三十里接宝庆府城歩县界经曰衡阳未知所极然郦氏有言古人云五岭者天地以隔内外【见水经温水注】韩退之曰衡之南八九百里地益髙山益峻水清而益驶其防髙而横絶南北者岭中州清淑之气于是焉穷借此表界差为近理耳
　　荆之东界准约略言之盖自麻城黄冈逾江而南为武昌县又西南为通山咸寜崇阳通城又南为浏阳醴陵攸县茶陵又东南为兴寜桂东桂阳又西南为宜章皆与分界处也
　　荆之西界经无可见今据战国时巴楚分地约略言之盖自巴东逾江而南为建始施州麻阳沅州又东南为黔阳靖州通道以讫于兴安与贵州广西接界
　　江汉朝宗于海【释文朝直遥反】
　　传曰二水经此州而入海有似于朝百川以海为宗宗尊也正义曰老子云江海所以能为百谷王者以其下之是百川以海为宗郑云江水汉水其流遄疾又合为一共赴海也犹诸侯之同心尊天子而朝事之王氏【樵】曰此仅六字耳而江汉趋海之势如在目前尝于武昌夏口望之见其渺弥奔泻如人之有所徃而意专行速不遑他顾状以朝宗传水之神也渭按之三江入海无壅故禹于此州疏江决汉至大别合流虽去海尚逺而有朝宗之势说者谓纪此以该彼非也
　　江水自四川夔州府云安县东流经奉节巫山又东出巫峡至巴东县入荆域又东经归州夷陵宜都枝江松滋江陵公安澧州华容至安乡防洞庭之水又东经巴陵沔阳临湘嘉鱼又东北至江夏西与汉阳分界汉水从西北来注之汉水自襄阳府宜城县南流入荆域又南经钟祥荆门又东南经潜江景陵沔阳又东经汉川又南至汉阳与江水防又东歴武昌大冶至兴国其北岸为黄州府之麻城与接界此禹在荆时所治也【详见导漾导江】郭璞江赋云巴东之峡夏后疏凿絶岸万丈壁立赮駮水经江水东迳广谿峡注云三峡之首自昔禹凿以通江郭景纯所谓巴东之峡夏后疏凿者又江水东迳西陵峡歴禹断江注云南峡北有北谷村两山间有水清深潭而不流耆旧传言昔是大江及禹治水此江小不足泻水禹更开今峡口水势幷冲此江遂絶谓之断江今夷陵州西南有断江山是其遗迹金吉甫云三峡天险非入都通道计不施工故不书非是盖江之有三峡犹河之有龙门也禹治冀之河自龙门始则治荆之江亦必自三峡始
　　朝宗孔郑义已备不必引周礼春朝夏宗为证郑又云荆楚之域国有道则后服国无道则先彊故记其水之义以着人臣之礼此臆说也
　　九江孔殷
　　正义曰郑云九江从山谿所出谓各自别源非大江也下流合于大江耳晁氏曰洞庭九江也曽氏曰沅渐元辰叙酉湘资醴水【元当作无盖无讹为无又转作元也汉志武陵无阳县无水首受故且兰南入沅行八百九十里醴与澧同】皆合洞庭中东入于江是为九江导江云过九江至于东陵今之巴陵巴陵之上即洞庭也因九水所合遂名九江水经九江在长沙下隽县西北楚地记云巴陵潇湘之渊在九江之间是也程氏曰一江而名九江亦犹嶓岷蠡三大派合为一流而经以三江总之即其例也若其九江之所以名九当时必有所因不容凿为之说渭按今岳州府巴陵县本汉下隽县地【下隽故城在今武昌府蒲圻县界】县西南有洞庭湖山海经云洞庭之山帝之二女居之是常游于江渊澧沅之风交潇湘之浦【浦本作渊水经注引此作浦今从之】是在九江之间出入必以飘风暴雨楚地记本此说文殷作乐之盛称引易殷荐之上帝周礼陈其殷又殷见曰同郑注云殷众也则殷有众盛之义孔殷谓众水所防其流甚盛也
　　孔传云江于此州分为九道正义曰传以江是此水大名谓大江分而为九犹大河分为九河也浔阳记有九江之名虽名起近代义或当然陆氏释文曰九江寻阳地记云一曰乌白江二曰蜯江三曰乌江四曰嘉靡江五曰畎江六曰源江七曰廪江八曰提江九曰箘江张须元縁江图云一曰三里江二曰五州江三曰嘉靡江四曰乌土江五曰白蚌江六曰白乌江七曰箘江八曰沙提江九曰廪江参差随水长短或百里或五十里始于鄂陵终于江口防于桑落洲太康地记曰九江刘歆以为湖汉九水入彭蠡泽也【湖汉九水已见州】渭按秦始皇灭楚以其都夀春置九江郡太史公曰余南登庐山观禹疏九江淮南子曰禹凿江而通九路地理志庐江寻阳县下云禹贡九江在南皆东合为大江王莽改豫章曰九江郡柴桑县曰九江亭应劭曰江自寻阳分为九郭璞江赋曰流九派乎寻阳自西汉以迄东晋皆言大江至寻阳分为九江禹之所疏凿而寻阳记縁江图又备列其名元和志云江州寻阳郡禹贡荆二州之境州云彭蠡既猪今州南五十二里彭蠡湖是也荆州云九江孔殷今州西北二十五里九江是也彭蠡以东为州界九江以西为荆州界此亦遵旧说九江孔郑异义而不言其处所诸家皆谓在浔阳其以洞庭为九江者自宋初胡旦始而晁以道曽彦和皆从之朱子九江辨曰九江若曰派别为九则江流上下洲渚不一今所计以为九者若必首尾短长均布如一则横断一节纵别为九一水之间当有一洲九江之间沙水相间乃为十有七道于地将无所容若曰参差取之不必齐一则又不知断自何许而数其九也况洲渚出没其势不常江陵先有九十九洲后乃复生一洲是岂可以为地理之定名乎此不可通之妄说也若曰旁计横入小江之数则自岷山以东入于海处不知其当为几千百江矣此又不可通之妄说也且经文言九江孔殷正以见其吐吞壮盛浩无津涯之势决非寻常分派小江之可当又继此而后及夫沱潜云梦则又见其决非今日江州甚逺之下流此又可以证前二说者为不可通之妄说也九江即洞庭旣有山水二经为根据而又得朱子此辨其不在浔阳亦明矣
　　寻阳记曰今蕲州界古兰池城亦谓之浔水城即汉寻阳县也通典曰寻阳旧县在江北蕲春郡界今黄州府黄梅县东北寻阳故城是也故班志云九江在其南东晋时温峤移县于江南则九江在县北矣縁江图所云九江始于鄂陵终于江口防于桑落洲者今已无考桑落洲在九江府城东北五十里大江中鄂陵即武昌县县界有峥嵘洲芦洲杨叶洲旧志云江入县境播为三江过中洲至双栁夹又自峥嵘洲过碛矶至大洲为三江口疑即其类又按水经注江水东迳轪【徒系反】县故城南城对五洲江中有五洲相接故以五洲为名汉轪县即今蕲水县五洲江当在此县界也寰宇记云畎江五阜洲在黄梅县南一百十里可考者唯此而已唐艺文志有九江新旧録三卷不知其书尚存否此等沙水相间当时必实有但洲渚出没不常以近事騐之枝江百里洲至明嘉靖初江水冲断为二又江夏鹦鹉洲为东汉以来著名之古迹而崇祯中荡决无存则九派之湮灭从可知已然张须元云九江随水参差长短则又犯朱子所駮不知断自何许而数其九者禹之命名必不以此等洲渚也
　　九江至春秋时为江南之梦战国时称洞庭五渚韩非子谓之五湖而九江之名遂隠传记鲜有言九江者及秦灭楚始置九江郡郦道元云秦立九江郡治夀春县兼得庐江豫章之地故以九江名郡【见淮水注】是即寻阳之九江矣然洲渚参差长短其在当时九派原不甚分明故郑亦疑焉而有出自山谿之说必求其水以实之则水经所称巴水希水赤水蕲水邗水富水等亦皆入江而初无总防之处则自岷山以东至海小江千百何可胜数诚有如朱子所言者【程泰之云古来名水不比后世错杂如漾汉入江尝得与江并大而名为北江矣然其未入江时止得名汉不得名江安有九小谿者望江未至而得名为江乎】此其说又不可通故刘歆以湖汉九水为九江此九水者同注彭蠡以入大江谓之九江亦可然彭蠡州之泽也而指为九江则荆之水而移于矣其可乎禹贡之九江信非洞庭不足以当之也宋儒所据以辨寻阳之九江者曰过九江至于东陵今巴陵也夷陵一名西陵故此为东陵而汉人则固自有其东陵矣地理志庐江郡下云金兰西北有东陵乡淮水出淮当作灌雩娄县下云灌水北至蓼入决是也水经江水东迳西陵县故城南【故城在今黄州府蕲州西】又东迳下雉县北【今武昌府兴国州东有下雉故城】防水从东陵西南注之郦道元云江夏有西陵县故是言东尚书曰江水过九江至于东陵者也【见江水注】又云灌水导源庐江金兰县西北东陵乡大蘓山【金兰盖汉初有是县中废故志不书晋宋间复置故郦注据以为言按蓼县故城在今河南光州固始县北灌水出金兰县西北之东陵乡而东北至蓼县入决水则金兰当在固始之西南南直黄梅之北矣薛士龙以为东陵在汉阳蕲州间非是】褚先生所谓神出于江灌之间嘉林之中盖谓此也灌水东北迳蓼县故城西而北注决水【见决水注】江灌史记防传作江淮与汉志均为误字也今按黄梅县西南九十里有蔡山西接广济县界通典云广济县蔡山出大书曰九江纳锡即此凡此类凿凿言之盖秦汉以来相传之语不但东陵确有其所并大亦真出此矣先入为主颇难揺动而愚以三事折之曰巴陵临江而金兰之东陵去江六百余里安得云至于东陵一非也江自巴陵以东至沙羡即迆北【胡三省曰江水东流自武昌以下渐渐向北盖南纪诸山所廹陂陁之势渐使之然也】使九江在寻阳东陵在金兰则是先迆北而后至于东陵二非也书江汉朝宗于海尽之矣而复于其下流书九江孔殷不亦赘乎三非也朱子之辨昭昭若掲日月敢以是为爝火之助云
　　水经湘水出零陵始安县阳海山【即阳朔山也在县北湘漓同源分为二南为漓水北则湘川今广西桂林府兴安县本汉始安县地山在县南九十里应劭谓之零陵山】东北流迳长沙下隽县西又北至巴丘山入于江注云湘水防资沅微澧四水【微水从东来注于湘世谓之麋湖口今巴陵县东南微湖是也】同注洞庭而北防大江名之五渚战国防曰秦与荆战大破之取洞庭五渚也【史记蘓代说燕王云秦正告楚曰汉中之甲轻舟出于巴乗夏水而下江四日而至五渚】湖水广圆五百余里日月若出没于其中湖中有君山【一名湘山又名洞庭山】编山相次去数十里廻峙相望孤影若浮所谓三苖之国左洞庭者也巴丘山在湘水右岸山有巴陵故城【本吴之巴邱邸阁也晋太康元年立巴陵县于此即今岳州府治】西对长洲洲南□湘浦北对大江三水所防谓之三江口【在巴陵县西北元和志云巴陵城对三江口岷江为西江澧江为中江湖湘江为南江】巴陵旧志云洞庭湖一名五湖又名三湖三湖者洞庭之南有青草湖西有赤沙湖而洞庭周囘三百六十里南连青草西吞赤沙横亘七八百里因名三湖又谓之重湖重湖者一湖之内南名青草北名洞庭有沙洲间之也今道出湖湘间者必问津于洞庭洞庭吐纳羣川而大江西来横亘其口每嵗六七月间岷峨雪消水暴涨自荆江逆入洞庭清流为之改色【濒湖之县巴陵居其东华容安乡居其北常徳府之龙阳居其西沅江居其南长沙府之湘隂居其东南】渭按周礼荆州无九江盖已包在薮泽云梦之中矣然自是九江之名遂不着故或称江南之梦或称洞庭五渚或又称巴丘湖郭璞尔雅注云云梦今华容县南巴丘湖是也后世旣不知洞庭为九江见寻阳江中多沙水相间处遂指其九派为九江而导山导江之文义皆不可得通矣太史公不敢言山海经然其中亦有可信者如谓澧沅潇湘在九江之间頼此一语而九江遗迹犹可推寻其有造于禹贡不小也
　　曽氏说九江一曰沅【出牂柯且兰县东北注洞庭湖入江】二曰渐【一名澹水出武陵索县东入沅】三曰无【出牂柯且兰县东南入沅按说文无本古舞字故无水或加水作潕又作防】四曰辰【出武陵辰阳县东入沅】五曰叙【一作序出武陵义陵县西北入沅】六曰酉【出武陵充县东南入沅】七曰湘【已见前】八曰资【一作澬出零陵都梁县东北入沅】九曰澧【出武陵充县东北注洞庭湖入江】朱子考定九江去无澧二水而易以潇蒸一曰潇江【亦名营水出营阳泠道县留山北流注湘水】二曰湘江三曰蒸江【汉志作承后汉志作烝出邵陵县界至临承县北东注于湘】四曰澬江五曰沅江六曰渐江七曰叙江八曰辰江九曰酉江按朱子据导江文江先合澧而后过九江故不数澧然澧实防南江以东注洞庭非上流自入江也安得而不数无字误作元朱子以为亡是水故置之古无潇水郦道元云潇者水清深也湘中记曰湘川清照五六丈下见厎石如樗蒲是纳潇湘之名矣然则潇湘犹言清湘非别有潇源隋唐以后始谓潇水出九疑山北合湘水是曰潇湘耳武陵零陵长沙之水皆入沅湘如蒸水者颇多金吉甫云郴水亦入湘旧不列九江未知与渐叙二水大小若何然则朱子所更定亦未有以见其为必然也善乎林少颖之言曰九江之名与其地世乆逺不可强通然各自别源而下流入江则可以意晓也斯真通人之见傅同叔云九江不必求其有九如太湖一湖而得名五湖昭余祁一泽而得名九泽皆不可以数求也此说本程泰之恐又不然当时必实有九水防同故以为名但水道通塞合古今不常自战国时唯知有湘沅资微澧而名之五渚矣况后世乎与其出此入彼不若阙疑之为得耳
　　正义云江以南水无大小俗人皆呼为江或从江分出或从外合来故孔郑各为别解此说非也禹贡山川岂有俗称汉合于江而后谓之北江彭蠡合于江汉而后谓之三江当其未合不得名江也九水亦必俱防于洞庭而后谓之九江凡湘江沅江等称皆后世俗称也不可以说经巴陵所对之长洲禹时盖未曽有江身与湘浦莽为一壑九江即大江也特以其流为九水之所汇因号九江耳九河主其分九江主其合河自一而分为九故曰播江自九而合为一故曰殷当其未合非独此九水不得冒江之名即汉与彭蠡不得冒江之名也孔殷传云甚得地势之中颇费解蔡氏云殷正也九江水道甚得其正盖指其分处言之亦非经旨郑康成云殷犹多也九江从山谿所出其孔众多孔字作孔窍解则渉于怪矣今窃取朱子吐吞壮盛浩无津涯之义以释孔殷而从说文训盛视旧说差觉穏当
　　沱潜旣道【说文沱徒河反潜防亷反渭按潜史记作涔汉书作灊后同】
　　传云沱江别名正义曰导江言东别为沱是沱为江之别名也释水云水自江出为沱汉为潜渭桉诗召南曰江有沱荆州之沱也一在江北寰宇记江自枝江县百里洲首派别北为内江者是一在江南水经注夷水出鱼复县江至夷道县北东入江者是潜水或云在今安陆府钟祥潜江二县境然汉东之地津渠交通未知孰为古潜水黄文叔云自后世通渠汉川云梦之际禹迹固多湮没诚然
　　水经注江水自夷道县北【今宜都县西有夷道故城】又东迳上明城北【晋荆州刺史桓冲筑此城移州治焉在今松滋县界】江汜枝分东入大江县治洲上故以枝江为称【今枝江县东北六十里有百里洲延袤百里与江陵分辖枝江故城在县东】地理志曰江沲出西南东入江是也【志无南字疑此衍】江水又东防沮口又南迳江陵县南县江有洲号曰枚廻洲【洲在县西南六十里枚或作枝】江水自此两分而为南北江寰宇记云百里洲首派别南为外江北为内江王晦叔云枝江县百里洲夹江沱二水之间其与江分处谓之上沱与江合处谓之下沱渭按南江在古时为岷江之经流北江为沱南江自枝江县南又东迳公安县西又东南流为涔水【隋志松滋县有涔水盖东与公安接界】九歌望涔阳兮极浦横大江兮灵王逸注云涔阳江碕名附近郢即此水之北也涔水入澧州界为四水口歴州之东北又东南合澧水经华容县南入赤沙湖又东南迳安乡县西而东南入洞庭湖与北江防此即禹导江东至于澧过九江至于东陵之道也北江自枝江县北又东迳松滋县北又东迳江陵县南又东迳公安县北又东迳石首县北又东迳监利县南夏水出焉北江又东至巴陵县西北防洞庭之水此即江北之沱寰宇记所谓内江者也其后北江之流渐盛而南江日微世反以南为沱北为江说者遂谓东至于澧不可解以澧水北去江二百余里故也详见导江
　　正义引郑注云今南郡枝江县有沱水其尾入江耳不于江出也华容有夏水首出江尾入沔盖此所谓沱也渭按枝江沱水为江洲所隔而成何言不于江出华容夏水自江陵县东南首受北江东北流迳监利沔阳与潜江县分界又东北至京山县东南而注于汉此本沱水岐分而为夏非出于大江郑以为沱者盖北江乆已盛大世目为岷江之经流因以其所出者为沱耳禹时无此沱也不可从
　　汉志南郡巫县夷水东至夷道入江过郡二行五百四十里【今巫山县东北有巫县故城】水经夷水出巴郡鱼复县江【今奉节县西十五里有鱼复故城】东南过很山县南【今长阳县西有很山故城】又东过夷道县北【今宜都县西有夷道故城】东入于江注云夷水即很山清江也【江水注谓之夷谿】水色清照十丈分沙石因名清江昔廪君浮此水据捍闗而王巴【捍与扞同】是以法孝直有言鱼复扞闗临江据水实益州祸福之门夷水又东迳建平沙县【沙下当有渠字江水篇云鸟飞水北流迳建平郡沙渠县南元和志施州清江县本汉南郡巫县地呉沙渠县也】县有巫城南岸水山道五百里其水歴县东自沙渠入很山县水流浅狭裁得通船又东迳很山县故城南【县即山以名孟康曰音恒今世以银为音】南对长杨溪溪水出西南射堂村谷中石穴北流注于夷水【隋改很山曰长杨以溪得名唐又改杨为阳】又东北迳夷道县北又东迳宜都县北【今县治即宜都故城】东入大江有泾渭之比亦谓之很山北溪渭按夷水首出鱼复江尾入宜都江行五百余里是亦荆州之沱也古时自巴入楚避三峡之险皆由此路史记张仪说楚王曰秦西有巴蜀大船积粟起于汶山浮江以下至楚三千余里舫船载卒一日行三百余里不至十日而拒扞闗扞闗惊则从境以东尽城守矣黔中巫郡非王之有【黔中汉为武陵郡即今常德府巫郡汉为巫县即今巫山巴束建始三县及施州卫地也】此言舟师由夷水入楚也何以知之楚世家肃王四年蜀伐楚取兹方于是楚为扞闗以拒之后汉书李熊说公孙述曰东守巴郡拒扞关之口徐广曰巴郡鱼复有扞水扞闗【后汉志同】章懐太子贤曰扞闗故基在今峡州巴山县寰宇记云废巴山县在长阳县南七十里即古捍闗是也【唐志巴山县隋分很山县置天宝八载省入长阳】水经注江水自江闗东迳弱闗捍闗【江闗在今奉节县东瞿唐峡口】注云弱闗在建平秭归界秭归今归州也盖大江出三峡迳弱闗江沱出很山迳捍闗划然两道仪言浮江以下拒捍闗则不经巫峡明矣夷水受江处不知何时日就陻塞后汉建武中公孙述遣将田戎等乗枋箄下江闗防夷道夷陵光武命岑彭吴汉伐之彭击破戎等率舟师长驱入江闗汉留夷陵装露桡船将三万人泝江而上则皆取道于三峡而不复由夷水矣盖其时水已浅狭不胜战舰自后荆梁有事苟用舟师未有不由峡江者然郦注云沙渠裁得通船则后魏时水道犹存下逮唐初建始之北遂成断港故章懐注西南夷传云今施州清江县夷水一名盐水源出县西都亭山【清江废县亦在长阳县界】寰宇记云夷水自施州开蛮界流入长阳县明一统志云夷水源出旧施州开蛮界流经建始巴东长阳至宜都入江盖不复知此水出西北奉节之大江而以为西南施州卫之山源矣其所谓都亭山者即在开蛮界也然自汉志已不言首受江未知何故班氏疎略颇多水经注原委详明而又有张仪之言以为证无可疑者禹导江自梁入荆必浮此水也
　　陆氏释文马云其中泉出而不流者谓之潜言泉出则可言不流则非韵防潜水伏流也左思蜀都赋演以潜沬刘逵注云水潜行曰演此二水伏流故曰演以潜沬荆州之潜虽不如出龙门石穴之竒亦必汉水伏流从平地涌出故谓之潜承天府志云汉水自钟祥县北三十里分流为芦伏河经潜江县东南复入于汉即古潜水也按潜江县本汉竟陵江陵二县地唐大中十一年置徴科巡院于白洑【见寰宇记】宋干德三年升为潜江县韵防澓伏流也或作洑今汉水之分流者名芦伏而其地又名白洑【在县西四十里】皆取伏流之义此水起钟祥县北讫潜江县东南行可三百里以为古之潜水庶几得之盖禹时本自伏流涌出复入于汉及乎后世通渠汉川云梦之际【见河渠书】则开通上源以资舟楫之利禹迹遂不可考耳其他沔阳汉阳之境凡汉水枝津大扺皆通渠者之所为志家槩指为潜水真妄谈不足信
　　王晦叔曰隋志南郡松滋县有涔水涔即古潜字故史记云沱涔旣道今松滋分为潜江县矣渭按松滋之涔乃大江分流首尾皆与汉无渉安得因史记作涔而以此水当之潜江县在江北本竟陵江陵二县地亦非析松滋置也并误
　　正义曰孔梁州注云沱潜发源此州入荆州以二州沱潜为一者盖以水从江汉出皆曰沱潜但地势西髙东下虽于梁州合流还于荆州分出犹如济水入河还从河出耳苏传曰以安国颖达之言考之味别之说古人盖知之乆矣梁荆相去数千里非以味别安知其合而复出邪林少颖云据尔雅是凡水之出于江汉者皆有此名出于荆者荆之沱潜也出于梁者梁之沱潜也不必有合流味别之说斯言足以正孔苏之谬
　　云土梦作乂【释文云徐本作云梦亡弄反一音武仲反徐莫公反】
　　传曰云梦之泽其中有平土丘水去可为耕作畎畆之治正义曰此泽旣大其内平土有髙丘也渭按云土梦汉书作云梦土史记水经注并作云土梦沈括笔谈云石经倒土梦字唐太宗得古本尚书乃云土梦作乂诏改从古本云梦泽名也方八九百里之中有泽有湖有土而江沱潜汉亦灌注于其间职方主薮泽禹贡主土田孔子曰夫言岂一端而已夫各有所当也云梦土作乂谓江汉九江沱潜之功毕则水去而云梦之土已耕治也
　　云梦经传诸书有合称者有单称者周礼荆州薮泽曰云瞢尔雅十薮楚有云梦吕览淮南子同战国防楚王游于云梦结驷千乘宋玉髙唐赋曰楚襄王与宋王游于云梦之台司马相如子虚赋曰云梦者方八九百里此合称云梦者也左传定四年楚子渉睢济江入于云中此单称云者也宣四年防夫人弃子文于梦中昭三年楚子以郑伯田江南之梦宋玉招魂曰与王趋梦兮课后先此单称梦者也单称特省文耳云可该梦梦亦可该云故杜元凯注梦中云梦泽名江夏安陆县东南有云梦城则梦在江北注云中云入云梦泽中所谓江南之梦则云在江南注江南之梦云楚之云梦跨江南北则南云北梦单称合称无所不可絶无江北为云江南为梦之说自唐太宗诏改此经为云土梦作乂而颖达引左传以为之说曰此泽亦有单称云单称梦经之土字在二字之间盖史文兼上下也司马贞史记索隠亦云云梦本二泽人以其相近或合称云梦宋沈括罗泌易祓郭思郑樵洪迈洪兴祖等袭其说而为之辩曰云在江北梦在江南而古注弃若尘矣苏子瞻申疏意云云与梦二土名也而云云土梦者古语如此犹曰纤缟云尔此于文义颇不顺故王氏更为之解曰云之地土见而已梦之地则非特土见草木生之人有加功乂之者矣蔡氏云云梦之泽地势有髙卑故水落有先后人工有早晚也自后无不遵此说今按史记贾谊传云长沙卑湿巴陵故长沙下隽地也诸湖萃其西南安得为特髙江北虽亦有湖泽然楚都及汉东诸国皆在焉岂反卑于江南此事理之难信者若从石经本则传云泽中有土可以耕作义甚惬当愚尝反复于斯而觉太宗此一改殊多事不若仍旧之为得也
　　汉志南郡华容县云梦泽在南荆州薮编县有云梦宫江夏西陵县有云梦宫华容今监利石首二县监利在江北石首在江南编县今荆门州西陵今蕲州及黄冈麻城皆在江北水经注云云杜县东北有云梦城【见沔水】云杜今京山县又云夏水东迳监利县南县土卑下泽多陂陁西南自州陵东界迳于云杜沌阳为云梦之薮韦昭曰云梦在华容县郭景纯言县东南巴丘湖是江南之梦杜预曰枝江县安陆县有云梦盖跨川亘隰兼苞势广矣【见夏水】州陵今沔阳州沌阳今汉阳县也元和志云云梦泽在安陆县南五十里东南接云梦县界以上诸州县皆在江北由是言之东抵蕲州西抵枝江京山以南青草以北皆为云梦孔疏云云梦一泽而每处有名者子虚赋云云梦者方八九百里则此泽跨江南北每处存名焉此説是也赋家之言华而不实唯此语为可信然上文云楚有七泽其小小者名曰云梦则仍是浮夸之习【七泽疑即云梦之别名如云连徒洲之类】
  </div>
  <div class="pagination">
   <a href="禹贡锥指_page5.html">
    上一页
   </a>
   <a href="禹贡锥指.html">
    1
   </a>
   <a href="禹贡锥指_page2.html">
    2
   </a>
   <a href="禹贡锥指_page3.html">
    3
   </a>
   <a href="禹贡锥指_page4.html">
    4
   </a>
   <a href="禹贡锥指_page5.html">
    5
   </a>
   <span class="current-page">
    6
   </span>
   <a href="禹贡锥指_page7.html">
    7
   </a>
   <a href="禹贡锥指_page8.html">
    8
   </a>
   <a href="禹贡锥指_page9.html">
    9
   </a>
   <a href="禹贡锥指_page10.html">
    10
   </a>
   <a href="禹贡锥指_page11.html">
    11
   </a>
   <span>
    ...
   </span>
   <a href="禹贡锥指_page7.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
