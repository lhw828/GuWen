<!DOCTYPE html>
<html>
 <head>
  <meta charset="utf-8"/>
  <title>
   日讲书经解义 - 第 15 页/共 17 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   日讲书经解义 - 第 15 页/共 17 页
  </h1>
  <div class="content">
   日讲书经解义卷十一
&lt;经部,书类,日讲书经解义&gt;
　　钦定四库全书
　　日讲书经解义卷十二
　　君陈
　　周公迁殷顽民于下都亲自监治之周公既殁成王命君陈代周公此其防命之词史录之以君陈名篇
　　王若曰君陈惟尔令徳孝恭惟孝友于兄弟克施有政命汝尹兹东郊敬哉
　　此一节书是成王防命君陈之词盖先叙其徳之美而命之也令善也尹治也东郊洛邑下都因在王城之东故曰东郊成王呼君陈而告之曰惟尔有令善之徳着于孝恭故今欲畀尔以政焉盖事亲以孝子之道也事长以恭卑幼之道也尔能孝于亲友于兄弟则内而修身教家者外而必能忠君体国于以施诸政事使教化大行风俗淳美为治何难哉今东郊下都近畿之邑也命尔尹治之尔当敬尽厥职广布人伦之化以成淳厚之风不可少有懈怠以负予命
　　也
　　昔周公师保万民民懐其徳往慎乃司兹率厥常懋昭周公之训惟民其乂
　　此一节书是欲君陈法周公以为治也师教训也保安养也率循懋勉也成王曰东郊之治不自今日始也昔我周公治兹东郊之日有师之道以教训斯民所以戒饬者无不备有保之道以安养斯民所以抚恤者无不周是以东郊之民懐思教养之徳如被生成之恩久而不忘也今命汝尹兹东郊所司者即周公之职所临者即周公之民汝当谨其所司之职循其所行之常不可变易旧章更用新法盖周公之训布于当时者万民方思慕不忘尔若能勉力尊奉阐而光大之则民之懐徳不异于周公之初而翕然其顺治矣尔敬遵厥命可也
　　我闻曰至治馨香感于神明黍稷非馨明徳惟馨尔尚式时周公之猷训惟日孜孜无敢逸豫
　　此一节书是述周公之训以勉君陈也馨者香之逺闻感者通达无间之谓猷训是有关道理之言式时取此也成王曰我闻周公尝言之矣曰为治有本而感应之机必有所自郅隆之治教化洋溢百姓和乐其协气休闻之所越如馨香之旁达而不可御由是郊焉而天神格庙焉而人鬼享虽幽如神明亦莫不感通而无间焉然所以馨香而感神者非仅于享祀之际黍稷丰备遂可云馨香也务在平时克明其徳俾体于身心者至精至粹措诸政事者尽善尽美夫而后斯足为馨香可以感格神明耳周公之训如此可见有是徳则有是治有是治则有是馨香感应是徳者致治之本不可不务明之也尔尚取此周公明夫道理之训而大法之身体而力行终日孜孜不怠无敢使一时之或晏逸无敢使一念之或戏豫如此则徳修治定虽神明可格而况殷之顽民又何足言哉夫周公之训在于明徳而法公之训在于能敬庄敬日强所以进徳也人君以无逸豫之心为心而徳有不明神有不格者哉
　　凡人未见圣若不克见既见圣亦不克由圣尔其戒哉尔惟风下民惟草
　　此一节书是欲君陈鉴恒情而倡率之也克见谓能得见克由能循圣道也成王又曰吾见常人之情当未见圣人之时亦知向慕圣人若以不获终身一见为憾者是其秉彝好徳之良心有然也至既见圣人之后自宜效法圣人矣乃究不克奋力自强而率由圣人是其志气昏惰物欲蔽锢所致也不亦虚此一见哉彼常人之情大抵如此尔昔曾与周公同朝亦既亲见圣人矣今继周公之后抚周公所治之民倘不能由周公之训以化民则与常人见圣不克由者何异尔其以此为戒哉盖尔身居民上实操鼓舞感动之机其犹风也在下之民惟有聼顺率从而已其犹草也惟风之动物也妙于无迹而草之从风也亦不知其然而然尔诚由训以端风化之本则下民必从训而有草偃之势矣尚其勉诸
　　图厥政莫或不艰有废有兴出入自尔师虞庶言同则绎
　　此一节书是欲君陈慎政事以由训也图思维展布也艰持重谨慎之谓废革也兴举也师虞与众共筹度也绎寻绎而极思也成王又曰今尔尹兹东郊政事多端凡图谋措施之际无论小事大事断不可有一毫轻忽之念务兢兢业业莫不以艰难之心处之盖一事行之而善则百姓受无竆之福一事行之不得其宜则百姓受无竆之害不可不艰难而慎重也尔今继周公之后政之大体固无容更张然时与势殊政由俗革其间不无斟酌损益之事或法久弊生有宜废者或便民利俗有宜兴者但未可遽然兴之废之也盖一己之意见不可偏执而众人之公论实有可采必也出入反覆与尔同徳之众尽心筹画以求至当倘众人之言同然一辞以为当兴当废矣犹未可遽然兴之废之也更宜谋之于心防绎而深思之灼见其利弊然后措之施行夫既叅乎人之同又断于已之独则废所当废而非变常法兴所当兴而非作聪明所谓莫或不艰者如此盖图治之道不博谋广益则自用之病生不折衷羣言则纷纭之患起二者所宜深戒此大舜所以好问好察执两端而用中也与
　　尔有嘉谋嘉猷则入告尔后于内尔乃顺之于外曰斯谋斯猷惟我后之徳呜呼臣人咸若时惟良显哉此一节书是欲君陈尽忠顺之道以由训也嘉美善也措之政事曰谋准诸理义曰猷良者徳备于一身显者誉昭于天下成王又曰人臣事君之谊莫大于进思尽忠而人臣处已之道莫过于善则归君尔于稽众绎思之际有切于事情而可云嘉谋者有合于理道而可云嘉猷者未可私之为己有也即入告尔君于内使尔君获时闻善言焉人臣之忠君应如此又未可自以为能也尔乃将顺于外曰凡此嘉谋嘉猷皆我君之大徳臣何能预焉此非献谀也人臣之自处又应如是也夫既使善言得以上闻而克尽靖共尔位之诚又能广宣上之徳意而克敦无成有终之义此真忠亮不二之臣也呜呼使人臣皆能奉法守职国尔忘家如此则其徳岂不纯良而其名誉有不光显于后世者哉此又吾之所深望于尔也夫人臣不可无譲善之心而人君不必有专美之意成王此言亦谓臣职当如是岂谓君道当如是也哉
　　王曰君陈尔惟周公丕训无依势作威无倚法以削寛而有制从容以和
　　此一节书是实言由训之意也者恢廓之谓丕是大削刻削也制谓品节详明成王又呼君陈而告之曰昔周公之训规模逺大非寻常之训乃大训也体用俱备巨细兼该宁尚有未者但尔继前人之政茍止以持循因袭为心则拘泥陈迹未免近于狭隘惟奋然作兴取周公之丕训开拓而光大之可也今尔既尹兹东郊则势固尔所有矣然此乃朝廷之势位所借以为统驭斯民之具也断不可存一毫之私意作威以暴虐其下且法又尔所必用矣然此乃国家之法度所恃以为保全斯民之术也断不可执一毫之偏见朘削以苛刻其众此虽尔必无之事然亦不可不以为戒也今此殷民顽梗之习虽变向化之心未坚则张弛之道尤宜急讲盖寛大固足以得众然一于寛则或失之纵矣务于寛裕驯扰之中而黙寓品节限制之意乃为寛之得也和易固足以宜民然遽期于和则或失之柔矣务于从容积渐之久而徐几和平乐恺之治乃为和之当也此今日训之急务也
　　殷民在辟予曰辟尔惟勿辟予曰宥尔惟勿宥惟厥中有弗若于汝政弗化于汝训辟以止辟乃辟狃于奸宄败常乱俗三细不宥
　　此三节书是言刑罚之施于有罪者而首一节戒君陈之徇君第二节申言辟之惟中第三节申言宥之惟中也在辟谓罹于刑宥赦也中者轻重合宜之谓若是顺三细谓三事中之小者也成王又曰一人之喜怒无常情五刑之重轻有定法何得漫徇人主之意而不裁以大中至正之理哉凡此殷民茍有犯法而入于刑辟之内者倘予之意以为当辟矣或其情罪犹有可生之理尔勿徇予之意而遂诛戮之也予之意以为宜宥矣或其情罪实有不可纵之处尔勿徇予之意而遂姑容之也惟当刑而后刑使无辜者不至滥及当宥而始宥使有罪者不获幸免一断以至中之理可耳然必如何而后可辟可宥也其有习于强梗于汝之政令悍然不肯顺从是蔑视王章者有甘自暴弃于汝之教训藐然不知遵循是怙终不悛者如此之人而不加之重典何以示惩宜亟置之法则刑一人而千万人俱知儆戒是用刑适所以止刑也夫如是乃从而刑之所谓辟之惟中也其或在内为奸在外为宄狃于反侧不靖而有关于天下安危之机或不孝不友毁败纲常而有关于圣贤名教之大或奢侈逾制壊乱世俗而有关于人心风化之原如此之人所犯虽小所系甚大何可姑息而或宥乎此实防微杜渐之意而以不宥为宥者也所谓宥之惟中也
　　尔无忿疾于顽无求备于一夫必有忍其乃有济有容徳乃大简厥修亦简其或不修进厥良以率其或不良此三节书是言教化之施于平民者而首一节言待殷民之道第二节申言无忿疾于顽之意第三节申言无求备于一夫之意也顽谓愚顽忿疾忿怒疾恶也简谓简择区别修谓职业修举良谓行义良善成王又曰为上之道宜缓于惩恶以彰待人之寛更宜急于取善以昭用人之恕凡殷民之顽愚未化者固不可度外置之纵其终于为顽亦何可有意刻求深恶而痛疾之也尔须委曲劝导俾渐入于善则无不可化之人矣人各有能有不能若于一人之身而责以全能天下安得有全人乎尔须因材器使俾各效所长则无不可用之人矣夫此忿疾之心皆不能容忍之心为之也轻躁之念不足以图事必能勉强坚忍而克制其忿疾之心则举动详审不至激变生乱而化民成俗之事庶其有济浅狭之懐不足以畜众必能寛洪包容而克忘其忿疾之念则此心之徳含光大有天地万物一体气象民亦将积渐自化乃可云大则亦务为容忍以化民而已何必忿疾于顽乎上之于民不贵有求全责备之意而贵有劝率化导之方盖殷民虽渐染商纣之污俗自薰陶于周公之化其中善恶不同有力田安居能修其职业者亦有游手好闲不能修其职业者尔当简其修者表厥宅里亦简其不修者殊厥井疆不使混淆而无别将修者益自奋而不修者亦知愧矣有和身睦家而善其行义者亦有好勇鬭很而不善其行义者尔当择其良者举而登进之使不良者有所观感鼓舞将良者得效用而不良者亦知劝矣则亦务为简之进之以牖民而已又何必求备一夫乎帝王必有容人之量知人之明乃可以宰制天下驱防智勇而乐为之用无忿疾求备有忍有容所谓容人之量也修与良者简之进之不修不良者简之率之所谓知人之明也量由于涵养明在于致知然非致知无以为涵养之地也使知有未致以致贤否混淆用舍不当而曰豁达大度宁有济乎
　　惟民生厚因物有迁违上所命从厥攸好尔克敬典在徳时乃罔不变允升于大猷惟予一人膺受多福其尔之休终有辞于永世
　　此一节书是欲君陈本诸身以端化原也厚淳良之意迁改也命以令言好以行言典彝伦也徳者实践之谓变改薄为厚也大猷至治也休嘉也辞美誉也成王又曰天下无不可化之民顾倡率之何如耳惟此庶民受天地之气以成形禀健顺五常之理以成性其生本淳厖而惇厚也但自有生以后一为物欲所诱于是惇厚者或日迁而几于浇薄至其本性之厚未尝灭息也然则转移之机在上不在下导民之道以身不以言故条教号令上之命也躬行实践上之好也使上所命如是而所好未必如是则民未有不拂然违之者茍所命在是而所好亦在是则民未有不忻然从之者甚矣好尚之宜审也尔诚能取五伦之常道笃敬而力行之务在实有诸已以为徳由是我无欲而民自化我好静而民自朴罔不尽变浇薄之习而为淳厚之风将见教化行而习俗美道徳一而风俗同信乎斯民之治其自此而日升于大道矣夫人君不言福以风移俗易为福人臣不言休以化民成俗为休果能本身及民如此则予一人得以垂拱于上享受无疆之福其在于尔亦有无穷之休美庶几君臣相得而益彰名誉光显亦终传诵于来世矣尔其朂哉按君陈一篇始言君陈之孝友以见其有作君作师之徳继举周公之训以见为治之要终言民性之厚以见化民之原其间风草之喻图政之难入告之忠与夫宥辟化须无非由训中事而由训最肎綮处则不外寛而有制从容以和二语盖君陈之时当寛和之时也然其始曰惟尔令徳孝恭敬哉末复申之曰尔克敬典在徳可见徳者致治之大本而敬者修徳之大要也能笃敬则徳日新民可化而治可致不能笃敬其效反是此实君天下之极则岂特尹兹东郊者所宜知也哉
　　顾命
　　顾命一篇是成王将崩命羣臣辅佐康王之词及羣臣迎立康王传授遗诏之事也
　　惟四月哉生魄王不怿甲子王乃洮颒水相被冕服凭玉几乃同召太保奭芮伯彤伯毕公衞侯毛公师氏虎臣百尹御事
　　此三节书第一节是叙成王命之由第二节是叙慎重之意第三节是叙聼命之臣也洮盥手也颒沃面也相相礼者被冕服以衮冕服被王身师氏大夫官虎臣虎贲氏百尹百官之长及诸御治事者史臣曰成王袭文武之基业在位三十七年四月十六月始生魄之日感疾不豫至甲子日病势渐增将传位太子命羣臣辅佐之于是力疾而起犹用水盥手洗面以致其洁命左右扶相之人被之冠冕朝服以致其敬然后凭玉几而命焉盖临羣臣不可以不敬也是时太保奭领冢宰事芮伯为司徒彤伯为宗伯毕公为司马衞侯为司宼毛公为司空此六卿也又宿衞之官有师氏虎贲及百官之长与诸治事之臣俱以王命同召至王前聼顾命焉盖托后嗣传大位所系甚钜不可不慎重而面命之也
　　王曰呜呼疾大渐惟几病日臻既弥畱恐不获誓言嗣兹予审训命汝昔君文王武王宣重光奠丽陈教则肄肄不违用克达殷集大命在后之侗敬迓天威嗣守文武大训无敢昏逾
　　此三节书俱成王顾命之词第一节是王自叙命之故第二节是述文武创业之艰难第三节是言在已守成之不易也渐进也几殆也臻至也弥甚也畱纒绵之意嗣继续也审详察也重光二王相重也奠丽定民之衣食肄习也不违感化也侗愚也天威天命也迓钦承之意成王叹息而言曰我自承先业以来不敢少自纵恣今不幸疾已大进但几希不絶耳然病势日至既弥甚而畱连不可复起矣恐一旦遂亡不得出誓言以嗣续我之志此我所以详审训以命汝羣臣也汝羣臣尚敬聼之哉我周之有天下实自文武肇造盖非一日矣昔先君文王武王克明其徳由是至徳所昭光辉越文既宣着其光于前武复宣着其光于后后先继美君徳之盛无不同也如此故其政教之善亦无或异衣食者民之所以为命者也文武政则能定民所依使饥者得食寒者得衣又以治民不可有养而无教乃陈列教条使晓然于尊亲之理坦然于仁义之途是以我周之民感其教养之泽莫不服习而无所违越用能风声遐播虽殷邦之逺亦肆达而无间焉惟其政教之逺暨如此然后民心咸归天心眷佑而大命始集于我周我周之得天下盖若斯之艰难也逮予小子继文武之后虽侗愚无知然亦知天命靡常至为可畏务夙夜祗惧敬慎以迎之是予之敬天如此其不敢怠也至文武敬天勤民之大训予小子兢兢承继而保守之无敢昏昩逾越是我之法祖如此其不敢忽也然后克享天心延长世徳则守成之道又岂易言哉
　　今天降疾殆弗兴弗悟尔尚明时朕言用敬保元子钊济于艰难柔逺能迩安劝小大庶邦思夫人自乱于威仪尔无以钊冒贡于非几
　　此三节书亦成王顾命之词第一节是欲羣臣辅元子以保天下第二节是欲其辅元子尽为治之道第三节是欲其辅元子端为治之本也兴是起悟是觉钊康王名大也艰难谓肩任之不易也柔谓懐来之能谓抚循之安是宁止劝是化导乱治也贡进也非几不善之几微也成王又曰今我忽尔遘疾实天之意将降灾于我身殆弗能兴起且弗能醒悟矣继我而为君者非元子钊乎以宗社之重基业之大付之一人可谓艰难矣尔羣臣务明记我所命之言用以同力一心敬慎保防元子钊大济乎艰难之业守丕基于久逺而无忝祖考可也所谓济艰难者宜何如人君为万民之所依頼故地虽有逺近不同而人君不可以逺迩异视汝等必敬保元子于逺方之民则懐来而柔顺之于近地之民则驯扰而调习之此御万民之道也人君又为诸侯之所则效故国虽小大不等而人君不可以小大异视汝等必敬保元子于小邦之诸侯则抚绥辑宁以安之使之得以自立于大邦之诸侯则督责开导以劝之使之不敢自肆此懐诸侯之道也然柔能安劝之要必始于一身而修身之本又在于一心我尝思之凡人一言一动之际皆有当然之则必有威可畏有仪可像方无愧于人道况人君之威仪尤天下所观瞻者其可不治乎然此非他人所能代谋也又在已时时检防收敛庶乎动容周旋靡不中节矣至几者动之微善恶所由分而威仪之本也茍一念之几微或出于邪则吾身之威仪咸失其正如之何其弗慎也尔等务敬保元子钊致谨于念虑之微以端威仪之则慎无冒昩进于不善之几也如是则内外兼治心正身修为治之夲端而艰难之业可济矣尔其无负朕命哉
　　兹既受命还出缀衣于庭越翼日乙丑王崩太保命仲桓南宫毛俾爰齐侯吕伋以二干戈虎贲百人逆子钊于南门之外延入翼室恤宅宗
　　此以下史臣叙事之词而此二节书一记成王之正其终一记康王之正其始也还退也缀衣是帐幔俾使也桓毛二臣名吕伋太公望之子逆迎也延引也翼室路寝东夹室也恤宅宗为居忧宗主也史臣曰是时羣臣既受成王之顾命遂俱退先是发命之时设幄帐于坐次命既毕羣臣皆退乃彻其幄帐于庭中至明日乙丑成王遂崩维时太保召公总事机之重一号令之权于是日即命仲桓南宫毛二近臣传命使齐侯吕伋以干戈二虎贲之士百人迎太子钊于路寝南门之外所以显之于众也引入路寝东夹室为居忧宗主所以示继体有人天位之已定也其体统尊严枢机周宻防微虑患之意至矣哉
　　丁卯命作册度越七日癸酉伯相命士须材
　　此二节书是记召公重传命之典备慎终之礼也册度册书法度伯相召公也须取也史臣曰成王崩后第三日丁卯召公将传顾命于康王先命史官作册书以纪成王临终之言并定受册之礼仪法度盖传命大典不可不慎重而预定也及作册后第七日癸酉成王既殡伯相召公命山虞匠人之属广取材木以供丧间杂用盖丧用浩繁不可不先期而豫办也其持大体虑事周详又如此
　　狄设黼扆缀衣牖间南向敷重篾席黼纯华玉仍几西序东向敷重底席缀纯文贝仍几东序西向敷重丰席画纯雕玉仍几西夹南向敷重笋席纷纯漆仍几此五节书皆是为传顾命陈设仪物坐位以象成王之生存也狄乐吏之称黼扆画斧为屏篾席桃竹枝席黼纯以黑白杂缯为縁也华彩色也仍因生时所设也序厢房也底席蒲席也缀杂彩文贝有文之贝也丰席笋席也画彩色雕刻镂也西夹西厢夹室之前笋席竹席也纷杂也以黑色杂为之縁也漆漆几也史臣又曰召公将传成王之顾命于是又命狄人于每御座之上俱设画斧文之屏且各施幄帐于其上又于路寝牖间向南之处设三重蔑席其席之縁则以白黑杂缯为之其所设之几则仍华玉所饰者此成王平日觐诸侯见羣臣之坐坐之正也于路寝西厢向东之处则设三重蒲席其席之縁则以杂彩为之其所设之几则仍文贝所饰者此成王平日聼事之坐也于路寝东厢向西之处则设三重笋席其席之縁则以彩画之缯为之其所设之几则仍雕玉所饰者此成王平日养国老飨羣臣之坐也又于路寝西厢夹室向南之处设三重竹席其席之縁则以黑色之缯杂为之其所设之几则仍漆几此成王平日亲属私燕之坐也此三坐俱随事而设者也兹将传成王顾命则神之所依或在于此或在于彼俱不可知是以兼设之以为成王灵爽之所凭藉耳
　　越玉五重陈宝赤刀大训璧琬琰在西序大玉夷玉天球河图在东序之舞衣大贝鼖鼓在西房兑之戈和之弓垂之竹矢在东房
　　此一节书是陈设器物以象成王之生存也越及也五重五品之重玉赤刀以下皆言宝玉之陈列也赤刀赤削之刀大训帝王之训大也琬琰圭名大玉出于华山夷玉来于东土球玉磬河图龙马所负之图国名大贝如车渠鼖鼓长八尺兑和垂皆古之巧工也史臣又曰当时所陈设者不特黼座几席已也又命狄人列五样之重玉陈设各样之寳器其寳则赤削之刀帝王之大训其玉则有璧及琬琰之圭此俱陈设在西序其玉则又有华山之大玉东夷之夷玉及天球之玉磬其寳则又有河图此俱陈设在东序又有国所制之舞衣可供文舞大贝可供服饰鼖鼓可供音乐制度精妙为文事所需皆寳也则陈设在西房又有古时兑所制之戈和所制之弓及垂所制之竹矢制度精妙为武备所需皆寳也则陈设在东房盖此皆先王世传之寳器且成王素所服御手泽尚存故亦备设之以象其生存耳
　　大辂在宾阶面缀辂在阼阶面先辂在左塾之前次辂在右塾之前
　　此一节书是陈设五辂亦以象成王之生存也大辂玉辂也缀辂金辂也先辂木辂也次辂象辂革辂也宾阶西阶也阼阶东阶也面南向也塾门侧堂也史臣又曰当时所陈设者不特寳玉器物已也又有成王素所乗之五辂焉其陈设之次序则惟玉辂以祀不以封为最贵故设在西阶南向金辂所以封同姓为次贵故设在东阶南向木辂所以封蕃国为最贱故设在左塾之前北向与玉辂相对象辂所以封异姓革辂所以封四衞俱为次辂故设在右塾之前北向与金辂相对此五辂之序也凡此狄人之所设非独盛靡文彰备物以为国容观美而已也盖天位峻极幄座靓深寳玉熠耀车辂森列入其庭登其堂恻然有以感康王事死如事生之念悚然有以起康王惧不克负荷之心则遗大投艰之意不已不言而传哉至仪物之设俱以西为先者成王殡在西所以尊先王也
　　二人雀弁执惠立于毕门之内四人綦弁执戈上刃夹两阶戺一人冕执刘立于东堂一人冕执钺立于西堂一人冕执戣立于东垂一人冕执瞿立于西垂一人冕执鋭立于侧阶
　　此一节书是陈仪衞以迎新主为将受顾命而设也弁士冠雀弁赤色弁也綦弁以文鹿子皮为之惠三棱矛毕门路寝门上刃刃外向也堂亷曰戺冕大夫冠刘钺类戣瞿皆防类鋭当作鈗亦兵器也堂前堂也垂阶上也侧阶北陛之阶也史臣又曰是时将迎新主传授顾命则仪衞不可不整肃也太保召公因使武士二人戴雀色之弁执三棱之矛立于路寝门之内又使武士四人戴文鹿子皮之弁俱执防将刃外向立于东西两阶堂亷之处每阶各立二人如相对而夹者然此堂下之仪衞也又使大夫一人戴冕执刘立于路寝东厢堂之上又大夫一人戴冕执钺立于路寝西厢堂之上又大夫一人戴冕执戣立于东厢之阶上又大夫一人戴冕执瞿立于西厢之阶上又大夫一人戴冕执鋭立于北陛之阶上此堂上之仪衞也凡此者一则大壮国威以起万国之观瞻一则预防不测以絶一时之觊觎其区画周密为何如哉至仪衞之陈则以东为先者康王居忧在东所以敬新主也
　　王麻冕黼裳由宾阶隮卿士邦君麻冕蚁裳入即位此一节书是记康王之将受顾命也麻冕黼裳皆祭服隮升也蚁裳黑色之裳如蚁色然史臣又曰仪物既皆陈矣宿衞既皆备矣于是乃迎嗣王入受顾命焉盖此大典攸关非常礼可拘故君臣皆用吉服是时康王则戴细布之麻冕衣黼绣之裳由西阶升堂因未受顾命犹以子道自居不敢当主也公卿大夫及诸侯亦皆戴细布之麻冕衣蚁色之裳从王而升既升阶之后则康王就受命之位羣臣各就助祭之位焉其斟酌得宜体统尊严如此
　　太保太史太宗皆麻冕彤裳太保承介圭上宗奉同瑁由阼阶隮太史秉书由宾阶隮御王册命曰皇后凭玉几道末命命汝嗣训临君周邦率循大卞燮和天下用答文武之光训
　　此二节书是记三卿授顾命于康王也彤纁色介圭大圭也同爵名瑁天子所执之玉以合诸侯之圭璧者秉持也书即载顾命之册皇后大君也末命临终之命卞法也燮和也史臣又曰王与卿士邦君既升阶即位矣是时太保太史太宗三大臣亦皆戴细布之麻冕衣纁色之裳因即位大典故亦皆用吉服太保为受遗命元老而大圭乃天子之所守则太保奉承之宗伯为典礼大臣而同爵为祭祀之主瑁为朝觐之主则上宗奉持之二人皆由东阶升堂盖奉先王之符寳以传嗣王有主道故也太史职载笔遗命册书乃其所作则太史执之由西阶而升堂所以尊先王之遗命也太史于是遂以册命进之于王复口陈大义而言曰大君成王当疾大渐之时亲凭玉几宣临终之命命汝嗣守文武之大训以君临我周之天下盖居天下之大位必守天下之大法凡所以柔懐万民安劝庶邦者务遵循先王之大法于以调燮和顺天下之臣民使皆相安相乐而无一人不得其所如是将文武光明之训可以慰答宣而无负矣先王之所以望于汝者如此笃挚汝可不敬承之哉
　　王再拜兴答曰予末小子其能而乱四方以敬忌天威
　　此一节书是康王既受顾命而致其敬谨也眇小称而如也乱治也敬则不忽忌则不敢天威上帝之明威也史臣又曰康王既受顾命乃再拜以致其敬起而答曰开创固难守成尤不易民心天命所关于君身者亦甚重矣以眇眇然微末之小子继极盛之后处臣民之上何能居大位守大法致大和如我祖父之奠安四方以敬畏上天之明威而无所陨越乎此吾之所深惧也
　　乃受同瑁王三宿三祭三咤上宗曰飨太保受同降盥以异同秉璋以酢授宗人同拜王答拜太保受同祭哜宅授宗人同拜王答拜太保降收诸侯出庙门俟此四节书第一节是康王祭告成王言已受顾命意第二节是太保报祭成王言已传顾命意第三节是因康王居忧太保代行饮福之礼第四节是祭毕而候新君之正始也宿与肃同谓致敬而进爵也祭是祭酒咤是奠爵曰飨传神命以飨告也异同他同也酢报祭也宗人小宗伯之属祭酧酒于地哜饮福至齿宅居也收撤器也庙门路寝之门也史臣又曰康王既拜受顾命乃受大宗伯所奉之同瑁焉其受太保所承之介圭亦可知矣是时瑁尚未用同则用之以祭康王乃三次致敬进爵于神所三次酧酒于神坐三次奠爵于神前盖每一进爵则一酧酒每一酧酒则一奠爵如此者三告已受顾命也宗伯乃传神命而言曰先王已飨之矣此初献之事也康王祭毕遂以同爵付与太保太保受之因系康王所奠之爵不敢用之以祭于是下堂盥洗其手以致敬洁之意复以别同置于璋内奉璋以报祭遂授同于宗人使之代安神坐因下拜以成礼告已传顾命也是时康王以子道自处且太保系托孤元老王遂代尸答拜焉此亚献之事也凡祭将毕必饮福酒以领神赐是时康王方居丧不可行此礼又不可废此礼太保乃代王受同爵先酧酒于地以致其敬然后举酒至齿而止盖亦不甘其味也遂退居其所立之位以同付与宗人而下拜以谢神赐王又代尸答拜焉此终献之事也祭礼既毕太保乃下堂有司遂收撤祭器及所陈设仪衞器物而助祭之诸侯亦皆出路门见新君与之更始焉按顾命一篇始载成王临终之言其拳拳于创业守成之艰难辑侯安民之要术以及端本澄源之论深切着明可谓始终不渝垂宪后昆者矣中记仪衞器物之陈设末记羣臣之授顾命于康王及康王之受顾命其事死如事生之心防微杜渐之意与夫君臣父子间相与授受之正迄今犹可想见洵足为万世法程也
　　康王之诰
　　此一篇书是康王初登大位羣臣进戒于王及王望助羣臣之词故以康王之诰名篇
　　王出在应门之内太保率西方诸侯入应门左毕公率东方诸侯入应门右皆布乗黄朱宾称奉圭兼币曰一二臣衞敢执壤奠皆再拜稽首王义嗣徳答拜
　　此一节书是康王朝见羣臣与之正始也应门是内朝所在太保即召公马四疋曰乗布陈列也布乗黄朱者言陈布四黄马而朱其鬛也宾是诸侯称举也壤奠以地所出为贽也义宜也史臣曰康王既受顾命登大位羣臣皆候见新主康王乃出庙门立于应门之内盖执瑁以朝诸侯也是时太保召公为西伯乃率领西方之诸侯入应门左毕公为东伯乃率领东方之诸侯入应门右分领所属叙立已定遂皆陈布黄马四匹而朱其鬛以为庭实诸侯乃举所奉之守圭及币帛致敬而言曰天子新即大位羣臣礼宜朝见我一二臣子为王藩衞者敢各执壤地所出之马与币以为贽见之仪致词已毕遂相率再拜稽首至地而致敬尽礼焉维时康王为继统之新君宅忧之宗主揆之于义宜嗣前人之徳者故亦答拜盖礼当如是也
　　太保暨芮伯咸进相揖皆再拜稽首曰敢敬告天子皇天改大邦殷之命惟周文武诞受羑若克恤西土惟新陟王毕协赏罚戡定厥功用敷遗后人休今王敬之哉张皇六师无壊我高祖寡命
　　此二节书是召公率羣臣进戒康王之词第一节是述文武得天下之难第二节是叙成王守天下之难因以劝勉之也羑若当作厥若诞受羑若言能大受天命而顺承之也新陟王成王新升遐也张皇振厉奋也寡命言艰难寡得之基命史臣曰诸侯既礼见康王毕维时太保召公及司徒芮伯与在朝之臣遂皆前进相与揖让以定其序复皆再拜稽首以致其敬乃言曰今王贵为天子臣等有所欲言敢敬告焉夫王所仰而承之者天也然天命之去就无常甚为可畏在昔商之成汤实有圣徳乃克享天心逮纣肆行无道皇天遂一旦改革大邦殷之命天之弃殷如此其不少寛假也是时惟我周之文王武王二圣相继大受天命而顺承之抚恤西土之人使之莫不各得其所是以人心归于下天命眷于上我周之创业盖如此其艰难也岂偶然哉惟我新升遐之成王凡事莫不以兢业处之而于赏罚之际尤加意焉一赏一罚必合乎大公至正之理而不少狥一己之私是以赏必当功赏一人而天下莫不知劝罚必当罪罚一人而天下莫不知惩民志定王业安而文武之大功然后底定而不至于揺动用以施及后世之子孙亦有盈成熙洽之休成王之继统盖亦如此其不易也今王嗣位承皇天眷佑之隆受祖宗付畀之重尚其敬之哉敬之维何自我文武以来深仁厚泽规模已定但治安之久易有陵迟之渐践祚之初宜絶觊觎之萌必也振饬戎备奋武烈张大六师之制使器械严整士气鼓励以镇定天下之人心断毋徒为一切姑息废弛之政使我高祖文武不易得之天命或坠壊而不终也臣等之所深期于王者如此按此述文武创业之艰难成王守成之不易可见嗣服图终防危保泰非安享太平已也至于兵者非圣人所轻试乃曰张皇六师盖兵可百年不用不可一日无备控制中外镇服人心必先于此绸缪未雨之意至深逺矣
　　王若曰庶邦侯甸男衞惟予一人钊报诰昔君文武丕平富不务咎底至齐信用昭明于天下则亦有熊罴之士不二心之臣保乂王家用端命于上帝皇天用训厥道付畀四方
　　此二节书皆康王答羣臣之词第一节是言命之由第二节是举文武得天下之由以见求助羣臣诸侯之意也丕大也平谓均平富是富足务者专用力于此之意咎咎恶也底至谓极其至齐信兼尽其诚也康王若曰尔众邦侯甸男衞之诸侯皆有所陈戒于我我固心志之矣惟我一人钊将亦有诰词以报之焉尚其敬聼之哉昔我周文王武王之为君也有溥博均平之徳轻徭役薄赋敛使天下家给人足莫不富厚有余以丰民之财文武务徳之广如此人或有罪不得已而用刑则轻省而不务深刻谨慎而不致错误宁失出母失入不专意求人之罪恶而务置之于法文武用罚之谨又如此其务徳不务罚之心见之于外则推行而底其至而无一毫之踈畧存之于内则兼尽而极其诚而无一毫之虗伪由是内外充实徳辉越昭然显明于天下文武具此圣徳似无更借于羣臣之辅者然在当时则又有如熊如罴之武士与忠实不二心之贤臣相与同心协力保防经理我周之邦国惟其君仁于民臣忠于君各尽其道如此故文武用能受正大之命于上天上天亦因此大顺文武之道谓其可以君临天下而遂付之以四方之大也文武以大圣之徳尚赖贤臣之力而况我今日其有望于诸臣之尽心匡弼也不尤亟乎
　　乃命建侯树屏在我后之人今予一二伯父尚胥暨顾绥尔先公之臣服于先王虽尔身在外乃心罔不在王室用奉恤厥若无遗鞠子羞
　　此一节书是推文武建侯之意以致勉励羣臣诸侯之词也伯父谓同姓诸侯先公谓诸侯之祖父鞠子者稚子之意康王自谦也康王又曰我文王武王既得贤臣以创王业犹虑在后之子孙继体守成无与共襄治平也乃命建侯邦树立屏藩俾辅佐我在后之人先王为子孙虑久逺如此今我一二同姓之伯父继尔祖父为臣惟尔祖父先公皆能尽为臣之道以服事于我先王用能遗尔之休今尔等庶几相与顾念而不忘安定而不改以尔先公之事我先王者事予一人可也夫人臣之事君惟在一心虽尔等之身俱奉职在外尔等之心须孜孜报国念念常在王室断不可一念或忘也用以此心仰奉在上之忧勤而顺承无违无或不尽此心以遗我鞠子之羞如此则顾绥之道尽而无愧于尔先公矣予一人何幸如之予之所深望于尔诸臣者如此
　　羣公既皆聼命相揖趋出王释冕反丧服
　　此一节书是总记以结之也史臣曰太保召公等既皆恭聼王之报诰遂相与揖让而趋出焉所以尽人臣顺命之恭也康王乃释去衮冕复衣丧服盖行吉礼已毕仍行人子居丧之礼也按康王之诰一篇当嗣位之始为之臣者即进言而责难于君为之君者即报诰而责难于臣君臣之相责难如此可以法矣至康王受黄朱圭币之献及释丧服而被衮冕诸家纷纷议论以为非礼不知易世传授国之大事当严其体统而王侯以国为家虽先君之丧犹以为己私服也故召公权一时之宜而遽正君臣之分盖三年之丧天下之通丧继世以正大统天下之大义通丧上下之所同而大义天子之所独故不以通丧废大义而吉凶不可相乱则不得不以冕服朝诸侯耳以为常礼固不可以为非礼则亦不可孔子录之于经盖权之于道以立万世之准云
　　毕命
　　康王以成周之众命毕公保厘此其册命之词也故以毕命名篇
　　惟十有二年六月庚午朏越三日壬申王朝歩自宗周至于丰以成周之众命毕公保厘东郊
　　此一节书是叙康王使臣以礼并一篇之纲领也朏月出初三日也保安厘理即寓不刚不柔之意东郊即下都也史臣曰惟康王践位之十有二年六月初三日庚午越初五日壬申康王于是日之早乗歩辇从宗周啓行至于丰丰文王之庙在焉乃亲祭告之盖毕公尝相文王国之元老故于文王庙命之若文王亲命者然所以尊先王敬大臣也遂以洛邑下都之众命毕公徃保厘之夫殷民自周公君陈以来向化虽久而余风尚存必爱惜防持以保安之寓恩意于旌别之中而不失之暴戾且区处分别以厘正之严品节于旌别之内而不失之姑息然后能成周公君陈之政而垂周家无疆之休也康王命毕公之意大畧如此
　　王若曰呜呼父师惟文王武王敷大徳于天下用克受殷命
　　此一节书是告以得殷之难欲其重保厘之任而无忽也康王先叹息之以悚其聼复隆称之以致其意而言曰父师亦念我周得殷之艰难乎自我文王武王以来二圣相继歴有年所我文王徽柔懿恭懐保小民我武王聪明作后宠绥四方深仁厚泽敷布于天下惟文武之相承甚久而徳之所及又甚广如是是以受有殷之天命而抚此殷民创建王业也盖得殷之难有如此
　　惟周公左右先王绥定厥家毖殷顽民迁于洛邑密迩王室式化厥训既歴三纪世变风移四方无虞予一人以宁
　　此一节书是告以化殷之难欲其慎保厘之事而无怠也康王又曰惟此殷民得之固难而化之尤不易则周公之功有足述者惟周公以王室懿亲累世勲旧既佐我先王文武复相我先王成王相与安定国家光大王业所谓绥定之功若何当时殷民反侧无常顽梗难化周公则加意谨毖而防闲之将此顽民迁于洛邑使密近王室日闻我周之仁声善政日亲我周之仁人君子由是潜消其悍暴之习而渐化于徳义之训其毖殷之民委曲而周至如此自迁洛以至今日抚摩驯扰歴三十余年老者尽少者壮世运久已变更然后旧染污俗咸与维新而风俗始有转移之机矣夫惟殷民向化四方乃翕然从风幸无可虞之事予一人得以垂拱于上而享此一日安宁之福也岂易致者哉盖化殷民之难又如此
　　道有升降政由俗革不臧厥臧民罔攸劝
　　此一节书是直示以化殷民之道也道谓世道升降言有治有乱也革改臧善也康王又曰为治之道贵审乎时势有时风俗淳厚人心和顺此世道日升之象也有时风俗薄恶人心浇漓此世道日降之象也为政者必观其俗之厚薄以行其政之寛严务变通以合宜不可拘泥而寡当也昔周公之时殷民恶习未悛世道方降是以谨毖而迁之其治宜严及君陈之时殷民渐化于善世道初升是以从容以和之其治宜寛是皆因俗以施政也至于今日世变风移善者固多而不善者亦容或有之务必寛严竝施兴起其为善者且惩治其为不善者庶几殷民有所畏慕益相观而化耳倘有职业修行义良孜孜为善之人而不有以尊显之大善其所为则善者固安于自怠而恶者亦将阻于自新民又何从而劝也父师其念之哉
　　惟公懋徳克勤小物弼亮四世正色率下罔不祗师言嘉绩多于先王予小子垂拱仰成
　　此一节书是康王言毕公徳业之盛而将寄以保厘之责也懋盛大也小物细行也师师法也康王又曰国家立纲陈纪移风易俗必赖勲旧徳望之大臣以表率而风励之惟公夙具盛大之徳而于言动视聼起居出入之间不敢以为末节细行而必致其谨则其大节之不茍可知矣自文王武王成王以及朕躬凡四世皆借公辅弼之力朝宁之上丰采端凝仪容严肃以倡率羣臣凡大谟大议皆资公言为裁定百尔羣工莫不祗敬而师法之嘉美之绩已素着于先王之时矣以此盛徳大业而寄以保厘成周之任予小子惟垂衣拱手以仰借公之成功而已此今日之命所以不容已也盖勲徳元老国之倚毗古人不敢以新进而薄老成以才猷而轻徳器盖谋虑周慎则处事无轻忽之伤徳望素孚则进言无嫌疑之避人君左右安可一日无此等人哉前有周召后有君陈毕公此成康之所由盛也
　　王曰呜呼父师今予祗命公以周公之事往哉
　　此一节书是以周公之事望毕公也祗命敬以命之也康王又叹息呼毕公而告之曰昔周公之治成周化导殷民以基太平之业今公之徳业无愧于周公故予告之于庙临之以祖敬命公以周公之事盖非公之徳不足以继周公非周公之事亦不敢以劳公尚其徃治成周以尽保厘之道可也康王于尊礼元老之中而致其属望之意如此可为敬大臣之法矣
　　旌别淑慝表厥宅里彰善瘅恶树之风声弗率训典殊厥井疆俾克畏慕申画郊圻慎固封守以康四海此一节书言保厘之要务在美风俗而固王畿也淑善也慝恶也瘅病树立也康王又曰习俗者治之大本风励者上之大权今成周之民有为善者当旌奨之有为不善者当简别之于善人所居之宅里则大为旌表彰显其善以病其为恶者使之忸愧慙赧中有不自安之意善者之风声使之卓然树立显于当时传于后世闻者莫不观感而兴起其不率训典者则殊异其井疆不令与善者杂处使之畏为恶之祸而慕为善之福则旌别之道得而习俗美矣王畿者天下之极国外曰郊郊外曰圻其逺近疆界已经规画者益申明之封域之内髙深险阻已设守御者益谨饬之疆域不致岁久而湮守备不因时平而懈则王畿尊严而成居重驭轻之势四海永宁而长享太平之福矣
　　政贵有恒辞尚体要不惟好异商俗靡靡利口惟贤余风未殄公其念哉
　　此一节书是示以为治之道戒其好异而徇俗也辞辞令也体要理完言简也靡靡随顺意康王又曰立纲陈纪莫大于政然政必贵乎有恒行之必以其诚持之要于能久勿朝行而夕改勿方举而随罢则民之率履不越矣号施令莫大于辞然辞必尚夫体要义理期于完备词防归于切当勿泛滥而失实勿夸多而鬭靡则民之视聼不惑矣凡人之作聪明逞意见者皆起于好异政而好异安能有恒辞而好异安能体要此为治之所当深戒也况商之旧俗君骄于上臣谄于下阿顺为能从谀成风靡靡久矣其所尚者惟以便佞利口为贤虽经累朝之化导而习染之深余风未尽殄絶公徃而任保厘之责其尚深念于此而以有恒之政体要之辞尽革其旧俗而后可哉从来风俗当极弊之后教化衰则人才废波靡久则民志漓有圣人出而裁成变化譬如琴瑟不调必改而更张之器用窳败必陶铸而更新之以立一代之规模而后可维持数百年之天下周经文武成康之余周公君陈之后而犹兢兢以此命毕公风俗之难变也固如是乎有天下者欲挽雕敝而登淳厚诚不可不加之意也
　　我闻曰世禄之家鲜克由礼以荡陵徳实悖天道敝化奢丽万世同流
　　此一节书是引古人论世族之言也荡骄荡也敝坏也康王又曰凡致治莫先于风俗而风俗先敝于大家我闻古之人有言曰世享禄位之家习于逸乐而不知稼穑之艰难安于豢养而不知人事之劳苦嗜欲薰蒸其能以礼制心者寡矣人心之欲无穷而无礼义以养之未有不荡检逾闲者由是视有徳之人以为迂阔而不足道而侵蔑欺陵之盖福善祸淫满招损谦受益者天道也此軰之行事实与天道相悖一二人倡之举世从而和之敝坏风俗所尚者惟奢侈所好者惟美丽此理势之必然而万世一辙未有不坐此弊者古人论世族之言如此则欲挽回风俗可不先于世禄之家而致谨哉
　　兹殷庶士席宠惟旧怙侈灭义服美于人骄淫矜侉将由恶终虽收放心闲之惟艰
　　此一节书是言殷士怙侈之习当闲也席凭藉之意怙恃也康王又曰观古人所言世禄之家鲜克由礼今之有殷庶士正如是矣彼其凭藉前人之荣宠已非一日惟怙恃其骄侈而不少迁改不知名分为不可越不知防检为不可逾而侈然自灭其公义其所尚者惟以服饰之美相为夸耀而身之不善全不知耻流而不返以至于骄纵淫佚矜高侉诈无所不至必将以罪恶终其身而不可救矣蔽锢既深积习难挽虽以周公君陈整齐化导于前以收其放逸之心而侈泰之念尚不无潜滋黙蓄于中者防闲之而不使其复萌诚为甚难可谓世变风移而不思所以谨毖之哉按服美于人特怙侈之一耳而大端已可见紊等威之辨啓淫巧之风长虗伪之渐贻暴殄之愆故康王特举以垂戒况宫室器用吉凶宾嘉之礼僭越无等有更甚于此者有国家者安可任其波靡而不思所以隄防之道也与
　　资富能训惟以永年惟徳惟义时乃大训不由古训于何其训
　　此一节书是言徳义为训俗之本也资资财也永年年寿长久也康王又曰今兹殷士席累世之宠挟富厚之资无礼义以为之闲则嗜欲炽而鲜有不戕其生者若资富矣而又能恪遵教训则丰亨以养其身礼义以养其心可以保性命之正而永其天年矣然所以训之者岂有他哉惟心之所得谓之徳心之所制谓之义以徳为训则有性情之乐而不夺于外诱之私以义为训则有节制之严而不溢于绳检之外盖徳义乃人心之同然天下之公理此之谓大训古之教天下者亦不过以此为训而已使不以古人之训为训则言之无徴何以致斯民之信从乎盖大训者本诸同然而民易从古训者参诸已然而民易信闲之之道孰过于此
　　王曰呜呼父师邦之安危惟兹殷士不刚不柔厥徳允修
　　此一节书是言殷士所系之重而望毕公以中道化之也徳谓民之徳也康王呼毕公而告之曰呜呼父师今汝所保厘者殷之庶士也而抑知其系于国家者甚重哉盖殷士化于徳义则首善以安而四方无虞邦之安惟兹殷士余风未殄放心未闲一失其防则乱自此生邦之危亦惟兹殷士今日驭兹殷士之道在于寛严得中张弛尽善若虑其不从而以刚制之则必怨虑其难制而以柔处之则必玩惟不偏于刚柔而处之以中防闲虽密而爱防未尝不周茹纳虽宏而区别未尝不慎则殷士咸感徳畏威濳移黙化将厥徳允修而我国家亦借以有安而无危矣
　　惟周公克慎厥始惟君陈克和厥中惟公克成厥终三后协心同底于道道洽政治泽润生民四夷左祍罔不咸赖予小子永膺多福
　　此一节书是望毕公以成终之道也三后谓周公君陈毕公也康王又曰从来致治之道谋始者难而成终者亦不易昔周公谨毖殷民迁于洛邑是谓克慎厥始君陈以从容寛和而化导之是谓克和厥中迄今三纪世变风移公能刚柔互用以终二公之烈是谓克成厥终三公所遇之时不同而其化殷之心则一当周公之时顽梗未平宜谨毖戒饬当君陈之时反侧渐安宜从容以化惟公之时放心虽闲而余风未殄宜刚柔相济以观其成亦同归于致治之道而已心协道同后先继美将见仁渐义摩而道化浃洽纲举目张而政事修治四方之民莫不沐浴休养于膏泽之中四夷左祍亦皆仰借徳化而来享来王矣予小子垂拱而永享有道之长皆于公实頼之则今日成终之烈岂小也哉
　　公其惟时成周建无穷之基亦有无穷之闻子孙训其成式惟乂
　　此一节书是以无穷之美期毕公也建立也训顺也成式成法也康王又曰惟我成周之基周公开之而君陈承之然不有公以成厥终未可冀其无穷也公其行保厘之政成泽润之功美风俗固人心以永安王室而建此无穷之基则徳业之盛传于后世亦与此基为无穷公之子孙有治民之责者亦遵守成法以致洽安誉流奕世谋诒后昆皆于公今日基之矣可不尽乃责哉
　　呜呼罔曰弗克惟既厥心罔曰民寡惟慎厥事钦若先王成烈以休于前政
　　此一节书是终篇戒勉之词也既者竭尽之意前政指周公君陈而言也康王又曰呜呼致治之功既不可畏其难亦不可忽其易畏其难则惮心生忽其易则玩心生此二者为政之大也尔今保厘东郊勿曰任大责重汝弗克胜惟尽厥心以图之而无不可成之业勿曰殷民寡弱可以自恣惟慎厥事以治之而无不可化之民诚能敏皇以图功不以难而自阻兢业以驭众不以贱而可轻则治功其日茂矣盖此殷民迁洛乃文王武王成王大烈之所在而周公君陈政治之所施也今当敬顺先王之成烈使安者益安休美前人之政治使显者益显则保厘之责尽而成周为有光矣按康王之命毕公其大指在于区别善恶以鼔舞之训廸徳义以化导之挽商俗之侈靡谨大家之骄泰以不刚不柔调其化以勿难勿易警其心其于保治之道可谓详且尽矣
　　君牙
　　君牙臣名也穆王命君牙为大司徒史臣录其诰命之词以君牙名篇
　　王若曰呜呼君牙惟乃祖乃父世笃忠贞服劳王家厥有成绩纪于太常惟予小子嗣守文武成康遗绪亦惟先王之臣克左右乱四方心之忧危若蹈虎尾渉于春冰今命尔予翼作股肱心膂缵乃旧服无沗祖考此三节书是述君牙先世之忠贞与今日之委任而望其克缵旧服也太常旌旗之名画日月于其上古时人臣有功于国家则书之于太常以纪之乱治也翼辅翼也股肱心膂者一体相成之意服事也沗辱也穆王之命曰呜呼君牙惟尔乃祖乃父相继为王朝之臣皆能忠而不二贞而不挠世守此忠贞之心以勤劳王家之事成功伟茂铭于旂常此先臣之休美为子孙者所当取法也我国家基业创造于文武绍述于成康予今日以藐躬嗣守文武成康之遗绪任大责重亦思有忠贞世笃如先王之臣者以左右匡赞乂安四方得其人则累世之遗绪有光不得其人则先代之丕基恐坠所以心常忧危若蹈虎尾而惧其将噬若渉春冰而畏其将陷兢兢业业惟尔臣工是赖今命尔以大司徒之官以辅翼予一人若股肱之要心膂之亲职任匪轻倚毗甚切汝惟缵乃忠贞之旧服以先臣之事先王者事予一人无沗尔之祖考可也以承家者辅国岂待逺有所取法哉按君牙为穆王初年之书而其后犹不免于放逸使能常守虎尾春冰之惧岂非有周之令主哉
　　敷五典式和民则尔身克正罔敢弗正民心罔中惟尔之中
　　此一节书是告君牙以教民之道而勉其以身率也式解作敬穆王曰司徒职司邦教而彰教莫大于明伦父子君臣兄弟夫妇朋友之道其常行而不可易者谓之典尔其大而布之使民无不闻五典中有亲义序别信之理其截然而不可越者谓之则尔其敬以和之使民无不化然此特为教之道耳至于立教之本则在尔之身与心典则欲其至正而无偏尔身不先自正求民之正难矣盖上之于下犹表之于景源之于流也表曲而求景之直源浊而期流之清必无之事矣尔身能先自正而民敢有不正者乎典则欲其至中而不悖然民心不能自即于纯粹无疵之地惟视尔之中以为化导尔心微有不中而望民之中也得乎盖敷典和则者彰教之事修身正心者立教之本司徒之责如此岂易尽哉
  </div>
  <div class="pagination">
   <a href="日讲书经解义_page14.html">
    上一页
   </a>
   <span>
    ...
   </span>
   <a href="日讲书经解义_page10.html">
    10
   </a>
   <a href="日讲书经解义_page11.html">
    11
   </a>
   <a href="日讲书经解义_page12.html">
    12
   </a>
   <a href="日讲书经解义_page13.html">
    13
   </a>
   <a href="日讲书经解义_page14.html">
    14
   </a>
   <span class="current-page">
    15
   </span>
   <a href="日讲书经解义_page16.html">
    16
   </a>
   <a href="日讲书经解义_page17.html">
    17
   </a>
   <a href="日讲书经解义_page16.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
