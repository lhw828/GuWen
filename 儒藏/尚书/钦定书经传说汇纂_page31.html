<!DOCTYPE html>
<html>
<head>
    <meta charset="UTF-8">
    <title>钦定书经传说汇纂 - 第 31 页/共 38 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定书经传说汇纂 - 第 31 页/共 38 页</h1>
    <div class="content">　　其在高宗时旧劳于外爰曁小人作其卽位乃或亮隂三年不言其惟不言言乃雍不敢荒宁嘉靖殷邦至于小大无时或怨肆高宗之享国五十有九年
　　集传髙宗武丁也未卽位之时其父小乙使乆居民间与小民出入同事故于小民稼穑艰难备尝知之也雍和也发言和顺当于理也嘉美靖安也【顾氏锡畴曰化行俗美曰嘉四方安业曰靖】嘉靖者礼乐敎化蔚然于安居乐业之中也汉文帝与民休息谓之靖则可谓之嘉则不可小大无时或怨者万民咸和也乃雍者和之发于身嘉靖者和之逹于政无怨者和之着于民也余见说命高宗无逸之实如此故亦有享国永年之效也集说【张氏九成曰不敢荒宁则志气凝定精神纯一此长年之基民心大和导迎善气又所以致长年也○吕氏祖谦曰三年不出一语圣贤之君未必尽然故谓之乃或是或一道也高宗之所以寿固无异于中宗于小大无时或怨之后民气大和导迎善气是亦寿考之理又发此意以申劝成王下章论文王之咸和万民亦是意也○王氏樵曰传中和字囚发言和顺而生其实和之发于身本于恭默思道和之逹于政着于民本于不敢荒宁是高宗之得力处亦在一敬字而已○孙氏继有曰言乃雍者谓其命令政敎皆为国为民之至计不乖于理故谓之雍】
　　其在祖甲不义惟王旧为小人作其卽位爰知小人之依能保惠于庶民不敢侮鳏寡肆祖甲之享国三十有三年
　　集传史记高宗崩子祖庚立祖庚崩弟祖甲立则祖甲髙宗之子祖庚之弟也郑曰髙宗欲废祖庚立祖甲祖甲以为不义逃于民间故云不义惟王○案汉孔氏以祖甲为太甲盖以国语称帝甲乱之七世而殒孔氏见此等记载意为帝甲必非周公所称者又以不义惟王与太甲兹乃不义文似遂以此称祖甲者为太甲然详此章旧为小人作其卽位与上章爰曁小人作其卽位文势正类所谓小人者皆指微贱而言非谓憸小之人也作其卽位亦不见太甲复政思庸之意又案邵子经世书高宗五十九年祖庚七年祖甲三十三年世次歴年皆与书合亦不以太甲为祖甲况殷世二十有九以甲名者五帝以太以小以沃以阳以祖别之不应二人俱称祖甲国语传讹承谬旁记曲说不足尽信要以周公之言为正又下文周公言自殷王中宗及高宗及祖甲及我周文王及云者因其先后次第而枚举之辞也则祖甲之为祖甲而非太甲眀矣
　　集说【吕氏祖谦曰商去周未逺故公以成王耳目所接者言之○陈氏师凯曰西山眞氏曰祖甲为太甲眀矣苏氏以享国多寡为次得之新安陈氏曰祖甲为太甲较分眀经世书与三及字皆不足援以为辨案眞氏陈氏皆不取蔡氏说今且平论之苏氏谓以享国多寡为次则高宗五十九年之后便当到文王五十年何必逆取太甲以厠于其间也陈氏谓经世书三及字皆不足援然考之经文则祖甲享国下卽云自时厥后立王生则逸又云亦罔或克寿旣以祖甲为太甲则中宗高宗皆太甲后人安得言生则逸罔或寿邪旣云不论世次则不可言自时厥后矣以两自时厥后详之则蔡氏所考不可破而诸说皆非是○王氏樵曰考之经世书太甲祖甲在位皆三十三年太甲之立必蚤此虽无他证然太甲汤孙继汤而立必在冲年以此知周公之称三宗固以其徳亦取其享国之最永者言之此大甲之所以不与也祖甲在位之年虽未及中宗高宗之乆然计其寿亦不相逹矣盖言其旧为小人则知其卽位之晚也尢见其畎畞艰难备尝之故○陆氏键曰人君惠民易而保惠难必仁恩无处不到无念不彻使民实被我泽方能保惠不侮亦保惠中事○孙氏继有曰周公之意非以天子必居民间而后知小人之依高宗祖甲事实如此故据实而言耳】
　　附录【孔氏安国曰汤孙太甲为王不义久为小人之行在桐三年起就王位于是知小人之依故得久年此以徳优劣立年多少为先后故祖甲在下殷家亦祖其功故称祖○孔氏颖逹曰诸书皆言太甲此言祖甲者殷家亦祖其功故称之祖甲与二宗为类惟见此篇必言祖其功亦未知其然殷之先君有祖乙祖辛祖丁称祖多矣或可号之为祖未必祖其功而存其庙也○林氏之竒曰祖甲汤孙太甲也太甲者太戊之祖论世次之先后则先太甲次太戊次武丁今乃以祖甲列于武丁之后者苏氏曰此方论享国之长短故先言享国之最长者非世次也而郑康成乃以祖甲为武丁子帝甲案殷本纪祖甲立是为帝甲帝甲淫乱殷复衰殷之君旣有祖甲而又其世次在于武丁之后则其说似为胜然帝甲旣以淫乱而殷道衰则非无逸之君周公岂取之哉康成之说以谓帝甲有兄祖庚贤武丁欲废兄立弟祖甲以为不义逃于人间故曰久为小人此说盖本于马融无所经见难以慿信陈少南亦以此说为信而以司马史记为诬且谓周公言自殷王中宗及高宗及祖甲及我周文王此其文不可谓不以世次先后言之也夫周公旣以享国之长短为先后而列序其事于上矣其曰自殷王中宗及高宗及祖甲及我周文王盖因前之文也非其世次也唐孔氏引国语曰帝甲乱之七代而殒则司马氏以帝甲为淫乱之主不为无据岂可谓之诬哉】
　　【案祖甲之非太甲蔡传辨之详矣然自孔安国以祖甲为汤孙太甲后儒多从其说二甲之得相混者以其享国皆三十三年故也太甲何以叙在中宗高宗后注疏谓以立年多少为先后不以世次为序似亦可通第不知太甲之又称祖甲何自而昉孔安国谓殷家亦祖其功故称祖孔颖逹又谓殷有祖乙祖辛祖丁称祖多矣或可号之为祖也蔡传所据者一以经文世次甚眀一以郑康成谓武丁欲废祖庚立祖甲祖甲以为不义而逃之民间故以是为不义惟王之证则祖甲之旧为小人与高宗之爰曁小人适相类皆是习劳民间之意耳若注疏所据惟以国语祖甲乱之二语而史迁殷本纪亦有祖甲淫乱之言不应与二宗齐举也旣以祖甲为太甲不得不以旧为小人谓为小人之行及处桐悔过而后起而旣位爰知小人之依也要之世代久远传疑不一今録诸儒之说以备考订焉】
　　自时厥后立王生则逸生则逸不知稼穑之艰难不闻小人之劳惟耽乐之从自时厥后亦罔或克寿或十年或七八年或五六年或四三年
　　集传过乐谓之耽泛言自三宗之后卽君位者生则逸豫不知稼穑之艰难不闻小人之劳惟耽乐之从伐性丧生故自三宗之后亦无能寿考远者不过十年七八年近者五六年三四年尔耽乐愈甚则享年愈促也凡人莫不欲寿而恶夭此篇専以享年永不永为言所以开其所欲而禁其所当戒也
　　集说【林氏之竒曰自古人臣之爱君未有不欲其君之寿考盖洪范五福以寿为先则世之所谓百福者莫寿若也天保报上之诗也则曰如南山之寿不骞不崩而召公之对扬王休也亦曰天子万年天子万寿周公之戒成王盖欲其享国长久与天地相为无穷其爱成王之心可谓至矣而其所以享国之久长者则在于无逸以是知周公爱君之深所谓爱君以徳者也○吕氏祖谦曰忧勤者必寿逸豫者必天此周公格言大训非特以戒成王也盖人之一心苟有所操存则精神思虑日由于天理之中其寿固可必孔子所谓仁者寿诗人所谓乐只君子万夀无期亦卽其理而推之耳○陈氏经曰逸乐人所好然所好有甚于逸乐者苟以艰难而得夀奚为而逸乐艰难人所恶然所恶有甚于艰难者苟以逸乐而促夀奚为而不艰难公之言夺常情之好恶而示以所甚好甚恶也○马氏森曰周公旣以无逸致夀者为之劝又以逸乐损夀者为之戒使知无逸之必可法而逸乐之必不可纵】
　　周公曰呜呼厥亦惟我周太王王季克自抑畏
　　集传商犹异世也故又卽我周先王告之言太王王季能自谦抑谨畏者盖将论文王之无逸故先述其源流之深长也【孔氏安国曰将说文王故本其父祖】大抵抑畏者无逸之本纵肆怠荒皆矜夸无忌惮者之为故下文言文王曰柔曰恭曰不敢皆原太王王季抑畏之心发之耳
　　集说【胡氏寅曰抑有遏止之意人所以肆行而无所畏者不能自抑也遏其妄情止其私欲惟义理是从则必畏天命必畏祖宗必畏师保必畏谏诤必畏谤讟必畏祸乱凡可以致治者无不慕也凡可以致乱者无不畏也此非他人所能与由我而已矣故曰克自抑畏言其心自为之不由乎人也○陈氏大猷曰克自者眞能自用其力而人不与也抑者所以下之也如制忿欲去奢侈皆是也】
　　文王卑服卽康功田功
　　集传卑服犹禹所谓恶衣服也康功安民之功田功养民之功言文王于衣服之奉所性不存而専意于安养斯民也卑服盖举一端而言宫室饮食自奉之薄皆可类推
　　集说【孔氏安国曰文王节俭卑其衣服以就其安人之功以就田功以知稼穑之艰难○孔氏颖逹曰立君所以牧人安人之功诸有美政皆是也就安人之内田功最急故特云田功以示知稼穑之艰难也○顾氏锡畴曰即字从功上见出孜孜以图之必到成功处方是即康功除残去防田功分田制产安民养民皆底于成故曰功】
　　徽柔懿恭懐保小民惠鲜鳏寡自朝至于日中昃不遑暇食用咸和万民
　　集传徽懿皆美也昃日昳也柔谓之徽则非柔儒之柔恭谓之懿则非足恭之恭文王有柔恭之徳而极其徽懿之盛和易近民于小民则懐保之于鳏寡则惠鲜之惠鲜云者鳏寡之人垂首丧气赉予赒给之使之有生意也自朝至于日之中自中至于日之昃一食之顷有不遑暇【孔氏颖逹曰遑亦暇也重言之古人自有复语】欲咸和万民使无一不得其所也文王心在乎民自不知其勤劳如此岂秦始皇衡石程书隋文帝卫士传餐代有司之任者之为哉立政言罔攸兼于庶言庶狱庶愼则文王又若无所事事者不读无逸则无以知文王之勤不读立政则无以知文王之逸合二书观之则文王之所从事可知矣
　　集说【朱子语类问徽柔懿恭是一字二字曰二字柔者须徽恭者须懿柔而不徽则姑息恭而不懿则非由中出柔易于暗弱徽者发扬之意恭形于外懿则有蕴蔵之意○王氏樵曰文王之徳何所不备特赞其柔恭者将言其保民敬寡故自其徳之亲下者言之也视穷民之微贱如保赤子周知其情而处之无不到此非徽柔懿恭者不能也周公之言何其曲尽也○刘氏应秋曰言有盛徳以恤民而又勤政以和民也】
　　文王不敢盘于游田以庶邦惟正之供文王受命惟中身厥享国五十年
　　集传游田国有常制文王不敢盘游无度上不滥费故下无过取而能以庶邦惟正之供于常贡正数之外无横敛也言庶邦则民可知文王为西伯所统庶邦皆有常供春秋贡于霸主者班班可见至唐犹有送使之制【陈氏师凯曰唐食货志云宪宗时分天下之赋为三一曰土供二曰送使三曰留州】则诸侯之供方伯旧矣受命言为诸侯也中身者汉孔氏曰文王九十七而终即位时年四十七言中身举全数也上文崇素俭恤孤独勤政事戒游佚皆文王无逸之实故其享国有歴年之永
　　集说【林氏之奇曰天地之生财有限而庶邦之贡赋有常若以供其私费则必有不继者而横赋防敛将自此起矣文王之所以不敢盘于游田也○吕氏祖谦曰游田国有常制至于盘于游田则以是为耽乐固文王之所不为也不曰不为而曰不敢者翼翼之小心也以游田之简可知其用之约旣无滥费自无过取所以庶邦之贡于文王者于正数之外无一亳之加也此章论文王之家法凡无逸之条目如敦俭素重农畞恤困穷勤政事戒佚游防横敛大略皆备其称文王之夀即前章之意○金氏履祥曰省耕省敛非不游也不敢盘于游恐流连以废事耳敎民讲武干豆宾客非不田猎也不敢盘于田恐防殄或扰民耳】
　　周公曰呜呼继自今嗣王则其无淫于观于逸于游于田以万民惟正之供
　　集传则法也其指文王而言淫过也言自今日以徃嗣王其法文王无过于观逸游田以万民惟正赋之供上文言游田而不言观逸以大而包小也言庶邦而不言万民以逺而见近也
　　集说【吕氏祖谦曰无逸虽戒成王实欲后世子孙共守此训故以继自今嗣王言之观览以舒其目安逸以休其身游豫以省风俗田猎以习武备为人君者所不能无也特不可过而已过则人欲肆而骎骎入于乱亡矣故周公戒之前称文王此戒嗣王皆先言简游田而继以惟正之供盖欲禁横敛必先絶横敛之源观逸游田者横敛之源也四者旣省用有常经自应以万民惟正之供也九贡九赋什一之制皆名正义顺天下之中制过是则害于理财正辞之义矣】
　　无皇曰今日耽乐乃非民攸训非天攸若时人丕则有愆无若殷王受之迷乱酗于酒徳哉
　　集传无与毋通皇与遑通训法若顺则法也毋自寛假曰今日姑为是耽乐也一日耽乐固若未害然下非民之所法上非天之所顺时人大法其过逸之行犹商人化受而崇饮之类故继之曰毋若商王受之沈迷酗于酒徳哉酗酒谓之徳者徳有凶有吉韩子所谓道与徳为虚位是也
　　集说【胡氏寅曰无皇者不敢自暇也不敢自暇曰姑为今日之乐后日不为也今日为之心必好焉安能忘之后日欲不为得乎若曰姑为今日之乐耳则是逸意已萌民心不从天意不顺下得罪于民上得罪于天如此之人大有过咎也○林氏之奇曰一日之勤则有一日之效一日之逸则有一日之害盖至诚无息悠久无疆皆不息之积也苟有息焉则一日之耽乐而终身之祸其在是矣○吕氏祖谦曰人之始耽乐者毎自恕曰吾惟今日耽乐尔不知是心一流则自一日而至于二日或至于终身不返故周公警之以谓苟不戒一日之耽乐顺长不已则必至于为纣之徒也无皇曰今日耽乐盖原逸乐之始使之深絶其微无若殷王受之迷乱盖要逸乐之终使知必至此极始终备矣○眞氏徳秀曰纣之恶无所不有酗酒其最也人无智愚皆知忧勤必享国逸欲必戕生惟沉湎于酒心志昏乱则虽死亡在前亦不知畏故欲无逸则不可酗酒酗酒则必不能无逸公所以専以此申戒也○薛氏瑄曰人君天下之表仪一日之耽乐虽若不至于大害然作于上卽应于下是其为训于民非言语之训乃以身训之训】
　　周公曰呜呼我闻曰古之人犹胥训告胥保惠胥敎诲民无或胥诪张为幻
　　集传胥相训诫惠顺诪诳张诞也变名易实以观者曰幻叹息言古人徳业已盛其臣犹且相与诫告之相与保惠之相与敎诲之保惠者保养而将顺之非特诫告而已也敎诲则有规正成就之意又非特保惠而已也惟其若是是以视听思虑无所蔽塞好恶取予眀而不悖故当时之民无或敢诳诞为幻也集说【程子曰传徳义者在乎防见闻之非节嗜好之过保身体者在乎适起居之宜存畏愼之心○吕氏祖谦曰训告者以格言训迪之也保惠者以善道保养之也敎诲者敎戒诲语谆谆恳恻非特训告而已也训告敎诲皆见于言语保惠则极其调防于日用饮食之间功用盖相表里也左右前后无非正人训诲保养正气充实邪说何自而投隙乎○金氏履祥曰训告敎诲义同而复出犹云师导之敎诲传博之徳义者欤○孙氏继有曰上详告以无逸之道此又虑其听之不审故又举古人资于臣者言之古人指三宗文王言犹者言其徳业已盛宜无赖于臣之助矣然其时君有愼终如始之心常不废采择臣亦有忧盛危明之意常不惮箴规犹相与训告之训告不已而又保惠之保惠不已而又敎诲之只是惓惓无已之意胥者交修之意非一人也】
　　此厥不听人乃训之乃变乱先王之正刑至于小大民否则厥心违怨否则厥口诅祝
　　集传正刑正法也言成王于上文古人胥训告保惠敎诲之事而不听信则人乃法则之君臣上下师师非度必变乱先王之正法无小无大莫不尽取而纷更之盖先王之法甚便于民甚不便于纵侈之君如省刑罚以重民命民之所便也而君之残酷者则必变乱之如薄赋敛以厚民生民之所便也而君之贪侈者则必变乱之厥心违怨者怨之蓄于中也厥口诅祝者【孔氏颖逹曰请神加殃谓之诅以言告神谓之祝】怨之形于外也为人上而使民心口交怨其国不危者未之有也此盖治乱存亡之机故周公言之
　　集说【孔氏颖逹曰襄十七年左传曰宋国区区而有诅有祝诗曰侯诅侯祝是诅祝意小异耳○林氏之竒曰违怨者司马侍讲曰外虽迫于威刑不敢不从独其心相违而怨憾也诅祝者昭二十七年左传曰楚郤宛之难国言未已进胙者莫不谤令尹则是祝诅者因祭而为之也否者言民之不违怨则诅祝不诅祝则违怨也○眞氏徳秀曰篇中有两至于小大恐当作一义上言至于小大无时或怨下言至于小大民否则厥心违怨盖皆为民而言○陈氏大猷曰承上章无怨咸和之意遂及于违怨诅祝】
　　周公曰呜呼自殷王中宗及高宗及祖甲及我周文王兹四人迪哲
　　集传迪蹈哲智也孟子以知而弗去为智之实迪云者所谓弗去是也人主知小人之依而或忿戾之者是不能蹈其知者也惟中宗高宗祖甲文王允蹈其知故周公以迪哲称之
　　集说【王氏樵曰迪哲者言四君之知非苟知之亦允蹈之也盖为世主有知而不能勿去者故此发此一义其实篇首二知字即迪哲也篇中歴叙三宗文王无逸之实即迪哲之事也此则总上事而申明之以起下意故蔡传即以下意解迪哲曰人主知小人之依而或忿戾之者是不能蹈其知者也○孙氏继有曰此于知依之中又抽出一迪字来必迪而后谓之能知也世主于小人之依非无知之者但心虽知之而身不能蹈之容有逸豫病民而不及觉者惟三宗文王经画区处必使民之各得其依而后已】
　　厥或告之曰小人怨汝詈汝则皇自敬徳厥愆曰朕之愆允若时不啻不敢含怒
　　集传詈骂言也其或有告之曰小人怨汝詈汝汝则皇自敬徳【孔氏颖逹曰皇大也大自敬徳者谓増修善政也】反诸其身不尤其人其所诬毁之愆安而受之曰是我之愆允若时者诚实若是非止隐忍不敢藏怒也盖三宗文王于小民之依心诚知之故不暇责小人之过言且因以察吾身之未至怨詈之语乃所乐闻是岂特止于隐忍含怒不发而已哉
　　集说【朱氏方大曰闻谤而自反以敬徳则凡怨詈之来皆箴砭之益吾方资之以自反何止不敢含怒于心而已苟非发于中心之诚惟不敢含怒而止则是仅能恕人之言而未尽反己之功也○陈氏大猷曰四君至明故能如此凡闻谤而责人皆不明所致也○王氏樵曰四君迪哲只是如保赤子心诚求之民之所好好之民之所恶恶之使民眞不失其所依乃是眞知处何曽有致怨亦非谓必待怨詈之来无所藏怒而始足以见其迪哲也盖言其平时照管既无不周到至于一旦闻人有怨詈悚然自仄直任其咎略无忿疾人言之心尤足以见其迪知之实也】
　　此厥不听人乃或诪张为幻曰小人怨汝詈汝则信之则若时不永念厥辟不寛绰厥心乱罚无罪杀无辜怨有同是丛于厥身
　　集传绰大丛聚也言成王于上文三宗文王迪哲之事不肯听信则小人乃或诳诞变置虚实曰小民怨汝詈汝汝则听信之则如是不能永念其为君之道不能寛大其心以诳诞无实之言罗织疑似乱罚无罪杀戮无辜天下之人受祸不同而同于怨皆丛于人君之一身亦何便于此哉大抵无逸之书以知小人之依为一篇纲领而此章则申言旣知小人之依则当蹈其知也三宗文王能蹈其知故其胷次寛平人之怨詈不足以芥蔕其心如天地之于万物一于长育而已其悍疾愤戾天岂私怒于其间哉天地以万物为心人君以万民为心故君人者要当以民之怨詈为已责不当以民之怨詈为已怒以为已责则民安而君亦安以为已怒则民危而君亦危矣吁可不戒哉
　　集说【范氏祖禹曰明君惟听正直故谗慝之言不入于耳暗君好听谗佞故欺诳之言日至于前人君当修徳以弭怨不可以刑杀止怨以刑杀止怨怨之愈甚大决所溃不可收拾矣○夏氏僎曰向之怨詈犹有限也至此普天同怨是怨丛于一身矣民气如此欲享国长久得乎此意盖在言外也○陈氏栎曰末章承上章以谕处怨詈之道召氏和而使自无时或怨上也因怨言而自反次也以杀罚止怨而怨丛无次矣周公以怨詈等事寛广君心而伸舒民气其为邦本国脉讣岂浅浅哉】
　　周公曰呜呼嗣王其监于兹
　　集传兹者指上文而言也无逸一篇七章章首皆先致其咨嗟咏叹之意然后及其所言之事至此章则于嗟叹之外更无他语惟以嗣王其监于兹结之所谓言有尽而意则无穷成王得无深警于此哉集说【吕氏祖谦曰无逸之篇七更端每以呜呼发之盖深嗟永叹其意在于言语之外也始以逸豫为戒终则以弃忠言惑邪说壊法度治诽谤结之惟无逸然后能去其病而所以保无逸者亦不过是数者之戒也苟不幸而有是病其趋于逸豫如水之就下而逸豫者亦所以生是病也故以是而终无逸之义】
　　总论【董氏鼎曰此篇挈所其无逸以为之纲而分先知稼穑艰难与不知艰难以为之目此一书之犬旨也商三君先知艰难者也后王生则逸不知艰难者也戒嗣王之观逸游田惧其不知艰难也逺引古人恐不尽信故尤欲其师欠王焉○吕氏柟曰无逸恶乎久曰一以存性二以养情三以远害四以广恩五以立命六以得民七以得天夫何为不久于太王王季何言抑畏曰岂惟大王王季哉虽齐民之起家者皆自谦抑谨畏始耳传谓不翕聚则不能发散人称文武成康之盛而不知自抑畏之积也文王之无逸云何曰卑服康功田功其本也盖自是则能懐保小民不侮鳏寡自是则能徽柔懿恭自是则能不盘游田惟正之供也懐保惠鲜言徽柔懿恭咸和万民言不遑暇食惟正之俱言不盘游田者何曰小人鳏寡非仁徳不可近万民之广非勤政不易及上无淫用斯下无过取矣古之人谓何曰指上三宗文王也犹胥以下指当时之臣而言也孔安国以为君臣相训告者亦通然自此至是丛于厥身専主聼言也夫于小人之怨詈且乐受而况人臣之训告保惠教诲者乎故允若时者言其诚也不啻不敢含怒者言其非伪也】
　　君奭
　　集传召公告老而去周公留之史氏録其告语为篇亦诰体也以周公首呼君奭因以君奭名篇篇中语多未详今文古文皆有○案此篇之作史记谓召公疑周公当国践祚唐孔氏谓召公以周公尝摄王政今复在臣位葛氏谓召公未免常人之情以爵位先后介意故周公作是篇以谕之陋哉斯言要皆为序文所误独苏民谓召公之意欲周公告老而归为近之然详本篇旨意乃召公自以盛满难居欲避权位退老厥邑周公反复告谕以留之尔熟复而详味之其义固可见也
　　集说【程子曰师保之任古人难之故召公不悦者不敢安于保也周公作书以勉之以为在昔人君所以致治者皆赖其臣而使召公谋所以裕已也○朱子曰召公不悦这意思晓不得若论事了亦尽未在看来是见成王已临政便也小定了许多事周公自可了得所以求去○问召公不悦之意曰召公不悦只是小序恁地说里面却无此意这只是召公要去后周公留他说道朝廷不可无老臣又问又曰等语不可晓曰这个只是大纲绅得个意脉子便恁地说不要逐个字去计便无理会这个物事难理防又曰弗吊只当作去声读又曰召公不悦盖以为周公归政之后不当复留而已亦老而当去故周公言二人不可不留之意又歴道古今圣贤倚赖老成以固其国家之事又曰予不惠若兹多诰予惟用闵于天越民只此便见周公之心每读至此未尝不喟然太息也试于此等处虚心求之如何○吕氏祖谦曰召公不疑周公前軰辨之详矣于其盛满而欲去周公反复留之后世权位相轧排之使去则有之挽之使留盖亦鲜矣周公固不可以后世论也大臣之秉心公则深恐无助私则惟恐不専也○成功不可居洛邑成而周公告归召公亦同此心也已而成王留周公周公幡然改矣召公犹守欲退之心也周公遂力留之及其既喻非特留于一时终相成王且相康王惟不苟于随所以笃于信也○陈氏大猷曰或谓周公去朝居洛召公独执政柄所以欲去今以洛诰君陈考之周公固居洛以化殷民以无逸蔡仲等考之周公未尝不在朝以辅大业意其徃来镐洛之间也方是时邑虽成而殷民尚未孚四方虽定而天命人心尚未固宜周公谆谆于留召公欤○王氏樵曰此篇大意専言国有老成则天命可固因言天眷佑人国家使其臣子多贤效忠宣力之人充布内外足以应其相之旁求副其君之任使至是则为相者可谓不惟以一身之材能事其君而以众人之材能事其君吾身有时不在而不患无复如我者焉如是而功成身退告老而去其复何憾若犹未也则未可去也】
　　周公若曰君奭
　　集传君者尊之之称奭召公名也古人尚质相与语多名之
　　集说【林氏之竒曰尊之为君正如弃谓之后稷曰后曰君一也○薛氏季宣曰君而名之犹君陈君牙之类也】
　　弗吊天降丧于殷殷既坠厥命我有周既受我不敢知曰厥基永孚于休若天棐忱我亦不敢知曰其终出于不祥
　　集传不祥者休之反也天既下丧亡于殷殷既失天命我有周既受之矣我不敢知曰其基业长信于休美乎如天果辅我之诚邪我亦不敢知曰其终果出于不祥乎○案此篇周公留召公而作此其言天命吉凶虽曰我不敢知然其恳恻危惧之意天命吉凶之决实主于召公留不留如何也
　　集说【吕氏祖谦曰人之于天或恃而不自修或惧而不自疆谓厥基永孚于休恃而不自修者也意天之必福已者也谓其终出于不祥惧而不自彊者也意天之必祸已者也周公谓吾之于天岂敢计祸福必之哉惟尽在我之诚以顺天而已○陈氏经曰此首以天命王业之难保谕留之○胡氏士行曰殷丧而周受之天何常哉其休其不祥我敢曰知以必之天哉惟尽吾诚而已○陈氏栎曰此数句与召诰不敢知曰有歴年不其延语脉略同】
　　呜呼君已曰时我我亦不敢宁于上帝命弗永逺念天威越我民罔尤违惟人在我后嗣子孙大弗克恭上下遏佚前人光在家不知
　　集传尤怨违背也周公叹息言召公已尝曰是在我而已周公谓我亦不敢苟安天命而不永逺念天之威于我民无尤怨背违之时也天命民心去就无常实惟在人而已今召公乃忘前日之言翻然求去使在我后嗣子孙大不能敬天敬民骄慢肆侈遏绝佚坠文武光显可得谓在家而不知乎
　　集说【林氏之竒曰君已曰时我指召诰所陈之言召诰言敬徳则祈天永命不敬徳则早坠厥命命之修短不在天而在人故周公告召公多援吕诰之言而为之反覆辨明晓人者当如是也○朱子曰诸诰多是长句如君奭弗永逺念天威越我民罔尤违只是一句越只是及罔尤违是总说上天与民之意○顾氏锡畴曰帝命是今日眷我者即厥基之休意天威是他日离我者即终出不祥意○王氏纲振曰敬本人之明徳文武敬天敬民克恭上下故为前人恭明徳然文以此受命武以此集命着见昭闻焜燿后嗣故又为前人光】
　　天命不易天难谌乃其坠命弗克经歴嗣前人恭明徳集传天命不易犹诗曰命不易哉命不易保天难谌信乃其坠失天命者以不能经歴继嗣前人之恭明徳也吴氏曰弗克恭故不能嗣前人之恭徳遏佚前人光故不能嗣前人之明徳
　　集说【吕氏祖谦曰不易盖天命之理天命至公不可攀援不可倚着古先圣王所以兢兢栗栗若陨深渊者也验吾心操舍之际则知之矣自天言之则曰不易自人观天言之则曰难谌○王氏樵曰帝命之弗敢宁天威之当永念正以天命不易天难谌故也是命也前人以恭眀之徳克当天心而得之后嗣子孙不能经歴继嗣则失之矣恭徳者畏天显畏小民无遗夀耉尊贤下士也明徳者声色不迩货利不殖讲学稽古知人逺佞也】
　　在今予小子旦非克有正迪惟前人光施于我冲子集传吴氏曰小子自谦之辞也非克有正亦自谦之辞也言在今我小子旦非能有所正也凡所开导惟以前人光大之徳使益焜燿而付于冲子而已以前言后嗣子孙遏佚前人光而言也
　　集说【吕氏祖谦曰明徳者光之体光者明徳之发由恭承则言其体由施用则言其发也玩非克有正之辞则周公退托求助于召公之意在其中矣○冯氏梦祯曰开导其君敬天敬民使前光不遗佚而益焜燿则光在前人者今在冲子矣故曰施于我冲子】
　　又曰天不可信我道惟宁王徳延天不庸释于文王受命
　　集传又曰者以上文言天命不易天难谌此又申言天不可信故曰又曰天固不可信然在我之道惟以延长武王之徳使天不容舍文王所受之命也集说【吕氏祖谦曰徒信天而不知反求则以天为在外信文王所以得天者是则信天之实也上天之载无声无臭仪刑文王万邦作孚求天者莫亲于文王也言此者所以绎迪前人光之意而终之也○凡分章皆更端又曰则纪其语之既终复续形容议论之起伏幷与精神而写之者也○马氏森曰诞膺天命以抚方夏周之天命文实始受之也武王继之以徳而天不贰适有以集大统而凝之于今则保文王之命者在延武王之徳也故曰惟宁王徳延使天不容释文王受命】
　　公曰君奭我闻在昔成汤既受命时则有若伊尹格于皇天在太甲时则有若保衡在太戊时则有若伊陟臣扈格于上帝巫咸乂王家在祖乙时则有若巫贤在武丁时则有若甘盘
　　集传时则有若者言当其时有如此人也保衡即伊尹也见说命【孔氏颖逹曰说命云昔先正保衡作我先王佑我烈祖格于皇天商颂那祀成汤称为烈祖】太戊太甲之孙【孔氏颖逹曰太戊沃丁弟之子是为太甲孙也】伊陟伊尹之子臣扈与汤时臣扈二人而同名者也巫氏咸名祖乙太戊之孙巫贤巫咸之子也武丁高宗也甘盘见说命吕氏曰此章序商六臣之烈盖勉召公匹休于前人也伊尹佐汤以圣辅圣其治化与天无闲伊陟臣扈之佐太戊以贤辅贤其治化克厌天心自其徧覆言之谓之天自其主宰言之谓之帝书或称天或称帝各随所指非有重轻至此章对言之则圣贤之分而深浅见矣巫咸止言其乂王家者咸之为治功在王室精微之蕴犹有愧于二臣也亡书有咸乂四篇其乂王家之实欤巫贤甘盘而无指言者意必又次于巫咸也○苏氏曰殷有圣贤之君七此独言五下文云殷礼陟配天岂配祀于天者止此五王而其臣偕配食于庙乎在武丁时不言傅说岂传说不配食于配天之王乎其详不得而闻矣
　　集说【孔氏颖逹曰成汤未为天子已得伊尹言既受命者以功格皇天在受命之后故言既受命也伊尹之下已言格于皇天保衡之下不言格于皇天従可知也○王氏安石曰不言傅说而言甘盘者葢始迪髙宗成其徳者甘盘也以书考之髙宗命说固已大过人矣此甘盘之力也○陈氏红曰汤初胜夏已有臣扈汤至太戊百三十年必二臣而名同也诗有家父春秋又有家父亦此类○吴氏澄曰周公举商家所以能创业守成中兴者皆得大臣为之辅相以见召公未可去也汤虽圣亦赖伊尹之助保衡以其保护王躬而天下之事皆取平焉故曰保衡葢太甲始立是号以尊伊尹而不名也○陈氏雅言曰周公叙商六臣之烈以告召公虽其君臣有圣贤之分治化有浅深之异然皆为一代之名臣召公于此上比伊尹而无所让次比伊陟臣扈巫咸而有余下比巫贤甘盘而逺过之今而求去则殷民反侧之未安成王守成之无助宁不愧于商之诸臣者乎此周公所以勉留之之意也周公此言虽主于留召公而发非为人物评论然其立言之意抑扬髙下自是如此】
　　率惟兹有陈保乂有殷故殷礼陟配天多歴年所集传陟升遐也言六臣循惟此道有陈列之功以保乂有殷故殷先王终以徳配天而享国长久也集说【叶氏夣得曰以其祭上陟而配天犹言郊祀后稷以配天宗祀文王于明堂以配上帝○吕氏祖谦曰配天葢天子之礼也自汤以诸侯升而用天子之礼久而不坠寔六臣之力也○王氏樵曰案陟配天苏氏谓五王配祀于天而其臣亦配食于庙此葢殷礼也至周惟郊祀后稷以配天宗祀文王于明堂以配上帝余不配天也陟配天言其臣主之同其荣多歴年所言其致国祚之久○袁氏宗道曰陟配天以有道之主配祀于天也多歴年所传世十九歴年六百也】
　　天惟纯佑命则商实百姓王人罔不秉徳明恤小臣屏侯甸矧咸奔走惟兹惟徳称用乂厥辟故一人有事于四方若卜筮罔不是孚
　　集传佑助也实虚实之实国有人则实孟子言不信仁贤则国空虚是也称举也亦秉持之义事征伐防同之类承上章六臣辅君格天致治遂言天佑命有商纯一而不杂故商国有人而实内之百官着姓与夫王臣之微者无不秉持其徳明致其忧外之小臣与夫藩屏侯甸矧皆奔走服役惟此之故惟徳是举用乂其君故君有事于四方如龟之卜如蓍之筮天下无不敬信之也
　　集说【林氏之竒曰大臣者小臣之倡率也大臣辅政之久以保乂冇殷故此诸臣无小无大无内无外皆能乂厥辟故一人有事于四方则莫不信之若卜筮焉此治道之大成也○王氏炎曰商大臣事业至于有为而罔不孚今四国多方谆谆告命犹惧不信召公岂可求去○陈氏雅言曰周公言不特上文六臣能有辅君之功天之于商其佑命之也纯一而不二故商国贤才众多而能实当时在内在外者皆贤君之用人惟有徳者是举而此众贤皆能治君之事以与君共理一人有所命令于天下天下之民如敬听于卜筮而无不孚信也周公此言意谓商贤圣之君其始以得五六大臣佐佑之助故能得天佑命之纯是以众贤维时而出无内外大小之间实由于五六大臣之得人也公意政欲召公知吾二人其进退系于国体者如此岂可以盛满难居为惧而果于求退也○茅氏坤曰大臣辅君之烈有以享天之心而凝其眷命则天亦感通罔间而滋至不已此佑命之纯也佑命纯则贞元之防人文之朗天地不闭贤人不隐济济多士生此王国商于是乎实矣】
　　公曰君奭天夀平格保乂有殷有殷嗣天灭威今汝永念则有固命厥乱明我新造邦
　　集传吕氏曰坦然无私之谓平格者通彻三极而无间者也【陈氏师凯曰贯通天地人之理也】天无私夀惟至平通格于天者则夀之伊尹而下六臣能尽平格之实故能保乂有殷多歴年所至于殷纣亦嗣天位乃骤罹灭亡之威天曽不私夀之也固命者不坠之天命也今召公勉为周家久永之念则有天之固命其治效亦赫然明着于我新造之邦而身与国俱显矣
　　集说【吕氏祖谦曰国命之固不固惟系于召公念之永不永其忍不为此而留哉召公而永念则天命必固其治效亦赫然明着于我新造之邦矣○孙氏继有曰大臣与国一体不以一己为夀而以社稷灵长为夀自古天夀人国使之年所多歴者非私夀之由其国有平格之臣耳平者衡也大臣持心如衡不与以私是能格天故曰平格】
　　公曰君奭在昔上帝割申劝宁王之徳其集大命于厥躬
　　集传申重劝勉也在昔上帝降割于殷申劝武王之徳而集大命于其身使有天下也
　　集说【夏氏僎曰天劝文王又劝武王故曰申劝如天复命武王○吕氏祖谦曰徳成则命集徳者命之实命者徳之致也○王氏樵曰此言申劝宁王之徳则前此式劝文王之徳可知矣申者继前之辞也集犹大统未集之集此言周家之命集于武王以起下文文王受命之意】
　　惟文王尚克修和我有夏亦惟有若虢叔有若闳夭有若散宜生有若泰颠有若南宫括
　　集传虢叔文王弟【孔氏頴逹曰僖五年左传云虢仲虢叔王季之穆也是虢叔为文王之弟虢国名叔字地理今释汉书地理志有三虢北虢在大阳今山西平阳府平陆县东北有大阳故城东虢在荥阳今河南开封府荥泽县西虢在雍州韦昭云西虢虢叔之后在镐京畿内今陜西凤翔府实鸡县有虢县故城】闳散泰南宫皆氏夭宜生颠括皆名言文王庻几能修治燮和我所有诸夏者【孔氏颖逹曰所有诸夏谓三分有二属已之诸国也】亦惟有虢叔等五臣为之辅也康诰言一二邦以修无逸言用咸和万民即文王修和之实也集说【董氏其昌曰歴叙五臣亦有意见五臣同心不以有一人在位而其余遂求去也○邹氏祯期曰修者承叙式化理而不乱和者甄陶涌育顺而不乖俱主徳教説而养在其中曰尚克者难其事而重其助于臣也】
　　又曰无能徃来兹廸彛教文王蔑德降于国人
　　集传蔑无也夏氏曰周公前既言文王之兴本此五臣故又反前意而言曰若此五臣者不能为文王徃来奔走于此导迪其常教则文王亦无徳降及于国人矣周公反覆以眀其意故以又曰更端发之集说【林氏之竒曰此五人盖文王疏附先后奔走御侮之臣徳虽本于文王而其博施于民则以五臣之力也】
　　亦惟纯佑秉德廸知天威乃惟时昭文王迪见冒闻于上帝惟时受有殷命哉
　　集传言文王有此五臣者故亦如殷为天纯佑命百姓王人罔不秉徳也上既反言文王若无此五臣为迪彛教则亦无徳下及国人故此又正言亦惟天乃纯佑文王盖以如是秉徳之臣蹈履至到实知天威以是昭明文王启迪其徳使着见于上覆冒于下而升闻于上帝惟是之故遂能受有殷之天命也集说【吕氏祖谦曰迪见者蹈履而实见非小知之窥测也冒闻者覆冒而徧闻非一事之感格也○陈氏栎曰此言以文王之圣犹不可无五臣之助也○陈氏雅言曰上章言商贤圣之君皆已受天命之君也故以一人有事于四方若卜筮罔不是孚言之言其效足以化民也此言文王始受天命之君也故以惟时受有殷命防言之言其效有以得于天也周公言此意谓文王得此五臣之助亦如商之众君得上六臣之助五臣之辅周无异于六臣之辅商故佑命之纯于周无异于昔之纯于商也天眷厚而贤才众多者盖以大臣之徳有以契于天故其道有以顕其君贤臣辅而君徳修着不惟其君之徳有以被于时而其极有以格夫天是则文王之所以受有殷命之故虽文王之徳亦五臣之助也周公此言主于留召公故皆归重于臣之辞召公縦不以商之六臣为念独不以周之五臣为意乎】
　　武王惟兹四人尚迪有禄后暨武王诞将天威咸刘厥敌惟兹四人昭武王惟冒丕单称徳
　　集传虢叔先死故曰四人刘杀也单尽也武王惟此四人庶几迪有天禄其后【王氏樵曰后者前承文王之辞也】暨武王尽杀其敌惟此四人能昭武王遂覆冒天下天下大尽称武王之徳谓其达声教于四海也文王冒西土而已丕单称徳惟武王为然于文王言命于武王言禄者文王但受天命至武王方富有天下也吕氏曰师尚父之事文武烈莫盛焉不与五臣之烈盖一时议论或详或略随意而言主于留召公而非欲为人物评也
　　集说【陈氏栎曰此言以武王之圣犹不可无四臣之助也上言殷先王犹有頼于六臣此二章言周文武犹有頼于五臣四臣召公可不鉴之而遽求去乎留之之意切矣○杜氏伟曰上言资四臣以得天下下言资四臣以化天下迪有禄谓启迪武王之徳使之格天而有天禄也厥敌未尽除则天下犹有梗化者在教化何以得大行邪昭武王与上昭文王一般惟冒虽説武王之徳覆冒天下却要本四臣能使他如此丕单穪徳者沐其覆冒之徳而称颂之也】
　　今在予小子旦若游大川予徃暨汝奭其济小子同未在位诞无我责收罔勗不及耉造徳不降我则鸣鸟不闻矧曰其有能格
　　集传小子旦自谦之称也浮水曰游周公言承文武之业惧不克济若浮大川罔知津涯岂能独济哉予徃与汝召公其共济可也小子成王也成王幼冲虽已即位与未即位同诞大也大无我责上疑有缺文收罔勗不及未详耉造徳不降言召公去则耇老成人之徳不下于民在郊之凤将不复得闻其鸣矣况敢言进此而有感格乎是时周方隆盛鸣凤在郊卷阿鸣于髙冈者乃咏其实【陈氏师凯曰卷阿召公所作曰凤凰鸣矣于彼髙冈】故周公云尔也
　　集说【张子曰耉造徳降则民諴和而凤可致故鸣鸟闻所以为和气之应也○林氏之奇曰功成名遂奉身而去其为一身进退之莭固当眀白然国家安危长短之原实自此而分尤所当念自此而下皆周公言其当留之义也○吕氏祖谦曰自后世观之天下可无召公不可无周公而周公于召公之去反惴惴然惟恐其不留焉斯周公之所以为周公也○李氏瓒曰案淮夷之灭西奄之践东夷之伐肃慎之来俱召公既防已后事若召求去谁与共济也防】
　　附录【孔氏頴达曰我与汝用心辅弼同于成王未在位之时恐其未能嗣先王明徳我当与汝辅之汝大无非责我之防也○余氏芑舒曰收罔勗不及吕云召公若收敛退蔵罔勗勉成王之所不逮亦通案诞无我责之上蔡传疑有缺文防孔疏体会周公语意只是劝勉召公大无责我之防而已收罔勗不及蔡传以为未详若曲通其义则余氏引吕祖谦之説亦可以备一觧也】
　　公曰呜呼君肆其监于兹我受命无疆惟休亦大惟艰告君乃猷裕我不以后人迷
　　集传肆大猷谋也兹指上文所言周公叹息欲召公大监视上文所陈也我文武受命固有无疆之羙矣然迹其积累缔造盖亦艰难之大者不可不相与竭力保守之也告君谋所以寛裕之道勿狭隘求去我不欲后人迷惑而失道也○吕氏曰大臣之位百责所萃震撼击撞欲其镇定辛甘燥湿欲其调齐槃错棼结欲其觧纾黯闇汚浊欲其茹纳自非旷度洪量与夫患失干没者【陈氏师凯曰患失即论语所谓鄙夫干没出前汉张汤传云始为小吏干没服防云射成败也如淳云豫居物以待之得利为干失利为没】未尝无翩然舍去之意况召公亲遭大变破斧缺斨之时【陈氏师凯曰诗云既破我斧又缺我斨言周公东征之时也】屈折调护心劳力瘁又非平时大臣之比顾以成王未亲政不敢乞身耳一旦政柄有归浩然去志固人情之所必至然思文武王业之艰难念成王守成之无助则召公义未可去也今乃汲汲然求去之不暇其廹切己甚矣盍谋所以寛裕之道圗功攸终展布四体为久大规模使君徳开明未可舍去而听后人之迷惑也
　　集说【林氏之竒曰后人指成王也下言前人谓武王则后人之为成王必矣○吕氏祖谦曰周公自言我终不独善而使后人迷惑自言所以不去者以勉召公也○陈氏经曰不以后人迷谓欲使后人嗣前人恭明徳不至于遏佚前人光也○陈氏栎曰不以后人迷如以其君覇以其君顕之以防而明保启迪成王是不以后人迷也去而听其迷惑是以后人迷也】
　　公曰前人敷乃心乃悉命汝作汝民极曰汝明勖偶王在亶乘兹大命惟文王徳丕承无疆之恤
　　集传偶配也【黄氏度曰元首股肱相配而成体也】苏氏曰周公与召公同受武王顾命辅成王故周公言前人敷乃心腹以命汝召公位三公以为民极且曰汝当眀勉辅孺子如耕之有偶也在于相信如车之有驭也并力一心以载天命念文考之旧徳以丕承无疆之忧武王之言如此而可以去乎
　　集说【林氏之竒曰昔武王命二公言汝之明勉以配王在于诚信以乗此天之太命惟念文王之徳以辅其君则可以大承其无穷之忧君臣相与儆戒以保天命也意谓武王之所以命吾二人者如此则我家无穷之忧正吾二人所当任其责其可以舍而去乎乗大命者王氏曰乗者以乗车而喻为彼所载而行是也○金氏履祥曰此述武王顾托之命○作汝民极谓大臣之职为民标凖故当时凡言为大臣者皆曰以为民极○王氏充耘曰天子以身建极于上而谓三公为民极者何盖论道经邦三公之责是亦所以为民极也偶王者上而天子次即三公相与共治天下盖三公所以副贰天子如耦耕相似在亶乗兹大命如亶聪眀之亶言的实如此夫天之大命无人马以乗载之则坠地矣故偶王以乘此大命者公之责也夫谓之三公则位不可谓不尊欲其偶王以乗大命缵文王之徳以承无穷之忧则责任不可谓不重武王命召公如此公乃欲去独不思念前人之言乎】
　　公曰君告汝朕允保奭其汝克敬以予监于殷防大否肆念我天威
　　集传大否大乱也告汝以我之诚呼其官而名之言汝能敬以我所言监视殷之防亡大乱可不大念我天威之可畏乎
　　集说【真氏徳秀曰周公言天威曰肆念我天威葢天在我而不在外此心少有不存则是不念天威矣岂必求之外乎○陈氏栎曰我天威如召诰言我受天命大臣与国同体天命天威皆以我负荷之不敢以不切已视之也○来氏宗道曰殷防大否即天威之在殷也天威在殷由无平格之臣也使不监于殷而去之则天威昔在殷而今将在周矣可不念此而防乎殷防従有殷嗣天灭威来天威従弗永逺念天威来此莭又举天威之可惧者留之也○王氏纲振曰周公监殷防大否留公以共济此周公之允也召公能肆念天威留与周公共济此召公之敬也】
　　予不允惟若兹诰予惟曰襄我二人汝有合哉言曰在时二人天休滋至惟时二人弗戡其汝克敬徳明我俊民在让后人于丕时
　　集传戡胜也戡堪古通用周公言我不信于人而若此告语乎予惟曰王业之成在我与汝而已汝闻我言而有合哉亦曰在是二人但天休滋至惟是我二人将不堪胜汝若以盈满为惧则当能自敬徳益加寅畏眀扬俊民布列庶位以尽大臣之职业以答滋至之天休毋徒惴惴而欲去为也他日在汝推逊后人于大盛之时超然肥遯【陈氏师凯曰肥遯遯卦上九爻辞也程子曰肥者充大寛裕之意遯者飘然逺逝无所繋滞之为善】谁复汝禁今岂汝辞位之时乎
</div>
    <div class="pagination">
<a href="钦定书经传说汇纂_page30.html">上一页</a><span>...</span><a href="钦定书经传说汇纂_page26.html">26</a><a href="钦定书经传说汇纂_page27.html">27</a><a href="钦定书经传说汇纂_page28.html">28</a><a href="钦定书经传说汇纂_page29.html">29</a><a href="钦定书经传说汇纂_page30.html">30</a><span class="current-page">31</span><a href="钦定书经传说汇纂_page32.html">32</a><a href="钦定书经传说汇纂_page33.html">33</a><a href="钦定书经传说汇纂_page34.html">34</a><a href="钦定书经传说汇纂_page35.html">35</a><a href="钦定书经传说汇纂_page36.html">36</a><span>...</span><a href="钦定书经传说汇纂_page32.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
