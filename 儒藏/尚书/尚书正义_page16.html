<!DOCTYPE html>
<html>
<head>
    <meta charset="UTF-8">
    <title>尚书正义 - 第 16 页/共 34 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>尚书正义 - 第 16 页/共 34 页</h1>
    <div class="content">


卷九 盘庚下第十一 

　卷九 盘庚下第十一 　 


　
　　盘庚既迁，奠厥攸居，乃正厥位，定其所居，正郊庙朝社之位。○奠，田荐反。朝，直遥反。绥爰有众，曰：“无戏怠，懋建大命。安於有众，戒无戏怠，勉立大教。今予其敷心腹肾肠，历告尔百姓于朕志。布心腹，言输诚於百官以告志。○肾，时忍反。肠，徐待良反。罔罪尔众，尔无共怒，协比谗言予一人。群臣前有此过，故禁其后。今我不罪汝，汝勿共怒我，合比凶人而妄言。○比，毗志反。谗，仕咸反。 
　　[疏]“盘庚”至“一人”○正义曰：盘庚既迁至殷地，定其国都处所，乃正其郊庙朝社之位。又属民而聚之，安慰於其所有之众，曰：“汝等自今以后，无得游戏怠惰，勉力立行教命。今我其布心腹肾肠，输写诚信，历遍告汝百姓於我心志者。”欲迁之日，民臣共怒盘庚盘庚，恐其怖惧，故开解之。“今我无复罪汝众人。我既不罪汝，汝无得如前共为忿怒，协比谗言毁恶我一人”。恕其前愆，与之更始也。○传“定其”至“之位”○正义曰：训“攸”为所，“定其所居”，总谓都城之内官府万民之居处也。郑玄云：“徙主於民，故先定其里宅所处，次乃正宗庙朝廷之位。”如郑之意，“奠厥攸居”者，止谓定民之居，岂先令民居使足，待其馀剩之处，然后建王宫乎？若留地以拟王宫，即是先定王居，不得为先定民矣。孔惟言“定其所居”，知是官民之居并定之也。《礼》郊在国外，左祖右社，面朝后市，“正厥位”谓正此郊庙朝社之位也。○传“安於”至“大教”○正义曰：郑玄云：“勉立我大命，使心识教令，常行之。”王肃云：“勉立大教，建性命，致之五福。”又案下句尔然共怒予一人，是恐其不从已命，此句宜言我有教命，汝当勉力立之。郑说如孔旨也。○传“布心”至“告志”○正义曰：此论心所欲言，腹内之事耳。以心为五脏之主，腹为六腑之总，肠在腹内，肾在心下，举“肾肠”以配“腹心”，《诗》曰：“公侯腹心。”宣十二年《左传》云：“敢布腹心。”是“腹心”足以表内，“肾肠”配言之也。
　
　　古我先王，将多于前功，言以迁徙多大前人之功美。適于山，用降我凶德，嘉绩于朕邦。徙必依山之险，无城郭之劳。下去凶恶之德，立善功於我国。○降，工巷反。去，羌吕反。今我民用荡析离居，罔有定极。水泉沉溺，故荡析离居，无安定之极，徙以为之极。 
　　[疏]“古我”至“定极”○正义曰：言古者我之先王，将欲多大於前人之功，是故徙都而適于山险之处，用下去我凶恶之德，立善功於我新国。但徙来已久，水泉沉溺，今我在此之民，用播荡分析，离其居宅，无有安定之极，我今徙而使之得其中也。说其迁都之意，亦欲多大前人之功，定民极也。○传“言以”至“功美”○正义曰：“古我先王”，谓迁都者。“前人”谓未迁者。前人久居旧邑，民不能相匡以生，则是居无功矣。盘庚言先王以此迁，徙故多大前人之功美，故我今迁，亦欲多前功矣。○传“徙必”至“我国”○正义曰：先王至此五邦，不能尽知其地，所都皆近山，故总称“適于山”也。《易·坎卦》彖云：“王公设险以守其国。”徙必依山之险，欲使下民无城郭之劳。虽则近山，不可全无城郭，言其防守易耳。徙必近山，则旧处新居皆有山矣。而云“適于山”者，言其徙必依山，不適平地，不谓旧处无山，故徙就山也。水泉咸卤，民居垫隘，时君不为之徙，即是凶恶之德。其徙者是下去凶恶之德，立善功於我新迁之国也。言“下”者，凶德在身，下而坠去之。○传“水泉”至“之极”○正义曰：民居积世，穿掘处多，则水泉盈溢，令人沈深而陷溺。其处不可安居，播荡分析，离其居宅，无安定之极。“极”训中也。《诗》云：“立我烝民，莫匪尔极。”言民赖后稷之功，莫不得其中。今为民失中，故徙以为之中也。
　
　　尔谓朕：‘曷震动万民以迁？’言皆不明己本心。肆上帝将复我高祖之德，乱越我家。以徙故，天将复汤德，治理於我家。○治，直吏反。朕及笃敬，恭承民命，用永地于新邑。言我当与厚敬之臣，奉承民命，用长居新邑。肆予冲人，非废厥谋，吊由灵。冲，童。童人，谦也。吊，至。灵，善也。非废，谓动谋於众，至用其善。○吊音的，或如字。各非敢违卜，用宏兹贲。宏、贲皆大也。君臣用谋，不敢违卜，用大此迁都大业。○贲，扶云反。 
　　[疏]“尔谓”至“兹贲”○正义曰：言我徙以为民立中，汝等不明我心，乃谓我何故震动万民以为此迁。我以此迁之故，上天将复我高祖成汤之德，治理於我家。我当与厚敬之臣，奉承民命，用是长居於此新邑。以此须迁之故，我童蒙之人，非敢废其询谋。谋於众人，众谋不同，至用其善者。言善谋者，皆欲迁都也。又决之於龟卜而得吉，我与汝群臣各非敢违卜，用是必迁，光大此迁都之大业。我徙本意如此耳。○传“以徙”至“我家”○正义曰：民害不徙，违失汤德。以徙之故，天必祐我，将使复奉汤德，令得治理於我家。言由徙故天福之也。○传“冲童”至“其善”○正义曰：“冲”、“童”声相近，皆是幼小之名。自称“童人”，言己幼小无知，故为“谦也”。“吊，至”、“灵，善”皆《释诂》文。《礼》将有大事，必谋於众。谋众乃是常理，故言“非废，谓动谋於众”，言己不自专也。众谋必有异见，故至极用其善者。○传“宏贲”至“大业”○正义曰：“宏、贲皆大也”，《释诂》文。樊光曰：“《周礼》云‘其声大而宏’，《诗》云‘有贲其首’，是宏、贲皆为大之义也。”“各”者非一之辞，故为“君臣用谋，不敢违卜”。《洪范》云：“汝则有大疑，谋及卿士，谋及卜筮。”言“非敢违卜”，是既谋及於众，又决於蓍龟也。“用大此迁都”，“大”谓立嘉绩以大之也。
　
　　“呜呼！邦伯师长，百执事之人，尚皆隐哉！国伯，二伯及州牧也。众长，公卿也。言当庶几相隐括共为善政。○长，丁丈反，注同。予其懋简相尔，念敬我众。简，大。相，助也。勉大助汝，念敬我众民。○相，息亮反。朕不肩好货，敢恭生生。鞠人谋人之保居，叙钦。肩，任也。我不任贪货之人，敢奉用进进於善者。人之穷困能谋安其居者，则我式序而敬之。○好，呼报反。任，而林反。 
　　[疏]“呜呼”至“叙钦”○正义曰：言迁事已讫，故叹而敕之：“呜呼！国之长伯，及众官之长与百执事之人，庶几皆相与隐括共为善政哉！我其勉力大助汝等为善，汝当思念爱敬我之众民。我不任用好货之人，有人果敢奉用进进於善，见穷困之人能谋此穷困之人安居者，我乃次序而敬用之。”○传“国伯”至“善政”○正义曰：“邦伯”，邦国之伯，诸侯师长，故为东西二伯及九州之牧也。郑玄注《礼记》云：“殷之州长曰伯，虞夏及周皆曰牧。”此殷时而言“牧”者，此乃郑之所约，孔意不然，故总称“牧”也。“师”训为众，“众长”，众官之长，故为三公六卿也。其“百执事”，谓大夫以下，诸有职事之官皆是也。此部敕众臣，故二伯已下及执事之人皆戒之也。《释言》云：“庶几，尚也。”反覆相训，故“尚”为庶几。“庶”，幸也。“几”，冀也。“隐”谓隐审也。幸冀相与隐审检括，共为善政，欲其同心共为善也。“隐括”必是旧语，不知本出何书。何休《公羊序》云：“隐括使就绳墨焉。”○传“简大”至“众民”○正义曰：“简，大”，《释诂》文。又云：“相、助，虑也。”俱训为“虑”，是“相”得为助也。盘庚欲使群臣同心为善，欲勉力大佐助之，使皆念敬我众民也。○传“肩任”至“敬之”○正义曰：《释诂》云：“肩，胜也。”舍人曰：“肩，强之胜也。”强能胜重，是堪任之义，故为任也。我今不委任贪货之人。以“恭”为奉。人有向善而心不决志，故美其人能果敢奉用进进於善者，言其人好善不倦也。“鞠”训为穷，“鞠人”谓穷困之人。“谋人之保居”，谓谋此穷人之安居，若见人之穷困，能谋安其居。爱人而乐安存之者，则我式序而敬之。《诗》云：“式序在位。”言其用次序在官位也。郑、王皆以“鞠”为养，言“能谋养人安其居者，我则次序而敬之”，与孔不同。
　
　　今我既羞告尔于朕志，若否，罔有弗钦。已进告汝之后，顺於汝心与否，当以情告我，无敢有不敬。○告，故报反。无总于货宝，生生自庸。无总货宝以求位，当进进皆自用功德。式敷民德，永肩一心。”用布示民，必以德义，长任一心以事君。 
　　[疏]“今我”至“一心”○正义曰：今我既进而告汝於我心志矣，其我所告，顺合於汝心以否，当以情告我，无得有不敬者。汝等无得总於货宝以求官位，当进进自用功德，不当用富也。用此布示於民，必以德义，长任一心以事君，不得怀二意。以迁都既定，故殷勤以戒之。 

　
  



 
　 




卷十 说命上第十二 

　卷十 说命上第十二 　 


　
　　高宗梦得说，盘庚弟小乙子，名武丁，德高可尊，故号高宗。梦得贤相，其名曰说。○说，本又作兑，音悦，注及下篇同。相，息亮反。下同。使百工营求诸野，得诸傅岩，使百官以所梦之形象经求之於野，得之於傅岩之谿。作《说命》三篇。命说为相，使摄政。 
　　[疏]“高宗”至“三篇”○正义曰：殷之贤王有高宗者，梦得贤相，其名曰“说”。群臣之内既无其人，使百官以所梦之形象经营求之於野外，得之于傅氏之岩，遂命以为相。史叙其事，作《说命》三篇。○传“盘庚”至“曰说”○正义曰：《世本》云：“盘庚崩，弟小辛立。崩，弟小乙立。崩，子武丁立。”是武丁为“盘庚弟小乙子”也。《丧服四制》云：“高宗者，武丁。武丁者，殷之贤王也。当此之时，殷衰而复兴，礼废而复起，中而高之，故谓之高宗。”是“德高可尊，故号高宗”也。经云“爰立作相”，王呼之曰“说”，知其“名曰说”。○传“使百”至“之谿”○正义曰：以“工”为官，见其求者众多，故举“百官”言之。使百官以所梦之形象经营求於外野。皇甫谧云“使百工写其形象”，则谓“工”为工巧之人，与孔异也。《释水》云：“水注川曰谿。”李巡曰：“水出於山，入於川曰谿。”然则“谿”是水流之处，“岩”是山崖之名。序称“得诸傅岩”，传云“得之於傅岩之谿”，以“岩”是总名，故序言之耳。○传“命说”至“摄政”○正义曰：经称“爰立作相”，是命为相也。“惟说命总百官”，是“使摄位”也。
　
　　说命始求得而命之。 
　　[疏]“说命”○正义曰：此三篇上篇言梦说，始求得而命之；中篇说既总百官，戒王为政；下篇王欲师说而学，说报王为学之有益，王又厉说以伊尹之功。相对以成章，史分序以为三篇也。
　
　　王宅忧，亮阴三祀。阴，默也。居忧，信默三年不言。○亮，本又作谅，如字，又力章反。 
　　[疏]“王宅忧，亮阴三祀”○正义曰：言王居父忧，信任冢宰，默而不言已三年矣。三年不言，自是常事，史录此句於首者，谓既免丧事，可以言而犹不言，故述此以发端也。○传“阴默”至“不言”○正义曰：“阴”者，幽暗之义，“默”亦暗义，故为默也。《易》称“君子之道，或默或语”，则“默”者，不言之谓也。《无逸》传云“乃有信默，三年不言”，有此“信默”，则“信”谓信任冢宰也。
　
　　既免丧，其惟弗言，除丧，犹不言政。群臣咸谏于王曰：“呜呼！知之曰明哲，明晢实作则。知事则为明智，明智则能制作法则。○哲，本又作喆。天子惟君万邦，百官承式，天下待令，百官仰法。王言惟作命，不言臣下罔攸禀令。”禀，受。令亦命也。 
　　王庸作书以诰曰：“以台正于四方，台恐德弗类，兹故弗言。用臣下怪之，故作诰。类，善也。我正四方，恐德不善，此故不言。○诰，故报反。台音怡。恭默思道，梦帝赉予良弼，其代予言。”梦天与我辅弼良佐，将代我言政教。○赉，力代反，徐音来。乃审厥象，俾以形旁求于天下。审所梦之人，刻其形象，以四方旁求之於民间。○俾，必尔反。说筑傅岩之野，惟肖。傅氏之岩，在虞虢之界，通道所经，有涧水坏道，常使胥靡刑人筑护此道。说贤而隐，代胥靡筑之以供食。肖，似。似所梦之形。○肖音笑。虢，寡白反。坏音怪。供音恭。 
　　[疏]传“傅氏”至“之形”○正义曰：传以“傅”为氏，此岩以“傅”为名，明岩傍有姓傅之民，故云“傅氏之岩”也。《尸子》云：“傅岩在北海之洲。”传言“虞虢之界”，孔必有所案据而言之也。《史记·殷本纪》云：“是时说为胥靡，筑於傅险。”晋灼《汉书音义》云：“胥，相也。靡，随也。古者相随坐轻刑之名。”言於时筑傅险，则以杵筑地，傅说贤人，必身不犯罪，言其说为胥靡，当是时代胥靡也。传云：“通道所经，有涧水坏道，常使胥靡刑人筑护此道。说贤而隐，代胥靡筑之以供食。”或亦有成文也。《殷本纪》又云，武丁得说，“举以为相，遂以傅险姓之，号曰傅说”。郑云：“得诸傅岩，高宗因以傅命说为氏。”案序直言“梦得说”，不言“傅”，或如马郑之言。如高宗始命为傅氏，不知旧何氏也。皇甫谧云：“高宗梦天赐贤人，胥靡之衣蒙之而来，且云：‘我徒也，姓傅名说，天下得我者岂徒也哉！’武丁悟而推之曰：‘傅者，相也。说者，欢悦也。天下当有傅我而说民者哉！’明以梦视百官，百官皆非也。乃使百工写其形象，求诸天下，果见筑者胥靡衣褐带索，执役于虞虢之间、傅岩之野，名说。以其得之傅岩，谓之傅说。”案谧言初梦即云“姓傅名说”，又言“得之傅岩，谓之傅说”，其言自不相副，谧惟见此书傅，会为近世之语，其言非实事也。
　
　　爰立作相，王置诸其左右。於是礼命立以为相，使在左右。命之曰：“朝夕纳诲，以辅台德。言当纳谏诲直辞，以辅我德。○朝，张遥反。若金，用汝作砺。铁须砺以成利器。○砺，力世反。若济巨川，用汝作舟楫。渡大水待舟楫。○楫音接，徐音集。若岁大旱，用汝作霖雨。霖，三日雨。霖以救旱。 
　　[疏]传“霖，三日雨”○正义曰：隐九年《左传》云：“凡雨自三日已往为霖。”
　
　　启乃心，沃朕心。若药弗瞑眩，厥疾弗瘳。开汝心，以沃我心。如服药必瞑眩极，其病乃除。欲其出切言以自警。 
　　[疏]“启乃”至“弗瘳”○正义曰：当开汝心所有，以灌沃我心。欲令以彼所见，教己未知故也。其沃我心，须切至，若服药不使人瞑眩愤乱，则其疾不得瘳愈。言药毒乃得除病，言切乃得去惑也。○传“开汝”至“自警”○正义曰：“瞑眩”者，令人愤闷之意也。《方言》云：“凡饮药而毒东齐海岱间或谓之瞑，或谓之眩。”郭璞云：“瞑眩亦通语也。”然则药之攻病，先使人瞑眩愤乱，病乃得瘳。传言“瞑眩极”者，言闷极药乃行也。《楚语》称卫武公作懿以自警，“懿”即《大雅·抑》诗也。切言出於傅说，据王以为自警也。
　
　　若跣弗视地，厥足用伤。跣必视地，足乃无害。言欲使为已视听。○跣，先典反，徐七显反。为，于伪反。惟暨乃僚，罔不同心，以匡乃辟。与汝并官，皆当倡率，无不同心以匡正汝君。○辟，必亦反。俾率先王，迪我高后，以康兆民。言匡正汝君，使循先王之道，蹈成汤之踪，以安天下。呜呼！钦予时命，其惟有终。”敬我是命，修其职，使有终。 
　　说复于王曰：“惟木从绳则正，后从谏则圣。言木以绳直，君以谏明。后克圣，臣不命其承，君能受谏，则臣不待命，其承意而谏之。畴敢不祗若王之休命？”言王如此，谁敢不敬顺王之美命而谏者乎？ 

　
  



 
　 




卷十 说命中第十三 

　卷十 说命中第十三 　 


　
　　惟说命总百官，在冢宰之任。○总音揔。 
　　[疏]“惟说命总百官”○正义曰：惟此傅说，受王命总百官之职，谓在“冢宰之任”也。说以官高任重，乃进言於王，故史特标此句为发言之端也。
　
　　乃进于王曰：“呜呼！明王奉若天道，建邦设都，天有日月北斗五星二十八宿，皆有尊卑相正之法，言明王奉顺此道，以立国设都。○宿音秀。 
　　[疏]传“天有”至“设都”○正义曰：《晋语》云：“大者天地，其次君臣。”《易·系辞》云：“天垂象，见吉凶，圣人象之。”皆言人君法天以设官，顺天以致治也。天有日月照临昼夜，犹王官之伯率领诸侯也。北斗环绕北极，犹卿士之周卫天子也。五星行於列宿，犹州牧之省察诸侯也。二十八宿布於四方，犹诸侯为天子守土也。天象皆有尊卑相正之法，言明王奉顺天道以立国设都也。“立国”谓立王国及邦国，“设都”谓设帝都及诸侯国都，总言建国立家之事。
　
　　树后王君公，承以大夫师长，言立君臣上下，将陈为治之本，故先举其始。○王，于方反。长，丁丈反。治，直吏反，下同。 
　　[疏]“树后”至“师长”○正义曰：此又总言设官分职之事也。“树”，立也。“后王”谓天子也。“君公”谓诸侯也。“承”者奉上之名。“后王君公”，人主也。“大夫师长”，人臣也。臣当奉行君命，故以“承”言之。《周礼》立官多以“师”为名，“师”者众所法，亦是长之义也。大夫已下，分职不同，每官各有其长，故以“师长”言之。三公则“君公”之内包之，卿则“大夫”之文兼之，“师长”之言亦通有士。将陈为治之本，故先举其始，略言设官，故辞不详备。为治之本，“惟天聪明”已下皆是也。
　
　　不惟逸豫，惟以乱民。不使有位者逸豫民上，言立之主使治民。○豫，羊虑反。惟天聪明，惟圣时宪，惟臣钦若，惟民从乂。宪，法也。言圣王法天以立教，臣敬顺而奉之，民以从上为治。○从，才容反。 
　　[疏]传“宪法”至“为治”○正义曰：“宪，法”，《释诂》文。人之闻见于耳目，天无形体，假人事以言也。“聪”谓无所不闻，“明”谓无所不见。惟圣人于是法天，言法天以立教，于下无不闻见，除其所恶，纳之於善。虽复运有推移，道有升降，其所施为未尝不法天也。“臣敬顺而奉之”，“奉”即上文“承”也，奉承君命而布之於民。“民以从上为治”，不从上命则乱，故“从乂”也。
　
　　惟口起羞，惟甲胄起戎，甲，铠。胄，兜鍪也。言不可轻教令，易用兵。○胄，直又反。铠，苦代反。兜，丁侯反。鍪，莫侯反。易，以豉反。惟衣裳在笥，惟干戈省厥躬。言服不可加非其人，兵不可任非其才。○笥，息嗣反。省，息井反，一本作眚。 
　　[疏]“惟口”至“厥躬”○正义曰：言王者法天施化，其举止不可不慎。惟口出令不善，以起羞辱；惟甲胄伐非其罪，以起戎兵；言不可轻教令，易用兵也。惟衣裳在箧笥，不可加非其人，观其能足称职，然后赐之。惟干戈在府库，不可任非其才，省其身堪将帅，然后授之。上二句事相类，下二句文不同者，衣裳言在箧笥，干戈不言所在，干戈云“省厥躬”，衣裳不言视其人，令其互相足也。○传“甲铠”至“用兵”○正义曰：经传之文无“铠”与“兜鍪”，盖秦汉已来始有此名，传以今晓古也。古之甲胄皆用犀兕，未有用铁者，而“鍪”、“铠”之字皆从金，盖后世始用铁耳。口之出言为教令，甲胄兴师乃用之，言不可轻教令，易用兵也。“易”亦轻也。安危在出令，令之不善，则人违背之，是“起羞”也。静乱在用兵，伐之无罪，则人叛违之，是“起戎”也。○传“言服”至“其才”○正义曰：“非其人”、“非其才”，义同而互文也。《周礼·大宗伯》：“以九仪之命正邦国之位，一命受职，再命受服，三命受位，四命受器，五命赐则，六命赐官，七命赐国，八命作牧，九命作伯。”郑云：“一命始见，命为正吏。受职，治职事也。列国之士一命，王之下士亦一命。再命受服，受玄冕之服。列国之大夫再命，王之中士亦再命。”然则“再命”已上始受衣服，未赐之时在官之箧笥也。甲胄干戈俱是军器，上言不可轻用兵，此言不可妄委人，虽文重而意异也。
　
　　王惟戒兹，允兹克明，乃罔不休。言王戒慎此四“惟”之事，信能明，政乃无不美。惟治乱在庶官。言所官得人则治，失人则乱。官不及私昵，惟其能。不加私昵，惟能是官。○昵，女乙反。爵罔及恶德，惟其贤。言非贤不爵。 
　　[疏]“官不”至“其贤”○正义曰：《王制》云：“论定然后官之，任官然后爵之。”郑云：“官之，使之试守也。爵之，命之也。”然则治其事谓之“官”，受其位谓之“爵”，“官”、“爵”一也，所从言之异耳。“贤”谓德行，“能”谓才用；治事必用能，故“官”云“惟其能”；受位宜得贤，故“爵”云“惟其贤”。《诗序》云：“任贤使能。”《周礼·乡大夫》：“三年则大比，考其德行道艺，而与贤者能者。”郑云：“贤者，有德行者。能者，有道艺者。”是“贤”、“能”为异耳。“私昵”谓知其不可而用之，“恶德”谓不知其非而任之，戒王使审求人，绝私好也。
　
　　虑善以动，动惟厥时。非善非时不可动。有其善，丧厥善。矜其能，丧厥功。虽天子亦必让以得之。○丧，息浪反。 
　　[疏]“有其”至“厥功”○正义曰：人生尚谦让而憎自取，自有其善，则人不以为善，故实善而丧其善。自夸其能，则人不以为能，故实能而丧其能。由其自取，故人不与之。“有其善”则伐善也。舜美禹云：“汝惟不矜，天下莫与汝争能。汝惟不伐，天下莫与汝争功。”是言推而不有，故名反归之也。
</div>
    <div class="pagination">
<a href="尚书正义_page15.html">上一页</a><span>...</span><a href="尚书正义_page11.html">11</a><a href="尚书正义_page12.html">12</a><a href="尚书正义_page13.html">13</a><a href="尚书正义_page14.html">14</a><a href="尚书正义_page15.html">15</a><span class="current-page">16</span><a href="尚书正义_page17.html">17</a><a href="尚书正义_page18.html">18</a><a href="尚书正义_page19.html">19</a><a href="尚书正义_page20.html">20</a><a href="尚书正义_page21.html">21</a><span>...</span><a href="尚书正义_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
