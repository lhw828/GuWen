<!DOCTYPE html>
<html>
<head>
    <meta charset="UTF-8">
    <title>尚书要义 - 第 4 页/共 17 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>尚书要义 - 第 4 页/共 17 页</h1>
    <div class="content">　　帝曰咨四岳有能典朕三礼佥曰伯夷三礼天地人之礼伯夷臣名姜氏正义曰此时秩宗即周礼之宗伯也其职云掌天神人地祗之礼虽三者并为吉礼要言三礼者是天地人之事言三足以包五故举三以言之郑语云姜伯夷之后也伯夷能礼于神以佐尧是伯夷为姜姓也
　　【五七】秩宗主郊庙之官
　　帝曰俞咨伯汝作秩宗秩序宗尊也主郊庙之官正义曰掌序鬼神尊卑故以秩宗为名郊谓祭天南郊祭地北郊庙谓祭先祖即周礼所谓天神人鬼地祗之礼是也
　　【五八】防教胄子谓元子以下
　　帝曰防命汝典乐教胄子胄长也谓元子以下至卿大夫子弟以歌诗蹈之舞之教长国子中和祗庸孝友
　　【五九】刚失入虐简失入傲
　　刚而无虐简而无傲刚失入虐简失入傲教之以防其失
　　【六十】依声律以和乐
　　声依永律和声注声谓五声宫商角徴羽律谓六律六吕十二月之音气言当依声律以和乐
　　【六一】帝命防教胄子之节
　　帝因伯夷所让随才而任用之帝呼防曰我今命汝典掌乐事当以诗乐教训世适长子使此长子正直而温和寛而庄栗刚毅而不苛虐简易而不傲慢教之诗乐所以然者诗言人之志意歌咏其义以长其言乐声依此长歌为节律吕和此长歌为声八音皆能和谐无令相夺道理如此则神人以此和矣防答舜曰呜呼我击其石磬拊其石磬诸音莫不和谐百兽相率而舞乐之所感如此是人神既已和矣
　　【六二】胄子惟长子传兼言子弟又略元士
　　説文云胄也释诂云继也继父世者惟长子耳故以胄为长也谓元子已下至卿大夫子弟者王制云乐正崇四术立四教王太子王子羣后之太子卿大夫元士之适子皆造焉是下至卿大夫也不言元士毕故略之彼郑注云王子王之庶子也此传兼言弟者盖指太子之弟耳或孔意公卿大夫之弟亦教之国子以适为主故言胄子
　　【六三】律以出音以候气
　　太师掌六律六吕以合隂阳之声阳声黄钟太蔟姑洗蕤宾夷则无射隂声大吕应钟南吕林钟仲吕夹钟是六律六吕之名也汉书律厯志云律有十二阳六为律隂六为吕是隂律名同亦名吕也郑云律述气也同助隂宣气与之同也又云吕旅也言旅助阳宣气也圣人之作律也既以出音又以候气布十二律于十二月之位气至则律应是六律六吕十二月之音气也声依永者谓五声依附长言而为之其声未和乃用此律吕调和其五声使应于节奏也
　　【六四】八音惟石最清清者和则余皆从
　　乐器惟磬以石为之故云石磬也八音之音石磬最清故知磬是音之声清者磬必击以鸣之故云拊亦击重其文者击有大小击是大击拊是小击音声浊者粗清者精精则难和举清者和则其余皆从矣商颂云依我磬声是言磬声清诸音来依之百兽率舞即大司乐云以作动物益稷云鸟兽跄跄是也人神易感鸟兽难感百兽相率而舞则神人和可知也防言此者以帝戒之云神人以和欲使勉力感神人也乃答帝云百兽率舞则神人以和言帝徳及鸟兽也
　　【六五】堲谗殄谓疾谗説絶君子之行
　　帝曰龙朕堲谗説殄行震惊朕师注堲疾殄絶震动也言我疾谗説絶君子之行而动惊我众欲遏絶之
　　【六六】纳言喉舌之官必以信
　　命汝作纳言夙夜出纳朕命惟允注纳言喉舌之官听下言纳于上受上言宣于下必以信
　　【六七】纳言而云出纳朕命互相见
　　此官主聴下言纳于上故以纳言为名亦主受上言宣于下故言出朕命纳言不纳于下朕命有出无入官名纳言云出纳朕命互相见也必以信者不妄下言不妄宣帝命
　　【六八】孔谓岳牧六官为二十二人稷契七人不与
　　帝曰咨汝二十有二人禹垂益伯夷防龙六人新命有职四岳十二牧凡二十二人特勑命之正义曰以此文总结上事据上文询于四岳咨十有二牧及新命六官等适满二十二人谓此也其稷契臯陶殳斨伯与朱虎熊罴七人仍旧故不须勑命之岳牧亦应是旧而勑命之者岳牧外内之官常所咨询故亦勑之郑以为二十二人数殳斨伯与朱虎熊罴不数四岳彼四人者直被让而已不言居官何故勑使敬之也岳牧俱是帝所咨询何以勑牧不勑岳也必非经防
　　【六九】分北三苗言君臣善否不令相从
　　庶绩咸熈分北三苗注考绩法明众功皆广三苗幽闇君臣善否分北流之不令相从善恶明正义曰前流四凶时三苗之君窜之西裔更绍其嗣不灭其国舜即政之后三苗复不从化是闇当黜之其君臣有善有恶舜复分北流其三苗北背也善留恶去使分背也郑以为流四凶者卿为伯子大夫为男降其位耳犹为国君故以三苗为西裔诸侯犹为恶乃复分北流之谓分北西裔之三苗也孔传窜三苗为诛也其身无复官爵必非黜陟之限其所分止非彼窜者王肃云三苗之民有赦宥者复不从化不令相从分北流之王肃意彼赦宥者复继为国君至不复从化故分北流之禹继鲧为崇伯三苗未必絶后传意或如肃言
　　【七十】三十在位歴试受终居摄皆在臣位
　　舜生三十徴庸言其始见试用三十在位歴试二年摄位二十八年正义曰上云乃言厎可绩三载则歴试当三年云二年者其一即是徴用之年已在上句三十之数故惟有二年耳受终居摄尚在臣位故歴试并为三十在位谓在臣位
　　【七一】舜夀百十二嵗马迁史记异
　　五十载陟方乃死方道也舜即位五十年升道南方巡守死于苍梧之野而葬焉三十徴庸三十在位服丧三年其一在三十之数为天子五十年凡夀百一十二嵗正义曰檀弓云舜死苍梧之野是舜死苍梧之野因而葬焉孔以月正元日在三载遏密之下又孟子云舜服尧三年丧毕避尧之子故服丧三年三年之丧二十五月而毕其一年即位三十在位之数惟有二年是舜年六十二为天子五十年是舜凡夀百一十二嵗也大禹谟云帝曰朕宅帝位三十有三载乃求禅禹孟子云舜荐禹于天十七年是在位五十年其文明矣郑读此经云舜生三十谓生三十年也登庸二十谓歴试二十年在位五十载陟方乃死谓摄位至死为五十年舜年一百嵗也史记云舜年三十尧举用之年五十摄行天子事年五十八尧崩年六十一而践天子位三十九年崩皆谬耳
　　【七二】帝下土方言舜理四方诸侯
　　帝下土方设居方言舜理四方诸侯各设其官居其方别生分生姓也别其姓族分其使相从
　　【七三】汨作九共槀饫凡十一篇皆亡
　　作汨作汨治作兴也言其治民之功兴故为汩作之篇亡九共九篇槀饫槀劳饫赐也凡十一篇皆亡
　　【七四】槀为劳饫为赐引左传为证
　　汨之为治无正训也作是起义故为兴也言其治民之功兴以意言之耳左传言犒师者以师枯槁用酒食劳之是槀得为劳也襄二十六年左传云将赏为加膳加膳则饫赐是饫得为赐也亦不知劳赐之何所谓也





　　尚书要义巻二
　　钦定四库全书
　　尚书要义巻三
　　宋　魏了翁　撰
　　大禹谟
　　【一】禹加大字并尧禹皆为虞书此舜史所录
　　史加大其功使异于臯陶于此独加大字与臯陶并言故也谟谋释诂文此三篇皆是舜史所录上取尧事下录禹功善于尧之知已又美所禅得人故包括上下以为虞书计此三篇禹谟最在后以禹功大故进之于先孟子称舜荐禹于天十有七年则禹摄一十七年舜陟方乃死不知禹征有苗在摄几年史述禹之行事不必以摄位之年即征苗民也
　　【二】洪范五行以生为次此以相克便文
　　言养民之本在先修六府也府者藏财之处六者货财所聚故称六府襄二十七年左传云天生五财民并用之即是水火金木土民用此自资也彼惟五财此兼以谷为六府者谷之于民尤急谷是土之所生故于土下言之也此言五行与洪范之次不同者洪范以生数为次此以相克为次便文耳六府是民之急先有六府乃可施教故先言六府后言三事也
　　【三】九功之徳可歌犹汉魏后乐府
　　文七年左传云晋郤缺言于赵宣子引此一经乃言九功之徳皆可歌也谓之九歌若吾子之徳莫可歌也其谁来之盍使睦者歌吾子乎言九功之徳皆可歌者若水能灌溉火能烹餁金能断割木能兴作土能生殖谷能养育古之歌咏各述其功犹如汉魏已来乐府之歌事歌其功用是旧有成辞人君修治六府以自劝勉使民歌咏之三事亦然
　　【四】水土治曰平五行叙曰成地平故天成
　　天之不成由地之不平故先言地平本之于地以及天也禹平水土故水土治曰平五行之神佐天治物系之于天故五行叙曰成洪范云鲧陻洪水汩陈其五行彛伦攸斁禹治洪水彛伦攸叙是禹命五行叙也
　　【五】舜将禅禹禹辞举臯陶
　　此舜言将禅禹帝呼禹曰来汝禹我居帝位已三十有三载在耄期之间厌倦于勤劳汝惟在官不懈怠可代我居帝位总领我众禹让之曰我徳实无所能民必不依就我也言已不堪总众也臯陶行布于徳徳乃下洽于民众皆归服之可令臯陶摄也我所言者帝当念之哉凡念爱此人在此功劳知有功乃用之释废此人在此罪衅知有罪乃废之言进人退人不可诬也名目言谈此事必在此事之义而名言之若信实出见此心必在此心之义而出见之言已名言其事出见其心以举臯陶皆在此义不有虚妄帝当念录其功以禅之言臯陶堪摄位也
　　【六】计舜年九十五年在耄期之间
　　八十九十曰耄百年曰期頥曲礼文也如舜典之计舜年六十三即政至今九十五矣年在耄期之间故并言之
　　【七】释宥过刑故轻罪重功之等
　　罚弗及嗣赏延于世嗣亦世俱谓子延及也父子罪不相及而及其赏道徳之政宥过无大刑故无小过误所犯虽大必宥不忌故犯虽小必刑罪疑惟轻功疑惟重刑疑附轻赏疑从重忠厚之至与其杀不辜寕失不经好生之徳洽于民心兹用不犯于有司辜罪经常司主也臯陶因帝勉已遂称帝之徳所以明民不犯上也寕失不常之罪不枉不辜之善仁爱之道
　　【八】使从心所欲以治惟乃之休
　　帝曰俾予从欲以治四方风动惟乃之休使我从心所欲而政以治民动顺上命若草应风是汝能明刑之美【九】枚卜谓人人申卜之先断志后命
　　禹曰枚卜功臣惟吉之从枚谓歴卜之而从其吉此禹让之志帝曰禹官占惟先蔽志昆命于元帝王立卜占之官故曰官占蔽断昆后也官占之法先断人志意命于元言志定然后卜朕志先定询谋佥同神其依筮协从卜不习吉习因也言已谋之于心谋及卜筮四者合从卜不因吉无所枚卜正义曰周礼有衔枚氏所衔之物状如箸今人数物云一枚两枚则枚是筹之名也枚卜谓人人以次歴申卜之似若枚数然
　　【十】洪范亦是先谋人后谋卜筮
　　洪范云汝则有大疑谋及乃心谋及卿士谋及庶人是先断人志乃云谋及卜筮是后命元元谓大
　　【十一】卜法不得因吉习与袭同
　　丧记云卜筮不相袭郑云袭因也然则习与袭同重衣谓之袭习是后因前故为因也朕志先定言已谋之于心筮协从是谋及卜筮经言询谋佥同谋及卿士庶人谋皆同心鬼神其依即是筮之事卜筮通神之意故言神其依筮协从谓卜得吉是依从也志先定也谋佥同也鬼神依也依从也四者合从然后命汝卜法不得因吉无所复枚卜也如帝此言既谋既卜方始命禹仍请枚卜者帝与朝臣私谋私卜将欲命禹禹不预谋故不在更请卜也
　　【十二】此舜三十四年命禹若帝摄位故事
　　正月朔旦受命于神宗受舜终事之命神宗文祖之宗庙言神尊之率百官若帝之初顺舜初摄帝位故事奉行之正义曰舜即政三十三年命禹代已禹辞不获免乃以明年正月朔旦受终事之命于舜神灵之宗庙总率百官顺帝之初摄事言与舜受禅之初其事悉皆同也此年舜即政三十四年九十六也
　　【十三】神宗犹文祖葢黄帝颛顼之等
　　文祖言祖有文徳神宗言神而尊之名异而实同神宗当舜之始祖案帝系云黄帝生昌意昌意生颛顼颛顼生穷蝉穷蝉生敬康敬康生勾芒勾芒生蟜牛蟜牛生瞽瞍瞽瞍生舜即是舜有七庙黄帝为始祖其颛顼与穷蝉为二祧敬康勾芒蟜牛瞽瞍为亲庙文祖为黄帝颛顼之等也
　　【十四】禹虽摄位犹以帝命征苗
　　史言禹虽摄位帝尊如故时有苗国不顺帝曰咨嗟汝禹惟时有苗之国不循帝道汝往征之禹得帝命乃防羣臣诸侯告誓于众
　　【十五】苗既窜又分北今又徂征
　　吕刑称苖民作五虐之刑皇帝遏絶苗民无世在下谓尧初诛三苗舜典云窜三苗于三危谓舜居摄之时投窜之也舜典又云庶绩咸熈分北三苗谓舜即位之后往徙三苗也今复不率命命禹徂征是三苗之民数干王诛之事禹率众征之犹尚逆命即三苗是诸侯之君而谓之民者以其顽愚号之为民吕刑云苗民弗用灵是谓为民也吕刑称尧诛三苗云无世在下而得有苗国歴代常存者无世在下诸诛叛者絶后世耳葢不灭其国又立其近亲绍其先祖鲧既殛死于羽山禹乃代为崇伯三苗亦窜其身而存其国故舜时有被宥者复不从化更分北流之下传云三苗之国左洞庭右彭蠡其国在南方盖分北之时使为南国君今后不率帝道率循徂往皆释诂文不循帝道言其乱逆以其乱逆故命禹讨之案舜典皆言舜受终之后万事皆舜主之舜自巡守不禀尧命此言若帝之初其事亦应同矣而此言命禹征苖舜复陟方乃死与舜受尧禅事不同者以题曰虞书即舜史所录明其详于舜事略于尧禹也【十六】帝有誓王有盟伯前有质与谷梁异
　　军旅曰誓曲礼文也隠八年谷梁曰诰誓不及五帝盟诅不及三王交质不及二伯二伯谓齐桓公晋文公也不及者言于时未有也据此文五帝之世有誓周礼立司盟之官三王之世有盟也左传云平王与郑交质二伯之前有质也谷梁传汉初始作不见经文妄言之耳
　　【十七】如孟子説瞽瞍暂顺终不可改
　　防防与斋栗共文故为悚惧之貌自负其罪引恶归己事同耳言能以至诚感顽父者言感使当时暂以顺耳不能使毎事信顺变为善人故孟子説舜既被尧徴用尧妻之以二女瞽瞍犹与象欲谋杀舜而分其财物是下愚之性终不可改但舜善养之使不至于奸恶而已
　　【十八】禹拜益言即还言进退由将
　　禹以益言为当拜受而已即还还不请者春秋襄十九年晋士勾帅师侵齐闻齐侯卒乃还公羊传曰大夫以君命出进退在大夫是言进退由将不须请也或亦当时请帝乃还文不具耳兵入曰振旅
　　【十九】干羽即武舞传言舞文以不用于敌
　　释言云干扞也孙炎曰干楯自蔽扞也以楯为人扞通以干为楯名故干为楯释言又云纛翳也郭璞云舞者持以自蔽翳也故明堂位云朱干玉戚以舞大武戚斧也是武舞执斧执楯诗云左手执籥右手秉翟是文舞执籥故干羽皆舞者所执修阐文教不复征伐故舞文徳之舞于賔主阶间言帝抑武事也经云舞干羽即亦舞武也惟言舞文者以据器言之则有武有文俱用以为舞而不用于敌故教为文也
　　【二十】吴起言禹灭三苗辩士不必依实
　　史记吴起对魏武侯云昔三苗氏左洞庭右彭蠡徳义不修而禹灭之此言来服则是不灭吴起言灭者以武侯恃险言灭以惧之辩士之説不必皆依实也知在荒服之例者以其地验之为然禹贡五服甸侯绥要荒荒最在外王畿面五百里其外四服又毎服五百里是去京师为二千五百里






　　尚书要义卷三
　　钦定四库全书
　　尚书要义卷四
　　宋　魏了翁　撰
　　臯陶谟
　　众庶明其教勉励翼戴孔与王郑不同
　　自身以外九族为近故慎修其身又厚次序九族犹尧之为政先以亲九族也人君既能如此则众庶皆明其教而各自勉励翼戴上命昭九年左传説晋叔向言翼戴天子故以为翼戴上命言如鸟之羽翼而奉戴之王者率己以化物亲亲以及逺故从近可推而至于逺者在修己身亲九族之道王肃云以众贤明为砥砺为羽翼郑云厉作也以众贤明作辅翼之臣与孔不同
　　【二】知人安民惟言三凶禹爲鲧
　　上句既言驩兠有苗则此巧言令色共工之行也故以尧典共工之事解之巧言静言庸违也令色恭滔天也孔壬之文在三人之下总上三人皆甚佞也苗言其名巧言令色言其行令其文首尾互相见故通言之禹言有苗驩兠之徒甚佞如此尧畏其乱政故迁改之不言共工故云之徒以包之迁与忧畏亦互相承言畏之而忧乃迁之也四凶惟言三者马融云禹为父故不言鲧也
</div>
    <div class="pagination">
<a href="尚书要义_page3.html">上一页</a><a href="尚书要义.html">1</a><a href="尚书要义_page2.html">2</a><a href="尚书要义_page3.html">3</a><span class="current-page">4</span><a href="尚书要义_page5.html">5</a><a href="尚书要义_page6.html">6</a><a href="尚书要义_page7.html">7</a><a href="尚书要义_page8.html">8</a><a href="尚书要义_page9.html">9</a><span>...</span><a href="尚书要义_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
