<!DOCTYPE html>
<html>
<head>
    <meta charset="UTF-8">
    <title>陈氏尚书详解 - 第 1 页/共 19 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>陈氏尚书详解 - 第 1 页/共 19 页</h1>
    <div class="content">　　御题陈经尚书详解六韵
　　帝王行事具心中【櫽括经题语】挈要一言迥鲜同数【上声】彼専通难偻指得兹详解足治【平声】躬卷成五十能探奥书秘半千未防【经南宋淳熙间进士逮今五百余年矣】大典阙诚惜漏休阳复购可称功【休阳汪森于康熙乙夘年泛舟濮川见人鬻旧籍于市尽数购归中有抄白本乃尚书详解也繙检合五十卷遂録而蔵之详见汪森跋语】新兴教化为根本【龙溪县志经为新兴令改徳清専以教化为首务】古壁精微与扩充诗义云烟谁过眼【森跋云经著述更有毛诗讲义是森所蔵亦无此种或竟散佚无存或复有辑之者皆未可知也】珍兹片羽愿研穷







　　钦定四库全书　　　　　经部二
　　尚书详解　　　　　　　书
　　提要
　　【臣】等谨案尚书详解五十卷宋陈经撰经字显之一云字正甫安福人庆元中进士官至奉议郎泉州泊干所着有诗讲义存斋语録诸书已佚不是编载于宋史艺文志者五十卷今抄帙尚存检勘卷目并同无所阙失盖亦流传仅完之本也经生于宁宗之世正蔡氏传初出之时而此书多取古疏间参以新意与蔡传颇有同异中间每采后世之事以证古经虽本程氏説易之例然如解説筑傅岩条引伊川访董五经事似为非体又论舜放四凶云欲安其居止俾无所忧愁则于圣人惩恶之义亦有未协前有自序云今日语诸友以读此书之法当以古人之心求古人之书吾心与是书相契而无间然后知典谟训诰誓命皆吾胸中之所有亦吾日用之所能行云云尤近于陆九渊六经注我之説殆傅金谿之学派者然其句梳字比议论正大疏证详明徃徃得先儒所未之防可与林之竒夏僎诸家相为羽翼于经义固殊有补焉乾隆四年五年十二月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】陆　费墀







　　尚书详解
　　帝王之书帝王之行事也帝王之行事帝王之心也帝王以是心见诸行事而载之典谟训诰誓命夫人能皆知之至于皓首穷年研精极思卒不能得其要领者徃徃得里遗表见其异不见其同则典谟训诰誓命之所载者是直典谟训诰而已于已奚有哉昔者尝观授受之秘危微精一片辞只语足以该之至易晓也乃若立纲陈纪绥民靖国死生患难之变下而至于军旅行阵器械弓矢之微纎悉备具何如是之不惮烦也耶与贤与子各因其时天尊地卑贵贱位矣革命之际汤武行之当时不疑后世称圣于变之民不烦告戒九官分职初无费辞多士多方乃谆复而不已君陈毕命亦防数百言安在其为同条共贯也苗民之顽若非干羽之所能格太甲不明若非三篇书之所能变移天雨反风亦岂啓金縢者之所能感动哉然此举彼应捷若影响泛观帝王之行事防于散漫无所统纪者然旁通曲畅无不各得其宜各止其所此岂无自而然哉道行于天地之间散在万物萃于人心广大悉备悠久无疆卓然常存而未始斯须亡也精粗一理古今一时物我一机天人一致得其所谓一则应变酧酢开物成务亦无徃而非一之所寓也故凡用心之狭隘者欲以观此书而此书卒非狭隘也用心于寂灭者欲以观此书而此书卒非寂灭也是虽诸儒之训释尽天下能言之士葢有彰之愈晦而即之愈逺矣今日语诸友以读此书之法当以古人之心求古人之书吾心与是书相契而无间然后知典谟训诰誓命皆吾胷中之所有亦吾日用之所能行则二帝三王羣圣人之道虽千百载之逺犹旦暮遇之也诸友其无忽陈经序




　　钦定四库全书
　　尚书详解卷一
　　宋　陈经　撰
　　尧典【虞书】
　　夫子讃易自伏羲而下定书自唐虞而下莫不各有其意然则伏羲神农黄帝之书谓之三坟少昊颛帝髙辛唐虞之书谓之五典则二帝而上葢有书矣夫子断自唐虞者葢二帝而上随时有作顺乎风气之宜不先天以开人各因时而立政其事则朴畧而未备暨乎尧舜继作人道始备可以为百王之冠后世之所取法故书首二典观论语尧曰篇称尧曰咨尔舜而下是皆夫子斟酌帝王之道可以通行于天下后世者也知尧曰篇之所载则知夫子所以定书之本防矣孔氏曰五典言常道也尧舜之事自后世观之企慕而不可及殊不知此特圣人之所常行初非骇俗絶世甚髙难行者也孟子曰人皆可以为尧舜又曰规矩方圆之至也圣人人伦之至也欲为君尽君道欲为臣尽臣道二者皆法尧舜而已矣尧舜于其常行之外岂复有所増益哉
　　昔在帝尧聪明文思光宅天下将逊于位让于虞舜作尧典
　　此夫子之所作也书序序所以作书之意故引之各冠其篇首聪明文思形容尧之徳不可作四事论言乎尧之中虚无物以窒之谓之聪言乎尧之心外物不足以蔽之谓之明尧之聪明如此不独得之于中其文又见于其外所谓美在其中畅于四肢发于四体睟然见面盎背谓之文有是文而智虑之未深泛应之不能皆当容或有之必如夫子之仕止久速无可无不可然后可以言尧之有是思以一言形容之有未尽故又曰明又曰文又曰思所以形容其一徳而非四也犹齐圣广渊温良恭俭让是也容有此徳自然有此光光者是徳之不可掩也天下虽大不逃乎尧光辉之中愚不肖有是心昏而蔽之尚不足以安其身何以安人贤者有是心不昏不蔽犹未至于广大足以安身或足以安人未足以安天下圣人有此心不失其全天地万物尽在吾徳之中圣人不扰不作则天下固已安矣或曰尧有尧之性万物有万物之性尧有何与于天下曰性一也人各得之如日月之明散在万物万物各得其明此明而不偏其为明无二也故尧全是性天下无不应者其机同也天下各具此性无以感之则亦雕丧迷乱如行徳而仁寿如行暴而鄙夭是也将逊于位让于虞舜圣人胸中所过者化有天下而已不与焉天与贤则与贤尧岂以位为乐哉尧岂以天下而私诸其子哉吾观尧自十六以唐侯升为天子在位七十载其国家有大政事非一端而足而作史者特以一篇尽其平生之所为而夫子序书又以四句而该尽一篇之义呜呼辞约而义尽也如此哉
　　曰若稽古帝尧曰放勲钦明文思安安恭克让光被四表格于上下
　　上曰字是史臣之辞下曰字是言尧之事若顺也稽考也顺考古道而行者帝尧也自尧以前皆谓之古尧之稽古岂拘拘于陈迹事事而求合之哉顺其理之所当然不出于一人之私意者皆古也勲功也放犹依也天下有是事则有是功尧非作意为之如邀功喜功者之为特依其理之所自然而已钦明文思即聪明文思也去聪而言钦葢明足以兼聪聪明非钦无以立徳君子敬以直内荒怠之心乗之虽有聪明圣智不可得而固矣安安安之至也如存存之谓有毫发为心焉则不得其安有毫发不为心焉则不得其安尧之性本然而未尝动焉故谓之安安恭者不侮之称让者不争之称孟子以尧舜之道在于徐行后长即此可见恭克让者恭让之至以尧舜之大孟子称之只在徐行后长之间作书者称其恭克让以此见谦冲退托降心逊志诚入徳之门禹不矜不伐此心也太王王季之抑畏此心也夫子之则吾岂敢此心也学者诚能于心平气定之时无矜已以胜人无忿争以陵人优防和缓慈祥恺悌只此时心岂非尧舜者乎史官称尧之徳既曰放勲钦明文思安安又曰恭又曰克让诚以尧徳之大一辞不足以尽之故极其形容而后已唯尧有如此之徳则东西南北上际于天下极于地无非此徳之所寓谓之光被四表格于上下岂不信然尧非有心于被四表而不能不被也非有心于格上下而不能不格也吾被之体举天下万物莫能外自当如此合内外一表里作书者其善称尧之徳也哉
　　克明俊徳以亲九族九族既睦平章百姓百姓昭明协和万黎民于变时雍
　　自明俊徳而下为治之序而大学所言是也大学之道身修而家齐家齐而国治国治而天下平此不言修身而言明俊徳者葢能识俊徳之人此身之所以修也必先自知而后知人未有知人而不自知者也俊徳之人为难知也而尧能知之则自身而家亲九族而九族睦矣自家而国平章百姓而百姓昭明矣自国而天下协和万邦而黎民于变时雍矣百姓百官也随才而授之以职所以平之因其功而授之以禄所以章之百姓乐于着见其才则昭明也万本自有和吾从而协和之则万可使为一万人可使为一人翕然从上无有异志则于变时雍也圣人功用之速一亲九族九族随而辑睦一平章百姓百姓随而昭明一协和万邦而黎民于变时雍绥之斯来动之斯和叩之而鸣触之而应捷于影响岂可不知其所自来哉克明俊徳者其所本也中庸论为天下国家有九经先尊贤而后观亲论语载事父母事君亦必先之以贤贤易色葢知贤之可尊则能致治能致治则无施而不可矣
　　乃命羲和钦若昊天厯象日月星辰敬授人时
　　此尧命之官也圣人之治先化而后政先道揆而后法守故以命羲和继于黎民于变时雍之后羲和即重黎世掌天地四时如下文之分命申命是也钦敬也若顺也日有甲乙月有大小星有二十八宿辰有十二次日月之徃来星辰之度不能无赢缩必作厯以歩其数象以占其象厯如置闰象如璿玑玉衡天时既定人事自正故曰敬授人时如析因夷隩是也虽然占歩之法在于羲和而所以行占歩之法不在羲和而在帝尧之敬心也羲和之职特有司事尔非有帝尧终始一敬心则占歩之法徒为虚文惟其敬心与天无间钦若于未有厯象之前而敬授于已有厯象之后精神运于象数之所不及诚意孚于告令之所不尽则尧之先天而天弗违后天而奉天时者皆此一敬也
　　分命羲仲宅嵎夷曰谷寅賔出日平秩东作日中星鸟以殷仲春厥民析鸟兽孳尾申命羲叔宅南郊平秩南讹敬致日永星火以正仲夏厥民因鸟兽希革分命和仲宅西曰昧谷寅饯纳日平秩西成宵中星虚以殷仲秋厥民夷鸟兽毛毨申命和叔宅朔方曰幽都平在朔易日短星昴以正仲冬厥民隩鸟兽氄毛
　　人与天地万物同此一气天地未定位一气混然及此气既分轻清者上浮重浊者下凝浮者为天凝者为地天地之气交感而生万物而人最灵皆此一气也星辰得之而有次舍度日月得之而有四时长短人得之而有析因夷隩物得之而有作讹成易鸟兽得之而有胎卵生化自有天地以来至于今日不曽少息亦不曽少差易曰观其所恒而天地万物之情可见惟知道为能黙识大要则以人为主葢人者天地之心万物之灵五行之秀是故三才之气相为感通人道乱人事乖则其乖戾之气亦足以感触天地三才之气交乱而灾害日至阳愆隂伏凶荒荐臻民益困穷故圣人正天时所以治人事即人事所以相天时二者常相因此尧之所以命羲和一篇尤详既总命之又分命申命之其意不出乎厯象日月星辰敬授人时二句而已羲和所掌虽曰天地四时以尧典考之实主乎农事如寅饯寅賔东作西成析因夷隩等皆农事也四民之中惟农为重七月陈王业之诗所以言一之日二之日七月流火春日载阳皆所以为民事之候与此意同上古事简一官而兼职者众据孔氏传下文四岳以为羲和四子是羲和四人者上治天时下治农事外掌方岳葢四时位在四方平秩四时之人因掌方岳之事先儒以尧于卿官之外别命羲和掌天地按左传称少皥氏以鸟名官五鸠氏即周之卿官也五鸠之外别有鳯鸟氏厯正也班在五鸠之上是上代以来皆重厯数故知尧于卿官外别命羲和似尊于诸卿后世稍益卑贱周礼太史掌正嵗年冯相保章即羲和职也左传云日官居卿以底日犹知尊其所掌自汉以后文史星厯近乎卜祝遂指为艺术之流而古人之意浸薄矣葢縁后人以天人分为二事不知尧所以命官天人只作
　　一事也四人者虽分掌四时其实只一事互相通嵎夷东方之地青州嵎夷既畧是也居其官不居其地故曰宅据日所出谓之谷即嵎夷也日由空道似行自谷故以谷言非真有是谷也寅賔出日寅敬也賔迎也阳气生万物人当顺其生长致力耕耘寅賔非真谓迎日也以日出而作之事羲仲之所不敢忽平秩东作使民勤于耕稼不倦于始是乃所以賔之也平谓均其劳逸秩谓序其先后日中星鸟春分之昬昼夜等也星鸟见于南方井桞星张翼轸南方之七宿也其形象鸟故谓之星鸟以此可以殷仲春之气四时各三月举仲以该季孟葢取中气之得其正也民于此时分析在田谓老弱居室丁壮就功鸟兽于此时乳化曰孳交接曰尾命官本为民事而及于禽兽者仁民爱物之意圣人以天地人物为一体者也申命羲叔宅南交羲叔所掌者四时之事故宅南交南方交趾之地也平秩南讹讹化也自苗而实则已化矣故化育之事羲叔平秩之一嵗之事莫大
　　于夏当其实也防其水旱去其稂莠自此以徃则成熟矣必当致其敬以尽其力所以与三时独不同日永星火于是昼长夜短大火之星见于南方角亢氐房心尾箕东方之七宿也其次为大火故曰星火以此可以为正仲夏之气民于此时老弱亦因就在田之丁壮以助农事鸟兽于此时毛羽希少改易革故分命和仲隂阳之事各有所分故和仲掌秋而分命之宅西曰昧谷徐广曰西今天水县昧谷亦犹春之谷以日入而昧故曰昧谷寅饯纳日敬而送之也隂气成熟万物人当顺其成熟勤于收藏寅饯非真有以送日也以日入而息之事和仲之所不敢忽平秩西成使民谨其收敛不废于其终是乃所以寅饯之也宵中星虚者秋分之夕亦昼夜等虚星见于南方斗牛女虚危室壁北方之七宿也其舍为虚故曰星虚不言日中而言宵中葢春阳也以日言秋隂也以宵言冬亦隂也何以不言宵葢冬者隂之极为其嫌于无阳也隂极则阳将生矣故以日言仲秋之气可以正矣民于此时也已见将收成不复耕耘之勤则其心平和而乐易鸟兽毛毨得秋气而毛羽更生也申命和叔宅朔方曰幽都朔方即北方也幽都即幽州之地也不言北而言朔北则无意义朔则有尽而复生之意如月吉谓之朔也平在朔易春夏秋则农事未艾故平秩之于冬则无事特察之而已谓察所已藏之物以待来嵗改易之事谨约葢藏循行积聚嗟我妇子曰为改嵗入此室处是也日短星昴冬至之日昼短夜长昴星见于南方奎娄胃昴毕觜参西方之七宿也其舍为昴故曰星昴以此可正仲冬之气厥民隩者隩室内之名入室处以避风寒鸟兽皆生细毛以自温焉观圣人所以裁成辅相之道亦至矣岂特厯象而已既曰钦若敬授又曰寅賔寅饯敬致葢敬心无时而不存所以上而星辰下而民事微而鸟兽莫不各得其宜苟于此焉心失其正则隂阳紊于上民事紊于下鸟兽之微安得以逐其生哉虽然二十八宿皆星也于此独举中星何哉月令毎月昬旦惟举一星之中葢君子治厯明时亦惟取其中正而不差尔四时举仲月而星举中星意可见矣天子以南面听天下故中星各以南方视之然四方中星即二十八宿也或言象或言次或言舍者葢古之作史者其辞简严欲备众义不能徧举故以言鸟该龙与虎言大火以该析木至于星纪言虚言昴以该角亢至于翼轸各以互见云尔防此一段虽是羲和职掌如此之详又当知人主本无职事乃分命申命此人君之体也
　　帝曰咨汝羲暨和朞三百有六句有六日以闰月定四时成嵗厘百工庶绩咸熙
　　前此既分之矣今又合而告之前此是厯象之大防此又言作厯之本朞者周一嵗也周天三百六十五度四分度之一日行迟一日行一度一嵗一周天尚余五度四分度之一月行速一月一周天而与日相防圣人以其竒数而置闰故一嵗尅六日并五度四分度之一是为一年剰十一日有竒也三年而一闰五年而再闰四时所以定嵗功所以成也百官兴事而造业者信四时而治事故曰厘百工既厘则庶绩自广而明矣曰百工曰庶绩则不独析因夷隩之见于民事而巳振旅于春茇舍于夏时之属乎兵者也啓蛰而郊龙见而雩时之属乎祭者也以至藏氷颁氷出火纳火之类莫不各因其时以成其功苟惟不然则三年而差一月九年而差三月十有七年而差六月四时相反矣时何由而定嵗何由而成功若何而熙哉左氏曰闰以正时时以正事事以厚生生民之本于是乎在春秋自文公闰月不告朔之后失闰者屡矣辰在申而司厯以为建戌又安知圣人治厯明时之意以人奉天故闰置而嵗以之成因天治人故时正而功以之立天人相因未始间隔如是之至哉
　　帝曰畴咨若时登庸放齐曰子朱啓明帝曰吁嚚讼可乎帝曰畴咨若予采驩兠曰都共工方鸠僝功帝曰吁静言庸违象恭滔天帝曰咨四岳汤汤洪水方割荡荡懐山襄陵浩浩滔天下民其咨有能俾乂佥曰于鲧哉帝曰吁咈哉方命圯族岳曰异哉试可乃已帝曰徃钦哉九载绩用弗成
　　孟子曰欲为君尽君道欲为臣尽臣道二者皆法尧舜而已防尧典一篇须见得尧所以尽君道防舜典一篇须见得舜所以尽臣道葢君道在于无为干知大始也臣道在于有为坤作成物也今观尧典尧无他事惟用人知人而已故明俊徳与乃命分命申命若时登庸若予采有能俾乂皆是尧之所以用人知人以此见人主无职事惟在于用人知人而已虽然人岂易知孔子曰患不知人也孟子曰我知言学不至于圣贤则不足以自知可以知人哉汉唐以来人主所谓知人善任使者其间虽人才之用要之不出于聪明之坐照则亦亿则屡中而已是故得失相半贤否相半求其能如尧之知人者葢寡畴谁也咨嗟也若顺也谁可以顺是登庸之事登庸谓进而大用也放齐以嗣子名朱者对谓其开啓明达足以当其任帝以嚚讼可乎言其口不道忠信心险而健不可用也帝复问其谁可任我事者予采比之登庸则登庸为大然尧之所以用皆欲得其所以顺之之人则凡不顺者皆尧之所不与也驩兜先叹美之而后言其人谓共工方且鸠聚僝见其功其人可用也帝曰吁静言庸违象恭滔天以共工为人言行不相顾故静则能言而用与言违诈而无诚实故貌象似恭而心实傲狠自大如水之滔天然其人如此岂足以当予采之任哉四岳者大臣掌方岳诸侯如后世周召分陜之尧意欲以治水之事责成于四岳与前之畴咨不同汤汤言水之流也荡荡言水之大也浩浩言其不已也皆所以明洪水之为害如此自人情观之水害方炽民不得其所尧若不可一朝居今观书所载尧所以咨四岳有能俾乂其词缓而不迫从容而不惧以见尧时所以备先具者有素不至重困民又见尧择人以任其事不至于仓皇无防佥曰鲧哉众人同辞而对叹其鲧之才可以治水帝曰吁咈哉方命圯族谓鲧之为人不能循理咈戾而且逆天命毁败善葢治水必得夫顺水之性者能之其人既咈戾如此安可用哉宜其湮洪水汨五行也岳曰异哉试可乃已异已也言余人尽推鲧可用试之无成功而后可已也放齐举朱驩兜举共工不闻有试可乃已之言而此独言者以见鲧之才众人所推当禹之未与在廷之臣可以平水土者未有出于鲧之右者故四岳力言之尧亦不能违众而自用故以徃钦为戒谓如鲧之才自今以徃能致敬则可以庶防葢鲧之所短正在于不能敬尔九载绩用弗成作史者记其首末以见尧之初心知人为不妄九载之间鲧岂无功但不成尔然则鲧之无成功一二年间亦自可见何必迟之九载坐视斯民之受害哉曰三考黜陟唐虞之法也待人以寛使得展尽四体故以九载而黜陟法自尧立之亦自尧行之安可必其不能成功而遂先自乱法哉余考此三段见知人为人主之盛徳而尧之所以观人者大率观其心术不观其才若朱之啓明共工之僝功鲧之试可乃已若论其才岂无所长心术之不正才适足以为恶之资后世因蔽于才之可喜遂以用之至于败人之国家者多矣此尧之知人所以不可及而放齐四岳之所见所以不及尧欤放齐四岳驩兠均为举不当其人而驩兜独以比周而在四凶之列何也放齐四岳特所见之未至耳驩兠将言共工之功而先称都以美之张大其辞则足以见党恶相济之罪故也朱与驩兠共鲧既不可用尧曷为不能去之犹使小人得以厠迹朝列何也葢人主用人兼收并蓄随才而器使之数臣特不可以居上位仰副帝尧所以责任之意尔如彼之才布在百执事之列岂无足观又况尧以圣明在上灼见幽彼虽有奸心邪谋将安所施彼之奸心邪谋既无所施尧于此时遽从而摈斥之是尧以无罪而黜士也是尧之逆诈亿不信也岂尧也哉虽然放齐举朱尧知其不可驩兠举共工尧知其不可四岳举鲧尧又知其不可夫其不可用尧既一一知之则当时之可用者尧未尝不知也尧既知之何为不自举其人以任登庸之责予采之责治水之责而必询之众人询之四岳尧岂知之而故为如是耶葢尧虽至圣不敢以圣自居而忽畧他人之所长也尧之意谓吾虽所见如此他人之所见亦岂无出已之上者呜呼此其所以为尧之稽于众舍已从人也欤吾既不忽畧众人之所见待稠人广众之中以公议举之吾则考其当否以公心进退之是其始也询之于众求之于众荐举在人而尧不失于徇已其终也用之在我舍之在我裁之以巳而尧不失于徇人此尧之所以为善知人用人也尧典篇记事甚简而载知人事至于特书屡书不一书其亦以是为后人之法欤尧朝多君子此则记其小人尧之治多美瑞而此记其洪水之灾吕东莱以为尧之尽变如此其説为长
　　帝曰咨四岳朕在位七十载汝能庸命巽朕位岳曰否徳忝帝位曰明明侧陋师锡帝曰有鳏在下曰虞舜帝曰俞予闻如何岳曰瞽子父顽母嚚象傲克谐以孝烝烝乂不格奸帝曰我其试哉女于时观厥刑于二女厘降二女于妫汭嫔于虞帝曰钦哉
　　此一段尧老舜摄之事易所谓知进退存亡不失其正者也尧既知有舜复欲先逊四岳何也以天下而与人古无是理四岳朝之大臣总摄百僚而居其上观其否徳忝帝位之言度徳量力于此则四岳之贤亦非庸流尧于逊其位必先四岳如其四岳不敢当且推逊于舜而后尧始及舜其次序自当如此以是知尧之授舜也出于众人之情以人情而卜天意向背尧何常容一毫私心孟子识此意则曰天与贤则与贤设若尧于此时已知舜之圣舍四岳而遽授之舜不询之大臣不考之公论不由其次序是私意也是乃啓后世人主之私心不得与人燕者私以与之人其为害岂不多哉庸者用也巽者顺也汝四岳既能用吾之命必能顺吾之位曰巽朕位则凡居天子之位行天子之事者无一而不顺理也岳自知其否徳辱帝之位以言其徳之不足也曰明明侧陋尧于是命四岳明其贵显其侧陋之微者谓不择贵贱师锡帝众人同辞而与帝曰有鳏在下曰虞舜舜时年三十未娶故曰鳏帝曰予闻如何予闻者尧已知其人久矣如何者未知其果何如也当此之时朝廷清明上下无壅士修于草野之中而名已达于朝廷之上又见得尧未尝不留意于人才虽侧微之贤犹自知之如汉尚有遗意焉武帝先识儿寛宣帝知东海萧生皆此意也尧既闻其名又问其如何者将以考其实不专于传闻之可信也岳于是举其人所难能者以对曰瞽瞍之子以父则顽以母则嚚以弟象则傲葢慈爱之父母友顺之兄弟人之所易处也顽嚚父母很傲之弟日以杀舜为事岂易处哉今也能和以孝孝敬之心动于中负罪归已夔夔齐栗至诚不已如此虽顽嚚很傲之亲亦能烝烝乂不格奸烝进也进进于治不至于奸恶孟子所谓舜尽事亲之道而瞽瞍底豫是也帝曰我其试哉观此一句可见古人用人如此其不轻如此其不骤四岳举鲧尧已知其方命必曰试可乃已四岳举舜尧已知其可用又曰我其试哉后世有以一言悟意遂至宰相用人如此其轻易何足以得人才尧之试舜者欲妻之二女以观其齐家也舜处人伦之变未有妻子犹可言也妻子具而孝或衰于亲者有之贵骄之女或以陵人者有之今也二女之在妫汭能自治而不易其节能降下而不恃其势嫔妇也执妇道于虞氏之族呜呼此岂常人所能为哉帝曰钦哉谓舜虽已尽其道钦敬之道尤不可忘葢斯湏有怠忽之心焉则不足为圣人矣观此一段虽见尧所以授舜有次第履歴不轻以天下与人又见得四岳所以称舜与尧所以试舜不在其他而在齐家之一节葢一家者一国与天下之则也易卦家人诗之二南无非正家之道自此而推之治国平天下者特余事耳然则君子欲齐其家者岂家自能齐哉孟子曰身不行道不行于妻子使人不以道不能行于妻子身之不修而能齐家者妄人也唐世人主无正家之法父子兄弟夫妇之间凟人伦者多矣三纲既不正虽一时之治若可喜而不足以传逺所以或再传而遂乱或中衰而卒不振治少乱多学者可不推原其故哉











　　尚书详解卷一
　　钦定四库全书
　　尚书详解卷二
　　宋　陈经　撰
　　舜典【虞书】
　　观舜典一篇自慎徽五典而下至巡狩考制度分州濬川等事记之如此其详与尧典异者葢尧老舜摄位尧所以行者舜申之尧之所欲行而未行者舜推广之臣道也子道也故曰舜典一篇当知舜所以尽臣道者此也
　　虞舜侧微尧闻之聪明将使嗣位歴试诸难作舜典聪明者君徳之大仲虺曰惟天生聪明时乂説曰惟天聪明惟圣时宪武王曰亶聪明故序书者称舜之徳惟曰聪明侧微草野之中而聪明之徳上达于尧尧自信之矣而天下未之信尧自知之矣而天下未之知以天下与人望实未孚而使人犹未之知未之信则不惟人情有所不安虽舜亦不敢安故将使嗣位则必歴试诸难曰歴试曰诸难则其所以试之者非一事也举诸难则足以该一篇之义
　　曰若稽古帝舜曰重华协于帝濬哲文明温恭塞徳升闻乃命以位
　　曰若稽古帝舜曰重华协于帝此见明两作离圣人继出不谋而合不约而同尧谓之勲舜谓之华圣人表里如一勲华即其可见而言之也濬深也哲智也文华也明达也温和也恭敬也信也塞实也自内而形之外则濬哲之固所以为文明由外而本乎内则温恭之实乃所以为寒其实一徳也而异名也与尧之钦明文思恭克让者初无以异特称之之辞自不同幽隠也幽潜之徳升闻于尧乃命之以官位此二五大人交相见之时也有尧之钦明文思自然光被四表有舜之濬哲文明自然升闻于尧
　　慎徽五典五典克从纳于百揆百揆时叙賔于四门四门穆穆纳于大麓烈风雷雨弗迷
　　此以下皆歴举舜之事常人之情得其一未得其二知于此不知于彼以舜之圣无所不能葢其濬哲文明温恭允塞之徳其功用如此慎敬也徽美也君臣父子夫妇长幼朋友人所常行谓之五典舜能敬五典之美而五伦无不顺从左氏谓无违教也百揆者揆度百官之事尧时宰相之职纳于百揆则百揆之事井井有条而不紊左氏谓无废事也賔迎也四门者四方诸侯来朝而舜賔迎之莫不穆穆而和左氏谓无凶人也感化之速与帝尧之九族既睦百姓昭明同至诚而不动者未之有也纳于大麓按史记尧使舜入山林川泽暴风雷雨而弗迷观此则知事出非常变起意外葢卒然临之而不惊不震者也险夷一节自非诚之至者其孰能然
　　帝曰格汝舜询事考言乃言底可绩三载汝陟帝位舜让于徳弗嗣
　　尧呼舜而来谓谋汝以事考汝之言既能致其功矣帝尧虽号知人亦不以空言取士既询事以考言又因言以责其功则舜之所以言于尧者皆其胸中之规画素定终身所行无一不合者韩信北取燕赵东击齐南絶楚之粮道范文正公上宰相书皆以一言决定他日之所为而况舜犬圣人而言有不合于所行者乎三载汝陟帝位唐虞考绩例以三考九载而此云三载者葢九载常法也以舜之歴试诸难随试随效天与人归有不可已岂常法之所能拘哉舜让于徳弗嗣非备礼而为此谦让诚以神器之重而不敢以轻易而居而舜之度徳亦不敢自以为足也徳冠一世而不自以为徳能葢天下而不自以为能舜之让于徳者岂非诚之不已者乎
　　正月上日受终于文祖在璿玑玉衡以齐七政肆于上帝禋于六宗望于山川徧于羣神辑五瑞既月乃日觐四岳羣牧班瑞于羣后
　　尧既不听舜之逊舜亦不可得而辞矣正月上日犹曰朔日也受终于文祖乃尧受终也终始之义甚重使帝尧在位政事有阙民物失所有私毫之愧心则不足为善始善终今也由即位而至于今日无一不尽其善帝尧之责塞矣文祖者尧之祖庙有文徳故谓之文祖尧于此而受终则舜于此而受始可知曰受者如有所受然非己之所得专也璿玑玉衡正天文之器如后世之浑仪玑可以运转衡如箫管之状璿玉者天象尊严以珠玉为饰七政日月五星在天之政也在察也璿玑玉衡观七政之运循其常度无有差错此所谓齐也人君为天地星辰之主君有阙政则日月薄蚀星辰变动安得而齐其意与尧典钦若厯象同肆于上帝肆遂也者祀昊天上帝并与五帝而祀之其牲其器各依其方之色故曰禋于六宗者精意以享也六宗三昭三穆天子七庙祀五帝时其祖已配天矣故只言六宗先儒之説不一欧阳及大小夏侯云上不谓天下不谓地旁不谓四方在六者之间助隂阳变化实一而名六孔光刘歆则云乾坤六子孔安国则云四时寒暑日月星水旱贾逵则云日月星河海岱马融则云天地春夏秋冬郑康成则云星河司中司命风师雨师惟张髦则以为三昭三穆今以文势考之舜即位之初上告天神中告人鬼下告地祗则六宗当从张髦之説望于山川者天子祭四望名山大川五岳四渎既逺则望而祭之徧于羣神则不特以死勤事能御大灾者祀之虽祀典不载如祭法谓有天下者祭百神皆徧及之也曰曰禋曰望曰徧各随其宜也辑五瑞而下所以觐诸侯之事也人君为神人之主即位之初既致告于神矣故自此觐诸侯以理人事五等诸侯所执之玉如桓圭信圭之曰五瑞辑敛也既月尽正月也乃日觐四岳羣牧日日朝觐四岳羣诸侯欲其上下情亲以观羣诸侯之能否其果皆贤无所贬黜也于是以五瑞复还之故曰班既辑之复班之予夺自我故也此一段自在璿玑而下见舜之不敢自专也舜不自专一聴命于天地神诸侯不自专一听命于君之辑瑞班瑞然后见有天下有一国者皆循天理而无一毫之私矣
　　嵗二月东巡狩至于岱宗柴望秩于山川肆觐东后协时月正日同律度量衡修五礼五玉三帛二生一死贽如五器卒乃复五月南巡狩至于南岳如岱礼八月西巡狩至于西岳如初十有一月朔巡狩至于北岳如西礼归格于艺祖用特
　　自此以下舜巡狩四岳之事二月五月八月十一月皆取四时之中正二月而东五月而南八月而西十一月而北以其四方顺其四时以见圣人举动无一而不则天与尧命羲和东作西成以殷仲春以正仲夏同义巡狩东方至于岱山之下东岳岱山为众山之所尊也故曰岱宗燔柴以告至若武成所谓柴望告武成既燔柴告天乃望东方山川而祭之秩序也五岳牲礼视三公四渎视诸侯其余视伯子男各有次序故曰秩肆觐东后柴望既毕乃见东方之诸侯先神而后人也协时月正日而下皆所以正诸侯之法度时月正日者正朔之所自出律度量衡者制度之所自始五礼者名分上下之所由以正中庸曰非天子不议礼不制度不考文公羊春秋王正月为大一统天无二日民无二王家无二主尊无二上道无二致政无二门言致治者欲令政事皆出于一而变礼易乐革制度国异政家殊俗者流放窜殛贬削之以刑随其后此国政之归于一也故舜之巡狩时月必协之日必正之葢积日而成月积月而成时日于时月为详故特言正度者分寸尺丈量者龠合升斗衡者铢两斤钧度量衡皆本于律葢度起于黄钟之长量起于黄钟之龠衡起于黄钟之重也律度量衡皆欲其同五礼吉凶军賔嘉因而修之凡此皆欲制度出于一则上下无异政而臣民无二心故也五玉者即五等诸侯所执之玉三帛者诸侯世子公之孤附庸之君所执二生者卿执羔大夫执鴈一死者士执雉玉帛生死所以为贽五器即五玉礼毕复还之其余皆受之所以际其礼意五器复之所以昭俭徳也五月南巡狩至于南岳即衡山也西巡至于西岳即华山也北巡至于北岳即恒山也如岱礼如初如西礼皆古人作文之法初无他义归格于艺祖即文祖也归而告至则一出而必告可知矣用特一牛也事神之礼贵简不贵繁观其事神如此则舜之道途所以供给者皆简易可知文中子曰舜一嵗而巡狩四岳国不费而民不劳何也仪卫少而徴求寡也古之圣人以一嵗之间而徧行四方其意欲以省方观民考察风俗正其制度岂于以逞已之侈心哉后世不明此意借指圣经以文其侈封泰山禅梁父以是为告成功千乗万望蓬莱望太乙其失圣人之意亦逺矣
　　五载一巡守羣后四朝敷奏以言明试以功车服以庸天子五年一巡守诸侯四年而各一朝唐虞分天下为五服畿内甸服之诸侯执事于王庭朝夕见焉无俟于朝至于侯服当朝一年绥服朝二年要服朝三年荒服朝四年羣后四朝之礼既毕而天子复出巡守是五年之间天子与诸侯之相见者凡二然后君臣上下之情得以交通浃洽无有间隔朝廷之徳意志虑下达而无情郡国之休戚利害上闻于朝廷而无壅蔽所谓山东之祸二世不觉南诏之败明皇不知者无有也然则巡守朝觐岂徒为是礼哉帝舜于其中又有以使之敷奏以言而明试其功葢有言者必有功亦有徒能言而无功者圣人责实之政不使夫人以利口空言者进必因言以试其功焉言在是而功在是然后锡之以车服以显其可用诗云路车乗马又云衮及黼葢车服者彰著人之耳目古之所以锡有功者皆以是读四牡之诗有以见成周之臣所以展布四体尽心于国者抑有由矣其道路之勤苦人情之曲折无不周知有功者既悦于见知则无功者愈知所愧有功者愈知所劝圣人砺世磨钝之具葢在此观此一章又当知圣人处治安之世人情怠惰之时其考察之精振励之严如此葢世治无虞则天子养尊羣臣养安人情既久而易玩玩则弛弛则纪纲法度废而不举者多矣圣人忧其玩而弛弛而不举也于是时时有以振作时时有以警厉使人情不敢有所玩弛则治可以常治安可以常安成周之制六年五服一朝又六年王乃时巡考制度明黜陟至抚万邦巡侯甸征弗庭其与帝舜之制一也泰之九二言治泰之道曰包荒用冯河不遐遗朋亡得尚于中行当泰之时治泰之道若立志之不勇而事有所遐遗则泰安可保哉观虞周之治则知所以用冯河不遐遗者矣
　　肇十有二州封十有二山濬川象以典刑流宥五刑鞭作官刑扑作教刑金作赎刑眚灾肆赦怙终贼刑钦哉钦哉惟刑之恤哉
　　九州之説其来已久至舜而始分十有二州此水土既平之后也禹贡之书乃在尧时故以九州制贡至舜时知冀青二州其境土濶逺难以总摄故分冀为幽为并分青为营封十有二山取其十二州之山至大者以为封域若职方所载扬州其山镇曰防稽之是也濬川谓深其十二州之川以通其流使无壅塞之患如所谓涤源是也分州封山濬川皆圣人防患之意为后世虑也象以典刑舜于此始轻刑也吕刑曰刑罚世轻世重自尧至舜民尽于变俗皆可封罔干予正不犯有司则刑可措矣于是制为轻刑以待其有时而丽于法若下文所谓流鞭扑赎是也典刑谓墨劓剕宫大辟之常刑也常刑既不用则象以示乎民然则舜以流鞭扑赎而轻其五刑则五刑可以去矣曷为象示乎民葢民习乎刑之重耳之所闻目之所见者在是一旦而骤去之得无啓奸人之心而自去其隄防也哉于是象示乎民使知所畏而不敢骤去于是尤见圣人思虑周宻其爱民之至如此刑之轻重葢无常时圣人因时以为政自舜轻刑之后至于夏有乱政而作九刑商有乱政而作汤刑是夏商之刑又重于唐虞也周公因之犹未之改至于穆王享国百年始复唐虞之法而名训夏赎刑是夏商之刑至穆王而始轻也流宥五刑者宥寛也设为五流之法以寛其五刑随其情而为之逺近也在官者之刑以其罪未入于五刑则为鞭以警之教者之刑以其罪未入于五刑则为之扑以警之情之可疑者置之刑则不忍释之则不可于是乎有金以赎之随其罪而为之轻重多寡吕刑所谓百锾千锾之是也眚灾肆赦怙终贼刑此二句该括上面四五句谓舜之所以用刑者大防不出此眚灾肆赦宥过无大也怙终贼刑者则刑故无小也无目曰眚天灾曰灾凡有灾眚皆出于过故肆赦怙恃也恃其终于为害者刑之可也钦哉钦哉惟刑之恤哉曰钦曰恤作书者所以形容帝舜用刑之心谓舜之轻刑如此原情以定罪如此而钦恤之念未尝忘钦者敬也以言其不敢忽也恤者忧也以言得其情则哀矜而勿喜也吕刑曰朕敬于刑又曰朕言多惧皆此意也然则刑之用岂圣人得己而不已也哉观此一章又当知舜之于尧虽是袭其爵循其道重其华至于事有损益可益则益之如尧时九州舜肇十二州可损则损之如尧时五刑舜则轻之而为鞭扑流赎初非徇其陈迹祖其故事而后谓循尧道袭尧爵重尧华也文王耕者九一周公则更为彻文王闗市讥而不征周公则征之武王克商乃反商政政由旧至周公而制礼作乐前日之政安在哉圣人观时防通以行典礼前人之所以望于后人者亦欲其如此也
　　流共工于幽州放驩兜于崇山窜三苗于三危殛鲧于羽山四罪而天下咸服
　　流放窜殛不必皆死刑也特置之逺方使不与中国齿也何以知之左氏曰投诸四裔而此经上文言象以典刑钦哉惟刑之恤则知舜当轻刑之际犹懐钦恤之念四凶虽剧恶岂遽致之死哉此四凶者左氏所载甚详幽州崇山三危羽山即四裔也尧不能去至舜而始去之以见帝尧圣明在上四凶之奸谋邪心不敢露而才谋知畧足以立功及舜以匹夫而为天子四凶乃于此时忌嫉之心生而奸邪露不能掩其恶故也四罪而天下咸服舜之心即天下之心也舜以公天下为心而无所容其私可罪者在彼而舜无与焉天下虽欲不服乌得而不服舜摄位之初车服以庸则赏足以劝善四罪而天下咸服则罚足以惩恶此舜所以为能用其权也或曰不赏而民劝不怒而民威于斧钺圣人之极至也以舜之圣固足以潜消奸宄而兴起斯人之善心又何以赏罚为曽不思圣人之威天下本不以兵革也而弧矢之利未尝废圣人之固国本不以山谿之险也而王公设险以守国者未尝废圣人之化民本不以声色也而三令五申者未尝废呜呼此圣人吉凶与民同患难之心必如是而后道与法并行化与政并立不然则亦徒善而已矣
　　二十有八载帝乃殂落百姓如丧考妣三载四海遏宻八音
　　舜歴试三年而尧始逊位舜摄位二十八年而尧始崩百姓追慕尧之徳如父母三年四海皆止絶八音其情之伤痛于中至于如此一以见尧之徳泽存人为甚深一以见舜于二十八载之间其号令政事无时而不禀命于尧亦无徃而不称道尧之徳意以达于下所以尧虽退而自忘天下葢未始忘尧也尧自即位以至于殂落其寿数之永先儒论之详矣故不复叙
　　月正元日舜格于文祖询于四岳辟四门明四目达四聪
　　此尧崩舜服丧三年已毕而即位者也月正元日即正月之初一也国君逾年改元必于正月之初示谨始之义或曰月正上日或曰月正元日或月正朔旦其实一也作史者欲备众义作文之体自如此可见其简古也格至也舜于是至文祖之庙而告即位观书者当于自此以前识得尧之尽君道自此以后识得舜之所以尽臣道葢君臣各有体自此以前尧犹在上舜方摄位故其事不得不详自此以后舜己为君故其事不得不简询于四岳者四岳朝之大臣故有事则必先与之谋辟四门者四方之门所以来天下之贤开众正之路也明四目者舜不以一己之明为明而以四方之目为明达四聪者舜不以一己之聪为聪而以四方之耳为聪此帝舜即位之初首通下情其事有次第故必先谋之四岳而后辟四门以至明目达聪也唐虞之世君臣上下已无情则下情未尝不通舜亦不恃其既通而遽忘之也以舜之聪明有余智虑有余四门四方之贤与夫四目四聪必非有加乎舜也舜之意若曰吾自恃其聪明智虑而使夫人不得以尽其情则门庭万里主势万钧天下之利害休戚安危岂予一人所能周知徧览今也退然自处于无所能无所闻见之地使在朝及四方凡有所能所闻见焉者咸造焉则天下之利害休戚安危可以灼见不出户而知天下坐于室而见四海者用此道也窃尝观古之治天下者莫不以是为要道葢使吾身立于无蔽之地如人之养生然闗节脉理必欲其无所凝滞一节不通则身受其病矣古之王者所以使工执艺瞽诵诗士传言庶人谤商旅议者亦欲使天下之匹夫匹妇不得其情然后君臣上下得以无壅以汉之武帝观之其征伐其重敛其好大喜功不减于秦皇而得为七制之主所以与秦皇异者徒以下情通故也观主父之徒上书者朝奏暮召轮台之诏其所以败亡者无不悉之以此见通下情乃治国家之要道也
　　咨十有二牧曰食哉惟时柔逺能迩惇徳允元而难任人蛮夷率服
　　舜之时在朝则有百官在外则有十二州之诸侯可谓众矣舜于内则特询之四岳于外则咨十二牧而百官诸侯无与焉葢四岳者百官之长而十二牧者诸侯之长也吾从其长而责成委任则其长之属者自举矣此见唐虞之制上下相维大小相制体统相承人主之治至简至要而不繁者也国以民为本民以食为天十二牧之职在于养民养民之急务莫先于食故戒之以食惟时知所以重民之食则知所以不夺民之时柔逺能迩者五服诸侯自绥服之外有要荒焉要荒之服葢与戎狄蛮夷相接者也故戒以
　　懐柔逺人之道在于能迩逺谓之柔则来者不拒去者不追迩谓之能则无所不尽其力下云惇徳元而难任人蛮夷率服即柔逺能迩之道也有徳者惇厚之元善者允信之任佞之人则难拒之使不得进自古蛮夷所以不服者常生于中国之不振小人乗间得以邀功生事妄开边隙今也惟徳之厚惟善之信而任人不得进焉不惟示之以好恶使蛮夷知所趋向则小人虽欲生事以开边衅者无之矣此蛮夷所以率服宣王内修政事外攘夷狄而幽王之世小雅尽废则四夷交侵谁谓中国安强无衅可乗而变夷得以侵陵之哉观此数句而诸侯所以安民所以懐逺之道先后之序该括无遗矣
　　舜曰咨四岳有能奋庸熙帝之载使宅百揆亮采惠畴佥曰伯禹作司空帝曰俞咨禹汝平水土惟时懋哉禹拜稽首让于稷契暨臯陶帝曰俞汝徃哉
　　自此以下皆舜之命九官故言舜曰所以别尧奋起也庸功也熙广也帝尧也载事也舜之事皆尧之事以见顺天理之当然非有一毫之私意也虽是熙广帝尧之事亦非阘茸委靡无志者之所能为必得奋起治功者乃能为之故舜之意谓有能奋庸熙帝之载者吾将使之宅百揆以亮采惠畴百揆者宰相之职亮明也采事也惠顺也畴类也明其事谓掌治典者掌教典者掌礼典者吾能明之顺其谓使率其属治官有治官之属教典礼亦有教典礼之属宰相之职无所不统故曰亮采惠畴论相本人主之职故舜于此咨四岳以求夫宅百揆之人是论一相也佥曰伯禹作司空众人同辞而对曰伯禹在尧时已为司空主平水土已有功矣其人则可以宅百揆禹之治水也随山濬川行其无事以之宅百揆固所优为虽然禹之贤圣舜岂不知而必问焉何也葢舜于此不敢以一己之意用人必欲询之于众采之公论所谓天命有徳者也帝曰俞然其所举之人于是咨禹汝平水土惟时懋哉循前功以命之也汝既有平水土之功今使汝宅百揆汝犹当加勉懋哉之言舜所以勉禹也使禹自恃其平水土之功无自勉之志则前功尽废后患未已何足以为禹又何足以居百揆之任尧舜皆以司空居百揆亦犹周制以六卿兼三公然禹拜手稽首让于稷契暨臯陶此见更相汲引济济相让不矜己以忌人不抑人以己人之有善若己有之安有稷契臯陶之贤而禹不让之哉帝曰俞汝徃哉然其所逊不许其所辞谓汝当宅百揆之任哉
　　帝曰弃黎民阻饥汝后稷播时百谷帝曰契百姓不亲五品不逊汝作司徒敬敷五教在寛帝曰臯陶蛮夷猾夏冦贼奸宄汝作士五刑有服五服三就五流有宅五宅三居惟明克
　　舜因禹荐此三人遂称前功而申命之弃者名也后稷官也黎民当洪水未平其险阻艰难者在于饥故曰阻饥汝后稷为能教民稼穑使之得其粒食百姓所以不相亲睦为其五品不逊故也君臣父子兄弟夫妇朋友其品有五谓之五品五品不逊顺谓为父子者不知有父子之理而至于相残为兄弟者不知有兄弟之理而至于相贼此皆不逊也汝契为司徒之官教以人伦处己者敬不敢怠忽其事教人者寛优防而不迫也葢不敬则诚不足以感人不寛则急迫而使人难从敬于己寛于人而敷教之道尽矣蛮夷猾乱中国羣行攻刼曰防杀人曰贼在外曰奸在内曰宄此皆蛮夷乱华之恶汝臯陶为士师之官掌刑以治之五刑有服服从也犯某罪者服某刑故曰有服五服三就就其所在也大罪于原野大夫于朝士于市故曰三就五流有宅宅处也五刑之流各有以处之故曰五流有宅五宅三居谓五流之宅各有三居大罪四裔其次九州之外其次千里之外故曰三居观圣人制为五刑之外既有五宅又有三就三居如是纎悉者皆所以曲尽人情未尝执一定之法以律人之罪也惟明克允汝臯陶之用刑也惟明为能当人之罪葢不明则轻重大小颠倒错谬安足以当人情易之卦言用刑如噬嗑如贲如旅或言明慎用刑或曰折狱致刑或曰无敢折狱其象皆有取于离则用刑者惟明为要可知矣此三段虽是因禹之荐而申命之亦有先后次序富而后教仓廪实而知礼节使民救死不赡奚暇治礼义故先教民播百谷而后敷五教天下不能从吾教而有强梗不服者焉教之不从圣人不如是而止也必有刑以辅教然后斯民见所畏而知所爱见所当避而知所当趋故先敷五教而后明五刑此为治之序也余考此三段见古之圣人不以法之已至者为乐常以治之未至者为忧不以其常事为可喜而以非常之变为可虑尧舜之时既曰民于变如民可封者今也有所谓阻饥者焉有所谓五品不逊者焉有所谓猾夏为冦为贼为奸为宄者焉虽大无道之世亦不过于此也何为尧舜之时乃有此非常之变也曰尧舜之时如于变如可封者特常事耳于其常事之中而忽有此等之变故舜以为虑遗其常事以为不足喜举其非常者以为可虑圣人曷常以是为讳哉后世之君嘉祥美瑞则喜称乐道之以为非常之事惟恐羣臣之不称賛已至于水旱逆贼之变讳而不言作史者亦记其嘉祥美瑞以为治世之盛事又岂知后世之所谓非常者乃尧舜之所谓常事也哉
　　帝曰畴若予工佥曰垂哉帝曰俞咨垂汝其工垂拜稽首让于殳斨暨伯与帝曰俞徃哉汝谐帝曰畴若予上下草木鸟兽佥曰益哉帝曰俞咨益汝作朕虞益拜稽首让于朱虎熊罴帝曰俞徃哉汝谐
　　帝舜于此问其谁能顺我百工之事者葢一人之身百工之所为备宫室城郭各有其制车服器械各有其度顺之者循其制谨其度是也其有不顺是者或至于竒技滛巧以荡上心者有之漆器不止以金玉者有之此百工之事所以贵于顺而舜所以深致意焉者也众人同辞而举以垂可以胜其任帝于是咨垂汝当共谨百工之事垂不敢当让于殳斨暨伯与三臣帝然其所逊不与其辞曰徃哉汝谐谓百工之事惟汝之所宜谐和也帝曰畴若予上下草木鸟兽谁能顺我山泽草木鸟兽之事上者山也下者泽也草木鸟兽自有草木鸟兽之性何与于圣人今也命官而顺之葢王者之政斧斤以时入山林数不入污池断一木杀一兽不以其时非孝也以见草木鸟兽一视同仁无所不爱然舜使益掌火益烈山泽而焚之禽兽逃匿是得为顺其性乎曰此所以顺其性也使鸟兽与草木为中国生民之害益乌可不驱之焚之哉众人同辞而举伯益以为能胜其任帝咨益汝作朕之虞益拜稽首让于朱虎熊罴四臣帝曰俞徃哉汝谐朕虞之职惟汝能谐之或曰工之与虞至微至贱之事圣人若不必加之意也殊不知精粗本末初无二致圣人以天下为一体岂有身外之事其为精者本也其为粗者末也哉不然则工曰予工是天下无一事非君之事草木鸟兽曰予上下草木鸟兽是天下无一物非君之物也唐虞稽古建官惟百而百官之大者莫如九官至简要也工虞之职至与百揆三礼者同其命则知自古圣人未始以是为微贱而忽畧之也后世百工之官犹或知之朕虞之官葢视之以为不切废而不举者多矣余考虞廷诸臣自禹而下皆全才备徳非寻常之流葢亦无施而不可者也舜之命礼乐刑教与夫予工朕虞终身而不易其业后之人才不逮古间有一能一节之可取者其君喜而用之今日俾之掌礼未防而更命以刑今日俾之掌刑未防而更命以教前之职方习之而未精后之官又龃龉而不熟求如古之命官鲜矣自舜之命垂以共工也而竹矢之巧至成周千有余年而犹且传寳之则其法度之巧妙可知天下之事一则精否则杂吾于舜命九官而见之
　　帝曰咨四岳有能典朕三礼佥曰伯夷帝曰俞咨伯汝作秩宗夙夜惟寅直哉惟清伯拜稽首让于防龙帝曰俞徃钦哉
　　舜之命九官或咨四岳或不咨四岳葢事有轻重故也百揆之任宰相之职也秩宗之任三礼之所系也其事不可以为与工虞并故必咨四岳之大臣稷契臯陶夔龙之所掌者亦不轻也何以不咨四岳曰稷契臯陶既出于禹之所荐夔龙既出于伯夷之所荐则其人已可信矣于此苟复咨焉则禹与伯夷之所荐不足信而君臣之间未免疑猜也舜岂其然三礼者即祀天神祭地祗享人鬼舜问四岳有典主朕之三礼佥举伯夷帝曰咨伯汝作秩宗秩宗官名也宗尊也三礼者人之所尊秩者祭之有次序也如周官谓之宗伯夙夜惟寅直哉惟清戒之之词也寅者敬而不敢慢直者敬而无所曲清者简防以致其诚如清心简事之清三礼之重典祭祀之大事以一言戒为未足又以一言戒之所以谓之寅又谓之直谓之直足矣又谓之清夙夜者或早或暮无时而不寅无时而不直不清也古之祭者器用陶匏牲用特牲苹蘩可荐也潢潦之水可用也无非所以荐其诚而已岂徒为繁文末节多仪备物之为贵哉观夙夜惟寅直哉惟清想其精神端正简防纯一不变此时之心即天神地祗人之心也其于典三礼也岂不足以感格神而教民敬哉观吕刑称伯益降典折民惟刑则知伯益之典礼足以起民之敬心而使不犯于刑矣伯拜稽首让于夔龙二臣帝曰俞徃钦哉伯夷当徃敬其事无他辞可也
　　帝曰夔命汝典乐教胄子直而温寛而栗刚而无虐简而无傲诗言志歌永言声依永律和声八音克谐无相夺伦神人以和
</div>
    <div class="pagination">
<span class="current-page">1</span><a href="陈氏尚书详解_page2.html">2</a><a href="陈氏尚书详解_page3.html">3</a><a href="陈氏尚书详解_page4.html">4</a><a href="陈氏尚书详解_page5.html">5</a><a href="陈氏尚书详解_page6.html">6</a><span>...</span><a href="陈氏尚书详解_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
