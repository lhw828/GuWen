<!DOCTYPE html>
<html>
<head>
    <meta charset="UTF-8">
    <title>尚书埤传 - 第 13 页/共 17 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>尚书埤传 - 第 13 页/共 17 页</h1>
    <div class="content">　　武王惟兹四人
　　太公兴周不与五人之列林少颖谓周公所举皆世臣旧徳故武丁不及傅説武王不及太公然太公尝事文王不同傅説东莱谓一时随举而言非评人物者得之
　　诞无我责收罔勗不及
　　蔡上句疑阙文下句未详陈师凯曰诞无我责言大无専责于一人也收罔勗不及言召公收敛退避不勗勉王所不及也此等句实聱牙难通
　　罔不率俾
　　陈大猷曰成王伐淮夷践奄在此书后可见当时尚能罔不率俾
　　予不惠
　　程伯圭曰不惠犹后人自称不敏不佞也
　　蔡仲之命
　　金履祥曰读蔡仲之命与常棣之诗未尝不悲周公之意也嗟乎周公亦幸有蔡仲耳今观其词曰改行曰葢愆又曰无若尔考之违王命惟幸之深故忧之切忧之切故言之详周公闵管蔡之失道固不容更有懿亲之变也如常棣之诗自死丧急难以至防墙之事词愈详事愈下感叹愈深葢处兄弟之变者宜如此也
　　惟周公位冢宰正百工　管叔蔡叔霍叔　郭隣　卿士
　　邹季友曰位冢宰正百工吴氏谓摄政非摄位是也【吴才老辨摄政之説见蔡实本欧阳公】蔡于洛诰首章及此篇既言周公无摄政之事亦无七年还政之事而康诰云周公摄政七年之三月召诰云洛邑既成成王始政则自相抵牾矣葢成王免丧之后祭祀朝觐虽已亲之国之大政则自以幼冲不敢専制而委之周公观闵予小子诸诗其畏慎可见故周公虽不践阼而实政自己出至营洛之年成王年二十方始即政则谓之七年还政亦其实也
　　史世家武王克商封叔鲜于管封叔度于蔡【左疏僖二十四年富辰言文王之昭十六国蔡在鲁上明以长幼为次贾逵等皆以蔡叔周公兄故杜注从之管蔡世家以蔡叔为周公弟非也】封叔处于霍　按杜预云管国在荥阳京县东北蔡叔封汝南上蔡至春秋时平侯徙新蔡昭侯徙九江下蔡孔谓叔封圻内之蔡仲封淮汝之间非也霍国今平阳霍邑春秋闵元年晋侯灭霍既子孙为国君为晋所灭知三年之后即复故封也世家不着霍封爵孔云霍侯　孔疏周公惟讨管蔡不言讨霍叔葢霍叔闻管蔡流言谓其实然不与朝廷同心罪轻故退之
　　郭隣无考苏云郭虢也周礼六遂五家为隣今按韵书郭一音古伯切古虢郭同音葢通用郭隣岂即三虢之地耶孔以为在中国之外则非矣经言囚不言流放　黄度曰郭隣逸书作虢古字通左制岩邑也虢叔死焉古东虢国有虎牢城即汉成皋其地至今为险塞按管叔国在管城蔡叔国在下蔡虢近管逺蔡管叔居商挟主兵也蔡叔居虢以兵塞险拒周也蔡叔获乎此遂囚乎此以示天下险不足恃也以车七乗囚叛人于此兵卫当严也七乗五百二十五人之赋车徒具焉或曰使食七乗之税所未详也【黄説与余合故录之】
　　孔疏周礼冢宰乃施则于都鄙而建其长立其两马郑云都鄙以封王之子弟在畿内者立其两立卿两人是畿内诸侯立二卿定四年左説此事云周公举之以为己卿士是为周公畿内之卿士也世家云周公举胡以为鲁卿士周公不之鲁安得使胡为鲁卿士马迁之谬尔
　　苏蔡叔未卒仲无君国之理蒯瞆在而辄立卫所以乱周公封仲所以必在叔卒之后也
　　葢前人之愆
　　陈良曰舜命禹未尝戒以鲧周公命微子未尝及武庚今命仲而尤其父者于越人疏之于其兄戚之也父子兄弟之间犹有讳而不敢尽者是愈疏也成王于仲亲亲之道也有禹故鲧得以郊有安世延年故张汤杜周得不列于酷吏
　　无作聪明
　　陈经曰周公虑仲惩创乃父之愆用意过当反以生事为功故有此戒王樵曰勿为贵所动不骄勿为慧所使不妄制贵易制慧难作聪明者为慧所使者也多方
　　周谟曰武王之伐商也书曰前徒倒戈攻于后以北又曰篚厥黄绍我周王见休夫何武王甫崩四国殷民扇乱未巳虽化训三纪之久而闲之尤艰苏氏谓方纣之虐人在膏火中归周如流不暇念先人之徳及天下稍定自膏火中出即念殷先七王如父母虽武王周公之圣相继抚之而不能禁也是不然向之倒戈而不敌执篚而来迎者非商之臣也乃纣所虐害之烝民也所播弃之黎老也其后不服周而念商者非商之民也乃纣所比昵之罪人也所崇信之奸回也何以明之书曰乃惟四方之多罪逋逃是从是长是信是使又曰为天下逋逃主萃渊薮则商臣之党纣虐民者皆天下奸回罪人不可谓不众也故孟子谓驱飞廉于海隅而戮之灭国者五十是皆党纣虐民者也然灭之云者岂噍类无遗哉不过歼其渠魁而余孽之犹存者不知防千万人诛之不可胜诛也既不之诛而子弟念其父兄之死臣仆念其国綂之絶者愤怨不已故乗三监之隙而胁其民以叛也多士曰予大降尔四国民命多方曰我惟大降尔四国民命皆谓商民为所胁者也故寛宥之而不之加诛也虽以四国民命为言而曰商王士曰尔殷多士曰殷侯尹民曰胥伯小大多正则实告殷臣而非告殷民也毕命曰毖殷顽民亦指殷之余孽故下文云世禄之家鲜克由礼兹殷庶士席宠惟旧则极数殷士之恶而无一语以及殷民也读者不得其意乃谓殷民既怨殷而归周又叛周而思殷且或谓周之顽民乃殷之忠臣夫殷之臣孰有忠于微子箕子而叛周者非微子箕子乃纣子武庚及其余党耳使诚以为叛周者非纣余党乃前日涂炭之民则圣人伐暴救民之意终无以暴白于天下后世而乱臣贼子得以借口矣故为详辨之
　　王来自奄
　　孔周公归政之明年淮夷奄又叛鲁征淮夷作费誓王亲征奄灭其国五月还镐京袁黄曰注谓成王即政之明年灭奄非也武王时周公诛纣伐奄三年讨其君成王立奄又助武庚叛周公东征诛之厥后成王来淮夷遂践奄践者至其地也书序谓迁其君于蒲姑葢此时事未尝灭之也　蔡奄不知所在按左注奄嬴姓国郑云奄国在淮夷之北説文云在鲁括地志云今曲阜县之奄至乡是也
　　内乱
　　内乱东莱谓妺喜之嬖是也郑云习为鸟兽之行于内为淫乱此无稽　王应麟曰吕氏春秋伊尹奔夏三年反报于亳曰桀迷惑于妺喜好彼琬琰按竹书纪年云桀伐防山得二女曰琬曰琰斲其名于苕华之玉苕是琬华是琰
　　亦克用劝
　　吕祖谦曰连言用劝者天下非可驱以智力束以法制惟鼔舞劝导其民使常有欣欣不自已之意乃维持长久之道也黄度曰诛赏利器人主所操以运动天下者也刑之释之而不能使人劝则其道穷矣故明徳之为尚
　　天惟五年
　　孔服丧三年还师二年是为五年愚按还师谓观兵也汉儒以武王十三年连文王受命九年数之故有是解欧阳公已正其非蔡云必有指实而言今亦不敢妄为之説
　　克堪用徳
　　吕祖谦曰夏之亡也以不克灵承于旅周之兴也以灵承于旅文武于徳能胜而用之其力过贲育逺矣汉唐贤主岂无欲布徳于天下者惟力薄而夺于多欲故驳而不纯是知徳非真力莫能胜莫能用也
　　乂我周王
　　袁黄曰乂我周王如乂用厥辟之乂谓治其君之事也蔡未及
　　迪屡不靖　图忱于正
　　邹季友曰迪屡二字蔡与康诰迪屡未同异释葢从孔而失之应同前説
　　陈大猷曰自作不典乃欲人信以为正葢四国从殷以求兴复自以为正义也
　　战要囚之至于再至于三
　　姚舜牧曰帝王于不庭之国必先之以文告而后之以征讨战而要囚分明是征讨所俘但要束囚系之不通加杀耳　孔再谓三监淮夷叛时三谓成王即政又叛言迪屡不靖之事
　　臣我监
　　监牧伯也如康叔是周礼建其牧立其监
　　克臬
　　邹季友曰蔡解康诰云臬法也此解作事亦异释何耶孔云汝无不能用法当从之
　　郝敬曰当时商旧臣与周臣杂处有附有不附故不和自作不和者不顺于监也尔室不睦者同类相疑也
　　穆穆在乃位
　　穆穆和敬服凶人之道也荀子云遇小人而不敬则是狎虎也与此意同
　　畋尔田　迪简【至】大僚
　　尔田谓胥伯小大多正之禄田也
　　吕祖谦曰多士序殷民之怨周曰夏迪简在王庭有服在百僚予一人惟听用徳则以大义裁之此乃以迪简在王庭有服大僚为劝何也爵位上之所命非下之可干自其怨望而许之姑息之政也示以好恶而劝之磨厉之具也此周公御商士之开閤大用也
　　敬于和
　　此正戒殷士蔡尔民字误和即上尔惟和哉之和王柏曰苏氏谓康诰大诰多士多方八篇大畧皆为殷人不服周而作又怪取殷之易安殷之难愚观此八篇者各有所主非尽为殷民作也其化殷民之书不过多士多方两篇而已熟读之知其有错简焉窃谓多方当在前多士当在后多方曰告尔四国多方惟尔殷侯尹民我惟大降尔命尔罔不知又曰我惟大降尔四国民命多士曰昔朕来自奄予大降尔四国民命此可以知其先后也多方自首至乃惟尔自速辜中间皆称多方知此多方结语自王曰呜呼猷告尔有方多士以下皆称多士则知此乃多士后错简也多士曰今尔又曰夏迪简在王庭有服在百僚多士后段曰尔乃自时洛邑尚永力畋尔田天惟畀矜尔我有周惟其大介赉尔迪简在王庭尚尔事有服在大僚此又知其一篇前后相应也多士曰尔克敬天惟畀矜尔尔不克敬尔不啻不有尔土予亦致天之罚于尔躬多方后段曰自作不和尔惟和哉其末云不克敬于和则无我怨又知两段相连结于此也多士结王曰之下有阙文当聨多方呜呼猷一段后又曰时予乃或言尔攸居当聨多方后又曰下结语如此庶条理贯通文势明白今考定二篇于左
　　多方
　　惟五月丁亥王来自奄至于宗周周公曰王若曰猷告尔四国多方惟尔殷侯尹民我惟大降尔命尔罔不知洪惟图天之命弗永寅念于祀　惟帝降格于夏有夏诞厥逸不肯慼言于民乃大淫昏不克终日劝于帝之迪乃尔攸闻厥图帝之命不克开于民之丽乃大降罚崇乱有夏因甲于内乱不克灵承于旅罔丕惟进之恭洪舒于民亦惟有夏之民叨懫日钦劓割夏邑天惟时求民主乃大降显休命于成汤刑殄有夏　惟天不畀纯乃惟以尔多方之义民不克永于多享亦惟夏之恭多士大不克明保享于民乃胥惟虐于民至于百为大不克开乃惟成汤克以尔多方简代夏作民主慎厥丽乃劝厥民刑用劝以至于帝乙罔不明徳慎罚亦克用劝要囚殄戮多罪亦克用劝开释无辜亦克用劝今至于尔辟弗克以尔多方享天之命　呜呼王若曰诰告尔多方非天庸释有夏非天庸释有殷乃惟有夏图厥政不集于享天降时丧有邦间之乃惟尔商后王逸厥逸图厥政不蠲烝天惟降时丧天惟求尔多方大动以威开厥顾天惟尔多方罔堪顾之惟我周王灵承于旅克堪用徳惟典神天天惟式教我用休简畀殷命尹尔多方　惟圣罔念作狂惟狂克念作圣天惟五年须暇之子孙诞作民主罔可念聴乃惟尔辟以尔多方大淫图天之命屑有辞【此段原杂前节先儒疑有阙文不知乃是错简言武王虽己受命商之子孙茍能克念有得天之道天亦畀之诞作民主待尔五年矣尔又无可念可聴之徳葢武王在位五年故也今尔辟指武庚言大淫图天之命应首章】今我曷敢多诰我惟大降尔四国民命尔曷不忱裕之于尔多方尔曷不夹介乂我周王享天之命今尔尚宅尔宅畋尔田尔曷不惠王熙天之命尔乃迪屡不靖尔心未爱尔乃不大宅天命尔乃屑播天命尔乃自作不典图忱于正　我惟其时教告之我惟时其战要囚之至于再至于三乃有不用我降尔命我乃其大罚殛之非我有周秉徳不康宁乃惟尔自速辜
　　多士
　　惟三月周公初于新邑洛用诰商王士王若曰尔殷遗多士弗吊旻天大降丧于殷我有周佑命将天明威致王罚勅殷命终于帝肆尔多士非我小国敢弋殷命惟天不畀允罔固乱弼我我其敢求位惟帝不畀惟我下民秉为惟天明畏　我闻曰上帝引逸有夏不适逸则惟帝降格向于时夏弗克庸帝大淫泆有辞惟时天罔念闻厥惟废元命降致罚乃命尔先祖成汤革夏俊民甸四方自成汤至于帝乙罔不明徳恤祀亦惟天丕建保乂有殷殷王亦罔敢失帝罔不配天其泽在今后嗣王诞罔显于天矧曰其有聴念于先王勤家诞淫厥泆罔顾于天显民祗惟时上帝不保降若兹大丧惟天不畀不明厥徳凡四方小大邦丧罔非有辞于罚　王若曰尔殷多士今惟我周王丕灵承帝事有命曰割殷告勅于帝惟我事不贰适惟尔王家我适予其曰惟尔洪无度我不尔动自乃邑予亦念天即于殷大戾肆不正　王曰猷告尔多士予惟时其迁居西尔非我一人奉徳不康宁时惟天命无违朕不敢有后无我怨　惟尔知惟殷先人有册有典殷革夏命今尔乂曰夏迪简在王庭有服在百僚予一人惟聴用徳肆予敢求尔于天邑商予惟率肆矜尔非予罪时惟天命　王曰多士昔朕来自奄予大降尔四国民命我乃明致天罚移尔遐逖比事臣我宗多逊　王曰告尔殷多士今予惟不尔杀予惟时命有申今朕作大邑于兹洛予惟四方罔攸宾亦惟尔多士攸服奔走臣我多逊尔乃尚有尔土尔乃尚宁干止尔克敬天惟畀矜尔尔不克敬尔不啻不有尔土予亦致天之罚于尔躬今尔惟时宅尔邑继尔居尔厥有干有年于兹洛尔小子乃兴从尔迁　王曰呜呼猷告尔有方多士暨殷多士今尔奔走臣我监五祀越惟有胥伯小大多正尔罔不克臬自作不和尔惟和哉尔室不睦尔惟和哉尔邑克明尔惟克勤乃事尔尚不忌于凶徳亦则以穆穆在乃位克阅于乃邑谋介尔乃自时洛邑尚永力畋尔田天惟畀矜尔我有周惟其大介赉尔迪简在王庭尚尔事有服在大僚　王曰呜呼多士尔不克劝忱我命尔亦则惟不克享凡民惟曰不享尔乃惟逸惟颇大逺王命则惟尔多方【蔡云当作士】探天之威我则致天之罚离逖尔土　王曰我不惟多诰我惟只告尔命又曰时予乃或言尔攸居时惟尔初不克敬于和则无我怨【王肯堂曰告多士亦后于多方特因上记周公留洛遂并记之多士多方虽皆公语实则二时今每混而为一】
　　立政
　　吕祖谦曰无逸立政二篇相为经纬以无逸之心明立政之体君道始备
　　常伯常任【至】虎贲
　　吕祖谦曰常伯等即三宅三代之书他无所见意者公卿辅相之别名与官有别名如相曰阿衡保衡三卿曰圻父农父宏父此亦三代辅政别名缀衣虎贲特于侍御仆从中错举二者以见其余耳职重者有安危之寄职亲者有习染之移其系天下之本则一陈师凯曰常任即宅事所职必广凡任事之大臣也常伯即宅牧主牧养之大臣也准人即宅准主平法之大臣也吴澄曰伯长民者也文武时召公为伯宣化于外葢其职也任任事者也文武时周公为宰兼政于中葢其职也准人掌法之官刑法当如准之平故曰准人康叔封衞入为王朝司寇葢其职也缀衣幄帐也如幕人掌次之类虎贲衞王者如虎贲氏旅贲氏之类　周公缀衣虎贲与三宅大臣列序而于周礼大宰之职则举而属焉武侯所云宫府一体也汉初犹存此意自武帝时内外始隔絶大臣不复与内政而小人専宠用事于中遂致于渐不可制
　　吁俊尊上帝【至】九徳之行　宅乃事宅乃牧宅乃准陈师凯曰诗云无竞维人人中之俊乃天生之以遗国家者也九徳之行即臯陶告禹九徳之见于躬行者也俊非徒才俊必有徳如所谓以克俊有徳臯陶亦曰九徳咸事俊乂在官未尝岐才与徳而二之林之奇曰惟禹以吁俊为心故其臣亦以荐贤为务陈雅言曰宅者居而安之或才徳不称或委任不専皆非宅也东莱谓周公之戒成王缀衣虎贲之外其礼其词与夏畧同然则图任三宅为人君之职者三代告君之常法也表亲近之职使人君不敢轻者周公养源之精意也
　　曰三有俊
　　吕祖谦曰夏止三宅而已汤三宅外又储三俊为天下长虑也汉髙储参陵平勃于身后定再世之乱孔明储琬伟允等于身后亦维持数十年
　　庶习逸徳　奄甸万姓
　　王樵曰庶习逸徳如汉成帝与张放等宴饮禁中皆饮满举白谈笑大噱是也
　　奄甸即俊民甸四方之甸邹季友曰周礼小司徒井牧其田野注云井牧者春秋所谓井衍沃牧隰臯是也田制一夫百亩故百亩为夫九夫为井隰臯之地九夫为牧二牧而当一井以田有不易一易再易通率二而当一也什伍周礼士师掌其民人之什伍又族师五家为比十家为聨五人为伍十人为聨以受邦职以役国事
　　立民长伯
　　王制属有长州有伯葢王官出为诸侯也
　　作三事
　　三宅为三事即诗之择三有事三事就绪也【三事就绪依毛説】
　　虎贲缀衣趣马　左右携仆　庶府
　　按周礼大司马虎贲氏掌先后王而趍以卒伍旅贲氏掌执戈盾夹王车而趍太宰幕人掌帷幕幄帟绶之事注云四物皆以绶连系焉有连缀之义岂缀衣即幕人之官乎王临朝则设之如后世仪鸾司也又大司马校人掌王马之政趣马其属也诗蹶惟趣马王樵曰孔左右携持器物之仆如汉孔光为侍中执唾壶是也蔡云携持仆御之人则以为二事周礼太府玉府内府外府皆属天官叶梦得曰周外府若汉之大司农以入军国大用周玉府内府若汉之少府以充天子私藏周有太府以兼总之嵗终防其入出汉无其官故财赋无考王樵曰太府之属官非冗贱以财用所闗易导人主侈心故特见之
　　大都小伯　太史　尹伯　庶常吉士
　　董琮曰周礼注大都公之采地小都卿之采地古人立言之法有互见者如诗钲人伐鼓之类是也王制太史典礼执简记奉讳恶注云讳先王名恶忌日若子卯
　　孔疏尹伯长官大夫周礼每官各有长如大司乐为乐官之长大卜为卜官之长是也王樵曰庖人尹庖内外饔尹饔此吕氏原文也蔡漏尹庖尹饔四字庶常吉士一言而上下蒙之古史之体也文武得人之盛由于任用三宅下文复以三宅参错言之　陈氏曰文武以一人之聪明岂能周知内外逺近小大之臣哉三宅大臣人主所亲择其下小大之臣又委之三宅髙宗曰惟暨乃僚穆王亦曰慎简乃僚皆然也　陆贽曰委任长官简选僚属所简既少所求益精得贤有鉴识之名失贤当闇谬之责又曰尊者领其要卑者任其详是以人主择辅臣辅臣择庶长庶长择佐僚所任愈崇故所择愈少所试渐下故所举渐轻
　　夷微卢烝三亳阪尹
　　孔疏三亳郑云东成臯南轘辕西降谷也一亳而分为三如云三秦三楚三晋之类愚按蔡解三亳用皇甫谧之説蒙北亳左注梁国蒙县西北有亳城城中有汤冢是也谷熟南亳舆地广记隋唐宋州有谷熟县即商之南亳汤所都也偃师西亳汉地理志河南郡有偃师县在西即汤所居亳也西亳乃帝喾故都而汤居之故小序云从先王居后盘庚迁殷即此地也汤都在偃师应从郑氏説详汤诰
　　阪险置尹如汉为西域置都防之比也险阨之地不必邉裔如陜之崤函赵之井陉郑之虎牢皆参错于五服之间者
　　陈傅良曰古之天下无冗官亦无滞人无幸法亦无憾吏用者必公则未获者不敢议也显者必贤则继者不敢幸也内之者非所昵则外者必不敢竞也逺之者非所怨则所迩者不敢偷也是举天下之官皆可以用人抱闗击柝府史胥徒士不耻为也尝观立政之书论文武得人之盛而至于夷微卢之众三亳阪之尹皆有常之士而其选无异于三宅彼皆逺方也皆卑职也逺方非要地卑职非膴仕以天下之美才居之宜亦有所不安焉而莫之问者何也有君如文武非弃臣之主有臣如周公非蔽贤之相则逺之非疎之卑之非薄之也今之用人难于乆任非诚难于乆任也难于外任非诚难于外任也以古之官视今之官则今冗也以古之法视今之法则今幸也甚冗犹苦其不足甚幸犹恐其不平无他用者未必公人固不甘于退也显者未必贤人固不屑于小也内之者或所昵人斯竞于求也逺之者或所怨人斯难于去也所以官日繁而法日弊也
　　文王惟克厥宅心
　　黄度曰人主用人已之心术形焉范正献谓唐徳宗性与小人合此为知本之论明王立政必先能自治其心然后能尽人之心
　　文王罔敢知于兹
　　王应麟曰温公云人君急于知人缓于知事罔攸兼急于知人也罔敢知缓于知事也汉宣帝综核名实非不明矣而不能知石之奸唐宣宗抉摘细数非不察矣而不能知令狐绹之佞明于小而暗于大也
　　继自今我其立政立事准人牧夫　灼知厥若
　　张氏曰王继文武以立政可谓难矣难之中自有简易之道亦曰立事准人牧夫我其克灼知厥若而已知三宅之心即所以立政陈氏曰孔传谓立政大臣立事小臣以事字为句非张氏辨句读甚合经防立事即所谓宅乃事也下文我周文王立政立事牧夫准人立政下列三宅与此并有立事字国则罔有立政用憸人继自今立政其勿以憸人立政下不列三宅则并无立事字尤为显证
　　吕祖谦曰物莫不有所顺水顺而下火顺而上葢有湮之而不下郁之而不上者矣终非其所顺也人岂无矫饰而为善者茍灼知其所顺则心之所安不得遁矣
　　王樵曰此处备举三宅官相受民牧之责也和庶狱准之责也和庶慎事之责也此篇三宅有全言之者有举其一二以包其余者有变文者【变文如任人即常任而又曰常事又曰立事】
　　前章常事司牧人即常任常伯是举其二以包准人也有司之牧夫是举一以包常任准人也既是举一以包二则不必以庶言等三事为三宅通有也此为定説
　　自一话一言
　　苏道隐于小成言隐于荣华【二句出庄子】轻任人言不胜其以其不胜而举弃之所丧必多矣惟成徳之彦不可以小道小言也故一话一言终必付之而后可【此亦一説】王樵曰一话一事之始终一言一句而已此非言时之至浅正谓小人得行谗间言语为之阶一出话一矢言思虑専主君子斯小人无间而入
　　克由绎之
　　吕祖谦曰由绎者由其外而绎其中也由言绎其心由才绎其徳由发舒于一时绎其持乆于嵗晏陈啓源曰孔能用陈之葢训由为用也蔡氏读作抽谓抽绎用之而尽其才虽本汉书燕见防绎注防读抽之语然防可通于抽由不可通于防抽也考字书由并无音抽者蔡氏改经不可从
　　其勿以憸人其惟吉士
　　吕祖谦曰君惟以别白君子小人为职文武有庶常吉士公复以惟吉士望王召公之歌诗王多吉士亦至于再穆王命伯冏亦云其惟吉士周家父祖所师保所训子孙所守惟在是焉一代之治体可识矣憸人者便给佞人正吉士之反周之家法所严恶斥絶者也
　　诘戎兵【至】不服
　　吕祖谦曰公非教王用兵恐其晏安而使之自强如易谦卦言利用侵伐亦是于谦抑之中有自强之意也古人治兵乃所以弭兵后世销兵乃所以召兵郝敬曰陟犹虞舜陟方之陟方行者方岳巡行也天下乂安王者巡狩六师从行如诗云君子至止韎韐有奭以作六师朝防则必讲武所谓诘戎兵也
　　以列用中罚
　　苏列犹例也袁黄曰按列与例不同条例之説后世始有之列者轻有轻列重有重列也周礼大司寇刑新国用轻典刑平国用中典刑乱国用重典中罚即中典也




</div>
    <div class="pagination">
<a href="尚书埤传_page12.html">上一页</a><span>...</span><a href="尚书埤传_page8.html">8</a><a href="尚书埤传_page9.html">9</a><a href="尚书埤传_page10.html">10</a><a href="尚书埤传_page11.html">11</a><a href="尚书埤传_page12.html">12</a><span class="current-page">13</span><a href="尚书埤传_page14.html">14</a><a href="尚书埤传_page15.html">15</a><a href="尚书埤传_page16.html">16</a><a href="尚书埤传_page17.html">17</a><a href="尚书埤传_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
