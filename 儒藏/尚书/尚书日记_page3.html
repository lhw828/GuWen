<!DOCTYPE html>
<html>
<head>
    <meta charset="UTF-8">
    <title>尚书日记 - 第 3 页/共 11 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>尚书日记 - 第 3 页/共 11 页</h1>
    <div class="content">　　九河既道按尔雅九河徒骇一太史二马颊三覆釡四胡苏五简六洁七钩盘八鬲津九朱子注孟子亦引之又楚辞集注云禹治河至兖州分为九道以杀其溢其间相去二百余里徒骇最北鬲津最南葢徒骇是河之本道东出分为八枝也蔡传合简洁为一而谓经流在外殊误今南皮县明有洁河未闻与简河为一也○按九河在今沧瀛景徳之间或者求于此而不得则以为沦入于海殊不知河昔北流故分为九河自周定王五年河道既改则九河渐湮乃必然之理岂得经流既息而枝流仍在乎纵非海水沦没其故迹亦岂可得而复求乎大率河底常髙今于开封境测其中流冬春深仅丈余夏秋亦不过二丈余水行地上初无长江之渊深故自古濒河之地每有异常之水河必骤盈盈则决每决必弥漫横流深者成渠以渐成河浅者淤淀以渐成岸数年之后下流淤塞则中流河底又以渐而髙而河又不容于不徙矣既徙之后则其丈余深之故槽风填沙塞复为平陆无足怪者此九河之故迹所以不可复寻也今庆云县尚有古黄河广可三里许两岸隄皆髙丈余居人歴歴能道之庆云距沧州百四十里距天津三百余里九河非海湮其理明甚○顺其道谓禹新开之道也葢河源只一派禹因其势浩大又乗髙而来至兖卑下之地为害尤甚故开八条以泄其怒连原一条而谓之九此兖州最大之水也蔡传谓分播合同皆水势之自然此实妙理长江万里吞纳百川不闻溃决者以两岸有山以为之限也惟河自大伾以下行于平地河势悍猛而平地土疏非隄防所能捍御故百川惟一而河有九其到此而不得不分者乃理势之必然而禹能因其势顺其理以尽其相导之力此所以为大智而功在万世也○禹之治水于河用功尤多下则疏九河自下而上上则治壶口龙门梁岐自上而下故史臣叙兖之成功其文异于他州者有二记桑土一也记赋贞十三载乃同二也皆以河患故也○凡水禹导之而后道则曰既道泛滥既去而水自得其故道则曰其道雷夏既泽金氏曰今濮州雷泽县西北雷夏陂东西二十里南北十五里计古雷夏必大于今○按均一泽而或曰既泽或曰既猪正义谓洪水之时髙原亦水泽不为泽今髙地水尽而泽复为泽雷夏既泽是也孙氏谓既泽向未为泽今始为泽既潴向已为泽今复旧也此亦不可不知但雷夏小故曰既泽彭蠡大故曰既潴洞庭浩方八百里又非他比故特异其文曰孔殷震泽震动难定故曰底定大野大于雷夏等故亦曰既潴又有水降土升泽不复为泽者云土梦作乂大陆既作是也
　　灉沮防同按尔雅释水曰灉反入又曰水自河出为灉泲为濋反入者注曰即河决出复还入者河之有灉犹江之有沱○金氏曰尔雅水自河出为灉泲出为濋沮有濋音二水河泲之别也然自河迁泲伏则灉沮不可复寻矣说者以为濮耀二水古入雷泽一説灉即汳水张明谓禹开隂沟以通河泗许慎谓汳受隂沟至蒙为灉水东入于泗汳今作汴沮即今睢水经称防同古当合入泲后世导之入淮入泗尔○二水势均故曰防同桑土既蚕是降丘宅土桑土宜桑之土既蚕得桑而宜蚕也蚕性恶湿于下地非宜兖地宜桑于水退始宜故独于兖志之○孔氏曰地髙曰邱大水去民下丘居平土就桑蚕正义曰降丘宅土与既蚕连文知下丘居平土就桑蚕也按蚕桑之利既兴则诸土皆平矣不必以降丘宅土为就蚕桑也○下丘居土诸处皆然独于此州言之者郑云此州寡于山而夹川两大流之间遭洪水其民尤困水害既除于是下丘居土以其免于厄尤喜故记之
　　厥土黒坟厥草惟繇厥木惟条孔氏曰色黒而坟起按坟土膏脉起也后凡言坟者俱同○孔氏曰繇茂条长也正义曰繇是茂之貌条是长之体言草茂而木长也九州惟此州与徐三州言草木者三州偏宜之也宜草木则地美矣而田非上者为土下湿故也按九州土田连举惟兖徐又入草木一条葢三州居河泲江淮下流水未平则为下湿于草木非宜水既平则为沃衍于草木尤宜故惟三州言草木
　　厥田惟中下厥赋贞作十有三载乃同孔氏曰田第六贞正也州第九赋正与九相当治水十三年乃有赋法与他州同正义曰作者役工作务谓治水也治水十三年乃有赋法始得贡赋与他州同也尧典言鲧治水九载绩用弗成然后尧命舜舜举禹治水三载功成尧乃禅舜此言十三载者并鲧九载数之【蔡氏训作为耕治】按厥赋贞孔氏谓州第九赋正与九相当蔡氏谓名第九等赋为贞示君天下以薄赋为正金氏则谓贞字乃篆书下下字之误宜更详之作十有三载乃同此句因田赋而言则作为耕作之作乃合记田赋之通例九州通例记水土平治后始及田赋并无记田赋之后又言治水兖地虽最下亦不应治水独至十三年之久也注疏附合十三年之数尤凿
　　厥贡漆丝厥篚织文孔氏曰地宜漆林又宜桑蚕织文锦绣之属盛之筐篚而贡焉正义曰篚是入贡之时盛在于篚郑云贡者百功之府受而藏之其实于篚者入于女工故以贡篚别之歴检篚之所盛皆共衣服之用入于女工如郑言矣檿丝中琴瑟之弦亦是女工所为也汉世陈留襄邑县置服官使制作衣服是兖州绫锦美也
　　浮于泲漯达于河孔氏曰顺流曰浮泲漯两水名因水入水曰达汉志云漯水出东郡东武阳县至乐安千乗县入海过郡三行千二十里按漯字本作湿经典相承作漯而以湿为燥湿之湿漯为河之枝流泲入河而南出故浮泲浮漯皆可以达河史记禹酾二渠引河其一漯也西汉末河并行漯川其后河徙而漯亦不复存矣【累天答反又他合反】
　　海岱惟青州孔氏曰东北据海西南距岱正义曰海非可越而言据者东莱东境之县浮海入海曲之间青州之境非至海畔而已故言据也汉末有公孙度者窃据辽东自号青州刺史越海收东莱诸郡尧时青州当越海而有辽东也舜为十二州分青州为营州营州即辽东也按辽东属青州之説説见舜典冀辽实接壤我朝辽士入试者初附山东寻以不便改京师可见○中国疆界固有非至海畔而止者如珠崖在大海中自为一隅而属于岭南然虽越海而土俗相接又他无可附若辽东则固中国之东壤耳岂有不属接壤之冀而遥属隔海之青乎周时营州并于幽州则尧时决非属于青州矣蔡仲黙于冀州传中引程氏云冀之北境则辽东西右北平是矣于舜典传中乃仍用孔氏之说至此易据为至而不明其故是尚欠归一也○金氏曰青州于中国为正东故名从东方之色岱泰山也在今袭庆府奉符县其山特起东方为中国水口表镇连延而生诸山北即原山潍水出其西淄水出其东东即蒙艾为沂水诸源又东潍山潍水所出西南即泗水所出嵎夷既略潍淄其道嵎夷东隅出日之地略是立沟涂为封植独言嵎夷者举逺以见近也其道者泛滥既去而水自得其故道独言潍淄者此外无余功也他州皆先水而后土此以嵎夷为青州边界之地无预于淄潍故先言之○汉志云潍水出琅邪箕屋山北至都昌入海过郡三行五百二十里淄水出泰山莱芜县原山东北至千乗博昌县入海【今蔡传作入泲误】○青虽近海不当众流之冲故但记潍淄之治而已
　　厥土白坟海濵广斥说文云卤咸地也东方谓之斥西方谓之卤海畔逈阔地皆斥卤故云广斥言水害除复旧性也林氏曰此州土有二种平地之土色白而性坟海濵之土弥望皆斥卤
　　厥田惟上下厥赋中上田第三赋第四
　　厥贡盐絺至厥篚檿丝盐絺海物綂言一州丝枲铅松怪石皆岱畎所出也凡贡物蔡传皆详其所用周书曰惟服食器用见贡皆常用所须无异物也盐斥地所出管子曰海王之国谨正盐防上古盐入于川泽之衡邦国之贡盐人掌其用而已太公通鱼盐之利葢亦为民资以富国自管仲始贡物不以精麤为叙而以多寡为叙青州盐居多故叙于先他州仿此絺细葛也青州有盐铁丝枲之利汉时齐有三服官又称织作氷纨绮绣纯丽之物号为冠带衣履天下氷谓布帛之细其色鲜洁如氷也纨素也禹时贡絺其亦此类也夫海物有闗于服食器用者其种非一不可以名举故以惟错总之今人所谓海错者非怪竒耳目之玩则鱼蛤疏甲之微非古人之意也然海错今盛于岭粤而海岱则微盐利今盛于淮沧而海岱亦不逮葢古人之用俭故利源不甚开丝枲铅松怪石皆蒙岱畎之文正义曰泰山之谷有此五物美于他方所有故贡之也麻有子曰枲无子曰苴铅黒锡松泰山之名林怪石取为器用犹今徐之砀也【砀文石也其山出焉因以名县】林氏曰凡贡不言所出之地以一州所出皆可贡也言所出之地者以此地所出为良也莱夷作牧作耕作牧畜牧也朱子曰莱夷及扬之岛夷间于厥篚之间切意时贡土物以见来王之意与此説当入传中今蔡传但云作牧言可牧放夷人以畜牧为生如此则是与雍州三苗丕叙一例可得间于贡篚之间乎尔雅云檿丝出东莱又曰檿桑山桑郭璞曰柘属也檿丝是蚕食檿桑所得丝纫中琴瑟之弦按莱之檿丝至今有之茧生山桑不浴不饲土人取以为缯帛尤坚韧难敝但欲以此即为莱夷所贡则又未有明文疑檿丝出莱而青州贡之非贡自夷人故如此立文也浮于汶达于泲汉志云汶水出奉山莱芜县原山西南入泲青州有潍淄二水不通河惟汶入泲可以达河潍去汶逺惟淄与汶俱出原山而贡道由汶者入泲故也○汶水自古东北入海以智力导引使南接淮泗北通白卫自元人始○小清河一名泺水源出歴城之趵突泉由华不注山下东行防巨合水又东防淯漯孝妇诸水东北抵乐安髙家港入海大清河即泲水故渠也自东阿之张秋东北抵利津富国盐塲入海往年舟楫浮于二河商盐徧于齐鲁诸郡水利鲜俪焉自永乐以来湮塞不通一值霖潦平地巨浸壊民田庐弗可胜计成化间牟都御史尝疏之水循故道退出邹平等县膏腴可耕之田数万顷青船入于泲泲船入于张秋人大称便今复湮矣○国初漕运原不资于黄河有山东诸泉为之命脉然今漕挽之道南自淮隂北抵海口道路三千余里而山东泉水之通运河者不过汶泗诸流耳当黄河之未南徙也以汶泗诸流济三千余里而未尝不足及河之决而入运河也不忧其泛滥则虞其淤塞虽有山东诸泉不复为运河之利何也葢黄河未来之时运道命脉全在诸泉故当时建闸筑堰以节宣之尺寸之水尽为漕用黄河既来而运道不资于泉故泉政日弛泉流日微或为豪强侵占或为砂砾阻塞譬犹人身精神爱养则常盈耗散则随竭无足怪也
　　海岱及淮惟徐州徐州之域东至海北至岱南至淮西不言泲者岱之阳泲东为徐岱之北泲东为青言泲不足以辨故略之也七州皆止一至此州独载其三边者止言海岱则同于青止言淮海则同于
　　淮沂其乂蒙羽其艺大野既猪东原底平金氏曰淮出今唐州桐柏山行千七百里至海州入海徐之水以沂名者非一其出兖州泗水县尼丘山过鲁城南入泗者曽防浴沂之沂也今海州沭【音术】阳县有沂河口者周礼沂沭之沂也出沂州新泰县艾山西南至淮阳下邳入泗者此沂为最大即禹贡之沂也淮沂乂则其他川浸小者可知蒙山与山相聨其阳为费县其隂为蒙隂县羽山在祝其县凡山言艺者亦因山以表地言是山之墟皆可种艺矣正义曰淮出桐柏山发源逺矣于此州言之者淮水至此而大为害始甚喜得其治故于此记之王炎谓淮沂乂而后蒙羽可艺事之相因也其实淮沂固系一州之利害而蒙羽之艺亦有工夫非谓淮沂乂而蒙羽便享其无事之成功也大野东原亦然○孔氏曰大野泽名水所停曰猪东原致功而平言可耕按周礼职方兖州其薮泽曰大野汉志大野在钜野县北而何承天云钜野广大南导洙泗北连清泲则其地与其所钟可知矣孙炎谓既泽者向未为泽今始为泽既猪者向已为泽今复旧也或云郓州中都西南有大野陂郓州今东平州即古东原而中都则汶上县也去古既逺陵谷变迁求古大野未知孰是顾今南旺湖实在汶上西南萦廻百五十余里而漕河贯乎其中湖界为二西湖广衍倍于东湖东湖北接马踏伍庄坡湖以及安山南接蜀山马塲坡湖以及昭阳诸湖连亘数百里而东原徐郓诸邑又悉环列左右与古经志合是南旺湖即古大野无疑○徐无泲泲之分流入大野而东原在其东故谓以志泲○此四句见川浸山泽土皆治耳无相因意
　　厥土赤埴坟草木渐包土黏曰埴土性之美者也而又坟起最宜于生物故草木渐包渐进长也丛生曰包齐人名曰稹郭璞曰今人呼丛致者为稹渐包谓长进丛生言其美也【蔡传丛生而稹也稹或作积误】
　　厥田惟上中厥赋中中田第二赋第五徐之土美故田在第二然而赋五等者生聚人工或未及也
　　厥贡惟土五色至厥篚纤缟孔氏曰王者封五色土为社建诸侯则各割其方色土与之使立社焘以黄土苴以白茅茅取其洁黄取王者覆四方夏翟翟雉名羽中旌旄羽山之谷有之孤特也峄山之阳特生桐中琴瑟泗水涯水中见石可以为磬正义曰夏翟共为雉名周礼立夏采之官取此按夏翟共为雉名因雉具五色而染者象之故染五色谓之染夏染鸟羽象而用之谓之夏采夏翟是其总名其类有六其毛羽五色皆备成章染者拟以为浅深之度桐以孤生向日者良陆佃谓桐宜下湿不生髙冈诗传曰梧桐不生髙冈太平而后生朝阳峄阳葛峄之阳在邹县者曰邹峄山在下邳者曰葛峄山泗出泗水县陪尾山其水四源并发循城北八里始合为一至曲阜县经嵫阳城东五里与沂水合至临淮入淮曰泗濵则知在水旁曰浮则知水中见石若水上浮然取以为磬贵其声之清越也今灵壁石犹其类也金氏曰淮出唐州其百余里内尚浅而多潭有蠙珠潭今其地凡十四潭而不复生珠矣鱼今淮白鱼黒缯缟白缯【缯似陵反】异经白纬曰纤之用三为衮以祭为端以斋为冠以居所谓冠也衣有襦裳曰端所谓端也记曰有虞氏缟衣而养老又古者祥而缟禫而纤禫【徒感反】除服祭名○马融王肃孔安国皆以淮夷为二水名按淮夷与莱夷岛夷正同又费誓淮夷见于经者非一安得此独为水名乎郑以为淮水之上夷民献此珠与鱼得之○蠙珠近取淮夷与海错义同大抵古人不贵逺物异物任土作贡贡土所有惟服食器用故以金三品瑶琨怪石球琳琅玕蠙珠橘柚之类虽唐虞时亦已有之末流之滥乃有如合浦珠官荔枝驿骑此如作酒为祭祀而后人至以沉湎防邦故明王投珠抵璧而示弗贵周公之法羣饮者杀然周公何尝以商纣而废酒致美乎黻冕何尝废饰也
　　浮于淮泗达于河泗入淮淮泗不与河通而云浮于淮泗达于河何也葢灉水出于河而入于泗者也由泗而遡灉由灉而遡河此一道也泲入河而南出而泗则至大野而受泲之合者也由泗之上源以遡泲由泲而达河此又一道也河説文作菏云水出山阳湖陵南淮海惟州北据淮东南据海杜佑曰自晋以下歴代史皆云五岭之南至于海并是禹贡州之地按禹贡物产贡篚职方山薮川浸皆不及五岭之外又按荆州南境至衡山之阳若五岭之南在九州封域则以隣接宜属荆州岂有舎荆而属斯不然矣此则近史之误也今按若如近史之説则州东南所至之海南尽闽广之交其疆域为兼今数圻矣禹时五服止于五千则五岭之南当在荒服之外杜佑之説为是但此经篇末记其声敎所及云朔南暨朔朔方南交趾也则圣人制五服虽止于五千而威徳所被已方制万里矣杜又云雍州西境流沙之西荆州南境五岭之南所置郡县并非九州封域之内
　　彭蠡既猪阳鸟攸居孔氏曰彭蠡泽名随阳之鸟鸿鴈之属冬月所居于此泽金氏曰彭蠡今鄱阳湖自洪官亭受江西岭北江东诸水在江饶南康兴国之间至池州湖口入江汉志所谓湖汉九水者是也禹猪彭蠡废其旁地为芦苇以备浸淫故阳鸟居之如汉筑河隄去河各二十五里以防泛滥其后民颇居作其间常被漂没以此知大禹废彭蠡之濵以居阳鸟其为民防患之意葢深○正义曰日之行也夏至渐南冬至渐北鸿鴈之属九月而南正月而北与日进退左思蜀都赋所云木落南翔氷泮北徂是也
　　三江既入震泽底定三江吴地记云松江东北行七十里得三江口东北入海为娄江东南入海为东江并松江为三江金氏曰三江之说不一其可据者二一説谓古名汉为北江江为中江则彭蠡之水为南江至虽已合为一然以其三水合流谓之三江犹洞庭九水俱汇谓之九江也范蠡所谓吴之与越三江环之民无所移谓俱在大江之南尔今通州福山镇犹名三江渡是也然三江既以彭蠡为一则上文既出彭蠡不应下文又出三江且经文二既字对举皆本效之辞彭蠡既猪矣则阳鸟攸居三江既入矣则震泽底定则三江者乃震泽下流之三江也震泽太湖也周围三万六千顷西南湖州诸溪西北宣州诸溪并注之大约太湖纳百川之水而注之江三江泄太湖之水而入于海三江不通太湖所以艰噎不快而东南水患之所以多也禹时三江深通入海无阻震泽西纳乎诸水东吐乎三江克底于定非谓三江既入而震泽自定也北方之水河为大故凡水名皆以河为总称南方之水江为大故凡水名皆以江为总称然则三江之江不必疑为大江之江也今按州之境岭至郴防北枝趋敷浅原水皆东流又自建岭一枝转而北趋介衢为歙岭亘宣而抵建康其冈脊以西之水皆西流是俱汇为彭蠡其冈脊以东之水南则浙江北则震泽也彭蠡之水不猪则今江西江东诸州之水为西偏之患震泽之水不泄则今浙西诸州之水为东偏之患虽北边淮而于徐已书乂虽中贯江而于荆已书朝宗独大江之南西偏莫大于彭蠡东偏莫大于震泽二患既平则之土田皆治矣故特举二泽以见功之告成若其南偏率是山险浙亦山谿计不劳施工故余不书也
　　苏子瞻曰三吴之水猪为太湖太湖之水溢为松江以入海海水日两潮潮浊而江清潮水常欲淤塞江路而江水清驶随輙涤去海口常通则无水患○朱长文曰地倾东南而州居东南最卑处固宜多水患昔禹之治水也因其势之可决者疏而为三江因其势之必聚者猪而为太湖乃底于定○赵子潇曰太湖者数州之水所猪而松江又太湖之所泄也以数州猪水而独泄于一江宜其势有不逮是以昔人于常熟之北开二十四浦疏而导之子江又于昆山之东开一十二浦分而纳之海后因潮汐往来泥沙积淤旧置开江之卒亦废此太湖所以艰噎不快而水患所以多也○元任都水曰太湖纳百川之水而注之江三江泄太湖之水而入于海水有所归复有所泄夫何患之有吴淞江前时深通今何为而塞东坡有言若欲吴淞江不塞吴江一县之民可尽徙于他处庶上源寛阔清水力盛泥沙自不能积大抵治水之法有三浚河港必深阔筑围岸必髙厚置闸窦必多广设遇水旱就三者而乗除之自然不能为害倘人力不尽而一切归数于天宁有丰年邪○东坡又言浙西水旱乃人事不修之积○越絶书云太湖周围三万六千顷西南湖州诸溪西北宣州诸溪并注之葢诸山峙于西地形髙阜兼南北东江海之岸皆髙水积其中形若盘盂非籍江河深利何以通泄○金藻曰禹贡曰三江既入震泽底定又曰九川涤源九泽既陂今东江已塞而松江复防是川源无涤也太湖泛滥隄防不修是泽无陂障也无陂所以靡定无涤所以靡入又曰三江流水也涤源流水之所以治也震泽止水也既陂止水之所以定也使禹贡无此二句总结于后将谓三江既入震泽自定矣自汉以来治经者多忽此○归有光曰吴地庳下水之所都为民利害尤剧治之者皆莫得其源委禹之故迹其废久矣吴东北边境环以江海中猪太湖自湖州诸溪从天目山西北宣州诸山溪水所奔注而从吴江过甫理经华亭入青龙江以入海葢太湖之广三万六千顷入海之道独有一路所谓吴淞江者顾江自湖口距海不逺有潮泥填淤反土之患湖田膏腴往往为民所围占而与水争尺寸之利所以松江日隘议者不循其本沿流逐末取目前之小快别濬浦港以求一时之利而松江之势日失所以沿至今日仅与支流无辨或至指大于股海口遂至湮塞此岂非治水之过与葢自宋扬州刺史王濬以松江沪渎壅噎不利从武康纻谿为渠浛直达于海穿凿之端自此始夫以江之湮塞宜从其湮塞而治之不此之务而别求他道所以治之愈力而失之愈逺也世之论徒区区于三十六浦间或有及于松江亦不过濬蟠龙白鹤汇未见能旷然修禹之迹者宜兴单锷著书为苏子瞻所称然欲修五堰开夹苎干渎絶西来之水不入太湖殊不知州薮泽天所以猪东南之水也今以人力遏之夫水为民之害亦为民之利就使太湖可涸于民岂为利哉余以为治吴之水宜专力于松江松江既治则太湖之水东下而余水不劳余力矣又曰旁江之民积占茭芦指以告佃为名所纳斗升之税所占即百顷之江兼之涨滩之税亦多吏胥隠没昔宋时围田皆有禁约今奸民豪右占江以遏水道更经二三年无吴淞江矣又曰单锷毘陵人故多论荆溪运河古迹地势蓄泄之法独不明禹贡三江未识松江之体势欲截西水入子江上流工绪支离未得要领州薮泽曰具区其川三江葢泽不患其猪而川患其不流也今不专力于松江而欲涸其源是犹恶腹之胀不求其通利徒闭其口而夺之食岂理也哉近世华亭周生纲领之论实为卓越然其欲寻东江古道则于嫡庶之辨终犹未明诚以一江泄太湖之水力全则势壮故水驶而常流力分则势弱故水缓而易淤此禹时之江所以能使震泽底定而后世之江所以屡开而屡塞也松江源本洪大故别出而为娄江东江今松江既细防则东江之迹灭没不见无足怪者故当复松江之形势而不当求东江之古道也周生胜国时以书干于行省及都水营田使司皆不能行其説其后张氏据吴得其书开濬诸水数年间水潦不为患故能以区区一隅之地抗天下而力不屈○古者震泽之水其西北上原则有宣歙金陵九阳江之水由宜兴百渎以下震泽其西南则有苕霅诸水由湖州七十二港以入焉而所赖导之以入于海者松江娄江东江而已水来甚多而泄之者甚缓此东南所以多水患也自宋筑五堰于宜兴以西溧阳之上而宣歙诸水皆西北以入芜湖固有以杀西北上原之势其后商人以木往来之阻绐于官而坏其防昔人欲复五堰者此也五堰既废由是荆溪多积水而百渎湮塞无以遂其东下之势昔人欲疏百渎者此也庆歴以来筑长桥于吴江岸以利舟行之牵挽而水道阻缓昔人欲易置千桥以分利之者此也此皆单锷之遗意也自我太祖髙皇帝定鼎金陵一时财赋仰给东南鉴三吴水患因宋五堰之旧迹立为银渚东坝禁商往来此坝一成既可以挽东坝以西之水北防于南京以成朝宗之势又使东坝以东之水返注于芜湖不下震泽而三吴成陆海之饶是岂徒得五堰之遗意而已哉乃东南万世之利也东坝既足以当五堰之利则上源既杀下流亦减荆溪百渎疏之亦可不疏亦可长桥之在吴江去之则有妨于运道存之亦未见大有阻于太湖也其所急者惟在吴淞江之通利阔深耳若归子之论得之矣
　　簜既敷厥草惟夭厥木惟乔孔氏曰竹箭簜大竹水去已布生少长曰夭乔髙也孙炎曰竹阔节者曰簜○他州记草木而已此州草木之上又首言簜既敷者尔雅曰东南之美者有防稽之竹箭焉是州之竹箭尤美故别出之也南方地暖故草木皆少【诗照反】长【丁丈反】而木多上竦河朔地寒虽合抱之木不能髙也兖徐言草木皆居厥土之下是凡土皆然州先言草木者土涂泥有不尽然者也青不言草木而贡有松有檿丝可知记夭乔贡有惟木而荆不言者贡有杶榦栝栢亦可知矣
　　厥土惟涂泥厥田惟下下厥赋下上上错地泉湿田第九赋第七杂出第六金氏曰江湖之区下湿之地其土涂泥而其田反居第九古人尚黍稷田杂五种故虽水潦旱干而各有所收涂泥之土其田独宜稻不利他种故第为最下厥赋第七又有时杂出于七等之上则人功亦稍修矣自唐以来江淮之田号为天下最漕饷皆仰给东南矣
　　罗文庄公曰井田势不可复限田势未易行天下之田虽未能尽均然亦当求所以处之之术不然养民之职无时而举矣今自两淮南北西极汉沔大率土旷人稀地有遗利而江浙之民特为蕃庶往往无田可耕于此有以处之其所济亦不少矣○魏司马懿伐吴使邓艾于淮北广田积谷○丘文庄公曰今天下水田惟州最贱陆田惟颍寿为轻且地介两京间相距畧等今天下一家虽无魏人南征之役然用其法以行于今曰亦可赖以少寛民力省嵗漕请于淮南一带湖荡之间沮洳之地芦苇之塲尽数以为屯田遣官循行其地度地势髙下测泥涂浅深召江南无田之民先度地势因宜制便先开为大河阔二三丈者以通于海又各开中河八九尺者以达于大河又随处各开小河四五尺者以达于中河使水有所泄然后于其低洼不可耕作之处濬深以为湖荡及于原近旧湖之处疏通其水使有所猪或为隄以限水或为堰以蓄水或为斗门以放水俱如江南之制民之无力者给以食田成之后依官田以起科民之有力者计其庸田成之后依民田以出税六七年间其所得恐不减于魏人也夫魏人以偏安之国有外敌之患犹能兼淮颍而尽田之矧今尽四海以为彊此地又为运道经行之路有鱼盐之利昔人所谓一之地且去大江仅百里许大江之南民多而田少居者佃富家之田为之仆出者逐什一之利轻去乡闾倘朝廷颁方尺之诏遣一介之使鼓舞而招徕之无不成者既成之后又于颍寿之间召民开垦陆田亦随地势以分田因民力而定税其功又易于水田者考之唐史上元中于楚州【今淮安】古射阳置洪泽屯于寿州置芍陂屯厥田沃壤大获其利俱在此地遗迹可考也
　　厥贡惟金三品至厥包橘柚锡贡三品金银铜也瑶琨石之美似玉者取之以为礼器古有瑶爵篠以为矢之笴【音梓】簜以为乐管及符节之函周礼英簜注盛节器也【蔡传云可为符节误】齿象齿草犀兕之草可为甲周有象辂以象饰诸末革辂挽之以革也羽鸟羽南方之鸟孔雀翡翠之属其羽可以为饰故贡之也旄犛牛之尾可为旌旂之饰木楩梓豫章之属也卉服草服若葛越之属是也葛越南方布名用葛为之左思赋云蕉葛升越弱于罗纨郑谓岛夷亦以其服为贡也贝锦名诗云萋兮斐兮成是贝锦凡为织者先染其丝乃织之则文成记曰士不衣织小曰橘大曰柚包裹而致锡命乃贡言不常也○古荆有木贡有则贡之栋字器用有所须则用之甚俭而易共也后代有营缮则工师求大木至于深山穷谷人迹不到之处悬崖吊桥艰难万倍此至溪涧必待夏秋洪水泛涨方抵大江呜呼林麓尽矣帝省其山则何辞以对是故禹卑宫室而作训以峻宇雕墙为戒岂非人君之所当守哉○卉服蔡氏兼以木绵为言丘文庄公亦以为唐虞时岛夷时或以充贡而已中国未有也故嫔妇之治止于丝枲民未有其服官未有其调也宋元间种始传入中国闗陜闽广首获其利闽广通商舶闗陜接西域故也今按若果唐虞时外夷已充贡岂有歴代传记畧无及之者元史食货志亦不之载是当再考也贝锦名是郑説有诗贝锦可据蔡仲黙因谓南夷木绵之精好者亦谓之吉贝以卉服来贡而吉贝之精者则入篚焉然吉贝之名但昉见于南史不可因布名吉贝而遂以织贝为卉服之精者也今外夷卉服之精信有之使唐虞时即以入篚不防近于尚异物之嫌乎且诸州篚实非必出于各夷也○裹曰包借曰苴州橘柚锡贡荆州纳锡大豫州锡贡磬错皆为非常并在篚下
　　沿于江海达于淮泗孔氏曰顺流而下曰沿沿江入海自海入淮自淮入泗正义曰文十年左传云沿汉泝江泝是逆沿是顺故顺流而下曰沿沿江入海顺也自海入淮自淮入泗逆也○兖言浮于济漯达于河故青言浮于汶达于济徐言浮于淮泗达于河故言沿于江海达于淮泗皆蒙上文也○林少颍曰禹时江淮未通故州入贡必由江以入海然后达于淮泗至吴夫差掘沟通水与晋防黄池然后江淮始通孟子谓禹排淮泗而注之江葢误指所通之水以为禹迹吴氏曰江北淮南地髙于水虽曰沟通江淮止是江淮之间掘一横沟两端筑隄【今瓜仪淮安霸是】壅水于中以行舟耳江淮二水实未始通流也○按上古海路不甚通州虽有沿海之文然所沿者由江至淮之海面而已上古海利亦不甚通盐与海错取诸青州今谓瘠海不啻足矣闽广两浙之路莫之通也圣人先见之明防患之逺不贵逺物异物以生外衅郊圻封守申画慎固民敦本业而安井疆亦岂有贾市招诱之事哉近世倭人之祸则海路海利日通而莫之为禁之咎也汉书言乐浪海中有倭人分为百余国以嵗时来献见云虽汉世已通中国然止乐浪海中一路则其他道路固犹未之通也自元人与之交兵彼始得我之情有窥我之渐国初沿海备御葢亦甚严承平禁弛乃生前代未有之患当事者绎禹贡之防则得所以治之之要矣
　　荆及衡阳惟荆州孔氏曰北据荆山南及衡山之阳正义曰此州北界至荆山之北故言据也南及衡山之阳其境过衡山也以衡是大山其南无复有名山大川可以为记故言阳见其南至山阳也○有两荆山此荆州之荆山非雍州荆岐既旅之荆○此荆山其南为荆州其北为豫州在南郡临沮县北
　　江汉朝宗于海孔氏曰二水经此州而入海有似于朝百川以海为宗宗尊也正义曰诸侯见天子之礼春见曰朝夏见曰宗以海水大而江汉小以小就大似诸侯归于天子假人事而言之也郑云江水汉水其流遄疾又合为一共赴于海犹诸侯之同心尊天子而朝事之荆楚之域国有道则后服国无道则先彊故记其水之义以着人臣之礼○邵文庄公曰前乎此者江汉未合水势未可知也后乎此者江汉既合水势不必言也故朝宗一书于荆而江汉水势于是乎定○郑端简公曰江汉朝宗于海书于荆州者二水发源于梁而荆当其下流之冲入海于而荆据其上游之防故于此言朝宗见其上无所壅下有所泄○按朝宗者未入海而其势已奔趋于海以朝宗二字状出水势之妙惟尝亲见之而读此则便若大江动我前尔○江水至东陵而北防于汉汉水至大别而南入于江于荆州记江汉之合不言其合而言其朝宗于海一言而尽水势殆传水之神也二水在梁二州自是无可得而书既言朝宗于海则入海不俟言言则为赘故知三江既入不指大江也
　　九江孔殷九江洞庭湖也孔甚殷正也言水道甚得其正也其源有九水故名九江其后防聚日广洞庭百里而洞庭山遂在其中故因山得名而曰洞庭焉所谓荆湖南北路者自是而分罗君章湖中记曰湘水之出于阳朔则觞为之舟至洞庭日月若出没于其中也朱子尝考定九江源委一曰潇江【出道州营道县九疑山亦名营水过零陵下与相江合】二曰湘江【出静江府兴安县阳山东北名铧觜东北至潭州入洞庭】三曰蒸江【出衡州衡阳县西防衡山诸源而下合于湘以其水气特盛故名为蒸】四曰澬江【出武冈军至益阳西北入洞庭】五曰沅江【出沅州西蛮界中至辰州与酉江合】六曰渐江【出索县东流与沅合】七曰序江【出辰州溆浦县鄜梁山西流与沅合】八曰辰江【出辰州西南蛮界中东流与酉合】九曰酉江【出防溪城西山中至辰州东合沅辰北流至鼎州东入洞庭】此九江也但郴江亦一州之水其源出岭至郴州城下始胜州又五十里与东江合而始大北入湘江旧皆不在九江之数但不知与渐序二水孰为大小今不敢更有升降○导江云东至于澧过九江则是古者澧先入江而后九江入也澧当在九江数外○今按九江之为洞庭理已无疑而九者之名讫难的指故朱子尝以为若旁计横入小江之数则自岷山以东至入海处不知当为几千百江且经文言九江孔殷则正以见其吞吐壮盛浩无津涯之势决非寻常分泒小江之所可当也如朱子之言禹时澧州之下巴陵之上自有九水年代久逺不可以今水证古水阙之可也观经文江汉朝宗于海即继曰九江孔殷导江不曰播为九江而曰过九江则大江自大江九水自九水可见而孔氏谓江于此分为九道者其非明矣又证以东至于澧过九江之文则九江当在澧州之下巴陵之上而不在浔阳与今之江州尤明矣
　　沱潜既道尔雅曰水自江出为沱汉出为潜郑曰今南郡枝江县有沱水其尾入江首不出江也华容有夏水首出江尾入沔葢此所谓沱也潜则未闻金氏曰今江陵府松溪县南枝江县北江分三十余下流复合曰笊篱江公安县有沱潜港此皆沱也潜出今江陵府潜江县【按潜水既难考不如阙之説具渠州】
　　云土梦作乂金氏曰江北为云左氏所谓济江入于云中是也江南为梦左氏所谓田于江南之梦是也皆在今江陵府之境但今徳安府有云梦县而荆门之长林县岳州之巴陵县亦有云梦司马相如称云梦方八九百里其所连亘固广矣正义曰云梦一泽而每处有名者此泽跨江南北故每处名存焉○水降土升云土梦耕按蔡传地势有髙卑水落有先后人工有早晚三者相因此二语实足该之
　　厥土惟涂泥厥田惟下中厥赋上下孔氏曰田第八赋第三人功修
　　厥贡羽毛齿革至九江纳锡大荆贡略与同利金锡荆利丹银齿革所产不无优劣故各以所善者为先也曽氏曰言惟木多不胜名也荆木名之贡止此也杶栝柏皆木名栝柏所施者多杶材中弓弩之榦故举其用言杶榦周官所谓荆之余是也其木柏叶松身陆机云杶防栲漆相似如一孔氏曰砥细于砺皆磨石也砮石中矢镞苏子瞻自儋耳北归江上得古箭镞槊锋而劒脊其亷可刿而其质则石以为此即所谓楛矢石砮春秋隼集于陈廷楛矢贯之石砮长尺有咫时人莫能知而问于孔子孔子不近取之荆梁而逺取之肃慎则荆梁之不贡此久矣按女直即古肃慎之地今尚产楛矢石砮石砮出黒龙江口名水花石坚利入铁子瞻之所见者古荆梁外徼固宜有之也丹朱砂也今辰锦所出光明砂并溪洞老鵶井所出尤佳箘簵美竹也一名聆风性至劲楛木坚小而直叶如荆而赤茎似蓍二物皆中矢笴而三邦所贡又为名材三邦未详其地考工记曰妢胡之笴唐志云零陵贡葛笴岂此类与箘簵是两种竹包匦菁茅孔氏以包为橘柚匦匣也菁以为菹茅以缩酒蔡氏金氏以菁茅为一物以包匦为一事或包之或匣之皆以菁茅而言菁茅一茅三脊管子谓出江汉之间召陵之师责楚贡包茅不入王祭不共无以缩酒即此也礼记缩酌用茅缩亦作莤説文礼束茅加于裸圭而灌鬯酒是为莤又酾酒谓之莤泲酾音枲下酒也朱子谓古人榨酒不以丝帛而以编茅王室祭祀之酒则以菁茅取其至洁也纁玑组三者冕服所须古人衣纁裳考工记曰三入为纁五入为緅七入为缁郑谓色在緅缁之间此州染纁色善故贡之玑珠不圆者组绶类辫丝为之佩以贯玉带以为纽约者也孔氏曰尺二寸曰大出九江水中史记防传云千嵗满尺二寸蔡氏曰非可常得故不为常贡若偶得之则使之纳锡于上按曰纳者下与上之辞曰锡者重神物也○金三品之贡葢古者以珠玉为上币以黄金为中币以刀布为下币三币握之则非有补于暖也食之则非有补于饱也先王以守财物以御人事而平天下则有时而用焉其取之有时其用之有节其贡也致之邦国而天子无私求与私藏也周之衰荆之贡金不入而周王求之于鲁春秋讥之汉元帝时贡禹请罢采珠玉金银铸钱之官母复以为币租税禄赐皆以布帛及谷使百姓一意农桑贡禹之言固先王之意也然泉货所以交通百物布帛不可以尺寸分裂禹因后世之弊而遂欲废先王之制币则过矣
　　浮于江沱濳汉逾于洛至于南河正义曰浮此四水乃至洛本或濳下有于误耳蔡氏曰江沱濳汉其水道之出入不可详而大势则自江沱而入濳汉也逾越也汉与洛不通故舎舟而陆以逹于洛自洛而至南河也凡曰逾者皆水道不通遵陆而后能逹也按荆州曰浮于江沱濳汉梁州曰西倾因桓是来浮于濳则明有沱濳为转输之道项平甫谓夹蜀山而行凡谿谷之水至江而出者皆名为沱至汉而出者皆名为濳夫谿谷之流多在深山夐僻之处岂得为转输之道乎又凡水之自大川而别出者如自河出为灉泲出为沮洛出为波正与自江出为沱汉出为濳一例何得以江汉反为沱濳所出之路乎
　　荆河惟豫州豫于九州为中土南跨汉而抵荆山北距南河【荆豫皆以荆山为界其南为荆州其北为豫州】
　　伊洛瀍涧既入于河汉志云伊水出农卢氏县熊耳山东北入洛洛水出农上洛县冡岭山东北至巩县入河瀍水出河南谷城县替亭北东南入洛涧水出农新安县东南入洛【蔡传从郭璞云伊水出上洛之熊耳非卢氏又云涧出今之渑池至新安入洛】○豫之洛犹雍之渭而书法不同泾澧漆沮虽皆入渭而水之大小不同故曰属曰从曰同各别志之伊洛瀍涧四水相敌故綂志其入河与江汉同文○北水以河为宗豫水以洛为宗
　　荥波既猪泲水自温县入河溢为荥今郑州荥泽是其处至西汉末泲不复南溢涸为平地荥阳民犹谓其处为荥泽尔雅曰水自洛出为波职方曰其浸波溠是波亦泽名矣马郑王本皆作荥播谓此泽名荥播孔氏谓荥之波水已猪皆非是
　　导菏泽被孟猪菏音柯又工可反猪左氏尔雅皆作诸孔氏曰菏泽在胡陵孟猪泽名在菏东北水流溢覆被之【导水云又东至于菏是泲流至其地蔡氏云被及也及即余波覆及之意泽言导又二泽言被惟此】今按孟猪之薮可田则有水草而浅涸时多故导菏泽之溢时乎被孟猪不常入也或言导菏泽又导孟猪故言及非也泽无言导者此二泽相通故可以导此之溢被彼之地故言导也○正义曰地志山阳郡有胡陵县不言其县有菏泽又云菏泽在泲隂定陶县东孟猪在梁国睢阳县东北以今地验之则胡陵在睢阳之东定陶在睢阳之北其水皆不流溢东北被孟猪也然郡县之名随代变易古之胡陵当在睢阳之西北故得东出被孟猪也○金氏曰菏泽在今曹州泲隂县孟猪在今应天府虞城县自菏泽至孟猪凡百四十里二水旧相通今菏泽自分南北清河近时大河亦被孟猪并行睢水矣
　　厥土惟壤下土坟垆土不言色者其色杂也垆土黒而疏也周礼草人掌土化之法凡粪种坟壤用麋渴泽用鹿土化之法谓化之使美若汜胜之术也粪种郑注谓煑取汁今人不知其法按博物志麋聚草泽而食其塲成泥名曰麋暖民随之种稻其收百倍此即今人粪田法也草人土化之法有用麋用鹿恐亦是之类也坟壤润解也渴泽故水处也即此经所云坟垆也
　　厥田惟上中厥赋错上中田第四赋第二又杂出第一厥贡漆枲絺纻厥篚纎纩锡贡磬错孔氏曰纩细绵治玉石曰错治磬错正义曰纩是新绵纎是细故言细绵今按蔡氏云纩细绵也纎字无训葢仍为纎之纎也如孔说则篚无他物惟贡细绵恐亦无此理孔于徐州之纎亦训细说文纻檾属据絺为细葛则枲与纻疑亦成布而后贡也顔师古谓织纻以为布及练练熟素缯也
　　浮于洛达于河豫在河南渉河即冀矣洛自西来中分豫境其东半径入河其西半则浮于洛而后至河魏太常曰南络发于昆仑之东委蛇南行其背为西戎其面为中国而其余气为南蛮葱岭自起为祖南起雪山其东为江源地脉因界为二江以南仍为南络其北别为中络与大河分为两界中络岷山为祖自蜀入陇结于初龙则为长安四塞以为固金城千里天府之国也结于中龙则为洛阳四时之所交风雨之所防隂阳之所和天地之中也南络传大江放于海北络传大河放于海惟中络止于嵩髙其前平夷凡几千里而泰山特起东方张左右翼为障以天下大势言之长安龙首穴也洛阳龙心穴也兹其大龙之腹乎宋都大梁亦在龙腹而国势弱者汴坦无备其势必宿重兵民力坐而困矣余尝至洛阳相其形势熊耳祖龙发自终南逺则太行为后托近则嵩髙为左障然终南自为长安前朝太行亦为平阳左障嵩髙虽回障洛阳而大情自欲东出与万里平原作祖然后黙识天道之公大地相为勾连其融结非一处王气发久而歇又转之他帝王有徳也而兴无徳也而亡是不一姓宇宙所以无穷也
　　华阳黒水惟梁州孔氏曰东据华山之阳西距黒水今蔡传易置据距二字葢以东境止于华阳而汉志言黒水出犍为水经言出张掖故知西境之跨黒水也华山地络之所交防其阳为梁州其隂为雍州其隂则北河其阳则南河
　　岷嶓既艺沱濳既道荆州记江汉而及沱濳本支之别也以发源此州复详其源委岷山江源嶓冡汉源岷山之下沃野千里与汉中俱号天府之国江汉之源既涤则岷嶓之墟皆可种艺矣岷山地志蜀郡有湔道岷山在西徼外在今汶山县而晁氏则谓蜀以山近江源者通为岷山连峯叠岫不详逺近青城天彭诸山之所环绕皆古之岷山青城乃其第一峯也今按岷山蟠据华夷江出其间诚有如晁氏之所言但禹导江必有所始导山曰岷山之阳至于衡山则固有定指矣湔音笺汉制县有羌夷曰道汶山县属茂州有江渎庙葢禹导江始此云水经漾出陇西氐道嶓冡山东至武都为汉常璩华阳国记曰汉水有二源东源出武都氐道为漾水禹贡导漾是也西源出陇西嶓冡山迳葭萌入汉郦道元曰东西两川俱出嶓冡而同为汉水今西县嶓冡山西汉水所导也沱濳孔氏曰沱江别名潜水名正义曰经无濳之本源故直云水名愚按濳水虽郑康成犹无考而以为未闻葢濳则有之而求其首自汉出则甚难合也蔡传据地志濳水所出有二一出巴郡宕渠县入江一出汉中郡安阳县鬵谷入汉然皆未有以考其果自汉出否也若沱则郫县汶江皆有沱而入江又江源县有江出江又反入此皆沱也【疏谓郫之沱安阳之濳尾入江汉尔首不出江汉也江真沱蔡却未载宕渠之濳是从汉出详见后】梁州不言江汉以岷嶓沱濳源流之治见之江河淮汉惟一见而沱濳于二州再书既道何也其名虽同而源委各别也
　　蔡蒙旅平和夷底绩金氏曰蔡山在今雅州严道县南蒙山在今雅州名山县东云雾常蒙其嵿其山上合下开沫水迳其中出为溷崖水沫水即大渡河也蜀守李氷尝凿离堆避沫水之害则禹当时于此处用功多也祭山曰旅旅平者祭告水土既平也旅独于梁雍言之葢九州终于梁雍见诸州之山皆旅告也旅独于蔡蒙荆岐言之葢纪梁之山终于蔡蒙纪雍之山始于荆岐见州内之山皆旅告也○和夷蔡氏谓严道以西有和川有夷道或其地也则以和夷为二金氏谓和川即青衣水夷人所居今为覊縻州县以和夷为一凡言底绩皆地名或地名因水未有水而言底绩者故蔡氏不取晁氏和水夷水之説
　　厥土青黎按孔氏曰色青黒而沃壤蔡氏因之亦曰黎黒也然考之经文辨土有因色不一而不言色者矣未有言色而不言质者也亦未有两言其色者也马融王肃皆曰黎小疏也其説为是正义亦引王肃之説则亦知以黎为黒之未安矣金氏曰梁土色青故生物易性疏故散而不实向闻吏牍谓成都土疏难以筑城葢此也
　　厥田惟下上厥赋下中三错孔氏曰田第七赋第八杂出第七第九三等正义曰既言下中复言三错举下中第八为正上下取一故杂出第七第九与第八为三也邵文庄公曰赋错出者他州无与焉升降之説非是【吴氏谓冀赋第一或时数少于豫则降为第二而升豫为上上豫赋第二或时数多于冀则升为第一而降冀为上中】蔡氏曰按赋杂出他等者或以为嵗有丰凶或以为户有増减皆非也意者地力有上下年分不同如周官田一易再易之类与按周官有不易之地谓嵗种之地为上田有一易之地谓休一嵗乃复种也为中田有再易之地谓休二嵗乃复种也为下田蔡氏之意谓田遇年分休不耕者多则赋从而少然岂偏冀豫梁四州田有一易再易而余州皆可嵗耕者邪葢冀州地大物繁赋既上上而又间出上中以寛之豫为中土原田既美人功亦修几与冀埒故赋既上中而又间出上上以进之田下下然人稠而地力亦尽故赋髙于田二等而间出又进一等此实东南繁阜之权舆矣梁田下上似优于然多山而少田人功亦劣故赋之等退在下中而又以七九二等为之上下间出此其调剂可谓宻矣举此四州为法而余州可见雍与荆州赋田升降皆较六等荆州升之极人功修也雍州降之极人功少也其余相较不多者从此可知也徐田上中而其赋中中青田上下而其赋中上兖田中下而其赋下下赋皆降于田而相较不等兖当河流之冲作十有三载乃同经已明着其义矣无错者其等已定有错者其等难定时进退以通节之也后代卒不能易禹之等惟雍州沃野千里秦汉以来称天府之国而禹时洪水初平风气未开观公刘太王之初起陶复陶穴则昔之雍州岂后之雍州哉人事未至圣人固不能预进之也然田曰上上则人事气化亦已有所待矣
　　厥贡璆铁银镂至织皮孔氏曰璆玉石【尔雅曰璆琳玉也蔡氏以为玉磬误】镂刚铁【以刚可以刻镂】卓程以铁冶富至拟封君梁利铁可知汉志犍为郡朱提县有朱提山出银每八两为一流直千五百八十是梁之银美也砮贡于荆又贡于梁重武事也蔡氏曰铁先于银者铁之利多于银也织皮者梁州之地山林为多兽之所走熊罴狐貍四兽之皮制之可以为裘其毳毛织之可以为罽也【罽纪例反】按罽西胡毳布织毛为之若毡毼氍毹之类字当作作罽非罽鱼网也
　　西倾因桓是来至乱于河孔氏曰西倾山名桓水自西倾山南行因桓水是来浮于濳汉上曰沔越沔而北入渭絶流曰乱按西倾在今临洮府西南一百五十里一名嵹台山洮水出其北桓水出其南或云洮即桓水自西倾南行因桓水是来浮于潜水水经濳水出巴郡宕渠县注曰濳水葢汉水枝分濳出故受其称今受有大穴濳水入焉通罡山下西南濳出谓之伏水或以为古之濳水郑曰汉别为濳其穴本小水积成泽流与汉合禹自广汉疏通即为西汉水○自西倾而至葭萌浮于濳水自濳遡流而届于晋寿界有漾枝津之阻由陆而南歴罡穴【水经注罡山名有大穴作冈北者误】而迤逦以接汉沔此经所谓逾于沔也沔渭不通而褒氷通沔斜水通渭褒斜之间又絶水百余里故歴汉川而至于褒水乃逾褒而暨于衙岭之南溪乃灌于斜川届于武功而北以入于渭焉蔡氏谓当曰逾于渭褒斜二水名又有褒谷斜谷説者云栈道七百里北口曰斜南口曰褒同为一谷两谷髙峻中间谷道褒水所流褒水出太白山经凤县南流入褒谷又南流入沔斜水出衙岭山北至郿入渭所谓絶水百余里者以褒斜二水两首相距言之非谓褒斜二谷也张汤谓以车转从斜下渭则汉中谷可致是浮濳逾沔之道汉人尝用之今蜀中通贡职水则大江陆则栈道濳沔入渭之道无复讲矣○西倾因桓是来为西境絶逺者言之汉志又言桓水出蜀郡蜀山西南行羌中入南海信若斯言则初发西倾不知南行几何始得桓水何以因桓是来也汉始出为漾东南流为沔至汉中东行为汉沔故云汉上曰沔
　　黒水西河惟雍州孔氏曰西距黒水东据河龙门之河在冀州西正义曰禹治豫州乃次梁州自东向西故言梁州之境先华阳而后黒水从梁适雍自南向北故先黒水而后西河计雍州之境被荒服之外东不越河而西逾黒水王肃云西据黒水东距西河所言得其实也徧检孔本皆云西距黒水东据河必是误也又河在雍州之东而谓之西河者龙门在冀州西界故谓之西河王制云自东河至于西河千里而近是河相对而为东西也四面积髙曰雍雍州得名以此又今凤翔府西北三十里有雍山雍水所出
　　弱水既西正义曰诸水言既道此言既西由地势不同导之使西流也郑云众水皆东此水独西故记其西下也○柳宗元愚溪对説弱水或寓言不足为据蔡传引魏太武击柔然西行至莵园水又循弱水至涿邪山谓弱水在莵园水西涿邪山东为得之
　　泾属渭汭漆沮既从沣水攸同孔氏曰属连也水北曰汭言治泾水入于渭汉志云泾水出安定泾阳县西岍头山东南至冯翊阳陵县入渭行千六百里蔡氏以汭为水名汭芮通出扶风汧县蒲薮渭见导水雍州之水渭为大泾之源最居雍之北境自北而南注以渭为归而汭东入焉是泾上属于汭而下属于渭也夫渭汭不相及而一泾以属之见水之逺近连络者其势也泾渭之清浊不同源而渭受泾之属见水之大小相纳者其理也经不以渭立文而曰泾属渭汭以泾水在中先防汭水后入渭水顺其势而言故谓属渭汭者泾而其实纳泾汭者渭也○漆出同官沮出宜君二水合于华原固为一矣而其势相敌不足以相有也故并着其名而志其从于渭焉入渭实在同州朝邑之东南不曰入而曰从者小从大曰从众归之曰从泾漆沮皆在渭水之北泾水自北来注于渭漆沮自东北来注于渭惟沣水在渭之南自南来注于渭沣水出扶风鄠县终南山东至咸阳入渭沣大故曰同诗曰沣水东注维禹之绩言沣水自东北流经丰邑之东入渭而注于河也荆岐既旅至鸟防孔氏曰己旅祭言治功毕此荆在岐东非荆州之荆终南惇物鸟防三山名言相望正义曰至于为首尾之辞故言相望也三山空举山名不言治意蒙上既旅之文也按荆山蔡氏以为即今耀州富平县掘陵原而三原马伯循则谓此原乃唐之献陵非山也四夷郡县图记谓黄帝铸鼎处在今三原嵯峨山葢嵯峨即荆山也其山髙出云表登其巅则泾渭黄河俱在目前俯视秦川其平如掌其别岭有西原中原东原乃县所由名也山阳有鼎州即黄帝铸鼎处岐东惟嵯峨为大嵯峨之为荆山明矣岐在今岐山县诗天作髙山太王荒之言太王始邑其下也山有两岐故名焉又名天柱山终南乃闗中南山西起陇凤东逾商洛绵亘千里随地异名总言之则曰南山尔地志一名太乙山秦记云又名地肺南山深处髙而长大无异名者曰秦岭乃地络所由分秦岭以南之水皆谓之江秦岭以北之水皆谓之河惇物在武功县东又名垂山鸟防説见导水
　　原隰底绩至于猪野原隰泛言则为广平下隰之地此对猪野则有所定指故蔡氏引诗度其隰原以为説郑氏曰其地在豳朱子诗传亦曰豳在岐山之北原隰之野禹之底绩公刘之彻田为粮一也猪野即休屠【音除】泽在凉州姑臧魏太武伐凉谓姑臧城东西门外涌泉合于城北其大如河其余沟渠流入泽中其间乃无燥地泽草茂盛水土如此即指此也此禹所以底绩也○施功自下而上成功自髙而下
　　三危既宅三苗丕叙通典沙州昔舜流三苗于三危即其地也其后子孙为羌戎代有其地谓之瓜州其地多生长瓜瓜长者狐入其中首尾不出左传允姓之奸居于州是也秦及汉初为月支匈奴之地武帝开其地后分酒泉置炖【音屯】煌郡即古州也三危山在其东南山有三峯故名焉金氏曰圣人黜恶以逺为罚经理则不以逺为间故三危亦定厥宅三苗之在其地者亦丕就吾之功绪矣
　　厥土惟黄壤金氏曰黄土之正色而又细柔故厥田为九州第一后世号闗中为沃野谓之天府葢以此也然就其间较之亦惟泾渭澧漆之区最为沃壤西北二边逼于戎狄故禹于雍州自终南至鸟防则自东而西自原隰至猪野三危则自内而外赋出六等生聚葢不同也至战国秦汉富庶甲天下唐不如宋滋不如西有夏北有契丹雍冀悉非古矣虽闗中亦仰东南之粟古今地利之不同岂无其由哉
　　归有光曰陜固周秦汉隋唐之所都昔人称其被山带河四塞以为固而自汧雍以东至河华膏壤沃野千里虽三河天下之中王者之所更居然古今建都之形胜无逾闗中者太祖髙皇帝初定天下尝幸汴幸洛将幸闗陜时以扩廓帖木儿李思齐张思道之乱戎马蹂践所过皆空城千里无行迹而金陵庙社已定遂为帝都亦其时与势不得不然也永乐北迁而万世之业定矣昔郑国两渠之饶衣食京师亿万之口至唐杜佑以为大歴初所溉田比于汉减三万八千顷是时长安尚为京师而佑言已如此诚如其计复此两渠劝农置官严脩障塞积谷缮兵以收漠南之地汉唐之盛岂不庶几哉宋庆歴初时天下全盛范文正公请城东京议者以为迂后乃思其言先朝丘文庄公亦以幽燕迫近北境而漕河易噎欲重山后之守寻元海运之法诚以闗中百二之险使膏壤千里百姓殷富而汉唐河渭之漕故在于以为国家之陪京此万世之虑也
　　厥田惟上上厥赋中下孔氏曰田第一赋第六人功少○通论见梁州田赋条下
　　厥贡惟球球琅玕孔氏曰球琳皆玉名琅玕石而似玉尔雅曰西北之美者有昆仑墟之球琳琅玕焉山海经云昆仑山有琅玕树征曰火炎昆冈玉石俱焚西北昆山出玉在古葢甚着丘文庄公曰汉时闗中之蓝田幽州之玉田皆出玉其时西域未通也今中国所用之玉皆来自于阗有白緑三种皆出于河亦与古异抑土石之精其生有限而取之有尽古人比徳于玉用为器用杂佩之属不一而足是玉在古多而为用伙今世小民有不识玉者由是推之汉之金以斤计每以万言唐渐少宋与今益少无乃千嵗之后中国之金将与玉同邪不可不为之限节也
　　按贡物除冀州外雍梁二州无篚余六州皆有篚篚皆嫔贡衣服之用言锡者三橘柚荆大豫磬错言包者二橘柚荆菁茅言织皮者二荆州梁州织皮制之为裘织之为罽与单言皮服不同
　　浮于积石至于龙门西河防于渭汭孔氏曰积石山在金城西南河所经也沿河顺流而北千里而东千里而南龙门山在河东之西界正义曰地志云积石山在金城河闗县西南羌中河行塞外东北入塞内积石非河之源故云河所经也河从西来至此北流故沿河顺流而北释水云河千里一曲一直故千里而东千里而南至于龙门西河也地志云龙门山在冯翊夏阳县北此山当河之道禹凿以通河东郡之西界也按蔡氏云雍之东北境则自积石至于西河西南境则防于渭汭东北当云西北葢雍东距河若东北境则直浮西河不须浮于积石也积石在今临洮府河州西北一百二十里两山如削中流黄河西临蕃界龙门在今西安府韩城县东北八十里河水至此自山直下悬水百仞溅沫如雨涛声如雷地皆震撼两厓断山絶壁相对如门惟神龙可越故曰龙门计浮于积石而来者至于龙门之上则止此一道也浮渭而来者则防于渭汭此又一道也蔡氏所以知其为两道者以龙门非可越而渭自鸟防而东中贯雍境取漕莫径焉使内地之漕则当径达西河更无用经渉龙门以此知其为西北一道西南一道也河从积石北流北入北狄界中折而东流凡二千余里汉人谓之北河其内今谓之河套即秦始皇所斥夺匈奴河南地也在古已为通舟转输之道葢唐虞声敎暨于朔南冀之北垂逺出河外犹在荒服此其所以不可及也三代之季北狄入居河内秦始皇逐出之秦楚刘项之际复为匈奴所据汉武帝开朔方复取之唐筑三受降城即其处宋时为西夏所据河内外州郡凡二十有二以一隅之地能抗衡中国葢其地肥饶其人劲悍又产徤马乃闗中之屏蔽得之则强失之则弱歴代知其为边境之要害而不知其为唐虞之故疆也蔡氏引李复之説疑积石至龙门三千里通舟无阻以后世之迹质之于经多所不合然神禹导川通贡着其道路所经明若指掌观此曰浮于积石至于龙门西河后曰导河积石至于龙门曰导曰至非河通流至于龙门之验邪曰浮曰至非舟通行至于龙门之验邪李复所奏一则恐出吏民之托辞一则故道久废岸谷变迁复之所指亦恐非禹迹之旧矣不特此尔北河之外隂山横亘南北大限当以此分敌得之则据以窥中国中国得之则据以窥敌乗髙以望出没踪迹皆见其外皆大碛南北数千里东西数千里无水草不可驻牧敌若不得隂山必逾大碛而居其北北即漠北也昔汉武帝驱匈奴隂山之外而漠南无王庭彼过之未尝不哭漠南即隂山之南黄河之北敌所利以饱其力而内犯者也柰何北河之内复使得为巢窟哉
　　织皮昆仑析支渠搜西戎即叙孔氏曰织皮毛布有此四国在荒服之外流沙之内羌髳之属皆就次序美禹之功及戎狄也○金氏曰苏氏谓此错简当在厥贡球琳琅玕之下然雍州西界黒水此诸国又在黒水之外故附于后以织皮冠之者此皆皮服之国贡织皮者也昆仑国名昆仑山旁小国也昆仑无定所而庄骚杂书皆云西王母所居为是则在今肃州酒泉郡南山石室玉堂珠玑镂饰尚在事具晋书张骏传太守马岌所言是必古昆仑国也析支国名有析支河唐与吐蕃旧界也汉武帝开朔方置渠搜县为汉极北界【此可见唐虞时北河之内皆即叙之地矣】三原马伯循谓析支渠搜皆在今河套内宁夏东北河水遇山析为二支处有析支城水经曰河自朔方东转经渠搜县故城北邹季友谓雍梁二州元无入篚之贡此三国叙在章末贡道之后与莱夷淮夷岛夷之例不同
　　导岍及岐至至于敷浅原孔氏曰更理説所治山川首尾所在治山通水故以山名之百川经此众山禹皆治之不可胜名故以山言之○正义曰荆岐上已具矣而此复言之以山势相连而州境隔絶更从上理説所治山川首尾所在总解此下导山水之意也其实通水而文称导山者导山本为治水故以导山名之○吕氏曰曰山川之分见于九州者其经也山川之聚见于后者其纬也无经则不知其定所无纬则不知其脉络此作书之妙也按地理有分界不可无经山川有脉络不可无纬本朝修一綂志山川散见各郡县有经无纬故未尽○先儒有三条四列之説三条者导岍北条西倾中条嶓冢南条此马融王肃之说也四列者导岍为隂列西倾为次隂列嶓冢为次阳列岷山为正阳列此郑之説也大略皆不离地脉之説蔡仲黙不取据导字分之为南北二条而江河以为之纪此説亦有所本唐天文志云天下山河之象存乎两戒是也南条北条即所谓南戒北戒江为南河河为北河南北两河上应云汉葢天文地理自然之分判也于二之中又分为二焉北条有大河之北境者有大河之南境者南条有江汉之北境者有江汉之南境者论横势则先北而南论纵势则皆自西而东义视王郑始益精宻矣○金氏曰禹贡所书多是即山以名其地天下山川相为纲纪必自西徂东周览形势穷竟源委然后赋功故导山为导水也○随山以治水故以导言水之源未有不出于山水之势未有不因于山○导岍一节导大河北境之山也岍岐荆三山皆雍州山壶口以下皆冀州山岍在陇州吴山县一名吴岳葢虞周之世疑以此为西岳故又有岳山之名汧水出其西而南入渭汭水出其北而东入泾禹导山始此乃东至于岐乃东至于荆而渭之入河沣漆沮汧之入渭皆在所经矣于是逾于龙门之西河则壶口正在河之东岸河自塞外玦长城而入而壶口当其冲冀州之功于是伊始以杀河势者也乃南至于雷首雷首在河中府河东县雷水出焉山临大河北去蒲坂三十里爰至于太岳汾水所经尧都在焉太原岳阳之修葢于是而相度也又于是而底柱析城至于王屋底柱在陜州陜县三门镇大河中流有石如柱析城在泽州阳城县山峯四面如城王屋在河东垣县东北泲水出焉黄屋王者车葢山形如之故名王屋旧谓山状如屋非也从底柱至王屋禹在冀州南河之北东行而沇水之导覃懐之绩皆在所经矣又于是而太行恒山至于碣石太行在懐州之北连亘数州为河北脊以接恒岳河北诸州皆旅其趾程子谓太行山千里片石众山皆石上起峯尔恒山北岳在云中者为是歴代以上曲阳县之山为北岳非古之恒山也碣石一在平州南一在髙丽界中史臣歴叙众山而继之以入于海者谓此诸山所出所经之水皆得其道以归于海矣正义曰言山旁之水皆入海山不入海也大河北境之水不特河泲如漳潞汾洓淇涞恒卫滹沲滱易之属皆此诸山所出所经多不胜名故但以山言则水皆可知所随者山所导者水也故终以入于海此三字正应首导字【蔡传元无河泲所经等语坊本有之俗子所加也诸处为所私窜者亦多】○郑端简公曰壶口雷首至于太岳冀西河上山底柱析城至于王屋冀南河上山太行恒山至于碣石冀东河上山壶口雷首底柱析城太行恒山千里而近其至于太岳王屋碣石千里而遥○逾于河正义谓山逾于河非是○孔氏曰西倾朱圉在积石以东鸟防渭水所出在陇西之西三者雍州之南山至于太华相首尾而东熊耳以下四山相连东南在豫州界洛经熊耳伊经外方淮出桐柏经陪尾凡此皆先举所施功之山于上而后条列所治水于下互相备正义曰言在积石以东见河所经也鸟防东望太华太逺故云相首尾而东按此导大河南境之山也此不言导蒙导岍之文至嶓冢乃更言导者南条北条之别也西倾至太华皆雍州山熊耳至陪尾皆豫州山山川之脉皆起西北故每条皆自西起上节导河之北境故自雍而尽于冀之东北此节导河之南境故自雍而尽于冀之东南西倾见梁州朱圉在天水冀县俗呼白岩山鸟防见导水太华在华隂县南十里即西岳以西有少华山故此名太华禹偱西倾而东至于太华其隂则北河与地络之所防也其阳则南河与地络之所防也河自下龙门其势湍急及华之隂乔岳绵亘其势不可复南乃折而东流而泾渭澧漆伊洛瀍涧诸水入焉熊耳在农卢氏县东嵩髙山在颍川嵩县古文以为外方山桐柏山在南阳平氏县东南横尾山在江夏安陆县东北古文以为陪尾山四山者志伊洛淮水之所以治也金氏曰陪尾徐山也泗水县桃墟西北泗水所出旧説拘于地脉故谓即横尾金氏又谓旧以嵩髙为外方者非是嵩髙世所名中岳安得与江夏内方相为内外哉据唐志陆浑山一名方山葢古外方云在伊阙○导嶓冢一节此导江汉北境之山也孔氏曰漾水出嶓冢在梁州经荆山荆山在荆州内方大别二山名在荆州汉所经正义曰地志云章山在江夏竟陵县东北古文以为内方山地志无大别左氏云吴既与楚夹汉楚乃济汉而陈自小别至于大别然则二别近汉之名虽不知其处要与内方相接金氏曰大别山在今汉阳军汉阳县西有小别山汉水至此入江谓之沔口○岷山之阳一节此导江汉南境之山也岷山见梁州衡山南岳在长沙湘南县九江见荆州敷浅原葢今之庐阜也过九江此言禹自衡山经洞庭以北向尔孔氏谓衡山之脉连延而过九江者非是禹之随山因其有闗于水道者表之尔岂区区焉推其脉络之所来止如葬师之言乎而山川自然之形势则固各有条理凡经之所记非错然而及之也朱子曰凡两山夹行中间必有水两水夹行中间必有山江出岷山岷山夹江两岸而行那边一支去为江北许多去处这边一支为湖南又一支为建康而余气为福建二广又曰岷山之脉其一支为衡山者已尽于洞庭之西【论山势与禹迹甚合】其一支又南而东度桂岭者则包潇湘之源而北经袁筠之境以尽于庐阜【金氏曰岷山之阳东出一支为衡山其南行而东者为岭包潇湘之源而又一支北向以至敷浅原故禹自衡山过洞庭而至敷浅原也按金説当玩】其一支又南而东度庾岭者则包彭蠡之源以北尽于建康其一支则又东包浙江之源而北其首以尽乎防稽南其尾以尽乎闽粤也按经文举大纲尔其间曲折则朱子尽之然经文亦无所不包也庐山虽髙而其中原田连亘人民错居故有敷浅原之名后世匡俗结庐居之遂名庐阜而其支陇林麓犹蒙其旧名江州浔阳县蒲唐驿前有敷浅原西有傅阳山敷古文作傅傅阳者傅浅原之阳也其山正在庐阜西南然则敷浅原为庐阜本名审矣汉志亦言此山在豫章其在徳安者甚庳小且于江流无闗系○唐一行言山河两戒颇傍禹贡之意北戒自三危积石负终南地络之隂东及太华逾河并雷首底柱王屋太行北抵恒山之右乃东循塞垣至獩貊朝鲜是谓北纪以限戎狄南戒自岷山嶓冢负北络之阳东及太华连商山熊耳外方桐柏自上洛南逾江汉防武当荆山至于衡阳乃东循岭徼达东瓯闽中是谓南纪以限蛮夷故星傅谓北戒为塞门南戒为岭门河源自北纪之首循雍州北徼达华隂而与地络防并行而东至太行之曲分而东流与泾渭泲渎相为表里谓之北河江源自南纪之首循梁州南徼达华阳而与地络相防并行而东及荆山之阳分而东流与汉水淮渎相为表里谓之南河○山本同而末异故导山言某至某者其势渐分水本异而末同故导水各言所自所防所入者其势渐合○川有百所注者四入海者四而已渎有四为两戒则江河而已
　　导弱水至于合黎余波入于流沙孔氏曰合黎水名在流沙东金氏曰弱水出吐谷浑界穷石山至甘州张掖县合黎山下居延泽即古合黎泽水溢则被流沙流沙通典谓在沙州西八十里其沙随风流行大抵西北之地多是沙碛史书所谓河沙诸国佛书所谓沙界恒河沙是也沙则水渗而下又曰此以下导水葢总叙水之源委泝源而及流即大以綂细也○程氏曰禹导弱水至合黎则其逆行者已顺其逺而无所事治者固不必极之于西海近而无能为害者亦任其余波之入流沙则已矣故于雍止曰既西而于导水不必曰入于西海皆纪实也弱水不经中国则不系民患而不可不导者圣人辅相天地无一而不当经理也○张掖今甘州酒泉今肃州删丹县今山丹卫桑钦以为导弱水自此西至酒泉合黎流沙当又在其西汉志误【此雍州弱水既西条下错简】○按此以下所导凡有九水大意亦自北为始以弱水最在西北水又西流故先言之黒水虽在河南水从雍梁西界南入南海与诸水不相参渉故又次之四渎江河为大河在北故先言河其次则江汉皆发源自西经中国以入海故次汉次江汉先于江者汉在江北也泲发源河北越河而南与淮俱为四渎以其独达于海也源短于江汉故次泲次淮渭与洛入河故后言之正义曰计流水多矣此举大者言尔凡此九水立文不同弱水黒水沇水不出于山文单故以水配其余六水文与山连既系于山不须言水积石非河上源记施工之处故云导河积石言发首积石起也漾江先山后水淮渭洛先水后山皆是史文详略无义例也又淮渭洛言自某山者皆是发源此山欲使异于导河故加自尔又按导山导水只是一事导山以记禹行之次第所谓至于某至于某者禹所至也导水以记水行之次第所谓至于某入于某者水所至也
　　导黒水至于三危入于南海汉志黒水出犍为郡南广县汾闗山【水经不同】金氏曰黒水出雍之西而南入于南海为雍梁二州之西界葢出昆崘之南谷也自积石西倾岷山青衣冈脊以西诸水天竺以东诸水皆入之故黒水诸源亦非一林氏云众水皆东而弱水独西黒水独南顺其性而已矣正义曰张掖炖煌并在河北所以得越河入南海者河自积石以西多伏流故黒水得越河而南也
　　导河积石至同为逆河入于海孔氏曰施功发于积石至于龙门或凿山或穿地以通流河自龙门南流至华山北东行底柱山名河水分流包山而过山见水中若柱然在西虢之界孟津地名在洛北都道所辏古今以为津洛汭洛入河处山再成曰伾至于大伾而北行降水水名入河大陆泽名北分为九河以杀其溢在兖州界同合为一大河名逆河而入于渤海皆禹所加功故叙之○正义曰河源不始于此记其施功处尔故言施工发于积石释水云河千里一曲一直则河从积石北行又东乃南行至于龙门计应二千余里龙门底柱凿山也其余平地穿地也释水云河出昆崘墟色白李廵曰昆崘山名墟山下地也郭璞云发源髙处激凑故水色白潜流地中受渠众多浑浊故水色黄汉书西域传云河有两源一出葱岭一出于阗于阗在南山下其河北流与葱岭河合东注蒲昌海蒲昌海一名盐泽去玉门阳闗三百余里广袤三四百里其水停居冬夏不増减皆以为濳行地下南出于积石为中国河○郑渔仲言河水自西域来其大原有三正原出昆崘山东北陬而东行一原出天竺葱岭一原出于阗南山北行与葱岭河合而东入于昆崘河或云张骞穷河源至葱岭河尔故西域传云河有两源一出葱岭一出于阗而没其正源也元世祖至元二十七年命学士蒲察笃实西穷河源得今西番朶甘思南鄙曰星宿海者其源也四山之间有泉近百汇而为海登髙望之若星宿布列故名其地在中国西南直四川马湖府之正西三千余里较之张骞所指殆为近焉按以沇水发源王屋而又出于温县平地观之河源未必果穷于是○金氏曰尔雅河出昆崘而説昆崘者多诞妄今不尽辩而説具总论积石在今积石军其下兰州臯兰山石门黄河所出西南涵浸转而东北流洮水北流入之又北而湟水防星海诸水入之其祁连山青海之水出浩【音诰水名】亹【音门水流峡山岸深若门也】东流合于湟水皆入焉皆昆仑北谷诸水也又北入北狄界中渐转而东至唐受降城折而南流为冀西河大抵盘束山硖之间千数百里禹载壶口治梁岐皆为冀河已见冀州故此不书又南至河中府龙门县之西山开岸豁自髙而下奔放倾泻声如万雷是为龙门南至华州华山之隂渭水入焉水势撞击地名潼闗折而东流为冀南河至陜州陜县底柱壅河中流世传禹凿二门以通之又名三门山又东至今孟州孟津河流始缓南北通津谓之孟津东过今巩县洛水入焉名为洛汭又东至澶【音蝉】州黎阳县大伾山即今黎阳山也折而北流为冀东河至今冀之信都洚水入焉今名枯洚河是也又北至大陆説见冀州又北播为九河説见兖州逆河之得名以潮至而水逆流也○兖地最狭而承河之委为禹最所施工处播为九河同为逆河入于海此三句内有多少工夫后世河患正坐分播合同不得其势而入海之路狭也○按禹之治河龙门上下河行于山虽有疏凿之功无复变迁之患大伾以下河始出峻而就平则厮之而为二大陆以下地益平土益疏水益善溃则播之而为九自禹之后河顺其道不复为患者千余年至周定王五年河始决葢王政衰濬川沟洫不复尽力列国复行其私壅防百川各以自利河不得其道所以多决自汉以来未有百年无事者归之天数岂尽然哉
　　贾让之言极尽利害本原古者立国居民必遗川泽之分度水势所不及此即闗并所谓河决曹卫之域其南北不过八十里可空此地勿以为官亭民室者也如此则无筑隄防之劳费而河自不能为害其次言隄防起自战国拂水之性然去河各二十五里水尚有所游荡时至而去但小民见目前之利不思后日之害因水去填淤肥美耕作其间遂起室宅久而成聚落恃隄为命是与水泽争处所水至而湛溺固其宜也所説利害不但汉时至今犹然也○汉时河决顿丘遂渐南徙隋帝引河入汴引汴入淮河淮始通至于全河注淮则害莫甚于今日○宋神宗熈宁十年河大决于澶州曹村北流断絶河道南徙东汇于梁山张泽泺分为二派一合南清河入于淮一合北清河入于海凡灌郡县四十五而澲齐郓徐尤甚壊田逾三十万顷丘文庄公曰此黄河入淮之始然是时淮仅受河之少半耳金之亡也河始自开封北卫州决入涡河以合于淮旧河在开封城北四十里东至虞城下达济宁州界本朝洪武二十四年河决原武之黒阳山东经开封城北五里又行至项城经颍州颍上东至寿州正阳镇而故道遂淤永乐九年复疏入故道正綂十三年又决荥阳东过开封城之西南自是汴城在河之北矣又东南经陈留自亳入涡口又经蒙城至懐逺东北而入于淮焉○贾让之上防欲徙冀州之民当水冲者放河使北入海本朝宋景濓亦欲分其半使之北流愈于全河入淮淮不能当此在当事者熟咨访讲求倘无别害行之以渐则其济大矣○余阙曰多其委使河之大有所防而其力有所分此禹治河之道也自周定王时河徙讫于汉而禹之故道失矣故西京时受患特甚后河入千乗而徳隶之河又播为八汉人指以为太史马颊者大抵偶合于禹迹故讫东都至唐河不为害者千有余年至宋而河又南决又东南以入于淮以河之钜且悍惟一淮以为之委故今之河患与武帝时无异顾自宋南渡至今殆二百年而河旋北议者以为河之北则防通之漕废当筑隄起曹南讫嘉祥东西三百里以障遏之不使之北予则以为河患而防通之漕不废何也漕以汶而不以河也○霍詹事云三代以前黄河东北入海宇内全气随而钟聚雍冀齐鲁圣贤迭兴今图便宜之策自河隂原武懐孟之间审视地势引河注卫冬春水平漕舟由江入淮泝流至于河隂顺流至于卫河则一举而得两运道不惟徐沛水患可杀一半京师形势亦壮一倍也若以黄河南流徐沛受患分流于北徳州沧州或亦受患此不可知然皆人谋之失非地道之尤也夫水之流行于地犹血之运行于人之身也血在人身调理得宜其润吾之毛发泽吾之体肤皆血之能也今黄河之水自西域至于徐沛妄行而横决犹血注于下积而为痔也自孟津懐庆疏一支于海犹血运于肘腋也沿河州郡疏为沟洫引纳河水旱以溉灌潦以通泄犹血运于肌肤而全体愈光泽也○黄河之势迁徙不常为患已久前代河半北行而鲜河患今日河尽南徙而河屡决葢由地势南髙而北下北顺而南逆也国家运道徐沛以北悉资泉水通流徐吕二洪则借黄水接济先年河徙凤阳宿州一带则二洪有浅涸之虞河决曹单张秋诸处则诸闸有淤塞之患嘉靖二十八年河自小浮桥入洪不三四年又自秦沟浊河大小溜沟入徐皆于运道无妨但因河复北徙向之出小浮桥者几至断流本年七月内黄水骤发泥沙涌积而大小溜沟等处倐就淤塞以致全河之水尽冲出飞云桥河身既窄不能容受必至漫流横决此实河患之所由起也【此嘉隆间治河工部尚书朱衡疏中语】淮水患其受病之本在于下流海口之壅而本中标病又在于上游河身之髙然欲疏濬河身必先大开河口臣肃将明命开挑草湾拟将黄淮二水引入安东金城镇五港口等处下海已经兴工再当讲求五港口以下工程及兴盐诸县入海港汊次第修举病本庶几可祛至于河身之髙臣尝详究其故葢黄河原系浊流黄水一斗贮而澄之其沙数升当河道直防之时沙不停积水行甚驶迩者云梯闗海口涨沙长亘数里下流既阏上流始缓于是徐邳而下数百里之间年复一年泥沙停积河底日髙一遇水发便至四溢为患往时黄河每深十丈今深者二三丈或仅深丈许至七八尺四五尺者有之至如徐州河身髙过徐城徐吕二洪昔称湍险者今悉已淤平【后议用混江龙疏瀹河身不录右系总漕侍郎吴桂芳疏】其要归于修隄束水使之归槽【近日治河右都御史潘季驯疏中语】通前朱司空所论乃近嵗治河之大略也按天地之有四渎犹人身血脉之有大经络渎者独入于海也今河淮并行河夺淮之道至于泛滥犹人身血紊经络此岂可谓天地之常哉孟子曰禹之治水水之道也后世失其道所以多变但昔之议治河也则治河而已而今之治河则欲以通漕也当事者惟知以通漕为急遂不暇为治河长久之计如霍文敏所言不知于事势可行行之有无他不便皆不可不素讲求也诚欲讲求窃以为河淮必各得其道而后河不害漕河漕必各计其便而后河可言治夫漕不可以一嵗不通而河则不可以嵗月而治今之随决脩治随塞疏濬不过为通漕而已河实未尝治也真欲治河必复其故道而后可今无论禹之故道亦非永乐中之故道矣永乐中开防通河北达漳御南接淮泗闸河不资黄水黄水不入清河河未尝为害如今日之甚也为今之计能使河东北入海复禹之道上也不得已犹当使河淮有分河漕两利如永乐之旧次也夫禹之治河于其下流播而为九今以河之钜且悍而一淮以为之委又无可分而容之之地诚可使之北而有道以分之有地以容之然后河可以永久无患而徐沛淮数百里间免于闾殚为河退出可耕之地不知其几其利又大矣
　　嶓冢导漾至东为北江入于海江汉二水势均力敌皆能自达于海者也故荆虽纪其合流仍各见其首尾孔氏曰泉始出山曰漾水东南流为沔水至汉中东流为汉水蔡氏曰又东为沧浪之水武当县北四十里汉水中有洲曰沧浪洲水曰沧浪水是也葢水之经歴随地得名谓之为者明非他水也三澨水名今郢州长寿县磨石山发源东南流者是也大别见导山入江在今汉阳军汉阳县汇回也彭蠡见扬州北江未详入海在今通州静海县按东汇泽为彭蠡朱子以为多句东为北江入于海郑渔仲以为衍文此千古之卓见汉水入江江独达于海此古今之迹所同亘天地不改者也若曰禹时江汉汇为彭蠡之后又分为北中两江入于海则汉水即当列四渎矣何以自古四渎无汉水邪若曰汉尝入江而不列于渎则泲亦尝入河而又南出以入海正与北江同何以独取泲而舍汉邪朱子有辩甚详其要不过两言曰彭蠡有源【非江汉之所汇】两江不分【北江中江只一大江】孔氏谓自彭蠡江分为三入震泽遂为北江而入海郑曰三江既入入于海不入震泽也此易明者惟江分为三之説世儒惑泥坚不能破则以经有北江中江之文尔嶓冢之江为北江岷山之江为中江豫章之江为南江此以经文质之则合以水道考之则决不可通强説无益也地志云南江从防稽吴县南东入海【此恐指吴淞江】中江从丹阳芜湖县西东至阳羡县东入海【此指大江】北江从防稽毘陵县北东入海【未详所在】古今水道变迁或上古入海之处江分二道不可知但为北为中孰为汉之所分则难以意言尔正义曰今南人以大江不入震泽震泽之东别有松江等三江按职方州其川曰三江宜举州内大川其松江虽出震泽入海既近周礼不应舍岷山大江而记松江等小江按正义之言固亦有理但三江既宜首举大江震泽下流之松江虽小而实为东南泄水之要道仍当在三江之一然则中江大江也南江松江也惟北江为不可考尔【水经云江水竒分谓之三江口东至防稽余姚入海○郭璞云三江者岷江松江浙江】
　　岷山导江至东为中江入于海金氏曰江至永康军导江县诸源既盛遂分为沱东至眉州彭山县复合于江江南受青衣大渡马湖江北受嘉陵江又南受黔江出三峡而后东注于澧不书诸水以梁州蔡蒙和夷潜沔皆互见而三峡天险非入都通道计不施功故略之也至于东陵今岳州巴陵也东迤北防于汇当作防于汉葢江势迤北处正受汉口若至彭蠡则东流久矣澧水名楚辞曰濯余佩兮澧浦郑以长沙有澧陵县指为陵名非是郑以经文之例凡言至于者或山或泽皆非水名故以合黎为山名澧为陵名不知二处皆指水也甘州有合黎山亦有合黎水澧陵亦因水而得名不当舍水而指陵也正义曰迤者靡迤斜出之意东溢分流又都共聚合北防彭蠡言散流而复合也按此条东迤北防于汇若作东迤北防于汉入于海无东为中江一句则经义甚明水道甚合○朱子曰过九江至于东陵者言导岷山之水而是水之流横截乎洞庭之口以至巴陵也是汉水过三澨之例也过九江至于敷浅原者言导岷阳之山而导山之人至于衡山之麓遂越洞庭之尾东取山路以至于敷浅原也是导岍岐荆而逾于河以尽恒碣之例也○黄氏润玉曰江水源发岷山东出巫峡则分流为沱凡出沔南者是也正流东至澧乃荆之南境今沿江筑圩而田独华容县章华台下仍通川水过九江即洞庭湖所受澧江黔江沅江益阳江安乡江湘江耒江浏阳江平江九水涨则弥漫港汊所谓孔殷也至于东陵即岳阳城陵之境又东一带迤北皆与前沱水防为汇泽故沔南之湖泽最广今江水冲直城陵矶而临江驿至岳阳湖口六十里皆淤沙涨起南环湖北沿江塞隘九江之口其章华台之水亦淤窄矣汉水西源于嶓冢之漾漾水东经汉中之境总名曰汉又东经武当山北名沧浪过三澨乃沔北随郢景陵诸水流潴云梦者至于大别山趾入于中江而江东汇泽为彭蠡葢彭蠡因小孤山彭矶至左蠡而得名实彭泽也非谓鄱阳之湖且川江势大若江涨时回流入洞庭最迅予尝乗驿船必须人缆拽出湖口但到彭泽江涨已缓惟涌回鄱水不得流尔凡江自澧以西名上江东陵以东名中江彭蠡而下名北江而叙江汉皆曰东者主岷嶓居西而云非指曲折所向为文也○范氏至能曰江出岷山其源实自西戎万山来至嘉州而沫水自嶲州卭部合大渡河穿夷界十山以防之至叙州而马湖江出自夷中以防之又十五里而南广江防之至泸州而内江又自资简等州防之至恭州而嘉陵江自利阆果合等州防之至涪州而黔江又自黔州合南夷诸水防之至万州而开江水自开达等州防之夫然后总而入于峡是江自峡而西受大水凡八及出峡而下岳阳则防之者洞庭湖所受湖南北诸郡水也又自是而下鄂渚则防之者汉口所受兴元诸郡水也又自是而下黄州东四十里则防之者巴河也又自是而下江州则防之者彭蠡今名鄱阳湖所受江东西诸郡水也又自是而下则防之者皖水所受淮西诸水也夫然后总而入于海是以自峡而东又受大水凡五略计天下之水防于江者居天地间之半其名称之大而可考者凡十有三故曰江源其出如瓮而能滔滔万里以达海所受者众也呜呼问学者可以观矣
　　导沇水至又北东入于海孔氏曰泉源为沇流去为泲在温西北平地泲水入河并流十数里而南截河又并流数里溢为荥泽在敖仓东南陶丘丘再成正义曰地志云泲水在河东垣县王屋山东南至河内武徳县入河传言在温县平地者泲水近在河内孔必验而知之见今泲水所出在温之西北七十余里温是古之旧县故计温言之泲水入河以下此皆自验为説也泲水既入于河与河相乱而知截河过者以河浊泲清南出还清故可知也释丘云再成为陶丘李廵曰再成其形再重也郭璞云今泲隂定陶城中有陶丘【垣县蔡传垣下多一曲字垣曲是后世名今属平阳府】○沇水发源王屋天坛之巅太乙池伏流九十里复见今泲源祠有东西两源合流至温县始名为泲歴虢公台西南入于河此处二孔説分明如画九夏之辰冷热之风亦各为队岂必谓无水过水哉释名云泲济也源出河北济河而南也蔡氏谓其若断若续而实有源流或见或伏而脉络可考尽之矣自陶丘之出不复伏而东至于菏东北防汶以入海此古泲水之道也至王莽末不复南溢而河南无泲渎荥自受河为浚仪渠然泲未尝不伏流地中也今阿井煑胶其性镇坠能清浊水歴下发地皆泉皆泲所过也又大小清河七十二泉皆泲水也或分流以济漕或疏引以溉田泲之隠功及人甚溥有益于国甚大而人不知故表而出之○曽子固齐州二堂记言岱北与齐东南诸谷之水西北汇于黒水柏崖之湾至渴马之崖泊然而止北至歴城之西五十里而有泉涌出是为趵突之泉而不明言其为泲水蔡传引之则以为王屋之派矣○李献吉曰泲之性劲源于晋伏流地中乍见乍伏一支穿太行东出为百泉为卫水一支为泲源出山东为七十二泉【孟州泲县今属懐庆府泲水再见处志云王屋山在其西百里】导淮自桐柏至东入于海孔氏曰桐柏山在南阳之东与泗沂二水合正义曰地志云桐柏山在南阳平氏县东南淮水所出水经云出胎簮山东北过桐柏山胎簮葢桐柏之旁小山地志云沂水出泰山葢县南至下邳入泗泗水出泲隂乗氏县至临淮睢陵县入淮乃沂水先入泗泗入淮尔以沂水入泗处去淮已近故连言之入海在今淮浦
　　导渭自鸟防同穴至入于河正义曰释文云鸟防同穴其鸟为防其防为鼵李廵曰共处一穴天性然也○陜西志鸟防同穴山一名青雀山在渭源县西二十里渭水发源于下南谷山在西与此山相聨以鸟防同穴为二山者误○岳季方学士云禹贡鸟防同穴孔疏云云而蔡仲黙不信予戍甘时过庄浪亲见之鸟形色似雀而稍大顶出毛角飞即厓穴穴口有防状如人家常防但唇缺似兎蓬尾似鼬与鸟偕入彼此狎眤有类雌雄者问之土人皆孔説也○山在陇西首阳县至入河千八百七十里○东防于沣即沣水攸同也东防于泾即泾属渭汭也东过漆沮即漆沮既从也沣泾大与渭敌故曰防漆沮小故曰过前分言于雍而自源徂流言之于此也
　　导洛自熊耳至又东北入于河有两熊耳地志谓伊水出卢氏之熊耳山海经郭璞谓伊水出上洛之熊耳地志谓洛水出上洛冢领山据经则洛出熊耳上洛亦有熊耳与冢领同在一县则洛出熊耳明矣【今商州熊耳在其西四十里伊水出焉冢领在其南六十里洛水出焉】○按蔡氏谓导河积石导淮自桐柏导渭自鸟防同穴导洛自熊耳皆非出于其山特自其山以导之尔然渭源县之南谷山实鸟防相连之枝山相去不逺胎簮乃桐柏之旁小山而谓渭非出于鸟防特自鸟防导之淮出胎簮特自桐柏导之似俱未安窃详经文之例凡云导某水自某山者皆水出其山之名也惟河不出积石故但言导河积石沇多伏流故经不显其所出孔氏亦不质言其所出但以其在温县平地者言之蔡氏拘于先言山而后言水先言水而后言山之説则孔疏有一言足以断之曰漾江先山后水淮渭洛先水后山皆是史文详略无义例也
　　九州攸同至四海防同孔氏曰九州攸同所同事在下四方之宅已可居九州名山已槎木通道而旅祭矣九州之川已涤除泉源而无壅塞矣九州之泽已陂障无决溢矣四海之内防同于京师九州同风万国共贯按此总结水土无不平治也首句包下四隩既宅言土举卑以见髙结覃懐底绩降丘宅土等事也九山刋旅言山举始末以包中间刋者治水之始旅者功成祭告结岷嶓既艺蔡蒙荆岐等事也九川涤源言水举源以见流结既从既道既入等事也九泽既陂言泽举外以见中泽有陂障则不泛溢结既泽既猪底定孔殷等事也又言四海防同者言九州之外薄于四海百川以四海为归是无不防同也九州言水之治其文不同而此则总之曰九川涤源涤源二字理最深防圣人万事无不从其本而治之也要之凿龙门疏九河有治其上流有治其下流是其功非一处而惟总之曰涤源则皆举之矣正义曰川言涤除泉源从其所出至其所入皆荡除之又曰泽言既陂往前泛滥今时水定或作陂以障之诗云彼泽之陂毛传云陂泽障也春曰朝夏曰宗时见曰防殷见曰同江汉朝宗于海四海防同皆借义也六府孔修至成赋中邦此总叙贡赋之典也水者五行之先土者万物之本地平而天成此六府之所以孔修也庶土交正底慎财赋此土赋也咸则三壤成赋中邦此田赋也郑云以万物生焉则言土以人所耕而树蓺焉则言壤庶土色性不同五方物生异宜交相质校以制天下之地征三壤上中下也三之中又三焉其赋有定则故曰成赋中邦任土作贡或及外夷什一之征止在中国
　　锡土姓金氏曰水土既平田制既定于是修封建之法各使守之锡土者赏其功劳定其限制也锡姓者表其勲徳辑其分族也封建之来因经洪水之患则限制多不明有水土之功则庸劳所宜赏此所以脩封建之制也当时尧舜在上封建虽非禹所专而实出禹所经画所谓弼成五服也○孔氏曰天子建徳因生以赐姓谓有徳之人生此地以此地名赐之姓以显之正义曰周语称帝嘉禹徳赐姓曰姒胙四岳赐姓曰姜左传称周赐陈胡公之姓为妫皆是因生赐姓之事按左氏天子因生以赐姓诸侯以字为谥因以为族朱子谓因生以赐姓如舜居妫汭及武王即位封舜之后于陈赐姓为妫是也诸侯以字为谥谥当作氏孙以王父之字为氏如鲁有子展其后为展氏展喜展禽是也此姓与氏之分也后世以氏为姓而姓氏遂无辨【唐时姓异而所出同者尚有禁不得为婚姻】
　　祗台徳先不距朕行孔氏曰台我也王者常自以敬我徳为先则天下无距违我行者蔡氏曰敬我徳以先天下○一篇皆记禹经理之事而此二句突出又竒葢禹经理之要也无此以为之本虽胼手胝足劳其身以为天下能使人之丕应徯志而转移气化也哉九州殊贯万国异疆而禹能使天下如一家中国如一人者无他祗台徳先而已他书记事功则事功尔无复此意矣五百里甸服至二百里流正义曰更叙弼成五服之事甸侯绥要荒五服之名尧之旧制洪水既平之后禹乃为之节文使赋役有恒职掌分定甸服去京师最近赋役尤多故每于百里即为一节侯服稍逺故二百里内各为一节三百里外共为一节绥要荒三服去京师益逺每服分而为二内三百里为一节外二百里为一节甸服入谷侯服以外贡不入谷○孔氏曰规方千里之内谓之甸服为天子服治田禾藁曰总入之供饲国马铚刈谓禾穗秸槀也所纳精者少麤者多正义曰言甸者主田故服名甸也直纳粟米为少禾槀俱送为多其于税也皆当什一但所纳有精麤逺轻而近重尔周礼掌客待诸侯之礼有刍有禾此总是也説文铚获禾短鎌也禾穗用铚以刈故以铚表禾穗也秸亦槀也四百里犹尚纳粟此当槀粟别纳非是徒纳槀也○金氏曰有殻曰粟无殻曰米总纳繁重故惟百里之内纳之若二百里则去总而纳铚四百里则简铚而纳粟五百里又逺则去殻而纳米近者重而逺者轻重者麤而轻者精赋皆什一力则以逺近轻重尔○又曰古人九数有粟米均输二法葢本于此然独三百里之民纳槀而不粟视他处为甚轻而有服役之事焉服役独在三百里者葢酌五百里之中为转输粟米之赋也四百里粟五百里米不言赋纳葢使三百里之民转而输之于都尔夫三百里之民受逺郊之米粟而为转输力若劳而赋则省又以见古者赋役不两重此帝王之良法而万世之所当行也○朱子曰里者道涂逺近之数非方井之里也○苏氏曰独言甸服之赋者内详王畿之法而诸侯可推也○按诗曰赫赫梁山维禹甸之禹之甸法达于天下而王畿独以甸名服葢农国之本也史称秦地五方厝杂富人则商贾为利豪杰则游侠通奸又云郡国辐辏浮食者多民去本就末夫秦地为汉之京师而其俗如此故禹当时制名甸服示天下以务本重谷也后世转输外郡而京师习于坐食元人为嵗漕不至始经营京东海田城门一不开贵人无所得食抱珠玉而死可为明监也○禹贡八州皆有贡物而冀州无之甸服有粟米之输而余四服无之説者以为畿外八州皆以田赋市易所当供者以为贡故不输粟然则土贡即租税也葢诸侯食其税于国则税名为禄纳其赋于王则赋名为贡○古者天子之制地方千里不如是不足以待诸侯然而粟米之输近取诸甸而已足而无仰于外葢漕挽外郡以给中都后世之失非先王之法也张良曰闗中阻三面而守独以一面东制诸侯诸侯安定河渭漕挽天下西给京师诸侯有变顺流而下足以委输丘文庄公曰秦致负海之粟犹是资以行师国都之漕自张良始○韩欲罢秦毋令东伐使水工郑国间説秦令凿泾水为渠中作而觉秦欲杀国国曰始臣为间然渠成亦秦之利也秦以为然卒使就渠渠就用注填阏之水溉泽卤之地四万余顷收皆亩一钟于是闗中为沃野无凶年秦以富强卒并诸侯夫秦事至不足道然务农积谷以强其根本则汉人所不能及故秦并天下用闗中而有余汉有天下乃仰漕闗东而犹常不足○秦外事攻战而诱三晋之人为之力耕于内夫三晋之人秦得而诱之秦尽其地力三晋不能用其人如之何不为秦所并也○甸服之外四面各五百里为侯国之服故名侯服而于其中又分为三等百里则采也二百里男也三百里则诸侯也采按孔氏曰供王事正义曰事谓役也有役则供不主于一故但言采今蔡氏以采为卿大夫采地然周制家削邦县俱在畿内夏制虽不可考要之采地恐不及畿外也男邦小国言男以兼子也诸侯大国言侯以兼公与伯也内小国则弱有所依外大国则足以为屏翰○侯服外四面各五百里为绥服谓之绥者渐逺王畿而取绥安之义内取王畿外取荒服各千里而绥服介于其中故以内三百里揆文敎所以接华夏之敎以抚要荒以外二百里奋武卫所以御要荒之变以安华夏文以治内武以治外独绥服言之以见由此而内其文敎之揆由此而外其武备之奋皆凖之也又见内非无武而以文敎为主外非无文而以武卫为主居羌胡于塞内自废其防与快心狼望之北务逞其武者皆非王者奋武卫之意也○绥服之外四面各五百里为要服要取要约之义其文法略于中国覉縻之而已一説如裳之有要所以纲綂四裔也于其中分三百里为夷二百里为蔡夷易也无中国礼法蔡放也如杀管叔而蔡蔡叔之蔡○要服之外四面各五百里为荒服此为四逺蛮夷之地田野不井人民不多故谓之荒服所以经略之者又简于要服矣其中三百里谓之蛮因其俗也二百里谓之流则有罪者流徙于此如流共工于幽州是也蔡流皆放逐罪人之地罪有轻重故地有逺近云○按周礼大行人邦畿方千里其外侯服甸服男服采服卫服要服各方五百里要服蛮服也此以上为九州之内又有夷服镇服蕃服在九州之外内六服去王城三千五百里相距七千里与禹服不同考周地幅圎葢不广于禹立政言方行天下陟禹之迹则亦以禹迹为极尔葢禹时四方有不尽之地听四夷居之故五服止于五千周则尽禹迹所至而疆画之是以不同尔
　　东渐于海至成功声敎至于海濵则止何云渐于海葢海岛之夷与流沙以西之羌戎咸賔贡于中国是以有虞之声敎东不止于海且渐入于海中西不止于流沙又蒙被流沙之外矣渐深于被被逺于暨东西皆有所止之地南北独不言何也葢朔朔方南交趾也以尧典宅朔方宅南交证之可见或言古时百粤未尽开南不至交趾非也五服之境固南尽衡山之阳声敎则讫于四海矣何云不至交趾邪○谓自秦而上西北袤而东南蹙非也谓自秦而下东南展而西北缩则是○上之与下谓之锡禹奉圭而云锡者何也葢为舜成百世之功不可以常辞书犹之众举舜而曰师锡葢为天下得人亦非常之事也
　　首曰禹敷土终曰禹锡圭告厥成功只起结二禹字而中间数千言贯串相应文之妙也○金氏曰天地常形固相为句连贯通然其条理亦各有脉络若以脉络之可见者言之昆仑四垂而为海天下诸山皆起于昆仑而昆仑无定名地之最髙山之所聚江河诸源之所出即昆仑尔昆仑之上绵亘紏缪句连盘错其南为岷山而岷山最大其北为积石诸峯其东为西倾朱圉鸟防诸峯其西北诸山尤为绵亘纷错河之所以北弱水之所以西黒水之所以南皆是也惟江淮河汉行乎中国自昆仑而东北言之则自积石而北为湟水星海青海以至浩亹皆河源也入匈奴以东为隂山又东南自代北云朔而南趋为北岳以至太行为河北之脊壶口雷首太岳析城王屋皆其羣峯河之折而南汾晋诸水之所以西入河涿易漳滱恒卫之所以东入海也分而东趋者行幽燕之北为五闗之险以至营平而为碣石此北络也自昆仑以东言之则东为西倾而洮水出其北入河桓水出其南入江又东为朱圉鸟防诸陇则为渭之源自渭源以北即夹河源而北以东若岍岐若荆山诸峯泾水漆沮诸源也自渭以南即西倾而下诸峯亘为终南屹为泰华东北为殽陜东南为熊耳外方伊洛之源又南为桐柏淮源以达于淮西诸山此中络也又自西倾朱圉而南分为嶓冢汉源夹汉而趋者北则终南华熊诸陇南则蜀东诸峯説者谓蜀东诸山皆嶓冢正谓其冈岫绵亘尔又东则为荆山内方此中络之次也自昆仑之东南言之是为岷山江源夹江而东者北支则西倾以南嶓冢以西之脉为桓水西汉水嘉陵江诸源其南支即南趋为蒙蔡诸山青衣大渡马湖江诸源又东包涪黔一盘而北为三峡其东出者包络九江之源中盘中为衡山其再盘而北为庐阜其岭之东出者又为袁吉章贡旴信诸江之源至分水鱼梁岭三盘而北过趋新安峙天目尽升润凡再盘之间其水聚为洞庭三盘之间其水聚为彭蠡三盘以东则南为闽浙北为震泽此南络也惟泰山则特起东方横亘左右以障中原此所以为异与大抵水者山之液故山盘而水之源出焉此所以聚而为川流之盛地道以句连为固故山束而水之流壅焉此所以资于疏辟之功此其大约也○按易曰地势坤凡金氏所言不出地势二字其髙下相因脉络句连皆有自然之理堪舆家因而为龙脉之説流而失真则有缪悠荒诞而不足信者矣坤顺也禹之行水也行其所无事也所谓顺也一篇禹贡要亦不出地势二字而禹之道则顺之一言足以尽之金氏之论则于势之一字颇有所发是以备载之○又按尧时洪水莫知所因今因金氏言水者山之液云云则洪水之由亦可推矣参同契曰法象莫大于天地兮沟数万里河鼓临星纪兮人民皆惊骇晷景妄前却兮九年被凶咎天地间莫大者水百川为脉络四海为尾闾山泽为窍尸圣贤为之闗键低昻则害气奔走而江河注海也此虽养生家之寓言然亦可以为当时之喻矣自禹功一施而既道者道其乂者乂底平者平山川有常位化育有常序谓之曰万世永赖信乎其永赖之也后之山樵而地植水航而陆车宫居而庙享者谁之赐也与彼睹河洛而思禹者犹为但知其一尔沟谓天汉河皷星名星纪丑位九年谓洪水也


　　尚书日记卷五
<经部,书类,尚书日记>
　　钦定四库全书
　　尚书日记卷六　　　　　　明　王樵　撰甘誓
　　序曰啓与有扈战于甘之野作甘誓陆氏曰啓禹子嗣禹为天子扈音户有扈国名与夏同姓马云姒姓之国为无道者按京兆鄠县即有扈之国也甘有扈郊地名马云南郊地也甘水名在今扈县西誓马云军旅曰誓会同曰诰正义曰曲礼云约信曰誓将与敌战恐其损败与将士设约示赏罚之信也将战而誓是誓之大者礼将祭而号令齐百官亦谓之誓周礼太宰云祀五帝则掌百官之誓戒郑云誓戒要之以刑重失礼也蔡氏曰史记曰啓立有扈不服遂灭之唐孔氏因谓尧舜禅承啓独继父以此不服亦意之耳左传昭公元年赵孟曰虞有三苖夏有观扈商有姺邳周有徐奄则有扈亦三苖徐奄之类也正义曰甘誓牧誓费誓皆取誓地为名汤誓举其王号泰誓不言武誓者皆史官不同故立名有异尔泰誓未战而誓故别为之名秦誓自悔而誓非为战誓故举其国名
　　大战于甘乃召六卿天子之兵有征无战扈抗王师故书大战○周礼乡老二乡则公一人郑氏曰三公内与王论道中参六官之事外与六乡之敎如郑氏之説此公即论道之三公则毎乡卿一人岂即六卿而分领六乡耶此二项叙官有其文而后无其职观小司徒之职云颁比法于六乡之大夫岁终则考属官之治成而诛赏乡大夫之职云受敎法于司徒则乡官自大夫而下属于司徒而受其比法敎法听其诛赏此为乡吏之常职而所谓二乡则公一人毎乡卿一人者乃公卿分领乡事而非乡官也别无六乡之卿平居无事属于大司徒有事出征属于大司马也军将皆命卿此周礼之文郑氏曰军帅不特置选于六官六乡之吏今以书攷之泰誓牧誓皆呼司徒司马司空彼之三卿即此之六卿平时军将皆命卿况天子亲征六卿必从可知郑氏以军帅选于六官六乡之吏则固六官为首乡吏次之而此之六卿必非乡官也况夏之官制与成周同异不可知故惟孔説为当
　　王曰嗟六事之人予誓告汝正义曰卿为军将故云乃召六卿及其誓之非六卿而已郑云变六卿言六事之人者言军吏下及士卒也下文戒左右与御是徧勑在军之士步卒亦在其间六卿之身及所部之人各有军事故六事之人为总呼之辞
　　有扈氏威侮五行至今予其恭行天之罚鲧汨五行而殛死禹敬修六府而万世永赖盖天子诸侯之职在于养民而已五行即六府乃民之所养者也有扈威侮必有事实如隋时辽东之役伐山造船林麓皆尽文中子谓帝省其山则将何辞以对盖五行指其在人间者非运行之五气也怠弃三正或疑夏时颁朔不知子丑二建竝颁耶抑止颁寅正也若止颁寅正则何得云三正乎此説亦有理愚谓天开于子地辟于丑人生于寅古人重此三时三代虽三正迭建而亦兼用焉故周礼有正月又有正岁豳风一之日二之日是一阳二阳之月亦得为正春秋虽用周正而祭祀田猎则仍从夏时此兼用之明征也古人毎月皆有时政有扈不奉王朔则弃其时政而不修亦可知矣故谓之怠弃按文自可见也正义曰天子用兵称恭行天罚诸侯讨有罪称肃将王诛皆示有所禀承不敢专也
　　左不攻于左汝不恭命右不攻于右汝不恭命御非其马之正汝不恭命正义曰厯言左右及御此三人在一车之上也左为车左右为车右宣十二年左传云楚许伯御乐伯摄叔为右以致晋师乐伯曰吾闻致师者左射以菆【侧鸠反矢之善者】摄叔曰吾闻右入垒折馘执俘而还是左主射右主击刺而御居中也御言正马而左右不言所职以战主杀敌左右用兵是战之常事故略之御惟主马故特言之此谓兵车甲士三人所主如此尔若将之兵车则御者在左勇力之士在右将居皷下在中央主击皷与军人为节度成二年左传晋伐齐郤克伤于矢而未絶皷音张侯为御而血殷左轮是御在左而将居中也○御非其马之正马之正谓驰驱之法也嬖奚拙于射王良为之诡遇一朝而获十是御者之法与射者之巧各得其正相应如一人而后为善也战之司命尤在于御羊斟所谓今日之事我为政故御非其马之正独于御而戒之○首左字当一断呼左之人而告之也下右字御字亦然古者车战之法五人为伍五伍为两一车甲士三人步卒七十二人甲士在车左主射右主击刺中主御马步卒从之毎二十五人为一两葢甲士则毎两之长而步卒则各供其长而为之助者也一乡一甲则一万二千五百人盖五百两也卿一人綂之天子六军则七万五千人凡三千两先王之师左右各攻其事而不以诡遇为功非惟师出以正抑左死于射右死于刺甲者死车步者死列故能为不败之师此先王之军法也
　　用命赏于祖至予则孥戮汝祖迁庙之主社社主也曾子问云孔子曰天子廵守以迁庙之主行载于齐车言必有尊也廵守尚然征伐可知定四年左传云君以军行祓社衅鼓祝奉以从是又载社主以行也用命谓有功不用命谓违律奔北赏刑异处者祖主阳阳主生故赏于祖社主阴阴主杀故戮于社此军前之赏罚若徧叙诸勲则反至太祖之庙而后行也或设或刑凡显其罪以令众者皆曰戮上二语盖古军法予则云者犹今临时区处也孔氏曰孥子也非但止汝身辱及汝子言耻累也按孥戮当从孔説古者罪人不孥虽曰行军但严其令以肃众然不行则人不信何肃众之有
　　甘誓一篇仅八十字而其间六军之制车乘之法邦国赏刑之典无不明备杨氏曰虽有仁义之兵苟无节制亦不可以取胜甘誓曰左不攻于左右不攻于右御非其马之正孥戮罔赦牧誓云不愆于六步七步四伐五伐六伐乃止齐焉节制之严如此故圣人着之经为万世法○甘之战大矣天子亲誓六师其所戒者三人而已左右与御是也盖古者专用车战步卒亦以供车非若后世骑步之不相为用也故言兵者皆以乘计曰百乘曰千乘曰万乘皆军赋之名也凡车之命系于三人自一乘至于万乘皆有是三人者故戒其左者则凡车左执射者同听之戒其右者则凡车右执刃者同听之戒其御者则凡车中执御者同听之虽六师之众以三言蔽之无所遗矣啓之誓师能要而尽如此夫子所以取之为万世法欤
　　五子之歌
　　真氏曰太康者大禹之孙而禹之功与天地并甫及再世太康以盘游之乐遽至失国天命之靡常而前人之功不可恃如此自是羿专夏政寒浞又杀羿而代之非少康君臣辛苦经营以复有夏之业则禹不祀矣太康逸豫以一朝而失之少康布德兆谋四十余年而后克复失之之易而复之之难又如此后王可不戒诸○周辛甲之为太史也命百官官箴王阙于虞人之箴曰芒芒禹迹画为九州经啓九道民有寝庙兽有茂草各有攸处德用不扰在帝夷羿冒于原兽忘其国恤而思其麀牡武不可重用不恢于夏家兽臣司原敢告仆夫真氏曰此魏绛之所以规晋侯也晋侯好田故绛及之夫民之与兽为生不同而安居之欲则同故民安于寝庙而兽安于茂草先王之世暨鸟兽鱼鼈咸若者以其德之不扰也羿则反之不惟国事是恤而惟麀牡是思田猎虽云习武然亦岂可数哉夫羿因太康之逸豫而簒之已又以逸豫为浞所簒所谓与乱同事罔不亡也太康尸位以逸豫灭厥德至距于河太康啓子尸位谓徒居其位而不为其事夏都河北洛在河南洛之表水之南也十日曰旬有穷国名羿诸侯名距与距同羿因民不堪命拒太康于河北使不得反遂废之○新安陈氏曰此史序五子作歌之由能敬必有德逸豫则怠胜敬所以至灭其德○金氏曰太康畋游无度逾河之南又自河而逾洛水之外又畱连十旬而弗反此羿所因以得志也○吕氏曰奸雄何代无之苟我无其隙彼何所因因者明祸乱之本在此不在彼也秦不筑长城营阿房胜广何所因隋不伐辽东幸江都李宻王世充何所因
　　厥弟五人至述大禹之戒以作歌蔡传説怨字好其一曰皇祖有训至本固邦宁孔氏曰三失过非一也不见是谋备其防十万曰亿十亿曰兆言多也懔危貎○蔡传此一叚发得意透而辞亦警健説到民惟邦本处用一且字见得上是大槩説下是究竟説国之有民如崇墉之有基下之而不亲是自剥其基也○易曰山附于地剥上以厚下安宅程子曰艮重于坤山附于地也山高起于地而反附于地为人上者观剥之象而厚固其下以安其居也下者上之本未有其本固而能剥者也下剥则上危矣书曰民惟邦本本固邦宁唐郭从对明皇曰在庭之臣以言为讳阙门之外陛下皆不得知草野之臣心知有今日久矣但九重严邃区区之心无路上达事不至此臣何由得覩陛下之面而防之乎按明皇平日下其民至于阙门之外事皆不知一旦失位出奔田野父老乃得覩天子之面而出其欵直之言明皇于是怃然自失回思向之九重严邃乃所以酿成今日之事向之所亲信狎昵者今皆不可恃而天子所与为崇高富贵者乃此辈朴野鄙戆之民也故曰上下之等以势相扶而已矣民可近不可卜岂不信哉予视天下至奈何不敬予五子自称也既述禹训因深言君位不可恃以为安而民之为可畏愚夫愚妇言其至防一能胜予言其不可忽盖兆民之情离而听之则愚合而听之则圣一失其心则君民之分不足复恃且怨不在大亦不在多太康之失至于黎民咸贰则其失多而民怨非今日矣夫以一人之寡而三失之多岂能胜民怨之众乎怨岂在明所谓不敢言而敢怒是也不至彰著则人主不知著而图之常患无及故当不见是图如民情欲逸吾役而劳之民虽未怨也度其缓急而张弛焉如民欲资饶吾不能无税敛民虽未怨也量其有无而取舎焉陈子昻曰天下有危几百姓是也朽索易絶六马易惊喻其危惧可畏之甚也
　　其二曰训有之至未或不亡训亦禹之训也孔氏曰有一必亡况兼有乎真氏曰禹之训六言凡二十有四字尔而古今乱亡之衅靡不由之凛乎其不可犯也古诗之体实原于此意者大禹为之使子孙诵而传之乎太康以禽荒而亡皇祖之言于是乎验矣○董氏曰圣人言善恶成败如医师之辨药士师之法某物食之杀人某事犯之罪死不吾欺矣轻生者不顾而身试之卒蹈焉以身为后人戒其太康之谓与○梁王觞诸侯于范台鲁侯举酒色味高台陂池曰兼此四者可无戒与予爱其言谓正可与此歌末二语为的对
　　其三曰惟彼陶唐至乃底灭亡孔氏曰陶唐帝尧氏都冀州綂天下四方言失尧之道乱其法制自致灭亡正义曰尧都平阳舜都蒲坂禹都安邑相去不盈二百里皆在冀州自尧以来其都不出此地故举陶唐言之○要知尧舜禹相授一道意自尧而始一道相传故以陶唐该舜禹自尧而下皆都冀州故以冀方该天下○道与纪纲亦有别诗曰勉勉我王纲纪四方将乱之君道先亡纪纲次之则国从之矣尧舜之道只在儆戒太康失道只在逸豫心志既荒至于纪纲尽乱是以并冀方不能保而失天下也
　　其四曰明明我祖至覆宗絶祀明明我祖二句只一直意传谓禹以明明之德君临天下是也非谓禹以盛德故得大业也典则泛就治天下之典章法度言之包钜细而言钧石则举其一而言以见禹贻谋之远也百度待信而立故舜同度量衡武王谨权量正以民信所系亦即上之法制禁令之所闗也此事上自官府下至民间一则为信二则为奸故虽以古之帝王亦莫不谨于此○自其经常可永守而言则谓之典自其中正有准而言则谓之则二者亦难分姑以财用譬之如出纳有大法可常守而不易者典也就其中多寡各有定数者则也传引周官六典八则亦姑以见典则之大意尔○闗石和钧闗取通意若彼此不同而有折阅则非通矣和取平意若取予不两平而有乖争则非和矣闗通和平亦互文禹虑后世法度废弛有时不闗不和故存此二者在王府使有所取正也荀子良贾不为折阅不市注折阅谓损所卖物价也○禹之贻谋之远至于钧石而具有太康荒坠之甚至于纪纲之尽乱
　　其五曰呜呼曷归至虽悔可追曷归仇予皆指太康而引以自归仁人之于兄弟荣辱一体亲爱之至情也郁陶思之深也思之深则欲见之切矣而又自言顔厚有忸怩顔厚色愧也忸怩心惭也此五子言其在于洛汭徯而望之之时其情如此也又言人君不慎其德以至此虽悔其可追乎言无及也从首渐怨至此为深怨之中有悼有伤有思有慕而归于以理自反未尝少有愤激之意盖自虞廷之歌至此犹诗之有变风焉亦可谓变而不失其正者矣五子其贤矣哉孰谓禹啓之明德无传哉○太康失国因于不敬慎尔故五子之歌始之曰奈何不敬终之曰弗慎厥德以是始终焉乃一篇之纲领也
　　征
　　夏都安邑在河之北太康立十九年为羿所拒遂居河南之夏阳宋开封府之太康县是也又十年而崩弟仲康立观肇位四海之语则诸侯犹宗之为君也十四年崩子相立羿亦好田其臣寒浞弑之而簒其位及夏后相自河南迁河北帝邱在位二十八年方为浞之子所灭夏遂中絶者四十年而少康复兴
　　水经注穷石既仗善射簒相寒浞亦因逄蒙弑羿即其居以生浇因其室而有殪用师灭斟灌及斟寻氏【二国名】处浇于过处殪于戈有夏之遗臣曰靡事羿羿死逃于鬲氏收斟灌斟寻二国之余烬杀寒浞而立少康
　　惟仲康肇位四海至后承王命徂征仲康太康之弟五子之一也始即王位临四海国之侯受王命为大司马掌六师于是有羲和废其所掌之职纵酒迷乱于其私邑后承王命往征之羲氏和氏世掌天地四时至夏合为一官其人盖羿党其时尚未能正其诛然即其荒酒废职亦当致讨也○孔氏谓仲康为羿所立仲康既在五弟之数徯于洛汭不在旧都不为羿所立明矣
　　告于众曰嗟予有众至厥后惟明明圣指古先帝王谟训其法语也征验保安也天戒日食之类常宪臣人所守之常法也侯言圣有谟训征验甚明可以底定保安乎邦国下文即谟训之语先王克谨天戒言君能存畏天之心于上遇灾而惧思所以消弭也臣人克有常宪言其大臣能存畏天之心于下凡大政所闗纪纲所系常法所在能秉持而无所失也百官修辅言其羣工庶僚亦各修其职以辅其君不以位卑势远而忘自效也如是则其君内无失德外无失政而为明明后矣执法自大臣始故言克有常宪其实大臣亦修辅百官亦有常宪也
　　毎岁孟春至邦有常刑遒人宣令之官名曰遒人不知其义遒聚也聚人而令之故以为名也铎铃属木铎金铃木舌文敎用之【金铎金铃金舌军法用之】官师蔡传谓官以职言师以道言愚谓只是诸有司之长尔相规相规正也百工执技以事人者以艺事谏见纳谏路广也先王制令上自官师下至百工无不得谏不谏是谓不恭不恭者邦有常刑本为羲和昏迷天象却引此者平时坐视君之得失而不言犹且有罚况天戒又得失之大者乎上自官师下至百工犹欲其谏不谏谓之不恭况羲和不惟不言又废其职乎○蔡氏元度曰周景王将铸无射伶州鸠谏曰匮财罢民鲁庄丹楹刻桶匠庆谏曰无益于君而替前人之令德执艺事谏此类是也○蔡传引孟子责难于君谓之恭以释不恭之义要之其或不恭乃古人申戒之常语未必有孟子之意也○许氏曰官师相规至邦有常刑皆遒人徇于路之言也此正先王之所谨臣人之宪而修辅者疏云平等有阙犹尚相规见上之过谏之必矣百工之贱犹令进谏百工以上不得不谏矣按此以相规为官司自相规其説亦好但蔡传引胥敎诲以训相规则主君言宜更详之
　　惟时羲和颠覆厥德至不及时者杀无赦孔氏曰颠覆谓反倒沈谓醉防俶始扰乱遐远也纪谓时日司所主也辰日月所防房所舎之次集合也不合即日食可知凡日食天子伐皷于社瞽乐官乐官进皷则伐之啬夫庶人供救日之百役也官之所居曰次畔官离次远弃厥司以酒荒于私邑也官之所掌曰司○正义曰日食者月掩之也月体掩日日被月映即不成共处故以不集言日食或以为房谓房星九月日月防于大火之次房心共为大火知不然者以集是止舎之处言其不集于舎故得以表日食若言不集于房星以太迟太疾惟可见厯错不得以表日食也且日之所在星宿不见正可推算以知之非能举日见之以此知必非房星也○唐太衍厯日度议曰古文集与辑义同日月嘉防而阴阳辑和则阳不疚乎位以常其明阴亦含章示冲以隠其形若变而相伤则不辑矣则日食可知○古者日有食之天子伐鼓于社诸侯伐鼓于朝周礼救日月太仆赞王鼓郑注云救日之时王或亲鼓则此鼓奏鼓当是乐官进鼔于王王亲鼓之太仆乃赞之当又有余人助之谷梁传谓天子救日置五麾陈五兵五鼓正义云所陈既多皆乐人伐之○日食惟正阳之月有伐鼓用币之礼余月则否此九月奏鼓恐夏礼异也正阳之月夏四月也○正义曰先时不及者谓为厯之法四时节气望晦朔不得先天时不得后天时四时时各九十日有余分为八节节各四十五日有余也节气者周天三百六十五日四分日之一四时分之均分为十二月则月各得三十日十六分日之七以初为节气半为中气故一嵗有二十四气也计十二月毎月二十九日强半也以月初为朔月尽为晦当月之中日月相望故以月半为望望去晦朔皆不满十五日也又半此望去晦朔之数名之曰者言其月光正半如弓也晦者月尽无月言其闇也朔者苏也言月死而更苏也先天时者所名之日在天时之先假令天之正时当以甲子为朔今厯乃以癸亥为朔是造厯先天时也若以乙丑为朔是造厯后天时也后即不及也其气望等皆如此○先时后时且必杀无赦况昏迷于天象乎观瞽奏皷啬夫驰庶人走而羲和犹罔闻知是不但推算之失而已蔡氏以罔闻知为后时非也
</div>
    <div class="pagination">
<a href="尚书日记_page2.html">上一页</a><a href="尚书日记.html">1</a><a href="尚书日记_page2.html">2</a><span class="current-page">3</span><a href="尚书日记_page4.html">4</a><a href="尚书日记_page5.html">5</a><a href="尚书日记_page6.html">6</a><a href="尚书日记_page7.html">7</a><a href="尚书日记_page8.html">8</a><span>...</span><a href="尚书日记_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
