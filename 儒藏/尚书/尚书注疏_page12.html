<!DOCTYPE html>
<html>
 <head>
  <meta charset="utf-8"/>
  <title>
   尚书注疏 - 第 12 页/共 15 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   尚书注疏 - 第 12 页/共 15 页
  </h1>
  <div class="content">
   公曰君奭天夀平格保乂有殷有殷嗣天灭威传言天夀有平至之君故安治有殷有殷嗣子纣不能平至天灭亡加之以威今汝永念则有固命厥乱明我新造邦今汝长念平至者安治反是者灭亡以为法戒则有坚固王命其治理足以明我新成国矣疏【正义曰周公呼召公曰君奭皇天赋命夀此有平至之君言有徳者必夀考也殷之先王有平至之徳故能安治有殷言故得安治也有殷嗣子纣不能平至故天灭亡而加之以威今汝奭当长念天道平至者安治不平至者灭亡以此为法戒则有坚固王命其治理足以明我新咸国矣传正义曰格训至也平谓政教均平至谓道有所至也言不吊谓道有不至者此言格谓道至者天夀有平至之君有平至之徳则天与之长夀则知中宗髙宗之属身是也由其君有平至之徳故能安治有殷言有殷国安而民治也有殷嗣子纣其徳不能平至国不安民不治故天灭亡之而加之以威也孔传之意此经専説君之善恶其言不及臣也王肃以为兼言君臣注云殷君臣之有徳故安治有殷言是者不可不法殷家有良臣也郑注以为言臣事格谓至于天也与孔不同上句言善者兴而恶者亡此句令其长安治及念明道念上二者故言今汝长念平至者而安治反是者灭亡念此以为法戒则有坚固王命王族必不倾壊若能如此其治理足以光明我新成国矣周自武王伐纣至此年歳未多对殷而言故为新国意言不及臣周公説此事者葢言兴灭由人我欲辅王使为平至之君】
　　公曰君奭在昔上帝割申劝宁王之徳其集大命于厥躬传在昔上天割制其义重劝文王之徳故能成其大命于其身谓勤徳以受命惟文王尚克修和我有夏亦惟有若虢叔有若闳夭传文王庶防能修政化以和我所有诸夏亦惟贤臣之助为治有如此虢闳闳氏虢国叔字文王弟夭名有若散宜生有若泰顚有若南宫括传散泰南宫皆氏宜生颠括皆名凡五臣佐文王为胥附奔走先后御侮之任音义【重直用反虢寡白反徐公伯反闳音宏夭于表反徐于骄反散素但反颠丁田反又音田南宫括土活反南宫氏括名也马本作南君胥附毛诗作疏附曰率下亲上曰疏附郑笺云疏附使疏者亲也奔走奔又作本走又作奏音同诗云喻徳宣誉曰奔奏郑笺云奔奏使人归趋先后上悉荐反下戸豆反毛诗云相导前后曰先后御侮诗云武臣折冲曰御侮】疏【正义曰公呼召公曰君奭在昔上天断割其义重劝文王之徳以文王有徳劝勉使之成功故文王能成大命于其身言文王能顺天之意勤徳以受命传正义曰文王去此未久但欲逺本天意故云在昔上天作久逺言之割制谓切割絶断之意故云割制其义重劝文王之徳者文王既已有徳上天佑助而重劝勉文王顺天之意故其能成大命于其身正谓勤行徳义以受天命文王未定天下庶防能修政化以和我所有诸夏谓三分有二属已之诸国也僖五年左传云虢仲虢叔王季之穆也是虢叔为文王之弟虢国名叔字凡言人之名字皆上氏下名故闳散泰南宫皆氏夭宜生颠括皆名也诗緜之卒章称文王冇疏附先后奔奏御侮之臣毛传云率下亲上曰疏附相道前后曰先后喻徳宣誉曰奔奏武臣折冲曰御侮郑笺云疏附使疏者亲也奔奏使人归趋之诗言文王冇此四种之臣经歴言五臣之名故知五臣佐文王为此任也此四事者五臣共为此任非一臣当一事也郑云不及吕望者太师教文王以大徳周公谦不可以自比】又曰无能往来兹迪彝教文王蔑徳降于国人传有五贤臣犹曰其少无所能往来而五人以此道法敎文王以精微之徳下政令于国人言虽圣人亦湏良佐亦惟纯佑秉徳廸知天威乃惟时昭文王传文王亦如殷家惟天所大佑文王亦秉徳蹈知天威乃惟是五人明文王之徳迪见冒闻于上帝惟时受有殷命哉传言能明文王徳蹈行显见覆冒下民彰闻上天惟是故受有殷之王命音义【蔑徐亡结反见贤遍反注同冒莫报反下同马作勗勉也闻音问或如字】疏【正义曰文王既有贤臣五人又复言曰我之贤臣犹少无所能往来五人以此道法教文王以微蔑精妙之徳下政令于国人徳政既善为天所佑文王亦如殷家惟为天所大佑文王亦秉徳蹈知天威文王徳如此者乃惟是五人明文王之徳使然也五人能明文王徳使蹈行显见覆冒下民闻于上天惟是之故得受有殷王之命哉言文王之圣犹须良佐我所以留辅成王传正义曰无能往来一句周公假为文王之辞言文王有五贤臣犹恨其少又复言曰我臣既少于事无能往来谓去还理事未能周悉言其好贤之深不知厌足也迪道法也蔑小也小谓精微也而五人以此道法教文王以精微之徳用此精微之徳下教令于国人言虽圣人亦须良佐以见成王须辅佐之甚也郑亦云蔑小也】武王惟兹四人尚迪有禄传文王没武王立惟此四人庶防辅相武王蹈有天禄虢叔先死故曰四人后暨武王诞将天威咸刘厥敌传言此四人后与武王皆杀其敌谓诛纣惟兹四人昭武王惟冒丕单称徳传惟此四人明武王之徳使布冒天下大尽举行其徳音义【相息亮反】疏【正义曰文王既没武王次立武王初立惟此四人庶防辅相武王蹈有天下之禄其后四人与武王大行天之威罚皆与共杀其强敌谓共诛纣也武王之有天下惟此四人明武王之徳惟武王布徳覆冒天下此四人大尽举行武王之徳言武王亦得良臣之力传正义曰文王受命九年而崩十三年方始杀纣文王没武王立谓武王初立之时惟此四人而已庶防辅相武王蹈有天禄初立则有此志故下句言后与武王杀纣也虢叔先死故曰四人以是文王之弟其年应长故言先死也郑疑不知谁死注云至武王时虢叔等有死者余四人也单尽称举也使武王之徳布冒天下是此四人之力言此四人大尽举行武王之徳也】今在予小子旦若防大川予往暨汝奭其济小子同未在位诞无我责传我新还政今任重在我小子旦不能同于四人若防大川我往与汝奭其共济渡成王同于未在位即政时汝大无非责我留收罔勗不及耇造徳不降我则鸣鸟不闻矧曰其有能格传今与汝留辅成王欲收敎无自勉不及道义者立此化而老成徳不降意为之我周则鸣鳯不得闻况曰其有能格于皇天乎音义【造才老反一音七到反鸣鸟马云鸣鸟谓鳯皇也本或作鸣鳯者非】疏【正义曰周公言我新还政成王今任之重者其在我小子之身也我不能同于四人辅文武使有大功徳但苟求救溺而已譬如逰于大川我往与汝奭其共济渡小子成王用心辅弼同于成王未在位之时恐其未能嗣先人明徳我当与汝辅之汝大无非责我之留也我留与汝辅王者欲收教无自勉力不及道义者我今欲立此化而老成徳之人不降意为之我周家则鸣鳯之鸟尚不得闻知况曰其有能格于皇天者乎传正义曰周公既已还政则是舍重任矣而犹言今任重在我小子旦者周公既摄王政又须传授得人若其不能负荷仍是周公之责以嗣子劣弱故言今任重犹在我小子旦也彼四人者能翼赞初基佐成王业我不能同于四人望有大功惟求救溺而已诗云泳之游之左传称阎敖游涌而逸则游者入水浮渡之名譬若成王在大川我往与汝奭其同共济渡成王若云从此向川故言往也王朝之臣有不勉力者今与汝留辅成王者正欲収敛教诲无自勉力不及道义者当教之勉力使其及道义也我欲成立此化而老成徳之人不肯降意为之我周家则鸣鳯尚不闻知况曰其有能如伊尹之辈使其功格于皇天乎言太平不可冀也经言耉造徳不降者周公以已年老应退而留因即传言已类言己若退则老成徳者悉皆退自逸乐不肯降意为之政无所成祥瑞不至我周家则鸣鳯不得闻则鳯是难闻之鸟必为灵瑞之物故以鸣鸟为鸣鳯孔子称鳯鸟不至是鳯鸟难闻也诗大雅卷阿之篇歌成王之徳其九章曰鳯皇鸣矣于彼髙冈郑云因时鳯皇至故以喻焉则成王之时鳯皇至也大雅正经之作多在周公摄政之后成王即位之初则周公言此之时已鳯皇至见太平矣而复言此者恐其不复能然故戒之此经之意言功格上天难于致鳯故以鸣鳯况之格天案礼器云升中于天而鳯皇降龟龙假升中谓功成告天也如彼记文似功至于天鳯皇乃降此以鸣鳯易致况格天之难者乎记以龙鳯有形是可见之物故以鳯降龙至为成功之验非言成功告天然后此物始至也】
　　公曰呜呼君肆其监于兹我受命无疆惟休亦大惟艰传以朝臣无能立功至天故其当视于此我周受命无穷惟美亦大惟艰难不可轻忽谓之易治告君乃猷裕我不以后人迷传告君汝谋寛饶之道我留与汝辅王不用后人迷惑故欲敎之音义【朝直遥反易以防反】疏【正义曰周公叹而呼召公曰呜呼君我以朝臣无能立功至天之故故君其当视于此请视此朝臣无能立功之事我周家受天之命无有境界惟美亦大惟艰难不可轻忽谓之易治我今告君汝当谋寛饶之道以治下民使其事可法我不用使后世人迷惑故欲教之也传正义曰猷训为谋告君汝谋寛饶之道故当以寛饶为法我留与汝辅王不用使后人迷惑怪之无法则迷惑故欲与汝作法以教之郑云召公不説似隘急故今谋于寛裕也】公曰前人敷乃心乃悉命汝作汝民极传前人文武布其乃心为法度乃悉以命汝矣为汝民立中正矣曰汝明朂偶王在亶乘兹大命传汝以前人法度明勉配王在于诚信行此大命而已惟文王徳丕承无疆之恤传惟文王圣徳为之子孙无忝厥祖大承无穷之忧音义【为于伪反亶丁但反】疏【正义曰周公又言曰前人文武布其乃心制法度乃悉命汝为民立中正之道矣治民之法已成就也戒召公汝当以前人之法度明自勉力配此成王在于诚信行此大命而已言已有旧法易可遵行也惟文王圣徳造始周邦为其子孙欲令无忝厥祖大承无穷之忧故我与汝不可不辅传正义曰乃缓辞不训为汝勗勉也偶配也亶信也汝当以前人法度明自勉力配成王在于诚信行大命而已言其不复须劳心以乗为行葢以乗车必行故训乗为行】
　　公曰君告汝朕允传告汝以我之诚信保奭其汝克敬以予监于殷丧大否传呼其官而名之勑使能敬以我言视于殷丧亡大否言其大不可不戒肆念我天威予不允惟若兹诰予惟曰襄我二人传以殷丧大故当念我天徳可畏言命无常我不信惟若此诰我惟曰当因我文武之道而行之汝有合哉言曰在时二人天休滋至惟时二人弗戡传言汝行事动当有所合哉发言常在是文武则天美周家日益至矣惟是文武不胜受言多福其汝克敬徳明我俊民在让后人于丕时传其汝能敬行徳明我贤人在礼让则后代将于此道大且是音义【丧息浪反否方九反戡音堪胜音升】疏【正义曰周公呼召公曰君我今告汝以我之诚信又呼其官而名之太保奭其汝必须能敬以我之言视于殷之防亡殷之防亡其事甚大不可不戒慎以殷防之大故当念我天徳可畏言天命无常无徳则去之甚可畏我不信惟若此诰而已我惟言曰当因我文武二人之道而行之汝所行事举动必当有所合哉当与文王武王合也汝所言常在是文王武王二人则天美我周家日日滋益至矣其善既多惟在是文武二人不能胜受之矣其汝能敬行徳明我贤俊之人在于礼譲则后人于此道大且是也传正义曰动当有所合哉举动皆合文武也言常在是文武言非文武道则不言】呜呼笃棐时二人我式克至于今日休传言我厚辅是文武之道而行之我用能至于今日其政美我咸成文王功于不怠丕冒海隅出日罔不率俾传今我周家皆成文王功于不懈怠则徳敎大覆冒海隅日所出之地无不循化而使之音义【俾必耳反懈佳卖反】疏【正义曰周公言而叹曰呜呼我厚辅是二人之道而行之我用能至于今曰其政美言今日政美由是文武之道我周家若能皆成文王之功于事常不懈怠则徳敎大覆四海之隅至于日出之处其民无不循我化可臣使也戒召公与朝臣皆当法文王之功】公曰君予不恵若兹多诰予惟用闵于天越民传我不顺若此多诰而已欲使汝念躬行之闵勉也我惟川勉于天道加于民疏【正义曰公呼召公曰君我不徒惟顺如此之事多诰而已欲使汝躬亲行之我惟用勉力自强于天道行化于民顾氏云我亦自用勉劝躬行于天道加益于民人也】
　　公曰呜呼君惟乃知民徳亦罔不能厥初惟其终传惟汝所知民徳亦无不能其初鲜能有终惟其终则惟君子戒召公以慎终祗若兹往敬用治传当敬顺我此言自今以往敬用治民职事音义【鲜息浅反】疏【正义曰周公叹而呼召公曰呜呼君惟汝知民之徳行亦无有不能其初惟鲜能其终言行之虽易终之实难恐召公不能终行善政故戒之以愼终汝当以敬顺我此言自今以往宜敬用此治民职事戒之使行善不懈怠也传正义曰诗云靡不有初鲜克有终是凡民之徳无不能其初少能有终者凡民皆如是有终则惟君子盖召公至此已説恐其不能终善故戒召公以愼终也郑云召公是时意説周公恐其复不説故依违托言民徳以剀切之】















　　尚书注疏卷十五
　　尚书注疏卷十五考证
　　多士序○吕祖谦曰迁洛之事召诰经营之洛诰考成之多士则慰安之也
　　疏殷遗多士皆非在官谓之顽民知是殷之大夫士也○监本作皆非民事今从阁本改
　　时惟天命疏今汝又有言曰○汝字监本讹往今改正昔朕来自奄子大降尔四国民命传民命谓君也大下汝民命谓诛四国君○【臣召南】按此文及多方我惟大降尔四国民命皆説四国之民从叛当诛而我寛减汝罪不忍致法也古注并谓诛四国君即多方我惟大降汝命亦谓是诛纣与经意全悖蔡卞始谓天下死生之命人君制之民从叛有可杀之道我乃诛其君而释其民是降民命也后儒并从其説
　　尔乃尚有尔土传乃庶几还有汝本土○林之竒曰非也其迁之也将使宻迩玉室式化厥训岂又还有本土哉【臣召南】按汝土指新迁之地不指殷人旧都此文及下文有干有年于兹邑多方尔乃自时洛邑尚永力畋尔田大意总劝殷士安居乐业非诱之以还本乡也林氏说是
　　尔小子乃兴从尔迁汝能敬则子孙乃起从汝化而迁善○苏轼曰汝能安居汝子孙有兴者其所由来皆自于迁始林之竒曰疏以迁为迁善其说纡曲不如苏氏
　　无逸序○王应麟曰无逸大作毋逸毋者禁止之辞其义尤切
　　无逸疏成王即政之初○即政监本讹即位从旧本改正
　　先知稼穑之艰难乃逸先知之乃谋逸豫○苏轼曰旧説非也周公方以逸为戒何其谋逸之亟也葢曰王当先知稼穑之道惟艰难乃所以逸乐耳林之竒曰苏説是也孔之失在谋之一字以逸乐为谋则是有心于逸将为民害矣葢好逸者未必得逸无逸者自然逸也
　　乃逸乃谚○【臣浩】按以乃逸为句宋儒始以乃逸属上句读与上文先知稼穑之艰难乃逸正相反也
　　肆中宗之享国七十有五年○【臣召南】按帝尧之后享国久长首推太戊计其寿当得一百一十余嵗其父太庚二十五年其兄小甲十七年雍巳十二年即云生自太庚末年其嗣位时葢亦三十余嵗矣经虽无旧为小人旧劳于外之明文而稼穑民依必熟知之故能敬天勤民所其无逸为三宗之首也
　　肆髙宗之享国五十有九年○王应麟曰石经作肆髙宗之享国百年汉杜钦亦曰髙宗享百年之寿
　　其在祖甲汤孙太甲疏郑元云祖甲武丁子帝甲也蔡沈曰孔氏以祖甲为太甲葢以国语称帝甲乱
　　之七世而殒意谓帝甲必非周公所称者殷世以甲名者五帝以太以小以沃以阳以祖别之不应二人俱称祖甲国语旁记曲説不足尽信要以周公之言为正又下文周公言自殷王中宗及髙宗及祖甲及我周文王及云者因其先后次第之辞也则祖甲非太甲明矣【臣召南】按祖甲与太甲先后不同名号亦异但两王并享国三十三年孔据国语则疑帝甲不可以配中宗髙宗郑据此经则谓祖甲即武丁子祖庚弟以经断之郑説是也若是太甲史记明云称太宗周公当于中宗之前先叙其事当云我闻曰昔在殷王太宗矣孔又曰以徳优劣立年多少为先后尤属曲説文王之徳固当优于三宗享国久长亦复多于祖甲叙次在后又何説也
　　文王不敢盘于游田以庶邦惟正之供以众国所取法则当以正道供待之故○【臣召南】按孔解惟正之供不确经意是言不以逸乐而横征累民也林之竒曰天地之生财有限而庶邦之贡赋有常若以供私费则必有不继者文王所以不敢盘于游田也林説甚长
　　文王受命惟中身疏王肃云文王受命嗣位为君不言受王命也○【臣召南】按郑康成言受殷王嗣位之命是也古者诸侯嗣位必请命于天子况文王为臣忠敬之至乎文王嗣位在帝乙之七祀殷王命令尚行于海内与衰周不同也孔疏是王肃而非康成何哉
　　君奭序召公不説疏按经周公之言皆説已留在王朝之意则召公不説周公之留也○吕祖谦曰成功不可居洛邑成而周公告归召公亦同此心也已而成王留周公周公幡然改矣召公犹守欲退之心也周公遂力留之朱子曰召公不説葢以为周公既归政不当复留而已亦老而当去故周公言二人不可不留之意
　　君奭尊之曰君○林之竒曰正如弃称为后稷鸣呼君已【句】曰时我【句】○【臣召南】按古读如此林之竒以君己曰时我为句蔡沈从之李光地曰己止也君己者呼召公而止之留之之辞也説尤直截
　　弗永远念天威【句】曰我民【句】罔尤违【句】○朱子谓止一句
　　在家不知【句】○蔡读同李光地谓不知二字须连下天命不易为句
　　嗣前人【句】恭明徳【句】○蔡沈读嗣前人恭明徳属上文弗克经歴为一句
　　在今予小子旦【句】○蔡沈读连下非克有正为一句我道惟宁王徳延疏言寕王者即文王也郑王同○【臣召南】按汉儒俱以寜王为文王当是因大雅有文王以寜遹求厥寕之文也苏轼解大诰始谓寕王是武王朱蔡从之推按经文苏説良是
　　臣扈○陈经曰汤初胜夏已有臣扈汤至大戊百三十年必二臣而名同也
　　故殷礼陟配天○【臣召南】按配天即多士所云殷王亦罔敢失帝罔不配天其泽大雅所云克配上帝言为上天所眷佑也疏説是苏轼谓殷尊祀三宗以配天説虽新实非也
　　则商实百姓【句】○蔡沈以商实为句百姓连下王人为句
　　王人罔不秉徳【句】眀恤小臣屏侯甸【句】○蔡沈以罔不秉徳明恤为句小臣屏侯甸为句
　　矧咸奔走【句】惟兹【句】惟徳称川【句】乂厥辟【句】○蔡沈以惟兹惟徳称为句用乂厥辟为句
　　天寿平格言天寿有平至之君○【臣召南】按孔传属君言吕氏朱子谓即指伊尹六臣以经文上下推之吕朱説是周公之意在留召公也与无逸篇所言不同
　　在昔上帝割申劝寕王之徳○李光地曰缁衣引君奭曰在昔上帝周田观文王之徳葢数字皆以相似而误也
　　有若散宜生散泰南宫皆氏○王应麟曰按汉书古今人表女皇尧妃散宜氏当以散宜为氏
　　又音义○监本脱音义共一百十八字今从旧本及毛本增补
　　疏郑云不及吕望者太师教文王以大徳周公谦不可以自比○【臣召南】按疏凿矣前文引殷六臣不及傅説与此正同吕祖谦曰葢一时议论或详或略但意主于留召公耳此説甚当
　　兹廸彜教文王蔑徳【句】降于国人【句】○蔡沈以兹廸彜教为句文王蔑德降于国人为句解全不同
　　予徃【句】暨汝奭其济小子【句】同未在位【句】○蔡沈以暨汝奭其济为句小子同未在位为句
　　曰汝明朂【句】偶王在亶【句】乘兹大命【句】○蔡沈以曰字为句汝明朂偶王为句在亶乘兹大命为句
　　予惟曰襄我二人当因我文武之道而行之　　　　　　　　　　　　　　　　　　　　　　【○】朱子曰二人周公自谓己与召公【臣召南】按朱子説是篇中数处言二人皆周公自谓己与召公以应前文六臣也又蔡沈以下节汝有合哉四字连襄我二人为句更确
　　明我俊民在让【句】后人于丕时【句】○蔡沈以明我俊民为句在让后人于丕时为句












　　尚书注疏卷十五考证
&lt;经部,书类,尚书注疏&gt;
　　钦定四库全书
　　尚书注疏卷十六
　　汉孔氏传　唐陆德明音义　孔頴达疏
　　周书　【蔡仲之命　多方立政】
　　序蔡叔旣没传以罪放而卒王命蔡仲践诸侯位传成王也父卒命子罪不相及作蔡仲之命传册书命之疏【正义曰蔡叔与管叔流言于国谤毁周公周公因之郭邻至死不赦蔡叔旣没成王命蔡叔之子蔡仲践诸侯之位封爲国君以策书命之史叙其事故作蔡仲之命传正义曰编书以世先后爲次此篇在成王书内知王命蔡仲是成王命之也蔡叔之没不知何年其命蔡仲未必初卒卽命以其继父命子故系之蔡叔之后也蔡叔有罪而命蔡仲者父卒命子罪不相及也昭二十年左传曰父子兄弟罪不相及其言罪不相及谓蔡仲不坐父尔若父有大罪罪当絶灭正可别封他国不得仍取蔡名以蔡叔爲始祖也蔡叔身尚不死明其罪轻不立管叔之后者盖罪重无子或有而不贤故也】
　　蔡仲之命传蔡国名仲字因以名篇
　　惟周公位冡宰正百工传百官总已以听冡宰谓武王崩时羣叔流言乃致辟管叔于商囚蔡叔于郭邻以车七乗传致辟谓诛杀囚谓制其岀入郭邻中国之外地名从车七乗言少管蔡国名降霍叔于庶人三年不齿传罪轻故退爲庶人三年之后乃齿录封爲霍侯子孙爲晋所灭蔡仲克庸祗德周公以爲卿士传蔡仲能用敬徳称其贤也明王之法诛父用子言至公周公圻内诸侯二卿治事叔卒乃命诸王邦之蔡传叔之所封圻内之蔡仲之所封淮汝之间圻内之蔡名已灭故取其名以名新国欲其戒之音义【辟婢亦反徐扶亦反乗绳证反从才用反圻巨依反下同】疏【正义曰惟周公于武王崩后其位爲冡宰之卿正百官之治摄王政治天下于时管蔡霍等羣叔流言于国谤毁周公周公乃以王命致法杀管叔于商就殷都杀之囚蔡叔迁之于郭邻之地惟与之从车七乘降黜霍叔于庶人若今除名爲民三年之内不得与兄弟年齿相次蔡叔之子蔡仲能用敬德周公爲畿内诸侯得立二卿以蔡仲爲己之卿士周公善其爲人及蔡叔旣卒乃将蔡仲命之于王国之于蔡爲诸侯也传正义曰周礼有掌囚之官郑云囚拘也主拘系当刑杀者拘系之是爲制其岀入不得辄行郭邻中国之外地名盖相传爲然不知在何方舜典云流宥五刑谓流之逺地任其自生此则徙之郭邻而又囚之管蔡世家云封叔鲜于管封叔度于蔡是管蔡爲国名杜预云管在荥阳京县东北降霍叔于庶人言羣叔流言则霍叔亦流言也而知其罪轻者以其不死不迁直降黜而已明其罪轻也霍叔不监殷民周公惟伐管蔡不言伐霍叔于时霍叔葢在京邑闻管蔡之语流传其言谓其实然不与朝廷同心故退之世家云武王已克商平天下封功臣昆弟封叔处于霍则武王已封之矣后黜为庶人夺其爵禄三年之后乃更爵禄盖复其旧封封为霍侯春秋闵元年晋侯灭霍旣子孙得为国君为晋所灭知三年之后复得封也世家惟云封霍不闻其爵传言霍侯或当有所据而知之周礼冡宰以八则治都鄙马融云距王城四百里至五百里谓之都鄙鄙边邑也以封王之子弟在畿内者冡宰又云乃施则于都鄙而建其长立其两马郑皆云立卿两人是畿内诸侯立二卿定四年左传说此事云周公举之以为已卿士是为周公圻内之卿士也世家云周公举胡以为鲁卿士鲁国治于是周公言于成王复封之于蔡案鲁世家云成王封周公于鲁周公不就封留佐成王则周公身不就封安得使胡为卿士马迁说之谬尔仲之所封淮汝之间左传有文叔之所封圻内之蔡其事不知所岀也世家云蔡叔居上蔡宋仲子云胡徙居新蔡杜预云武王封叔度于汝南上蔡至平侯徙新蔡昭侯徙居九江下蔡检其地上蔡新蔡皆属汝南郡去京师太逺叔若封于上蔡不得在圻内也孔言叔封圻内或当有以知之但圻内蔡地不知所在尔】
　　王若曰小子胡传言小子明当受教训胡仲名顺其事而告之惟尔率德改行克愼厥猷传言汝循祖之德改父之行能愼其道叹其贤肆予命尔侯于东土往卽乃封敬哉传以汝率德改行之故故我命汝为诸侯于东土往就汝所封之国当修己以敬哉尔尚盖前人之愆惟忠惟孝传汝当庶几修德掩盖前人之过子能盖父所以爲惟忠惟孝尔乃迈迹自身克勤无怠以垂宪乃后传汝乃行善迹用汝身使可踪迹而法循之能勤无懈怠以垂法子孙世世称颂乃当我意率乃祖文王之彝训无若尔考之违王命传言当循文武之常教以父违命爲世戒皇天无亲惟德是辅民心无常惟惠之怀传天之于人无有亲疎惟有德者则辅佑之民心于上无有常主惟爱己者则归之爲善不同同归于治爲恶不同同归于乱传言人爲善爲恶各有百端未必正同而治乱所归不殊宜愼其微尔其戒哉愼厥初惟厥终终以不困不惟厥终终以困穷传汝其戒治乱之机哉作事云爲必愼其初念其终则终用不困穷懋乃攸绩睦乃四邻以蕃王室以和兄弟传勉汝所立之功亲汝四邻之国以蕃屛王室以和协同姓之邦诸侯之道康济小民率自中无作聪明乱旧章传汝爲政当安小民之居成小民之业循用大中之道无敢爲小聪明作异辩以变乱旧典文章详乃视听罔以侧言改厥度则予一人汝嘉传详审汝视听非礼义勿视听无以邪巧之言易其常度必断之以义则我一人善汝矣王曰呜呼小子胡汝往哉无荒弃朕命传叹而勑之欲其念戒小子胡汝往之国哉无废弃我命欲其终身奉行后世遵则音义【行下孟反封如字徐音甫用反治直吏反懋音茂蕃方元反注同度如字注同断丁乱反】疏【正义曰此使之爲诸侯于东土尔不知何爵也世家云蔡仲卒子蔡伯荒立卒子宫侯立自此以下遂皆称侯则蔡仲初封卽爲侯也蔡伯荒者自称其字伯非爵也传正义曰忠施于君孝施于父子能盖父惟得爲孝而亦得爲忠者父以不忠获罪若能改父之行盖父之愆是爲忠臣也】
　　序成王东伐淮夷遂践奄传成王卽政淮夷奄国又叛王亲征之遂灭奄而徙之以其数反覆作成王政传爲平淮夷徙奄之政令亡音义【践似浅反马同大传云借也数色角反覆芳服反政如字马本作征云正】疏【正义曰周公摄政之初奄与淮夷从管蔡作乱周公征而定之成王卽政之初淮夷与奄又叛成王亲往征之成王东伐淮夷遂践灭奄国以其数叛徙奄民作诰命之辞言平淮夷徙奄之政令史叙其事作成王政之篇成训平也言平此叛逆之民以爲王者政令故以成王政爲篇名传正义曰洛诰之篇言周公归政成王多士已下皆是成王卽政初事编篇以先后爲次此篇在成王书内知是成王卽政淮夷奄国又叛王亲征之又案洛诰成王卽政始封伯禽伯禽旣爲鲁侯乃居曲阜费誓称鲁侯伯禽宅曲阜淮夷徐戎并兴鲁侯征之作费誓彼言淮夷并兴卽此伐淮夷王伐淮夷鲁伐徐戎是同时伐明是成王卽政之年复重叛也郑谓此伐淮夷与践奄是摄政三年伐管蔡时事其编篇于此卽云未闻费誓之篇言淮夷之叛则是重叛明矣多方之篇责殷臣云我惟时其战要囚之至于再至于三若武王伐纣之后惟摄政三年之一叛正可至于再尔安得至于三乎故知是成王卽政又叛也郑读践爲翦翦灭也孔不破字盖以践其国卽是践灭之事故孔以践爲灭也下篇序云成王旣践奄将迁其君是灭其奄而徙之以其数反覆故也】
　　序成王旣践奄将迁其君于蒲姑传已灭奄而徙其君及人臣之恶者于蒲姑蒲姑齐地近中国教化之周公告召公作将蒲姑传言将徙奄新立之君于蒲姑告召公使作册书告令之亡音义【蒲如字徐扶各反马本作薄近附近之近】疏【正义曰成王旣践灭奄国将迁其君于蒲姑之地周公告召公使作册书言将迁奄君于蒲姑之地史叙其事作将蒲姑之篇传正义曰昭二十年左传晏子云古人居此地者有蒲姑氏杜预云乐安博昌县北有蒲姑城是蒲姑爲齐地也周公迁殷顽民于成周近京师教化之知今迁奄君臣于蒲姑爲近中国教化之必如此言则奄去中国逺于蒲姑杜预云奄阙不知所在郑云奄盖在淮夷之地亦未能详成王先伐淮夷遂灭奄奄似逺于淮夷也礼天子不灭国诸侯有罪则杀其君而择立次贤者故知所徙者言将徙奄新立之君于蒲姑也上言周公告召公其篇旣亡不知告以何事孔以意卜之告召公使爲此策书告令之不能知其必然否也】
　　序成王归自奄传伐奄归在宗周诰庶邦传诰以祸福作多方疏【正义曰成王归自伐奄在于宗周镐京诸侯以王征还皆来朝集周公称王命以祸福咸告天下诸侯国史叙其事作多方】
　　多方传众方天下诸侯疏【传正义曰自武王伐纣及成王卽政新封建者甚少天下诸侯多是殷之旧国其心未服周家由是奄君重叛今因灭奄新归故告天下诸侯以兴亡之戒欲令其无二心也语虽普告天下意在殷之旧国篇末亦告殷之多士独言诸侯者举其尊者以其篇主告殷之诸侯故也】
　　惟五月丁亥王来自奄至于宗周传周公归政之明年淮夷奄又叛鲁征淮夷作费誓王亲征奄灭其国五月还至镐京音义【费音秘镐胡老反】疏【传正义曰以洛诰语归政之事多士之篇次之多士是归政明年之事故知此篇亦归政明年之事事犹不明故取费誓为证以成王政之序言成王东伐淮夷费誓之篇言淮夷徐戎并兴俱言淮夷明是一事故言鲁征淮夷作费誓王亲征奄灭其国以明二者爲一时之事也上序言成王伐淮夷而此传言鲁征淮夷者当时淮夷徐戎并起爲乱鲁与二国相近发意欲并征二国故以二国誓众但成王恐鲁不能独平二国故复亲往征之所以成王政之序与费誓之经并言淮夷爲此故也传言五月还至镐京明此宗周卽镐京也礼记祭统卫孔悝之鼎铭云卽宫于宗周彼宗周谓洛邑也是洛邑亦名宗周知此是镐京者成王以周公归政之时暂至洛邑还归处西都镐京是王常居知至于宗周至镐京也且此与周官同时事也周官序云还归在丰经云归于宗周丰镐相近卽此宗周是镐京也】周公曰王若曰猷告尔四国多方传周公以王命顺大道告四方称周公以别王自告惟尔殷侯尹民我惟大降尔命尔罔不知传殷之诸侯正民者我大下汝命谓诛纣也言天下无不知纣暴虐以取亡音义【别彼列反】疏【正义曰周公以成王之意告众方之诸侯曰我王顺大道以告汝四方之国多方诸侯惟尔殷之诸侯正民者我武王大下汝天下民命诛杀虐纣汝诸侯天下之民无有不知纣以暴虐取亡欲令其思念之传正义曰成王新始卽政周公留而辅之周公以王命告令诸侯所告实非王言故加周公曰于王若曰之上以明周公宣成王之意也猷道也周公以王命顺大道告四方也旣言四国又言多方见四方国多也不直言王曰称周公以别王自告也王肃云周公摄政称成王命以告及还政称王曰嫌自成王辞故加周公以明之然多士之篇王若曰之上不加周公曰者以彼上句云周公初于新邑洛用告知是周公故也诸侯爲民之主民所取正故谓之正民民以君爲命死生在君天下之命在于一人纣言我大黜下汝之民命正谓武王诛纣也言天下无不知纣以暴虐取亡欲使思念之令其心弃殷而慕周也】洪惟图天之命弗永寅念于祀惟帝降格于夏传大惟爲王谋天之命不长敬念于祭祀谓夏桀惟天下至戒于夏以谴告之谓灾异有夏诞厥逸不肯慼言于民传有夏桀不畏天戒而大其逸豫不肯忧言于民无忧民之言乃大淫昏不克终日劝于帝之迪传言桀乃大爲过昏之行不能终日劝于天之道乃尔攸闻传言桀之恶乃汝所闻音义【谴弃浅反迪徒歴反马本作攸云所也行下孟反】疏【正义曰以诸侯心未服周故举夏殷爲戒此章皆说桀亡汤兴之事言夏桀大惟居天子之位谋上天之命而不能长敬念于祭祀惟天下至戒于夏桀谓下灾异以谴告之兾其见灾而惧改修政德而有夏桀不畏天命乃大其逸豫不肯忧言于民惟乃自乐其身无忧民之言夏桀乃复大爲淫昏之行不能终竟一日勉于天之道言不能一日行天道也桀之此恶乃是汝之所闻言不虚也传正义曰上天之命去恶与善凡爲民主皆当谋之恐天舍已而去常须敬念祭祀天所谴告谓下灾异天不言故下灾异以谴告责人主兾自修政也】厥图帝之命不克开于民之丽传桀其谋天之命不能开于民所施政教丽施也言昏昧乃大降罚崇乱有夏因甲于内乱传桀乃大下罚于民重乱有夏言残虐外不忧民内不勤德因甲于二乱之内言昏甚不克灵承于旅罔丕惟进之恭洪舒于民传言桀不能善奉于人众无大惟进恭德而大舒惰于治民亦惟有夏之民叨懫日钦劓割夏邑传桀洪舒于民故亦惟有夏之民贪叨忿懫而逆命于是桀日尊敬其能劓割夏邑者谓残贼臣音义【丽力驰反重直用反又直龙反懫勑二反说文之二反劓鱼器反】疏【正义曰又言桀恶桀其谋天之命不能开发于民之所施政教正谓不能开发善政以施于民桀乃大下罪罚于民重乱有夏之国外不忧民内不勤德因复甲于二者之内爲乱之行桀不能以善道奉承于众民无大惟进之恭德而大舒惰于民言桀不能进行恭德而舒惰于治民桀旣舒惰于民故亦惟有夏之民贪饕忿懫而违逆桀命于是桀日日尊敬残贼之臣能劓割夏邑者任用之使威服下民也传正义曰释诂云崇重也桀旣爲恶政无以悛改乃复大下罪罚于民重乱有夏之国言其残虐大也夹声近甲古人甲与夹通用夹于二事之内而爲乱行故传以二事充之外不忧民内不勤德桀身夹于二乱之内言其昏闇甚也郑王皆以甲爲狎王云狎习灾异于内外爲祸乱郑云习爲鸟兽之行于内爲淫乱与孔异也民当奉主而责桀不能善奉于民众者君之奉民谓设美政于民也以善奉民当敬以循之不敢懈惰桀乃无大惟进于恭德而大舒缓懈惰于治民令民益困而政益乱也礼记云言悖而出亦悖而入桀旣不忧于民故民亦违逆桀命爲贪饕忿懫之行文十八年左传云缙云氏有不才子贪于饮食冒于货贿天下之民谓之饕餮说者皆言贪财爲饕贪食爲餮饕卽叨也叨餮谓贪财贪食也忿懫言忿怒违理也民旣如此桀无如之何惟日日尊敬其能劓割夏邑者谓性能残贼者任用之】天惟时求民主乃大降显休命于成汤传天惟是桀恶故更求民主以代之大下明美之命于成汤使王天下刑殄有夏惟天不畀纯传命汤刑絶有夏惟天不与桀亦已大乃惟以尔多方之义民不克永于多享传天所以不与桀以其乃惟用汝多方之义民爲臣而不能长乆多享国故惟夏之恭多士大不克明保享于民传惟桀之所谓恭人众士大不能明安享于民言乱主所任任同己者乃胥惟虐于民至于百爲大不克开传桀之众士乃相与惟暴虐于民至于百端所爲言虐非一大不能开民以善言与桀合志音义【畀必二反】疏【正义曰天惟桀恶之故更求民主以代之天乃大下明美之命于成汤使之代桀王天下乃命汤施刑罚絶有夏惟天不与夏桀亦已大矣天所不与之者乃惟此桀用汝多方之义民爲臣而不能长乆于多享国故也义民实贤人也夏桀不用惟夏桀之所谓恭人众士者大不能用明道安存享于众民乃相与惟行暴虐于民至于百端所爲言虐无所不作大不能开民以善其臣与桀同恶夏家所以灭亡也传正义曰惟桀之所谓恭人众士实非恭人乱主所好好用同己者以其同己谓之爲恭人实非善人故不能明享于民杜预训享爲受受国者谓受而有之此言不能安享于民谓不能安存享受于民众也】乃惟成汤克以尔多方简代夏作民主传乃惟成汤能用汝众方之贤大代夏政爲天下民主愼厥丽乃劝厥民刑用劝传汤愼其施政于民民乃劝善其人虽刑亦用劝善言政刑清以至于帝乙罔不明德愼罚亦克用劝传言自汤至于帝乙皆能成其王道畏愼辅相无不明有德愼去刑罚亦能用劝善要囚殄戮多罪亦克用劝开释无辜亦克用劝传帝乙已上要察囚情絶戮众罪亦能用劝善开放无罪之人必无枉纵亦能用劝善今至于尔辟弗克以尔多方享天之命传今至于汝君谓纣不能用汝众方享天之命故诛灭之音义【相息亮反去羌吕反要一遥反又一妙反注同殄亭遍反上时掌反辟必亦反】疏【正义曰桀残虐于民乃惟成汤能用汝众方之贤人大代夏桀作天下民主汤旣爲民主愼其所施政教于民民乃劝勉爲善其民虽被刑杀亦用劝勉爲善非徒汤圣后世亦贤自汤至于帝乙皆能成其王道无不显用有德畏愼刑罚亦能用劝勉爲善要察囚情絶戮众罪亦能用劝勉爲善开放无罪亦能用劝勉爲善今至于汝君纣反先王之道不能用汝多方之民享有上天之命由此故被诛灭汝等宜当知之不当更令如殷也传正义曰大代夏者言天位之重汤能代之谓之大代夏也王肃云以大道代夏爲民主愼厥丽者总谓施政教尔但下句言刑用劝劝用刑则厥丽之言有赏赏谓赏用劝也但所施政教其事旣多非徒刑赏而已举事得中民皆劝也政无失刑无滥民以是劝善言政刑清将欲断罪必受其要辞察其虚实故言要囚也殄戮多罪罪者不滥开释无罪者不枉杀人不纵有罪亦是政刑清故能用劝善也】呜呼王若曰诰告尔多方非天庸释有夏传叹而顺其事以告汝众方非天用释弃桀桀纵恶自弃故诛放非天庸释有殷乃惟尔辟以尔多方大淫图天之命屑有辞传非天用弃有殷乃惟汝君纣用汝众方大爲过恶者共谋天之命恶事尽有辞说布在天下故见诛灭也疏【正义曰周公先自叹而复称王命云王顺其事而言曰以言告人谓之诰我告汝众方诸侯非天用废有夏夏桀纵恶自弃也非天用废有殷殷纣纵恶自弃也又指说纣恶乃惟汝君殷纣用汝众方之民大爲过恶者共此恶人谋天之命其恶事尽有辞说布在天下以此故见诛灭】乃惟有夏图厥政不集于享天降时丧有邦间之传更说桀也言桀谋其政不成于享故天下是丧亡以祸之使天下有国圣人代之言有国明皇天无亲佑有德音义【间间厠之间】疏【正义曰更说桀亡之由乃惟有夏桀谋其政不能成于享国所谋皆是恶事故天下是丧亡以祸之使有国圣人来代之言皇天无亲惟佑有德故以圣君代阍主也汤是夏之诸侯故云有国】乃惟尔商后王逸厥逸传后王纣逸豫其过逸言纵恣无度图厥政不蠲烝天惟降时丧传纣谋其政不絜进于善故天惟下是丧亡谓诛灭惟圣罔念作狂惟狂克念作圣传惟圣人无念于善则爲狂人惟狂人能念于善则爲圣人言桀纣非实狂愚以不念善故灭亡天惟五年须暇之子孙诞作民主罔可念听传天以汤故五年须暇汤之子孙兾其改悔而纣大爲民主肆行无道事无可念言无可听武王服丧三年还师二年音义【蠲吉反马云明也一音圭烝絶句之承反马云升也】疏【正义曰更说纣亡之由乃惟汝啇之后王纣逸豫其过纵恣无度纣谋其爲政不能絜进于善惟行恶事天惟下是丧亡以祸之惟圣人无念于善则爲狂人惟狂人能念于善则爲圣人纣虽狂愚兾其念善也计纣爲恶早应诛灭天惟以成汤之故故积五年须待闲暇汤之子孙纵缓多年兾其改悔而纣大爲民主肆行无道事无可念言无可听由是天始改意故诛灭之传正义曰圣者上智之名狂者下愚之称孔子曰惟上智与下愚不移是圣必不可爲狂狂必不能爲圣此事决矣而此言惟圣人无念于善则爲狂人惟狂人能念于善则爲圣人者方言天须暇于纣兾其改悔说有此理尔不言此事是实也谓之爲圣寜肯无念于善已名爲狂岂能念善中人念与不念其实少有所移欲见念善有益故举狂圣极善恶者言之汤是创业圣王理当祚长逺计纣未死五年之前已合丧灭但纣是汤之子孙天以汤圣人之故故五年须待闲暇汤之子孙兾其改悔能念善道而纣大爲民主肆行无道所爲皆恶事无可念者言皆恶言无可听者由是天始灭之五年者以武王讨纣初立卽应伐之故从武王初立之年数至伐纣爲五年文王受命九年而崩其年武王嗣立服丧三年未得征伐十一年服阕乃观兵于孟津十三年方始杀纣从九年至十三年是五年也然服丧三年还师二年乃事理宜然而云以汤故须暇之者以殷纣恶盈久合诛灭逢文王崩未暇行师兼之示弱凡经五载圣人因言之以爲法教尔其实非天不知纣狂望其后改悔亦非曲念汤德延此岁年也】天惟求尔多方大动以威开厥顾天传天惟求汝众方之贤者大动纣以威开其能顾天可以代者惟尔多方罔堪顾之惟我周王灵承于旅传惟汝众方之中无堪顾天之道者惟我周王善奉于众言以仁政得人心克堪用德惟典神天传言周文武能堪用德惟可以主神天之祀任天王天惟式教我用休简畀殷命尹尔多方传天以我用德之故惟用教我用美道代殷大与我殷之王命以正汝众方之诸侯音义【任音壬畀并至反】疏【正义曰天以纣恶之故将选人代之惟求贤人于汝众方大动纣以威谓诛去纣也开其有德能顾天之者欲以伐纣惟汝众方之君悉皆无德无堪使天顾之惟我周王善奉于众能以仁政得人心文武能堪用德惟可以主神天之祀任作天子也天惟以我用德之故故教我使用美道大与我殷王之命命我代殷爲王正汝众方诸侯言天授我以此位也传正义曰天惟求汝众方之贤言欲选贤以爲天子也大动纣以威谓诛杀纣也天意复开其能顾天可以代者欲使代之顾谓视有圣德者天回视之诗所谓乃眷西顾此惟与宅与彼顾同言天顾文王而与之居卽此意也但谓天顾此人人亦顾天此云开厥顾天谓人顾天也下云罔堪顾之谓天顾人也言多方人皆无德不堪使天顾之传以顾事通于彼故皆以天言之周以能行美道乃得天顾复言天用教我美道者人之美恶何事非天由爲美道爲天所顾以美归功于天言教我用美道故得当天意也】今我曷敢多诰我惟大降尔四国民命传今我何敢多诰汝而已我惟大下汝四国民命谓诛管蔡商奄之君尔曷不忱裕之于尔多方传汝何不以诚信行寛裕之道于汝众方欲其戒四国崇和协尔曷不夹介乂我周王享天之命传夹近也汝何不近大见治于我周王以享天之命而爲不安乎今尔尚宅尔宅畋尔田尔曷不惠王熈天之命传今汝殷之诸侯皆尚得居汝常居臣民皆尚得畋汝故田汝何不顺从王政广天之命而自懐疑乎尔乃迪屡不静尔心未爱传汝所蹈行数爲不安汝心未爱我周故尔乃不大宅天命尔乃屑播天命传汝乃不大居安天命是汝乃尽播弃天命尔乃自作不典图忱于正传汝未爱我周播弃天命是汝乃自爲不常谋信于正道我惟时其教告之我惟时其战要囚之传我惟汝如是不谋信于正道故其教告之谓讯以文诰其战要囚之谓讨其倡乱执其朋党至于再至于三传再谓三监淮夷叛时三谓成王卽政又叛言迪屡不静之事乃有不用我降尔命我乃其大罚殛之传我教告战要囚汝己至再三汝其有不用我命我乃大下诛汝君乃其大罚诛之非我有周秉德不康寜乃惟尔自速辜传非我冇周执德不安寜自诛汝乃惟汝自召罪以取诛音义【夹音协注同数色角反要一遥反讯音信倡音唱殛纪力反本又作极】疏【正义曰今我何敢多以言诰告于汝众而已我惟大下黜汝管蔡商奄四国之君也民命谓民以君爲命谓诛杀四国之君也我旣杀汝四国君矣汝何不以诚信之心行寛裕之道于汝众方诸侯欲令惩创四国务崇和协言汝众方诸侯何不崇和协相亲近大显见治道于我周王以享受上天之命而执心不安乎今尔殷之诸侯尚得居汝常居臣民尚得畋汝故田其安乐如此汝何得不顺从王政以广大天之命而自懐疑乎汝乃复所蹈行者数爲不安时或叛逆是汝心未爱我周家故也汝乃不大居安天命是汝乃欲尽播弃天命汝不爱我周家播弃天命是汝乃自爲此不常谋信于正道言其心不常谋正道故爲背违之心我惟汝如是不谋信于正道之故其以言辞教告之我惟汝如是不诚信于正道之故其用战伐要察囚系之由汝数爲不信故我教告汝战伐要囚汝至于再至于三我教告汝战伐要囚汝己至再三如今而后乃复有不用我命者我乃其大罚诛之言我更将杀汝也非我有周执德不安数设诛罚乃惟汝自召罪也此章反覆殷勤者恐其更有叛逆故丁寜戒之传正义曰我今何敢多爲言诰而已实杀其君非徒口告管蔡商奄皆爲叛逆受诛故今因奄重叛而追说前事言下四国民命王肃以四国爲四方之国言从今以后四方之国苟有此罪则必诛之谓戒其将来之事与孔不同夹其旁旁是近义故爲近也诸国疎远周室不肯以治爲功故责之顾氏云汝众方诸侯何不常和协相亲近大显见治道于我周王以享上天之命而今何以不自安乎主迁于上臣易于下计汝诸侯之国应随殷降黜今汝殷之诸侯皆尚得居汝常居臣民畋汝故田田宅不易安乐如此汝何不顺从我周王之政以广上天之命使天多佑汝何故畏我周家自懐疑乎诸侯有国故云居汝常居臣民重田故云畋汝故田治田谓之畋犹捕鱼谓之渔今人以营田求食谓之畋食卽此畋亦田之义也事君无二臣之道爲人臣者常宜信之汝未爱我周家播弃天命汝数爲叛逆是汝乃自爲此不常谋信于正道教告与战要囚连文则告以文辞是将战之时教告谓伐纣之事昭十三年说战法云告之以文辞董之以武师是将战之时于法当有文辞告前敌也我惟汝如是不谋信于正道故其教告之谓讯以文辞讯告也告以文辞数其罪也其战要囚之谓战败其师执取其人受其要辞而囚之谓讨其倡乱之人囚执其朋党也此虽总言战事但下有至于再三明此指伐纣也以伐纣爲一故再谓摄政之初三监与淮夷叛时也三谓成王卽政又叛也言上迪屡不静之事】
　　王曰呜呼猷告尔有多方士曁殷多士传王叹而以道告汝众方与众多士今尔奔走臣我监五祀传监谓成周之三监此指谓所迁顽民殷众士今汝奔走来徙臣服我监五年无过则得还本土越惟有胥伯小大多正尔罔不克臬传于惟有相长事小大众正官之人汝无不能用法欲其皆用法自作不和尔惟和哉尔室不睦尔惟和哉尔邑克明尔惟克勤乃事传大小多正自爲不和汝有方多士当和之哉汝亲近室家不睦汝亦当和之哉汝邑中能明是汝惟能勤汝职事尔尚不忌于凶德亦则以穆穆在乃位传汝庶几不自忌入于凶德亦则用敬敬常在汝位克阅于乃邑谋介尔乃自时洛邑尚永力畋尔田传汝能使我阅具于汝邑而以汝所谋爲大则汝乃用是洛邑庶几长力畋汝田矣言虽迁徙而以修善得反邑里天惟畀矜尔我有周惟其大介赉尔传汝能修善天惟与汝怜汝我有周惟其大大赐汝言受多福之祚迪简在王庭尚尔事有服在大僚传非但受怜赐又乃蹈大道在王庭庶几修汝事有所服行在大官音义【臬鱼列反马本作防阅音悦】疏【正义曰王言而叹曰呜呼我以道告汝在此所有四方之多士谓四方之诸侯及与殷之众士谓顽民迁成周者因告四方诸侯遂告成周之人徧使诸侯知之此章皆告成周之人辞也今汝成周之人奔走勤事臣我周之监成周者五年无罪过则听汝还本土于惟有相长事谓小大众正官之人汝无有不能用法欲其皆用法也小大众正官之人自爲不和汝众官等自当和之哉汝等亲近室家不相和亲汝亦当和之哉汝邑内之人若能明于和睦之道汝惟能勤于汝之职事言是其教之使然汝能庶几不自相怨忌入于凶德若能不入于凶德亦则用敬敬之道常在汝之职位不黜退也汝若能善相教诲使我简阅于汝邑善汝之事以汝所谋爲大则汝乃用是洛邑庶几得反本土长得勤畋汝故田汝能修善天惟与汝怜汝我有周惟其大大赏赐汝汝非但受赏而已其有蹈大道者得在王庭被任用庶几汝事有所服行在于大官恐其心未服故丁寜劝诱之传正义曰言有方多士与殷多士则此二者非一人也有方多士当谓于时所有四方之诸侯也与殷多士当谓迁于成周顽民之众士也下云以臣我监者谓成周之监明此殷多士也谓成周之三监者下云自时洛邑此所戒成周之人故知监谓成周之监此指谓所迁顽民殷家众士也五年再闰天道有成故期以五年无过则得还本土以民性重迁设期以诱之胥相也伯长也顾氏以相长事卽小大众正官之人也和顺爲善德怨恶爲凶德忌谓自怨忌上言自作不和是怨忌也释训云穆穆敬也此戒小大正官之人故云敬敬常在汝位阅谓简阅其事观其具足以否故言阅具于汝邑介大也以汝所谋爲大善其治理听还本国也是由在洛邑修善得反其邑里王肃云其无成虽五年亦不得反也】
　　王曰呜呼多士尔不克劝忱我命尔亦则惟不克享凡民惟曰不享传王叹而言曰众士汝不能劝信我命汝亦则惟不能享天祚矣凡民亦惟曰不享于汝祚矣尔乃惟逸惟颇大远王命则惟尔多方探天之威我则致天之罚离逖尔士传若尔乃爲逸豫颇僻大弃王命则惟汝众方取天之威我则致行天罚离远汝土将远徙之音义【颇破多反探吐南反辟匹亦反】疏【正义曰王言而叹曰呜呼成周之众士汝若不能劝勉信用我之教命汝则惟不能多受天福祚矣凡民惟曰不享于汝祚矣汝乃惟爲逸豫惟爲颇僻大远弃王命则惟汝众方自取天之威刑戒则致天之罚于汝身将远徙之使离远汝之本上传正义曰劝信我命劝勉而信顺之凡民亦惟曰不享于汝祚矣言民亦不愿汝之子孙长乆矣成周一邑之士不得谓之多方此盖意在成周迁者兼告四方诸国使知亦如康诰王告康叔并使诸侯知之离远汝土更远徙之郑云分离夺汝土也与孔异也】
　　王曰我不惟多诰我惟只告尔命传我不惟多诰汝而已我惟敬告汝吉凶之命又曰时惟尔初不克敬于和则无我怨传又诰汝是惟汝初不能敬于和道故诛汝汝无我怨解所以再三加诛之意疏【正义曰王曰我今告戒汝者不惟多爲言诰汝而已惟敬告汝吉凶之命从我则吉违我则凶汝命吉凶在此言也王又谓汝所以再三被诛者是惟汝初不能敬于和道故致此尔汝自取之则无于我有怨传正义曰又告者更言王意又谓汝曰也以上王诰已终又起别端故更称王又复言曰以序云成王在丰诰庶邦则此篇是王亲诰之辞直称王曰者是也其有周公称王告者则上云周公曰王若曰是也又曰呜呼王若曰是也顾氏云又曰者是王又复言曰也】序周公作立政传周公旣致政成王恐其怠忽故以君臣立政爲戒
　　立政传言用臣当共立政故以名篇
　　周公若曰拜手稽首告嗣天子王矣传顺古道尽礼致敬告成王言嗣天子今已爲王矣不可不愼用咸戒于王曰王左右常伯常任准人缀衣虎贲传周公用王所立政之事皆戒于王曰常所长事常所委任谓三公六卿准人平法谓士官缀衣掌衣服虎贲以武力事王皆左右近臣宜得其人周公曰呜呼休兹知恤鲜哉传叹此五者立政之本知忧得其人者少音义【尽津忍反下同任而鸩反准之允反缀徐丁卫反又丁劣反贲音奔所长丁丈反除篇末文注以长音直良反余并同鲜息浅反】疏【正义曰王之大事在于任贤使能成王初始卽政犹尚幼少周公恐其怠忽政事任非其人故告以用臣之法周公顺古道而告王曰我敢拜手稽首告嗣世天子成王今已爲王矣王者当立善政其事不可不愼周公旣爲此言乃用王所立政之事皆戒于王曰王之亲近左右常所长事谓三公也常所委任谓六卿也平法之人谓狱官也缀衣之人谓掌衣服者也虎贲以武力事王者此等皆近王左右最须得人周公旣歴言此官复言而叹曰呜呼美哉此五等之官立政之本也知忧此官宜得贤人者少也传正义曰周公旣拜手稽首而后发言还自言拜手稽首示己重其事欲令受其言故尽礼致敬以告王也召诰云拜手稽首旅王若公亦是召公自言己拜手稽首与此同也成王嗣世而立故呼成王爲嗣天子周公摄政之时成王未亲王事此时旣已归政于成王故言今己爲王矣不可不愼也王肃以爲于时周公会羣臣共戒成王其言曰拜手稽首者是周公赞羣臣之辞此以立政名篇知用咸戒者是周公用王所立政之事皆戒于王也三公臣之尊者知常所长事谓三公也六卿分掌国事王之所任知常所委任谓六卿也准训平也平法之人谓士官也士察也察狱之官用法必当均平故谓狱官爲准人周礼司寇之长在常任之内此士官当谓士师也衣服必连缀着之此歴言官人知缀衣是掌衣服者此言亲近大臣必非造衣裳者周礼大仆下大夫掌正王之服位出入王之大命此掌衣服者当是大仆之官也周礼虎贲氏下大夫言其若虎贲兽是以武力事王者此皆左右近臣宜得其人言其急于余官得其人者文官得其文人武官得其武人违才易务皆爲非其人也此五官皆亲近王故叹此五者立政之本也休美也王肃云此五官美哉是休兹爲美此五官也叹其官之美美官不可不委贤人用之故叹之知忧得其人者少下句惟言禹汤文武官得其人是知忧得人者少也】
　　古之人迪惟有夏乃有室大竞吁俊尊上帝传古之人道惟有夏禹之时乃有卿大夫室家大强犹乃招呼贤俊与共尊事上天迪知忱恂于九德之行传禹之臣蹈知诚信于九德之行谓贤智大臣九德臯陶所谋乃敢告教厥后曰拜手稽首后矣曰宅乃事宅乃牧宅乃准兹惟后矣传知九德之臣乃敢告教其君以立政君矣亦犹王矣宅居也居汝事六卿掌事者牧牧民九州之伯居内外之官及平法者皆得其人则此惟君矣谋面用丕训德则乃宅人兹乃三宅无义民传谋所面见之事无疑则能用大顺德乃能居贤人于众官若此则乃能三居无义民大罪宥之四裔次九州之外次中国之外桀德惟乃弗作往任是惟暴德罔后传桀之爲德惟乃不爲其先王之法往所委任是惟暴德之人故絶世无后音义【吁音喻忱市林反恂音荀行徐下孟反】疏【正义曰旣言知忧得人者少乃远述上世之事此言禹与桀也古之人能用此求贤之道者惟有夏禹之时乃有羣臣卿大夫皆是贤人室家大强犹尚招呼贤俊之人与共立于朝尊事上天禹之臣蹈知诚信于九德之行者乃敢告教其君曰我敢拜手稽首君今已爲君矣不可不愼也戒其君卽告曰居汝掌事之六卿居汝牧民之州伯居汝平法之狱官使此三者皆得其人则此惟爲君矣言不得贤人不成爲君也禹能谋所面见之事无所疑惑用大明顺之德则乃能居贤人于官贤人在官职事修理乃能三处居无义之民善人在朝恶人黜远其国乃爲治矣及夏末年桀乃爲天子桀之爲德惟乃不爲其先王之法往所委任是暴德之人以此故絶世无后得贤人则兴任小人则灭是须官贤人以立政也传正义曰经言古之人迪传言古之人道当说古之求贤人之道也王肃云古之人道惟有夏之大禹爲天子也其意言古人之道说有此事孔意似不然也孔以大夫称家室犹家也吁训呼也招呼者乃是臣下之事故以爲夏禹之时乃有卿大夫室家大强犹乃招呼在外贤俊与之共立于朝尊事上天也言君旣求贤臣之助言天子事天臣成君事故言共尊事上天九德之行非一人能备言禹之臣蹈知九德之行极言其贤智大臣也禹时伯益之辈乃可以当此经典之文更无九德之事惟有臯陶谟九德臯陶所谋者卽寛而栗柔而立愿而恭乱而敬扰而毅直而温简而廉刚而塞强而义是也进言戒君非大贤不可故知九德之臣乃敢告教其君以立政也君矣亦犹言王矣言已爲君矣不可不愼也君王一也变文以相避尔宅训居也居汝事须得贤人六卿各掌其事者也居汝牧九州之伯主养民亦须得贤人养其民也居汝准士官主理刑法亦须贤人平其狱也六卿掌内州牧掌外内外之官及平法三事皆得其人则此惟爲君矣言羣官失职则不成爲君也上句周公戒王歴言五官其内无州牧此惟言三官加州牧者俱是逐急言之其有详略尔曲礼云九州之长曰牧王制云千里之外设方伯八州八伯然则牧伯一也伯者言一州之长牧者言牧养下民牧伯俱得言之故孔以伯解牧郑云殷之州牧曰伯虞夏及周曰牧与孔不同凡人爲主皆欲臣贤但大佞似忠贤不可别欲知其远先验于近但禹能谋所面见之事善官贤人旣得其官分别善恶无所疑惑仁贤必用邪佞必退然后举直错诸枉则爲能用大顺德如是乃能居贤人于众官贤人旣得居官则能分别善恶无义之民必获大罪量其轻重斥之远地乃能三处居此无义罪人三居者大罪宥之四裔次九州之外次中国之外四裔者四海之表最远者也次九州之外者四海之内要服之外次中国之外者谓罪人所居之国外也犹若卫人居于晋去本国千里故孔注舜典云次千里之外是也郑云三处者自九州之外至于四海三分其地远近若周之夷鎭蕃也与孔不同】
　　亦越成汤陟丕厘上帝之耿命传桀之昏乱亦于成汤之道得升大赐上天之光命王天下乃用三有宅克卽宅曰三有俊克卽俊传汤乃用三有居恶人之法能使就其居言服罪又曰能用刚柔正直三德之俊能就其俊事言明德严惟丕式克用三宅三俊传言汤所以能严威惟可大法象者以能用三居三德之法其在商邑用协于厥邑其在四方用丕式见德传汤在商邑用三宅三俊之道和其邑其在四方用是大法见其圣德言远近化音义【厘力之反耿工逈反徐工頴反又工永反下同王往况反见贤遍反下注同】疏【正义曰不有所废则无以兴桀之灭亡夏家乃以开道汤德此言汤之能用人也桀之昏乱亦于成汤之道得升闻于天大赐受上天之光命得王有天下汤旣爲王乃用三有居恶人之法能使各就其居处言皆服其罪也又曰用三德之俊人能使各就其俊事言皆明其德也汤所以能严威惟可大法象者以其能用三居三俊之法故也成汤其在商邑用此三居三俊之道和于其邑其在四方用是断罪任贤之大法见其圣德于民言远近皆从化也传正义曰成汤之道得升谓从下而升于天故天赐之以光命使之得王天下爲天子也厘赐耿光皆释诂文臯陶谟九德卽洪范之三德细分以爲九尔以此知三俊卽是洪范所言刚克柔克正直三德之俊也能就其俊事言明德者用以俊乂居官显明其有德也上句言则乃宅人兹乃三宅无义民先言用贤后言去恶此经先言三有宅后言曰三有俊者用贤去恶俱是立政之本上句先说夏禹言得贤然后去恶见其须贤之功及说成汤文武先言去恶后言用贤又见恶宜速去或先或后所以互相见尔】呜呼其在受德暋惟羞刑暴德之人同于厥邦传受德纣字帝乙爱焉爲作善字而反大恶自强惟进用刑与暴德之人同于其国并爲威虐乃惟庶习逸徳之人同于厥政传乃惟众习爲过德之人同于其政言不任贤帝钦罚之乃伻我有夏式商受命奄甸万姓传天以纣恶故敬罚之乃使我周家主有华夏得用商所受天命同治万姓言皇天无亲佑有德音义【受德纣字马云受所爲德也暋眉谨反徐亡巾反一音闵爲于僞反下爲之同强其丈反伻普耕反徐敷耕反又甫耕反】疏【正义曰旣言汤以用贤而兴又说纣之失人而灭周公又叹曰呜呼其在殷王受德本性大恶自强惟进用刑罚与暴德之人同治其国并爲威虐乃惟众习爲过德之人与之同共于其政由其任同恶之人故上天敬诛罚之乃使我周家主有华夏用商所受天命同治天下万姓言周能用贤天亲有德故得爲天子传正义曰泰誓三篇惟单言受而此云受德者则德本配受共爲一人故知受德是纣字也旣受之与德共爲纣字而经或言受或言受德者呼之有单复尔其人实爲大恶德字乃爲善名非是时人呼有德知是帝乙爱焉爲作善字望其爲善而反爲大恶以其行反其字明非时人呼也释诂云暋强也暋卽昏也故训爲强言纣自强爲恶惟进用刑罚身旣进用刑罚则爱好暴虐之人故爲与之同于其国言并爲威虐暴德言以暴虐爲德逸德言以过恶爲德习效爲之众者言其所任多也纣任众爲过德之人与之同于其政言其不任贤也与暴德同于其国与恶德同于其政其事一也异言之尔牧誓所云四方之多罪逋逃是信是使是以爲大夫卿士俾暴虐于百姓以奸宄于商邑是其事也言天知其恶熟详审下罚故言敬罚也商本受天命周亦受天命故言用商所受天命同治万姓释言云弇同也同爲天子治万姓与商同也此经之意言周家冇德皇天亲有德也王肃云敬罚者谓须暇五年】
　　亦越文王武王克知三有宅心灼见三有俊心传纣之不善亦于文武之道大行以能知三有居恶人之心灼然见三有贤俊之心以敬事上帝立民长伯传言文武知三宅三俊故能以敬事上天立民正长谓郊祀天建诸侯疏【正义曰旣言上天去恶与善灭殷兴周卽说文王武王能用求贤审官之事桀恶所以兴成汤纣恶所以开文武言纣之不善亦于文王武王使得其道大行能知居三有恶人之心居之皆得其所言服其罪也灼然见三有贤俊之心用之皆得其人言明其德也文武知此三宅三俊故能敬事上天称天心也立民正长合民心也传正义曰桀之昏乱开成汤纣之不善开文武其事同也于成汤言能受上天之命于文武云能敬事上帝前圣后圣爲行必同交错爲文所以互相见尔文王受命武王伐纣二圣共成王道故文武并言之犹诗序云文武以天保己上治内采薇己下治外文武并言与此同也文王之时未定天下所立之官亦未具足下经所言立政任人己下三亳阪尹己上其所举官属多是文武时事以见二圣同道父作之子述之言其相成尔故以能知三有居恶人之心灼然见三有贤俊之心言文王之圣心能揆度知恶人眞恶须屏黜之知贤人实贤须举用之故去恶进贤皆得其所贤人难识故特言灼然言其知之审也上天之道与善去恶三宅三俊行合天心言文武知三宅三俊故能敬事上帝伯亦长也故言立民正长天子祭天知敬事上帝谓郊祀天也天子建国知立民长伯谓建诸侯也以下句立政任人己下歴言朝廷之臣与蛮夷众君知此立民长伯主谓诸侯诗周颂维清述文王之德言肇禋大雅皇矣美文王之伐言是类类禋皆是祭天之名是文王已祀天矣文王未得封建诸侯其建诸侯维武王时尔】立政任人准夫牧作三事传文武亦法禹汤以立政常任准人及牧治爲天地人之三事虎贲缀衣趣马小尹传趣马掌马之官言此三者虽小官长必愼择其人左右携仆百司庶府传虽左右携持器物之仆及百官有司主劵契藏吏亦皆择人大都小伯艺人表臣百司传小臣犹皆愼择其人况大都邑之小长以道艺爲表干之臣及百官有司之职可以非其任乎太史尹伯庶常吉士传太史下大夫掌邦六典之贰尹伯长官大夫及众掌常事之善士皆得其人司徒司马司空亚旅传此有三卿及次卿众大夫则是文武未伐纣时举文武之初以爲法则夷微卢烝三亳阪尹传蛮夷微卢之众帅及亳人之归文王者三所爲之立监及阪地之尹长皆用贤音义【趣七口反劵音劝契苦计反藏才浪反阪音反】疏【正义曰言文武亦法禹汤审官以立美政任人谓六卿准夫者平法之人谓理狱官也牧者九州之牧治爲天地人之三事自虎贲已下歴众官名言此官皆须得其人不以官之尊卑爲次盖以从近而至远虎贲缀衣趣马三者官虽小须愼择其人乃至左右携持器物之仆及百官有司之下至众府藏之吏亦须择其人旣言近王小官及远官大者小官犹须择人况乎大都邑之小长与冇道艺之人爲表干之臣及百官有司之职可以非其任乎以近臣况远臣以小官况大官旣以近小况远大又举官之次而掌事要者若太史下大夫长官大夫及众掌常事之善士皆须得其人更举官之大者司徒司马司空之卿及次卿之众大夫皆须得其人旣略言内外之官又更远及夷狄蛮夷微卢之众帅与三处亳民之监及阪地之尹长皆须用贤人言文武于此诸官皆求贤人爲之也传正义曰前圣后圣其道皆同未必相放法也后人法前自是常事因其上说禹汤立政故言文武亦法禹汤以立政也任人则前经所云常任六卿也准夫则准人也牧者前云宅乃牧也前文有常伯缀衣虎贲不言牧此不言常伯缀衣虎贲而言牧者以前文先举朝臣故不言牧前已备文故此不言常伯其缀衣虎贲而言牧者以下文自详故此惟举内外要官者言之故内官举任人准夫外官举牧故下云继自今我立政立事准人牧夫我其克灼知厥若又云自古商人亦越我周文王立政立事牧夫准人则克宅之克由绎之兹乃俾乂皆据内外要重官以言之夫卽人也立官所以事天地治人民爲此三事而已故以三事谓天地人也王肃云文王所以立政任人常任也准夫准人也牧者诸侯之长也与孔意同周礼趣马爲校人属官马一十二匹立趣马一人掌赞正良马而齐其饮食是掌马之小官也缀衣是太仆也虎贲太仆皆下大夫也此三公六卿亦爲小尹之官虽文止三官亦包通在下之属官三官之下小官多矣趣马卽下士其马一匹有圉师一人是趣马之下犹有小官也诸官有所务从业从王左右携持器物之仆谓寺人内小臣等也百司庶府谓百官有司之下主劵契府藏之吏谓其下贱人非百官有司之身也言此等亦皆择人小臣犹皆择人况大都邑之小长谓公卿都邑之内大夫士及邑宰之属以身有道艺爲民之表的桢干之臣其都邑之内属官谓之小长周礼太宰职云乃施则于都鄙而建其长立其两设其伍陈其殷两谓两卿长谓公卿伍谓大夫殷谓众士是也周礼太史下大夫二人掌建邦之六典又太宰职亦云掌建邦之六典太史副贰太宰掌其正太史掌其贰六典谓治典教典礼典政典刑典事典六卿所掌者也掌邦六典之贰其所掌事重故特言之尹伯长官大夫周礼每官各有长若太史爲史官之长大司乐爲乐官之长如此类皆是也及众掌常事之善士谓士爲长官者其大夫及士不爲长官者则前云百司也居官必须善人此是总举众官故特言吉士周公摄政之时制礼作乐其作立政之篇必在制礼之后周礼六卿而此有三卿及次卿众大夫则是副卿之大夫有若周礼小宰之类是也此文武未伐纣之时也远举文武之初以爲法则尔泰誓下篇云王乃大廵六师六师则六军也军将皆命卿卽伐纣之时已立六卿矣牧誓亦云司徒司马司空举之三卿者彼传已解之云指誓战者也牧誓所云有微卢彭濮人此举夷微卢以见彭濮之等诸夷也烝训众也此篇所言皆立官之事此经惟阪下言尹则夷微已下以一尹总之故传言蛮夷微卢之众帅及亳民之归文王者三所爲之立监及阪地之尹长故言师言监亦是言爲之立长义出经文尹也亳是汤之旧都此言三亳必是亳民分爲三处此篇说立官之意明是分爲三亳必是三所各爲立监也亳人之归文王经传未有其事文王旣未伐纣亳民不应归之郑王所说皆与孔同言亳民归文王者盖以此章杂陈文王武王时事其言以文王爲主故先儒因言亳民归文王尔卽如此意三亳爲己归周必是武王时也及阪地之尹长传言其山阪之地立长尔不知其指斥何处也郑以三亳阪尹者共爲一事云汤旧都之民服文王者分爲三邑其长居险故言阪尹盖东成臯南轘辕西降谷也皇甫谧以爲三亳三处之地皆名爲亳蒙爲北亳谷熟爲南亳偃师爲西亳古书亡灭旣无要证未知谁得防矣】
　　文王惟克厥宅心乃克立兹常事司牧人以克俊有德传文王惟其能居心远恶举善乃能立此常事司牧人用能俊有德者文王罔攸兼于庶言庶狱庶愼惟有司之牧夫传文王无所兼知于毁誉众言及众刑狱众当所愼之事惟愼择有司牧夫而已劳于求才逸于任贤是训用违庶狱庶愼文王罔敢知于兹传是万民顺法用违法众狱众愼之事文王一无敢自知于此委任贤能而已音义【远于万反誉音余又如字】疏【正义曰上旣总言文武此又分而说之文王惟能其居心远恶举善乃能立此常事其主养人之官用能俊有德者旣任用俊人每事委之文王无所兼知于众人之言或毁或誉文王皆不知也众狱断罪得失文王亦不得知也众所当愼之事文王亦不得知也惟愼择在朝有司在外牧养民之夫是时万民或顺于法或用违法众刑狱众所愼之事文王一皆无敢自知于此惟委任贤能而已传正义曰上言文王能知三宅三俊知此能居心者以远恶举善居其心也旣远恶举善乃能立此常事用贤养民是人君之常事也文王罔攸兼于庶言下云是训用违卽是在上庶言也是训则称誉之事用违则毁损之事但分析言之尔】
　　亦越武王率惟敉功不敢替厥义德传亦于武王循惟文王抚安天下之功不敢废其义德奉遵父道率惟谋从容德以并受此丕丕基传武王循惟谋从文王寛容之德故君臣并受此大大之基业传之子孙音义【敉亡婢反传直专反】疏【正义曰亦于武王遵循父道所循惟文王抚安天下之功不敢废其文王义德言奉行遵父道也又言武王遵循者惟谋从文王寛容之德故武王君臣能并受此大大之基业谓受命爲天子传之子孙传正义曰以言并受则非独王身故以爲君臣并受此大大之基业谋从寛容之德是与臣谋及基业成就则君臣共有故言并受且王爲天子臣爲诸侯皆受基业各传子孙是亦爲并受也】
　　呜呼孺子王矣传叹稚子今已爲王矣不可不勤法祖考之德继自今我其立政立事准人牧夫我其克灼知厥若丕乃俾乱传继用今已往我其立政大臣立事小臣及准人牧夫我其能灼然知其顺者则大乃使治之言知臣下之勤劳然后莫不尽其力相我受民和我庶狱庶愼时则勿有间之传能治我所受天民和平我众狱众愼之事如是则勿有以代之言不可复变自一话一言我则末惟成德之彦以乂我受民传言政当用一善善在一言而已欲其口无择言如此我则终惟有成德之美以治我所受之民音义【俾必尔反下同治直吏反下同相如字马息亮反下劢相同间间厠之间复扶又反话戸快反】疏【正义曰周公旣歴说禹汤文武乃复指戒成王呜呼而叹孺子今已爲王矣旣正位爲王事不可不愼继续从今已往我王其与立政谓大臣也其与立事谓小臣也平法之人及养民之夫此等诸臣我王其能察之灼然知其顺于事者则大乃使之治理言知其能有勤劳各尽心力然后用此贤臣治我所受天民和平我众狱讼及众当所愼之事必能如是则勿复有以代之言其法不可复变也政从君出爲人主用是一善之言善在一言而已勿以恶言乱之王能如是我王则终惟有成德之美以治我所受天民矣传正义曰自此已下四言继自今者凡人靡不有初鲜克有终恐王不能终之戒成王使继续从今已往常用贤也自训爲从亦训爲用此传言用今已往下传言从今已往其意同也政事相对则政大事小故以立政爲大臣立事爲小臣及准人牧夫略举四者以总诸臣戒王任此人也其能灼然知其能顺于事者则大乃使治顾氏云君能知臣下顺于事则臣感君恩大乃治理各尽心力也相训助也助君所以治民事故相爲治天命王者使之治民则天与王者此民故言能治我所受天民也能治下民理众狱众愼之事使得其所则爲政之大要能如此则勿有以代之言此法尽善不可复变易也或据臣身旣能如此不可以余人代之也释诂云自用也话言也舍人曰话政之善言也孙炎曰话善之言也然则话之与言是一物也自一话者言人君爲政当用纯一善言又云一言者纯一善言在于一言而已谓发号施令当须纯一不得差贰欲令其口无可择之言也顾氏云人君爲政之道当须用一善而已爲善之法惟在一言也末训爲终彦训爲美王能出言皆善口无可择如此我王则终惟有成德之美以治我所受天民矣释训云美士爲彦故彦爲美】呜呼予旦己受人之徽言咸告孺子王矣传叹所受贤圣说禹汤之美言皆以告稚子王矣继自今文子文孙其勿误于庶狱庶愼惟正是乂之传文子文孙文王之子孙从今已往惟以正是之道治众狱众愼其勿误自古商人亦越我周文王立政立事牧夫准人则克宅之克由绎之兹乃俾乂传言用古商汤亦于我周文王立政立事用贤人之法能居之于心能用陈之此乃使天下治音义【稚直吏反本亦作穉绎音亦】疏【正义曰旦者周公名也周公又叹曰呜呼我旦己受贤圣人说禹汤之美言皆以告孺子王矣王宜依行之继续从今以往文王之子孙其勿得过误于众狱讼众所愼之事惟当用是正是之道治之用古商人成汤亦于我周家文王其立政立事牧夫准人此等诸官皆用贤人之法则能居之于心能用陈之于位明识贤人用之爲官此乃使天下大治戒成王使法之传正义曰上陈禹汤文武此覆上文惟言汤与文王者言有详略无别意也能居之于心谓心知其贤也能用陈之谓陈列于位用之以爲官也王肃曰则能居之在位能用陈其才力如此故能使天下治也】国则罔有立政用憸人不训于德是罔显在厥世传商周贤圣之国则无有立政用憸利之人者憸人不顺于德是使其君无显名在其世继自今立政其勿以憸人其惟吉士用劢相我国家传立政之臣惟其吉士用勉治我国家音义【憸息廉反徐七渐反本又作马云憸利佞人也劢音迈】疏【正义曰旣言汤与文王用贤大治又言其不宜用小人商周圣贤之国无有立政用憸利之人者此憸利之人不顺于德若其用之是使其君无显名在其世也王常继续从今已往立其善政其勿用憸利之人其惟任用善士使勉力治我国家教王使用善士勿使小人也】今文子文孙孺子王矣传告文王之子孙言稚子已卽政爲王矣所以厚戒其勿误于庶狱惟有司之牧夫传独言众狱有司欲其重刑愼官人其克诘尔戎兵以陟禹之迹传其当能治汝戎服兵器威懐并设以升禹治水之旧迹方行天下至于海表罔有不服传方四方海表蛮夷戎狄无不服化者以觐文王之耿光以扬武王之大烈传能使四夷宾服所以见祖之光明扬父之大业呜呼继自今后王立政其惟克用常人传其惟能用贤才爲常人不可以天官有所私音义【诘起一反马云实也】疏【正义曰今告汝文王之子文王之孙孺子今已卽政爲王矣我所以须厚戒之王其勿误于众治狱之官当须愼刑也惟有司之牧夫冇司主养民者宜得贤也治狱之吏养民之官若任得其人使其能治汝戎服兵器以此仆行禹之旧迹四方而行至于天下至于四海之表无有不服王之化者以显见文王之光明以播扬武王之大业言任得贤臣则光扬父祖周公又叹曰呜呼继续从今已往后世之王立行善政其惟能用常人必使常得贤人不可任非其才此虽指戒成王乃是国之常法因以戒后王言此法可常行也传正义曰上有庶愼立政立事牧夫准人此独言庶狱与有司之牧夫者言庶狱欲其重刑官有司牧夫欲其愼官人也立官所以牧养下民戒备不虞故以诘尔戎兵爲言也戎亦兵也以其并言戎兵故传以爲戎服兵器威懐并设以升禹治水之旧迹远行必登山故以陟言之如禹之陟方意亦然方行天下言无所不至故以方爲四方释地云九夷八狄七戎六蛮谓之四海知海表谓夷狄戎蛮无有不服化者卽诗小雅云蓼萧泽及四海是也官须常得贤人故惟贤是用用贤是常常则非贤不可人主或知其不贤以私受用之代天爲官故言不可以天官有所私】
　　周公若曰太史传顺其事并告太史司宼苏公式敬尔由狱以长我王国传忿生爲武王司宼封苏国能用法敬汝所用之狱以长施行于我王国言主狱当求苏公之比兹式有愼以列用中罚传此法有所愼行必以其列用中罚不轻不重苏公所行太史掌六典有废置官人之制故告之音义【比必二反又如字行如字】疏【正义曰周公顺其事而言曰太史以其太史掌废置官人故呼而告之昔日司宼苏公旣能用法汝太史当敬汝所用之狱以长施行于我王国欲使太史选主狱之官当求苏公之比也此刑狱之法冇所愼行必以其体式列用中常之罚不轻不重当如苏公所行也传正义曰成十一年左传云昔周克商使诸侯抚封苏忿生以温爲司寇是忿生爲武王司寇封苏国也苏是国名所都之地其邑名温故传言以温也特举苏公治狱官以告太史知其言主狱之官当求苏公之比类也治狱必有定法此定法有所愼行周礼大司寇云刑新国用轻典刑平国用中典刑乱国用重典轻重各有体式行列周公言然之时是法爲平国故必以其列用中罚使不轻不重美苏公治狱使列用中罚明中罚不轻不重是苏公所行也周礼大宰以八柄诏王驭羣臣有爵禄废置生杀与夺之法太史亦掌邦之六典以副贰大宰是太史有废置官人之制故特呼而告之也】
  </div>
  <div class="pagination">
   <a href="尚书注疏_page11.html">
    上一页
   </a>
   <span>
    ...
   </span>
   <a href="尚书注疏_page7.html">
    7
   </a>
   <a href="尚书注疏_page8.html">
    8
   </a>
   <a href="尚书注疏_page9.html">
    9
   </a>
   <a href="尚书注疏_page10.html">
    10
   </a>
   <a href="尚书注疏_page11.html">
    11
   </a>
   <span class="current-page">
    12
   </span>
   <a href="尚书注疏_page13.html">
    13
   </a>
   <a href="尚书注疏_page14.html">
    14
   </a>
   <a href="尚书注疏_page15.html">
    15
   </a>
   <a href="尚书注疏_page13.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
