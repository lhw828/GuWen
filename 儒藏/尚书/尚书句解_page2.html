<!DOCTYPE html>
<html>
 <head>
  <meta charset="utf-8"/>
  <title>
   尚书句解 - 第 2 页/共 3 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   尚书句解 - 第 2 页/共 3 页
  </h1>
  <div class="content">
   太甲上第五【余篇皆因事名篇独太甲非作于一日所主又非一事自初立至放逐至归亳终始三年皆伊尹太甲反复之言史官于归亳后緫叙其终始作此三篇】
　　太甲旣立【旣立为王】不明【昏迷不明不能用伊尹之训】伊尹放诸桐【伊尹放之于汤所葬之桐宫使朝夕密迩先王而思所以贻我后人之意然汤于桀则放之伊尹于太甲岂亦放之哉盖非有摧折激厉以生其忧患之心则终不可止迁之桐而命之曰放乃示以将废而不得立彼必愤悱而入于善此放之所以训之也】三年【终丧三年】复归于亳【果能悔过迁善于是自桐宫复归亳邑】思庸【思用伊尹之言】伊尹作太甲三篇【故伊尹作此三篇】太甲【古文自此起】惟嗣王不惠于阿衡【惟太甲不顺于阿衡之言伊尹时为冢宰尊曰阿衡言为人君所倚以取平也】伊尹作书曰【伊尹作书进戒】先王顾諟天之明命【先王成汤顾省是天之明命】以承上下神只【以承天地神只】社稷宗庙【以至社稷宗庙】罔不祗肃【无不致其祗敬严肃】天监厥徳【故天监观成汤之徳】用集大命【用集大命于汤之身】抚绥万方【俾之抚安万邦为民之主】惟尹躬克左右厥辟宅师【尹之身又能左右辅翼其君成汤奄宅此天下之众】肆嗣王丕承基绪【故太甲得以大继承基业】惟尹躬先见于西邑夏【尹之身先见亳之西所都安邑有夏之君】自周有终【自周备其治身治国之道能保其终】相亦惟终【辅相亦保其终】其后嗣王【桀也】罔克有终【无能保其终】相亦罔终【辅相亦无善终】嗣王戒哉【太甲不可不以为戒】祗尔厥辟【当敬尔君道】辟不辟【苟为君不尽君道】忝厥祖【忝辱其祖成汤】王惟庸【奈何太甲惟以尹言为常谈】罔念闻【而心未尝念耳未尝闻】伊尹乃言曰【尹乃复言】先王昧爽丕显【汤每当晦而未明之时大明其徳】坐以待旦【坐以待明旦】旁求俊彦【广求贤俊美彦之士】啓迪后人【使之开啓道进后世子孙】无越厥命以自覆【今无逺越汤付托之命自取覆亡】愼乃俭徳【惟谨修汝节俭之徳】惟怀永图【懐念长久之图】若虞机张【譬如虞人取兽弩牙旣张】往省括于度则释【必退而省察矢末合于准望之处然后释放之则发无不中】钦厥止【太甲常敬所止之处】率乃祖攸行【止在率循尔祖成汤所行】惟朕以怿【则我心喜悦其无负先王付托】万世有辞【王亦可万世有称美之辞】王未克变【太甲犹安于不善未能变于善】伊尹曰【伊尹乃言】兹乃不义【此乃悠行不义之事】习与性成【循习不改其与性俱成所谓习惯成自然】予不狎于弗顺【我今不可使狎于不顺之人】营于桐宫【于是营造桐宫于成汤所葬之地】密迩先王其训【使密迩成汤之训起其哀思而絶其私欲】无俾世迷【无使终其世迷而不反】王徂桐宫居忧【太甲往桐宫居丧】克终允徳【果能修其诚信之徳以自终】
　　太甲中第六
　　惟三祀【三年丧毕】十有二月朔【初一日】伊尹以冕服奉嗣王归于亳【尹以衮冕吉服奉太甲自桐归亳践天子位】作书曰【喜而作书】民非后【民非君】罔克胥匡以生【无能相守其正以生】后非民罔以辟四方【君非民无以君临四方】皇天眷佑有商【皇天眷顾佑助我商】俾嗣王克终厥徳【使大甲能终其徳】实万世无疆之休【实为万世无穷休美】王拜手稽首曰【太甲于是手至首为拜手首至地为稽首以谢前过曰】予小子不明于徳【我小子不明于徳丧其良心】自厎不类【自至于不善】欲败度【以私欲败坏其法度】纵败礼【以纵肆败坏其礼节】以速戾于厥躬【以自速罪戻于其身】天作孽【天作灾孽】犹可违【违避】自作孽【自作灾孽】不可逭【逭逃】旣往背师保之训【往者违背伊尹教训】弗克于厥初【不能修徳于初】尚赖匡救之徳【今庶防赖伊尹正救之徳】图惟厥终【图谋以善其终】伊尹拜手稽首曰【尹亦拜手稽首荅其致恭之礼曰】修厥身【人君诚能正心诚意以修其身体】允徳协于下【信其有徳合于羣下之心】惟明后【然后可为明徳之君】先王子惠困穷【汤推父母爱子之情惠爱困穷无告之民】民服厥命【民服其命令】罔有不恱【无不喜恱】并其有邦厥邻【以至与汤相并有国为邻之人】乃曰【亦言】徯我后【待我君汤】后来无罚【汤来可免刑罚之苦】王懋乃徳【今太甲欲懋勉其徳】视乃厥祖【当观乃祖汤之已行】无时豫怠【无时敢有逸豫怠惰之心】奉先思孝【奉先必思尽孝所以不忘祖也】接下思恭【接下必思尽恭所以不絶物也】视逺惟明【欲视逺惟尽明】听徳惟聦【欲听徳惟尽聦】朕承王之休无斁【是则我承王之休美无厌斁矣斁亦】
　　太甲下第七
　　伊尹申诰于王曰【尹重诰于太甲】呜呼【嗟难】惟天无亲克敬惟亲【天无私亲能敬则天亲之】民罔常怀怀于有仁【民本无常怀归于有仁徳之王】鬼神无常享【鬼神本无常享】享于克诚【享于克诚之人】天位艰哉【以是数者而观则君处天位岂不难哉】徳惟治【有徳则治】否徳乱【无徳则乱】与治同道罔不兴【人君与治世同道则无有不兴】与乱同事罔不亡【与乱世同事无有不亡】终始慎厥与【终始所为能谨其所与与治同道不与乱同事】惟明明后【斯为明明之君】先王惟时懋敬厥徳【汤惟是懋勉恭敬修其徳】克配上帝【故其徳能配合上帝与天同大】今王嗣有令绪【今太甲继汤有令善之基绪】尚监兹哉【庶防监视乎此率而行之】若升髙【譬欲升髙】必自下【自下而升】若陟遐【譬欲陟逺】必自迩【必自近而陟莫不以渐进】无轻民事惟难【无轻忽民事必思其难】无安厥位惟危【无安处其位必思其危】愼终于始【谨终如始】有言逆于汝心【有言拂逆汝心不可遽怒】必求诸道【必以其言而求诸道果合于道则固忠直之言也虽逆心则当从之】有言逊于汝志【有言逊顺汝志不可遽喜】必求诸非道【必以其言求诸非道果非道则固謟谀之言也虽顺志当拒之】呜呼【尹又叹言】弗虑胡获【事而不思何所得】弗为胡成【事而不为何所成】一人元良万邦以贞【所以一人大善则万邦以正】君罔以辩言乱旧政【惟君不以人臣辩口之言紊乱先王之旧政】臣罔以宠利居成功【人臣不以宠禄为可贪以成功自居而不知退】邦其永孚于休【则君尽君道臣尽臣道我商家可以信有休羙于无穷矣】
　　咸有一徳第八【伊尹示太甲以心之要故咸有一徳之书作焉太甲克终允徳徳固一矣然人心无常一念苟差则前日之尤徳安保其不变苟伊尹告归之际犹以为虑一徳其大矣乎在尧舜为执中武王为皇极夫子为一贯子思为中庸孟子为浩然之气实一物也明乎一徳之理推而为用人已一也君民一也幽明古今终始无适非一伊尹心欲太甲君臣咸有纯一之徳故以名篇】
　　伊尹作咸有一徳【作史者旣言伊尹复政厥辟将告归乃陈戒于徳纪之已显矣故夫子直叙之曰伊尹作咸有一徳】咸有一徳【书于序下皆揭篇名盖常体也】伊尹旣复政厥辟【尹以冕服奉太甲归亳旣复还政事于其君】将告归【将告老而归】乃陈戒于徳【乃陈戒之以一徳欲其终始不变】曰呜呼【言而至嗟叹】天难谌命靡常【天难信者以祸福兴亡之命无常】常厥徳保厥位【惟常其在己之徳一而不变可永保其天位】厥徳匪常九有以亡【苟其徳无常则九域我所有者亦亡矣】夏王弗克庸徳【桀不常其徳】慢神虐民【幽则慢忽其神明则虐害其民】皇天弗保【故天弃而不保】监于万方【于是监观四方之众】啓迪有命【将择其足以有天命者开啓导迪之】眷求一徳【眷顾求其有一徳者】俾作神主【使为神天之主】惟尹躬曁汤【尹之身与汤】咸有一徳【皆有一徳】克享天心【能当天心】受天明命【故汤受天明命】以有九有之师【以有九州之众】爰革夏正【遂改革夏之命以归于正】非天私我有商【非天私我商家】惟天佑于一徳【天所助在一徳】非商求于下民【非商家求于下民】惟民归于一徳【民所归在一徳】徳惟一【一而不变】动罔不吉【则动作无不吉】徳二三动罔不凶【多变则动作无不凶】惟吉凶不僭在人【或吉或凶之不差在人所修如何】惟天降灾祥在徳【天或降灾或降祥在徳之一与二三】今嗣王新服厥命【今太甲继汤为王新服天命如衣被其服在身】惟新厥徳【惟当新己之徳】终始惟一【诚能终始惟一不变】时乃日新【是乃所以日新之道】任官惟贤材【任官以辅徳惟在择贤材而用】左右惟其人【朝夕亲密在左右惟在得其人】臣为上为徳【然后臣之所以为上者以其为君之徳期于致君者也为上去声】为下为民【臣之所以为下以其为民期于泽民】其难其愼【人君任君民之责如此则君之择人当难于未用之先不可以为易而妄进也谨于己用之后不可以为忽而小人或间之也】惟和惟一【惟所用皆君子则自然君臣之间可否相济而惟和道同志合而为一矣】徳无常师【徳有仁义礼智信不同固无一定之师也】主善为师【然有似仁不仁似义不义惟主于善者可以为师】善无常主【人有长于仁而短于义工于礼而拙于智固无一定之主】协于克一【惟合于纯一不变者可以为善之主】俾万姓咸曰【由是发号施令可使万姓皆称诵曰】大哉王言【大哉王者之言】又曰【又称诵不己曰】一哉王心【纯一不变是为王者之心】克绥先王之禄【冝其宗庙飨之子孙保之而先王之禄自吾一徳而安】永厎烝民之生【各安居乐业而烝民之生自吾一徳而致】呜呼【嗟叹】七世之庙【天子七庙三昭三穆与太祖庙】可以观徳【亲尽则毁其庙所以亲尽不毁者以其有徳也非可以观徳乎】万夫之长【君一身为万民之长长上声】可以观政【万民心悦诚服无敢异议者以其政之善也非可以观政乎】后非民罔使【君不得民则无所使】民非后罔事【民不得君则无所事】无自广以狭人【人君无自以己为广大而狭乎人苟以下民之微而狭小之】匹夫匹妇【则一夫一妇苟有寸善可使】不获自尽【不得自尽其能矣】民主罔与成厥功【将见人主孤立寡闻谁与共成其功乎】沃丁旣伊尹于亳【此下皆逸书书亡序存沃丁太甲子伊尹旣没沃丁以三公礼于亳邑】咎单遂训伊尹事【其臣咎单遂训述伊尹平生之事】作沃丁【亡】伊陟相太戊【伊陟伊尹子太戊沃丁弟伊陟相佑太戊】亳有祥【亳邑有殀祥】桑谷共生于朝【二木共生于朝朝非生木之处】伊陟賛于巫咸【伊陟怪之以賛告于巫咸】作咸乂四篇【亡盖告巫咸以自治之说】太戊賛于伊陟【太戊又以喿谷之灾賛告于伊陟】作伊陟原命【二篇书亡原是臣名以言命原也】仲丁迁于嚻【仲丁太戊子自亳迁嚻】作仲丁【述迁都之义作仲丁之书亡】河亶甲居相【又仲丁之弟自嚻迁于相】作河亶甲【亡迁都之义】祖乙圮于耿【祖乙乂河亶甲之子迁居耿其后耿地为水所毁圮音痞】作祖乙【言为水所圮坏之事作祖乙之书亡】
　　尚书句解卷四
　　钦定四库全书
　　尚书句解卷五
　　元　朱祖义　撰
　　盘庚上第九【尧舜未施信而民信之动则丕应徯志有不待言而自从者商徳之衰盘庚欲为迁都之举而民敢出怨言以咎其上其君从而谆复告语之上篇告于未迁之时中篇告于将迁之际已迁之后又为下篇以安慰之亦足以见风俗之薄矣又足以见盘庚之于民忠厚之至也欤】
　　盘庚五迁【汤迁亳仲丁迁嚻河亶甲居相祖乙迁耿盘庚又迁亳自汤至盘庚五迁】将治亳殷【将修治亳邑之别名殷商人称殷自盘庚迁殷始】民咨胥怨【民皆咨嗟相怨】作盘度三篇盘庚盘庚迁于殷民不适有居【民不肯往亳殷所有之邑居】率吁众戚【盘庚皆呼众忧之人】出矢言【出陈誓言以告之】曰我王来【言我王祖乙自相来】旣爰宅于兹【旣于是居于此耿地】重我民【亦惟爱重我民】无尽刘【无尽杀害之置之死地也】不能胥匡以生【岂意耿邑复有河患汝民不能相正以生生之理】卜稽曰【我乃考之卜卜之所言果曰】其如台【其如我所欲迁殷者】先王有服【况我商自汤以来凡有所事】恪谨天命【无不诚恪敬谨天命】兹犹不常宁【于此犹不能常安居】不常厥邑【不常处其都邑】于今五邦【自汤至今五迁都矣】今不承于古【倘今不能顺古先王之事以迁】罔知天之断命【则是不知天之断絶汝命于此耿地断上声】矧曰【况曰】其克从先王之烈【其能从汤成功故地而居】若顚木之有由蘖【如顚仆之木尚有萌蘖再生之理】天其永我命于兹新邑【今天将长我商家社稷无穷之命于此新邑】绍复先王之大业【使我继绍复兴先王大业】厎绥四方【致安四方】盘庚斆于民【故今盘庚教民以迁斆效】由乃在位【必自汝在位人臣始】以常旧服【使人臣用先王常行迁都故事】正法度【正其法度率民以迁】曰【所言惟曰】无或敢伏小人之攸箴【自今以往无或敢隐伏小人所以箴规人君之心欲迁都者】王命众悉至于庭【盘庚命羣臣及庶民尽至于庭】王若曰【盘庚顺其事告之曰】格汝众【至汝众人】予告汝训【我告汝以教训之言】汝猷黜乃心【汝谋去汝私心】无傲从康【无敖慢上命不肯往迁从康安之志】古我先王亦惟图任旧人共政【古我先王自汤而下亦惟图谋任用老成旧臣与之共行政事】王播告之修【故先王有号令播告之修为】不匿厥指【皆言达于下未尝隐匿其旨意】王用丕钦【先王亦欲大敬】罔有逸言【无有过逸之言惑乱众听】民用丕变【是以民用大变其所为从上所为】今汝聒聒【今汝等人臣聒聒然肆为多言】起信险肤【务为险峻肤浅之言以起信于人】予弗知乃所讼【我竟不知汝所争者何事】非予自荒兹徳【非我自失此徳以为必迁】惟汝含徳【若从汝言惟汝含容以为徳】不惕予一人【使汝终不畏我一人】予若观火【我若观火燎原坐视不救】予亦拙谋【则我亦拙谋】作乃逸【成汝之过矣】若网在纲【民从上如网之在纲】有条而不紊【举其纲则网之目皆有条理不紊乱】若农服田力穑【今民诚体网从纲之义不惮劳而从迁正如农夫有事于田畆尽力于稼穑也】乃亦有秋【汝亦有秋成之利孰谓迁都不享安居之利邪】汝克黜乃心【汝犀臣诚能去汝傲上从康之心】施实徳于民【施其实徳惠于民使享安居之利】至于婚友【以至汝婚姻朋友他日皆有生生之乐】丕乃敢大言【我于此时方敢丕大其言语】汝有积徳【称扬汝祖父在先王时能率民以迁今汝又能率民以迁是有积世之徳在民】乃不畏戎毒于逺迩【汝若不知畏惧大为害于逺近之民】惰农自安【如惰农偷一时之安】不昬作劳【不知敏勉以作劳苦之事】不服田亩【不肯服事田亩之间】越其罔有黍稷【于汝无有黍稷之利矣】汝不和吉言于百姓【汝不能调和善言以晓谕百姓使迁】惟汝自生毒【他日民不安居是汝生毒】乃败祸奸宄【乃至败祸奸宄】以自灾于厥身【以自取灾害于其身】乃旣先恶于民【汝旣率民以不迁是以恶先为之倡】乃奉其恫【乃自奉其灾痛恫通】汝悔身何及【至是汝虽悔之何所及乎】相时憸民【今我相视一时小民】犹胥顾于箴言【或事不如意犹相顾于箴勉之言】其发有逸口【惟恐言之妄发则以口过取祸】矧予制乃短长之命【况我制生杀之权实操汝短长之命】汝曷弗告朕【汝苟以迁都非利何不入告我】而胥动以浮言【而乃相摇动以不实之言】恐沈于众【恐动沈溺众人】若火之燎于原【如火之焚燎于原野】不可向迩【火虽不可向近】其犹可扑灭【其犹可扑而灭之今汝肆浮言于下我一旦用刑以扑灭之】则惟汝众【则是汝众臣】自作弗靖【自为不安】非予有咎【非我一人咎恶】迟任有言曰【盘庚又举古贤迟任有言】人惟求旧【人求旧则所见审】器非求旧惟新【器旧则弊弊则必易新者】古我先王【自成汤以下】曁乃祖乃父【与汝祖汝父】胥及逸勤【安则相与同其安劳则相与同其劳】予敢动用非罚【我岂今日不念其子孙敢动用非祖之罚加尔乎】世选尔劳【世世选用尔之劳绩】予不掩尔善【我不敢掩蔽尔善】兹予大享于先王【此我有烝尝之祭大享于先王】尔祖其从与享之【尔之祖亦从而与享】作福作灾【今汝或为善或为恶皆汝自取】予亦不敢动用非徳【我亦岂敢以非徳赏汝乎】予告汝于难【我告汝以行事之难不可轻易】若射之有志【如射之志于的必详审而后发】汝无侮老成人【老成虑逺必欲迁也汝无侮之不从其言】无弱孤有幼【幼无父罹其害亦欲迁也汝无弱之不听其言】各长于厥居【各思乆长所居】勉出乃力【勉出汝之心力】听予一人之作猷【听我一人所作之谋】无有逺迩【无有逺迩踈近而亲】用罪伐厥死【不能率民以迁是用罪也吾必有罚以伐汝趋死路】用徳彰厥善【能率民迁是用徳也吾必有赏以彰汝向善之心】邦之臧【旣迁之后国之臧善得以去害趋利】惟汝众【皆出汝众之谋】邦之不臧【旣迁之后国之不善】惟予一人有佚罚【惟我一人有过失之罚】凡尔众【凡尔众臣】其惟致告【其惟以吾言致告戒于民】自今至于后日【自今日至后日】各恭尔事【各自恭敬汝所治事】齐乃位【整齐汝所居之位】度乃口【以法度制节汝口无浮言】罚及尔身弗可悔【不然吾有罚以加尔之身汝欲悔之而不及矣】
　　盘庚中第十
　　盘庚作【盘庚率民而起】惟涉河以民迁【涉河而南以民迁亳】乃话民之弗率【乃以话言陈述向来不率之民】诞告用亶其有众【大告以言用诚信以孚于众人之心】咸造弗亵在王庭【臣民咸至王庭亦皆以诚信应上命无敢冇亵狎者】盘庚乃登进厥民【盘庚乃升其民而进至前】曰【谕之曰】明听朕言【汝当明明听我之言】无荒失朕命【无复如前日之荒怠遗弃我之教命】呜呼【嗟叹】古我前后【盘庚己前诸君】罔不惟民之承【凡有施为无不惟民是顺】保后胥慼【民亦保衞其君相与同其忧戚】鲜以不浮于天时【少有不先天时以趋事者】殷降大虐【以天于殷家屡降大虐罚如嚣与相皆有水患】先王不怀【是以先王不敢怀安故邑】厥攸作【其所作为】视民利用迁【必视民所利而用之以迁】汝曷弗念我古后之闻【汝民何不念我先王迁都之事闻之后世者】承汝俾汝惟喜康共【我今日迁不过顺汝民情使汝惟喜乐康安之是共】非汝有咎【非汝有罪咎】比于罚【故遂迁徙劳顿使汝比近于罚】予若吁怀兹新邑【我所以顺呼汝民使怀安于此新邑者】亦惟汝故【亦皆缘汝之故】以丕从厥志【所以大从汝之志愿】今予将试以汝迁【今我将用以汝迁】安定厥邦【安定绥怀于其邦】汝不忧朕心之攸困【汝民乃不忧我心之所困者在于欲迁】乃咸大不宣乃心【乃皆大不宣布汝之腹心】钦念以忱【敬念以忱诚】动予一人【感动我一人】尔惟自鞠自苦【是汝自取困穷自取病苦】若乗舟【譬如乘舟】汝弗济【汝不以时而济】臭厥载【将臭败其所载之物】尔忱不属【今汝忱诚有所不逮不能从我迁】惟胥以沈【惟相与及于沈溺矣】不其或稽【尔乃不能稽考是非利害所在】自怒曷瘳【他日罹其祸患虽自怒何所瘳瘥乎】汝不谋长【汝不谋为长乆之计】以思乃灾【以思汝不迁之灾】汝诞劝忧【是汝大勤勉于忧愁之道】今其有今罔后【今但有目前无长久之计】汝何生在上【汝何以得久生在世上乎】今予命汝一【今我命汝迁亳之言一定不易】无起秽以自臭【无鼓浮言惑众如起横恶之物非特臭及他人适所以自臭也】恐人倚乃身【恐奸人好生事者倚托汝之身】迂乃心【以迂曲汝之心倡浮言以惑众遂文其説以谓众人之情皆如此有此等人汝不可轻信】予迓续乃命于天【我所以将汝迁者但欲迎迓接续汝命于天】予岂汝威【我岂以威胁汝哉】用奉畜汝众【欲奉养汝众民而已】予念我先神后之劳尔先【因念我先神后自汤至祖乙诸君劳动尔先祖率民以迁】予丕克羞尔用怀尔然【使我今日大能进用尔于列位者用怀尔祖之劳所以如此】失于政【苟今日尔臣不能率民以迁是失其政也】陈于兹【不当久居于耿而欲居之是陈于兹也】髙后丕乃崇降罪疾曰【我啇髙后乃赫然震怒于上天大重降其罪疾于我曰】曷虐朕民【耿地圮坏如此汝何虐害我民而不迁乎】汝万民乃不生生【汝万民乃不以生生为念】曁予一人猷同心【与我一人谋同其心以迁】先后丕降与汝罪疾曰【则我先后又将大降与汝以罪疾曰】曷不曁朕幼孙有比【耿地如此汝何不与我幼小之孙有所亲比相与共迁乎】故有爽徳【此皆我先王有明爽之徳在天见汝众民傲慢不从有此罪疾】自上其罚汝【乃自上天降罚于汝】汝罔能廸【汝将何道以辞其责】古我先后【自成汤至祖乙】旣劳乃祖乃父【旣以迁都之故劳尔祖父】汝共作我畜民【故我用汝共为吾民畜养之官】汝有戕则在乃心【汝乃有戕贼吾民之象在汝之心】我先后绥乃祖乃父【则我先王必先有以安慰汝祖汝父】乃祖乃父乃防弃汝【使汝祖父乃防絶遗弃汝】不救乃死【坐视汝受先王之罪疾而不救汝死】兹予有乱政同位【于此众有乱政之臣缔交立党同在列位】具乃贝玉【眷恋取邑沃饶备具贝玉贝水虫古人取其甲为寳如今用钱玉亦寳也】乃祖乃父丕乃告我髙后曰【汝祖父将大告我先王曰】作丕刑于朕孙【可作为大刑罚以及于我子孙】迪髙后【又开导啓迪我先王】丕乃崇降弗祥【大重降不祥之事于汝身而不汝赦】呜呼【盘庚嗟叹】今予告汝不易【今我告汝不可改易】永敬大恤无胥絶逺汝分猷念以相从【汝分其谋分其念各自为谋念以相从我无同谋合辞以为不可迁】各设中于乃心【各设中正于汝心无狥私情而忘公理】乃有不吉不迪【乃或有不善不道之人】顚越不恭【顚覆违越我言不恭我命】暂遇奸宄【徒欲耿邑时暂逢人而为奸宄之事】我乃劓殄灭之【我乃轻则割其鼻重则殄灭之至死】无遗育【无使遗漏再得生育于世】无俾易种于兹新邑【无使移其种类于此新邑】往哉生生【往新邑则可厚生生之理】今予将试以汝迁【今我将试与汝众迁于亳都】永建乃家【以永长建立尔之家】
　　盘庚下第十一
　　盘庚旣迁【旣渡河以迁于亳邑】奠厥攸居【君民各定所居】乃正厥位【正其宗庙社稷朝廷之位】绥爰有众【慰安有众之情使无疑】曰无戏怠【言旣迁之后无游戏怠惰】懋建大命【当勉立汝之大命长为生生计】今予其敷心腹肾肠【今我其布心腹肾肠所蕴】歴告尔百姓于朕志【歴歴告以所迁之志】罔罪尔众【今日旣迁无罪尔众】尔无共怒【尔众无共为忿怒】协比谗言予一人【相与恊比肆谗言以毁我一人】古我先王【汤】将多于前功【契始居亳汤欲广前功于是复居亳】适于山【往亳依山而居】用降我凶徳【用降凶徳而升吉徳】嘉绩于朕邦【汤所以能成美功于我国家】今我民用荡析离居【今我民在耿地用摇荡分析离其所居】罔有定极【无有定止】尔谓朕曷震动万民以迁【尔臣民乃谓我何无故震动万民以迁都之劳】肆上帝将复我髙祖之徳【殊不知我迁乃天将复我髙祖成汤盛徳大业】乱越我家【致治于我国家】朕及笃敬【朕于是及笃厚钦敬之臣】恭承民命【敬承民之命】用永地于新邑【用长其宅地于此新邑】肆予冲人【故我幼冲之人】非废厥谋【非敢废尔卿士大夫不迁之谋而不用】吊由灵【惟至诚用善谋及去尔不善之谋】各非敢违卜【尔不欲迁而我必迁盖不敢违吉卜】用宏兹贲【将恢増大商业贲餙其治耳】呜呼【盘庚嗟叹】邦伯师长【一邦之伯诸侯众官之长六卿】百执事之人【百执事小臣皆呼而告之】尚皆隐哉【尔等庶防皆加恻隐之心】予其懋简相尔【我其劝勉择使尔为我辅相】念敬我众【思念钦敬我之众民】朕不肩好货【我不任好货财之人】敢恭生生【有能果于恭敬生民之生者】鞠人谋人之保居【能鞠养人者又能图谋使人保安其居者】叙钦【吾则叙其劳绩而用之加其礼貌而敬之】今我旣羞告尔于朕志若否【今我旣进尔告尔以我志所顺与不顺者】罔有弗钦【无有不敬】无緫于货宝【尔无以緫聚货寳为心】生生自庸【惟以厚民生生之业自用其心】式敷民徳【用布其爱民之徳】永肩一心【长任此心而不变】
　　说命上第十二【尝怪傅说以匹夫而登相位不由荐举不由人望不由勲业不由资序田野之夫一旦得君如此然有髙宗有傅说则可君非髙宗臣非傅说而欲效其所为未必不以私意用人也若汉文以梦得邓通光武以防用王梁岂足以为凭哉后之君欲用人者当如尧之试舜则可以无失矣】
　　髙宗梦得说【髙宗思想贤相之功遂于梦中得傅说之形象说曰】使百工营求诸野【使百官经营而求诸田野】得诸傅岩【果得说于傅氏之岩】作说命三篇说命【旧简所标】王宅忧【髙宗宅忧】亮隂三祀【诚信渊黙不言已三年】旣免丧【已除丧】其惟弗言【其犹不言】羣臣咸谏于王曰【羣臣皆进谏于髙宗曰】呜呼【嗟叹】知之曰明哲【事无不知谓之明哲】明哲实作则【有明哲之徳则所言实可为天下之法则】天子惟君万邦【髙宗以天子之尊君临万邦】百官承式【百官遵承其言以为法式】王言惟作命【人君有言则可以为教命】不言【无言】臣下罔攸禀令【则臣下无所禀受其号令】王庸作书以诰曰【髙宗用臣下进谏之故作书以诰曰】以台正于四方【以我表正四方】台恐徳弗类【我恐徳之不善无以率天下】兹故弗言【此所以不言】恭黙思道【但恭敬渊黙沈思治道】梦帝赉予良弼【已而思之旣深诚感上天于梦寐间见上帝赉赐以忠良辅弼之人】其代予言【将以代我出言令四方】乃审厥象【乃审度思念梦中所见之形象】俾以形旁求于天下【使以梦中所见图为形以此形徧求天下】说筑傅岩之野惟肖【果于傅岩得筑隄人名说者与此形相肖】爰立作相【于是立以为相】王置诸其左右【髙宗处之左右使兼师保之职】命之曰【遂命之言】朝夕纳诲【朝夕之闲纳其诲言】以辅台徳【以辅翼我之徳】若金【若金欲成利器不可无砺】用汝作砺【今用汝说作砺欲其体此义以治己】若济巨川【若济渡大川不可无舟楫】用汝作舟楫【用汝说作舟楫欲体其义以济难】若歳大旱【若年歳大旱不可无霖雨】用汝作霖雨【用汝说作霖雨欲体此义以泽民】啓乃心【啓发汝心所蕴】沃朕心【以沃我心】若药弗瞑【如药不能使人昏溃】厥疾弗瘳【则病不愈言不能使人难受则非心不格】若跣弗视地【如徒跣而行不视地】厥足用伤【则足用伤不资说为视听则必至于害事】惟曁乃僚【欲说率其僚属】罔不同心以匡乃辟【同心以匡正其君心】俾率先王【使其君率循古先王】迪我髙后【道迪我髙后成汤之所行】以康兆民【以安兆民】呜呼【髙宗又叹】钦予时命【汝当敬我是命】其惟有终【其惟有终如始】说复于王曰【说于是荅髙宗】惟木从绳则正【木有曲直惟从绳墨作为器用则正】后从谏则圣【君所行有善否惟能从谏弗咈斯足以成圣徳】后克圣【惟君能成圣徳】臣不命其承【则在朝之臣不待君命皆承上意以纳谏】畴敢不祗若王之休命【如是则谁敢不敬顺王之美命】
　　说命中第十三
　　惟说命【惟傅说承王命】緫百官【居冢宰之职以緫百官】乃进于王曰【进戒于王】呜呼明王奉若天道【天有日星之布列尊卑相正小大相维故明哲之王奉顺天道而体之】建邦设都【建诸侯之邦于外设天子之都于内】树后王君公【于都立天子以治之谓之后王于邦立诸侯以治之谓之君公】承以大夫师长【又各为之命大夫与众官之长以承奉于诸侯天子】不惟逸豫【岂欲逸豫以位为乐】惟以乱民【惟欲体天道叶心勠力以治民】惟天聦明【天之聦自我民听天之明自我民视出于自然至公无私】惟圣时宪【圣人法天聦明无一毫之私意】惟臣钦若【则臣下皆敬顺】惟民从乂【斯民敢不自治】惟口起羞【言出于口为命一命受爵再命受服三命受位苟口之所命非人则适以自取羞辱】惟甲胄起戎【身被甲胄以御寇若无故被甲胄则适以自致冦戎】惟衣裳在笥【惟口起羞也故衣裳宁藏在笥不可轻以予人】惟干戈省厥躬【惟甲胄起戎也故用干戈必省于躬不可轻以加人】王惟戒兹【王惟以此为戒】允兹克明【言此不可轻用而能明其所为】乃罔不休【惟能赏当功罚当罪无不善矣】惟治乱在庶官【惟天下之治乱在庶官得人与不得人尔】官不及私昵【欲官其人不可以私爱而官之】惟其能【惟有才能然后官之】爵罔及恶徳【欲赐以爵不可以恶徳而进之】惟其贤【惟有贤徳然后爵之】虑善以动【审虑其事合于善然后可以动】动惟厥时【旣善而动又必其时以立功】有其善【苟虑善而动遂以善为已有】丧厥善【适所以失其善】矜其能【动而有功遂矜其能】丧厥功【适所以失其功】惟事事乃其有备【惟事事皆为之预备】有备无患【有备则无忧患】无啓宠纳侮【无开宠嬖之门纳小人之侮】无耻过作非【无羞耻有过而作成其非】惟厥攸居【思虑于所居无事之时】政事惟醇【则政事皆醇粹无有駮杂】黩于祭祀【祭祀数则黩】时谓弗钦【是谓之不敬】礼烦则乱【祀礼烦则纷乱】事神则难【施于事神难以格其来享】王曰旨哉【髙宗味其言羙】说【呼说】乃言惟服【尔所言我惟佩服而行之】乃不良于言【苟尔不善于所言】予罔闻于行【则我无所闻而厎于行】说拜稽首曰【说于是手至首而拜君首至地而稽首言曰】非知之艰【非徒知其言之善者为难】行之惟艰【能行其言之善为难】王忱不艰【髙宗诚能不以行之为难而尽躬行之实】允恊于先王成徳【信能合先王成汤已全之成徳】惟说不言有厥咎【有君如此而说不言当自负其咎罪也】
　　说命下第十四
　　王曰来汝说【髙宗言来汝说】台小子旧学于甘盘【我小子旧日学于贤臣甘盘】旣乃遯于荒野【旣而废业乃隐遯居田野】入宅于河【后入居于河濵】自河徂亳【自河往亳邑即位】曁厥终罔显【及其终无显明之徳】尔惟训于朕志【故今日有望于傅说训迪我志】若作酒醴【如作酒醴必用麯糵】尔惟麯糵【资尔说体麯糵之义以辅成我之徳使之醇正】若作和羮【如作和羮必用盐梅】尔惟盐梅【资尔说体盐梅之义以调和我之性使之温柔】尔交修予罔予弃【尔说能交迭修治我之徳而不我弃】予惟克迈乃训【则我亦能行汝训言】说曰【说言】王【称王而告】人求多闻【人之为人所贵多闻之冨】时惟建事【将以是建立政事也】学于古训【又必学于古训多识前言往行】乃有获【然后发于政事有得于善】事不师古【苟为政事不法乎古】以克永世【而能享长世之祚者】匪说攸闻【非说所闻】惟学逊志【惟学当谦逊其志】务时敏【务要时时敏疾以求之】厥修乃来【则其所修乃来欲仁而仁至也】允怀于兹【信能懐念此逊志时敏之诚而不怠】道积于厥躬【则道积于其身】惟斆学半【然以道教我者特学之半】念终始典于学【惟因其所教而自思念终始有常于学】厥徳修罔觉【则其徳之修日益不自知】监于先王成宪其永无愆【又能监视先王成汤为学成法而躬行之其永无失徳之愆也】惟说式克钦承【有君如此惟说用能敬承其徳】旁招俊乂【广求俊而有徳乂而有才者】列于庶位【以列于庶位共致其修辅之功】王曰呜呼【髙宗叹言】说【呼说告之】四海之内咸仰朕徳【今四海之间皆仰慕我徳】时乃风【皆是汝之风化有以鼓舞而动荡之】股肱惟人【信有股肱之助方可为人】良臣惟圣【有良臣之助方可成圣徳】昔先正保衡【昔者伊尹为先代百官之正长谓之保衡言为人君所保以为平者】作我先王【作成我先王汤之徳】乃曰【乃言】予弗克俾厥后惟尧舜【我若不能使其君为尧舜之君】其心愧耻若挞于市【心愧耻若鞭挞于市井闲】一夫不获【其民有一夫不得其所】则曰时予之辜【言是我之罪】佑我烈祖【故能佐佑我功烈之祖汤】格于皇天【其徳足感格于皇天也】尔尚明保予【尔说庶防体伊尹致君泽民之志明白其心以安我】罔俾阿衡专美有商【无使伊尹为君所倚以取平者得以独擅美名于商】惟后非贤不乂【惟君非得贤人不使以治天下】惟贤非后不食【贤人非得贤君则寜退而不食天禄君臣之相择如此今日我君臣可谓明良庆防】其尔克绍乃辟于先王【尔说当辅乃君之徳使足以仰继于先王】永绥民【永妥天下之民】说拜稽首曰【解见前篇】敢对天子之休命【天子此美命于上而公卿大夫知之大臣此美命于下而百执事与天下之人知之是谓对也】
　　髙宗肜日第十五【此篇祖己作以训髙宗见君臣遇灾警戒之意夫以髙宗之圣精诚上通于天而四海仰徳于下冝祥瑞屡见可也胡为肜祭之日有雉升鼎耳之异盖天心之爱君犹父母之爱子故凡加之以鞭挞警之以词责者必其可教之子若夫子之不肖为父母所弃絶者则无事鞭挞诃责矣肜容】
　　髙宗祭成汤有飞雉升鼎耳而雊【丝衣绎賔尸之诗言自羊徂牛鼎鼎及鼒则绎祭亦陈鼎鼐明矣髙宗祭汤之明日方陈鼎鼐乃有雉自外来入其庙中升鼎耳而鸣盖髙宗之祀常丰于昵祖则必杀于逺者其祭汤时必多阙不备故有此异雊构】祖己训诸王【贤臣祖己怪之遂训王欲其修己以应天】作髙宗肜日【作此篇书】髙宗之训【又作髙宗之训篇亡】髙宗肜日【史官题篇目】髙宗肜日【又言髙宗肜日史官推本祖己所言之由肜者祭之明日又祭也商谓之肜周谓之绎盖有相承不絶之意取其寻绎而复祭也故春秋宣八年辛巳有事于大庙仲遂卒于垂壬午犹绎谷梁传之曰绎者祭之明日又祭也髙宗于肜祭之日】越有雊雉【于此有雊雉之异夫雉之为禽飞鸣于野今乃于宗庙行礼之时升鼎耳而鸣其为灾异明矣】祖己曰惟先格王【祖己言惟先格王之非心】正厥事【正其敬父薄祖之事】乃训于王曰【然后训于王曰】惟天监下民【上天监视下民】典厥义【以义为主】降年有永有不永【故降年于人有永有不永】非天夭民【非天固欲夭民而絶之】民中絶命【民之不义自中絶其命也】民有不若徳【民有不顺其徳】不听罪【又不服罪而恣行不义者】天旣孚命正厥徳【天旣以可信之命降之灾异以格正其徳使之恐惧修省】乃曰其如台【民乃顽无知曰天命其如我何】呜呼【嗟叹】王司敬民【君所司者代天敬民】罔非天【若祖若父代天敬民无非天嗣】典祀无丰于昵【凡祀之常典不可丰于父而薄于祖丰之于近庙而薄于踈逺也故髙宗有飞雉之异岂无自而然】
　　西伯戡黎第十六【史记曰文王脱羑里之囚而献洛西之地然后纣赐之弓矢斧钺使专征伐为西伯文王旣受命于纣故诸侯有为不道文王诛之黎诸侯之国在上党壶闗乃朝歌之西境其地密迩王畿其君党恶于纣虐用其民故文王为民称兵伐之祖伊知周徳及黎则天下之困于虐政者皆将去商归周于是震恐作此篇】
　　殷始咎周【史官言祖伊闻而始咎周盖殷始咎恶周者】周人乗黎【以周人胜黎则举天下困于虐政皆将归之纣虽欲不亡不可得也】祖伊恐【祖伊震恐】奔告于受【奔告殷受】作西伯戡黎【遂作此书戡堪】西伯戡黎【竹简所标题】西伯旣戡黎【又言西伯旣戡黎乃史官推本祖己所言之由盖黎侯不道文王戡伐之祖伊知戡黎之后代虐以寛民必去商归周】祖伊恐【于是震恐】奔告于王【奔走告商王受】曰天子【称受为天之子】天旣讫我殷命【天旣讫絶我殷之命】格人元【稽于正人之言考于大之占】罔敢知吉【皆无敢言商家之吉】非先王不相我后人【非我商先代诸贤王不相助我后人】惟王淫戏用自絶【惟王自以滛乱戏怠之事自絶于天】故天弃我【故天因而弃絶我商】不有康食【丧亡无日不得安坐而食】不虞天性【伦于恶徳不知虞度天性之善】不迪率典【父子兄弟无以相养不知蹈循常典】今我民罔弗欲丧【今我商民无不欲其丧亡】曰天曷不降威【言天何不降威罚于纣】大命不挚【受天大命伐商者又何为不至】今王其如台【今纣虽尚处君位民心已离其如我何】王曰【纣恬不以为意方且言曰】呜呼我生不有命在天【我生于世不有修短之命在天乎民虽怨我如我何】祖伊反【祖伊知其不可以言语感动反身而退语于人曰】曰呜呼乃罪多参在上【叹纣罪恶多参列着见于上天天已诛絶之矣】乃能责命于天【今乃不自责已责命于天谓我生修短自有天命】殷之即丧【观此知殷即日丧亡】指乃功【指汝之政事皆丧亡之兆】不无戮于尔邦【不能无诛戮之祸于尔殷邦】
　　微子第十七【吕氏春秋曰纣母生微子时尚为妾改为妻生纣纣父欲立微子太史曰有妻之子不可立妾子乃立纣微者圻内国名子爵入为卿士微子伤国将亡作此篇以告箕子比干】
　　殷旣错天命【殷旣错乱天命逆天命也】微子作诰父师少师【父帅箕子少师比干】微子微子若曰【意若曰】父师少师【呼箕子比干而告之】殷其弗或乱正四方【殷家危亡之证已成不复能治正四方矣】我祖厎遂陈于上【我祖成汤致力而行遂成其功昭然陈列在上】我用沈酗于酒【我纣沈湎酒而迷溺酗酒而醉怒】用乱败厥徳于下【用乱败汤徳于下】殷罔不小大好草窃奸宄【殷之臣民染纣之恶无有小大好为草野窃盗以至为奸于外为宄于内】卿士师师非度【以至上而六卿与庶士亦皆相师效为非法度之事】凡有辜罪【凡下有辜罪者】乃罔恒获【乃上下相蒙常不获罪】小民方兴【小民之被害者方将兴起】相为敌雠【共为敌雠】今殷其沦丧【丧亡】若涉大水【洪水】其无津涯【无有津涯畔岸不复可救】殷遂丧越至于今【殷遂丧亡顚越必在今日】曰父师少师【微子又呼箕子比干而与之谋】我其发出狂【我念商家危亡不觉发出狂疾】吾家耄【我一家皆老耄不堪】逊于荒【欲遯走于荒野】今尔无指告予【今我父师少师乃无指意告我】顚隮若之何其【不知商家顚越陨坠将若之何】父师若曰【箕子荅防子意若曰】王子【呼微子为王子】天毒降灾荒殷邦【天降酷毒之灾荒乱殷邦】方兴沈酗于酒【纣方且兴起沈酗于酒】乃罔畏畏【乃不畏其所可畏】咈其耇长【咈戾其老成长上】旧有位人【旧有职位之人】今殷民乃攘窃神祗之牺牷牲用【今殷民化之亦无所畏乃攘窃祭天神地祗色纯之牺体全之牷牛羊豕之牲器实之用】以容将食无灾【逓相容隐将而食之略无灾罪】降监殷民【故我下视殷民】用乂雠敛【纣所用以治者皆重敛之人与民为仇雠】召敌雠不怠【故民仇之皆自召敌仇曽不解怠】罪合于一【君臣上下恣行不义罪合为一】多瘠罔诏【善良之人多有瘠病无有诏而救之】商今其有灾【商家今有丧亡之灾】我兴受其败【我若兴起谏纣人必不听徒受祸败而已】商其沦丧我罔为臣仆【商若没亡我当守节不事他国之主以为臣仆】诏王子出迪【但诏微子出而逃遯】我旧云刻子【我旧日常云立微子继帝乙微子旣不立而纣立未免刻害于子】王子弗出【微子不出纣必戮之】我乃顚隮【我商家乃顚越隮陨不可复存】自靖【为今之计不过人自为谋】人自献于先王【人自为谋献于先王】我不顾行遯【如我所谋誓与商为依岂复顾为遯走之计乎】







　　尚书句解卷五
　　钦定四库全书
　　尚书句解卷六
　　元　朱祖义　撰
　　泰誓上第一【泰誓三篇者是武王代纣大防誓众之辞史官随其先后而记之上篇序旣言一月戊午中篇又言戊午王次于河朔则知上中二篇同日而作上篇作于河南诸侯方大会孟津将渡之时中篇作于河朔孟津已渡之后至下篇作于戊午之明日故篇首以时厥明别之】
　　惟十有一年【周自虞芮质成诸侯并附文王遂受命称王至九年大统未集而卒武王三年服毕乃于十有一年】武王伐殷【武王丧毕始伐殷观兵孟津以卜诸侯伐殷之心诸侯佥同乃退以示弱】一月戊午【至十三年正月二十八日戊午】师渡孟津【更与诸侯期防以师众渡孟津而共伐纣】作泰誓三篇【誓众将渡作上篇已渡作中篇渡之明日作下篇】泰誓【旧简标题】惟十有三年春【正月戊午即是序所谓十有一年一月戊午也前言十一此言十三盖传冩之误也周以十一月建子为正月言春者盖纪改正朔以所建之月为春也】大防于孟津【大防诸侯于孟津而将渡】王曰【武王誓众言】嗟我友邦冢君【嗟叹我同志之邦大君诸侯】越我御事庶事【及我周治事之臣与众士之贱者】明听誓【明听我誓言】惟天地万物父母【惟天地化生万物为之父母】惟人万物之灵【人禀五行之秀气格五常之正性为万物之最虚】亶聦明【天地于人之中又择诚有此聦明之资者】作元后【使为大君司牧生民】元后作民父母【大君又为民之父母】今商王受弗敬上天【武王数纣之罪以见上天之意纣不敬上天之付托】降灾下民【降灾罪于下民】沈湎冒色【溺淫于酒贪冒于色】敢行暴虐【敢行凶暴虐杀无辜】罪人以族【以罪加人诛及族类】官人以世【以官使人延及于世】惟宫室台榭陂池侈服【修所居宫室台则积土为之榭又台上有屋者陂则障水使不流池则掘地以停水侈服则华其躬凡此皆役民之力敛民之财以为之】以残害于尔万姓【以此残害于尔万民】焚炙忠良【忠良加以炮烙之刑使不敢言】刳剔孕妇【孕妇则刲刳其腹剔去肉至骨以视其胎】皇天震怒【惟纣恶积不可掩罪大不可解故天怒其所为】命我文考【乃命我文徳之父文王】肃将天威【敬行天威命以伐之】大勲未集【大功未有所成】肆予小子发【武王自称小子发武王名故我于十有一年】以尔友邦冢君【与尔同志曰友长君诸侯】观政于商【共观商政欲纣改过而归于善】惟受罔有悛心【惟受迟至十二年之乆无悛改之心】乃夷居弗事上帝神只【乃平居不祀天地神只】遗厥先宗庙弗祀【又遗弃先世宗庙而不祀】牺牲粢盛【凡国家所蓄色纯之牺牛羊豕之牲黍稷曰粢在器曰盛】旣于凶盗【尽为凶人所盗】乃曰【方且自肆而言】吾有民有命【我下有人民可赖以安上有天命可恃以存】罔惩其侮【更不惩创侮慢之心】天佑下民【武王旣数纣罪故遂言我今日所以伐罪救民之意于是上天佑助下民】作之君作之师【命我作君以治之作师以教之】惟其克相上帝【惟我今日能相助上天】宠绥四方【宠爱绥安四方之民】有罪无罪【纣之有罪当顺上帝之意而伐之若其无罪当顺上帝之意而赦之或伐或赦但视上天之志如何】予曷敢有越厥志【我何敢有违上帝之志而妄行哉】同力度徳【大抵征战之事力同则料度其徳而有徳者胜】同徳度义【徳同则料度其义而有义者胜】受有臣亿万【今受有臣十千十万】惟亿万心【其心不一】予有臣三千惟一心【心一所以见力与徳义纣皆不我敌也】商罪贯盈【纣罪恶如绳之贯物绳亦盈满】天命诛之【故天命我诛之】予弗顺天【我若不顺天诛之】厥罪惟钧【其得罪于天与纣同】予小子夙夜祗惧【我于是早夜祗敬畏惧不敢安居】受命文考【受命于我文徳之父文王】类于上帝【以物之类天者祀天也】宜于冢土【祭社曰宜冢土社神也】以尔有众【遂以尔有众之诸侯】防天之罚【致天之罚于纣】天矜于民【上天常矜怜民】民之所欲天必从之【今民欲罚纣天必从而罚之】尔尚弼予一人【尔有邦冢君御事庶事庶防辅弼我一人扫除纣之暴虐】永清四海【以长清四海如源清则流清今欲去纣之恶是清其源而天下皆清矣】时哉弗可失【今我伐纣正是天人合同之时不可违失也】
　　泰誓中第二
　　惟戊午【上篇同此日】王次于河朔【武王渡孟津止于河之北】羣后以师毕防【羣诸侯以众尽防于武王所止之处】王乃徇师而誓曰【武王乃巡众而誓言】呜呼【嗟叹】西土有众【周都丰镐地在西从武王渡河者皆西方诸侯故言西土有众】咸听朕言【皆听我言】我闻吉人为善惟日不足【闻古人言善人为善日日忧其不足】凶人为不善亦惟日不足【凶恶之人为不善亦日日忧其不足】今商王受力行无度【受力行无法度之事】播弃黎老【如播谷而散之散弃面黎色之老成人】昵比罪人【亲近有罪逋逃之人昵逆】淫酗肆虐【淫色酗酒肆行暴虐之威酗煦】臣下化之【臣下皆习纣恶】朋家作仇【分为朋党互相结为仇雠】胁权相灭【以权势相胁更相殄灭】无辜吁天【横及无辜之民皆呼天告寃】秽徳彰闻【秽污之徳显闻于天】惟天惠民惟辟奉天【天惠爱斯民君奉天爱民】有夏桀弗克若天流毒下国【桀不能顺天爱民流虐毒于下国】天乃佑命成汤【天乃眷佑大命成汤】降黜夏命【降下黜弃夏之天命】惟受罪浮于桀【受罪又过于桀】剥丧元良【剥落丧失殷王元子之良善如微子】贼虐谏辅【贼虐杀害谏正辅弼之臣如比干】谓已有天命【自谓已有天命足恃】谓敬不足行【自谓恭敬之事不足行】谓祭无益【自谓祭祀为无益而不修】谓暴无伤【自谓暴虐为无伤而不已】厥监惟不逺在彼夏王【可监为戒者不逺在桀为恶而汤伐之是也】天其以予乂民【天今以我乂治斯民】朕梦协朕卜【我得吉梦与我吉卜相合】袭于休祥【密有休祥之兆】戎商必克【以戎兵诛纣理必可胜】受有亿兆夷人离心离徳【纣有亿兆平人皆离心徳】予有乱臣十人同心同徳【我有治乱之臣十人皆与我同心徳】虽有周亲【纣于亿兆虽有至亲心徳旣离必将叛之】不如仁人【不如我乱臣皆仁人也】天视自我民视天听自我民听【况天以我民所视为视以我民所听为听仁人旣归于我则天心归于我必矣】百姓有过在予一人【百姓在纣汤火中其过岂不在我一人乎】今朕必往【今我必往伐纣】我武惟侵于之疆【举我威武侵纣疆界】取彼凶残【取彼凶残之纣】我伐用张【以张大我伐功】于汤有光【纣旣黜则于汤之道为有光以纣丧失汤之道】勗哉夫子罔或无畏【勉将士不可无畏惧之心】宁执非敌【宁执非我敢敌之志】百姓懔懔【今百姓罹纣虐政懔懔危惧】若崩厥角【如崩摧其角无所容顾】呜呼乃一徳一心【叹汝将士当一其心徳人无异志】立定厥功【立定其功之必成】惟克永世【斯能为长世无穷之计】
　　泰誓下第三
　　时厥明【时戊午之明日己未】王乃大巡六师【武王自河北趋商郊乃大巡六军】明誓众士【明明誓告众士】王曰呜呼【王叹而言】我西土君子【我西土友邦冢君御事庶士在河北者皆君子】天有显道【天有显然不可揜之道】厥类惟彰【善恶祸福各以类应道甚彰明】今商王受狎侮五常【今纣轻狎侮慢五常之道】荒怠弗敬【荒淫怠弃不以敬而行之】自絶于天【皆纣自絶于天非天絶纣】结怨于民【纣自结怨于民非民怨纣】斮朝渉之胫【纣见冬月有朝涉水者谓其胫耐寒斮胫视之斮斫胫踁】剖贤人之心【见比干忠谏谓其心异于人剖开而视之】作威杀戮【作为刑威杀戮无辜】毒痡四海【而其毒徧病于四海痡铺】崇信奸回【尊信奸猾回邪之人】放黜师保【放弃退黜师保之任】屏弃典刑【屏去弃絶前世常法】囚奴正士【拘囚奴戮正直之士】郊社不修【郊祀天社祀地纣则壊而不修】宗庙不享【宗庙以奉先王纣则废而不享】作竒技淫巧【但作竒异伎艺凡巧于为淫者】以恱妇人【以恱妲己】上帝弗顺【故上天不顺其所为】祝降时丧【于是防絶降下丧亡之非于纣】尔其孜孜【尔众士当孜孜不怠】奉予一人【助我一人】恭行天罚【敬行大罚讨纣】古人有言曰【尝闻古人之言】抚我则后虐我则雠【民心无常抚恤我则戴为君虐害我则视为雠】独夫受【今纣寡助孤立谓之独夫】洪惟作威【方大为威虐以害民】乃汝世雠【乃与汝民世世为雠】树徳务滋【大抵封殖有徳之人如殖树必栽培灌漑使之繁滋】除恶务本【除去罪恶之人如除草必芟夷蕴崇务絶根本】肆予小子诞以尔众士【故我大以尔众士】殄殱乃雠【殄絶殱灭汝世雠殱音尖】尔众士其尚迪果毅【尔众士庶防各进于果敢勇毅之地】以登乃辟【以成汝君之功】功多有厚赏【奏功多则我有厚赏】不迪有显戮【不进则我肆诸市朝有显明之戮】呜呼【嗟叹】惟我文考【惟我文徳之父文王】若日月之照临【徳如日月之照临】光于四方显于西土【逺则光四方近则显西土】惟我有周诞受多方【故我周大受多方之归往而有天下】予克受非予武【今我胜纣非我能武】惟朕文考无罪【惟我文考未尝得罪于天天佑助我周家】受克予【纣若胜我】非朕文考有罪【非我文考得罪于天】惟予小子无良【惟我小子无良善之徳所以我国家不能克终其令绪】
　　牧誓第四【牧野乃誓临战之时也读典谟如鼓春风雍容于揖逊之中读诸誓如覩秋气肃杀使人为之战栗夫春与秋气象虽不侔而天所以生物则一圣人之心亦岂有二致时焉而已矣】
　　武王戎车三百两【戎车兵车也一车两轮攷车以两言古者兵车一乗甲士三人歩卒七十二人三百乘则共二万二千五百人此指武王之师非兼言诸侯之师也】虎贲三百人【兵车外又有虎贲三百人乃骁勇之士其猛如虎之奔盖在王左右为侍衞者】与受战于牧野作牧誓【临战遂作此书】牧誓【史官标题】时甲子昧爽【武王以戊午明日己未发自河北次五日甲子暗昧未分之际将明未明之时】王朝至于商郊牧野【武王早朝至商郊之牧野】乃誓【誓众】王左杖黄钺右秉白旄以麾【武王左手杖黄钺右手执白旄以指麾而言所以肃其进退刺击之节】曰逖矣西土之人【言逺矣诸侯众士皆西土之人以慰劳其行役之逺】王曰嗟我友邦冢君【嗟叹我同志之诸侯】御事司徒司马司空【治事之三卿】亚旅【众大夫之次于卿者】师氏【大夫以兵守门者】千夫长【统千人之帅】百夫长【统百人之帅】及庸蜀羌髳微卢彭濮人【及此八国之人乃西南夷与江汉之夷文王为西伯化行江汉之域故来助周伐纣】称尔戈【武王旣歴众所誓人于是使之举尔之戈】比尔干【近尔之盾】立尔矛【矛亦防之属长二丈执之以立于地】予其誓【听我誓告汝士】王曰【誓曰】古人有言曰牝鸡无晨【古人言母鸡无鸣晨之理】牝鸡之晨惟家之索【母鸡鸣晨则物反常为殀家必索而尽】今商王受惟妇言是用【纣惟妲已之言是用是牝鸡而鸣晨】昬弃厥肆祀弗荅【冝其昬于事神则弃其所常陈之祭祀而其不能报本】昬弃厥遗王父母弟不迪【王父母之昆弟母弟同母弟皆弃其骨肉不案之以道】乃惟四方之多罪逋逃【乃聚四方之多罪而逋走逃亡者】是崇是长是信是使【于是尊崇之推长之亲信之任使之】是以为大夫卿士【于是或以为大夫为卿士】俾暴虐于百姓【使此等人肆暴虐于百姓】以奸宄于商邑【以为奸为宄于商之都邑】今予发【称名】惟恭行天之罚【以恭敬而行天之罚】今日之事【征战之事】不愆于六步七步【其坐作进退之法不过六步七步】乃止齐焉【乃止而整齐其众不可轻进】夫子勗哉【凡尔将士勉哉】不愆于四伐五伐六伐七伐【其攻击刺杀之际少不得过四五多不得过六七】乃止齐焉【整齐其众不可令过杀】勗哉夫子【勉哉将士】尚桓桓【庶防奋桓桓之威武】如虎如貔如熊如罴【其勇猛如虎貔熊罴】于商郊【在于商郊】弗迓克奔【纣之众士或有不敌我师能来奔于我汝又不可迎击之】以役西土【当收用以役于西土】勗哉夫子【勉战将士前后反覆其文所以致谆谆誓戒之意】尔所弗勗【尔将士其有不能致勉者】其于尔躬有戮【其于尔身有诛戮】
　　武成第五【武功旣成则无事于用武盖圣人之武不用于残民害众而用于禁乱止暴商纣旣黜奚以武为故归马放牛示不复用岂如后世穷兵黩武无有休息之日哉】
　　武王伐殷往伐归兽【史官叙自往伐之始至归兽之后】识其政事【记録其始终设施之政事】作武成【遂作此书】武成【竹简标题】惟一月壬辰【十有三年正月二日壬辰】旁死魄【魄是月之轮廓初三日则生明魄死初二日则近于死魄】越翼日癸巳【遇明日初三日癸巳】王朝步自周【武王早朝步行自镐京之周而东】于征伐商【而往伐商至其月二十八日戊午师至孟津渡孟津而行至二月初四日甲子武王灭纣】厥四月哉生明【其年闰三月至四月三日辛卯月生明】王来自商【武王自商来归】至于丰【文王所居之地】乃偃武修文【偃息武功修举文事】归马于华山之阳放牛于桃林之野【华山之南桃林之野皆近丰地】示天下弗服【示天下以今旣偃武不复服牛乗马】丁未【四月十九】祀于周庙【告祭周先祖庙即后稷至文王】邦甸侯衞【近而诸侯之邦甸服逺而侯服衞服】骏奔走【皆大奔走】执豆笾【执豆笾以助祭】越三日庚戌【自四月十九日过二日至二十三日庚戌】柴望大告武成【武王燔柴祭天望祀山川大告天地以武功成】旣生魄【月旣望则魄生明死乃四月十八日也武王于十九日祭庙二十二日柴望皆是生魄之后行事又尽此生魄已后之日】庶邦冢君曁百工受命于周【使众邦诸侯与百官皆受命于周】王若曰【武王之意若曰】呜呼【嗟叹】羣后【呼羣诸侯而告】惟先王建邦啓土【我周王业自后稷在唐虞际封于邰建立此邦国开啓此疆土】公刘克笃前烈【后稷曽孙公刘复能修后稷功业】至于大王肇基王迹【至太王又后稷十二世孙去邠邑岐民以为仁人从如归市而王者之迹始基乎此】王季其勤王家【王季能缵太王之业勤于王家】我文考文王【至我文徳之父文王】克成厥勲【能成其功】诞膺天命【大受天之眷命】以抚方夏【以抚安中夏】大邦畏其力【大邦诸侯则畏其力】小邦怀其徳【小邦诸侯怀慕其徳】惟九年大统未集【文王自受命至没九年未能一统天下】予小子其承厥志【武王谦称我小子继其志】厎商之罪【致商纣之罪恶】告于皇天后土【以告天神地只】所过名山大川【与所过名山大川之鬼神】曰惟有道曽孙周王发【惟有道之人曽孙周王发】将有大正于商【将大正商纣之罪而伐之】今商王受无道暴殄天物【纣无道暴虐殄絶天所生之物使不得遂其生】害虐烝民【以刑法虐害天所生众民】为天下逋逃主【凡有逋罪逃亡者皆往依纣而纣则主之】萃渊薮【聚众恶如渊聚鱼薮聚兽】予小子旣获仁人【我小子旣得仁人而用之】敢祗承上帝【敢祗承上帝之命】以遏乱略【以遏絶商纣为乱之谋略】华夏蛮貊【内而华夏之民外而蛮貊之邦】罔不率俾【无不相率以为已使】恭天成命【而敬上天一定不可易之命以决伐纣之举】肆予东征【故我兴师自丰镐西来以东征】绥厥士女【安慰天下士女罹纣之恶者】惟其士女【惟其士女见周师之来】篚厥黄【所以尽盛黄之币于筐篚中以迎我师】昭我周王【且昭显我有周当为天下主者】天休震动【以天常有休祥着见震动华夏蛮貊之众】用附我大邑周【使之归附我大邑周】惟尔有神【惟尔天地山川神只】尚克相予【庶防相助于我】以济兆民【使我克商而拯济兆民于涂炭】无作神羞【不可弃我而不保取败衂以为神羞】旣戊午【于是十有三年正月二十八日戊午】师逾孟津【王兵以过孟津】癸亥【自正月十九日己未离河北至二月三日癸亥凡五日行四百里至朝歌赴敌其速也】陈于商郊【遂分布行阵于商郊牧野】俟天休命【时天行雨至雨者天地神人和同之应即为休命也】甲子昧爽【明日甲子明暗未分之时欲明未明之际】受率其旅若林【纣率众来多若林木之盛】防于牧野【防聚牧野与武王战】罔有敌于我师【无有足以敌于我师】前徒倒戈【纣之徒众居前者皆自倒其戈】攻于后以北【反以攻其在后之人奔北以走自相屠戮】血流漂杵【遂至血流漂杵虽杀人多皆纣师自相屠戮而周师实未尝血刃此岂武王使之然哉纣罪恶贯盈天所不容故至此极孟子所谓尽信书不如无书深疑以至仁伐至不仁必无血流漂杵之事其意恐学者传之失眞以武王牧野之战杀人诚如是之多后世嗜杀人之主必指武王为口实故为此拔本塞源之论孟子诚有功于武王也要之血流漂杵实是纣众自相攻击也故血流至多当时必有此理未可以孟子之说而疑其无是事也】一戎衣天下大定【武王所以能一着戎衣而天下遂至大定】乃反商政【乃反商纣虐政】政由旧【用成汤之旧政】释箕子囚【纣囚箕子为奴隷武王反其所为释放之】封比干墓【比干忠諌纣怒而杀之武王反其所为而礼封其墓】式商容闾【式车上横木男子立乗有所敬则俯而凭式商容为纣所贬退处私室武王反其所为过容门闾凭式而敬之】散鹿台之财【鹿台货财纣敛于民也武王反其所为而散布之】发钜桥之粟【钜桥谷粟纣取于民也武王反其所为而发之】大赉于四海而万姓恱服【以之大赉于四海之民而万姓所以心恱诚服】列爵惟五【列诸侯之爵为公侯伯子男之五等封建】分土惟三【分诸侯之土为三等公侯百里伯七十里子男五十里】建官惟贤【建官如三公三孤之任则取其贤而有徳者】位事惟能【位如百执事之列则取其能而有才者】重民五敎【重民君臣父子兄弟夫妇朋友五敎施之而不敢轻】惟食丧祭【食者民之天丧以笃于孝祭以报本反始莫不重之而不敢忽】惇信明义【天下有忠信者从而惇崇之有义士者从而显明之】崇徳报功【有徳者崇而尊之有功者禄而报之】垂拱而天下治【武王创业垂统尽在是矣夫何为哉垂衣拱手而天下自治也】



　　尚书句解卷六
&lt;经部,书类,尚书句解&gt;
　　钦定四库全书
　　尚书句解卷七
　　元　朱祖义　撰
　　洪范第六【此篇以洪范名乃箕子歴陈治天下之大法如彞伦即九畴九畴之一以五行言五行之一以水言则五行者九畴之本水者五行之本水有逆顺则五行因之而有汨与治也五行有汨与治则九畴亦因之而有斁与叙也岂天果有物不以畀鲧而独以锡禹哉】
　　武王胜殷【胜商】杀受【诛纣】立武庚【立纣子武庚奉殷祀】以箕子归【释箕子囚使归于周箕殷封之国子爵也】作洪范【遂作洪范之书】洪范【此二字史官旧题古者序自为一篇故每篇首揭其题以为一篇之目孔安国引序各冠其篇首因存而不去故今书诸篇皆重言本目也】惟十有三祀【二月甲子武王灭纣之后】王访于箕子【武王往就箕子访问治道】王乃言【武王言】曰呜呼箕子【叹而箕子】　惟天阴骘下民【惟天阴有以定下民骘陟】相协厥居【相而助之使合于道自然居之而安日用饮食不知其黙与是道防者】我不知其彞伦攸叙【惟我不知九畴之常伦所叙如何】箕子乃言曰【荅武王而言】我闻在昔鲧陻洪水【惟我有闻在昔鲧之治水谓土胜水以土陻塞之不行盖水者五行之本水既塞而失其本陻音因】汨陈其五行【所以乱陈其五行而不以其序】帝乃震怒不畀洪范九畴【天怒不与鲧洪范九畴之道非有物而不与也五行九畴之本五行既乱而失其本也】彞伦攸斁【常伦所以斁败者即天不与也斁妬】鲧则殛死【鲧既殛死】禹乃嗣兴【禹继父而兴】天乃锡禹洪范九畴【天锡禹以洪范九畴之道非有物以与之也禹之治水能行其所无事水由地中行而五行皆得其性则其本立矣】彞伦攸叙【九畴之常伦所以次叙即天赐也】初一曰五行【初一谓五行者实日用常行之道九畴皆自是出不言用者以五者散在九畴之内所谓敬用至向用无非五行之用也】次二曰敬用五事【次二谓人君欲修己者不可不以敬用五者之事】次三曰农用八政【次三谓君欲厚民之生者不可不用八政】次四曰协用五纪【次四谓嵗月日星辰各有象可纪考合天时者不可不用五纪】次五曰建用皇极【次五谓君欲有所建立以示民不可不用大中之道】次六曰乂用三徳【次六谓君欲因时致治不可不用刚柔正直之三徳】次七曰明用稽疑【次七谓君欲释已之疑惑不可不明用其卜筮以考之】次八曰念用庶征【次八谓君当思用其众征之休咎以騐已之得失】次九曰向用五福【次九谓君欲民知所慕而趋于中必用五福以劝之】威用六极【欲民知所畏而不敢失于中必用六极以威之】一五行【九畴之一箕子陈日用之五行】一曰水二曰火三曰木四曰金五曰土【此列五行之名】水曰润下【水性湿故谓之润下】火曰炎上【火性燥故谓之炎上】木曰曲直【木之生或曲或直木之常性也】金曰从革【金就锻従人变革则従革者金之常性也】土爰稼穑【土性可以稼穑然水火之性皆自然而然至于土必用人力耕耨耘耔然后于是乎可以稼穑】润下作咸炎上作苦【由其性而作成之则有自然之味非五行有成体即有成味也作而成之然后有味故箕子所以必言作咸作苦作酸作辛作甘也盖水之发源未尝咸也流而至海凝结既久然后咸之味始成岂非润下之所作乎大之始然未尝苦也炎炎不已焦熯既久然后苦之味始成岂非炎上之所作乎】曲直作酸【木之初生未尝酸也根而榦榦而枝枝而叶叶而花花而实既实然后酸之味成岂非曲直之所作乎】从革作辛【金之在鑛未尝辛也既従革而器始新久而旧旧则生锈于上而辛辣之味始成岂非従革之所作乎】稼穑作甘【土之生稼穑也其实甘则其甘之味岂非稼穑之所作也】二五事【九畴之二箕子陈人君之五事】一曰貌【容貌】二曰言【言语】三曰视【目之所视】四曰听【耳之所聴】五曰思【心之所思】貌曰恭【貌以接人不可不恭敬乎人】言曰从【言以明理不可不顺従于理】视曰明【视欲及逺故贵乎明】听曰聪【听欲在徳故贵乎聪】思曰睿【思欲其能通故贵乎睿】恭作肃【貌所以待人而能恭则可以作成敬肃之徳】从作乂【言能従理义则可作成乂治之徳】明作晢【视而明则洞达无蔽可作而成智哲之徳晢哲】聪作谋【聴聦则审谛无惑作而成善谋之徳】睿作圣【思而能睿则无所不通作而成克念之圣】三八政【九畴之三箕子陈先王厚民之八政】一曰食【谓务农重谷之政】二曰货【谓阜通货财之政】三曰祀【谓报本反始之政】四曰司空【设司空度土居民之政】五曰司徒【设司徒敬敷五教之政】六曰司冦【设司冦立法惩奸之政】七曰宾【宾者交际酬酢之政如冠昏丧祭乡相见之类】八曰师【师者寓兵于农修武备之政如乡遂教阅之法】四五纪【九畴之四箕子陈五者乃大事之绖纪】一曰岁【嵗星所次每嵗歴一辰十二嵗一周天】二曰月【月昱乎夜月行于天日十三度有竒一月一周天】三曰日【日昱乎昼日行于天一日一度嵗一周天】四月星辰【即嵗月日所行之次也星即二十八宿其度周天三百六十五四分度之一辰即十二辰訾娵降娄大梁实沈鹑首鹑火鹑尾夀星大火析木星纪枵之类应十二月】五曰厯数【谓嵗日月星辰其行各有盈缩进退迟速长短之不同然皆不离于数故以厯纪其数因以是数推考其行度以验其当否故次五谓之厯数】五皇极【九畴之五箕子陈皇极之道】皇建其有极【人君大建立性中所固有之中道】敛时五福【能大建中道则能敛集是五福使备于吾身】用敷锡厥庶民【然后使民用中得福即是圣人敷布五福以与众民】惟时厥庶民【惟是庶民】于汝极【徃就汝极】锡汝保极【与汝共守其中】凡厥庶民【凡下而众民】无有淫朋【无有过党】人无有比徳【上而公卿大夫无有阿比之徳】惟皇作极【皆大为中道之归】凡厥庶民【众庶】有猷【智足有谋而偏于谋】有为【材足有为而偏于为】有守【正足以有守而偏于守】汝则念之【汝当念而锡用之使归于中】不协于极【又有责之以善则未至合于中道】不罹于咎【归之于恶则又未丽于罪咎是在乎可上可下之间】皇则受之【人君当大其度量以受之】而康而色【又康安和悦汝之顔色诱掖之】曰予攸好徳【彼苟改过迁善而告我曰予所好在徳】汝则锡之福【汝则使之用中而得福即是汝与之福】时人斯其惟皇之极【故是人于此乎始入归于中道】无虐茕独【然后无虐茕独之人不及于中者当使改而及于中茕琼】而畏髙明【无畏髙明之人过中者当使俯而归于中】人之有能有为【有材能而偏于能有作为而偏于为者】使羞其行【使能者进其为之行为者进其能之行兼全而归中】而邦其昌【邦国得此人而用之岂不昌盛乎】凡厥正人【大凡正人之道】既富方谷【既先富之使有常产以养常心方可使之入于善】汝弗能使有好于而家【然则富之至矣汝犹不谓使其有好徳之心于汝国家】时人斯其辜【如是之人于是乎所为无非辜罪】于其无好徳【于其永无好徳之心矣】汝虽锡之福【汝虽欲使之趋中而锡与之福】其作汝用咎【彼反谓汝用咎恶以误之是则下愚不移其可化乎】无偏无陂【今人君建中以示民当处心无不平不正之私陂秘】遵王之义【必循先王正义而行之】无有作好【无以己私意自作好】遵王之道【必循先王正道而行之】无有作恶【无以己之私意自作恶】遵王之路【必循先王正路而行之是犹有待于遵而后适中】无偏无党【至于无不平于己无蔽恶于人】王道荡荡【则无事于遵而王道自荡荡而广大】无党无偏【无党于人无偏于己】王道平平【则王道平平而夷易平骈】无反无侧【无背弛无倾邪】王道正直【则王道自正直而公平】防其有极【将见王者出与物防则酬酢应变有此中】归其有极【归而处己则寂然不动有此中】曰【于是自言】皇极之敷言【吾所以建大中之道布为言以训民】是彞是训【乃以是常行之理为是训】于帝其训【是乃得于天以为训】凡厥庶民极之敷言是训是行【众民因君感发其自有之极亦以是极敷布为言递相训戒而期于必行】以近天子之光【殆若朝夕亲近穆穆之光而密承丁寜之训矣】曰【斯民称诵之曰】天子作民父母【天子教我以是极信其为民之父母】以为天下王【为天下所归往也】六三徳【九畴之六箕子陈三徳之用】一曰正直【不刚不柔之徳】二曰刚克【刚徳之胜】三曰柔克【柔徳之胜】平康正直【人君处天下平安无事之时当以正直之徳待之】彊弗友刚克【处强梁弗友顺之世当以刚徳之胜待之】夑友柔克【处夑和友顺之世当以柔徳之胜者待之】沈潜刚克【然刚胜则暴故必沈伏潜蔵其威以抑其刚徳之偏胜而使合于中】髙明柔克【柔胜则懦故必髙明振奋其徳以其柔徳之偏胜而使合于中】惟辟作福【惟君得以作其赏善之福】惟辟作威【惟君得以作其罚恶之威】惟辟玉食【惟君得享玉食之奉欲君操利势以用三徳也】臣无有作福作威玉食【臣无有僭窃乎此】臣之有作福作威玉食【臣而有僭窃乎此】其害于而家【则内必害乎汝之室家】凶于而国【外必凶于汝之邦国】人用侧颇僻【在位之人因以侧而不正颇而不平僻而不中颇坡】民用僭忒【在下之人因僭越差忒不复名分之守矣忒慝】七稽疑【九畴之七箕子陈稽考所疑之策】择建立卜筮人【选择建立掌龟卜蓍筮之人】乃命卜筮【乃命以卜筮之事龟占曰卜防占曰筮】曰雨【此以龟卜视其龟兆有霏微似雨而下者】曰霁【龟兆舒豁似雨止者】曰蒙【龟兆蒙暗】曰驿【龟兆希疎不连属如络绎然】曰克【龟兆交错相侵入如欲相胜者】曰贞【此揲蓍而筮其始揲也内卦静而正曰贞】曰悔【其再揲外卦动而过曰悔】凡七【凡此七者】卜五【龟兆则雨霁蒙驿克五者为用】占用二【蓍占用贞悔二者之体】衍忒【无非推衍其义欲知差忒】立时人作卜筮【凡立是人作卜筮之官】三人占则从二人之言【盖従众也周官太卜掌三兆之法三易之法则卜筮复有三法必并建三人使各以法占视其吉凶之多寡以为之従违也】汝则有大疑【汝武王或举大事有所疑】谋及乃心【先谋度于汝心】谋及卿士【又谋之在朝卿士】谋及庶人【又谋之天下庶人】谋及卜筮【然后谋之卜筮】汝则从【谋顺于心】龟从【卜之顺】筮从【揲蓍而顺】卿士从【卿士顺】庶民从【庶民顺】是之谓大同【此之谓大同】身其康彊【故事之所举在吾身则有康安强盛之喜】子孙其逢吉【子孙则从福庆之吉】汝则从龟从筮从【三者顺】卿士逆庶民逆【二者不从】吉【以从多逆少故吉】卿士从龟从筮从【三者顺】汝则逆庶民逆【二者不従】吉【亦以従多逆少故吉】庶民从龟从筮从【三者顺】汝则逆卿士逆吉【亦以従多逆少故吉】汝则从龟从【二者顺】筮逆卿士逆庶民逆【三者不从】作内吉【内而作冠昏丧祭之事则吉】作外凶【外而作征伐迁国则凶以従少逆多也】龟筮共违于人【如人谋则従而鬼谋则逆】用静吉【静而止其谋则吉】用作凶【作而遂其谋则凶箕子意稽疑以龟筮为主若龟筮从则无不吉耳】八庶征【九畴之八箕子陈众证验之事】曰雨【以润物】曰旸【以照物】曰燠【以长物】曰寒【以成物】曰风【以动物】曰时【五者无不顺其事】五者来备【五者之来既备而无缺】各以其叙【各不失其时叙】庶草蕃庑【众草必蕃滋而丰庑其他可知庑侮】一极备凶【五者之中苟有一事极备如多雨多凶】一极无凶【有一事极无如无雨无亦凶】曰休征【言休美之验有五在君之五事如何】曰肃时雨若【君之貌恭而作肃则时雨顺之非淫雨也】曰乂时若【君之言从而作乂则时顺之非亢旸也】曰晢时燠若【君之视明而作晢则时燠顺之】曰谋时寒若【君之听聪而作谋则时寒顺之】曰圣时风若【君之思睿而作圣则时风顺之欲知己徳之修观此五者之时若可见矣】曰咎征【言咎恶之验有五在君之五事如何】曰狂恒雨若【貌之不恭则为狂故常雨顺之】曰僭恒旸若【言之不从则为僭故常旸顺之】曰豫恒燠若【视之不明则为豫故常燠顺之】曰急恒寒若【听之不聪则为急故常寒顺之】曰蒙恒风若【思之不睿则为蒙故常风顺之人君欲知己之咎恶观此五者之恒若可见矣】曰【箕子又曰不惟人君五事可以感雨风燠寒休咎之证】王省惟嵗【王者所省察者兼总万事如嵗之总日月】卿士惟月【卿士分居列位以治其详如月运行以成嵗】师尹惟日【众正官之吏各治其职如日运行以成嵗】嵗月日时无易【王与卿士师尹各得其职如嵗月日时既无差易则五者之休证应之】百谷用成【年丰而百谷成】乂用明【事治而得其明】俊民用章【天下有道贤者出而用彰显】家用平康【贤者既用则国家太平而安康】日月嵗时既易【王与卿士师尹各失其职如日月嵗时之差易则五者之咎证应之】百谷用不成【嵗饥而谷不成】乂用昏不明【治道自然不明】俊民用微【贤者隠于侧微】家用不宁【国家自然不宁】庶民惟星【众民之微犹星在天】星有好风【箕星东方木宿也风中央士气木克士故従土所好而好风】星有好雨【毕星西方金宿也雨东方木气金克木故従木之所好而好雨】日月之行【星之所好虽不同而日月之行有常度民之所好虽不同而卿士师尹之治有常法】则有冬有夏【故日之行也春分行赤道夏至而北秋分行青道冬至而南月之行也立春东行青道立秋西行白道立冬北行黑道立夏南行赤道此日月之常度不徇乎星之所好亦犹彼卿士之职各自有常法不徇乎民之所好也】月之从星【月苟失道妄行东従箕西従毕犹卿士而従乎民之所欲】则以风雨【则箕有沙之风毕有滂沱之雨犹政教失常以従民欲所以乱也】九五福【箕子于九畴之末陈五福之美】一曰夀【享年之永】二曰富【资财丰足】三曰康宁【身心安静无事】四曰攸好徳【所好在徳】五曰考终命【成全终命之数而不死于非命】六极【穷极之苦有六】一曰凶短折【因凶而至短折若好勇鬭狠以至夭死非正命而死皆是】二曰疾【有恶疾】三曰忧【多忧患不乐其生】四曰贫【困于财】五曰恶【为人凶恶】六曰弱【为人无依倚则不能自立】武王既胜殷【此孔子序分器亡书武王既已胜殷】邦诸侯【制邦国以封有功之诸侯】班宗彞【班以宗庙彞尊以为有国重器】作分器【作分器之书言诸侯尊卑各有分也】
　　旅獒第七【西旅一獒之献微也武王受之若未甚害召公极言而力诫之诚虑自此玩物而丧志故作此书】
　　西旅献獒【西戎有旅国慕武王威徳献犬髙四尺曰獒獒音敖】太保作旅獒【召公居太保之职作旅獒之书以戒武王】旅獒【竹简所标题】惟克商【武王胜商之后】遂通道于九夷八蛮【道路通于夷蛮来享来王非一】西旅厎贡厥獒【故西旅亦致贡獒犬】太保乃作旅獒【召公作旅獒书】用训于王【以训武王】曰【言】呜呼【嗟叹】明王慎徳【古者明哲之王谨慎修徳】四夷咸宾【四方之夷皆使宾服】无有逺迩【无逺无近】毕献方物【尽献方土所有之物】惟服食器用【可以为衣服饮食器用者】王乃昭徳之致于异姓之邦【王乃昭明己徳足致逺方之来贡遂以颁赐于疎而异姓侯国】无替厥服【使无废其事上之诚】分宝玉于伯叔之国【分逺方所贡寳玉于亲而同姓伯叔之国】时庸展亲【是用施其亲亲之道】人不易物【人皆一心事上不变易其心于分之亲疎赐之贵贱】惟徳其物【惟以徳视物不以物视物】徳盛不狎侮【君徳盛大则不狎易侮慢于人】狎侮君子防以尽其心【君子劳心治人狎侮之则无以尽其心】狎侮小人罔以尽其力【小人劳力以治于人狎侮则无以尽其力】不役耳目【不役耳于声不役目于色】百度惟贞【湛然无欲百为之法度自然皆归于至正】玩人丧徳【苟玩弄人则为薄徳之人而必丧失其徳】玩物丧志【爱玩于物则为溺物之人而必丧失其志】志以道宁【今王在己之志当以道安之使声色货财不能惑】言以道接【在人之言当以道接之使诐淫邪遁不能入】不作无益害有益【不为无益之事以害有益之事】功乃成【然后事之有益者其功乃成】不贵异物贱用物【不贵重逺方奇异之物而轻贱斯民常用之物】民乃足【然后民之常用乃给足】犬马非其土性不畜【况犬马非其土地所冝不可畜养】珍禽奇兽不育于国【珍异之禽奇怪之兽不养育于国】不宝逺物则逺人格【不以逺方难得之物为寳则蛮夷见其不贪必心悦来服】所宝惟贤则迩人安【所宝惟贤才任位福及生民近而中国之人皆得其安】呜呼【嗟叹】夙夜防或不勤【早夜无或至于不勤】不矜细行【苟不爱惜细行谓獒为小物而受之】终累大徳【终害在己纯全之天徳】为山九仭【譬如为山髙至九仭山将成矣八尺曰仭】功亏一篑【一篑之土未进则亏损将成之全功】允迪兹【谓武王信能蹈行此言】生民保厥居【则君无玩好而生民皆得保厥居】惟乃世王【而有周之子孙亦可以世世惟王矣】巢伯来朝【此亡书序南方逺国巢伯以武王克商闻风来朝】芮伯作旅巢命【圻内芮国伯爵之诸侯入为王卿士陈王威徳作书以命巢君故谓之旅巢命其书在旅獒之下书既亡序无所属孔安国附于此芮汭】金縢第八【武王有疾周公作册书以告太王王季文王欲以身代武王之死既事之后史官乃以其书藏于金縢匮中至武王没后周公当国三监流言成王以风雷之变啓金縢之匮因见所祷之策史官以其出于金縢匮中故其书谓之金縢縢缄也盖藏书于匮其匮以金縢之若金锁钥之类故曰金縢】
　　武王有疾【武王有疾病】周公作金縢【金縢之书】金縢【旧简所标】既克商二年【既克商之二年】王有疾弗豫【武王有疾病不悦豫】二公曰【太公召公也】我其为王穆卜【我其为武王敬卜于鬼神以观吉凶】周公曰未可以戚我先王【言未可以龟卜祝之鬼神用忧戚我先王】公乃自以为功【周公乃自以请命为己事】为三坛同墠【筑土为坛除地为墠为三坛坐北面南以礼缺　王同墠一地而为之】为坛于南方北面【又为一坛于南方北面】周公立焉【公向三王而立】植璧秉珪【置璧于坛执圭于手以礼神】乃告太王王季文王【告三王欲其请命于天许其代武王死】史乃册祝曰【祝史之官执公所为册书】惟尔元孙某【缺示三王之长孙某成王读金縢之册至发字云某史因记之】遘厉虐疾【遇危厉暴虐之重疾】若尔三王是有丕子之责于天【如尔三王有责于天必须长子死以偿其责】以旦代某之身【则请以旦代武王身】予仁若考【我之仁徳如我父文王】能多材多艺【能多材力多伎艺】能事鬼神【是则能事先王】乃元孙不若旦多材多艺不能事鬼
　　神【乃长缺　　　　　死不能事鬼神】乃命于帝庭【乃可受命于天帝之庭以有天下】敷佑四方【言能布徳教以佑助四方之民】用能定尔子孙于下地【用能安定尔三王之子孙于下地为天子】四方之民防不祗畏【下民无不敬而畏之】呜呼【嗟叹】无坠天之降宝命【武王不死则不陨坠上天所降有天下之寳命】我先王亦永有依归【则宗庙血食而我三王神灵亦可永逺有依托归宿】今我即命于元龟【今我就受三王之命于大龟之卜】尔之许我【尔三王若许我代武王死】我其以璧与珪【我则以璧与珪】归俟尔命【归家俟尔三王肯令代死之命】尔不许我【尔三王苟不许我代武王死】我乃屏璧与珪【屏去珪璧不复事三王矣屏上】乃卜三龟一习吉【祝史宣册书毕乃以龟之三兆卜之三者一同相因而吉】啓籥见书【于是开啓锁钥观所蔵卜筮书】乃并是吉【乃并是吉兆】公曰【言公】体【视此兆体】王其防害【王必无害不至于死】予小子新命于三王【我小子因卜而新受命于三王】惟永终是圗【已许武王不死可为周家永逺终久是圗】兹攸俟【于此当有所待其死命】能念予一人【我死三王必能念我一人武王假之以年】公归【公自坛墠之所而归】乃纳册于金縢之匮中【祝史乃纳祷死之册于黄金所縢之匮中】王翼日乃瘳【武王于纳册之明日疾乃瘳愈】武王既丧【疾瘳后四年武王死丧去】管叔及其羣弟【武王同母弟十人长伯邑考次武王次管叔次周公次蔡叔霍叔管叔以其为兄不得位冢宰而周公以弟居已上故与羣弟蔡叔霍叔】乃流言于国【乃宣播其言流入镐京国中若流水然】曰公将不利于孺子【言周公将不利便于稚子必夺成王之位】周公乃告二公曰【周公乃告太公召公言】我之弗辟【我若不能用法诛管蔡辟音辟】我无以告我先王【则我心愧无以告先王】周公居东二年【周公于是居东征伐至于二年】则罪人斯得【则罪之三叔斯为成王所得而诛之】于后公乃为诗以贻王【其后公乃作诗以贻成王】名之曰鸱鸮【诗名鸱鸮其中有无毁我室之辞谓已之东征惟思王室不安亦如鸟之惜巢】王亦未敢诮公【王见之亦未敢诮责周公】秋大熟【是嵗之秋百谷大熟】未获【未曽刈获】天大雷电以风【天忽雷电大作又继以风】禾尽偃【禾尽为风偃仆于田亩中】大木斯拔【以至大木亦为所拔】邦人大恐【周邦之人观此天变大恐惧】王与大夫尽弁【成王与大夫尽服皮弁以质素应天之变】以啓金縢之书【将啓匮取卜筮之书命龟以卜休咎未卜之间】乃得周公所自以为功【乃得周公往者所自以请命为己事】代武王之説【欲代武王之死之説于金縢匮中】二公及王【太公召公及成王】乃问诸史【乃问前日诸史従周公册祝者】与百执事【与前日百执事従周公奔走服事者】对曰信【同辞应曰信有是事】噫【恨辞】公命我勿敢言【周公当时命我勿敢言矣而我言之岂不失信以负周公乎此所以有叹恨不满之辞】王执书以泣【王大悟执册书以泣】曰其勿穆卜【言今不须敬卜我已知过】昔公勤劳王家【昔周公勤劳王室如此其至】惟予冲人弗及知【惟我幼冲人不及知此事】今天动威【今天动风雷之威使我啓缄而卜因得此书】以彰周公之徳【彰显周公之徳】惟朕小子其新逆【我小子今改过自新迎公以归】我国家礼亦冝之【国家褒崇贤者之礼亦冝如此】王出郊【王出郊迎周公】天乃雨反风【天乃降雨反回风势】禾则尽起【禾尽起不复偃】二公命邦人【太公召公乃命国人】凡大木所偃【禾为大木所偃仆者】尽起而筑之【尽扶起禾筑之使殖】嵗则大熟【是年禾大丰熟】
　　大诰第九【武王既崩周公以冢宰居摄百官总己以聴冢宰管叔以周公之兄不平其事乃与蔡霍二叔倡为流言谓公将不利于孺子乃挟武庚以叛王室而淮夷亦继以叛周公于是自往东征将黜絶有商之命先以其征伐之意大诰于天下故其书谓之大诰】
　　武王崩三监及淮夷叛【管蔡霍为三监监武庚治殷民乃挟武庚及淮夷叛】周公相成王【周公为成王之相】将黜殷作大诰【遂作大诰之书】大诰【竹简所标】王若曰【成王意如此言】猷【以黜商之谋】大诰尔多邦【大诰尔多邦诸侯】越尔御事【及尔治事之臣】弗吊【我不为天所悯恤】天降割于我家【故天降下凶害于我周家使武王遽丧】不少延【不少延长其命】洪惟我幼冲人【大自思惟我乃幼小童冲之人】嗣无疆大歴服【嗣守无穷大歴年久之天下乃莫大之事】弗造哲【我尚未能深造知人之哲】迪民康【以啓迪民于康安之地】矧曰其有能格知天命【况天道深逺其能至于天而知其命哉】已予惟小子【已矣乎我小子】若涉渊水【今如涉渡渊水】予惟往求朕攸济【我惟日夜往求我所以济艰之道】敷贲【敷布贲饰其治】敷前人受命【以敷布张前人所受之天命】兹不忘大功【于此不忘前人大功】予不敢闭于天降威【我岂敢闭塞上天所降威于三监而不伐之乎】用宁王遗我大寳龟【于是用安天下之王武王所遗我大宝龟而卜之】绍天明即命【天吉凶虽明非龟为绍介命人莫晓以绍介上天之明就受其命】曰【龟告】有大艰于西土【今羣叔流言有艰难于西土】西土人亦不静【西土人亦惶惑不安】越兹蠢【于此蠢蠢而动】殷小腆【禄父力小富厚】诞敢纪其叙【大敢纪其既亡之叙意圗复兴商业】天降威【敢妄意如此者亦见天降威于周而武王死】知我国有疵【知我国有此疵病】民不康【民将不安】曰【故敢妄言】予复【我当恢复旧业】反鄙我周邦【反以我周家为商之都鄙】今蠢今翼日【今武庚蠢动于商郊今之明日】民献有十夫予翼【民之贤者有十夫来为我辅翼】以予敉宁武圗功【以为我抚安武事所圗回之功敉抚也宁安也】我有大事休【则我举兵我大事可谓美矣】朕卜并吉【我卜为二龟又皆并吉】肆予告我友邦君【故我告我同志之国君诸侯】越尹氏【及庶官之正者】庶士御事【上中下众士为王治事者】曰【告之曰】予得吉卜【我已得吉卜】予惟以尔庶邦【我今惟以尔众国诸侯】于伐殷逋播臣【往伐殷之逋亡播荡之臣武庚】尔庶邦君【奈何尔众国君诸侯】越庶士御事【及众士治事之臣】防不反曰【无不以言复于我曰】艰大【兴师伐殷其事至艰至大】民不静亦惟在王宫邦君室【今西土之民所以不安者虽由武庚之叛其源亦惟在于羣叔以骨肉之亲离问王室衅端实兆于王之宫与邦君之室也】越予小子考翼【自谓于我小子当自反以成其敬道】不可征【不可轻举征伐之事】王害不违卜【王曷不违卜而勿征邪】肆予冲人【故我幼冲之人】永思艰【长思所以艰大之説】曰【遂言】呜呼【嗟叹】允蠢鳏寡【国叛而我征之信蠢动其鳏寡无告之民】哀哉【可哀也哉】予造天役【造为也我为天之所役使】遗大投艰于朕身【天实以事之甚大遗于我身事之甚艰投于我身】越予冲人【于我幼冲之人】不卭自恤【岂容于我身而自恤之乎卬昂】义尔邦君【宜尔国君诸侯】越尔多士【及尔上中下之多士】尹氏御事【庶官之正为王治事之臣】绥予曰【皆当安慰我曰】无毖于恤【无大畏谨东征之役为朝廷忧恤之事而至于退缩不进】不可不成乃宁考圗功【惟当仗义以往不可不成汝安天下之父武王勤劳所谋之功】已予惟小子【已矣乎我小子】不敢替上帝命【不敢废上天东征之命】天休于宁王【况天往日有休美之命命我安天下之王武王】兴我小邦周【兴起自我小邦周之诸侯而为天子】宁王惟卜用【武王尚且惟卜是用凡事不敢妄举】克绥受兹命【故能安定天下受此大命】今天其相民【今日天有意于诛叛人以助我民】矧亦惟卜用【况我亦惟卜是用得吉兆故往伐之何可聴尔违卜之言而自沮邪】呜呼【嗟叹】天明畏【天道甚明明而可畏】弼我丕丕基【今卜并吉是辅成我大大之基业】王曰【成王曰】尔惟旧人【尔邦君御事皆旧有位人】尔丕克逺省【尔大能逺逺思省】尔知宁王若勤哉【尔知我安宁天下之武王当时建立若之何其勤哉】天閟毖我成功所【今日武庚之乱乃天宻有以谨我成功之所】予不敢不极卒宁王圗事【我不敢不尽终武王勤劳所谋之事】肆予大化诱我友邦君【故我大训化诱掖我同志之邦君诸侯】天棐忱辞【天亦冥之中辅我化诱诸侯至诚之言】其考我民【其考察我民如十夫予翼即天之所辅也】予曷其不于前宁人圗功攸终【我何敢不诛武庚而于前安天下之武王谋其功之所终乎】天亦惟用勤毖我民【今武庚之乱天亦惟用勤劳毖谨我民使知忧恤】若有疾【如人有疾去其疾则身安除其患则民可安】予曷敢不于前宁人攸受休毕【我何敢不于武王所受休命而毕其事乎】王曰【成王又更端以告曰】若昔朕其逝【如我昔者初欲东征之时仗义决伐我其往之久矣】朕言艰日思【所以迟迟未行者我以尔等言难之故日念于心故至今耳】若考作室【我思今日正如父欲作室家】既厎法【既致其髙下向背之法】厥子乃弗肯堂【其子乃不肯为之堂基】矧肯构【况肯结构其屋乎】厥父菑【又如耕田其父菑而去草】厥子乃弗肯播【其子不肯播种】矧肯获【况肯俟成熟而刈获乎】厥考翼【今我武王定天下大业立经陈纪已敬其事如作室有法治田已菑矣今三监武庚之乱我不能讨平以安社稷则是不肯堂不肯播况望其显设藩饰制礼作条以文太平如子之构如获乎使武王之灵于此时见之】其肯曰【其肯自谓】予有后弗弃基【我有后而终不弃我之基业乎】肆予曷敢不越卭敉宁王大命【惟其如此故我何敢不以我身抚循武王之大命谓伐武庚安周室也】若兄考【譬如为人父兄犹成王为人君】乃有友伐厥子【乃有朋友伐击其子犹四国作乱害西土之民】民养其劝弗救【为厮养如奴隷者方且坐视武庚为民害而不救可乎】王曰【王又更端以告邦君】呜呼【叹言】肆哉【肆陈也欲其陈力决行】尔庶邦君越尔御事【尔邦君及治事之臣】爽邦由哲【爽明邦国使无疑谋者由于知人之哲】亦惟十人迪知上帝命【惟彼十人独能启迪以知天命所在毅然而至辅我以往】越天棐忱尔时防敢易法【谓武王之初以至诚为天所辅尔于彼时尚不敢改易其武王所班之法度】矧今天降戾于周邦【况今天降下灾戾于周邦而武王死】惟大艰人【惟大艰险之人如三监武庚之徒】诞邻胥伐于厥室【得以乗衅而大邻近相杀伐于其所居之室】尔亦不知天命不易【尔岂不知天命归周有不可改易之理邪】予永念曰【我亦当深思逺虑而言】天惟丧殷若穑夫【天惟丧亡殷家如穑夫之治田亩去恶草则恐其害嘉谷武庚作乱是恶草之本根未除】予曷敢不终朕亩【我何敢不芟夷蕴崇以终其田亩之事灭武庚以终其安天下之功哉】天亦惟休于前宁人【今灭武庚可以必胜者天亦以此休美于前宁人武王】予曷其极【我后人何能至此极至也】卜敢弗于从【卜之既吉敢不往従之】率宁人有指疆土【今我循守安天下之武王指我疆土所至不容坐受其侵略】矧今卜并吉【况今卜之龟而三兆并吉】肆朕诞以尔东征【故我大以尔庶邦东征】天命不僣【今日天命已一定决不僣差】卜陈惟若兹【卜之所陈又如此汝不可以不从】
　　微子之命第十【微子与纣同母而为兄在商以子爵食邑于微故谓微子武王克商微子痛社稷无主乃持祭器造军门肉袒面缚左牵羊右抱茅膝行而前以告武王乃释微子使复其位至武庚作乱成王杀之然后始封微子于宋以续殷后故作微子之书以命之】
　　成王既黜殷命【废点殷命而絶其爵】杀武庚【诛杀武庚】命微子啓代殷后【命微子名啓代殷后奉祭祀】作微子之命【此篇书】微子之命【旧简所标】王若曰【成王之意若曰】猷【以道告之】殷王元子【其母未立为后生微子既立为后生纣纣为嫡而立微子其庶兄也故成王呼微子为殷王帝乙之长子】惟稽古【考之古典】崇徳象贤【当尊崇前代圣王之有徳者于其子孙之中择其贤能似先王者为侯以奉祭祀】统承先王【使继承先王之统绪】修其礼物【修明先王礼物正朔服色车旗制度皆如其旧】作賔于王家【为賔于周家以客礼待之有不臣之义】与国咸休【与周国齐休美】永世无穷【长世无穷】呜呼【嗟叹】乃祖成汤克齐圣广渊【汝视汤能齐则纯一不杂圣则大而化之寛洪为广沈潜为渊】皇天眷佑【上天于是眷顾佑助】诞受厥命【遂大受天命有天下】抚民以寛【抚安其民以寛仁之政】除其邪虐【尽除夏桀不正不仁之恶政】功加于时【故安民之功加被于当时之民】徳垂后裔【在己之徳垂及于后世之苖裔】尔惟践修厥猷【尔防子能践履修明其道】旧有令闻【旧有美誉】恪慎克孝【诚恪戒谨能尽孝道】肃恭神人【齐肃恭敬幽不忽神明不忽人】予嘉乃徳【我实嘉美汝徳】曰笃不忘【谓汝徳实笃厚而不可防】上帝时歆【上帝于是歆享】下民祗协【下民于是敬和】庸建尔于上公【用是建立汝以上公之位】尹兹东夏【以正此东夏之民宋在王室之东故谓之东夏】钦哉【敬哉】往敷乃训【往就宋国常敷布汝训迪斯民之道】慎乃服命【谨慎汝上公九命之服居诸侯之职】率由典常【循行典祀常法不可一毫僭差】以蕃王室【以蕃辅我王家】乃烈祖【恢汝有功烈之祖成汤而发挥其道徳】律乃有民【以法整齐汝所有之民而使不越教令】永绥厥位【庶可长安处上公之位】毗予一人【以毗辅我一人毗音皮】世世享徳【后嗣因汝侯国世世享汝之盛徳】万邦作式【他国皆以汝为法式】俾我有周无斁【使我周家与汝亲宻无有厌斁之事】呜呼【嗟叹】往哉惟休【往就宋国当思所以休美其职】无替朕命【无废我命汝之言】唐叔得禾【此亡书序唐叔成王母弟封于晋于其食邑内得禾】异亩同颖【异亩陇而同颖穗】献诸天子【以为瑞故取而贡于天子】王命唐叔归周公于东【成王以为周公之徳所感而致君臣有和合之象时周公东征未返遂命唐叔以其禾迎周公自东而归】作归禾【遂作归禾之书】周公既得命禾【周公既得成王所命以归之禾】旅天子之命【乃陈天子所以命己之意】作嘉禾【遂作嘉禾之书谓是禾之生本乎君之有嘉徳也】




　　尚书句解卷七
　　钦定四库全书
　　尚书句解卷八
　　元　朱祖义　撰
　　康诰第十一【康叔文王子武王周公之弟成王叔父也武王克商立纣子武庚于衞乃纣之故都代殷后以治余民武王崩管蔡挟武庚叛周公东征诛管蔡黜殷命然后以其余民封康叔为卫侯告戒之辞至于再三史官録之以古者竹简编书辞多非一简所能载于是分为康诰酒诰梓材三篇】
　　成王既伐管叔蔡叔【武王克商封弟叔鲜于管叔度于蔡监纣子武庚治余民武王崩管蔡挟武庚以叛成王既伐二叔】以殷余民封康叔【以殷余民封康叔于衞都为衞侯】作康诰【首以书主于告康叔故谓康诰】酒诰【次以书説纣淫酒而民化之今日当有所禁止故云酒诰】梓材【终以书有若作梓材之言故取二字以名篇谓之梓材皆所以告康叔故共序】康诰【旧简标题】惟三月【周公摄政七年之三月】哉生魄【月始明死魄生即十六日】周公初基【周公初造基址】作新大邑于东国洛【作新大邑都于王室东国洛汭之地】四方民大和防【四方民皆大和悦而来会】侯甸男邦采衞【侯甸男之邦及采与衞五服之诸侯皆在焉】百工【与所属百官】播民和【播率其民之和悦者】见士于周【见而服其役事于周邦】周公咸勤【公因其来皆抚摩劳来而勤之】乃洪大诰治【乃推广前日大诰诸侯以治东征之役者谕臣民】王若曰【周公谓成王之意若曰】孟侯【呼康叔为长侯】朕其弟【乃我之弟】小子封【防小之子名封】惟乃丕显考文王【惟汝大明之父文王】克明徳愼罚【能明其徳以化民谨其罚以防民】不敢侮鳏寡【不敢侮慢鳏寡无告之民】庸庸【因其可用用之】祗祗【可敬敬之】威威【可刑刑之】显民【以此至公之道昭示于民】用肇造我区夏【用能始造我周家区域之中夏】越我一二邦以修【于我西土一二侯邦归顺与我共修共治】我西土惟时怙冒【终则罄西土皆怙恃依赖其覆冒之恩】闻于上帝【由是其徳升闻于天】帝休【天于是嘉美之】天乃大命文王殪戎殷【天乃大命文王殪灭戎殷殪翳】诞受厥命【大受其天命】越厥邦厥民【及其国之民】惟时叙【皆得其叙无有不满之望】乃寡兄朂【汝少得如此之兄武王又能勉懋继文王而有天下】肆汝小子封【故汝小子名封】在兹东土【今得在此王室之东为守土之诸侯】王曰呜呼封【呼康叔名】汝念哉【汝当念上文所陈文武积累之艰难】今民将在祗遹乃文考【今治商民大槩在敬述汝文德之父文王所为】绍闻衣徳言【绍而继行其所闻衣而佩服其徳言衣去声】往敷求于殷先哲王【往即乃封又敷布遍求殷家先哲之王所行善政善教】用保乂民【用以安治商之余民】汝丕逺惟商耇成人【汝又大逺思惟商之老成人】宅心知训【所以能处心而知训民之道者】别求闻由古先哲王【又别徧求以审闻由行夏商以上古先智哲之王之道】用康保民【合是二者用安保康民】于天【所闻所求广而充之一槩以天理】若徳裕乃身【顺天赋自然之徳使绰然有余裕于汝身】不废在王命【则康叔所能仰副成王丁宁之意而在上之命可以不废矣】王曰呜呼小子封【嗟叹防小之子名封】恫瘝乃身【商民未化如有痛疚在汝之身恫通瘝官】敬哉【可不敬哉】天畏棐忱【天威虽可畏常辅人至诚】民情大可见【观民情向背大可见天之辅不辅】小人难保【小民之情无常难安】往尽乃心【往汝衞国惟尽汝之心】无康好逸豫【无敢安然好为逸乐游豫之事】乃其乂民【乃可以治民】我闻曰【我闻古人之言】怨不在大【民怨不在于大】亦不在小【亦不在于小皆足以召乱】惠不惠【惟顺其所不顺而逆民之事不敢为】懋不懋【勉其所不勉而在己之职不敢怠忽而后可以无怨矣】已汝惟小子【已矣乎汝惟防小之子】乃服惟王应保殷民【今汝所服行惟在于大王道以应殷民所欲而保安】亦惟助王宅天命【亦以辅助成王安处天命】作新民【作新商民旧俗】王曰呜呼封【又叹而呼叔名】敬明乃罚【康叔虽封于衞实以衞侯为周司冦故成王戒以敬谨明审汝所用之罚】人有小罪非眚【乙人有罪小于甲然非如无目为眚而过误为之】乃惟终【终于为恶不肯改悔】自作不典式尔【自为不合典常之事且曰法固当尔】有厥罪小【虽乙有罪小于甲】乃不可不杀【乃罪轻情重不可不杀】乃有大罪非终【乃甲人有罪大于乙然非终于为恶不悛】乃惟眚灾适尔【乃如无目误为天灾适然如此】既道极厥辜【虽尽道以责之信所犯重而极其罪】时乃不可杀【是乃罪重情轻不可杀】王曰呜呼封【又呼名以告】有叙【治有次叙】时乃大明服【于是大明政事之次序而行之】惟民其勅懋和【则民自然相勅正劝勉以趋于至和】若有疾【如汝身有病务调治之今推去病之术以去民恶】惟民其毕弃咎【则民尽弃恶而归善】若保赤子【如赤子常加保抱抚养之恩今推保赤子之情以保民】惟民其康乂【则民皆跻治安之域】非汝封刑人杀人【刑杀固自有法非汝封得刑人杀人也】无或刑人杀人【然虽非汝得刑杀而汝为司冦又不可使刑杀不出于汝而假之或人也】非汝封又曰劓刵人无或劓刵人【又曰非汝封可以自劓刵人亦不可使劓刵人之事或出于他人而不出于汝封劓艺刵音饵】王曰外事【王所言皆叔为司冦所当谨之刑此言谨衞国之刑故以纣事列之】汝陈时臬司【王国之刑汝身任其责至外而衞国之事汝但当设是法官以治之臬齧】师兹殷罚有伦【治之之道则师兹殷先王罚之有伦叙者】又曰要囚服念五六日【又言囚辞考覈已得其要未可遽决当佩服思念至五六日】至于旬时【至于一旬十日又至一时三月】丕蔽要囚【然后大断其囚狱之要辞】王曰汝陈时臬事【又言汝陈是刑法之事以治民】罚蔽殷彞【其罚必断以殷之常法此周善矣】用其义刑义杀【然所断又须用其刑之合于义杀之而合于义者】勿庸以次汝封【不可使法司观望于汝遂屈法以就汝意】乃汝尽逊【乃汝所用刑杀尽顺殷之常法】曰时叙【人言皆有次序矣】惟曰未有逊事【汝则言未有逊顺之事】已汝惟小子【已矣乎汝康叔为防小之子】未其有若汝封之心朕心朕徳惟乃知【未有如汝心之明我心我徳惟汝知之谓我意先教化后刑罚】凡民自得罪【凡民自为不善得罪于天下者】冦攘奸宄【以其窃取为冦强取为攘外为奸媚以取人物为奸内怀诈欺以取人物为宄】杀越人于货【杀人至死又违道殴人取人之货财】暋不畏死【皆强而不畏死暋敏】罔弗憝【人无不恶之憝音队】王曰封【又呼康叔名而言】元恶大憝【此等人实为大恶大可恶者】矧惟不孝不友【况如不孝不友尤可恶如下文所言】子弗祗服厥父事【为人子不能敬行其父之事】大伤厥考心【大伤害其父心】于父不能字厥子【为人父不能字育其子】乃疾厥子【乃疾恶其子】于弟弗念天显【为人弟不思念天伦之明分】乃弗克恭厥兄【乃不能敬其兄】兄亦不念鞠子哀【为兄亦不矜念父母鞠养防子之可哀怜】大不友于弟【大不友爱其弟】惟吊兹【是皆上之教化有未至而民至于此吊的】不于我政人得罪【乃以为此皆凡民自得罪非于我政之人得罪】天惟与我民彞大泯乱【至于天之所与我民父子兄弟之常伦大泯絶坏乱】曰【且言】乃其速由文王作罚刑【汝其速用文王当时所作之罚刑】兹无赦【以如此乱常者无得赦之】不率大戛【是虽大戛害于民而民愈不率教矣戛结】矧惟外庶子训人【况在外土为庶子而训人者】惟厥正人【与乎为正人之官者】越小臣诸节【及小臣有符节者】乃别播敷【乃相与别出私意以播敷其教令】造民大誉【百端造作违道以要民之大誉】弗念弗庸【曽不念不用常道以训民】瘝厥君【则上以病君之道】时乃引恶【下以长民之恶】惟朕憝【若此等人皆朕所恶】已汝乃其速由兹义率杀【已而汝乃速由此义皆诛杀之】亦惟君惟长【抑不思是亦汝康叔之为君庶子等为长】不能厥家人【不能先正其家人使父子有亲长防有序】越厥小臣外正【乃与其小臣及在外为正人之官者】惟威惟虐【更相视效肆为刑威暴虐】大放王命【大废弃其王命】乃非徳用乂【此乃非以徳而治民】汝亦罔不克敬典【今汝康叔当无不能敬行五常之道】乃由裕民【乃可以寛裕待民之自化】惟文王之敬忌【思文王当时所敬者在徳所忌者在刑罚】乃裕民【乃能寛裕待民之化】曰我惟有及【自言我思有及于文王之敬忌】则予一人以怿【则我一人心悦矣】王曰封【呼康叔言】爽惟民【未尝不明者民之性】迪吉康【惟在上之人导迪于吉善安康之地】我时其惟殷先哲王徳【我时其惟法商家哲王之徳】用康乂民作求【可用以安治斯民者则作起而求之】矧今民罔迪不适【况今之民无有导迪而不往于善者】不迪则罔政在厥邦【不能导迪则是无善政在其国】王曰【王又呼叔告之】封予惟不可不监【我惟不可不监视古人已行之迹】告汝徳之説【告汝以明徳之説】于罚之行【与其谨罚之行】今惟民不静【今民自武庚蠢动不安静之后】未戾厥心【至今心未有所定止】迪屡未同【虽迪导之屡矣犹未和同纯一】爽惟天其罚殛我【是我不能助上帝以绥四方用思天必降罚以诛殛我殛音棘】我其不怨【我其何敢以怨天哉】惟厥罪无在大【惟其罪初不在大以其生于微细也】亦无在多【亦不在于多以其生于寡少也】矧曰【况曰】其尚显闻于天【由小必至大由少必至多积之不已尚将显然闻于上天】王曰呜呼封敬哉【王又呼康叔使敬下所言】无作怨【无作成民怨】勿用非谋非彞【不可用狂妄不谋之言与竒异不常之事】蔽时忱【断以是诚】丕则敏徳【则可大法古人敏疾修德之心】用康乃心【用此以安汝心不汨外物】顾乃徳【用此以省汝徳而无失徳之累】逺乃猷【用此以逺汝谋不狥目前之利】裕乃以民宁【则优游睱豫不事督促而民乃自此安矣】不汝瑕殄【我何从求汝瑖疵而殄絶于汝】王曰呜呼肆汝小子封【此肆字承上文而言上文自无作怨以下其事甚大故又嗟叹以见其事果大遂言肆汝小子封】惟命不于常【当知我命汝之言不能不常告汝】汝念哉【汝当念之不忘】无我殄享【无于我殄絶其奉上之意】明乃服命【明汝所服孟侯之命】髙乃听【髙汝之耳以听先王之格言】用康乂民【用此以安治其民】王若曰【此书前言王若曰后言王若曰中皆言王曰所以见成公之言谓成王之意若曰】往哉【往汝衞国】封【呼叔名】勿替敬典【当勿废我在前敬典之命而敬行五常之道以治民】听朕告汝【听我所以告汝之言】乃以殷民世享【则汝以殷民世世享有衞国由子及孙矣】酒诰第十二【纣好淫乐为长夜饮民化之无不沈湎于酒观泰誓谓淫酗肆虐臣下化之则上下皆湎于酒可知矣今纣虽灭而余习则未殄成王以其余民封康叔所最急者此耳】
　　酒诰【竹简所标题】王若曰【亦周公之言谓王之意若曰】明大命于妹邦【妹衞地纣所都故名妹邦康叔今日不可不明施至大之教命于此邦以禁民崇饮】乃穆考文王【汝岂不知汝敬徳之父穆穆文王】肇国在西土【当日继王季始有国在西方岐地之时】厥诰毖庶邦庶士【所以作诰我庶众国之君及上中下之众士】越少正御事【及官之副贰如小司马小司冦之类及诸治事之官】朝夕曰【其朝夕训饮惟言】祀兹酒【祭祀则用此酒非祭祀不可非时而饮酒】惟天降命【况天之降命】肇我民惟元祀【始使我民造酒者惟大祭用之】天降威【奈何天降下威者】我民用大乱丧徳【以我民放僻邪侈用大乱丧亡其徳】亦罔非酒惟行【亦无非以酒为行所行常在酒也】越小大邦用丧【及小邦大邦用以丧亡国家者】亦罔非酒惟辜【亦无非因酒得辜罪】文王诰教小子【文王又诰教民之防小子孙曰】有正有事【汝上则有官长以治汝之失下则有务农之事】无彞酒【无常饮酒】越庶国饮惟祀【惟文王教庶邦教民者如此故当时众国饮酒惟在祭祀之时】徳将无醉【又须以徳将之不至于醉】惟曰【惟各自训其民曰】我民迪小子【我民皆当训迪防小子孙】惟土物爱【能惟土产秫稻之物是爱则不敢糜烂秫稻为酒浆】厥心臧【不贪酒以丧徳其心自善】聦听祖考之彞训【故当时为民子孙者皆能聦耳以听祖父之常训不敢湎酒】越小大徳【于是斯民尊卑长防之徳】小子惟一【与防小子孙皆纯一其徳无二三之失矣】妹土嗣尔股肱纯【今妹土之人当继续其手足之力纯一其心无有怠惰作辍之意】其艺黍稷【以种艺黍稷】奔走事厥考厥长【奔走服劳不敢少惮以事其父其兄】肇牵车牛逺服贾【农事之余始牵其车与牛逺近以行其商贾之事贾音古】用孝养厥父母【取其嬴以尽孝养其父母】厥父母庆【其父母得子之养私相庆喜】自洗腆致用酒【方可用洗洁腆厚以酒致其用无害洗跣】庶士有正【今衞国之臣如众士有正长以统之者】越庶伯君子【及众正之长君子】其尔典听朕教【其与尔康叔能常听我教训之言】尔大克羞耇惟君【尔大能进用老成人为之则足以尽为君之道】尔乃饮食醉饱【尔乃可行养老之礼而饮食醉饱无害】丕惟曰【成王于是大思惟所告康叔曰】尔克永观省【尔若能长永自观自省】作稽中徳【动必考于大中之徳】尔尚克羞馈祀【尔庶几能进其馈食以祭祖考】尔乃自介用逸【因祭用酒自娱无听以自助而用为逸乐也】兹乃允惟王正事之臣【此乃信为王家以正其处事之臣】兹亦惟天若元徳【此乃惟天顺汝天徳降福佑助】永不忘在王家【使汝长保富贵不忘在王家矣】王曰封【成王呼叔】我西土棐徂邦君【我文王当日在西土以教化棐辅往日之国君】御事小子【及诸治事之臣与民防小子孙】尚克用文王教【皆庶几能用文王之教命】不腆于酒【不敢厚饮于酒】故我至于今克受殷之命【所以我周家至今能受殷命有天下】王曰封【王呼叔言】我闻惟曰【我闻之于古惟曰】在昔殷先哲王【在昔商之先有智哲之王】迪畏天显小民【能啓迪敬畏之道上则畏天之显道下则畏小人之难保】经徳秉哲【惟务经常其徳而不敢少变徳秉其哲而不使少惑】自成汤咸至于帝乙【故自成汤以至帝乙】成王畏相【所以成王业惟在畏辅相之人】惟御事厥棐有恭【故当时凡为治事之臣者其辅君皆有恭敬之诚心】不敢自暇自逸【夙夜在公不敢少自寛暇少自安逸】矧曰其敢崇饮【无敢崇厚于饮酒】越在外服【乃在王畿之外服行其事者】侯甸男衞邦伯【即侯甸男衞西国之君长】越在内服【及其王畿之内服行其事者】百僚庶尹【即百官之僚属与众官之尹正】惟亚惟服宗工【与其副贰之人与其服事尊官之人】越百姓里居【及百官族姓致仕居乡里之人】罔敢湎于酒不惟不敢亦不暇【无敢沈酒不惟不敢亦不暇不敢则有所畏而不纵不暇则诱之为亦不为矣】惟助成王徳【所以不暇惟在佑助成就王者之徳】显越尹人祗辟【使明于正人敬法之道】我闻亦惟曰【成王又谓我闻于今亦惟曰】在今后嗣王酣身【在今惟后嗣之王纣酣醉于其身】厥命罔显于民【故机务皆失其条理其命令不显著于其民】祗保越怨不易【但安于作怨之事而不改易大誓谓结怨于民是也】诞惟厥纵淫泆于非彞【又大为恣纵以侵淫泆荡于非常诡异之事】用燕丧威仪【用燕乐而丧失为君威仪】民罔不防伤心【民闻之无不防然痛伤于心痛其将亡也防赩】惟荒腆于酒【纣曽不自觉方且荒乱厚于饮酒】不惟自息乃逸厥心疾狠不克畏死【不特不能自正其淫泆之失而其心且忿疾狠戾虽死亡在前不能畏也狠下恳切】辜在商邑【惟造作辜罪在所都之邑】越殷国灭无罹【虽于殷国灭亡曽无忧之之心诗所谓逢此百罹是也】弗惟徳馨香祀【更不思惟有馨香之祭祀】登闻于天【以升闻于上天】诞惟民怨【方且大与民结怨】庶羣自酒【与众羣臣相从于酒】腥闻在上【腥秽闻于上天】故天降丧于殷【所以上天降下丧亡之祸于殷】罔爱于殷惟逸【无有爱惜殷家之意者惟其逸乐过度故也】天非虐【由是观之殷之亡者非天虐于纣也】惟民自速辜【惟纣自召其辜罪耳言民以其无君之徳与凡民等耳犹孟子言独夫也】王曰封【王又呼叔而语之】予不惟若兹多诰【我不但徒然如此多诰于汝】古人有言曰【葢古人之言曰】人无于水监【人无监视于水水可监形之妍丑而已至于政之醇疵国之休戚非水之所可监也】当于民监【当监视于民则可以见成否】今惟殷坠厥命【今惟商人湎酒之故陨坠其天命正今日所当监者】我其可不大监抚于时【故我其可不大以此为监而抚安天下于此时哉】予惟曰【成王谓我今惟言曰】汝劼毖殷献臣【汝康叔当坚固毖谨殷都贤臣劼苦八反】侯甸男衞【及汝为孟侯所统侯甸男衞之国君当谨固之此正如文王毖庶邦庶正葢毖愼之使不湎于酒】矧太史友内史友【殷贤臣及所统诸侯既毖愼之况太史之官掌六典八法八则内史之官掌八柄之法乃汝康叔之所亲友者乎】越献臣百宗工【及其贤者为百官尊者可不固愼之乎】矧惟尔事【内史太史贤臣百宗工既固愼之况与汝康叔共事之人】服休服采【服休谓居尊官而暇逸者服采谓居卑官而治事者可不固愼之乎】矧惟若畴【服休服采既固愼之况如尔之畴匹】圻父薄违【如司马掌九畿之法故谓之圻父父者尊之为父也有违王命者圻父薄迫而诛伐之圻音祈】农父若保【司徒掌教稼穑以厚民生故谓农父当顺民而保安之】宏父定辟【司空掌度地以居民谓之宏父当定民居之法此三卿可不固愼之乎辟必】矧汝刚制于酒【自殷贤臣至衞三卿皆康叔所当毖愼者况于汝身其可不刚以制其纵酒之失乎】厥或告曰【其或有人告于汝曰】羣饮【有人犀聚饮酒】汝勿佚【汝当擒捕勿令逃佚佚亦】尽执拘以归于周【尽执拘以归周家】予其杀【我将杀之】又惟殷之迪诸臣【成王又恐康叔纵杀故又告以羣饮固可杀若殷纣所导迪诸臣】惟工乃湎于酒【及百官有沈湎于酒者此化纣之恶未能遽革】勿庸杀之姑惟教之【汝勿庸杀之且惟教之曰】有司明享【国家所以有官主此酒者本以明洁为享祀之用非为羣饮设】乃不用我教辞【如此教之乃有不明我教之之辞】惟我一人弗恤【则是于我一人之言曽不知恤肆为淫湎】弗蠲乃事时同于杀【不自蠲洁其职事于其始可与朋羣饮之人同其杀也】王曰封汝典听朕毖【汝能常听我戒愼之言而不湎于酒】勿辩乃司民湎于酒【勿使汝司民之官乃沈湎于酒而不自知也先儒以辨训使必有自来】
　　梓材第十三【此篇葢管蔡武庚既诛余党犹有存者成王欲使康叔匿瑕含垢以徳化之无事于刑故此告之篇名梓材葢篇内有若作梓材之喻史官取以为编简之别】
　　梓材【竹简标题】王曰【成王言】封【呼康叔名】以厥庶民【当以其国内之庶民】暨厥臣【与其国内之臣】达大家【通达其徳意志虑于大家大家即卿大夫之家孟子所谓巨室也】以厥臣达王【又以其国内之臣通达国之情伪于王】惟邦君【如此则国家之情上通于王下通于大家邦君之责尽矣】汝若恒【汝康叔若能顺民之常性】越曰【于是自言】我有师师【成王前告我以勿庸杀之姑惟教之我今所以顺其常性而教化之非我自为我实有所师法】司徒司马司空尹旅【则尔国三卿及庶官之长与众大夫】曰【亦皆自言】予罔厉杀人【我所以不敢暴厉而杀人者】亦厥君先敬劳【非我自能尔也亦其君不以杀人为事能先以恭敬劳来为事】肆徂厥敬劳【故我徂往而其心能以恭敬劳来为事】肆往奸宄【故我又往而治民于内为奸外为宄者】杀人歴人宥【杀人者与既杀人而逃走所过歴之家者皆赦宥之】肆亦见厥君【此非我自能尔故亦是我见其君】事戕败人宥【于从事为戕贼祸败之人尚且宥之此正谓王者言于上诸侯法之诸侯行于上为卿大夫法之也戕墙】王啓监【诸侯各监其一国王者所以啓建监国之侯者】厥乱为民【其治主于为民而已】曰【而其戒饬诸侯惟曰】无胥戕无胥虐【无相戕虐无相暴害】至于敬寡【至民之鳏寡当恭敬之而不慢】至于属妇【妇女当有以连属之不离】合由以容【合并用是四事以含容斯民】王其效邦君【成王言王所以责效于邦君】越御士【及治事之臣】厥命曷以【其命果何用哉】引养引恬【惟欲长养民长安民而已恬甜】自古王若兹监【自古王者皆如此啓监以牧民】罔攸辟【无所事于刑辟】惟曰【成王又谓我意惟曰】若稽田【今康叔为君监民譬如治田】既勤敷菑【前既以勤力徧布菑去其草而稂莠不能害苖】惟其陈修【今惟当陈设其所修治之事如粪壤之类】为厥疆畎【又为其疆畔如田塍之类为其沟畎如田间通水小沟之类康一可不体此稽田之义务除商民之秽恶分而正之使善恶不得混处者乎】若作室家【又如人之作室家】既勤垣墉【前既勤力立垣墙城墉而内外有限可以御侮】惟其涂暨茨【今惟当涂暨泥饰惟当茨葢康叔体此作室之义经理疆域申昼郊圻犹恐有如徐夷淮奄相煽成乱】若作梓材【又如人治梓木之材以为器用】既勤朴斵【前既勤力为坏扑而斵削之矣朴朴】惟其涂丹雘【今惟当涂朱色之雘以为之采饰康叔可不体此梓材之理修明典章建立纲纪以维持播饰其治道乎雘乌郭反】今王惟曰【周公又谓成王之意惟曰】先王既勤用明徳【先王文武既已勤用明徳于上】怀为夹【怀来诸侯使为夹辅】庶邦享【故庶邦朝享于下亦皆相亲比】作兄弟方来【如兄弟之密方方而来】亦既用明徳【亦尽用明徳】后式典【今我君成王惟法先王之旧典】集庶邦丕享【合众邦大来享上亦如先王之时上下皆用徳】皇天既付中国民【况皇天既畀付中国之民】越厥疆土于先王【及其中国之疆土于先王】肆王惟徳用【故嗣王惟徳化是用】和怿先后迷民【以和悦先迷民纣之民后迷民武庚之民】用怿先王受命【如此则所行之政仰合先王之心所以能慰悦先王所受命于天而有天下者可以长保而无替矣】已若兹监【周公既举成王之意详告康叔于是又叹曰已矣乎今当如此监民】惟曰【惟常自言】欲至于万年【欲至万年之久】惟王子子孙孙永保民【及王之子孙长共保斯民而已此惟王如禹贡言厥贡羽毛惟木之惟同谓羽毛及木也】召诰第十四【此篇乃成王欲宅洛邑使召公相宅因作诰以进戒成王也昔武王克商迁九鼎于洛邑是时欲都洛而卒不果迁至成王周公乃成武王之志建都洛邑而所营洛有二所瀍水之西则建以为都而居九鼎谓之郏鄏又谓之东都又谓之王城取其天下之中四方朝贡道里均焉瀍水之东则以迁顽民谓之成周又谓之东郊取其密迩王室可以驯服其心焉然则洛邑既成成王果都此乎曰成王实都镐京特来往朝诸侯祀清庙于此诗鱼藻刺幽王曰王在在镐是幽王犹居镐京则成王实都镐可知矣宣王车攻之诗曰复防诸侯于东都宣王于此防诸侯则成王亦于此防诸侯可知矣及平王东迁乃都洛邑而洛邑成于成王周公复辟在营洛之后召公欲成王知所以谨其始故作此篇召邵】
　　成王在丰【丰文王所都文王之庙在焉时成王所以在丰者】欲宅洛邑【以欲居洛邑告文王庙以宅洛之意】使召公先相宅【乃使召公先周公而往洛相视所居】作召诰【召公遂作此书以告成王】召诰【竹简标题】惟二月既望【周公摄政七年二月乙亥朔十六日既望实得庚寅】越六日乙未【过六日是二十一日乙未】王朝步自周【成王早朝行自镐京】则至于丰【丰至镐京二十五里故朝发镐京则可至丰不待淹日也文王宗庙在丰时营洛邑故至丰告其事】惟太保先周公相宅【惟太保召公乃先周公而行往洛地相视所居之地】越若来【于是顺成王之命而来】三月惟丙午朏【三月初三日丙午月生明之日朏斐】越三日戊申【过三日是月之五日其辰得戊申】太保朝至于洛卜宅【召公乃早朝至于洛用龟卜其所居是太保自二十一日离丰歴十四日至洛卜宅】厥既得卜【其卜既吉】则经营【于是经营规画其朝市宗庙郊社之位】越三日庚戌太保乃以庶殷攻位于洛汭【召公乃以众殷民治其所经营之位于洛水之汭】越五日甲寅位成【攻之五日乃月之十一日其辰甲寅所攻之位其规模皆成】若翼日乙卯【明日乃十二日乙卯】周公朝至于洛【周公早朝至洛】则达观于新邑营【乃徧观新邑太保之所营】越三日丁巳【过三日乃月之十四日丁巳】用牲于郊【用牲于郊以礼天地告营洛之事】牛二【牲用牛二】越翼日戊午【过明日戊午月之十五日】乃社于新邑【乃祭社于新邑告以营洛之事】牛一羊一豕一【牲各用一】越七日甲子【过七日乃月之二十一日甲子】周公乃朝用书命庶殷【公乃早朝用册书命殷地之众】侯甸男邦伯【及侯甸男之邦诸侯之长】厥既命殷庶【其既命殷地之众】庶殷丕作【殷地之众皆大作以赴功周公忠诚感动之也】太保乃以庶邦冢君出取币【召公乃挟众邦大君以出取其币帛】乃复入【由外复入复扶又反】锡周公【以币帛予周公】曰【遂致词于公述其忠诚感动庶殷之意】拜手稽首【手至地为拜手首至地为稽首以致敬于公】旅王若公诰告庶殷【召公乃以书陈説于镐京王所今日亦当顺周公诰告庶殷之意而敬谨其徳率先天下】越自乃御事【于是自汝治事之臣始】呜呼【嗟叹而言】皇天上帝改厥元子【皇天之上帝改其长子纣】兹大国殷之命【此大国殷家之天命】惟王受命【惟王受殷之命】无疆惟休【有无穷之休美】亦无疆惟恤【亦有无穷忧恤】呜呼【召公所以又叹而言】曷其奈何弗敬【何哉人君奈何不敬乎曷其当如礼记言何居诗言子曰何其】天既遐终大邦殷之命【天既逺絶大邦殷之命矣】兹殷多先哲王在天【然商家多有在先明哲之王精爽在天其徳泽深逺】越厥后王后民兹服厥命【谓纣之身与纣之民所以能服受其天命】厥终智藏瘝在【奈何其终不能敬于为君斥退君子而智者至于藏匿信任小人而病民者至于在位瘝音官】夫知保抱携持厥妇子【天下之民弗忍荼毒夫人皆知保抱其子携持其妇】以哀吁天【以哀苦呼告上天吁音喻】徂厥亡出执【而纣又往其所往出之地而拘执之】呜呼【嗟叹】天亦哀于四方民其眷命用懋【纣酷虐如此故天亦哀念四方之民其眷顾之命于是别用能勉力于敬徳者以为王】王其疾敬徳【今成王不可不敏于敬修其徳】相古先民有夏【王亦尝相视古之先民有夏之君乎先民犹言古先之人谓禹也】天迪从子保【禹惟敬徳故天开导之顺从之以如子而爱之保安之】面稽天若【禹又能面向稽考天意所顺向之不背稽之不违】今时既坠厥命【今是其孙桀不能敬徳而陨坠其天命矣】今相有殷【今又相视有殷之汤】天迪格保【汤惟敬徳天亦开导之感格保安之】面稽天若【汤又能面向稽考天意所顺以有为】今时既坠厥命【今是其孙纣不能敬徳而陨坠其天命矣】今冲子嗣【今王以防冲之子继立】则无遗寿耇【则不可遗弃有夀老成之人】曰其稽我古人之徳【谓其多识前言往行可以稽考古人之徳】矧曰其有能稽谋自天【况又可以言其能考其谋之本于天造而无愧者乎】呜呼【嗟叹】有王虽小元子哉【有王虽防小乃武王长子】其丕能諴于小民【其大能和于小民諴音咸】今休【则今日即有休美不待持久也】王不敢后用【成王不敢以此事为后之用而必以为先务者】顾畏于民碞【在于顾视而畏民情之碞险碞音岩】王来绍上帝【况成王自镐京来洛邑所以继天为君】自服于土中【周公将归政而成王自服行其政事于中土谓洛地得天地之中也】旦曰【于是遂引公言】其作大邑【谓周公亦尝自言其所以作此大邑者】其自时配皇天【将使成王自是洛邑配天为君葢天在上为羣物之祖君配之而在下为万邦之君也】毖祀于上下【又自是洛邑以谨祀天神地祗】其自时中乂【然后自是中土以致治】王厥有成命【天命文武造周至成王而有成一成而不可变】治民今休【见于治民今即有休美矣皆周公言】王先服殷御事【召公又告王今日治此新邑当先训服殷治事之臣】比介于我有周御事【使亲比以助我周治事之臣习与善人处阴以除其暴虐之心】节性惟日其迈【裁制其邪性则日复一日行其善矣】王敬作所不可不敬徳【今王当以敬作所不可不敬之徳】我不可不监于有夏亦不可不监于有殷【监视其兴亡】我不敢知曰【故我不敢测知而言】有夏服天命【有夏受天命王天下】惟有歴年【何为而传十七王歴四百三十二年】我不敢知曰【又不敢测知而言】不其延【何为至桀殄絶不能延长】惟不敬厥徳乃早坠厥命【惟言不敬其徳乃早陨坠其命灼然无可疑者】我不敢知曰【故我不敢测知而言】有殷受天命【有殷受天命王天下】惟有歴年【何为而传三十王歴六百三十九年】我不敢知曰不其延【又不敢测知言何为至纣殄絶不能延长】惟不敬厥徳乃早坠厥命【惟言不敬其徳乃早陨坠其命】今王嗣受厥命【今王继受夏商大命】我亦惟兹二国命【我亦当思此夏商之天命】嗣若功【继夏商以敬徳而有歴年功效可也】王乃初服【周公复辟成王乃今日初行天子之事】呜呼【嗟叹】若生子【如人生子】罔不在厥初生【无不在其初生之日父母当谨训导使之驯习于善】自贻哲命【彼智哲之善虽天所赋授为父母早训导之使不失其本心亦若父母自与以智哲善命矣】今天其命哲【今天于君或命以知哲之徳】命吉凶【或命之吉或命之凶】命歴年【或命以歴年之久皆未可前知】知今我初服宅新邑【天知今日我王初行天子之事又居于新邑之洛】肆惟王其疾敬徳【故惟王其敏于敬修其徳】王其徳之用【王其惟徳是用】祈天永命【则天命以吉以哲以歴年诚可以求天之永命矣】其惟王勿以小民淫用非彞【其惟王无以小民过用非常道之故】亦敢殄戮【不教而即杀之乃果于为殄絶杀戮之事】用乂民【孰若用敬徳以安民】若有功【若欲治民有功】其惟王位在徳元【其惟居王者之位在于以徳而率先天下】小民乃惟刑用于天下【然后小民乃惟仪刑于君而用徳于天下】越王显【于是王徳亦因民而显著于天下】上下勤恤【夫君民上下皆能尽忧勤之诚以敬徳】其曰【故我乃敢言曰】我受天命【我周家受天命有天下】丕若有夏歴年【今可大如有夏歴年之久】式勿替有殷歴年【又用勿废有殷歴年之久】欲王以小民受天永命【故我惟欲王以徳乂小民受天求长之命葢得乎民而后可得乎天诚不可以淫用非彞而遽至于殄戮】拜手稽首曰【召公又致敬于周公曰】予小臣敢以王之雠民百君子【我虽小臣敢以王之雠民即商民昔附武庚又叛与周为雠者百君子即周之所谓有官君子者也】越友民【乃周家友顺之民】保受王威命明徳【安受王之威命使有所畏而不敢叛安受王之明徳使有所慕而不忍叛】王末有成命【则王终有成命于天一成而不可变矣】王亦显【王之功徳亦于是显著于天下】我非敢勤【然我非敢以此为己之勤劳】惟恭奉币【我惟当王有成命之际天下既治平之日而以恭敬奉币帛】用供王能祈天永命【用供之于王使王以此币帛而昭荅天休乃见王能于求天永长之命也】




　　尚书句解卷八
　　钦定四库全书
　　尚书句解卷九
　　元　朱祖义　撰
　　洛诰第十五【周公摄政七年成王年已二十公知王君徳已成可居君位故复辟告归王知公不可一日去已故坚留不与其去何前日疑公而今乃复留之葢今日成王非昔日成王七年之间周召左右所以诱掖开导之者深矣故此篇首载周公在洛遣使告卜之言中载成王留公之意后载公归自洛与王对荅之语故作洛诰之书】
　　召公既相宅【召公既如洛相度其所居】周公往营成周【周公继往经营成周以迁顽民】使来告卜【于是使使来镐京告王以所卜吉兆】作洛诰【遂作此书】洛诰【竹简标题】周公拜手稽首曰【周公手至首首至地致敬于王而后遣使告卜辞曰】朕复子明辟【我于营洛之后即欲还子明辟之位辟壁】王如弗敢及天基命定命【我向时所以居摄者以王意谦谦如恐不敢及于文王之基命葢周家之命基于文王也不敢及于武王之受命葢周家之命定于武王也】予乃保【我乃继文武保有天命】大相东土【于是大相视镐京之东洛土以营作新邑者】其基作民明辟【不过为成王基立其为民明君之本而已】予惟乙夘【我惟以乙夘日】朝至于洛师【早朝至洛地众民兴作之师即召诰周公朝至于洛是也】我卜河朔黎水【我以龟卜宅于大河之北黎水之上卜此不吉】我乃卜涧水东【我乃渡河而南卜于涧水之东】瀍水西惟洛食【惟洛地则龟兆食墨而吉葢古者卜龟先用墨画龟而后灼之而其兆之文循墨而行如食墨然则谓之吉也】我又卜瀍水东【又逾瀍水之东卜之】亦惟洛食【亦惟洛地龟兆食墨而吉夫周公圣人其宅洛之计已定于胸中然犹卜于河朔涧瀍东西再三不能自已者葢以实其皆不如洛之吉耳】伻来【使来镐京伻絣】以图及献卜【以洛之地图及卜之吉兆献之于王】王拜手稽首曰【王乃手至首首至地以谢公献卜之言而留公曰】公不敢不敬天之休【公不敢不敬上天眷命我周之休美】来相宅【所以来洛地相视其所居】其作周匹休【将以作周室配天之休美】公既定宅【公今既定其所居矣】伻来【又使使者逺来】来视予卜休恒吉【所以来者示我以所卜之休美可以常膺之吉祥】我二人共贞【须得公与我二人同心协力贞固以守此吉祥】公其以予万亿年敬天之休【公其以我歴万亿年敬受天之休美】拜手稽首诲言【使我常得致所以求训诲之言】周公曰【公归自洛邑在镐京训诲成王曰】王肇称殷礼【今日新邑既成王当肇始率行盛礼】祀于新邑【以祭于新邑之地】咸秩无文【皆秩叙其礼文所以载者祀之】予齐百工【我则整齐百官】伻从王于用【使从王往新邑时周公尚为冢宰百官尚总己以聴于公】予惟曰【我惟告百官曰】庶有事【汝从王而往庶几有所行事于周】今王即命曰【今王即当命百官曰】记功宗【我往新邑非有他也将记功之尊者】以功作元祀【以功之尊者而作为大祀即祭法所谓圣王之制祭祀也法施于民则祀之以死勤事以劳定国能御大烖能捍大患则祀之此周公正欲礼乐自成王始也】惟命曰【成王乃惟命周公曰】汝受命笃弼【汝受命于文武厚辅于我】丕视功载【当为我大视功之所载于礼之合损合益祀之合丰合杀也】乃汝其悉自教工【乃汝周公当尽自以己命百官是成王未欲礼乐自已出也】孺子其朋【故周公呼成王为孺子谓若欲己自教百官当念及朋党之祸】孺子其朋其往【所以当念朋党之祸者自今以往絶之于未萌】无若火始焰焰【无使若火之始然其初但焰焰而已】厥攸灼叙弗其絶【及焰焰而不已其所灼烧者有次叙不可絶也】厥若彞【王今将如何哉亦在顺其常道】及抚事【及抚临政事之际】如予惟以在周工【一如我之所为惟用在周之百官不必更求新进以间旧人自开朋党之门】往新邑【今王往治新邑】伻向即有僚【当使此在周之人各自因其职而面兢其所有之僚】明作有功【惟其有功之人明然以奬劝之术作成之】惇大成裕【如此则为君者能厚其广大之道成就其绰绰有余裕之徳】汝永有辞【汝成王可长有称誉之辞于世】公曰【公又告王而言】已汝惟冲子惟终【已矣乎汝成王乃童子今日初即政思有以善其终者】汝其敬识百辟享【在汝先自致敬以识认众诸侯之朝享能致其诚者辟壁】亦识其有不享【亦识认其有不能诚于享上者】享多仪【以享上之道在于多礼仪不区区在于物】仪不及物【使诸侯来朝礼仪疎略不及乎币帛之多则是物有余礼不足】惟曰不享【身虽来朝与不享同故虽享而曰不享】惟不役志于享【以其不用心于享上】凡民惟曰不享【若然则非特诸侯不用心与享上凡为民亦将则而效之而无奉上之意】惟事其爽侮【天下之事安得不爽乱而肆其轻侮哉】乃惟孺子颁朕【彼诸侯享上尚不可区区于物而不尽其诚况成王以孺子为君待周公之臣徒有髙爵厚禄颁赐于我】不暇听朕教汝于棐民彞【略不暇听我所教汝棐辅斯民常性之道】汝乃是不蘉【汝乃是不能自勉而怠于民事蘉忙】乃时惟不永哉【何能于是而保长永之业】笃叙乃正父【武王云为注措无不一出于正故曰正父王今当笃厚以次叙汝正父所为而奉行之】罔不若【无所不顺】予不敢废乃命【则汝有所为我亦不敢废汝命】汝往敬哉【今汝往新邑即辟当敬其所行之事】兹予其明农哉【我亦欲退归州里申明农事如今人谓归田里】彼裕我民【王若与彼新邑裕厚我民】无逺用戾【则民无逺而皆用戾止】王若曰【公欲告老归农王于是留之意若曰】公明保予冲子【公未可遽退且留以明明师保教诲成就我防冲之子】公称丕显徳【在公自举一己大明之徳】以予小子文武烈【以我小子之故发文武之成功使昭昭然暴白于天下】奉荅天命【以此奉荅上天之命】和恒四方民【以此而和四方常性之民】居师【居大师之位而无愧】惇宗将礼【乃可惇厚尊崇其大礼】称秩元祀【以举行次序其大祀】咸秩无文【凡不在祀典法应祀者皆以序祀之】惟公徳明【惟公之徳明显】光于上下【上则光着于天下则光着于地谓格于天地也】勤施于四方【逺则勤施于四方欲无往不被】旁作穆穆迓衡【旁则作成穆穆致敬之徳以迎迓太平之治】不迷文武勤教【亲承文武勤勤之教以辅相我者庶以不迷失之】予冲子夙夜毖祀【我防冲所当自任者惟早夜谨祭祀之礼】王曰【又申美周公之言】公功棐迪笃【公功所以棐辅啓迪于我者甚厚】罔不若时【如上文之功无不如是之厚也】王曰公【又呼公而言】予小子其退即辟于周【我小子今其退朝就君位于洛邑】命公后【欲为公立后命伯爵封为诸侯】四方迪乱【况公于四方有以开其已治之效】未定于宗礼【尚未定所以尊公之礼】亦未克敉公功【若遽告归恐亦未能有以定公之功虽公于此无心而成王实懔然不自安也】迪将其后【我是以封伯禽而啓迪周公之后】监我士师工【公当且留为我监临此治政事之众官此士与见士于周之士同谓政事之事】诞保文武受民【大保安文武所受民于天者】乱为四辅【使治功无愧于为王左右前后之辅臣也】王曰【王又告公】公定【公当定其留计】予往已【我惟往新邑而已】公功肃将祗欢【公功着在人心公又能肃敬以自将不矜伐以骄人人皆敬而喜之】公无困哉【公今必当为我曲留共冶斯民岂可有倦于勤之心哉】我惟无斁其康事【我惟无厌斁其安民之事】公勿替刑【公诚能不废其所以仪刑四方之意】四方其世享【四方民亦世世享其徳矣】周公拜手稽首曰【公于是手至首首至地致敬于王许以留】王命予来【谓王前所言乃命我来洛邑者】承保乃文祖受命民【欲我奉安汝文徳之祖文王受命于天所得之民】越乃光烈考武王【及增光汝功烈之父武王之功】朕恭【以此大我恭敬之心使我大尽其敬以为之也】孺子来相宅【则为孺子者自今来洛相其所居】其大惇典殷献民【必当大厚其常礼以待商贤臣之有老成人者以安商人之心】乱为四方新辟【将以致治为四方之新君辟壁】作周恭先【为用家敬徳之王相继敬徳者皆推成王为先】曰【公又言】其自时中乂【王自是中土洛邑以治】万邦咸休【万邦至皆有治平之美】惟王有成绩【惟独成王有成功矣】予旦以多子越御事【周公称名而言我旦但与众卿大人及治事之臣】笃前人成烈【相与以笃厚増光前人文武之成功】荅其师【还以是功荅天下众民之望】作周孚先【与周家有信徳之臣凡躬行信徳者皆推周公为先】考朕昭子刑【王试考我前此所明示子以仪刑之道】乃单文祖徳【乃尽是文徳之祖文王之徳】伻来毖殷【前日我在洛邑营作时王使使来毖谨劳来殷民伻絣】乃命宁予以秬鬯二卣【乃因而命安慰我以秬鬯二卣秬黑黍也一稃二米天地中和之气所产也鬯香草也以此米与此草揉而为酒卣中尊也王以此酒二尊与我时】曰明禋【乃言明禋精意以享谓之禋谓使我以此酒明洁禋祀也】拜手稽首休享【周公于是拜手稽首而致美以享神】予不敢宿【我于此时不敢宿留王命于家】则禋于文王武王【即以此酒精意以致祭于文武之庙此乃成王以公有人臣所莫能为之功故赐公以人臣所不用之礼乐也】惠笃叙【周公蒙如此之赐当如何哉不过顺冶功已厚之次序不可改作】无有遘自疾【无有遇自疾苦之事以自害其良心】万年厌于乃徳【将见冶功愈厚而天下之民虽万年之久皆饱于成王之徳即醉酒饱徳之时】殷乃引考【殷民亦必感化长有所成谓风俗归厚一成不变也】王伻殷乃承叙【故王有所使令则殷民乃承其事之次叙顺防无有或违】万年其永观朕子怀徳【如此则非特周民饱徳虽殷民亦将万年之久长观于我与子成王而怀归其徳也】戊辰【周公摄政之七年十二月晦日戊辰】王在新邑【王到洛在新邑】烝祭歳【亲行烝礼祭文武于歳尽之日】文王骍牛一武王骍牛一【周尚赤二王庙各用赤色牛一头骍音辛】王命作册【成王命有司之言作告神册书】逸祝册【又命史官名逸者为之祝其所作之册书】惟告周公其后【祝告文武言将为周公立其后】王賔杀禋咸格【王国之賔诸侯闻王将杀牲精意祭祖庙故皆至于洛以助祭】王入太室祼【王遂入清庙之太室灌以告神祼灌也谓以圭瓒酌于爵以献尸尸受酒而不饮因灌于地故谓祼祼贯】王命周公后【王就庙命周公之后封伯禽于鲁】作册【复作命伯禽之册书】逸诰【使史逸读以告伯禽】在十有二月【此又史官总记周公摄政之年月谓自武王崩后居摄至此年十二月】惟周公诞保文武受命惟七年【惟周公大保安文武所受之大命者终始惟七年矣】
　　多士第十六【此篇众多之士皆纣时有位之士也习纣之恶顽不率教遂迁之耳史官以周公所告之言称尔殷遗多士又称尔殷多士故以多士名篇】
　　成周既成【周公于涧水之东瀍水之西营作王城于瀍水之东营作成周是成周乃王城东之邑也成周之邑既成】迁殷顽民【迁殷顽不率教之民居之】周公以王命诰【公恐有安土之人故称成王命以告】作多士【作此篇书】多士【旧简所题】惟三月【周公摄政七年十二月既复辟乃以次年三月迁顽民】周公初于新邑洛【公初往新邑洛】用告商王士【用安慰开谕以告商纣时有位之士】王若曰【公谓王意若曰】尔殷遗多士【尔众乃殷王遗余之多士】弗吊【以纣为不道不足恤吊的】旻天大降丧于殷【皇天乃大降下丧亡之祸于尔殷家】我有周佑命【有周乃受上天佑助之命】将天明威【遂将奉上天显然之威罚】致王罚【致王者之罚于纣】勅殷命终于帝【以正殷之命使终絶于天谓彼不正此以天威正之】肆尔多士非我小国敢弋殷命【故尔多士当知我周之有天下非我周小国敢弋取殷之天命】惟天不畀【乃纣不道不为天之所与】允罔固乱【信乎天不坚固此为乱人】弼我【所以辅弼我周】我其敢求位【我周岂敢求尔商之天位】惟帝不畀【纣不道不为天帝之所与】惟我下民秉为【惟我下民皆秉心协力以为我故我所以有天位也】惟天明畏【惟此天威明然可畏】我闻曰【周公谓闻人説】上帝引逸【天意于君之好逸乐者皆引以去之】有夏不适逸【是以有夏时如大禹诸贤君知天意所在皆志于忧勤不敢适情以逸乐】则惟帝降格【则惟天降至于夏其意向在夏也】向于时夏【自是之后渐次向至于是夏桀之君】弗克庸帝【不能用上天意】大淫泆有辞【尽大过于泆荡而有恶辞在人泆逸】惟时天罔念闻【惟是之故天不复爱念不复听闻】厥惟废元命【遂废絶其大命】降致罚【而降行天罚于桀】乃命尔先祖成汤革夏【天乃命尔商之先祖成汤改革夏命为商】俊民甸四方【又生贤俊佐汤治四方】自成汤至于帝乙【故自汤至帝乙二十六君皆能念天之意】罔不明徳恤祀【无不明一己之徳以忧恤祭祀之事】亦惟天丕建保乂有殷【亦惟天之所大建立而安治于有商】殷王亦罔敢失帝【殷王亦无敢失天意】罔不配天其泽【无不益广其徳以合上天之泽】在今后嗣王【奈何在今后嗣王纣】诞罔显于天【大不明于天意是以天引逸而纣乃适逸】矧曰【况能自言】其有听念于先王勤家【其有耳听心念先王勤劳以建立国家之事业】诞淫厥泆【乃大过为泆荡之事】罔顾于天显民祗【全不顾视天之显然可畏民之不可不敬】惟时上帝不保【惟是天乃不安于纣】降若兹大丧【遂降此大丧亡之祸】惟天不畀【天不与纣者】不明厥徳【以纣不明其徳】凡四方小大邦丧【凡四方小邦大邦用至丧亡者】罔非有辞于罚【以习纣恶我国家征伐四方之国无非有可罚之辞】王若曰【公又言王意】尔殷多士【尔殷众士】今惟我周王【今国家得天下者以我周文王】丕灵承帝事【大善承顺天所欲行之事】有命曰割殷【于是天有命命文武曰可割絶殷纣之命】告勅于帝【然后以正殷之事告于上帝也】惟我事不贰适【惟我国家所作事无有再往者以其承帝所欲行毎一举而定】惟尔王家我适【惟尔商家不明天命所归如纣之恶我国家已灭之而尔武庚复反使人于伐纣之事遂再往】予其曰【我岂怨汝但自言曰】惟尔洪无度【惟尔纣不君武庚不臣大无法度】我不尔动【我固不为汝之恐动】自乃邑【其罪皆自汝邑中自造有以招我之罚耳】予亦念天即于殷大戾【我亦念天已就于殷诛纣杀武庚而大加罪戾】肆不正【故今日汝等虽有罪我皆肆赦而不尽正其罪谓不忍尽伐也】王曰猷【此以下公告以迁之之意谓王以道而言】告尔多士【告尔殷之众士】予惟时其迁居西尔【我今惟是迁尔等之居于西尔商在洛邑东自商迁洛是自东适西】非我一人奉徳不康宁【然我所迁尔者非我一人奉持其徳好动众不安宁】时惟天命【是惟天命如此】无违【不可少违】朕不敢有后【我所以急营成周迁尔而西不敢有后时】无我怨【尔无怨我】惟尔知【尔等是殷王遗民非不知】惟殷先人有册有典【今日所以不用尔等在位者殷王先世自有册书有典籍】殷革夏命【载殷家当时改革夏命之事】今尔又曰【今尔又倡言于下曰】夏迪简在王庭【夏民在当时我殷王皆啓迪简拔使之在王庭】有服在百僚【皆有职事列在百僚之间】予一人惟听用徳【我一人惟于有徳者是听是用】肆予敢求尔于天邑商【汝果有徳故我敢求汝于天邑之商而用之商旧为王都故从旧言天邑】予惟率肆矜尔【今我率皆肆赦矜恤所以迁改而西者】非予罪【非我之罪】时惟天命【是惟天命如此而已】王曰【公又以王命告】多士【呼众士】昔朕来自奄【昔我东灭三监之后自奄来归于镐】予大降尔四国民命【我大降减尔管蔡商奄四国之民死命降犹今法降一等降重从轻】我乃明致天罚【然后我方始明致行天罚于汝】移尔遐逖【用移尔等于遐逺之郷谓迁之成周是降死一等以流法处之】比事臣我宗多逊【亦使之亲密王室亲此服事以臣于我王家祖宗尚为多顺之事将使化为友民也】王曰【又更端称王命】告尔殷多士【告尔殷家众士】今予惟不尔杀【今我惟不杀汝者】予惟时命有申【我惟以是诰命三令五申教汝】今朕作大邑于兹洛【今我所以作大邑于此洛地】予惟四方罔攸賔【我意以四方诸侯无所賔见于王此洛地则四方道里之均故营之以为朝会之所】亦惟尔多士【亦以尔众士去王都逺教化有所不使故又营成周使汝密迩王室】攸服奔走【所以易于服其奔走之劳】臣我多逊【臣事与我王室而为多顺之事】尔乃尚有尔土【尔庶几有尔所居土】尔乃尚宁干止【尔乃庶几得安于干其所居止之事】尔克敬【尔于既迁之后果能致敬不狃前日之恶】天惟畀矜尔【则天将有畀与于汝矜恤于汝】尔不克敬【汝若后狃前恶不能致敬】尔不啻不有尔土【则汝不但不能保有汝今所居之土啻趋】予亦致天之罚于尔躬【我亦将行天罚于汝身】今尔惟时宅尔邑【汝惟是之故须当居汝所居之邑】继尔居【为长久之计使子孙相继于尔所居之地】尔厥有干有年于兹洛【则凡汝所干可长久于此洛邑】尔小子乃兴从尔迁【当时防小子孙必有不迁者今皆兴起以从尔迁】王曰【周公谓成王既言此】又曰【又复言曰】时予乃或言尔攸居【于是乃或言及尔所居而不能自已者葢欲尔往新邑变顽为友庶几可以安其所居也】
　　无逸第十七【此时周公方复政厥辟成王初临涖万几能知其不可自逸而动以行之后犹或怠况始焉不勤则后将若何故周公防彻杜渐而作此书以警之】
　　周公作无逸【孔子序此书与周公作立政伊尹作咸有一徳同直书之而意自显】无逸【竹简所题】周公曰呜呼【公叹言】君子所其无逸【君子所其无逸豫者】先知稼穑之艰难【以其先知稼穑之事沾体涂足不胜艰难】乃逸【终获有秋之利而享逸豫】则知小人之依【则知小人之依頼者在于稼穑因此不敢逸豫】相小人【奈何相视彼小人】厥父母勤劳稼穑【其父母勤劳于稼穑】厥子乃不知稼穑之艰难【其为子者食父母之食衣父母之衣乃不知衣食自稼穑艰难中来】乃逸【乃为逸豫游戏】乃谚【则反言议父母】既诞【既又敢诞父母】否则侮厥父母【不然则又讪侮父母】曰【乃言】昔之人无闻知【我父母古老之人无闻见识知不能享其乐也】周公曰呜呼【凡此更端皆叹而重其事】我闻曰【我闻古人之言】昔在殷王中宗【大戊】严恭寅畏天命【上则严恭寅畏天命严以恭之非徒恭而已敬而畏之非徒畏而已如有冦盗而畏岂敬畏哉如见小人在位而恭岂严恭哉】自度治民【下则从法度以治民】祗惧不敢荒宁【夙夜之间祗敬恐惧不敢荒废于事以图安宁】肆中宗之享国七十有五年【故天与之民悦之享国之永】其在髙宗时【自大戊以下十四世至髙宗其名曰武丁】旧劳于外【旧为王子常勤劳于外】爰暨小人【于是所与者在下之小人】作其即位【及作起而即位】乃或亮阴三年不言【乃或居父之丧信然隂黙三年必谨持丧之道曽不发言】其惟不言言乃雍【惟居丧不妄发言及发言则切中人情而雍和】不敢荒宁【不敢荒废于事以图安宁】嘉靖殷邦【虽处衰乱之时实能善靖殷邦之乱以致中兴】至于小大【至于天下之民小者大者】无时或怨【求得欲从无时有怨髙宗者】肆髙宗之享国五十有九年【享国之永】其在祖甲【自髙宗而后三世其君谓之祖甲先儒皆以为太甲非葢周公顺世次言之太戊之后言髙宗髙宗宗之后祖甲】不义惟王【郑亦谓祖甲武丁子有兄祖庚贤髙宗欲废兄立祖甲祖甲以此为不义逃于民间故此云不义惟王】旧为小人【旧逃民间而为小人】作其即位【及其作起而即王位】爰知小人之依【于是知小人所依頼稼穑】能保惠于庶民【故能保佑恵爱众民】不敢侮鳏寡【不敢轻侮鳏夫寡妇】肆祖甲之享国三十有三年【享国之久亦由无逸所致】自时厥后立王【自是三宗之后所立之王】生则逸【生则享安逸不知民间之疾苦】生则逸【惟其生则逸】不知稼穑之艰难不闻小人之劳【不知艰难不闻劳苦】惟耽乐之从【惟过乐之事是从耽丁南】自时厥后【故自是之后或自中宗之后或自髙宗之后或自祖甲之后】亦罔或克寿【亦无或能享夀考者】或十年【多者十年】或七八年或五六年【其次七八年其次五六年】或四三年【甚至三年四年皆耽乐损夀也】周公曰呜呼【又更端叹言】厥亦惟我周大王王季【谓无逸永年岂惟商三宗而已其亦惟我周家祖宗有大王王季】克自抑畏【能自谦抑能自畏惧】文王卑服【文王继之亦以抑畏为心而卑其所服不敢妄自矜大一说卑陋其服饰不敢华侈】即康功田功【卑下其所事故所就者安民之功与田亩之功】徽柔懿恭【善其柔使不至于不立善其恭使不至于足恭】怀保小民【小民则怀来而保安之】惠鲜鳏寡【鳏寡则以恩惠而鲜活之】自朝至于日中昊【自早朝至日之方中或至日昊昊仄】不遑暇食【不遑于寛暇以食饥则急食不暇缓食也】用咸和万民【非欲自善将用此皆和悦天下之民】文王不敢盘于游田【不敢乐于游遨田猎之事】以庶邦惟正之供【以众邦诸侯上之人当以正道待之】文王受命惟中身厥享国五十年【受命在中年之身必是近五十左右受命为诸侯至九十七而终享国五十年亦以勤俭享国之永】周公曰呜呼【叹言】继自今嗣王【继自今以往嗣王呼成王】则其无淫于观【无过于观玩】于逸【无过于逸豫】于游于田【无过于游戏田猎】以万民惟正之供【以万民在下当以正道待之】无皇曰【王无自大言曰】今日耽乐【我止今日耽于乐】乃非民攸训【虽一日之乐若无害非所以为训民之道】非天攸若【亦非天意所顺】时人丕则有愆【一时之人化之亦将大有愆过】无若殷王受之迷乱【无如商王名受迷惑昏乱】酗于酒【乃酗于酒谓因酒为凶也酗煦】徳哉【成王观此可不务于徳哉】周公曰呜呼【公又叹言】我闻曰【我闻古人之言】古之人犹胥训告【古之人凡相处者或有过失犹陈古以训或直言以告不从又未敢深言以逆其意】胥保惠【且保安而惠爱之待其意与吾相得也】胥教诲【则又详以教之诲之】民无或胥诪张为幻【故一时为民者皆无诪张诳诞而为幻惑之事皆以诚相处也古之人相处犹以诚相规箴如此况我与王君臣也诪辀幻患】此厥不听【苟王于我此言不能听用】人乃训之【则人乃务相顺从不复以谏正为事】乃变乱先王之正刑【乃相与变乱先王之正法】至于小大【至于小事大事无不变乱】民否则厥心违怨【及其不为顺从则其心又违忤于君怨恨于君】否则厥口诅祝【及其又不为违怨则其口必诅祝于君诅祝骂之也诅侧助反祝咒】周公曰呜呼【又叹言】自殷王中宗及髙宗及祖甲及我周文王兹四人迪哲【此四君皆行明哲之徳以临下知人情伪不为人言所惑】厥或告之曰【其或告之曰】小人怨汝詈汝【小人心怨汝口骂汝詈力知反】则皇自敬徳【则大自敬修其徳不复责人】厥愆【其以下谤上乃民之愆过】曰朕之愆【而此四君则曰非民之愆乃朕之愆】允若时【淮四君信能如是】不啻不敢含怒【则于小民之怨詈不但不敢含畜忿怒于心曰乐闻其言以知己过】此厥不听【苟成王于我此言不能听用】人乃或诪张为幻【人乃或有诳诞为幻惑者】曰小人怨汝詈汝【言小人心怨汝口骂汝】则信之【则汝必轻信不复辨眞伪】则若时【夫如是】不永念厥辟【又不能常念其为君之道】不寛绰厥心【必不能寛大绰缓其心】乱罚无罪【含怒躁急妄罚无罪】杀无辜【杀戮无辜之人】怨有同【泃怨詈一人耳今乃怨恶之心同于天下】是丛于厥身【是其怨且将丛聚于一人之身矣】周公曰呜呼【公又叹言】嗣王其监于兹【呼成王其当监观我此篇之言】尚书句解卷九
&lt;经部,书类,尚书句解&gt;
　　钦定四库全书
　　尚书句解卷十
  </div>
  <div class="pagination">
   <a href="尚书句解.html">
    上一页
   </a>
   <a href="尚书句解.html">
    1
   </a>
   <span class="current-page">
    2
   </span>
   <a href="尚书句解_page3.html">
    3
   </a>
   <a href="尚书句解_page3.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
