<!DOCTYPE html>
<html>
<head>
    <meta charset="UTF-8">
    <title>日讲书经解义 - 第 16 页/共 17 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>日讲书经解义 - 第 16 页/共 17 页</h1>
    <div class="content">　　夏暑雨小民惟曰怨咨冬祁寒小民亦惟曰怨咨厥惟艰哉思其艰以图其易民乃宁
　　此一节书是告君牙以养民之道而勉其思艰也咨咨嗟也祁大也穆王曰教养之职兼领于司徒未有民生未遂而教化可兴者民生之要莫切于衣食当夏日暑雨之时稼穑未登盖藏寡乏民未有不怨咨其无食者当冬日大寒之时无衣无褐何以卒岁民未有不怨咨其无衣者夫小民终岁勤动求温饱而不可得饥寒切身怨咨无告何其生理之艰哉惟赖上之人思其所以艰而图其所以易艰之故有二使之不以其时民以失业而艰用之不以其节民以竭泽而艰易之故亦有二以时使之能开其衣食之源则易以薄敛之不夺其衣食之利则易不徒思之而又图之则小民庶无怨咨之苦而家室乃宁矣尔任司徒之责可不勉哉夫言教则先以身率言养则重以思艰可谓识先务者矣
　　呜呼丕显哉文王谟丕承哉武王烈啓佑我后人咸以正罔缺尔惟敬明乃训用奉若于先王对文武之光命追配于前人
　　此一节书是言文武谟烈之盛而勉君牙之取法也丕大也谟谋画也烈功业也若解作顺先王谓成康前人谓君牙之祖父也穆王曰呜呼我国家累世之基成于文武由今思之光于四方显于西土者文王造周之谋善继其志善述其事者武王兴周之烈其谟烈之盛不止显承于一时而已也所以开导扶助我后人者皆大中至正而无一事之或偏且纲举目张而无一美之不备其垂裕后昆者如此在昔先王成康已恪守而行之尔之祖父亦尝左右成康以对之矣今尔能敬明司徒教养之训以辅弼予一人使得奉顺成康之旧以对文武光显之命则股肱心膂之托无负于今而忠贞服劳之功无慙于昔亦可以追配尔之前人矣穆王之命其臣述祖徳而重民事孜孜以前人之烈勉之其犹有三代之遗风也与
　　王若曰君牙乃惟由先正旧典时式民之治乱在兹率乃祖考之攸行昭乃辟之有乂
　　此一节书是申命君牙之法祖也先正谓君牙之祖父式法也乂治也穆王于终篇呼君牙而命之曰尔之乃祖乃父世笃忠贞功载旂常垂为典则尔亦惟是先正之旧典从而法之以尽乃职可也盖大司徒敷五教扰兆民责任钜能式旧典以教养斯民则治不能式旧典以教养斯民则乱治乱之关全在于此尔亦惟率由乃祖考之行事以正民之徳厚民之生俾安养遂教化行以显乃辟政治之美不亦休哉此予之所惓惓致望者也按虞廷之命司徒曰敬敷五教在寛此亦曰敬明乃训又曰式和民则盖祗敬者表率之根本而寛和者化导之微权其词虽有烦简之不同而垂训之意则一岂非古今不可易之道与

　　日讲书经解义卷十二
<经部,书类,日讲书经解义>
　　钦定四库全书
　　日讲书经解义卷十三
　　冏命
　　伯冏臣名也穆王以伯冏为太仆正史臣录其诰命之辞因以冏命名篇
　　王若曰伯冏惟予弗克于德嗣先人宅丕后怵惕惟厉中夜以兴思免厥愆
　　此一节书是穆王自言嗣位之重思艰之切以啓警戒之端也宅居也丕后大君也怵恐惧也厉者忧危之意穆王首呼伯冏而告之曰天位惟艰非有德者莫能任之予自思弗能修厥德而继嗣前人大君之位上承累朝之基业下系万姓之安危德薄任重是以恐惧危厉不能自安中夜兴起惟思自免其过咎以无负前人盛大之业则安能不于辅弼之臣深致属望哉按太仆正者其所统惟左右仆从侍御之臣似亦无关轻重而谆谆命之若此者盖御之人
　　朝夕左右君侧其地最近其职最亲其习染易深其言语易入自古英君令辟往往以此为小臣近侍无足防闲而不知便辟佞防之人一得侧足其间薰陶渐染阴移主德而不知虽有贤相直臣争于既失之后亦已晚矣此篇即周公缀衣虎贲必慎其人之意诚万世人君所当致警者也
　　昔在文武聪明齐圣小大之臣咸懐忠良其侍御仆从罔匪正人以旦夕承弼厥辟出入起居罔有不钦发号施令罔有不臧下民祗若万邦咸休
　　此一节书是言文武之圣而犹頼仆臣之贤也齐者严肃之意承承顺也弼匡正也穆王命伯冏曰我周君德之盛莫隆于文武其聪则无所不闻其明则无所不照且严肃通达其有圣人之德如此而一时在位小大之臣咸懐忠良以事其君其得贤臣之多又如此宐若无待于近臣之助矣而当时给侍左右与凡御车之臣太仆羣仆一切从王之职无一非端人正士朝夕之间左提右挈君有善则承顺之有不善则匡弼之其得近侍之助又如此所以出入之间起居之节无一时之不敬发号施令无一事之不善君德日盛治道日隆下民敬而顺之万邦之广同底休美也夫以文武当日犹资近臣之承弼况予以薄德而嗣文武之绪乎
　　惟予一人无良实頼左右前后有位之士匡其不及绳愆纠谬格其非心俾克绍先烈
　　此一节书是自言其求助于近臣之意也绳所以取直纠者驳正之意格亦正也穆王命伯冏曰文武之圣哲尚资侍御近臣旦夕承弼况予一人资性不美不能自勉于善实頼左右前后有位之贤士匡辅予之不逮有过愆则绳之使正有差谬则纠之使改非僻之心萌于中而着于外始于微而成于钜尤頼左右前后之士濳移黙化于平时强谏力阻于几微则非僻之心无自而生庶乎君德清明而文武之大烈仰承之而不坠矣安能不于尔大正之臣是望哉
　　今予命汝作大正正于羣仆侍御之臣懋乃后德交修不逮慎简乃僚无以巧言令色便辟侧媚其惟吉士仆臣正厥后克正仆臣防厥后自圣后德惟臣不德惟臣此三节书是勉伯冏登进吉士也大正即太仆正也羣仆太仆之属官逮及也简择也僚谓寮属令善也便谓顺人所喜辟谓避人所恶侧媚谓邪僻谄媚之人吉士谓正直之士防防佞也自圣自以为圣也穆王之命曰辅弼虽资众正而慎简则在大僚今予命汝作太仆正之官以表率所属羣仆侍御之臣使之咸归于正各勉辅君德以交修予之所不逮合羣仆而承弼之则非止一人随旦夕而承弼之则非止一时总之一言一动必规于正一念一事毋纳于非此太仆正之责也正于羣仆莫重于简任之始僚属之登进尔其慎之小人巧好其言以取容令善其色以取悦便以逢人之所欲辟以避人之所恶侧者中蓄奸邪媚者工于防悦此等人置之左右前后则词色藏奸能乱人主之视听逢迎贡防能蔽人主之聪明内则蛊惑君心外则摇动国事断然其不可也吉士则言动光明心术正大此等人简之为僚属则羣仆罔不正矣盖羣仆之邪正最关君德之臧否仆臣正则有涵育薰陶之功有纠谬绳愆之益而厥后罔有不正仆臣防则言动无由知其非朝夕不得闻其过而厥后将侈然而自以为圣既侈然自圣则必厌见正人惮闻正言君德之累莫甚于此故君德之脩视乎仆臣而君德之不修亦视乎仆臣所关甚重可不慎简乃僚以求称厥职哉从来左右仆御之臣与人君共朝夕谐媚之徒易昵刚直之士难亲固人情也而不知千古治乱往往由此其始必以为微贱小臣可狎而不足防应对小智可用而不足畏而不知浸淫积渐为所蔽而不觉此章再四申警岂非后世人君之大鉴与
　　尔无昵于憸人充耳目之官迪上以非先王之典非人其吉惟货其吉若时瘝厥官惟尔大弗克祗厥辟惟予汝辜
　　此二节书是戒伯冏进用憸人也昵亲近也憸人谓憸邪小人耳目之官即侍御仆从也迪导也瘝旷废也辜罪也穆王之命曰仆臣之系于君德者至重尔为大正其可使小人侧足于其间乎大凡进用憸人者由比昵憸人始佞防之风成则縁引之途杂使之充侍从耳目之官则必以非礼之事蛊惑君心而不由先王之法言法行其何以仰承先烈乎此尔之所当湥戒者也大抵小人进用之径有二非以巧佞即以货贿尤当力絶之盖吉士必不以货进以货进者必其非吉士也若不以人材为善而以货贿为善凡以货进者遂比昵而用之则自旷其大正之官矣夫以人事君敬之大者以匪人而旷官则不敬莫大乎是此予之所必罪者可不戒哉
　　王曰呜呼钦哉永弼乃后于彛宪
　　此一节书是总一篇之意而终致戒勉之词也彜宪常行之法度也穆王之命曰呜呼敬哉汝既任大正之官专司慎简之责其勉尽格心之功交修懋德之助必使吉士在朝匡之以正无使憸人在侧导之以非永弼乃后守先王之常典贞固不移终始勿二则先烈克绍而汝亦借以有光矣篇中反复戒勉而终之以永弼盖匡弼未几而将顺乘之正人甫入而憸人间之皆不可谓之永纯臣之忠其君纯王之修其德亦惟其恒而已矣
　　吕刑
　　周穆王用吕侯为司宼命之作刑书以训告天下史臣录其辞因以吕刑名篇
　　惟吕命王享国百年耄荒度作刑以诘四方
　　此一节书是史臣记作书之由也人年九十谓之耄荒忽也诘治也史臣曰昔者吕侯为大司寇承王命以训刑盖是时穆王享国已百年之久耄老荒忽犹以刑狱重事必加裁度定为刑书以诘冶四方使当日臣民有所遵守也按此篇专训赎刑虽本舜典金作赎刑之意然虞廷之赎止于鞭扑穆王之赎及于五刑论者以为此穆王敛财之计耳但篇中多恤民之言后世当惩其五刑幷赎之非而师其哀矜恻怛之意则不失孔子删书垂训之防矣
　　王曰若古有训蚩尤惟始作乱延及于平民防不宼贼鸱义奸宄夺攘矫防
　　此一节书是言古人制刑之由也蚩尤黄帝时诸侯鸱义以鸱张跋扈为义也吕侯传穆王之命曰刑者圣人不得已而用之我闻古有训言鸿荒之世风俗淳厚民志敦厖无所事于刑罚黄帝之时蚩尤始开作乱之端积渐薫染延及于良善之民皆为宼贼效鸱鸮之跋扈而自以为义为奸为宄夺攘人之所有矫诈防刘无所不至非用刑以惩之则乱端何由遏絶刑辟之兴实始于此由此观之五刑之设原为宼贼奸宄不当滥及于平民可知矣
　　苖民弗用灵制以刑惟作五虐之刑曰法杀戮无辜爰始淫为劓刵椓黥越兹丽刑并制罔差有辞
　　此一节书是举苖民之淫刑以为戒也苖民舜时三苖也灵觧作善丽入也差分别也穆王曰五刑自古有之然以惩乱非以虐民自蚩尤为防而苖民承其余习不用善以导其民而惟用刑以威其众举五刑而虐用之名之曰法以杀戮无辜之人爰始过为劓鼻刵耳椓窍黥面之刑而滥用之凡犯此罚者并坐之刑其罪不当而有辞者亦不加差别苖民之淫刑流毒如此此后世所当湥戒者也
　　民兴胥渐泯泯棼棼罔中于信以覆诅盟虐威庶戮方告无辜于上上帝监民罔有馨香德刑发闻惟腥此一节书是言苖民淫刑之恶上闻于天也胥相也渐渐染也庶戮众被刑戮之人也监视也穆王曰有苖之君播恶于上其时之民咸起而化于恶泯泯而昬棼棼而乱无复有忠信之心存于中惟反覆变诈从事于诅呪盟誓以相欺伪而已故其被虐威而陷于刑戮之众无所控防咸告无罪于上天上天鉴视有苖之民无有馨香之德其发而上闻者惟刑罚腥秽之气有苖淫刑之恶上通于天如此故天命圣主而除其恶也
　　皇帝哀矜庻戮之不辜报虐以威遏絶苖民无世在下此一节书是言帝舜体天心以正有苖之罪也皇帝谓虞舜也穆王曰苖民淫刑以逞下失民心上于天怒帝舜之心即上天之心也哀矜此庶民被刑戮者皆无辜之人于是奉天以讨之大彰杀伐之威以报有苖虐民之罪窜其君于三危分比其党以遏絶有苖之民而不使其继世在下国以贻百姓之害焉盖天心之所恶莫大于虐民而帝王之行事莫大于救民报虐以威见圣人之刑罚皆不过因物付物而已
　　乃命重黎絶地天通罔有降格羣后之逮在下明明棐常鳏寡无盖
　　此一节书是言帝舜之以常道正民也重少昊之后黎髙阳之后重即羲黎即和也棐辅也盖掩蔽之意穆王曰自有苖肆虐刑戮无辜赏善罚恶之权不行于君上而祈福禳灾之説遂托于鬼神于是人神杂乱祀典混淆矫诬妄诞之説纷然而起舜于是首命南正重以司天北正黎以司地修明祀典辨别幽明天子始祭天地诸侯始祭山川凡一切淫祀求福者皆禁止之于是假托鬼神降格祸福之邪説皆息矣当其时有土之诸侯及在下之百官皆精白其心以辅助常道民之顺是道者则嘉与之悖是道者则匡直之以庆赏刑威之典为辅翼常道之具其时好恶明赏罚当虽鳏寡之无告为善则必防福亦未有蔽而不得伸者常道昭人心正鬼神之説自不得而惑之此大舜止邪遏乱之原为千古之大智也盖人神者幽明之关实邪正之防而治乱之本也孔子曰务民之义敬鬼神而逺之孔子之所谓民义即书之所谓常道举凡惑世诬民之説正之以民义而自息明乎此则为大舜之明物察伦为千古之大智昧乎此则为秦皇汉武之求仙梁武之佞佛为千古之大愚智愚之介无多真与妄之间而已矣
　　皇帝清问下民鳏寡有辞于苖德威惟畏德明惟明此一节书是言帝舜以德化反有苖之政也清问虚心下问也有辞于苖声言有苖之罪也穆王曰有苖昬乱民罹其毒久矣帝舜虚心以问民之疾苦是时虽鳏寡之至微皆能言有苖之虐而声其罪帝舜于是尽反有苖任刑之政而以德化之凡施之政令凛然而不可犯者皆以德为威而不以刑为威百姓莫不警然于迁善逺恶而惟畏矣凡彰之教化昭然而可共覩者皆以徳为明而不以察为明百姓莫不晓然于为善去恶而惟明矣夫有苖以刑绳民而愈乱大舜以德化民而咸从为君者可不审所尚哉
　　乃命三后恤功于民伯夷降典折民惟刑禹平水土主名山川稷降播种农殖嘉谷三后成功惟殷于民此一节书是言帝舜之任人图治也三后谓伯夷禹稷恤功忧民之功也典礼也折絶也主名山川以九州有名山川表识以为疆域也农解作厚殷富庻之意也穆王曰有苖之虐政既革斯民之教养宜先舜于是乃命伯夷禹稷三臣相与一徳一心皆以民事为忧而各成其功民心不可不正伯夷则降天地人之三礼以辨名定分折絶斯民非僻之心使不入于刑辟而民有风动之美矣民居不可不奠禹则平治水土九州之界各有封域以其地之名山大川为之主名而民无昬垫之忧矣民生不可不厚稷则颁降播种之法于百姓使皆得种殖嘉谷而民有粒食之乐矣三后各成其功而民生以遂民俗以淳莫不蕃庶得所皆帝命三后之所致也舜之德化既隆而得人又如此此治道所由盛与
　　士制百姓于刑之中以教祗德
　　此一节书是穆王述舜命臯陶之意也穆王曰舜既命三后恤功于民旋见功成而民殷矣宐乎民俗无不厚民心无不正而犹恐有不率吾之教者是虽欲以德化民而民终弗克祗厥德也于是命臯陶为士斟酌于刑之轻重定为大中至正无过不及之条以检制整齐百姓使之知善之当为不善之可畏罔敢不迁善去恶以敬其固有之德则民胥协于中而教以成矣舜之命士者然也盖由前伯夷降典观之是欲民之化于德而折之使不入乎刑教之本也由臯陶制刑观之是惟恐民之入于刑而制之使反乎德教之辅也三后之外复有刑官则刑官顾不重与
　　穆穆在上明明在下灼于四方罔不惟德之勤故乃明于刑之中率乂于民棐彛
　　此一节书是申言虞廷先德后刑之意也穆穆者和敬之容明明者精白之容棐彛辅其常性也穆王曰虞舜以圣人之德居天子之位当其时恭已南面有穆穆然和敬之容以君临在上而伯夷禹稷诸臣同寅协恭有明明然精白之容以赞助在下君臣一德之盛积于中而散于外光辉照灼于四方而民之得于观感讽谕之下罔不鼓舞振作惟其德之是勤而不忍自外于圣人之治舜之以德化民如此则用刑岂舜之心哉惟民之习俗气禀不齐其中有必非德之所能化者故乃命臯陶为士使明审于五刑之典或由重而之轻或由轻而之重务协于中道而率此以乂于民激发其迁善之心以辅助其君臣父子夫妇长幼朋友秉彛之常性则虽有必非德之所能化者而或入于刑仍是劝民以德之具而非残民以逞之具也舜之制刑如此则用刑又岂舜之心哉吕刑一书每先言德后言刑而刑必反覆以中为训诚以刑罚一有过差则死者不可复生断者不可复续为盛德之累不浅故用刑必合于中而后刑即所以为德也
　　典狱非讫于威惟讫于富敬忌罔有择言在身惟克天德自作元命配享在下
　　此一节书是言虞廷典狱能与天合德也讫尽也威权势也富贿赂也元命大命也穆王曰典狱之官所以不得其职者有二有惕于权势之威为其所胁者又其甚则有贪于货贿之来为其所诱者此皆由其心全无检束全无畏惮不能上体天心而草菅生人之命其祸固已及人而亦将自及不克享有多福也惟虞廷臯陶之典狱非但得尽法于权势之家而不为威屈亦惟得尽法于贿赂之人而不为利回其心常敬谨而无一毫之或欺常畏忌而无一息之敢纵听断之间至虚至明在躬无一不可以告人有不必择而后言者其德之无私至于如此夫惟天德无私能制人死生之大命今典狱者亦无私则为能克天德而死生人之大命乃不在天而在我矣德自我克命自我作则虽在下而岂不可配享于天哉此臯陶用刑之极功能上合天心而民命其永頼之矣按臯陶特理官耳而亿兆之元命系焉况人君操生杀予夺之大柄则元命所系属又百倍于理官其仰体天德者正在于此而其要亦无他惟敬忌而已故吕刑言臯陶之敬忌而康诰言文王之敬忌其义一也
　　王曰嗟四方司政典狱非尔惟作天牧今尔何监非时伯夷播刑之迪其今尔何惩惟时苖民匪察于狱之丽罔择吉人观于五刑之中惟时庶威夺货断制五刑以乱无辜上帝不蠲降咎于苖苖民无辞于罚乃絶厥世此一节书是告四方诸侯敬刑之辞也司政典狱诸侯也丽附也穆王曰嗟尔四方诸侯有司政典狱之责者今非尔实为天养民而作天牧乎尔既作天牧则今尔当何所监法所监法者非伯夷乎惟时伯夷制为典礼折民之入于刑而开导之者无不至是所谓播刑之迪者此克作天牧尔之所当监也其今尔何所当惩艾所当惩艾者非有苖乎惟时苖民凡有狱讼弗能察于其附丽之辞以得其情又罔择有德之吉人使斟酌于五刑之轻重以协于中惟是贵者以威乱法而法不讫于威富者以货乱法而法不讫于货任私意以断制五刑乱虐无罪于是腥秽发闻上帝不蠲洁其所为而降罚于苖舜乃奉行天讨而窜比之苖民无所辞其罚而遂絶其世祀矣此惟不克作天牧尔之所当惩也夫刑之不中至于殄絶厥世凡为天牧者莫不皆然故前世酷吏如郅都王温舒周兴来俊臣之属皆就诛灭而秦任法律二世而亡吁可畏哉
　　王曰呜呼念之哉伯父伯兄仲叔季弟幼子童孙皆聴朕言庶有格命今尔罔不由慰日勤尔罔或戒不勤天齐于民俾我一日非终惟终在人尔尚敬逆天命以奉我一人虽畏勿畏虽休勿休惟敬五刑以成三德一人有庆兆民頼之其宁惟永
　　此一节书是告同姓诸侯敬刑之辞也格至也非终过之当宥者惟终故之当辟者穆王叹息言曰凡吾诸侯其尚克念之哉凡朕之伯父伯兄仲叔季弟幼子童孙皆当敬聴朕言朕庶有至当之言以命尔也盖叅错讯鞠不容有毫髪怠心是极天下之勤者莫若狱也今尔罔不由慰日勤尔茍能日勤即尔心亦用以自慰也尔罔或戒不勤尔茍一有不勤即尔悔而思戒亦已无及也且刑狱固非恃以为治特上天欲整齐乱民俾我为一日之用耳其中有过之当宥即大罪而非终者有故之当辟即小罪而惟终者惟在夫人所犯尔尚勿以一毫私意与乎其间以敬迎上天之命以奉事我一人我虽欲辟尔惟勿辟我虽欲宥尔惟勿宥惟敬谨于五刑使或由重而轻或由轻而重斟酌于轻重之中以辅成吾正直刚柔之三德则朕与有庆而兆民实利頼之安宁之福永久而不替矣按三德本于洪范正直之用一而刚柔之用四听狱固其一端而所系甚钜盖平康之世刑罚不用之时也一以正直治之而已否则或以刚克刚以柔克柔或以柔克刚或以刚克柔在敬用而时宐之过于刚则苛刻急而必滋欺遁之奸过于柔则頽惰委靡而卒开淫刑之渐故用刑必三德全而始谓之中也
　　王曰吁来有邦有土告尔祥刑在今尔安百姓何择非人何敬非刑何度非及
　　此一节书是幷同姓异姓诸侯而戒之也度审度也及逮也穆王又叹息言曰来凡尔有邦有土作天牧者皆敬听朕言夫刑虽凶器然先王制刑固有恻怛忠厚之心而用之皆得其当则可以期于无刑而成从欲风动之治非祥刑而何今告尔以祥刑在今尔等有安百姓之责者何所当选择非理刑之人乎盖刑官乃人之元命系焉不得其人则夺于威货故不可以不择也何所当敬畏非用刑之事乎盖刑者一成而不可变率意恣睢则悔戒无及故不可以不敬也又何所当筹度非狱词之所逮及乎盖狱词固不能无所连及然株累者众则枉滥必多故不可以不度也夫必得其人则异于罔择吉人者矣必敬其事则异于匪察于狱者矣必度其及则异于乱虐无辜者矣朕之告尔祥刑者如此抑斯三者固以择人为先诚得其人则必能敬刑然而刑之酷滥莫甚于所及盖俗吏以苛为能以刻疾为忠往往竆极根株攀縁党类必至滥及平人即一朝纵释而瘐死已众匹夫匹妇亦足上干天和又不必如汉世诏狱至逮及数万人而后谓之寃也用刑者可不致慎于此乎
　　两造具备师听五辞五辞简孚正于五刑五刑不简正于五罚五罚不服正于五过
　　此一节书是告诸侯以听狱之法也两造两争者皆至也具备词证皆在也师众也五辞丽于五刑之辞也简核其实也孚无可疑也正质也罚赎也过误也穆王曰凡民争讼必有两人两者俱至又必有供词证佐使之一一具备然后乃与众狱官共听之恐一人之见或有偏也听之之法如何两造必有附丽于五刑之辞是谓五辞听之者在简核其实必无有毫髪之可疑然后质正于墨劓剕宫大辟五等之刑而各以其罪罪之其或质之于五刑而辞与刑叅差不应无简核之实迹刑之疑者也则质正于五等之罚而使之出金以赎罪其或质之于五罚而辞与罚又参差不应终不能使之诎服又罚之疑者也则质正于五等之过误而直赦之盖听辞必极其简孚则刑无不当罚无不服而过误者亦不至滥入于刑与罚之中矣听狱之法如此庶几无失入之害与
　　五过之疵惟官惟反惟内惟货惟来其罪惟均其审克之
　　此一节书是举听狱之弊而戒之也疵病也官威势也反报德怨也内女谒也货贿赂也来干请也穆王曰五刑五罚之疑而逓正之于五过本欲开释无辜以协于祥刑然典狱之官多有借此营私徇情舞文玩法者其疵病有五或畏他人之权势而不敢争执一疵也或报复已之恩怨而不本公平二疵也或听受女谒之言三疵也或广开货贿之门四疵也或凡有干求请嘱不能谢絶五疵也有此五疵以出入人罪或止于过而故入之于刑罚之条或罪不止于过而故出之于赦免之律若此颠倒任意壊法乱纪其罪与犯人同当即以其人之所犯罪之不尔赦也然则尔等可不详审精察务尽其听断之能哉夫五过狱之最轻者其疵病犹如此又况五罚五刑狱之大者则人之营求必愈甚典狱者听断之权亦愈重其疵更当何如此尤宐深致戒者也
　　五刑之疑有赦五罚之疑有赦其审克之简孚有众惟貌有稽无简不听具严天威
　　此一节书是言听断疑狱之法也稽稽考也严敬畏也穆王曰五刑之不简者是刑之疑者也疑则当赦其所丽之刑而正于五罚矣五罚之不服者是罚之疑者也疑则当赦其所丽之罚而正于五过矣尔等当察之详而尽其能既不滥及无辜亦不寛纵有罪而后可也然而狱之无可疑者则如何夫其情与法相应亦既简核实迹可信者众则可以加刑罚矣然犹必稽其貌焉盖人之真情或有不能自达而发见于形色之间者茍察之而犹有可疑犹当议赦以寛之也若本无情实可以推究则疑狱显然当直赦之不必复听之矣夫狱之无可疑者则不惮反覆而周详狱之有可疑者则不必深文而苛刻诚以天之爱民倘虐及非辜必上干天威尔等可不战战兢兢常若上帝之监临在上哉
　　墨辟疑赦其罚百锾阅实其罪劓辟疑赦其罚惟倍阅实其罪剕辟疑赦其罚倍差阅实其罪宫辟疑赦其罚六百锾阅实其罪大辟疑赦其罚千锾阅实其罪墨罚之属千劓罚之属千剕罚之属五百宫罚之属三百大辟之罚其属二百五刑之属三千上下比罪无僭乱辞勿用不行惟察惟法其审克之
　　此一节书是详言赎刑之法乃穆王本意即所谓度作刑以诘四方也六两曰锾阅视也倍二百锾也倍差五百锾也属类也比附也穆王曰五刑之疑者固有五罚以赦之但罪有轻重则罚有多寡不可不审也如墨刑疑而当赦罚之使出铜百锾然必详视核实其罪使其罚必当也劓刑重于墨有疑而当赦其罚加倍至二百锾亦必详视核实其罪使其罚必当也剕刑又重于劓其疑而赦者其罚倍二百而又有差使出五百锾亦必审实其罪而后罚之宫刑又重于剕其疑而赦者其罚使出六百锾亦必审实其罪而后罚之至大辟之刑五刑之极重者或疑而应赦其罚至一千锾尤不可不审实其罪而使罚与罪或有不相当也罚之多寡如此而五刑之条目则如何墨刑旧五百劓刑旧五百今各增其罚之属为一千墨劓罚轻不嫌增也剕刑旧五百今罚之属仍五百剕在轻重之间不必更也宫刑旧五百大辟旧五百今减其罚之属为三百为二百宫与大辟罚重不嫌减也凡此五刑之正条共有三千然法之所定有限而人之所犯无竆其有犯无正律者则以上下刑而比附其罪如罪疑于重则以上刑比之罪疑于轻则以下刑比之惟此比罪之时律无一定奸弊滋生或有僭乱不可听之辞必裁度可否勿致误听或有往昔不可行之法必斟酌时宐勿致误用惟内察于心则不惑于僭乱之辞矣惟外合于法则自不泥于不行之法矣然则尔于比罪之时盖尤不可不审之详而尽其能哉夫五刑之属三千所谓律也上下比罪即今所谓例也古者律之外不预为例人得以无例为奸故穆王有惟察惟法之训后世律之外多为之例至例之外又有比例人益縁例为奸而出入上下之间弊盖有不可胜言者然后知古者祗有比而无例其虑审矣
　　上刑适轻下服下刑适重上服轻重诸罚有权刑罚世轻世重惟齐非齐有伦有要
　　此一节书是言刑罚当用权而不失乎经也服受刑也伦伦序也要体要也穆王曰刑罚固有一定之律然先王立法必縁乎人情通乎世变则上下轻重之间尤有权焉盖人固有罪在上刑而情适轻如出于过误而为眚灾之类则其罪虽大而止使之服下刑人亦有罪在下刑而情适重如出于故犯而为怙终之类则其罪虽小而必使之服上刑非独用刑为然也即罚亦然或罪应重罚而情适轻则罚从轻或罪应轻罚而情适重则罚从重此刑罚之縁乎人情而权一人之轻重者也至于刑罚所以维世尤当随时而不可执一惟平治之时刑罚不可过轻过重若世当更新之防法度初立人心未附则刑罚悉从轻世当衰乱之余纪纲废弛人心不肃刑罚悉从重此刑罚之通乎世变而权一世之轻重者也夫刑罚本以为整齐万民之具而轻重之不齐至于如此则是齐之以不齐也而其不齐者仍是人情世变之固然轻非故出重非故入盖秩然有伦序而不可乱确乎有体要而不可易何尝用权而有戾乎经哉
　　罚惩非死人极于病非佞折狱惟良折狱罔非在中察辞于差非从惟从哀敬折狱明启刑书胥占咸庶中正其刑其罚其审克之狱成而孚输而孚其刑上备有幷两刑
　　此一节书是详示以谨刑罚之道也佞口才也良良善也胥占与众商度也穆王曰狱之有罚非轻也罚以示惩虽非致人于死然使之出赎亦甚病矣故聴狱必在得人彼口才辩给之人似乎可以折狱然此等人决不可任惟得温良和易之人有恻怛慈爱之意方能折狱而轻重出入不失乎中也折狱之当择人如此至于听断之时凡人之辞茍非情实纵极其巧饰自有差错须就此掩护不及之处察之然又不可先执已见或始以为不可从或终又有可从惟在常存哀悯之心勿有一毫之刻常存敬畏之心勿有一毫之怠玩而狱情自无不得矣然又不可独任已见须明啓五刑之成书与众共占度之使皆庶协于中正之则而无一寃滥当刑者刑当罚者罚及加刑罚之时又须再加审察而竭尽其能折狱之当尽心如此由是狱成于下而孚于人狱输于上而孚于君然狱辞又不可遗漏当其上奏须备载其情辞或一人而犯两刑虽从重问拟亦必将轻罪开列取自上裁方见精详谨慎之意谳狱者之当备其辞又如此按此节意分三截要以择人为主非佞折狱惟良折狱实万世择刑官之鉴也后世酷吏如张汤者乃佞之尤酷易见而佞难知也张释之于定国皆号称长者一则无寃民一则民自不寃此亦惟良折狱之效故慎刑先在用人
　　王曰呜呼敬之哉官伯族姓朕言多惧朕敬于刑有德惟刑今天相民作配在下明清于单辞民之乱罔不中听狱之两辞无或私家于狱之两辞狱货非寳惟府辜功报以庶尤永畏惟罚非天不中惟人在命天罚不极庶民罔有令政在于天下
　　此一节书是合同姓异姓诸侯而告以敬刑也官典狱之官伯诸侯族同族姓异姓单辞无证之辞府聚也辜功犹云罪状庶尤百殃也穆王又叹息言曰尔等其敬慎之哉凡我典狱之官牧伯之长或同族或异姓皆当知刑狱为天下之大命朕今言之犹且多惧况用之乎朕今惟敬慎于刑而不敢怠忽诚以刑为不得已而用先王所以教民祗德者是有德惟刑而不当以刑视刑也夫五刑皆谓之天刑天非以刑虐民而实以刑相助斯民尔等有代天理刑之责是作配在下者则听狱可不敬乎夫狱辞有二有单辞有两辞其无证者是单辞也单辞易于惑听之必极其明而无一毫之蔽必极其清而无一防之污则单辞之情得矣其两造具备者是两辞也两辞易于偏听茍一失其中而民不可治矣今民之治正由典狱之官能以中正之心听断两家之辞尔等慎勿借此两家之辞为私家囊橐之计纳货鞠狱而失其平也以狱得货不足为寳实为罪状之府必将报之百殃而岂可不永畏此天罚乎非天不以中道待人而偏罚之惟人自殄絶厥命若使天罚不如是之极则庶民全被虐政岂复有令善之政在于天下哉是可见天之制刑本所以相民而用刑一有不当即上逆天心而自及于祸故不可以不敬也
　　王曰呜呼嗣孙今往何监非德于民之中尚明听之哉哲人惟刑无疆之辞属于五极咸中有庆受王嘉师监于兹祥刑
　　此一节书是又并典狱诸侯之子孙而告之也辞誉也五极五刑也嘉善师众也穆王又叹息言曰凡我所言不独为今日官伯族姓发也其嗣世子孙自今以往当何所监法非古之能敬五刑以教祗德能全斯民所受之中者乎我试言之其明听之可也盖古之人如伯夷臯陶皆是明哲之人一则折民惟刑一则明于五刑以弼五教皆有无竆之誉者何哉诚由其明清敬慎所丽属于五刑者咸得其中当重而重宐轻而轻故能配享在下而有无竆之庆也夫五刑咸得其中非祥刑乎自今嗣孙继世为民牧勿以民为不可教当知民受天地之中以生其性本善即有不善而非其本然是真嘉师也受之于王而抚此嘉师其可不监于古者之祥刑以收无疆之誉哉吕刑一篇在上则为罚赎之条在下则有夺货之病史臣于篇首即以耄荒发其端以见其为衰世之书然篇中反复言德言中有敬刑之意故孔子有取焉
　　文侯之命
　　周幽王宠褒姒废申后及太子宐臼申侯乃引西夷犬戎攻杀幽王晋文侯与郑武公迎太子宐臼立之是为平王迁于东都平王以文侯为方伯赐以秬鬯弓矢作策书命之史录为篇
　　王若曰父义和丕显文武克慎明德昭升于上敷闻在下惟时上帝集厥命于文王亦惟先正克左右昭事厥辟越小大谋猷罔不率从肆先祖怀在位
　　此一节书是平王策命晋文侯而追叙其先世之功也晋于周为同姓故称父义和文侯之字先祖谓成康以下诸君怀安也平王若曰父义和汝知我祖文武之德乎丕显哉我文武相继皆能敬慎以明其德由是德修于身而达于政治光辉发越无逺弗至昭明而上升于天敷布而下闻于民惟时上帝眷顾集大命于文王是我周家之有天下成于武王而始自文王也后我先祖成康守成继体固能嗣我文武之德亦惟其时先正之臣如尔祖唐叔实能左右赞助精白一心以事其君凡有小大谋猷皆能顺从宣布以绥定国家故我先祖成康得安在位而不坠文武之基业也夫有是君斯有是臣非成康之臣皆贤幽厉之臣皆佞顾君德何如耳平王东迁之始不能自强而仅属望于藩辅此所以为春秋之世也
　　呜呼闵予小子嗣造天丕愆殄资泽于下民侵戎我国家纯即我御事罔或耆夀俊在厥服予则罔克曰惟祖惟父其伊恤朕躬呜呼有绩予一人永绥在位
　　此一节书是言国家多难之余无羣臣之辅不能如先祖之安在位也纯大也厥服厥官也平王叹息言曰今予小子甚可悲悯方嗣位之初为天所大谴有东迁之祸所以然者民为邦本国家必有资泽及于下民涵濡浸润使民心爱戴则外侮无自而入今周德既衰殄絶资泽于下民民心已离而外叛侵陵大祸于我国家予之所承既与先祖异矣即我御事之臣今无有老成俊杰在厥官者是又与先正左右厥辟者异也予实薄劣无能其何以克济此多难惟頼尔在外之诸侯耳尔诸侯有在我祖父之列者其谁能恤我乎又叹息言曰若诸侯有能恤我匡济艰难如先正之昭事我先王以致绩于予一人则予亦可永安在位如先祖矣平王追原东迁之祸因絶资泽于下民可谓能知祸本有国家者必爱恤百姓如护元气庶防诸病无自而入乎
　　父义和汝克昭乃显祖汝肇刑文武用防绍乃辟追孝于前文人汝多修扞我于艰若汝予嘉
　　此一节书是美文侯之功也显祖文人皆谓唐叔防合也绍继也平王曰我御事之臣罔有耆俊在厥服其谁恤朕躬今父义和汝独能昭明乃显祖唐叔之烈匡复王家是文武之道覆坠于地汝今始克仪刑文武之典章用能防乃辟使收国势于既散之余而不至于离绍乃辟使承先绪于垂亡之日而不至于絶岂惟予一人是頼其汝前文人唐叔实有光焉则汝之追孝于前文人者大矣且国家新造汝多所修完扞卫我于艰难之中若汝之功诚予之所嘉美者也
　　王曰父义和其归视尔师宁尔邦用赉尔秬鬯一卣彤弓一彤矢百卢弓一卢矢百马四匹父往哉柔逺能迩惠康小民无荒宁简恤尔都用成尔显德
　　此一节书是锡命文侯而遣之就国也师众也黑黍曰秬酿以鬯草卣中尊也彤赤也卢黑也简者简阅其士恤者惠恤其民平王曰父义和今王室已安汝其归于晋国抚视汝民众安宁汝邦家予嘉汝功今命汝以方伯之职用锡汝秬鬯之酒一尊使汝归告祭于文人以成汝之孝又赐汝彤弓一张彤矢百枝卢弓一张卢矢百枝使汝得专征伐之权又马四匹供汝征伐之用父往就国修举职业于逺人则懐柔之使之慕义而来于近民则驯习之使之被泽而悦务惠安逺近之小民无或怠荒以自安又必常简阅尔都之士众以数军实常惠恤尔都之人民以固人心夫有功王室汝之德已显矣今汝归国又能使一方之政无不理而德威至于侯邦一国之治无不修而德教加于百姓则岂不益成就尔之显德哉按书自此篇以下无复王者之诰命平王迁国之初王畧未复此一篇中全无发愤自强之意罢遣诸侯崇德报功释然以为治平无事矣周室自此不振而礼乐征伐遂不行于天下诗至黍离而诗亡书至文侯之命而书亡春秋所以作于平王之世也
　　费誓
　　费地名也昔周公之子伯禽初封为鲁侯因淮夷徐戎作乱率师伐之誓师于费记书者遂以费誓名篇
　　公曰嗟人无哗听命徂玆淮夷徐戎并兴
　　此一节书是言出师之由也徂往也鲁公叹息言曰吾受天子之命为方伯得专征伐今尔等诸侯从我出征无得喧哗静听我之誓命吾今者出师非为得已往者淮夷叛乱为王室之患今又乘我始就国封军旅未习乃胁徐方之戎一时并起夫两处连兵声势震动逼处我肘腋之间吾有征讨之责岂得不帅统内之诸侯声伐罪之举以安国家而卫王室哉此尔等所当静听吾之命者也按淮夷徐戎世为周患胁三监同叛载于大诰召公平淮夷载于江汉徐方震惊载于常武自成王至宣王俱叛服不常当伯禽初就国尤窥伺思逞之时所以不得已誓师徂征若师出无名则为黩武而非孔子所以录是书之意矣
　　善敹乃甲胄敿乃干无敢不吊备乃弓矢鍜乃戈矛砺乃锋刃无敢不善
　　此一节书是言治戎备也敹缝完也敿犹系也吊精至也鍜淬砺磨也鲁公曰大敌在前军备非一尤莫先于缮完器械尔等诸侯今各戒饬军士凡甲铠兜鍪之有断絶者则当敹敹所以穿治也干楯之有纷者则当敿敿所以系持也甲胄干楯所以卫身必无敢有一不精至而后不虞敌之来攻矣及逺之具则有弓矢当备具无缺击刺之具则有戈矛当鍜链尽利又不独戈矛凡有锋刃之属皆须磨砺夫弓矢戈矛所以攻人必无敢有一不尽善而后不患敌之难克矣吾之命饬戎备者如此夫天生五材谁能去兵故五兵之属先王无一不欲其坚致精良然而制胜之道则全不在此若林倒戈兵非不精也锄耰棘矜器非素具也师出以义则瑕者坚否则坚者亦瑕矣
　　今惟淫舍牿牛马杜乃擭敜乃穽无敢伤牿牿之伤汝则有常刑
　　此一节书是言除道路也淫大也牿闲牧也擭机槛也敜塞也鲁公曰军行所以载糗粮供驰驱者惟牛马是頼尔等居民当辟除道路以待军行凡军士经过止宿之处必须大舍牛马作为闲牧尔民向为机槛以捕兽而有擭则须杜絶之向掘地以陷兽而为穽则当敜塞之务使牛马闲牧无有一伤害如或触于擭或防于穽而有伤则汝民当有常刑不汝赦也吾之命治道路者如此观此一节则虽师出极有名而为道路之绎骚者不少矣先儒谓不止于擭穽凡川梁薮泽险阻屏翳有害于师屯者皆可例推其震动不宁岂细故哉万一师出不以当是重牛马而轻杀人也可不慎哉
　　马牛其风臣妾逋逃勿敢越逐祗复之我商赉汝乃越逐不复汝则有常刑无敢宼攘逾垣墙窃马牛诱臣妾汝则有常刑
　　此一节书是言严部伍也风者马牛牝牡相诱因而狂走也臣妾男女贱者之称也商度量也鲁公曰自古防师之患未有不因节制不严部伍不肃而为敌所乘者今戒汝等军士凡军中马牛有风逸者役使之臣妾有逃亡者失主俱不得越军垒而逐之失主虽不得逐而人有得风马牛逃臣妾者皆当敬还之我则商度所还之物多寡之数以赏赉汝如或越逐而失伍不复而藏匿各有常刑无赦夫失者犹不得逐也况取非其有乎得者犹不可不复也况其往而盗之者乎故汝等必无敢为宼盗攘夺如有逾越垣墙窃人之马牛诱人之臣妾者其所犯尤重各有常刑无赦吾之命严部伍者如此古者师出以律虽武事而必使知礼知义知信今观此节所戒礼义信三者具矣以守则固以战必克也然在平时教阅为尤亟故古者择将必得説礼乐而敦诗书者盖得其本矣
　　甲戌我惟征徐戎峙乃糗粮无敢不逮汝则有大刑鲁人三郊三遂峙乃桢榦甲戌我惟筑无敢不供汝则有无余刑非杀鲁人三郊三遂峙乃刍茭无敢不多汝则有大刑
　　此一节书是言立期防具供亿也峙储备也糗粮食也国外曰郊郊外曰遂桢榦板筑之木刍茭供军牛马之用鲁公曰吾今戒汝以用兵之期将以甲戌之日往征徐戎盖淮夷固首谋而徐戎乃胁从者谋非素定交非素附于势易破也徐戎破则淮夷势孤无与为乱矣军行以糗粮为亟尔诸侯各预为储备无或不逮以乏军兴如有不逮则主餽运者死尔等诸侯既从征则糗粮固分当自办不独我鲁人供亿者也至我国有三军本三郊三遂之人则各具版筑之木可为桢为榦者我将即以甲戌日脩筑城垣营垒盖且攻且筑敌方御我之攻势不能扰我之筑汝等桢榦必无有不供如不供则吾之所以刑汝者有不一之条但不至于杀耳又汝等三郊三遂之人各备乃刍茭以供牛马必须多为储偫如不多致马牛饥瘦贻悮重大其罪亦坐死此桢榦刍茭则我国中地近而致便亦不以烦尔诸侯也吾之命汝等听无哗者止此按此书屡言用刑兵刑相连而及者故圣王慎用兵焉又军行最以运糗粮刍茭为苦千里转输丁男困踣愁怨不已而至于逃亡逃亡不已而至于盗贼秦隋之祸皆以此也伯禽是师盖不得已而应者故孔子有取焉
　　秦誓
　　昔秦穆公欲伐郑其臣蹇叔以为不可穆公不听后晋防公帅师败秦师于崤囚其三帅穆公悔过誓告羣臣史录为篇
　　公曰嗟我士听无哗予誓告汝羣言之首古人有言曰民讫自若是多盘责人斯无难惟受责俾如流是惟艰哉
　　此二节书是誓告羣臣而述能听言之难也讫尽也盘安也穆公集羣臣而叹息言曰吾国之士其静听吾言无哗吾今有誓言告汝盖古人之言有极切而非迂至当而不易者是真羣言中之第一义予今告汝不可不听也所谓羣言之首者何吾闻古人有言曰凡人之情重于责人安于徇已盖尽若是其多好盘佚不能自惩创也殊不知人有过差我责之非难惟我有过差而能受人之责如水之流无一毫之扞格一毫之凝滞是真能克其多盘之私者乃为难耳古人此言切中人情真修身克己之要务所谓羣言之首也夫常人之过有二有过而不知者有知而不改者知而不改其病全在多盘盖乐因循而惮振作溺晏安而恶勉强虽日受人责所谓徒以规为瑱者诚何益之有哉
　　我心之忧日月逾迈若弗云来
　　此一节书是言悔过如不及之意也逾过也迈往也穆公曰吾今乃知前日不能受人之责欲悔而自改此心常以为忧盖日月易过忽焉逾迈是徃者已不可追独冀望于将来而来者又岂可逆定我心中常若不复有将来之日可以容我迁善补过此所以忧思之湥也盖古之圣人未有不及时脩德者大禹之惜寸阴汤之日日新文王之日昃不遑暇食皆有若弗云来之意人君能长存此心则永无多盘之累矣
　　惟古之谋人则曰未就予忌惟今之谋人姑将以为亲虽则云然尚猷询玆黄髪则罔所愆
　　此一节书是悔既往之失而冀将来之善也猷谋也询问也穆公曰朝廷之上有老成练逹之人可与谋事者是古之谋人也此其人吾非不知其熟于世务明于大体但以其每事坚执不肯迁就我意我辄忌疾之而不用其言夫听其言若不可用不用之辄败事者古之谋人也有新进喜事之人未可与谋事者是今之谋人也此其人吾非不知其狃于近功趋于小利但以其每事顺从能与吾意相合姑且以为亲信而用之夫听其言若可用用之辄败事者今之谋人也然吾既往之过虽如此而将来之事岂可不为鉴戒自今以后凡国有大事尚当谋度询问于老成黄髪之人彼必每事慎重不肯就我我不以为忌而能受之如流则自罔有愆尤也按穆公言古之谋人谓蹇叔今之谋人谓杞子忌与亲实千古听言之大戒也违已则忌从已则亲正坐多盘之故盖人惟好自便安欲适己意则明知其可而不为明知其不可而姑且蹈之忠言日屏佞言日进而祸中于国家有不可胜言者矣
　　番番良士旅力既愆我尚有之仡仡勇夫射御不违我尚不欲惟截截善谝言俾君子易辞我皇多有之此一节书是言改过迁善之实事也番番老貌仡仡勇貌截截辩给貌谝巧也皇与遑通穆公曰吾悔既往之失猷询黄髪所以番番然衰老之良士虽旅力方刚之时已违然而计虑湥长可与谋国我犹庶防得而用之至仡仡然武勇之夫虽其射御无有违失然而智虑浅短常足以偾事我今庶防不欲用之勇夫尚不可用况截截然辩给之人善为巧言能揺夺君子之辞而变易其是非一惑其言而听从之其患有甚于用仡仡之勇夫者我又何暇多用之哉夫君子之辞理每正谝言之理每屈此易知也然君子之辞必难入谝言必可喜此难察也惟君心无私而一决之于理则虽有巧言而不足以夺君子之正论矣
　　昧昧我思之如有一介臣断断猗无他技其心休休焉其如有容人之有技若已有之人之彦圣其心好之不啻如自其口出是能容之以保我子孙黎民亦职有利哉
　　此一节书是言良士之有利于国家以明欲得良士之意也昧昧犹默黙也介独也断断诚一之貌技才能也休休平易寛洪之意彦俊美也圣通明也不啻犹言不但职解作主穆公曰我尝默默深思国家之安危全在大臣之得人与否如有一介然独立之臣断断然诚实专一无他技能其心则易直寛广休休然如大器之能容盖其人全不以一己之能为能而惟以天下之善为善见人之有才技者爱惜之若已之所有在人之能无异于在己之能也见人之美善通明者其中心喜悦不但如其口中之所揄而已在心之好有甚于在口之好也此是实能容受天下之贤才非有强勉矫饰之意诚得此臣而用之必能广致羣贤共图政理岂惟国家一时是赖亦以保我子孙黎民永享治安之福是此一介臣者亦大有利于国哉吾之所以欲得番番之良士者此也此节书大学引之以明相臣之体盖有技非大臣之事惟在容受众长使各効之国家且即可储才为后世子孙之用是无穷之利也故大臣之职在进贤人君之责在命相
　　人之有技冒疾以恶之人之彦圣而违之俾不达是不能容以不能保我子孙黎民亦曰殆哉
</div>
    <div class="pagination">
<a href="日讲书经解义_page15.html">上一页</a><span>...</span><a href="日讲书经解义_page11.html">11</a><a href="日讲书经解义_page12.html">12</a><a href="日讲书经解义_page13.html">13</a><a href="日讲书经解义_page14.html">14</a><a href="日讲书经解义_page15.html">15</a><span class="current-page">16</span><a href="日讲书经解义_page17.html">17</a><a href="日讲书经解义_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
