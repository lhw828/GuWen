<!DOCTYPE html>
<html>
 <head>
  <meta charset="utf-8"/>
  <title>
   尚书全解 - 第 4 页/共 18 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   尚书全解 - 第 4 页/共 18 页
  </h1>
  <div class="content">
   皐陶谟曰若稽古皐陶曰允迪厥徳谟明弼谐
　　谟如器之有模立之于此万世之所取正也谟有二或出于祖宗之谟所以循法于子孙如征曰圣有谟训明征定保伊训曰圣谟洋洋是也或出于臣之谟所以告戒于君者大禹谟皐陶谟是也据皐陶谟一篇从首至尾皆是禹相与荅问之言而乃谓之谟者盖虽与禹相荅问其实陈于帝舜之前此其所以谓之谟史记曰帝舜朝禹皐陶相与语帝前此说是也夫惟相语帝前故扬子云曰皐陶以之为帝谟不曰为禹谟也曰若稽古皐陶曰允迪厥徳谟明弼谐者典谟皆称若稽古而其辞则异典主于记载尧舜之事篇名曰典故于尧曰放勲钦明文思安安允恭克让光被四表格于上下于舜曰重华协于帝濬哲文明温恭允塞此皆称述尧舜之徳也谟主于记载禹皐陶之言后克艰厥后臣克艰厥臣而下皆禹之谟也允迪厥徳谟明弼谐而下皆皐陶之谟也名篇曰谟故即以其言属于若稽古之下犹言其谟之如此也然而大禹谟又增文命敷于四海祗承于帝二句者此见禹成治水之功声教讫于四海然后为帝陈谟也皐陶直言谟而已故不载陈谟之故而直述其言也薛氏以文命敷于四海为禹徳以允迪厥徳谟明弼谐为皐陶之徳至于下文禹曰俞如何其文无所属则谓其间当有脱文此盖未深考典谟命名之防而欲以其体合而为一其说之不通则委曲迁就而为己意盖薛氏之于经遇其说之不通则多欲变易经文而就己意如洪范王省惟岁卿士惟月师尹惟日以下则欲属于五纪于康诰惟三月哉生魄周公初基作新大邑于东国洛而下数句则欲属于洛诰周公拜手稽首曰上皆徇私立义轻议圣人之经不知古人多闻阙疑慎言其余予甞以为王氏于经失之泥泥则多凿薛氏于经失之易易故多欲变易经文以就己意盖矫枉过直者此古君子之通患也允迪厥徳谟明弼谐此臯陶之谟也先儒以谓人君当信蹈行古人之徳谋广聦明以辅谐其政以谟明为谋广聦明以弼谐为辅谐其政上二字加广聦下二字加其政然后成文臯陶之言必不如是之迂也王氏曰迪道也允迪谓允当于道苟以允迪为允当于道而下又加厥徳二字岂不为赘哉要之此二説皆以人君之蹈行其徳故与下文龃龉而不合予甞闻之刘文昭信曰迪如啓迪之迪如冏命曰迪上以非先王之典是也言人臣欲以至诚啓迪人君之徳则其谟不可以不明谟不明则不能开陈道义以啓迪人主之徳谟明矣而欲弼人主之为则不可以不谐弼不谐则诋讦太甚非所谓优游厌饫而入之也谟明弼谐则事君之义尽于此矣臯陶言此者将与禹推此道以事舜也
　　禹曰俞如何臯陶曰都愼厥身修思永惇叙九族庶明励翼迩可逺在兹
　　禹于是然其言既然其言遂问谟明弼谐之道当如何也臯陶曰都者善其问也言人臣欲谟明弼谐以啓迪人主之徳则当使人君慎厥身修盖古之欲明明徳于天下者物格而后知至知至而后意诚意诚而后心正心正而后身修身修而后家齐家齐而后国治国治而后天下平自天子至于庶人一是皆以修身为本其本乱而末治者否矣其所厚者薄而所薄者厚未之有也古之所以明明徳于天下始于格物致知正心诚意者凡欲以修身而已身既修矣则扩而充之至于家齐而后国治国治而后天下平无不可者然而修身者又不可不思为长乆之道动而世为天下道行而世为天下法言而世为天下则此其所谓思永也欲身修而思永当以何为先惇叙九族庶明励翼此其所以当先惇厚也叙次也惇叙九族谓亲亲也庶明近臣也励勉也翼辅也近臣皆勉励以翼已谓尊贤也盖亲亲者仁之本也尊贤者知之本也人君之治天下其极至于仁知不可胜用而其原则必本于亲亲尊贤之二者迩可逺在兹者谓修之于此而效见于彼者在此二者而已中庸论治天下有九经修身也尊贤也亲亲也敬大臣也体羣臣也子庶民也来百工也柔逺人也怀诸侯也自修身至于敬大臣体羣臣则其夲立矣自其本而推之无所施而不可尧舜之治天下禹臯陶稷契之陈谟于君其叙未甞不本于此
　　禹拜昌言曰俞臯陶曰都在知人在安民禹曰吁咸若时惟帝其难之知人则哲能官人安民则惠黎民怀之能哲而惠何忧乎驩兜何迁乎有苗何畏乎巧言令色孔壬
　　禹拜昌言曰俞则其昌盛之言也故拜而然之孟子曰禹闻善言则拜盖谓此也禹既然其言矣臯陶于是又推广其义而欲尽乎迩可逺在兹之道者必在乎自尊贤之知而推之以尽夫知人之哲自亲亲之仁而推之以尽夫爱民之恵然后可也禹曰吁叹辞也将使舜敬重其言而行之故叹之也咸若时者犹言若兹惟帝其难之谓皐陶之言如此帝当难其言而行之也所以在于难其言而行之者盖知人始于尊贤自尊贤而推之至于无所不知无所不知则能官人安民始于亲亲由亲亲而推之至于惠则无所不爱无所不爱故黎民怀之此盖所以推广皐陶之言而发明其义也知人则哲能官人则尽乎知人之道而知不可胜用也安民则恵黎民懐之则尽乎安民之道而仁不可胜用也仁且知圣人之事备矣此其所以何忧乎驩兜何迁乎有苖何畏乎巧言令色孔壬也巧言令色孔壬谓共工也静言庸违象恭故言巧言令色孔壬言甚佞也与嘉言孔彰之孔同舜既流共工放驩兜窜三苗矣而其战战兢兢之心惟恐又有如此之人复出而为恶故未甞敢忘忧畏之心禹则以谓苟能用皐陶此言而尽乎知人之哲安民之惠则不复忧畏如此之人矣共工驩兜其大奸大佞在朝廷之上故以忧畏言之三苖为诸侯在外故但曰迁而已盖小人在朝廷之上者尤为可忧畏也不言何畏乎共工而言巧言令色孔壬者盖言共工之所为如此其为可忧畏又甚于驩兜有苖也若但言何畏乎共工则未足以尽其义也自先儒王氏皆以惟帝其难之为指尧而言之独张横渠以帝为舜所以必从张横渠之説者盖禹不当谓尧为帝于大禹谟帝徳广运已论之详矣而又四凶之诛在舜歴试之时当尧之时虽知其大恶大奸然而未甞有可诛之罪故释之而不诛非忧之畏之而不敢诛也苟以惟帝其难之为指尧而言则是禹之意以尧未能尽其知人安民之意故曰何忧乎驩兜何迁乎有苖何畏乎巧言令色孔壬审如是説则禹之言是所以贬尧非所以称美之矣又与帝徳广运异矣不如张横渠之言为善夫所谓四凶之为大奸大佞皆在所忧畏此但言驩兜共工有苖而不及于鲧盖所谓子为父隐直在其中矣
　　皐陶曰都亦行有九徳亦言其人有徳乃言曰载采采禹既以知人为难皐陶又为详言知人之道以谓苟得其要则其为之亦不难也据山曰知人安民此皐陶谟一篇之体要也九徳而下至于庶绩其凝皆知人之事也自天叙有典而下皆安民之道也非知人使九徳咸事而能安民者未之有也此説为是中庸曰取人以身言必已之有是徳然后可以求于人也故曰亦行有九徳谓用人之道必在履之于身先有是九徳然后可以求他人有徳然求他人有徳不可以信其空言而遂以为有徳也故必言其行事深切着明者乃可以信其徳故曰乃言曰载采采载行也采事也谓称其人之有徳必言其人之所行某事以为验也如四岳荐舜曰有鳏在下曰虞舜此所谓言其人有徳也而曰瞽子父顽母嚚象傲克谐以孝烝烝乂不格奸此所谓载采采也盖观人之法苟不求之于躬行之际而徒信其言语文辞声音笑貌之间则小人縁情饰伪得以侥幸而进惟取人之际必考其行实则小人无所容其间也
　　禹曰何皐陶曰寛而栗柔而立愿而恭乱而敬扰而毅直而温简而廉刚而塞彊而义彰厥有常吉哉
　　禹于是问皐陶九徳之目皐陶以九徳之目而告之也自寛而栗柔而立愿而恭乱而敬扰而毅直而温简而廉刚而塞彊而义人之徳不出于此九者易曰君子以成徳为行日可见之行也君子之徳必至于成然后为行徳而不至于成则德非其徳也寛而不栗柔而不立至于刚而不塞彊而不义皆非成德也徳之非成是皆有以贼其徳而徳不为我有惟寛而能栗柔而能立至于刚而能塞彊而能义然后谓之成徳德至于成然后可用也圣人备道而全美故其徳无所不尽自非圣人不能无所偏惟其有所偏故自古帝王于其一时之人才必有长养而成就之因其所偏而长其善救其失苟于九徳之中而有一徳之成则可谓之小成矣由此而积之至于九徳无所不备然后谓之大成故观人之道必以此九徳而察其人材之成与未成也寛则易失之放纵故必能庄栗然后为成徳柔则易失之懦弱故必有以立志然后为成徳愿则易失于朴野则必成以恭乱者有济乱之材如武王所谓乱臣十人是也易失于轻忽故当成之以敬顺扰者多失于无断故以果毅成之直者多失于不能容物故以温和成之简者易失于略故必济之以亷隅刚者多失于上气而好争故必济之以塞实强则无所屈挠多不中节故成之必在合义上九字者人之性质所固有者下九字所以成其德也恭之与敬刚之与强其义亦相近此盖随冝立文唐孔氏防云恭在貌敬在心愿者迟钝失于外仪故言恭以表貌乱者轻物内失于心故称敬以显情又曰刚是性也强是志也当官而行无所避忌刚也执已所是不为众挠强也刚强相近此説是也皐陶言此者盖谓苟能以此九徳观其人才之成不成全不全则知人之道无复余蕴矣彰厥有常吉哉者言虽以此九徳观夫人才之成不成又必其徳之有常者然后可以为徳一作一辍未足以为徳也且以一徳之常明之如霍光可谓有济乱之才耳而其为人在汉武帝左右小心谨徳未甞有过是其能乱而敬而其出入殿门进止有常处郎仆射窃识视之不失尺寸者二十余年此其乱而敬之有常者哉武帝以是知其可用故其末年托以遗孤卒能拥昭立宣不负社稷之寄彼于九徳之一能守有常武帝彰而用之其成效已如此况于九徳咸事则其效冝如何哉皐陶以是为知人之要信彰厥有常哉此徳惟一动罔不吉也有征矣
　　日宣三德夙夜浚明有家日严祗敬六德亮采有自日宣三徳而下此又言知人之道见于官人者则是其义也南丰曽舍人曰以天下之才为天下用则用天下而有余以一己之才为天下用则为天下用而不足盖为天子者奄有天下之广必能尽用天下之才兼收并蓄罔有或遗然后能成天下之治故必用是九徳之人自寛而栗至强而义者无所不容无所不受盖所谓丘陵积土以为髙江汉积水以为大大人合并以为公也惟其以是天下之才选为天下之用则虽天下之大不足治也至于诸侯则其地不若天子之广其民不若天子之众故于九德之中能用其六则足以保其社稷和其人民矣卿大夫之于诸侯又其小者故九德能用其三则可以保宗庙此言所处之势有广狭则所用之人亦有多寡也宣达也孔氏以浚明为须明行之以浚为须于义无所据案古文书浚明与濬哲字同用则知浚明者是亦宣达之意言卿大夫能日夜宣达三徳之人使之显明足以保卿大夫之家日严祗敬者谓敬重其人也王氏以为貌严行祗心敬亦不必如此之分别也要之既曰严又曰祗又曰敬但谓好贤乐善之心有加而无己也言诸侯能敬重六徳之人与之共事则足以保其诸侯之邦亮采者辅其事也诸侯有民人焉有社稷焉故其于六德之人必与之共事至卿大夫则但宣达之而已言各有所当也据言三德六德但谓有九徳之中有三有六不必指定其徳以充三六之数郑氏以谓三德自简而廉以下六德自乱而敬以下信斯言也是直而温以上大夫之所不得有愿而恭以上诸侯之所不得用岂非诬也
　　翕受敷施九德咸事俊乂在官百僚师师百工惟时抚于五辰庶绩其凝
　　此言天子官人之道也言为天子者必能于此九徳之人兼收并蓄合而受之既合而受之于是敷而施之职位之间使九徳之人咸事其事者盖其所治者愈大则其所用者必尽天下之材也俊乂在官孔氏谓俊德治能之士并在官焉马郑云才能过千人为俊百人为乂要之但谓才无小太皆使之居官有职位也孟子曰晋平公之于亥唐也入云则入坐云则坐食云则食虽蔬食菜未甞不饱也盖不敢不饱也然终于此而已弗与共天位也弗与治天职也弗与食天禄也士之尊贤者非王公之尊贤也盖王公之尊贤必在与之共天位治天职食天禄也苟不与是则未足以尽其尊贤之意也皐陶论天子用人必在使九德咸事俊乂在官百僚师师百工惟时诸侯之用人必在夫亮采至于卿大夫但言宣达显明而已盖所处之势然也俊乂既在官矣于是百官皆相师法而百工之事各得其时也孔氏云百官皆是言政无非既以时为是又以是为政无非此説为迂百僚百工皆指百官也师师指其人而言之故曰百僚惟时指其事而言之故曰百工其实一也抚于五辰言使百官各举其职以顺此五辰之时则众工皆兴也五辰之説张谏议论甚详其説以谓本生于亥壮于卯成于未此三辰者皆木所终始也就其壮而言之则寅卯正木之辰而春之盛徳实在也火生于寅壮于午成于戌此三辰者皆火所终始也就其壮而言之则巳午正火之辰而夏之盛德实在也金生于巳壮于酉成于丑此三辰者皆金所终始也就其壮而言之则申酉正金之辰而秋之盛德实在也水生于申壮于子成于辰此三辰者皆水所终始也就其壮而言之则亥子正水之辰而冬之盛徳实在也土包载五行而寄王于四季则辰戌丑未皆土之辰焉盖五行之时分而言之则为十二辰合而言之则为五辰其实一也盖百官既得其职以抚顺于五行之时五行既得其顺矣则三光全而寒暑平五谷熟而草木茂此庶绩所以其凝也凝成也自翕受敷施至于庶绩其凝此天子官人本末先后之序也皐陶之论官人于天子曰翕受敷施固无可疑者其于诸侯局之以六大夫则限之以三此则学者以意逆志而得之不可泥其文于章句之间也薛氏曰古之知言者忘言而取意故言无不通后之学者胶于言而责其实故多疑多疑故多説天子用九诸侯用六大夫用三言不得不尔其实未必然也孔子曰天子有争臣七人诸侯五人大夫三人使诸侯而有争臣七人安待谓之僭天子故观书者取其意而已矣此论善哉
　　无教逸欲有兢兢业业一日二日万防无旷庶官天工人其代之
　　王氏曰天子当以勤俭率天下诸侯不当以逸欲敎有盖天子逸欲于上则诸侯化之亦将肆其逸欲以盘乐怠傲于下使有者皆肆其逸欲则生民之受其祸可胜计哉而其源则自夫上之人以逸乐导之也诚使为天子者澹然无营清心寡欲举天下之声色货利曽不足以动其心彼诸侯者其敢肆其逸欲于下哉故无敎逸欲有者此诚端本清源之道也兢兢戒愼也业业危惧也几政也言当戒慎万事之政也上文既言官人之道至于抚于五辰庶绩其凝则是治定功成以常人之情当国家无事之时则易安于逸乐而无戒愼危惧之心此则危败祸乱之所自萌也故戒之曰无敎逸欲有兢兢业业一日二日万几言一日二日之间而危亡祸乱之几至于万其可畏如此可不尽其戒慎危惧之意哉无旷庶官言非独天子当兢兢业业于上又当劝勉羣臣之在官者使之各防尔位而无旷其职所以必欲无旷庶官者盖凡设官分职其所治之事无非代天之事也使一官之或旷则废天之职矣天子虽兢兢业业于上而百官有司废天秩于下是亦危乱之道也故皐陶之陈谟勑戒既曰一日二日万几又曰无旷庶官天工人其代之其意盖欲后克艰厥后臣克艰厥臣以尽乎君臣之道而共保无为之治也
　　天叙有典勑我五典五惇哉天秩有礼自我五礼有庸哉同寅协恭和衷哉天命有徳五服五章哉天讨有罪五刑五用哉政事懋哉懋哉
　　下文申结天工人其代之之义汤诰曰惟皇上帝降衷于下民若有恒性克绥厥猷惟后言民有物则之性好恶之情无非出于天之所以降衷者为君者惟能克绥厥猷而已人之生也其人伦之典天也故其彞伦有自然之叙矣人君勑之以为五典使父子有亲君臣有义夫妇有别长幼有叙朋友有信五者各致其厚盖所以助乎天之所叙也谓人之生交际之礼天已定其差等有自然之秩矣人君自己为五礼以吉礼事国之神示以凶礼哀国之忧以賔礼亲国以军礼同国以嘉礼亲万民五者各得其常所以助夫天之所秩也勑有典自有礼必在夫君臣共致其寅畏防谨衷善之意然后可以施化故曰同寅协防和衷哉既曰寅又曰防又曰衷亦与所谓严祗敬同谓其寅畏之意有加而无已也苏氏曰此二者道德事非君臣同其诚敬莫能致之若天命有德讨有罪则政事也勉之而已天命有徳凡有徳则顺乎天道顺乎天道天之所命也人君于是制为五服以章之五服郑博士曰自衮冕至于冕自九章至于一章是也天讨有罪凡有罪者则悖乎天道悖乎天道则天之所讨也人君于是制为五刑以用之五刑墨劓剕宫大辟是也天命有德讨有罪施之于刑赏之间必在夫君臣共勉于政事然后可以劝惩天下故曰政事懋哉懋哉叙有典秩有礼则君臣同寅协防和衷以助夫天之所叙秩命有徳讨有罪则君臣懋于政事以助夫天之所予夺君臣之间尽道如此则可谓能兢兢业业一日二日万几无旷庶官以代天工矣此皐陶谆谆为帝陈谟也典礼言勑我自我而命有德讨有罪不言我者杨山曰典礼必自天子出故曰勑我曰自我若夫爵人于朝与众共之刑人于市与众弃之虽天子不得而私焉此説是也典曰五惇服曰五章刑曰五用而至于礼则独曰有庸者王氏曰五典五服五刑之所施非一人之身若五礼则取于一人之身而杨山以其説为不然山之说曰礼虽有五而其用则非一如五礼上自天地社稷宗庙下至山林川泽以及四方百物皆有祭焉而其仪章器物各从其不可以数计吉凶军賔嘉亦莫不然故曰有庸然马融本则直作五庸与五惇五章五用无以异然世逺难以折中姑两存之
　　天聦明自我民聦明天明畏自我民明威达于上下敬哉有土
　　古文书畏与威二字通用其义一也孔氏以上一句属于天命有徳言因民而降之福民所归者天必命之下一句属于天讨有罪言天明可畏亦因民成其畏民所叛者天必讨之案吕刑云德威惟畏徳明惟明是明与畏字相对而言明者天之所彰也畏者天之所畏也孔氏既以明畏属于天讨有罪矣故遂以聦明属于彰有徳岂天之彰有徳则用其聦明而讨有罪则不用其聦明者乎此説不通而王氏张谏议则又以聦明主于典礼而言明畏主于命徳讨罪而言夫明畏主于命徳讨罪无可疑者而以聦明为主典礼则失之泥要之二句只一意盖所以緫结上文而尽其义亦不必分説泰誓曰天视自我民视天听自我民听此正为命徳讨罪而言也言天之聦明能鉴察善恶故其吉凶祸福之应未甞有豪厘之差为人君欲观其聦明明畏无观诸他观之民而已天有聦明之道而其闻见则付之于民民之所闻天之聦也民之所见天之明也天有明畏之道而其好恶则付之于民民之所好天之明也民之所恶天之畏也盖公天下之闻见好恶而襃贬则天之聦明明畏不外是矣是道也达乎上下者一理而已下焉民之所以好恶向背者此道也上焉天之所以吉凶祸福者亦此道也所以必在察乎民之意以察天之意此理而达于上下本无有二民之好恶向背则天之吉凶祸福应之如影响矣故有土者不可不敬如此敬于民则敬于天矣敬于天则民归之矣
　　皐陶曰朕言惠可底行禹曰俞乃言底可绩皐陶曰予未有知思曰賛賛襄哉
　　自允迪厥徳以下至敬哉有土皐陶之所以为帝陈谟尽于此矣不可以有加矣于是又申诰之曰朕言惠可底行谓我之言顺于理可底而行其意盖以谓我徒能言之耳至于行之则在乎舜与禹也禹曰俞者然其惠可底行之言既然其言而又谓汝之言不但见于空言而已亦可以致行其功盖欲勉皐陶以共行其知人安民之言也皐陶曰予未有知思曰賛賛襄哉襄哉者言禹虽勉皐陶共行安民知人之言而皐陶犹辞让不敢当也孔氏曰我未有所知未能思致于善徒亦賛奏上古行事而言之信如孔氏说则曰之一字遂为衍文盖上下文势已足虽不加曰字犹成文义也张横渠薛氏皆以曰当作日字下文予思日孜孜相此説比先儒为优虽治经者不当变易经字以就已意然而考之于经曰之与日大抵多相乱如洛诰曰今王即命日释文一音作曰吕刑曰今尔罔不由慰日勤释文一音作曰以是知日字曰字经文多相乱而此下文又有予思日孜孜与此思曰賛賛襄哉文势正相故张横渠薛氏皆以为日此盖有凭据而云非率意而为此説故可从也賛賛襄哉者孔氏以谓賛奏上古行事而言之薛氏曰日夜进进不已知进而不知退知上而不知下也盖尔雅襄字惟有二训其一训除其一训上既不可训除而用尔雅训故遂以训上必曰賛賛上哉故其説不得不如此郑氏虽知尔雅二训不可从又以襄字训畅言我未有所知所思徒賛明帝徳畅我忠言其説尤为无据惟王氏曰襄成也思一一賛襄以成禹之功也案春秋左氏传定十五年葬定公雨不克襄事杜元凯曰襄成也王氏之训盖出诸此此説为善皐陶之意盖以谓使我独底可绩则未能为禹之助以成其功而已





　　尚书全解卷五
&lt;经部,书类,尚书全解&gt;
　　钦定四库全书
　　尚书全解卷六
　　宋　林之竒　撰
　　益稷　　　　　　　　虞书
　　伏生之书以舜典合扵尧典益稷合于皐陶谟至孔安国案壁中科斗书始厘而为二观舜典慎徽五典而下正与尧典帝曰钦哉之文相接益稷帝曰来禹汝亦昌言而下实与臯陶谟思日賛賛襄哉之文相接则伏生之书合而为一者是也而孔氏必厘而为二者盖古者简册以竹为之编次而成书所编之简不可以多也故文之多者一篇之所不能容则厘而为二虽厘而为二苟文势相接亦不害其为一也既已厘之则必为之篇名以别之于是有尧典舜典大禹谟臯陶谟益稷之目此但为简册之便耳非有义于其间也书序既有此二篇之目而孔壁之中旧文虽为一简孔氏安得不厘而为二哉以是知伏生之合之也由是理而推之也孔氏之厘正也因其简册之旧也故简册之当从孔氏而以二篇之文相属而读之则当以伏生为正篇名益稷者盖以篇首有暨益稷之文故借此二字以名其简册犹论语有顔渊微子孟子有公孙丑万章等名篇也而唐孔氏则谓二人佐禹治水有功因以此二人名篇旣美大禹亦所以彰此二人之功此则过论也
　　益稷帝曰来禹汝亦昌言禹拜曰都帝予何言子思日孜孜皐陶曰吁如何禹曰洪水滔天浩浩怀山襄陵下民昬垫予乗四载随山刋木暨益奏庶鲜食
　　此文与皐陶陈谟同为一时之事其文当与上賛賛襄哉相属帝曰来禹汝亦昌言益皐陶既已陈谟于帝于是呼禹使汝陈其盛徳之言禹拜曰都帝予何言予思日孜孜禹旣承命于是拜而叹美以谓皐陶之谟旣已尽善矣予复何言哉惟思日夜孜孜奉臣职而已皐陶曰吁叹辞也皐陶于是叹而问禹以予思日孜孜之事为如何也杨子云曰禹以功皐陶以谟当舜之时禹皐陶之事君各以其能自致其上皐陶陈谟而不敢自许其功禹成其功而不敢自许其谟故帝虽命禹以陈其盛徳之言而禹乃谦逊不敢即承命而遂言之也其意盖以谓皐陶之谟既已如此而我惟日夜孜孜犹且不逮其何以有加于皐陶故皐陶问其何如而禹但以孜孜奉臣职见于己试之效者以荅之也周希圣曰坐而论道谓之三公作而行事谓之士大夫禹之谦逊以谓坐而论道者必皐陶而已特作而行之而已此说是也自此至烝民乃粒万作乂此实禹治水本末先后之序也洪水滔天浩浩怀山襄陵于是天下之民皆昬垫溺困于水灾也四载说者不同孔氏曰水乗舟陆乗车泥乗輴山乗樏而史记及尸子慎子汉书沟洫志与此所载大同而小异水乗舟陆乗车诸说皆同泥乗輴史记作橇尸子作蕝愼子及沟洫志作毳山乗樏史记作檋沟洫志作梮然而名虽不同其实一也輴与橇蕝毳一物也樏与檋梮一物也輴以版为之其状如箕用以擿行泥上樏以铁为之其形似锥长半寸施之履下以上山不蹉跌也此数物者盖治洪水之时以此乗之以为跋履山川践行险阻之具也虽其制度不同不详见于经然自汉以来其说如此必有所传闻也或者以谓鲧九载绩用弗成兖州之功十有三载乃同则以为禹治水实四年而成功故谓之四载世多喜此说盖其文致附防亦似有可信者然而四载指治水而言谓之四载可也何以谓之乗四载乎又其年数反覆龃龉而不合苏氏论之详矣随山刋木者盖禹之治水自通障蔽始于禹贡之书先言禹敷土随山刋木后言奠髙山大川孟子曰当尧之时天下犹未平洪水横流泛滥于天下草木畅茂禽兽繁殖五谷不登禽兽逼人兽蹄鸟迹之道交于中国尧独忧之举舜而敷治焉舜使益掌火益烈山泽而焚之禽兽逃匿盖禹治水之初必先烈山泽驱禽兽以通障塞障塞旣通然后土功可得而施之曁益奏庶鲜食益是佐禹治水禹当夫水土未平民未粒食于是暨益敎民以食鱼鼈鸟兽之肉而充饱也奏进也奏庶鲜食进于民也鸟兽新杀曰鲜故曰鲜食
　　予决九川距四海濬畎浍距川曁稷播奏庶艰食鲜食懋迁有无化居烝民乃粒万作乂
　　障塞旣通矣然后可以施其治水之功使川泽之水各有所归也史记以导弱水以下为九川盖弱水也黒水也河也汉也江也沇也淮也渭也洛也通有九川然亦不必如此之泥要之谓九川者但谓九州之内凡有川泽皆疏导之使之各有所归也距四海史记旣以导弱水以下为九川故说者遂以导弱水入于流沙为西海黒水终入为南海后至于大陆以北播为九河入于海者为北海其余六水所入为东海然海之量合受众流若如此说则是西海所受者惟一弱水南海所受者惟一黒水无此理也若以决九川为九州之川泽无所不决而距四海为江水皆归于海则无所不包矣濬畎浍距川谓川泽之水旣有所归于是疆理其地则为沟洫以宣泄平地之水使皆归于川泽亦以为耕稼之渐也考工记曰匠人为沟洫耜广五寸二耜为耦一耦之伐广尺深尺谓之畎田首倍之广二尺深二尺谓之遂九夫为井井间广四尺深四尺谓之沟方十里为成成间广八尺深八尺谓之洫方百里为同同间广二防深二仞谓之浍自畎而之遂自遂而之沟自沟而之洫自洫而之浍自浍而之川自川而之海不言遂沟洫而曰畎浍者盖举小大以包其余也决九川距四海濬畎浍距川则比其功役又倍于随山刋木矣故所借以为众庶之食又非鲜食而足也故于鲜食之外又加艰食焉者薛氏谓草木之实凡施力艰难而得之者也古者凶年饥嵗五谷不熟民无所得食于是有拾橡栗仰食桑椹取给蒲蠃以充饥者所得艰食即此之谓也谓使民食鸟兽之肉又加之以草木根实之以足之也艰食鲜食者则民无阻饥矣于是又勉之以阜通货贿以给其资生之具懋迁有无迁有以之无也如鱼盐徙山林材木徙川泽是也化居者化易其所居积王肃云易居者不得空去使满而去使满而来其说是也旣懋有无则民之所以资生之具无所不备然后可以兴农事而使民享其粒食之利粒食者五谷之食也民旣粒食则饥馑垫溺之患皆可以免矣舜使禹陈其盛德之言禹谦自牧不敢以陈谟自居虽不以陈谟自居惟述其治水之时本末先后之详而警戒之意实存于其间盖洪水之初浩浩怀襄下民昬垫而其终也烝民乃粒万邦作乂其间险阻艰难备甞之矣予之所以思日孜孜者盖欲君臣之间相成警戒其兢兢业业常如洪水未平之时如此则国家之福永永无穷矣鲍叔牙谓齐威公曰愿君无忘在莒时管仲无忘束缚于鲁时寗戚无忘饭牛车下时大禹之思日孜孜其意如此
　　皐陶曰俞师汝昌言禹曰都帝慎乃在位帝曰俞禹曰安汝止惟几惟康其弼直惟动丕应徯志以昭受上帝天其申命用休帝曰吁臣哉邻哉邻哉臣哉
　　舜命禹以陈其盛徳之言禹谦逊不敢自居惟述其治水之时本末先后之序以致其日孜孜之意而皐陶犹以为未也于是然其思日孜孜之言而皐陶谓之曰汝之昌言可师法所当为帝陈谟禹既不获逊矣扵是又陈谟以戒扵舜曰都帝慎乃在位此虽勉徇皐陶之意而陈其实亦所以申结上文之义也盖洪水之初怀山襄陵下民昬垫其终也至于烝民乃粒万作乂则其间险阻艰难备尝之矣今也治定功成法度彰礼乐着垂拱而视天民之阜曽无可忧者然圣人不畏多难而畏无难洪水之时天下可谓多难矣而君臣相与焦心劳思以拯生民之饥溺旣克有济然人之常情安于无难必将忘其所可戒则骄奢淫泆之所自萌而危败祸乱自此分矣故禹之陈谟蔽以一言曰帝慎乃在位盖谓欲守此盈成之业緜緜社稷无疆之休者惟在慎之而已董仲舒曰尧舜以天下为忧而不以位为乐盖为人君者苟以位为乐则将穷天下之欲以供耳目之娱故不能保厥位至于颠覆丧亡而不悟苟其居是位也兢兢业业如临深渊如履薄氷以致其畏慎之意则其位之安如太山而四维尚谁得而夺之邪禹之言简而尽若此可谓一言而兴邦矣帝曰俞者然禹之言深喻其儆戒之意孔子语顔回以克己复礼之目则告之曰非礼勿视非礼勿听非礼勿言非礼勿动盖谓欲克己复礼者当如此也禹之陈谟尽于慎乃在位之一言帝既虚心而听之君臣之间不待问而辨也故又推明其义为帝尽言之盖谓欲慎乃在位者其后先之序当如此也安汝止者言汝之所止不可以不安大学曰知止而后有定又曰诗云緜蛮黄鸟止于邱隅子曰于止知其所止可以人而不如鸟乎诗云穆穆文王于缉熙敬止为人君止于仁为人臣止于敬为人子止于孝为人父止于慈与国人交止于信盖人之所止而不能安则将泛然而无所归宿外物得以移之矣苟能安其所止则意诚心正举天下之外物曽不足以动其心如是则寂然不动感而遂通天下之故矣此实慎乃在位之本也惟几惟康其弼直言能安止矣又能尽此三者然后有以尽夫慎乃在位之道也惟几者谓人君当戒愼万事之微而不敢忽也惟康者言当安静天下之民而不扰之也其弼直者谓辅弼之臣当得切直之臣而用之也自古太平无事之世上恬下熙四方无虞若可以无虑矣及其祸乱一起卒至陵夷败坏而不可复収者其祸未甞不出于三者为君者宴安鸩毒而不悟危亡之机祸之所自萌也好大喜功以扰斯民祸之所自萌也人主好佞于上羣臣致防于下上下相狥不闻切直之言者亦祸之所自萌也苟能惟几以成天下之务惟康以安天下之业又能使其弼直以通天下之情危败祸乱无自而萌而慎乃在位之道尽于此矣惟动丕应徯志荀子曰徳操然后能定能定然后能应自安汝止至其弼直可谓能定矣惟其能定故动而有为也则可以大应夫徯志之民此其所谓能应也徯志谓民之于君听唱而应视仪而动徯上之志而乐从之者也惟为君者无以大慰斯民之望故有悍戾而不从苟能安汝止惟几惟康其弼直则民固得所欲矣彼之徯志于我而我之发政施仁有以待应之孔氏曰徯待也帝先安所止动则天下大应之顺命以待诗曰宜民宜人受禄于天惟动丕应徯志是冝于民人也民之所欲天必从之故有以昭受上帝之命天将命以休福受天之祜永永无穷矣盖洪水滔天下民昬垫其终也以至于九州攸同万邦作乂天命眷顾锡以休福何以至此苟于此能兢兢业业以慎乃在位如上之所云则固有以昭受上帝之意而天之命以休福至于亿万年而无易是天重命之也天与帝之称虽异其实一也甞考经之所载凡称天称帝者大抵皆是变其文以成美既曰格于皇天又曰格于上帝既曰帝乃震怒又曰天乃锡禹洪范九畴既曰惟帝不畀又曰惟天不畀凡若此之甚多皆是史官错综其文以成义以昭受上帝天其申命用休但谓如此然后可以昭受上天天其申命以休福此但是不欲言以昭受上天天其申命用休故变其文曰上帝必欲从而为之说则凿故详考此章之义盖谓欲慎乃在位者其静而无事也则君臣尽道于庙堂之间其动而有为也则天人协应于幽明之际定之于此应之于彼盖不期然而然者此禹所以谆谆反覆为帝申言之昔唐太宗问创业守文孰难房元龄曰草昧之初羣雄竞逐攻破乃降战胜乃克创业则难魏徴曰王者之兴必乗衰乱反覆昬暴殆天授人与者既得天下则安于骄逸人欲静徭役毒之世方弊掊克穷之国于此衰则守文为难帝曰元龄从我定天下冒万死遇一生是创业之难魏徴与我安天下恐富贵则骄骄则怠怠则亡见守文之不易创业之不易既往矣守文之难当与公等慎之房元龄魏徴以其身之所歴而言之故于创业守文之难易俱有所偏若禹者亲与益稷之徒跋履艰难践越险阻以定洪水之难故其始之所言者无非所谓创业之难及其洪水既平帝方命之以陈其嘉猷嘉谟以为警戒故其终之所言者无非守文之难盖其意亦以谓创业之难既徃矣守文之难方将慎而图之观太宗之言则禹所陈之谟本末首尾不烦训诂而可通矣夫禹之陈谟其意不出诸此而太宗乃与之合若太宗者亦岂可多得哉帝曰吁者禹之陈谟盖尽于此矣帝于是叹其言而谓之曰慎乃在位之道亦非一人之所能为必资羣臣之助也臣哉邻哉孔氏曰邻近也言君臣道近相须相成此说未通据下文曰钦四隣则其所指禹之僚属左右前后所与协力以事君者臣哉者言必赖尔臣之助此盖指禹而言之也邻哉者言汝又当率其僚属左右前后之人以为我之助也邻哉臣哉言之不足又重言之也哉自古人多重言之如蚖哉蚖哉时哉时哉归哉归哉以此臣邻二义反复言之以见致意之深也
　　禹曰俞帝曰臣作朕股肱耳目予欲左右有民汝翼予欲宣力四方汝为
　　自臣作朕股肱耳目以下此又申言资夫臣邻之义也盖人君当资羣臣之助犹手足耳目为之用也自左右有民以下所以解释其义也王氏曰臣作朕股肱耳目予欲左右有民汝翼予欲宣力四方汝为言作股肱予欲观古人之象至于汝听言作耳目此说是也盖心居中虚以治五官心有所欲为亦不能独成其功要必资手足耳目之助使手足耳目之职废于外则心之思虑亦不能独成故帝言此者必资夫羣臣之助也予欲左右有民言我欲助我所有之民也此即孟子所谓放勲曰劳之来之匡之直之辅之翼之使自得之又从而振徳之者也谓我欲左右有民以敎育成就之汝当辅翼于我也宣力即孔子所谓陈力就列也予欲宣力四方谓我欲宣布其力于四方汝当黾勉以为之盖陈力就列人臣之职也故曰汝为至于左右有民则非人臣之事也易曰后以财成天地之道辅相天地之宜以左右民盖天子之职也人臣但为之助而已故曰汝翼言各有所当也汝翼汝为申言作股肱之事也虽申言作股肱之事然而必欲以一句为股一句为肱如汝明之为目汝听之为耳则不可要之汝为汝翼皆是手足之用也
　　予欲观古人之象日月星辰山龙华虫作防宗藻火粉米黼黻絺绣以五采彰施于五色作服汝明
　　观视也予欲观古人之象谓我欲观视古人法象作服之制于天下也易曰黄帝尧舜垂衣裳而天下治盖取诸乾坤以是知上衣下裳之制创自黄帝尧舜特因之而已故谓之古人之象十二章说者不同当以郑氏之说为正其说以谓华虫雉也宗彞虎蜼也粉米白米也絺读为薾紩也画以为绘紩以为绣画与紩皆有六日也月也星辰也山也龙也华虫也此六章者画以为绘施之于衣宗也藻也火也粉米也黼也黻也此六章者紩以为绣施之于裳此有虞氏之十二章也至周以日月星辰画于旗冕服九章登龙于山登火于宗彞其九章初一曰龙次二曰山次三曰华虫次四曰火次五曰宗彞此五者绘之于衣次六曰藻次七曰粉次八曰黼次九曰黻此四者绣之于裳此周之九章也衮冕九章以龙为首龙首卷然故以衮为名鷩冕七章以华虫为首华虫即鷩雉也毳冕五章以虎蜼为首虎蜼毛浅毳是乱毛故以毳为名此成周増损有虞氏之服制也郑氏此言皆有所据而云大胜孔氏之说盖孔氏之失有二以日月星辰山龙华虫作防宗彞为句而曰五采成此画焉宗庙彞樽亦以山龙华虫为饰据此经云予欲观古人之象而以五采彰施于五色作服汝明结之于后则是此言专为作服而云尔岂于其中杂入宗庙之彞樽者哉此其失一也又曰絺葛之精者凡葛非可绣之物自古未闻有以为裳唐孔氏云暑月则染絺为纁而绣之以为祭服岂暑月染葛为服而冬月则弃而不用邪此其失二也而又以华虫为二物以粉米为二物其说考之制度皆龃龉而不合不若郑氏之说为善以五采彰施于五色作服汝明郑氏曰性曰采施曰色言以本性施于缯帛盖绘以为衣绣以为裳皆杂施五采以为五色汝明者汝当明其小大尊卑之差等也案周礼司服云公之服自衮冕而下如之服士之服自皮弁而下如大夫之服自天子至于卿士其服皆有差等上得兼下下不得僭上以周礼观之则知唐虞之制亦必有尊卑差等于其间作服汝明者恐其乱于上下之分故使之明尊卑等差以示之也夫自天子至扵士宗庙宫室车服冕旒器用莫不有尊卑上下之差此但言作服者举其一以包其余若仲叔于奚有功于衞卫人赏之以邑辞请曲县繁缨以朝许之仲尼谓之曰惜也不如多与之邑惟器与名不可以假人君之所司也名以出信信以守器器以藏礼礼以行义义以生利利以平民政之大节也若以假人与人政也政亡则国家从之不可止也已舜使禹作服以五采彰施于五色作服汝明其意盖亦谓如此而已自先儒以来观象以作服之等差所绘所绣之物虽有不同而论其所以观象作服者则无有异义也至王氏始谓日月星辰山龙华虫凡此徳之属夫阳者故在衣而作绘宗彞藻火粉米凡此徳之属夫隂者故絺绣在裳辨物则知善之为善知善之为善推而上之可以至于天道则圣人之能成矣介甫甞有韩退之诗曰纷纷易尽百年身举世无人识道真力去陈言夸末俗可怜无补费精神王氏于经其凿如此则其无补费精神盖又甚于韩退之矣故杨山力辨其非杨山既辨其非矣而其说又曰日月星辰天象也山地之属也服之所以体天地也龙华虫天产也故作绘而在上宗彞形而在下者藻火粉米地产也黼黻人为也故絺绣在下此则流而入王氏之说而不自知是皆目睫之论
　　予欲闻六律五声八音在治忽以出纳五言汝听声音之道与政通治世之音安以乐其政和乱世之音怨以怒其政乖亡国之音哀以思其民困故闻六律五声八音则可以察治忽也忽不治也予欲闻六律五声八音以察治乱又在乎出纳五言舜命夔曰诗言志歌水言声依永律和声八音克谐无相夺伦神人以和盖声乐之所自生生于诗歌之发扵志者有诗然后有歌有歌然后有乐诗歌和则声乐用之而无所不和诗歌不和则声乐亦不和矣季札甞观周乐歌国之诗则知其国之政若身亲而见之故欲察治忽必在于出纳五言出五言者为之诗歌播于声音宣之于下若闗雎葛覃之上之风化故用之郷人用之邦国此所谓宣之于下也纳五言谓取下之言播于诗歌者以达于上若太师陈诗以观民风是也舜之韶乐既和矣又使羣臣出纳五言以在治忽于六律五声八音之间所以尽善尽美如天之无不盖地之无不载也汝听言汝当听其诗歌以察治忽也若汝明汝听盖所谓申结作耳目之义也五言即宫商角徴羽之言
　　予违汝弼汝无面从退有后言钦四邻庶顽谗说若不在时侯以明之挞以记之书用识哉欲并生哉工以纳言时而飏之格则承之庸之否则威之
　　我之所言所行苟有违戾于道者汝当以礼义弼正于我汝无面从我之违退有后言谓我为不可弼也盖禹之所论慎乃在位者必在其弼直舜则荅之曰予违汝弼汝无面从退有后言此盖容受其弼直之言也舜大圣人也所言所行为法于天下传于后世岂复有违于道义者哉而曰予违汝弼禹亦大圣人也其事君尽忠亦可为万世法岂复有面从而退有后言者哉而曰汝无面从退有后言盖君臣之间相与儆戒不得不尔惟其无是事而尤不忘儆戒之心此其所以为大圣人也钦四邻者言汝旣弼我之违又当儆汝左右前后所与比肩以事上者与之同心协力以辅台德也汝既能弼我之违又能钦四邻以辅徳矣其有不以辅弼为意曲从以顺上之防者是庶顽谗说之人也若不在时者谓其所行不在于是虽其所行不在于是然未可以谗说殄行之故遽加之刑戮也则必尽其寛厚之道以待之此所以生其愧耻之心使之迁善悔过而不忍纳之于小人之域矣侯以明之挞以记之书用识哉此三者皆所以生愧耻之心也侯以明之谓明侯射之礼以别贤否古之射者必设鹄王大射则供虎侯豹侯设其鹄诸侯射则供熊侯豹侯卿大夫射则供麋侯皆设其鹄古人之于射盖所以观其贤不肖其容体比于礼其节奏比于乐中者皆得与于祭其容体不比于礼其节奏不比于乐不中者不得与于祭贤否邪正皆见于射侯之间庶顽谗说之人而侯以明之者盖使知其不正而反扵正也挞以记之所谓夏楚二物収其威也盖鞭挞于其小过使之记而不忘苟记而不忘则终身不犯矣书用识哉是以书其过于防而不忘此三者皆是不忍遽弃之于小人之域故为之啓其愤发其悱使之迁善改过之心油然而生与乐则生矣之生同欲并生哉盖欲庶顽谗说之人并生其愧耻之心圣人所以待之旣如此之尽则其间必有回心以向善者圣人无自而知之则使乐工纳言而飏于上以观其心其有格则承之庸之惟其长恶不悛怗终不善而终无迁善改过之望者然后纳之于刑薛氏曰论语曰有耻且格格改过也承者荐也春秋传曰奉承齐牺古者奉圭币而荐之曰承格则承之庸之盖谓其改过者则荐而用之此说是也自庶顽谗说至否则威之其略见于舜典其详见于此此龙之职而乃以命禹緫其事庶顽谗说必小人之有才者虽其邪佞最为可恶然苟使人君能以寛厚为心为之生其迁善之心至其一旦翻然而改未必不为一时豪杰之才惟上之人弃之于小人之域而刻覈太至则彼以不肖之心应之矣自古有志之士恶小人欲尽去未有不为小人所中小人得志则国家之势遂以陵迟而不能复振两汉之末皆坐此也舜之言曰庶顽谗说则是其中非无小人也虽有小人而舜不与寇贼奸宄同弃于皐陶之刑方且设为一官为之纳言则待之如此其尽故虽一时之小人莫不变心易虑归乎大中至正之域善乎邵康节之言曰尧舜之世天下非无小人也是难其为小人也所谓难其为小人者谓虽有小人而染于圣人之教亦将变而为君子此唐虞之世所以比屋可封而自三代以下所不可企及之也
　　禹曰俞哉帝光天之下至于海隅苍生万邦黎献共惟帝臣惟帝时举
　　禹曰俞哉然帝之言也虽然帝之言又有以广帝之意不以帝之言为然于是故曰俞哉与其他人曰俞者异也舜谓慎乃在位必资于羣臣之助汝当钦尔四邻以共弼予违其责望扵禹者可谓大矣禹则以谓辅弼之责虽在于臣邻然而帝当广延天下之贤人使之居辅弼之任无以谓贤才止于此而已光者充也光天之下者犹言普天之下敷天之下也海隅者四海之隅也苍生者谓苍苍然如草木之生也黎献贤人在侧陋献贤也如大诰曰民献有十夫予翼论语曰文献不足徴皆是贤之称也谓之黎献者孙氏曰士大夫而上冕弁在首则缁爵靺其色不同至于野人戴髪则但黎首而已黎首之民谓之黎民贤黎民则谓之黎献此说是也凡此普天之下至于海隅之至远苍生之至微其万邦之内贤而黎首者莫非帝王之臣帝当悉举而用之也禹之意盖言当时之贤人或有处于版筑耕钓之微而未仕于帝朝者帝当旁搜博采而罔有或遗使之处辅弼之任以为天子之助也
　　敷纳以言明庶以功车服以庸谁敢不让敢不敬应帝不时敷同日奏罔功
　　既广求天下之黎献必在于敷奏以言使陈其嘉言嘉猷以啓沃于上既敷奏其言矣而又明其众功以考其言事而责其实用谓之敷纳谓之明庶皆是兼収并蓄罔有或遗之义矣谓言无所不纳功无所不明也既敷奏其言明庶其功审知其可用矣于是旌之以车服广求天下之黎献而登用之也帝既广求天下之贤才虚心以纳其言责实以明其功而旌之以车服其好贤乐善之心有加而无已则在位之人谁敢不举贤荐士以让其所不如之人推贤让能则庶官乃和矣故敢不敬应于帝以弼其人主之违以致其手足耳目之助帝苟不如是则好贤乐善之心替矣故逺近布同日进于无功苟逺近布同日进于无功则禹虽欲钦四邻以致其辅弼之功亦不可得也唐武氏无道于用人无所难不惟人得荐士亦听自举其后开元贤臣叶賛几致刑措者武后之所収也及德宗好察多忌士无贤不肖皆不得进国空无人以致奉天之祸故陆宣公论之以谓武氏以易得人陛下以精取士观宣公之论若此则禹谓帝不时敷同日奏罔功者诚非过论也
　　无若丹朱傲惟慢逰是好傲虐是作罔昼夜頟頟罔水行舟朋淫于家用殄厥世
　　此言尧子丹朱之所以失天下者以规舜也夫禹之陈谟谓帝当广求天下之黎献敷纳以言明庶以功而又车服以庸其言可谓大矣而继之以丹朱之慢逰傲虐以戒之者盖自古太平无事之世贤者在位能者在职则其君未尝无好贤乐善之心其所以至于好贤乐善之心替则谗谄日进而不自知者未尝不始于一日之慢逰也唐明皇开元中用姚崇宋璟之徒以致太平庶几正观之治一旦惑于女色荒于游田之乐不恤国事其一时贤人如张九龄之徒皆厄扵一时而不得志其所用者为李林甫杨国忠牛仙客数人而已是明皇一人也自开元以前而观之则好贤乐善之主也自天寳之末观之则好贤乐善之心无毫厘存于胷中原其所以致此者盖本扵一日之慢逰也舜圣人也虽万万不至于此然而君臣相与警戒之道不得不尔苏内翰曰禹戒舜曰无若丹朱傲惟慢逰是好舜岂有是哉周公之戒成王曰无若殷王受之迷乱酗于酒徳哉成王岂有是哉周昌以汉髙为桀纣刘毅以晋武为桓灵当时人君皆不以为罪而书之史防以为美谈此说是也盖人臣之进言极其切直而无讳者此诚盛徳之士汉沟洫志云尧禅舜朱处丹渊为诸侯朱是其名丹乃所封之国盖尧之子也无若丹朱傲者丹朱之为不肖蔽以一言曰傲也惟慢游是好以下又言其傲之实也言丹朱惟傲防之游是好也罔昼夜頟頟者言傲戏而虐无昼夜也常欲肆恶无休息頟頟不休息之状也古者小人之为恶者必傲傲者必虐终风且暴顾我则笑谑浪笑傲此州吁之所以亡也罔水行舟言丹朱习于无水行舟为能推于陆也论语曰羿善射奡荡舟孔氏云奡多力也能陆地行舟此亦丹朱之也陆地非可以行舟丹朱恃其力多推之于陆而行之古者谓多力者举百钧扛洪鼎揭华旗谓他人之所以不能举我独能举之朋淫于家谓妻妾乱而无别也丹朱为尧之子当传尧之天下惟其慢逰傲虐淫乱之故故尧不以天下授丹朱而授于舜此所以用殄厥世不得嗣尧之天下也
　　予创若时娶于涂山辛壬癸甲啓呱呱而泣予弗子惟荒度土功
　　此又言已之惩创于丹朱之恶起于一日之慢逰故不敢不黾勉以成事功也娶于涂山国之女也辛日娶妻甲日复徃治水盖其娶妻甫及四日遂徃从治水之劳以拯生民之急也啓呱呱而泣孟子曰八年于外三过其门而不入言禹之治水甞过其门闻啓之泣其声呱呱然不暇子之惟荒度土功诗曰天作髙山太王荒之毛氏曰荒大也大度土功之事也晋重耳出奔及齐桓公妻之有马二十乗公子安之从者以为不可将行谋于桑下妾在其上闻之以告姜氏姜氏杀之而谓公子曰子有四方之志其闻之者吾杀之矣公子曰无之姜曰行也怀与安实败名公子不可姜与子犯谋醉而遣之醒以戈逐子犯重耳之所以能成霸功者姜氏与有力焉盖未有沈溺于妻子之爱而可以建大功立大节者禹拯生民之难思天下之溺由己之溺不暇顾其妻子至于沐雨栉风股无脂胫无毛而不以为劳其志如此举天下之声色嗜好曽何足以易吾之此志哉
　　弼成五服至于五千州十有二师
　　洪水未平之前上古帝王之世已有其制矣洪水之后下民昬垫则五服之制于是圯坏而无别禹既平洪水至于九州攸同庶土交正于是辅成其五服之制以复其旧王肃曰五千里者直方之数谓每服之内为其小数定其差品各有所掌是禹辅成之力也至于五千者每服五百里五服二千五百里东西南北相距各为千里也州十有二师者孔郑之说不同孔氏以谓一州用三万人功九州二十七万庸薛氏云大司马法二千五百人为师此盖兵制也禹之治水岂故用此师也哉以是知孔氏之说为不可用郑氏云每州立十二诸侯为之师以佐牧也此则正与下文外薄四海咸建五长相应其说为长而其所以为每州立十二师之说则为不可信盖其说以谓尧初制五服服各五百里禹弼五服之残数亦每服各五百里故有万里之界万国之封焉犹用要服之内为九州州更方七千里七七四十九得方千里者四十九其一以为圻内余四十八八州分而各有六盖百国一师州十有二师则州千二百国也八州凡九千六百国其余四百国在圻内合于春秋传禹朝羣臣于防稽执玉帛者万国之言而先儒王肃之徒谓禹之功在于平治水土不在扵开拓境土地广三倍于尧而书传无闻焉以是知郑氏此说其附会虽若可从而其理则非但其论每州建十二诸侯以为之师则其说可行
　　外薄四海咸建五长
　　谓九州之外廹于四海每方各建五人以为之长也盖自甸服至绥服方三千里是九州之内也要服荒服各一千里是九州之外也自甸至绥每州建十二诸侯为之师要荒二服每方建五人为之长此详内而略外也而其若干诸侯而置一师若千种落而置一长则世代久逺不可得而知矣
　　各迪有功苗顽弗即工帝其念哉
　　谓内之每州十二师外之每方五长皆迪道上之徳而从上之政敎以有其功惟三苗顽凶负固不服之国不肯就功帝当以三苗为念而忧勤于政事不可使有一日之慢游也禹之陈谟有及于此盖谓四海九州既已悉服苟使天子者不能窒其利欲之原则情窦一开慢逰傲虐无所不至将见一国叛之天下靡然日入于乱矣昔唐明皇之时海内无事四方诸侯奉职贡于京师不敢有后者及其一旦天子惑于女色侈心遂生忠直浸踈谗谄并进朝廷之势轻禄山窃发于幽陵两京陷没四海横流虽李郭之徒奋其忠义以图恢复之功而河北之地卒为割据之壤终唐室而不能复収舜之时旣有顽弗即工之三苗苟使舜忽而不念至扵怠忽之心生忧勤之志怠三苗乗间而起则虽内之十二师外之五长各廸有功亦不足恃也禹之陈谟其言至此旨哉
　　帝曰迪朕徳时乃功惟叙皐陶方祗厥叙方施象刑惟明
　　王氏以谓禹言苗顽弗即工之事帝当念其罪而诛之也故于下文皐陶方祗厥叙方施象刑惟明谓皐陶方施刑于苗民惟明夫劝人主以用兵岂禹所以爱君之意哉苗之顽凶率六师以征之犹且逆命岂皐陶象刑之所能致哉此说为不可用自允迪厥徳谟明弼谐至于帝其念哉则皐陶与禹相与语帝前其谟既无余蕴矣故舜并陈二人之功申美之谓天下之人皆迪我之徳者是汝禹之功也盖非弼成五服至于五千则无以建师长无以建师长则何以各迪有功此盖因其言而遂美之也皐陶又能方祗禹所叙之功而施其象刑亦明于人之功罪轻重各得其宜也汉孔氏以皐陶方祗厥叙方施象刑惟明二句为史官之辞而郑氏以为此乃舜推美二臣之言郑氏之说为长唐孔氏则以为此文上无所由下无所结是不然自皐陶谟至此皆是禹皐陶相与语帝前其陈谟既终矣然后申美二人之功而结之安得谓上无所由下无所结哉孟子曰尧以不得舜为己忧舜以不得禹臯陶为己忧观二人陈谟如此帝美之又如此信乎孟子之言也
　　夔曰戛击鸣球搏拊琴瑟以咏
　　自此而下夔言其所以作乐之功也其文当为一叚不与上下文势相属盖舜之在位三十余年其与禹臯夔益之徒相与荅问者多矣夫史官取其尤彰明者为此数篇以诏后世其言止于是而已则是其所言者自有先后史官集而记之非其一日之言也诸儒之说自臯陶谟至此篇末皆谓其文势相属故薛氏以谓舜以苗民逆命臯陶方祗厥叙而行法故夔又进陈言神犹可以乐语鸟兽犹可以乐致而况于人乎王氏则以谓治定制礼功成作乐舜之治功于是乎成矣故夔称其作乐以美舜也凡此皆欲防同数篇所载以为一日之言岂史官独载其一日之言而尽遗其余乎此理之必不然也理之所不然而必为之说故其说皆牵防而不通今不取郊特牲曰歌者在上匏竹在下贵人声也享礼曰升歌清庙示徳也下管象武示事也燕礼曰升歌鹿鸣下管新宫盖堂上之乐以歌为主故谓之升歌堂下之乐以管为主故谓之下管是知戛击鸣球搏拊琴瑟以咏者皆堂上之乐也下管鼗鼓合止柷敔笙镛以间皆堂下之乐也盖乐之作虽有上下之异其实相合以成乐也孔氏谓戛击柷敔所以止乐搏拊以韦为之实之以穅所以节乐其说亦无所据但以意度之耳然其义则有可疑者器虽有堂上堂下之异其实一乐也其作止节奏必相待而成声堂下既已设柷敔岂于堂上又设之邪则戛击不得为柷敔戛击既非柷敔则搏拊亦不得为节乐之用明矣沈内翰曰鸣球非可戛且击和之至咏之不足有时而至于戛且击琴瑟非可以搏且拊和之至咏之不足有时而至于搏且拊所谓手之舞之足之蹈之而不自知据沈意但以戛击为戛击鸣球以搏拊为搏拊琴瑟意此说为可矣至谓和之至咏之不足手舞足蹈而不自知则亦不必如此杨子云长杨赋云戛滴鸣球刘良注云球乐器也戛滴拊击也顔师古曰戛击击考也以是知鸣球固可以戛击矣古语云拊鸣琴吹洞箫又曰手抚五目视云汉则琴瑟固可以搏拊盖乐之作升歌于堂上则堂上之乐惟取其声之轻清者与人声相比故曰以咏故咏者但戛击鸣球搏拊琴瑟以咏歌人声也鸣球玉磬也玉磬而谓之鸣球者案考工记云梓人为笋虡羽属无力而轻则于任轻宜其声清阳而逺闻扵磬宜若是者以为磬虡故击其所悬而由其虡鸣鳞属以为笋深其爪出其目作其鳞之而则于眂必拨尔而怒苟拨尔而怒则于任重宜且其匪色必似鸣矣以其笋虡如鳞羽之鸣故曰鸣球
　　祖考来格虞賔在位羣后徳让
　　此盖谓乐声和则人神和也祖考来格者非谓有神灵光景之接于人也盖祭义曰其人室也僾然必有见乎其位周还出户肃然必有闻乎其容声出户而听忾然必有闻乎其叹息之声者以是为来格也据此作乐必是在宗庙祭祀之时此之谓祖考来格者祭法曰有虞氏禘黄帝而郊喾祖颛顼而宗尧则知有虞氏之祖宗是颛顼与尧也此之作乐当在颛顼与尧之庙然以尧为宗则可以尧为考则不可谓之考则疑瞽瞍之庙以考为瞽瞍则祖者瞽瞍之父也祭法之言又复不可信然舜受尧之天下而韶乐之作岂不作扵尧之庙而作扵瞽瞍之庙于义未安然其代逺矣不可得而考矣虞賔者丹朱也尧之后为賔于虞犹防子为客于周也夫丹朱之慢逰傲虐可谓难化矣今也感乐之和其在位也与夫助祭之羣后以徳而相让小人之无不和盖可知也
　　下管鼗鼓合止柷敔
　　下管以下此堂下之乐也管犹周礼大司乐曰隂竹之管竹之管孙竹之管是也鼗鼓如鼓而小持其柄而摇之旁耳还自击所以出音柷者郭璞云柷如漆桶方二尺四寸深一尺八寸中有椎柄连底撞之令左右击止者其椎名也敔如伏虎背上有二十七鉏铻刻以木长一尺而防之盖乐之始作也则击柷以合之及其将终也则防敔以止之谓之合止
　　笙镛以间
　　笙乐器也以匏为之列管于匏中又施篁于管端笙竽也三十六篁者谓之竽十三篁者谓之笙镛大钟也上言以咏此言以间相对而言盖与咏歌迭奏也案仪礼云歌鹿鸣以笙南陔间歌鱼丽以笙由庚间此所以迭奏也
　　鸟兽跄跄
　　言乐音不独感神人至于鸟兽无知亦且相率而舞跄跄然也夫韶乐之奏而能使鸟兽跄跄而和者盖乐之所以不能感物者以其不得中声也苟得中声则小大动植无有不感格矣故瓠巴鼓瑟而游鱼出听伯牙鼓琴而六马仰秣况舜之盛徳召和气于上夔之典乐调中声于下则韶乐之奏而百兽跄跄无足疑者
　　箫韶九成鳯凰来仪
　　此又论其舞也盖乐之作也九徳之歌升扵堂上者九徳之歌众乐依之而舞于堂下者则舞于庭九韶之舞也谓之箫韶者孔氏曰言箫以见细器之备其说不然而说者又谓箫者不齐之管其声清而细以象凤凰之声故奏之而凤凰来仪其说亦不然案古今尚书箫字从竹从削箾舞者所执之物箫与箾音虽同而义实异说文于管箫之箫注云参差管而从竹从削之箾注云舜乐名箾韶延陵季札观周乐见舞韶箾者其字从竹从削之箾以是知箾韶二字盖舜乐之緫名也今文作管箫之箫故诸儒皆以为细管之备而说者又谓编管为之其声肃然如凤皇声此皆曲为之说非古书之本意今当从古文书以箫韶者为舜乐之緫名则得之矣九成者郑云韶乐之作所以象治功之成而舜治功之成见于九功惟叙九叙惟歌故其乐以九为节歌于堂上者九徳之歌舞于庭者则九韶之舞亦犹武王之功成于六故其乐以六为节也凤皇来仪者凤皇羽族之最灵者其为物也治则见乱则隐不可求而得不可豢而养今也感乐声而至舞于庭而有容仪也自古太平之世凤皇出而为瑞气后世或见于衰乱之朝者此盖索而后获非其自至不足为瑞也欧阳曰凤皇鸟之逺人者也当舜之治天下政成而民恱命夔作乐之声和鸟兽闻之皆鼔舞当是时也凤皇适至舜之史因并记其实以为美故世因以凤皇为有道之应其后凤皇数至或出于庸君视政之时或出于危亡大乱之际是果为瑞哉此说未为允当周公曰我则鸣鸟不闻孔子曰鳯鸟不至河不出图吾已矣夫观周孔之言云尔以谓鳯皇为非有道之应可乎若以鳯皇为偶见于昬乱之时则并与帝王之瑞为不足信矣欧阳之说不可从自祖考来格至于凤皇来仪是皆韶乐之所感召也然于堂上堂下文势各有所属者唐孔氏曰乐之作也依上下而迭奏音合而后曲成神物之来上下共致非堂上堂下别有所感以祖考尊神故配堂上之乐鸟兽贱物故配堂下之乐緫上下之乐言九成致凤尊异灵瑞故别言尔非堂上之乐独致神来堂下之乐偏令兽舞也
　　夔曰于予击石拊石百兽率舞庶尹允谐
　　此又别于一时论作乐之效于字释文无音当作如字读据此当是叹而起语之辞宜读为乌击石拊石犹言戛击鸣球也韶乐之作八音皆备而独言击石拊石者盖五声之播于八音而角之声其数六十有四其声在于清浊小大之间而石尚焉其声有清浊小大之间则难和者石声属角石既和则金丝竹匏土革木之声无有不和矣诗曰既和且平依我磬声则知言石者緫备韶乐之和而言之也此虽但云击石拊石者其实緫箫韶全乐而称之上言鸟兽此言百兽者考工记曰天下之大兽五脂者膏者臝者羽者鳞者羽鳞可以谓之兽则知鸟兽皆可緫而名百兽也尹者正也庶尹者百官府之长也允谐者信皆和谐也非庶尹之谐在于百兽率舞之后盖言百兽从风犹且如此况百官者乎昔季札观周乐见舞韶箾者乃曰徳至矣尽矣如天之无不覆如地之无不载虽甚盛徳蔑以加矣夫韶乐之奏幽而感神则祖考来格明而感人则庶尹允谐防而感物则百兽率舞原其所以能感召如此者皆由舜之徳如天地之无不覆载也其乐之传至孔子之时千有余年而孔子闻之于齐尚且三月不知肉味曰不图为乐之至于斯以是观之其闻乐感韶者如此则知当时所感从可知矣观孔子之忘味与夫季札之称夔之言虽极其襃崇称美之辞岂有一言之溢哉
　　帝庸作歌曰勑天之命惟时惟几
　　文中子曰昔圣人述史三焉其述书也帝王之制备矣故索焉而皆获其述诗也兴衰之由显矣故究焉而皆得其述春秋也邪正之迹明矣故考焉而皆当以此三者同出于史而不可杂也故圣人分焉观文中子之言其意以谓诗也书也春秋也其原盖出于一书也至后世简册繁多始分为三诗始于商书始于唐虞春秋始于平王鲁隐公之际而其源流皆出于书故自西周以前嵗月之终始惟见于书此则春秋之未分也虞夏赓歌与其书而并传此则诗之未分者也惟其未分故自虞夏之时观之三者皆合而为一舜禹臯陶之赓歌与夫五子之歌虽载之于书其实三百篇之权舆也此三者皆出于一而后之学者各自分藩以立同异故学诗者不知有书学书者不知有诗学诗书者不知有春秋学春秋者不知有诗书以是为学岂不失圣人之旨哉此一段虽书之所载学诗者当自此始庸者用也助语也孔氏云用庶尹允谐之政故作歌以戒安不忘乱据此一段乃是史官载舜与臯陶相与赓歌之辞上文曰百兽率舞庶尹允谐其文意全不相贯但其文有庸字故孔氏从而为之说考之于理不通在所不取诗曰情动于中而形于言言之不足故嗟叹之嗟叹之不足故永歌之永歌之不足不知手之舞之足之蹈之也观舜之君臣相与荅问于庙堂之上曰都曰俞曰吁曰于者皆言之不足又从而嗟叹之辞自帝庸作歌以下是皆嗟叹之不足而见于咏歌也舜曰股肱喜哉元首起哉百工熙哉臯陶曰元首明哉股肱良哉庶事康哉等语此所谓歌也舜曰勑天之命惟时惟几臯陶曰念哉率作兴事慎乃宪钦哉屡省乃成钦哉乃赓载歌曰元首明哉股肱良哉庶事康哉又歌曰元首丛脞哉股肱惰哉万事惰哉帝拜曰俞往钦哉此则道其意于永歌之前也勑天之命惟时惟几者此舜言为人君者不可不勑正上天之命盖天难谌命靡常其治乱安危之命果有自而勑正之哉时既安矣危之所自萌时既治矣乱之所自兆时旣安矣时旣治矣此之谓惟时危萌扵安乱萌于治此之谓惟几惟时者言顺天之命于治安已成之后惟几者言察天之命于危亡未兆之前此其所以能勑天之命也
　　乃歌曰股肱喜哉元首起哉百工熙哉臯陶拜手稽首飏言曰念哉
　　人君欲勑天之命惟时惟几非人臣之助则治功无自而济故形之于声则曰股肱喜哉元首起哉百工熙哉股肱喻臣也元首喻君也盖一人之身手足喜恱从事于一身以为元首之助则元首为之兴起亦犹人臣趋事赴功以为人君之助则人君亦从而兴起百工熙哉者言百官之职业亦熙然而兴也熙兴也下言百工则知上言股肱者専指大臣而言之也舜既望大臣如此则臯陶于是拜手稽首飏言以奉承所歌之意也拜手者自首至手稽首者自首至地言尽敬于君也飏者大言而疾曰飏臯陶旣拜手稽首而又飏言曰念哉者盖舜之所歌泛指当时大臣而臯陶欲使当时大臣皆念夫帝所歌之意于是宣言于众谓凡我同列大臣皆念帝所歌之意故曰念哉
　　率作兴事慎乃宪钦哉屡省乃成钦哉乃赓载歌曰元首明哉股肱良哉庶事康哉
　　钦哉言凡我同列之大臣当率钦其上之命以兴作其事业又当慎汝所守之典宪无敢不钦也屡省乃成钦哉者谓未成之事则作之兴之旣成之事则省之察之使无废坏又不可不钦哉率作兴事慎乃宪则能勑天命而惟时矣屡省乃成者则是能勑天之命而惟几矣臯陶既与同列论其所以惟时惟几以助天子勑天之命扵是又续成帝歌以致其规戒之意赓续也载成也臯陶之歌而续成于帝者盖帝所歌谓夫元首之起必由股肱之喜是君之所望于臣也臯陶之歌谓夫股肱之良必由元首之明是臣之所望于君也以足成其义也所谓赓载者亦犹访落之诗盖是嗣王朝于庙之时访于诸侯之言必继之以敬之诗然后其义乃足故作序者于访落之序曰访落嗣王谋于庙也于敬之序曰敬之羣臣进戒嗣王也此亦赓载之意也元首明哉股肱良哉此亦以人身为喻也元首明于上股肱良于下亦犹人君明于上则人臣得以尽忠于下此庶事所以安也
　　又歌曰元首丛脞哉股肱惰哉万事堕哉帝拜曰俞往钦哉
　　臯陶之歌旣及于此犹未足尽其儆戒之意故又歌曰元首丛脞哉股肱惰哉万事堕哉丛脞者破碎而无大略也君丛脞于上则臣懈怠于下故股肱惰则事所以堕废而不成也范内翰甞论此言以谓君以知人为明臣以任职为良君知人则贤者得行其所学臣任职则不贤者不得苟容于朝此庶事所以康哉若夫君行臣职则丛脞矣臣不任君之事则惰矣此万事所以堕也当舜之时禹平水土稷播百谷土谷之事舜不亲也契敷五敎臯陶明五刑敎刑之事舜不治也伯夷典礼后夔典乐礼乐之事舜不治也益为虞垂作共工虞工之事舜不知也禹为相緫百官自稷而下分职以听焉君人者如天运乎上而四时寒暑各司其序则不劳而万物生也君不可不逸也所治者大所司者要也臣不可以不劳也所治者寡所职者详也此说尽之矣夫有虞之治所以能冠百王之上者惟其君臣各任其职而已孔子曰无为而治者其舜也与夫何为哉恭已正南面而已又曰舜有五臣而天下治盖君无为而执其要于上臣有为而致其详于下其治歴万代而不可及原其所以致此者亦无出于赓歌之数语耳盖由其嗟叹之不足形于歌咏故虽曰不过数语然言有尽而意无穷使读之者如闻诸歌发越之音可以一唱而三叹也三百篇之源流盖出于此学诗者不可不察也帝拜曰俞往钦哉者盖拜受其言而然之自今而往君臣皆当钦其事而践其言也礼曰君于臣则无荅拜盖至尊之势无所屈也然太甲之扵伊尹成王之扵周公皆有拜手稽首之义所以尊师重道也臯陶之赓歌舜拜而受之岂亦以师傅之礼而待臯陶与案大禹臯陶益稷三篇当时君臣相与都俞告戒之辞史官取其深切着明者以为三篇垂于后世然尧舜行事其本末既载于二典必为此三篇者盖以君臣之盛徳尤在于此故也尝观唐太宗之为人父子兄弟之间闺门衽席之上盖有不可言者然其所以致正观之治至于米斗三钱外户不闭行旅不赍粮取给于道者由贵艺好贤屈已以从谏而已然太宗克厉矫揉自力于善故也太宗岂真能好从谏者哉强勉而行之未必出于至诚而其所成就犹且如是故当时史官述其听谏之事以为正观政要之书以示后世子孙亦以其能成正观之治者有在于此故也知太宗之所以能成正观之治则知舜之所以为大者舎此大禹谟益稷臯陶谟三篇亦无以见之矣















　　尚书全解卷六
　　钦定四库全书
  </div>
  <div class="pagination">
   <a href="尚书全解_page3.html">
    上一页
   </a>
   <a href="尚书全解.html">
    1
   </a>
   <a href="尚书全解_page2.html">
    2
   </a>
   <a href="尚书全解_page3.html">
    3
   </a>
   <span class="current-page">
    4
   </span>
   <a href="尚书全解_page5.html">
    5
   </a>
   <a href="尚书全解_page6.html">
    6
   </a>
   <a href="尚书全解_page7.html">
    7
   </a>
   <a href="尚书全解_page8.html">
    8
   </a>
   <a href="尚书全解_page9.html">
    9
   </a>
   <span>
    ...
   </span>
   <a href="尚书全解_page5.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
