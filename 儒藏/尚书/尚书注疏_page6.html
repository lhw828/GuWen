<!DOCTYPE html>
<html>
 <head>
  <meta charset="utf-8"/>
  <title>
   尚书注疏 - 第 6 页/共 15 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   尚书注疏 - 第 6 页/共 15 页
  </h1>
  <div class="content">
   恒衞既从大陆既作疏衞水出常山灵夀县东北入滹沲○【臣召南】按地理志原文入滹沲之上当有东字言衞水出灵夀县之东北其下流则东入滹沲也疏脱一字耳又按胡渭曰恒即滱水衞即滹沲古今异名也此说甚确言恒衞而燕赵诸水无勿该矣
　　夹右碣石入于河传禹夹行此山之右而入河逆上疏为还都白所治也○林之竒曰九州之末皆载其达帝都之道周希圣谓天子之都必求舟楫所可至使诸侯朝贡商贾贸易虽地甚逺而其输甚易此说得之葢冀州三靣距河各州达帝都之道皆以河为主达于河即达于帝都也郑晓曰碣石与岛夷连书此即岛夷入贡之道也胡渭曰传谓禹治一州水毕遂还都白所治非也禹欲白所治不必身入帝都即使身入帝都亦何难于陆行而必循各州纡廻之水道以废时失事哉至周氏言出而其义始定此实后人胜前人处
　　又疏冀之北上境界甚遥○【臣召南】按北上应作北土各本俱误唐虞时冀州极大其北当距阴山至朔漠故舜分十二州以冀之正北为并东北为幽也
　　济河惟兖州○郑樵曰禹贡所以为万代地理家成宪者以其地命州不以州名地也州名当时所命后世焉知其在南在北故曰济河惟兖州荆及衡阳惟荆州济河者万代不冺之川荆衡者万代不冺之山也【臣召南】按郑说甚精但本文祗言疆界此即地志家言四至八到之始有每州之疆界济河惟兖州之类是也有天下之疆界东渐于海西被于流沙朔南暨是也
　　九河既道传平原以北疏徒骇在成平胡苏在东光鬲津在鬲县其余不复知也○胡渭曰汉成平东光属勃海鬲县属平原汉时言九河以为不可考者平当谓九河今皆寘灭冯逡谓九河今既灭难明王横谓九河之地已为海所渐是也然许商所言实有其地就三河推之其余大槩可知岂眞无遗迹耶而后世学者则又患其求之太详也
　　雷夏既泽疏在济阴城阳县西北○【臣召南】按城阳当作成阳各本俱误此成阳属齐隂尧所在与城阳国近东海者不同
　　作十有三载乃同传治水十三年乃有赋法与他州同○林之竒曰兖州之赋必待十三载乃同于他州非谓此州治水至十有三载而成功也果尔则其文不应在降丘宅土之下【臣召南】按作字即大陆既作云土梦作乂之作谓农功也传于前后二文一训耕作一训东作是也何以于此文不同林说甚当
　　浮于济漯达于河疏漯水出东郡东武阳县至乐安千乗县入海○【臣召南】按疏引地理志当云东北至千乗入海至字上脱二字又按乐安二字亦非原文千乗县前汉为千乗郡治后汉和帝时始改郡名乐安也
　　海岱惟青州疏尧时青州当越海而有辽东也○胡渭曰疏亦未尽疑汉武所开乐浪元菟二郡皆古嵎夷之地在青州之域者嵎夷羲仲所宅朝鲜箕子所封不应在化外先儒但云有辽东非也
　　潍湽其道疏地理志云潍水出琅邪箕屋山○【臣召南】按地理志琅邪郡箕县禹贡潍水北至都昌入海过郡三行五百三十里不云出屋山也屋山二字见许愼说文水经注谓之潍山今在莒州东北是其据也又疏引志言淄水东北至千乗博昌入海汉志原文作入泲葢由济入海也又按潍淄与上句嵎夷文不相属传疏应分节
　　莱夷作牧传莱夷地名○顔师古曰莱山之夷也林之竒曰史记齐太公东就国莱夷来伐与之争营丘左传夹谷之会莱人欲以兵刼鲁侯孔传但谓地名非也
　　淮夷蠙珠暨鱼传淮夷二水疏知淮夷是二水之名淮即四渎之淮夷葢小水后来竭涸不复有其处耳○胡渭曰淮夷见经传非一处即孔注费誓亦云淮浦之夷此独以为二水名不应前后相违及检陆氏释文孔传云淮水之夷本亦有作淮夷二水乃知二字传冩之讹颖达不知而曲为之说可笑也
　　浮于淮泗达于河音义河说文作菏○金履祥曰说文作菏今俗本误作河耳菏泽与济水相通而泗水上可通菏下可通淮徐州浮淮入泗自泗达菏也青州书达于济则达河可知故徐州书达菏则达济可知胡渭曰许愼时经犹作菏而史记汉书并作河葢后人传写误也
　　三江既入震泽厎定传言三江已入致定为震泽疏下传云自彭蠡江分为三入震泽○【臣召南】按三江之说辨者纷如孔传孔疏尤为无理韦昭郭璞诸儒各以意测亦无确据若以禹贡证禹贡则导水云东为北江入于海导江云东为中江入于海是有明文彼传云有北有中南可知可谓简当何乃谓自彭蠡江分为三入震泽乎苏轼谓豫章江入彭蠡而东为南江岷江为中江汉为北江以经觧经确矣三江之与震泽一句自为一义不必强连三江之入是入海非入震泽震泽之厎定是源清流通自不泛溢非由三江已入致定为震泽也李光地曰江水之合汉彭蠡已逺而犹曰三江者存其源也胡渭曰徐坚初学记引康成书注以证三江曰左合汉为北江右会彭蠡为南江岷江居其中为中江始知苏氏所说东汉时固已有之矣
　　江汉朝宗于海疏宗尊也○监本讹尊宗也今改正九江孔殷传江于此州界分为九道疏应劭注地理志云江自浔阳分为九道符于孔说○胡渭曰旧说诸家皆谓在浔阳其以洞庭为九江自宋胡旦始而晁以道曾彦和皆从之朱子作九江辨极言浔阳九江之误
　　云土梦作乂○胡渭曰汉书作云梦土史记水经注作云土梦沈括笔谈云石经倒土梦字唐太宗得古本尚书乃云土梦作乂诏从古本
　　包传橘柚○胡渭曰孔传截包字为句而谓即橘柚此不须多辨只以左传包茅二字折之足矣又传云菁以为葅茅以缩酒按吕氏春秋言具区之菁则菁以产为善未闻荆州味美也郑康成注此经以菁茅为一物符合左传
　　伊洛瀍涧既入于河传伊出陆浑山洛出上洛山涧出沔池山瀍出河南北山○胡渭曰传与汉志全异正义曲为之说云志详而传畧所据小异耳按汉陆浑卢氏本二县熊耳山在卢氏县西南五十里不与陆浑接界安得谓出陆浑山乎新安黾池亦本二县涧水出新安谷水出黾池流同而源异乃云涧出沔池山是以谷源为涧源也此不惟略也而且误矣至于河南谷城亦本二县魏始省谷城入河南乃云瀍出河南北山是西汉时谷城山已为河南地也岂西汉博士之所为乎【臣召南】按锥指所论甚确儒家于地理疎略犹自可言然未有凿凿注解而地名全误者也身为鲁人于蒙羽峄阳大野泗沂俱不能实指其地身为西京博士于沣水终南惇物又不能确言所在先儒疑孔传出魏晋间人笔然哉
　　疏瀍水出河南谷城县潜亭北○汉志作谷成朁亭北
　　荥波既猪传荥泽波水已成遏猪○阎若璩曰马郑王本波并作播伏生今文亦然惟魏晋间人始作波与汉书同余谓其书多出汉书者此又一证然安国解犹作一水非两水以为二水自顔师古始而宋蔡氏本之非也【臣召南】按史记作荥播郑康成诗谱亦作荥播但此泽亦可单名下文溢为荥是也
　　导菏泽被孟猪传菏泽在胡陵孟猪泽名在菏东北○【臣召南】按汉志济阴郡下曰禹贡菏泽在定陶东即此菏泽葢陶丘复出之济所滙也至山阳郡胡陵则曰禹贡浮于淮泗通于河水在南此河水即菏泽之支流许氏说文作菏者也传不言菏泽在定陶而言在胡陵既失所重又言孟猪在菏东北即方位亦舛矣菏泽在北孟猪在南
　　岷嶓既艺沱潜既道疏地理志蜀郡有湔道○【臣召南】按湔下脱氐字汉湔氐道今四川松潘卫也岷史记作汶汉书作防
　　又疏陇西郡西县嶓冡山西汉水所出○【臣召南】按此西汉水下流为白水至巴郡江州县入江即今嘉陵江水实非禹贡导东流为汉至大别入江之汉水也自班志误以为禹贡汉水而嶓冡之在汉中者名反不彰此则班志之失也
　　漆沮既从传漆沮之水已从入渭○顔师古曰即冯翊之洛水也【臣召南】按导渭孔传曰漆沮二水名亦曰洛水出冯翊北地是传已指定洛水与诗所言邠地漆沮名同而实异也闗中三大川曰渭曰泾曰洛职方雍州川曰泾汭曰渭洛是也汉志北地郡归德县洛水出北蛮夷中入河又直路县沮水出东西入洛又左冯翊褱德县洛水东南入渭雍州诗曰瞻彼洛矣维水泱泱毛曰洛宗周孔疏曰宗周镐京也禹贡漆沮既从孔安国云漆沮一名洛水洛水则漆沮是也与东都伊洛别矣颖达于彼疏甚明于此疏犹以扶风漆水当之何其谬哉
　　织皮昆仑析支渠搜西戎即叙传有此四国疏四国昆仑也析支也渠也搜也○顔师古曰昆仑析支渠搜三国名也胡渭曰三国西戎之大者皆来入贡则余无不宾服故曰西戎即叙传疏作四国非是
　　导岍及岐○李光地曰此上以九州为经山水为纬此下以山水为经州域为纬
　　底柱析城至于王屋疏地理志云析城在河东濩泽县西○【臣浩】按汉志原文西字下有南字疏脱耳
　　西倾朱圉鸟鼠疏地理志云西倾在陇西临洮县西南○【臣浩】按志于西字絶句其下云南部都尉治疏误截南字为句非也
　　熊耳外方桐柏至于陪尾传淮出桐柏经陪尾疏横尾山在江夏安陆县东北古文以为陪尾山○朱鹤龄曰凡言至于以相去之逺也观经文导淮自桐柏东会于泗沂则为徐州之陪尾明矣阎若璩曰周礼保章氏疏外方熊耳以至泗水陪尾属瑶星贾公彦实从春秋纬文来博物志谓泗出陪尾固有所受之也胡渭曰安陆县北横山汉志所称陪尾者淮水曷尝经此传误矣隋志泗水县有陪尾山【臣召南】按汉志误以安陆横屋为禹贡陪尾疏引其文以证孔传独不思果在安陆是荆州山传不得云四山相连东南在豫州界也又不得云淮出桐柏经陪尾也以陪尾为淮所经其误与衡山江所经正同
　　至于敷浅原传一名博阳山○据汉志应作傅阳山南至于华阴传至华山北而东行○而监本讹至今改正
　　北过降水疏地理志云降水在信都县按班固汉书以襄国为信都○胡渭曰疏说非是襄国今邢台絶无洚源【臣召南】按汉志上党屯留县桑钦言绛水出西南东入海即此文降水其水流入浊漳故先儒谓漳水即洚水也汉志又于信都国信都云故章河故虖沱河皆在北东入海禹贡绛水亦入海此则汉志已误而孔疏本之
　　锡土姓疏此事是用贤大者故举以为言○林之竒曰锡土姓者于是始可以疆理天下而治也如契封于商锡姓子氏稷封于邰锡姓姬氏亦必在此时胡渭曰有土则有氏而锡姓为难锡土姓谓始封之君有徳者也
　　五百里侯服传侯也斥而服事○苏轼曰此五百里始有诸侯故曰侯服【臣召南】按上五百里即畿内此五百里以下皆建侯苏氏之说较孔传尤直截矣又按禹贡五百里俱专就一靣计之故五百里甸服即邦畿千里也
　　朔南暨声教○胡渭曰裴骃史记集解其注在暨字下则自刘宋时已不从孔传而以声教属下句读矣
　　讫于四海○顾炎武曰禹贡之言海有二东渐于海实言之海也声教讫于四海槩言之海也







　　尚书注疏卷五考证
　　钦定四库全书
　　尚书注疏卷六
　　汉孔氏传　唐陆徳明音义　孔颖达疏
　　夏书　【甘誓　五子之歌征】
　　序啓与有扈战于甘之野作甘誓传夏啓嗣禹位伐有扈之罪音义【啓禹子嗣禹为天子也扈音户有扈国名与夏同姓马云姒姓之国为无道者案京兆鄠县即有扈之国也甘有扈郊地名马云南郊地也甘水名今在鄠县西誓马云军旅曰誓会同曰诰】疏【正义曰夏王啓之时诸侯有扈氏叛王命率众亲征之有扈氏发兵拒啓啓与战于甘地之野将战集将士而誓戒之史叙其事作甘誓传正义曰孟子称禹荐益于天七年禹崩之后益避啓于箕山之隂天下诸侯不归益而归啓曰吾君之子也啓遂即天子位史记夏本纪称啓立有扈氏不服故伐之盖由自尧舜受禅相承啓独见继父以此不服故云夏啓嗣禹立伐有扈之罪言继立者见其由嗣立故不服也】
　　甘誓传甘有扈郊地名将战先誓疏【正义曰发首二句叙其誓之由其王曰已下皆是誓之辞也曲礼云约信曰誓将与敌战恐其损败与将士设约示赏罚之信也将战而誓是誓之大者礼将祭而号令齐百官亦谓之誓周礼大宰云祀五帝则掌百官之誓戒郑云誓戒要之以刑重失礼也明堂云所谓各其职百官废职服大刑是誓辞之略也彼亦是约信但小于战之誓马融云军旅曰誓会同曰诰诰誓俱是号令之辞意小异耳传正义曰地理志扶风鄠县古扈国夏啓所伐者也鄠扈音同未知何时改也啓伐有扈必将至其国乃出兵与啓战故以甘为有扈之郊地名马融云甘有扈南郊地名计啓西行伐之当在东郊融则扶风人或当知其处也将战先誓誓是临战时也甘誓牧誓费誓皆取誓地为名汤誓举其王号泰誓不言武誓者皆史官不同故立名有异耳泰誓未战而誓故别为之名秦誓自悔而誓非为战誓自约其心故举其国名】
　　大战于甘乃召六卿传天子六军其将皆命卿王曰嗟六事之人传各有军事故曰六事予誓告汝有扈氏威侮五行怠弃三正传五行之徳王者相承所取法有扈与夏同姓恃亲而不恭是则威虐侮慢五行怠惰弃废天地人之正道言乱常天用勦絶其命传用其失道故勦截也截絶谓灭之今予惟恭行天之罚传恭奉也言欲截絶之左不攻于左汝不恭命传左车左左方主射攻治也治其职右不攻于右汝不恭命传右车右勇力之士执戈矛以退敌御非其马之正汝不恭命传御以正马为政三者有失皆不奉我命用命赏于祖传天子亲征必载迁庙之祖主行有功则赏祖主前示不专弗用命戮于社传天子亲征又载社主谓之社事不用命奔北者则戮之于社主前社主隂隂主杀亲祖严社之义予则孥戮汝传孥子也非但止汝身辱及汝子言耻累也音义【将子匠反侮亡甫反正如字徐音征马云建子建丑建寅三正也惰徒卧反勦子六反玉篇子小反马本作巢与玉篇切韵同罚音伐御鱼虑反戮音六北如字又音佩军走曰北孥音奴累劣伪反】疏【正义曰吏官自先叙其事啓与有扈大战于甘之野将欲交战乃召六卿令与众士俱集王乃言曰嗟重其事故嗟叹而呼之汝六卿者各有军事之人我设要誓之言以勑告汝今有扈氏威虐侮慢五行之盛徳怠惰弃废三才之正道上天用失道之故今欲截絶其命天既如此故我今惟奉行天之威罚不敢违天也我既奉天汝当奉我汝诸士众在车左者不治理于车左之事是汝不奉我命在车右者不治理于车右之事是汝不奉我命御车者非其马之正令马进退违戾是汝不奉我命汝等若用我命我则赏之于祖主之前若不用我命则戮之于社主之前所戮者非但止汝身而已我则并杀汝子以戮辱汝汝等不可不用我命以求杀敌戒之使齐力战也传正义曰将战而召六卿明是卿为军将天子六军其将皆命卿周礼夏官序文也郑云夏亦然则三王同也经言大战者郑云天子之兵故曰大孔无明説盖以六军并行威震多大故称大战卿为军将故云乃召六卿及其誓之非六卿而已郑云变六卿言六事之人者言军吏下及士卒也下文戒左右与御是徧勑在军之士歩卒亦在其间六卿之身及所部之人各有军事故六事之人为总呼之辞五行水火金木土也分行四时各有其徳月令孟春三日大史谒于天子曰某日立春盛德在木夏云盛徳在火秋云盛徳在金冬云盛徳在水此五行之徳王者虽易姓相承其所取法同也言王者共所取法而有扈氏独侮慢之所以为大罪也且五行在人为仁义礼智信威侮五行亦为侮慢此五常而不行也有扈与夏同姓恃亲而不恭天子废君臣之义失相亲之恩五常之道尽矣是威侮五行也无所畏忌作威虐而侮慢之故云威虐侮慢易说卦云立天之道曰隂与阳立地之道曰柔与刚立人之道曰仁与义物之为大无大于此者周易谓之三才人生天地之间莫不法天地而行事以此知怠惰弃废天地人之正道弃废此道言乱常也孔马郑王与皇甫谧等皆言有扈与夏同姓竝依世夲之文楚语云昭王使观射父傅大子射父辞之曰尧有丹朱舜有商均夏有观扈周有管蔡是其恃亲而不恭也周语云帝嘉禹徳赐姓曰姒禹始得姓冇扈与夏同姓则为啓之兄弟知此者盖禹未赐姓之前以姒为姓故禹之亲属旧己姓姒帝嘉其徳又以姒姓显之犹若伯夷国语称赐姓曰姜然伯夷是炎帝之后未赐姓之前先为姜姓与此同也故有扈以为夏之同姓天子用兵称恭行天罚诸侯讨有罪称肃将王诛皆示有所禀承不敢专也有扈既有大罪宜其絶灭故原天之意言天用其失道之故欲截絶其命谓灭之也勦是斩断之义故为截也歴言左右及御此三人在一车之上也故左为车左则右为车右明矣宣十二年左传云楚许伯御乐伯摄叔为右以致晋师乐伯曰吾闻致师者左射以菆摄叔曰吾闻致师者右入垒折馘执俘而还是左方主射右主击刺而御居中也御言正马而左右不言所职者以战主杀敌左右用兵是战之常事故略而不言御惟主马故特言之互相明也此谓凡常兵车甲士三人所主皆如此耳若将之兵车则御者在左勇力之士在右将居鼓下在中央主击鼓与军人为节度成二年左传説晋伐齐云晋觧张御郤克郑丘缓为右郤克伤于矢未絶鼔音曰余病矣张侯曰自始合而矢贯余手及肘余折以御左轮朱殷岂敢曰病郤克伤于矢而鼔音未絶张侯为御而血染左轮是御在左而将居中也攻之为治常训也治其职者左当射人右当击刺是其所掌职事也御以正马为政言御之政事事在正马故马不正则罪之诗云两骖如手传云进止如御者之手是为马之正也左右与御三者有失言皆不奉我命以御在后故总觧之曾子问云孔子曰天子廵守以迁庙之主行载于齐车言必有尊也廵守尚然征伐必也故云天子亲征必载迁庙之祖主行有功则赏祖主前示不专也周礼大司马云若师不功则厌而奉主车郑云厌伏冠也奉犹送也送主归于庙与社亦是征伐载主之事也定四年左传云君以军行祓社衅鼓祝奉以从是天子亲征又载社主行也郊特牲云惟为社事单出里故以社事言之不用命奔北者则戮之于社主之前奔北谓背陈走也所以刑赏异处者社主隂隂主杀则祖主阳阳主生礼左宗庙右社稷是祖阳而社隂就祖赏就社杀亲祖严社之义也大功大罪则在军赏罚其徧叙诸勲乃至太祖赏耳诗云乐尔妻孥对妻别文是孥为子也非但止辱汝身并及汝子亦杀言以耻恶累之汤誓云予则孥戮汝传曰古之用刑父子兄弟罪不相及今云孥戮汝权以胁之使勿犯此亦然也】
　　序太康失邦传啓子也盘于游田不恤民事为羿所逐不得反国昆弟五人须于洛汭作五子之歌传太康五弟与其母待太康于洛水之北怨其不反故作歌音义【五子名字书无闻仲康盖其一也须马云止也汭如锐反本又作内音同】疏【正义曰啓子太康以游畋弃民为羿所逐失其邦国其未失国之前畋于洛水之表太康之弟更有昆弟五人从太康畋猎与其母待太康于洛水之北太康为羿所距不得反国其弟五人即啓之五子并怨太康各自作歌史叙其事作五子之歌传正义曰昆弟五人自有长幼故称昆弟嫌是太康之昆故云太康之五弟】
　　五子之歌传啓之五子因以名篇疏【正义曰史述作歌之由先叙失国之事其一曰以下乃是歌辞此五子作歌五章每章各是一人之作辞相连接自为终始初言皇祖有训未必则指怨太康必是五子之歌相顾从轻至甚其一其二盖是昆弟之次或是作歌之次不可知也传正义曰直言五子不知谓谁故言啓之五子太康之弟叙怨作歌不言五弟而言五子者以其述祖之训故系父以言之】
　　太康尸位以逸豫传尸主也主以尊位为逸豫不勤灭厥徳黎民咸贰传君防其徳则众民皆二心矣乃盘逰无度传盘乐逰逸无法度畋于有洛之表十旬弗反传洛水之表水之南十日曰句田猎过百日不还有穷后羿因民弗忍距于河传有穷国名羿诸侯名距太康于河不得入国遂废之厥弟五人御其母以从传御侍也言从畋徯于洛之汭五子咸怨传待太康怨其久畋失国述大禹之戒以作歌传述循也歌以叙怨音义【逸本又作佾豫本或作忬音同黎力兮反丧息浪反盘歩干反本或作槃度如字乐音洛畋音田羿五计反徐胡细反距音巨从如字或作才用反非徯胡啓反】疏【正义曰天子之在天位职当牧养兆民太康主以尊位用为逸豫灭其人君之徳众人皆有二心太康乃复爱乐逰逸无有法度畋猎于洛水之表一出十旬不反有穷国君其名曰羿因民不能堪忍太康之恶率众距之于河不得反国太康初去之时其弟五人侍其母以从太康太康畋于洛南五弟待于洛北太康乆而不反致使羿距于河五子皆怨太康追述大禹之戒以作歌而各叙已怨之志也其弟侍母以从太康太康初去即然待于洛水之北以冀太康速反羿既距之五子乃怨史述太康之恶既尽然后言其作歌故令羿距之文乃在母従之上作文之势当然也传正义曰尸主释诂文襄四年左传曰夏之方衰也后羿自鉏迁于穷石然则羿居穷石故曰有穷国名穷是诸侯之国羿是其君之名也説文云羿帝喾射官也贾逵云羿之先祖世为先王射官故帝赐羿弓矢使司射淮南子云尧时十日并生尧使羿射九日而落之楚辞天问云羿焉彃日乌焉解羽归蔵易亦云羿彃十日説文云彃者射也此三者言虽不经以取信要言帝喾时有羿尧时亦有羿则羿是善射之号非复人之名字信如彼言则不知羿名为何也夏都河北洛在河南距太康于河北不得入国遂废太康耳羿犹立仲康不自立也述循释诂文循其所戒用作歌以叙怨也其一曰皇祖有训其二曰训有之是述大禹之戒也其三恨亡国都其四恨絶宗祀其五言追悔无及直是指怨太康非为述祖戒也本述戒作歌因即言及时事故言祖戒以总之】
　　其一曰皇祖有训民可近不可下传皇君也君祖禹有训戒近谓亲之下谓失分民惟邦本本固邦宁传言人君当固民以安国予视天下愚夫愚妇一能胜予传言能畏敬小民所以得众心一人三失怨岂在明不见是图传三失过非一也不见是谋备其微予临兆民懔乎若朽索之驭六马十万曰亿十亿曰兆言多懔危貌朽腐也腐索驭六马言危惧甚为人上者奈何不敬传能敬则不骄在上不骄则髙而不危音义【近附近之近分扶问反三如字又息暂反见贤遍反懔力甚反朽许久反索息洛反驭音御腐扶甫反】疏【正义曰我君祖大禹有训戒之事言民可亲近不可卑贱轻下令其失分则人懐怨则事上之心不固矣民惟邦国之本本固则邦宁言在上不可使人怨也我视天下之民愚夫愚妇一能过胜我安得不敬畏之也所以畏其怨者一人之身三度有失凡所过失为人所怨岂在明着大过皆由小事而起言小事不防易致大过故于不见细微之时当于是豫图谋之使人不怨也我临兆民之上常畏人怨懔懔乎危惧若腐索之驭六马索絶则马逸言危惧之甚人之可畏如是为民上者奈何不敬慎乎怨太康之不恤下民也传正义曰皇君释诂文述禹之戒知君祖是禹禹有训也民可近者据君为文近谓亲近之也下谓卑下轻忽之失本分也夺其农时劳以横役是失分也故下云予视天下愚夫愚妇一能胜予是畏敬下民也我视愚夫愚妇当能胜我身是畏敬小民也由能畏敬小民故以小民从命是得众心也顾氏云怨岂在明未必皆在明着之时必于未形之日思善道以自防卫之是备慎其微也古数十万曰亿十亿曰兆言多也懔懔心惧之意故为危貌朽腐常训也腐索驭六马索絶马惊马惊则逸言危惧甚也经之文惟此言六马汉世此经不传余书多言驾四者春秋公羊说天子驾六毛诗说天子至大夫皆驾四许慎案王度记云天子驾六郑以周礼校人养马乗马一师四圉四马曰乗康王之诰云皆布乗黄朱以为天子驾四汉世天子驾六非常法也然则此言马多惧深故举六以言之】其二曰训有之内作色荒外作禽荒传作为也迷乱曰荒色女色禽鸟兽甘酒嗜音峻宇雕墙传甘嗜无厌足峻髙大雕饰画有一于此未或不亡传此六者弃徳之君必有其一有一必亡况兼有乎音义【甘一音户甘反嗜市志反峻思俊反墙慈羊反厌于盐反又于艶反】疏【传正义曰作为释言文昭元年左传晋平公近女色过度惑以防志老子云驰骋田猎令人心发狂好色好田则精神迷乱故迷乱曰荒女有美色男子悦之经传通谓女人为色猎则鸟兽并取故以禽为鸟兽也】
　　其三曰惟彼陶唐有此冀方传陶唐帝尧氏都冀州统天下四方今失厥道乱其纪纲乃厎灭亡传言失尧之道乱其法制自致灭亡音义【厎之履反】疏【传正义曰世本云帝尧为陶唐氏韦昭云陶唐皆国名犹汤称殷商也案书传皆言尧以唐侯升为天子不言封于陶唐陶唐二字或共为地名未必如昭言也以天子王有天下非独冀州一方故以冀方为都冀州统天下四方尧都平阳舜都蒲坂禹都安邑相去不盈二百里皆在冀州自尧以来其都不出此地故举陶唐以言之】
　　其四曰明明我祖万邦之君有典有则贻厥子孙传君万国为天子典谓经籍则法贻遗也言仁及后世闗石和钧王府则有荒坠厥绪覆宗絶祀传金铁曰石供民器用通之使和平则官民足言古制存而太康失其业以取亡音义【贻以之反遗唯季反覆芳服反供音恭】疏【正义曰有明明之徳我祖大禹也以有明徳为万邦之君谓为天子也有治国之典有为君之法遗其后世之子孙使法则之又闗通衡石之用使之和平人既足用王之府蔵则皆有矣典存国富宜以为政今太康荒废坠失其业覆灭宗族断絶祭祀言太康弃典法所以防宗祀也传正义曰万邦之君谓君统万国为天子也典谓先王之典可凭据而行之故为经籍则法释诂文典谓先王旧典法谓当时所制其事不为大异重言以备文耳贻遗释言文以典法遗子孙言仁恩及后世关者通也名石而可通者惟衡量之器耳律厯志云二十四铢为两十六两为斤三十斤为钧四钧为石是石为称之最重以石而称则为重物故金铁曰石言丝绵止于斤两金铁乃至于石举石而言之则所称之物皆通之也传取金铁重物以觧言石之意非谓所闗通者惟金铁耳米粟则斗斛以量之布帛则丈尺以度之惟言闗通权衡则度量之物懋迁有无亦闗通矣举一以言之耳衡石所称之物以供民之器用其土或有或无通使和平也论语云百姓足君孰与不足民既足用则官亦富饶故通之使和平则官民皆足有典有法可依而行官民足可坐而守言古制存而太康失其业所以亡也训绪为业费氏顾氏等意云通金铁于人官不禁障民得取之以供器用器既具所以上下充足以金铁皆从石而生则金铁亦石之类也故汉书五行志云石为怪异入金不从革之条费顾之义亦得通也】
　　其五曰呜呼曷归予懐之悲传曷何也言思而悲万姓仇予予将畴依传仇怨也言当依谁以复国乎郁陶乎予心顔厚有忸怩传郁陶言哀思也顔厚色愧忸怩心慙慙愧于仁人贤士弗慎厥徳虽悔可追传言人君行已不慎其徳以速灭败虽欲改悔其可追及乎言无益音义【曷户割反郁音蔚陶音桃郁陶忧思也忸女六反怩女姬反徐乃私反思息嗣反虽如字或作睢】疏【正义曰呜呼太康已覆灭矣我将何所依归我以此故思之而悲太康为恶毒徧天下万姓皆共仇我我将谁依就乎郁陶而哀思乎我之心也我以此故外貌顔厚而内情忸怩羞慙由太康不慎其徳以致此见距虽欲改悔其可追及之乎事已徃矣不可如何从首渐怨至此为深皆是羿距时事也传正义曰桓二年左传云怨耦曰仇故仇为怨也羿距于河不得复反乃思太康欲归依之言当依谁以复国乎孟子称舜弟象见舜云郁陶思君尔郁陶精神愤结积聚之意故为哀思也诗云顔之厚矣羞愧之情见于面貌似如面皮厚然故以顔厚为色愧忸怩羞不能言羞慙之状小人不足以知得失故慙愧于仁人贤士】
　　序义和湎滛废时乱日传义氏和氏世掌天地四时之官自唐虞至三代世职不絶承太康之后沈湎于酒过差非度废天时乱甲乙徃征之作征传国之君受王命徃征之音义【湎徐音缅面善反差初卖反又初佳反国名】疏【正义曰羲氏和氏世掌天地四时之官今乃沈湎于酒过差非度废天时乱甲乙不以所掌为意国之侯受王命徃征之史叙其事作征传正义曰义氏和氏世掌天地四时之官尧典所言是其事也羲和是重黎之后楚语称尧育重黎之后使典天地以至于夏商是自唐虞至三代世职不絶故此时羲和仍掌时日以太康逸豫臣亦纵弛此承太康之后于今仍亦懈惰沈湎于酒过差非度废天时乱甲乙是其罪也经云酒荒于厥邑惟言荒酒不言好色故训滛为过言耽酒为过差也圣人作厯数以纪天时不存厯数是废天时也日以甲乙为纪不知日食是乱甲乙也】
　　征传奉辞伐罪曰征疏【传正义曰奉责让之辞伐不恭之罪名之曰征征者正也伐之以正其罪】
　　惟仲康肇位四海传羿废太康而立其弟仲康为天子侯命掌六师传仲康命侯掌王六师为大司马羲和废厥职酒荒于厥邑传舎其职官还其私邑以酒迷乱不修其业侯承王命徂征传徂徃也就其私邑徃讨之音义【肇音兆舎音舍】疏【正义曰惟仲康始即王位临四海国之侯受王命为大司马掌六师于是有义氏和氏废其所掌之职縦酒荒迷乱于私邑国之君承王命徃征之传正义曰以羿距太康于河于时必废之也夏本纪云太康崩弟仲康立襄四年左传云羿因夏民以代夏政则羿于其后簒天子之位仲康不能杀羿必是羿握其权知仲康之立是羿立之矣故云羿废太康而立其弟仲康为天子讣五子之歌仲康当是其一仲康必贤于太康但形势既衰政由羿耳羿在夏世为一代大贼左传称羿既簒位寒浞杀之羿灭夏后相相子少康始灭浞复夏政计羿浞相承向有百载为夏乱甚矣而夏本纪云太康崩其弟仲康立仲康崩子相立相崩子少康立都不言羿浞之事是马迁之説疎矣】
　　告于众曰嗟予有众传誓勑之圣有谟训明征定保传征证保安也圣人所谋之敎训为世明证所以定国安家先王克谨天戒臣人克有常宪传言君能慎戒臣能奉有常法百官修辅厥后惟明明传修职辅君君臣俱明每嵗孟春遒人以木铎徇于路传遒人宣令之官木铎金铃木舌所以振文教官师相规工执艺事以谏传官众众官更相规阙百工各执其所治技艺以谏谏失常其或不恭邦有常刑传言百官废职服大刑音义【遒在由反铎待洛反铃音令艺本又作蓺更音庚技其绮反】疏【正义曰侯将征义和告于所部之众曰嗟乎我所有之众人圣人有谟之训所以为世之明证可以定国安家其所谋者言先王能谨慎敬畏天戒臣人者能奉先王常法百官修常职辅其君君臣相与如是则君臣俱明惟为明君明臣言君当谨慎以畏天臣当守职以辅君也先王恐其不然大闻諌争之路每嵗孟春遒人之官以木铎徇于道路以号令臣下使在官之众更相规阙百工虽贱令执其艺能之事以諌上之失常其有违諌不恭谨者国家则有常刑传正义曰成八年左称晋杀赵括栾郤为徴徴是证騐之义故为证也能自保守是安定之义故为安也圣人将为教训必谋而后行故言所谋之教训圣人之言必有其騐故为世之眀证用圣人之谟训必有成功故所以定国安家王者代天理官故称天戒臣人奉主法令故言常宪君当奉天臣当奉君言君能戒慎天戒也臣能奉自常法奉行君法也此谓大臣下云百官修辅谓众臣以执木铎徇于路是宣令之事故言宣令之官周礼无此官惟小宰云正嵗帅理官之属而观治象之法徇以木铎曰不用法者国有常刑宣令之事略与此同此似别置其官非如周之小宰名曰遒人不知其意盖训遒为聚聚人而令之故以为名也礼有金铎木铎铎是铃也其体以金为之明舌有金木之异知木铎是木舌也周礼教鼔人以金铎通鼓大司马教振旅两司马执铎明堂位云振木铎于朝是武事振金铎文事振木铎今云木铎故云所以振文教也相规相平等之辞故官众谓众官相规谓更相规阙平等有阙犹尚相规见上之过諌之必矣百工各执其所治技艺以諌谓被遣作器工有奢俭若月令云无作滛巧以荡上心见其滛巧不正当执之以谏谏失常也百工之职犹令进諌则百工以上不得不諌矣百官废职服大刑明堂位文也顾氏云百官众臣其有废职懈怠不恭谨者国家当有常刑】惟时羲和颠覆厥徳传颠覆言反倒将陈羲和所犯故先举孟春之令犯令之诛沈乱于酒畔官离次传沈谓醉冥失次位也俶扰天纪遐弃厥司传俶始扰乱遐逺也纪谓时日司所主也乃季秋月朔辰弗集于房传辰日月所防房所舎之次集合也不合即日食可知瞽奏鼓啬夫驰庶人走传凡日食天子伐鼔于社责上公瞽乐官乐官进鼓则伐之啬夫主币之官驰取币礼天神众人走供救日食之百役也羲和尸厥官罔闻知传主其官而无闻知于日食之变异所以罪重昬迷于天象以干先王之诛传闾错天象言昬乱之甚干犯也政典曰先时者杀无赦传政典夏后为政之典籍若周官六卿之治典先时谓厯象之法四时节气望晦朔先天时则罪死无赦不及时者杀无赦传不及谓厯象后天时虽治其官茍有先后之差则无赦况废官乎音义【覆芳服反倒丁老反离如字又力智反防莫定反又亡丁反俶本又作俶亦作叔同尺六反扰而小反啬音色驰车马曰驰走步曰走供音恭先悉荐反又如字注先时先天同赦亦作赦治直吏反后胡豆反】疏【正义曰言不谏尚有刑废职懈怠是为大罪惟是义和颠倒其奉上之徳而沈没昬乱于酒违叛其所掌之官离其所居位次始乱天之纪纲逺弃所主之事乃季秋九月之朔日月当合于辰其日之辰日月不合于舎不得合辰谓日被月食日有食之礼有救日之法于时瞽人乐官进鼓而击之啬夫驰骋而取币以礼天神庶人奔走供救】【口食之百役此为灾异之大羣官促遽若此羲和主其官而不闻知日食是大罪也此义和昬闇迷错于天象】【以犯先王之诛此罪不可赦也故先王为政之典曰主厯之官为厯之法节气先天时者杀无赦不及时者杀】【无赦失前失后尚犹合杀况乎不知日食其罪不可赦也况彼罪之大言已所以征也传正义曰颠覆言反倒】【谓人反倒也人当竪立今乃反倒犹臣当事君今乃废职似人之反倒然言臣以事君为徳故言颠覆厥徳】【侯将陈义和之罪故先举孟春之令犯令之诛举轻以见重小事犯令犹有常刑况叛官离次为大罪乎没水】【谓之沈大醉防然无所复知犹沈水然故谓醉为沈俶始遐逺皆释诂文扰谓烦乱故为乱也洪范五纪五曰】【厯数厯数所以纪天时此言天纪谓时日此时日之事是义和所主言弃其所主昭七年左传曰晋侯问于士】【文伯曰何谓辰对曰日月之防是谓辰是辰为日月之防日月俱右行于天日行迟月行疾日每日行一度月】【日行十三度十九分度之七计二十九日过半月已行天一周又逐及日而与日聚防谓此聚防为辰一嵗十】【二防故为十二辰即子丑寅夘之属是也房谓室之房也故为所舎之次计九月之朔日月当防于大火之次】【释言云集防也防即是合故为合也日月当聚会共舎今言日月不合于舎则是日食可知也日食者月掩之也月体掩日日被月映即不成共处故以不集言日食也或以为房谓房星九月日月防于大火之次房星共为大火言辰在房星事有似矣知不然者以集是止舎之处言其不集于舎故得以表日食若言不集于房星似太迟太疾惟可见厯错不得以表日食也且日之所在星宿不见正可推防以知之非能举目见之君子慎疑宁当以日在之宿为文以此知其必非房星也文十五年左传云日有食之天子不举伐鼓于社诸侯用币于社伐鼔于朝杜预以为伐鼓于社责羣隂也此传言责上公者郊特牲云社祭土而主隂气也君南向北牖下答隂之义也是言社主隂也日食隂侵阳故杜预以为责羣隂也昭二十九年左传云封为上公祀为贵神社稷五祀是尊是奉是社祭句龙为上公之神也日食臣侵君之象故以为责上公亦当羣隂上公竝责之也周礼瞽蒙之官掌作乐瞽为乐官乐官用无目之人以其无目于音声审也诗云奏鼓简简谓伐鼓为奏鼔知乐官进鼓则伐之周礼太仆军旅田役赞王鼓救日月亦如之郑云王通鼔佐击其余面则救日之时王或亲鼓荘二十五年谷梁传曰天子救日置五麾陈五兵五鼓陈既多皆乐人伐之周礼无啬夫之官礼云啬夫承命告于天子郑云啬夫盖司空之属也啬文主币礼无其文此云啬夫驰必驰走有所取也左传云诸侯用币则天子亦当有用币之处啬夫必是主币之官驰取币也社神尊于诸侯故诸侯用币于社以请救天子伐鼔于社必不用币知啬夫驰取币礼天神庻人走盖是庶人在官者谓诸侯胥徒也其走必有事知为供救日食之百役也曾子问云诸侯从天子救日食各以方色与其兵周礼庭氏云救日之弓矢是救日必有多役庶人走供之郑注庭氏云以救日为太阳之弓救月为太隂之弓救日以枉矢救月以恒矢其鼓则盖用祭天之雷鼓也昭十七年夏六月甲戌朔日有食之左传云季平子曰惟正月朔慝未作日有食之于是乎有伐鼔用币礼也其余则否太史曰在此月也当夏四月是谓孟夏如彼传文惟夏四月有伐鼔用币礼余月则不然此以九月日食亦奏鼓用币者顾氏云夏礼异于周礼也侯夏之卿士引政典而不言古典则当时之书知是夏后为政之典籍也周礼大宰掌建邦之六典以佐王治邦国一曰治典二曰教典三曰礼典四曰政典五曰刑典六曰事典若周官六卿之治典谓此也先时不及者谓此厯象之法四时节气望晦朔不得先天时不得后天时四时时各九十日有余分为八节节各四十五日有余也节气者周天三百六十五日四分日之一四时分之均分为十二月则月各得三十日十六分日之七以初为节气半为中气故一嵗有二十四气也计十二月每月二十九日彊半也以月初为朔月尽为晦当月之中日月相望故以月半为望望去晦朔皆不满十五日也又半此望去晦朔之数名之曰者言其月光正半如弓也晦者月尽无月言其闇也朔者苏也言月死而更苏也先天时者所名之日在天时之先假令天之正时当以甲子为朔今厯乃以癸亥为朔是造厯先天时也若以乙丑为朔是造厯后天时也后即是不及时也其气望等皆亦如此】
　　今予以尔有众奉将天罚传将行也奉王命行王诛谓杀湎滛之身立其贤子弟尔众士同力王室尚弼予钦承天子威命传以天子威命督其士众使用命火炎昆冈玉石俱焚传山脊曰冈昆山出玉言火逸而害玉天吏逸徳烈于猛火传逸过也天王之吏为过恶之徳其伤害天下甚于火之害玉猛火烈矣又烈于火殱厥渠魁胁从罔治传殱灭渠大魁帅也指谓羲和罪人之身其胁从距王师者皆无治旧染污俗咸与惟新传言其余人久染污俗本无恶心皆与更新一无所问呜呼威克厥爱允济传叹能以威胜所爱则必有成功爱克厥威允罔功传以爱胜威无以济众信无功其尔众士懋戒哉传言当勉以用命戒以辟戮音义【昆音昆殱子亷反魁苦囘反胁虚业反帅色类反污乌故反污辱之污又音乌涴泥着物也一音乌卧反懋音茂辟音避】疏【正义曰羲和所犯如上故今我用汝所有之众奉王命行天罚汝等众士常同心尽力于王室庶防辅我敬承天子之命使我伐必克之又恐兵威所及滥杀无辜故假喻以戒之火炎昆山之冈玉石俱被焚烧天王之吏为过恶之徳则酷烈甚于猛火宜诛恶存善不得滥杀灭其为恶大帅罪止羲和之身其被廹胁而从距工师者皆无治责其罪久染污秽之俗本无恶心皆与惟徳更新一无所问又言将军之法必冇杀戮呜呼重其事故叹而言之将军威严能胜其爱心有罪者虽爱必诛信有成功若爱心胜其威严亲爱者有罪不杀信无功矣言我虽爱汝有罪必杀其汝众士宜勉力以戒慎哉勿违我命以取杀也传正义曰将之为行常训也天欲加罪王者顺天之罚则王诛也奉王命行王诛谓杀滛湎之身羲和之罪不及其嗣故知杀其身立其贤子弟楚语云重黎之后世掌天地四时之官至于夏商则此不灭其俗故传言此也释山云山脊曰冈孙炎曰长山之脊也以昆山出玉言火逸害玉喻诛恶害善也逸即佚也佚是滛纵之名故为过也天王之吏言位贵而威高乗贵势而逞毒心或睚眦而害良善故为过恶之徳其伤害天下甚于火之害玉猛火为烈甚矣又复烈之于火言其害之深也殱尽也释诂文舎人曰殱众之尽也众皆死尽为灭也渠大魁帅无正训以上殱厥渠魁谓灭其元首故以渠为大魁为帅史传因此谓贼之首领为渠帅本原出于此】
　　序自契至于成汤八迁传十四世凡八徙国都汤始居亳从先王居传契父帝喾都亳汤自商丘迁焉故曰从先王居作帝告厘沃传告来居治沃土二篇皆亡音义【契息例反殷之始祖八迁之书史惟见四亳旁各反徐扶各反喾苦毒反告工毒反厘力之反沃徐乌酷反此五亡篇旧觧是夏书马郑之徒以为商书两义俱通】疏【正义曰自此已下皆商书也序本别卷与经不连孔以经序宜相附近引之各冠其篇首此篇经亡序存文无所托不可以无经之序为卷之首木书在此故附此卷之末契是商之始祖故逺不之自契至于成汤几八迁都至汤始徃居亳从其先王帝喾旧居当时汤有言告史序其事作帝告厘沃二篇传正义曰周语曰王勤商十四世而兴王谓契也勤殖功业十四世至汤而兴为天子也殷个纪云契生昭明昭明卒子相土立相土卒子昌若立昌若卒子曹圉立曹圉卒子防立防卒子振立振卒子微立微卒子报丁立报丁卒子报乙立报乙卒子报丙立报丙卒子主壬立主壬卒子主癸立主癸卒子天乙立天乙是为成汤是也契至成汤十四世凡八迁国都者商颂云帝立子生商是契居商也世本云昭明居砥石左传称相土居商丘及今汤居亳事见经传者有此四迁其余四迁未详闻也郑云契本刲商国在太华之阳皇甫谧云今上洛商是也襄九年左传云陶唐氏之火正阏伯居商丘相土因之杜预云今梁国睢阳宋都是也其砥石先儒无言不知所在自契至汤诸侯之国而得数迁都者盖以时王命之使迁至汤乃以商为天下号则都虽数迁商名不改今汤迁亳乃作此篇若是诸侯迁都则不得史録其事以为商书之首文在汤征诸侯伊尹去亳之上是汤将欲为王时事史以商有天下乃追録初兴并汤征与汝鸠汝方皆是伐桀前事后追録之也先王天子也自契已下皆是诸侯且文称契至汤今云从先王居者必从契之先世天子所居
&lt;经部,书类,尚书注疏,卷六&gt;也世本本纪皆云契是帝喾子知先王是契父帝喾帝喾本居亳今汤徃从之喾实帝也言先王者对文论优劣则有皇与帝及王之别散文则虽皇与帝皆得言王也故礼运云昔者先王未有宫室乃谓上皇为王是其类也孔言汤自商丘迁焉以相土之居商丘其文见于左传因之言自商丘徙耳此言不必然也何则相土契之孙也自契至汤凡八迁若相土至汤都遂不改岂契至相土三世而七迁也相土至汤必更迁都但不知汤从何地而迁亳耳必不从商丘迁也郑云亳今河南偃师县有汤亭汉书音义臣瓒者云汤居亳今济隂亳县是也今亳有汤冢已氏有伊尹冢杜预云梁国蒙县北有亳城城中有成汤冢其西又有伊尹冢皇甫谧云孟子称汤居亳与葛为隣葛伯不祀汤使亳众为之耕葛即今梁国寕陵之葛乡也若汤居偃师去寕陵八百余里岂当使民为之耕乎亳今梁国谷熟县是也诸说不同未知孰是言告来居治沃土者经文既亡其义难明孔以意言耳所言帝告不知告谁序言从先王居或当告帝喾也】
　　序汤征诸侯传为夏方伯得专征伐葛伯不祀汤始征之传葛国伯爵也废其土地山川及宗庙神祗皆不祀汤始伐之伐始于葛作汤征传述始征之义也亡音义【祗巨支反】疏【传正义曰序言汤征诸侯知其人是葛国之君伯爵直云不祀文无指斥王制云山川神祗有不举者为不敬不敬者君削以地宗庙有不顺者为不孝不孝者君黜以爵是言不祀必废其土地山川之神祗及宗庙皆不祀故汤始征之汤伐诸侯伐始于葛仲虺之诰云初征自葛是也孟子云汤居亳与葛为隣葛伯不祀汤使人问之曰何为不祀曰无以供牺牲也汤使遗之牛羊葛伯食之又不祀汤又使人问之曰何为不祀曰无以供粢盛也汤使亳众徃为之耕老弱馈食葛伯率其人要其酒食黍稻者劫而夺之不授者杀之有童子以黍肉饷杀而夺之书曰葛伯仇饷此之谓也是説伐始于葛之事也】
　　序伊尹去亳适夏传伊尹字氏汤进于桀既丑有夏复归于亳传丑恶其政不能川贤故退还入自北门乃遇汝鸠汝方传鸠方二人汤之贤臣不期而会曰遇作汝鸠汝方传言所以丑夏而还之意二篇皆亡音义【复扶又反】疏【传正义曰伊氏尹字故云字氏倒文以晓人也伊尹不得叛汤知汤贡之于桀必贡之者汤欲以诚辅桀翼其用贤以治不可匡辅乃始伐之此时未有伐桀之意故贡伊尹使辅之孙武兵书反间篇曰商之兴也伊尹在夏周之兴也吕牙在殷言使之为反间也与此説殊鸠方二人伊尹与之言知是贤臣也不期而会曰遇隐八年谷梁传文也】



　　尚书注疏卷六
　　尚书注疏卷六考证
　　甘誓疏其王曰以下皆是誓之辞也○王曰监本讹至国从古本改正又未知何时改也时讹故从毛本改正
　　乃召六卿○【臣召南】按六卿之名始见于此郑康成注大传曰夏六卿后稷司徒秩宗司马作士共工也此以周官凖度虞夏想当然耳士即刑官称士为作士称虞为朕虞皆汉人之陋也孔颖达此疏甚略其疏礼记月令则曰按书传有司徒司马司空公领三卿此夏制也曲礼云司徒司马司空司士司宼此殷制也凿凿言之亦无确据杜佑通典谓尧置天地四时之官为六卿其说本于贾公彦考工记疏然尧时实未见六卿名目
　　王曰嗟六事之人○金履祥曰谓六卿为六事犹三公谓之三事也
　　传各有军事○军事监本讹军士据疏改正
　　五子之歌○顾炎武曰夏商之世天子之子其封国为公侯者不见于经以太康之有弟五人使其并建茅土为国屏翰羿何至簒夏哉少康封庶子于会稽二十余世至勾践卒伯诸侯有禹之遗烈夫亦监于太康孤立之祸而然欤
　　因民弗忍距于河传距太康于河不得入国遂废之疏云羿犹立仲康不自立也○【臣召南】按左传言羿自鉏迁于穷石因夏民以代夏政虞箴之称羿曰帝夷羿则羿既距太康即据河北旧都僭号自立矣太康虽失河北尚有河南传仲康至后相而始见灭于浞然则羿但距河亦不能遂越河南而废太康以立仲康也传疏所云皆非是陈仁锡纲目前编谓太康十有九嵗羿距于河遂都阳夏二十有九嵗太康崩于阳夏弟仲康立虽杂本世纪路史诸书然经文祗曰距于河下篇又曰仲康肇位四海则太康之不为羿所废仲康之不为羿所立断如也
　　若朽索之驭六马疏经传之文惟此言六马○林之竒曰古者车皆驾四惟天子特驾六马四马则两服两骖六马则两骖外又有两騑
　　惟彼陶唐有此冀方疏尧都平阳舜都蒲坂禹都安邑○顾炎武曰尧舜禹皆都河北至太康失国于是侨国河南再传至相遂为浞所灭古之君失其旧都未有能国者也周失丰镐而平王以东晋失洛阳宋失开府而江左不振惟殷之五迁因圯于河而非敌人之窥伺则势不同耳
　　疏相去不盈二百里○监本脱里字今添
　　征序疏羲氏和氏二段○监本刋此疏二段于后文目下非也今移正
　　惟仲康肇位四海传羿废太康而立其弟仲康为天子○【臣召南】按仲康若果为羿所立则羲和之讨即羿假王命以剪除异己者孔子必不录其书也金履祥尝极辨孔传之非仲康能讨羲和不能讨羿则屈于事势耳
　　疏羿灭夏后相○【臣召南】按羿当作浞灭相者浞非羿也各本俱误
　　又疏夏本纪云太康崩其弟仲康立仲康崩子相立相崩子少康立都不言羿浞之事是马迁之说疎矣○【臣召南】按史记夏本云于后相见灭少康中兴略不言及诚如颖达所讥但据左传国语魏绛伍员俱能详言羿浞干纪之事伍员述少康本末尤详夏统中絶者四十年起自一成一旅遂能殄灭过戈复禹之绩祀夏配天不失旧物自古中兴之君未有功业极盛如少康后杼中兴之臣未有忠勲并懋如靡有鬲虞思女艾者也书序百篇并无其事抑独何哉先儒疑书序非孔门之旧不妄也
　　羲和废厥职○林之竒曰尧分命羲和四子至夏则羲和合为一职
　　乃季秋月朔辰弗集于房传房所舍之次疏日之所在星宿不见正可推算以知之非能举目见之君子愼疑宁当以日在之宿为文以此知其必非房星○【臣照】按星曰五星宿曰二十八舍自角至轸凡二十八皆日月之所舍于以考纒度而纪嵗时也传谓房所舍之次正谓日之所舍在房星之次耳疏不达孔传之防而谓房为室之房且云知其必非房星亦惑之甚矣季秋九月日必在卯食当房次于理何疑考一行大衍厯议曰新厯仲康五年癸巳嵗九月庚戌朔日蚀在房二度元郭守敬授时厯曰仲康五年癸巳九月庚戌泛交二十六日五千四百二十一分入食限可知经文房字正言房宿
　　政典曰传夏后氏为政之典籍若周官六卿之治典○陈栎曰政典司马所掌侯为大司马故引以勑戒吏士【臣召南】按五子之歌曰有典有则传曰典谓经籍然则政典亦其一也自古法度典章至禹而大备言天有夏时纪地有禹贡垂子孙有祖训饬官常有政典
　　附序汤始居亳从先王居传汤自商丘迁焉疏此言不必然也○【臣召南】按疏于孔传虽不可通必为曲解此条明纠传失可谓公直矣至亳都所在惟皇甫谧以葛伯为证说最近理此疏祗标其略毛诗商颂元鸟疏则详引之









　　尚书注疏卷六考证
&lt;经部,书类,尚书注疏&gt;
　　钦定四库全书
  </div>
  <div class="pagination">
   <a href="尚书注疏_page5.html">
    上一页
   </a>
   <a href="尚书注疏.html">
    1
   </a>
   <a href="尚书注疏_page2.html">
    2
   </a>
   <a href="尚书注疏_page3.html">
    3
   </a>
   <a href="尚书注疏_page4.html">
    4
   </a>
   <a href="尚书注疏_page5.html">
    5
   </a>
   <span class="current-page">
    6
   </span>
   <a href="尚书注疏_page7.html">
    7
   </a>
   <a href="尚书注疏_page8.html">
    8
   </a>
   <a href="尚书注疏_page9.html">
    9
   </a>
   <a href="尚书注疏_page10.html">
    10
   </a>
   <a href="尚书注疏_page11.html">
    11
   </a>
   <span>
    ...
   </span>
   <a href="尚书注疏_page7.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
