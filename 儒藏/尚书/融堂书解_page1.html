<!DOCTYPE html>
<html>
<head>
    <meta charset="UTF-8">
    <title>融堂书解 - 第 1 页/共 11 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>融堂书解 - 第 1 页/共 11 页</h1>
    <div class="content">　　钦定四库全书　　　　　经部二
　　融堂书解目録　　　　　书类
　　卷一
　　虞书【尧典　舜典】
　　卷二
　　虞书【大禹谟　臯陶谟　益稷】
　　卷三
　　夏书【禹贡】
　　卷四
　　夏书【甘誓　五子之歌　征】
　　卷五
　　商书【汤誓　仲虺之诰　伊训】
　　卷六
　　商书【太甲上　太甲中　太甲下　咸有一德】
　　卷七
　　商书【盘庚上　盘庚中　盘庚下】
　　卷八
　　商书【説命上　説命中　说命下　高宗肜日西伯戡黎　微子】
　　卷九
　　周书【泰誓上　泰誓中　泰誓下　牧誓　武成】
　　卷十
　　周书【洪范】
　　卷十一
　　周书【旅獒　金縢　大诰】
　　卷十二
　　周书【微子之命　康诰】
　　卷十三
　　周书【酒诰　梓材　召诰】
　　卷十四
　　周书【洛诰】
　　卷十五
　　周书【多士　无逸　君奭】
　　卷十六
　　周书【蔡仲之命　多方】
　　卷十七
　　周书【立政　周官】
　　卷十八
　　周书【君陈　顾命　康王之诰】
　　卷十九
　　周书【毕命　君牙　冏命】
　　卷二十
　　周书【吕刑　文侯之命　费誓　防誓】
　　【臣】等谨案融堂书解二十卷宋钱时撰时字子是淳安人受学于杨简熙寕中以丞相乔行简荐授秘阁校勘迁史馆检阅所着惟两汉笔记尚存于世而此书向尠传本故黄震日钞明胡广等书经大全俱未徴引其说朱彞尊经义考亦云未见今据永乐大典中散见各韵者依经文前后次第裒缀编辑中惟伊训梓材泰誓三篇全佚説命吕刑亦间有阙文余皆篇帙完善时之意主于表章书序每篇之首皆条其大指其逸书之序则参考史记核其时事以释篇题复采经典释文史记集解史记索隠所引马融郑康成诸説引伸其义其旁搜逺绍之意亦可谓勤且笃矣唐人解经多墨守注疏宋儒始好出新説每不免于穿凿支离时所解如羲和旷职则本诸蘓轼康叔封卫在成王时则仍用孔安国传康王之诰则兼采张九成书説信能择善而从不专主一家之学者至以泰誓为告西岐师旅牧誓为告逺方诸侯自抒心得未尝依傍前人又谓武成本无脱简中述武王告师之辞后为史臣纪事之体康诰首节以周公初基定为未营洛邑封康叔以抚顽民不当移置于洛诰尤为卓然有见不惑于同时诸儒之曲说其取材博而精其树义新而确葢宋人经解中仅见之书也叶盛水东日记载嘉熙二年知严州万一荐凖尚书省劄取进时所著书奏状一通首列尚书演义三十册而永乐大典所载实名融堂书解疑为晚年删削更定之本今从永乐大典所称书名题之而仍以原劄状二通録冠于前又经义考作八卷未知何据今考定篇第厘为二十卷诠次如左乾隆四十五年五月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀




　　宋进书原劄状
　　特进左丞相兼枢密使肃国公乔行简劄子臣輙有奏陈仰干天听臣昨任国子司业日于延见诸生之次闻严州布衣钱时山居读书理学淹贯尝从故寳谟阁学士杨简游葢其深所推许今寳章阁待制袁甫昨任徽州与故太府丞郑之悌守严州日皆尝一再礼聘莅讲郡庠逺近士子翕然云集已而得其讲篇其于辨析义理参错事物发明疑难有以起人臣是时心已属之其后知绍兴府汪纲亦尝延讲至郡臣始属纲求其所着之书有论语孝经中庸大学四书管见及尚书啓蒙诗学管见周易释传两汉笔记国朝编年等作益信其学之有所本其作两汉笔记类皆痛汉氏袭秦之弊而尤反覆致意于后世所以不敢望三代之治又见其学之为有用臣遂因纲以延其来与之相见而欵扣之见其气负才识尤通世务自田里之休戚利病当世之是非得失莫不详防而熟知之靖康间其大父觷值睦寇陆梁金人入浙纠率捍御防着竒功朝廷尝为之立庙封爵而时亦人物魁岸慷慨激昂有乃祖风不但通诗书守陈言而已每念此亦竒士而不使得为世用私窃惜之比者伏读国史至真宗皇帝于禁中壁间见穆修所作诗句深切叹赏即问侍臣曰有文如此公卿何以不荐则士之遗逸者固大臣之所当言亦圣主之所乐闻也时尝诣漕司文解比嵗已该永免而场屋竟不足以得之其志方将玩圣经以自隠傥今不加收用使之终老山林则国家有遗而不举之才大臣有知而不荐之咎矣臣愚欲望圣慈且与钱时特补廸功郎畀以秘阁校勘仍乞下时本贯严州取所著书缮写缴进上备乙覧如其果有可采则乞次第録用庶以防其所蕴有补斯世伏候勑防五月十日三省同奉圣防依
　　朝散大夫权知严州军州兼管内劝农事臣万一荐凖尚书省劄备特进左丞相劄子奏陈严州布衣钱时山居读书理学淹贯特补廸功郎畀以秘阁校勘行下严州取所著书缮写缴进上备御览三省同奉圣防依劄付严州臣除已恭禀缮写钱时所著述书计一百册开具数目如后须至上进者
　　家塾尚书演义三十册
　　学诗管见三十册
　　周易释传二十册
　　四书管见八册
　　两汉笔记一十二册
　　一右件书一百册用黄绫背褙黄罗绢里夹复五条象牙牌五面红茸绦繋防画木匣五只盛贮镀金铁锁并全谨具状上进以闻谨进嘉熙二年九月日朝散大夫权知严州军州兼管内劝农事万一荐上进




　　钦定四库全书
　　融堂书解卷一
　　宋　钱时　撰
　　虞书
　　尧典
　　尧唐帝諡尧初为唐侯后有天下因号曰唐典常也圣人脩身齐家治天下无非生民日用之常非有他道也何谓常民彝是也父子有亲君臣有义夫妇有别长防有序朋友有信谓之五典即此常也尧尽此常道所以为圣人名书曰典以明书之所纪皆常道也
　　昔在帝尧聪明文思光宅天下将逊于位让于虞舜作尧典【案书序旧为一篇注疏本分载每篇之首而逸书之序亦为案其先后以次附载蔡传仍合为一篇总繋于后钱氏书解其篇目虽不可得见绎其文义首释篇题次解书序然后分解经文知其编次之法本于注疏今仍载书序于篇首其解逸书序者亦以次附载】
　　无不闻曰聪无不见曰明自然有条理谓之文无所不通逹谓之思思曰睿睿作圣是也所谓光者即其本心也宅犹居宅言天下皆居其中也
　　曰若稽古帝尧曰放勲钦明文思安安允防克让光被四表格于上下
　　若稽顺考也书作于后世故曰若稽古【案若稽古三字郑康成以为能顺天而行之与之同功孔传以为顺考古道而行之者大防畧同钱氏断为后世追溯之辞自钱氏说行而旧解遂隠】放勲尧名也明文思已见序说作书者首着一钦字甚为切要圣学工夫全在敬上罔念作狂克念作圣敬不敬而已言能钦明文思而又曰安安则应酬万物交错万事畧无动静之可言终日如是终年如是终身如是而未始须臾不安也作书者无以形容而谓之安安妙矣不曰四海而曰四表四表则无际畔不曰天地而曰上下上下则无限量四被上下皆在此光明之中范围天地其大无外也作书者非闻道非深知尧安能如此形容读之使人敬叹
　　克明俊德以亲九族九族既睦平章百姓百姓昭明协和万邦黎民于变时雍
　　俊德驯德之士也【案史记尧本纪引书作克明驯德钱氏之说本于史记】克明犹灼见也尧惟灼见俊德而用之故以之亲九族则九族尽睦以之章百姓则百姓昭明以之和万邦则黎民于变时雍也既者尽也平章者均平而表章之旌别之谓也后世不能化民成俗皆由善恶混殽无所别白之故可胜叹哉于是表章之则是是非非如辨黑白百姓皆昭然着明矣万邦之广风俗各不同不有以协和之则国异政家殊俗何由化洽协合也黎众也协和万邦则天下一家皆在春风和气中黎民自然丕变致时之雍和也
　　乃命羲和钦若昊天歴象日月星辰敬授人时
　　羲和在颛顼帝时名重黎在尧时名羲和一也乃命在于变时雍之后见得齐家治国平天下圣人急急不容少缓直是治道无纤毫欠缺方无愧于天下方命羲和治歴明时象者象时之节令歴者所以书之而授之于人也日月星辰乃天运自然之序一毫人力无容于其间尧命羲和不过敬顺其自然耳此心之敬与天通一无二圣人先天而天弗违后天而奉天时者无他敬而己若昊天以治歴只是敬授人时耳所以布歴亦只是此敬
　　分命羲仲宅嵎夷曰旸谷寅宾出日平秩东作日中星鸟以殷仲春厥民析鸟兽孳尾
　　前一节是总命羲和此下四节是命四子分主其事也【案以羲仲为四子说本班固】嵎夷青州之地正东方也夏秋冬皆以方言而春以地言则知四方各有其地以表东西南北之正彼此可以互见寅宾敬导也亦非旦旦有所宾导之仪也时当兴作一念微懈即乖日出之义平秩东作者所以敬导也帝岀乎震春事自此而兴故即东作为言均平而秩叙之使各适其平各循其序也尝闻之良农云春事之兴耕耨粪壤以至布谷立苖次第井井各有日数不容少缓一失其候即大耗减以此一端推之则平秩二字圣人所以裁成天地之道辅相天地之宜者在是不得其平不得其序则与暴殄天物无异岂细事哉殷正也民之分析就农而言故曰厥民析先言东作而后言析者平秩羲仲之职也析以就东作民之事也修职于先趋事于后理当然也鸟兽孳尾昆虫草木无一非圣人职分中事
　　申命羲叔宅南交平秩南讹敬致日永星火以正仲夏厥民因鸟兽希革
　　南交或谓南方交趾之地恐非且东曰旸西曰昧北曰幽皆明着其义而继陈其职业若南方交趾则其义不明或谓南方相见之时隂阳之所交也其义亦未足前乎此则作于东后乎此则成于西南离明之地正居春秋之间为东作西成之交防故谓之南交万物皆于是而化育也故谓之南讹居南方则为东西之交时则宜平秩化育之事敬以致其功也春曰寅宾秋曰寅饯皆在平秩之先夏言敬致独在平秩之后葢顺日之岀而平秩乎东作顺日之入而平秩乎西成皆因天时之至而修人事也至于化育之功则人力无容于其间不过均平秩叙其事如当种则种当耘则耘之类敬以待化功之成而己自修人事以待天时也敬致之义大矣哉厥民因者因东作之事而踵成其役也
　　分命和仲宅西曰昧谷寅饯纳日平秩西成宵中星虚以殷仲秋厥民夷鸟兽毛毨
　　日岀而明故曰旸谷日入而暗故曰昧谷非真有此谷也【案嵎夷史记作郁夷昧谷史记作柳谷则似实有其地然马融以嵎夷为海隅郑康成以西为陇西之山后儒求其地以当之防不得确证故钱氏定为指日岀日入而言也】日之升如自谷而岀日之入如从谷而纳也寅饯亦非日之将没真有所谓饯送之仪也平秩西成所以寅饯也物至秋率成实均平秩叙其事使之刈获收敛不失其宜此即随时之义也春从日岀之方而言秋从日入之方而言秋之言宵义当然也夷平也秋成则民可息肩平夷无事也
　　申命和叔宅朔方曰幽都平在朔易日短星昴以正仲冬厥民隩鸟兽氄毛
　　三时皆平秩而冬独言平在葢用事之时自发生至收成宜顺其序故秩时已无事宜防其故在在察也和叔所当察者当不止一端姑以农事言之方其服田则稼器田所常用至冬则无用矣于此而不察则委顿弊壊将无以待来嵗之用仲冬简稼器修稼政之类皆平在之谓也曰秩曰在虽有不同若其事之不可不均平则一也一有不平便有偏而不举之处即旷天职即堕天工矣故秩在皆曰平尧命羲和于春曰鸟以象言于夏曰火以次言于秋曰虚于冬曰昴以宿言迭举而互见也纪事立言之法如此
　　帝曰咨汝羲暨和朞三百有六旬有六日以闰月定四时成嵗允厘百工庻绩咸熙
　　前命羲和以中星正四时可谓精密然日之余者无所归则节候差舛中星不可得而正故于是又总命以置闰之法也厘正也熙顺理也天下万事未有不因时而为者天时既正方有以信百工而厘正之庻绩皆可顺理也尧典篇记羲和事居其半或者以为详于天而畧于人是大不然天人只是一事圣人未尝分裂羲和治歴首命以敬授人时终命以允厘百工庻绩咸熙岂二事哉百工无非天职庶绩无非天工作讹成易之候析因夷隩之变以至鸟兽羽毛之微无一而非天也一象之差一候之错一事之谬一民之失所一物之不得其宜即堕天工即旷天职矣易曰范围天地之化中庸曰发育万物岂后世星翁歴史所可知哉
　　帝曰畴咨若时登庸放齐曰子朱啓明帝曰吁嚚讼可乎
　　时是也先师谓上古未有道之名惟言时不言道言顺是者我登用之也嚚讼多事口说好力争辩也
　　帝曰畴咨若予采驩兜曰都共工方鸠僝功帝曰吁静言庸违象恭滔天
　　愚每读书至此未尝不叹尧以大圣人在上其视邪正如辩黒白而在廷之臣且未免以嚚讼为啓明以静言庸违象恭滔天为僝功使当时不察一信其言而用之则治乱安危之机在反掌间耳后世知人之明如尧者葢寡而朋邪党引罔上干进者皆是也可胜叹哉
　　帝曰咨四岳汤汤洪水方割荡荡懐山襄陵浩浩滔天下民其咨有能俾乂佥曰于鲧哉帝曰吁咈哉方命圯族岳曰异哉试可乃已帝曰徃钦哉九载绩用弗成洪水之势以其方为民害则统而言之曰汤汤以其包没山陵荡然无有限隔则曰荡荡以其势泛滥滔天则曰浩浩详味上文一方字及下文一其字则知民在尧春风和气中方被水害亦未至于怨咨此殆洪水之始欤得其本心则谓之顺失其本心则谓之逆顺则为吉逆则为凶前章有所谓钦若有所谓若时有所谓若予采谆谆然提一若字后世论禹之行水谓行其所无事咈者逆也与无事正相反方命圯族乃咈逆之事也人之一身凡所云为孰非天命先觉者觉此者也日用而不知者不知此者也故曰不知命无以为君子若小人则不知天命而不畏也方命是已宗族吾之同气谓之天属治国平天下之道必自此始尧亲九族臯陶亦谓厚叙九族圯毁也岂待相戕相贼若夷狄禽兽然而后谓之圯哉才不亲之才不厚叙之即谓之圯矣异己也犹言己矣乎古者三载考绩三考黜陟幽明九载是三考也此上凡举荐者三尧皆不然之至此段末独书绩用弗成一语以着帝尧知人之明此史氏书法之妙
　　帝曰咨四岳朕在位七十载汝能庸命巽朕位岳曰否德忝帝位曰明明扬侧陋师锡帝曰有鳏在下曰虞舜帝曰俞予闻如何岳曰瞽子父顽母嚚象傲克谐以孝烝烝乂不格奸帝曰我其试哉女于时观厥刑于二女厘降二女于沩汭嫔于虞帝曰钦哉
　　尧十六嵗自唐侯升为天子在位又七十载是八十六矣巽顺也庸命与方命正相反惟咈故方命能庸命则足以顺帝位矣父则顽矣母则嚚矣其弟则又傲矣一家之中都是乖戾畧无一点和气常情处此殆不可一朝居舜处其间能以孝道谐和之薫烝不已乖戾之气化为乂治烝者如甑之炊物也
　　舜典
　　虞舜侧微尧闻之聪明将使嗣位歴试诸难作舜典虞氏也舜諡也或者因有鳏在下曰虞舜之语遂疑其为名先儒谓书作于后世故变名书諡此説是已不然则孔子序书禹汤文武皆称諡而于虞舜独以名斥之可乎【案此段当系舜典二字之解永乐大典误繋于舜典序之后而转于书序原解弃而不録葢编纂者之疎失也今书序原解不可得见姑仍其旧】
　　曰若稽古帝舜曰重华协于帝濬哲文明温恭允塞德升闻乃命以位
　　首言协于帝则尧之德皆舜之德也行德于下而升闻于上见当时上下之相孚命以位为一篇之纲领
　　愼徽五典五典克从纳于百揆百揆时叙宾于四门四门穆穆纳于大麓烈风雷雨弗迷
　　此节史氏凡两书纳于二字见得投之所向无所不可
　　帝曰格汝舜询事考言乃言底可绩三载汝陟帝位舜让于德弗嗣正月上日受终于文祖
</div>
    <div class="pagination">
<span class="current-page">1</span><a href="融堂书解_page2.html">2</a><a href="融堂书解_page3.html">3</a><a href="融堂书解_page4.html">4</a><a href="融堂书解_page5.html">5</a><a href="融堂书解_page6.html">6</a><span>...</span><a href="融堂书解_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
