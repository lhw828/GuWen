<!DOCTYPE html>
<html>
<head>
    <meta charset="UTF-8">
    <title>尚书正义 - 第 20 页/共 34 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>尚书正义 - 第 20 页/共 34 页</h1>
    <div class="content">　
　　王曰：“呜呼！我西土君子，天有显道，厥类惟彰。言天有明道，其义类惟明，言王所宜法则。 
　　[疏]传“言天”至“法则”○正义曰：《孝经》云：“则天之明。”昭二十五年《左传》云：“以象天明。”是治民之事，皆法天之道。天有尊卑之序，人有上下之节，三正五常，皆在於天，有其明道，此天之明道。“其义类惟明”，言明白可效，王者所宜法则之。将言商王不法天道，故先标二句於前。其下乃述商王违天之事，言其罪宜诛也。
　
　　今商王受，狎侮五常，荒怠弗敬。轻狎五常之教，侮慢不行，大为怠惰，不敬天地神明。○惰，徒卧反。 
　　[疏]传“轻狎”至“神明”○正义曰：郑玄《论语注》云：“狎，惯忽之。”言惯见而忽也，意与“侮”同，传因文重而分之。“五常”即五典，谓父义、母慈、兄友、弟恭、子孝，五者人之常行，法天明道为之。轻狎五常之教，侮慢而不遵行之，是违天显也。训“荒”为大，大为怠惰。“不敬”谓“不敬天地神明”也。上篇云“不事上帝神祇”，知此“不敬天地神明”也。《礼》云：“毋不敬。”传举“天地”以言，明每事皆不敬也。
　
　　自绝于天，结怨于民。不敬天，自绝之。酷虐民，结怨之。斮朝涉之胫，剖贤人之心，冬月见朝涉水者，谓其胫耐寒，斩而视之。比干忠谏，谓其心异於人，剖而观之。酷虐之甚。○斮，侧略反，又士略反。朝，陟遥反。胫，户定反。剖，普口反。耐，乃代反。 
　　[疏]传“冬月”至“之甚”○正义曰：《释器》云：“鱼曰斮之。”樊光云：“斮，斫也。”《说文》云：“斮，斩也。”斩朝涉水之胫，必有所由，知冬月见朝涉水者，谓其胫耐寒，疑其骨髓有异，斩而视之。其事或当有所出也。《殷本纪》云：“微子既去，比干曰：‘为人臣者，不得不以死争。’乃强谏。纣怒曰：‘吾闻圣人心有七窍。’遂剖比干，观其心。”是纣谓比干心异於人，剖而观之。言酷虐之甚。
　
　　作威杀戮，毒痡四海。痡，病也。言害所及远。○痡，徐音敷，又普吴反。 
　　[疏]传“痡病”至“及远”○正义曰：“痡，病”，《释诂》文。纣之毒害，未必遍及夷狄，而云病四海者，言害所及者远也。
　
　　崇信奸回，放黜师保，回，邪也。奸邪之人，反尊信之。可法以安者，反放退之。○邪，似嗟反。屏弃典刑，囚奴正士，屏弃常法而不顾，箕子正谏而以为囚奴。郊社不修，宗庙不享，作奇技淫巧以悦妇人。言纣废至尊之敬，营卑亵恶事，作过制技巧，以恣耳目之欲。○技，其绮反。亵，息列反。 
　　[疏]“郊社”至“妇人”○正义曰：“不修”谓不扫治也。“不享”谓不祭祀也。与上篇“不祀上帝神祇，遗厥先宗庙不祀”，其事一也，重言之耳。“奇技”谓奇异技能，“淫巧”谓过度工巧，二者本同，但“技”据人身，“巧”指器物为异耳。
　
　　上帝弗顺，祝降时丧。祝，断也。天恶纣逆道，断绝其命，故下是丧亡之诛。○丧，苏浪反。断，丁管反。恶，乌路反。 
　　[疏]传“祝断”○正义曰：哀十四年《公羊传》云：“子路死，子曰：‘天祝予！’”何休云：“祝，断也。”是相传训也。
　
　　尔其孜孜，奉予一人，恭行天罚。孜孜，劝勉不怠。○孜音兹。 
　　“古人有言曰：‘抚我则后，虐我则雠。’武王述古言以明义，言非惟今纣恶。独夫受，洪惟作威，乃汝世雠。言独夫，失君道也。大作威杀无辜，乃是汝累世之雠。明不可不诛。树德务滋，除恶务本，立德务滋长，去恶务除本。言纣为天下恶本。肆予小子，诞以尔众士殄歼乃雠。言欲行除恶之义，绝尽纣。○殄，徒典反。纤，子廉反。尔众士其尚迪果毅，以登乃辟。迪，进也。杀敌为果，致果为毅。登，成也，成汝君之功。○毅，牛既反。 
　　[疏]传“迪进”至“之功”○正义曰：“迪，进”、“登，成”皆《释诂》文。“杀敌为果，致果为毅”，宣二年《左传》文。“果”谓果敢，“毅”谓强决。能杀敌人谓之为“果”，言能果敢以除贼。致此果敢是各为“毅”，言能强决以立功。皆言其心不犹豫也。军法以杀敌为上，故劝令果毅成功也。
　
　　功多有厚赏，不迪有显戮。赏以劝之，戮以威之。呜呼！惟我文考，若日月之照临，光于四方，显于西土。称父以感众也。言其明德充塞四方，明著岐周。惟我有周，诞受多方。言文王德大，故受众方之国，三分天下而有其二。予克受，非予武，惟朕文考无罪。推功於父，言文王无罪於天下，故天佑之，人尽其用。受克予，非朕文考有罪，惟予小子无良。”若纣克我，非我父罪，我之无善之致。 
　　[疏]传“若纣”至“之致”○正义曰：言克受乃是文王之功，若受克予非是文王之罪。而言“非我父罪，我之无善之致”者，其意言胜非我功，败非父咎，崇孝罪己，以求众心耳。 

　
  



 
　 




卷十一 牧誓第四 

　卷十一 牧誓第四 　 


　
　　武王戎车三百两，兵车，百夫长所载。车称两。一车步卒七十二人，凡二万一千人，举全数。○车音居。《释名》云：“古者声如居，所以居人也。今曰车，声近舍，车舍也。”韦昭《辩释名》云：“古皆尺遮反，从汉始有音居。”长，丁丈反。卒，子忽反。虎贲三百人，勇士称也，若虎贲兽，言其猛也。皆百夫长。○贲音奔。称，尺证反。与受战于牧野，作《牧誓》。 
　　牧誓至牧地而誓众。○牧如字，徐一音茂，《说文》作坶，云：“地名，在朝歌南七十里。”《字林》音母。 
　　[疏]“武王”至“牧誓”○正义曰：武王以兵戎之车三百两、虎贲之士三百人与受战于商郊牧地之野，将战之时，王设言以誓众。史叙其事，作《牧誓》。○传“兵车”至“全数”○正义曰：孔以“虎贲三百人”与戎车数同，王於誓时所呼有“百夫长”，因谓“虎贲”即是百夫之长。一人而乘一车，故云“兵车，百夫长所载”也。数车之法，一车谓之一两。《诗》云“百两迓之”，是车称两也。《风俗通》说车有两轮，故称为两。犹屦有两只，亦称为两。《诗》云“葛屦五两”即其类也。“一车步卒七十二人”，《司马法》文也。车有七十二人，三百乘凡二万一千人。计车有七十二人，三百乘当有二万一千六百人，孔略六百而不言，故云“举全数”。顾氏亦同此解。孔既用《司马法》一车七十二人，又云“兵车，百夫长所载”，又下传以百夫长为“卒帅”，是实领百人，非惟七十二人。依《周礼·大司马法》，天子六军，出自六乡，凡起徒役，无过家一人，故一乡出一军，乡为正，遂为副。若乡遂不足，则徵兵于邦国。则司马法六十四井为甸，计有五百七十六夫，共出长毂一乘，甲士三人，步卒七十二人。至於临敌对战布陈之时，则依六乡军法，五人为伍，五伍为两，四两为卒，五卒为旅，五旅为师，五师为军。故《左传》云：“先偏后伍。”又云：“广有一卒，卒偏之两。”非直人数如此，车数亦然。故《周礼》云：“乃会车之卒伍。”郑云：“车亦有卒伍。”《左传》“战于繻葛”，杜注云：“车二十五乘为偏。”是车亦为卒伍之数也。则一车七十二人者，自计元科兵之数。科兵既至，临时配割，其车虽在，其人分散，前配车之人，临战不得还属本车，当更以虎贲甲士配车而战。孔举七十二人元科兵数者，欲总明三百两人之大数。云“兵车，百夫长所载者”，欲见临敌实一车有百人，既“虎贲”与车数相当，又经称“百夫长”，故孔为此说。○传“勇士”至“夫长”○正义曰：《周礼》虎贲氏之官，其属有虎士八百人，是“虎贲”为“勇士称”也。若虎之贲走逐兽，言其猛也。此“虎贲”必是军内骁勇选而为之，当时谓之“虎贲”。《乐记》云“虎贲之士说剑”，谓此也。孔意“虎贲”即是经之“百夫长”，故云：“皆百夫长”也。
　
　　时甲子昧爽，是克纣之月甲子之日，二月四日。昧，冥；爽，明；早旦。○昧音妹。爽，明也。“昧爽”谓早旦也。马云：“昧，未旦也。” 
　　[疏]传“是克”至“早旦”○正义曰：《春秋》主书动事，编次为文，於法日月时年皆具，其有不具，史阙耳。《尚书》惟记言语，直指设言之日。上篇“戊午，次于河朔”，《洛诰》“戊辰，王在新邑”，与此“甲子”，皆言有日无月，史意不为编次，故不具也。是“克纣之月甲子之日，是周之二月四日”，以历推而知之也。《释言》云：“晦，冥也。”“昧”亦晦义，故为冥也。“冥”是夜，“爽”是明，夜而未明谓早旦之时，盖鸡鸣后也。为下“朝至”发端，“朝”即“昧爽”时也。
　
　　王朝至于商郊牧野，乃誓。纣近郊三十里地名牧。癸亥夜陈，甲子朝誓，将与纣战。○陈，直刃反。 
　　[疏]传“纣近”至“纣战”○正义曰：传言在“纣近郊三十里”，或当有所据也。皇甫谧云：“在朝歌南七十里。”不知出何书也。言“至于商郊牧野”，知“牧”是郊上之地。战在平野，故言“野”耳。《诗》云：“于牧之野。”《礼记大传》云：“牧之野，武王之大事，继牧言野，明是牧地。”而郑玄云：“郊外曰野，将战于郊，故至牧野而誓。”案经“至于商郊牧野乃誓”，岂王行已至於郊，乃后到退適野，誓讫而更进兵乎？何不然之甚也！《武成》云：“癸亥夜陈，未毕而雨。”是癸亥夜已布陈，故甲子朝而誓众，将与纣战，故戒敕之。
　
　　王左杖黄钺，右秉白旄以麾，曰：“逖矣，西土之人！”钺，以黄金饰斧。左手杖钺，示无事於诛。右手把旄，示有事於教。逖，远也。远矣，西土之人。劳苦之。○杖，徐直亮反。钺音越，本又作戌。旄音毛，马云：“白旄，旄牛尾。”麾，许危反。逖，他历反。 
　　[疏]传“钺以”至“苦之”○正义曰：太公《六韬》云：“大柯斧重八斤，一名天钺。”《广雅》云：“钺，斧也。”斧称“黄钺”，故知“以黄金饰斧”也。钺以杀戮，杀戮用右手，用左手杖钺，示无事於诛。右手把旄，示有事於教。其意言惟教军人，不诛杀也。把旄何以白？旄用白者，取其易见也。“逖，远”，《释诂》文。
　
　　王曰：“嗟！我友邦冢君，同志为友，言志同灭纣。御事司徒、司马、司空，治事三卿，司徒主民，司马主兵，司空主土，指誓战者。 
　　[疏]传“治事”至“战者”○正义曰：孔以於时已称王而有六师，亦应已置六卿。今呼治事惟三卿者，司徒主民，治徒庶之政令；司马主兵，治军旅之誓戒；司空主土，治垒壁以营军；是“指誓战者”，故不及太宰、大宗、司寇也。其时六卿具否，不可得知，但据此三卿为说耳。此“御事”之文，指三卿而说，是不通於“亚旅”已下。
　
　　亚旅、师氏，亚，次。旅，众也。众大夫，其位次卿。师氏，大夫，官以兵守门者。 
　　[疏]传“亚次”至“门者”○正义曰：“亚，次”，《释言》文。“旅，众”，《释诂》文。此及《左传》皆卿下言“亚旅”，知是“大夫，其位次卿”，而数众，故以亚次名之，谓诸是四命之大夫，在军有职事者也。“师氏”亦大夫，其官掌以兵守门，所掌尤重，故别言之。《周礼》师氏中大夫，“使其属帅四夷之隶，各以其兵服守王之门外。朝在野外，则守内列”。郑玄云：“内列，蕃营之在内者也，守之如守王宫。”
　
　　千夫长、百夫长，师帅，卒帅。○帅，色类反，下同。 
　　[疏]传“师帅，卒帅”○正义曰：《周礼》二千五百人为师，师帅皆中大夫。百人为卒，卒长皆上士。孔以师虽二千五百人，举全数亦得为干夫长，“长”与“帅”其义同，是千夫长亦可以称“帅”，故以“千夫长”为师帅，“百夫长”为卒帅。王肃云“师长、卒长”，意与孔同，顺经文而称“长”耳。郑玄以为“师帅，旅帅也”，与孔不同。
　
　　及庸、蜀、羌、髳、微、卢、彭、濮人。八国皆蛮夷戎狄属文王者国名。羌在西蜀叟，髳、微在巴蜀，卢、彭在西北，庸、濮在江汉之南。 
　　[疏]传“八国”至“之南”○正义曰：九州之外，四夷大名，则东夷、西戎、南蛮、北狄，其在当方，或南有戎而西有夷。此八国并非华夏，故大判言之，“皆蛮夷戎狄属文王者国名”也。此八国皆西南夷也，文王国在於西，故西南夷先属焉。大刘以“蜀”是蜀郡，显然可知，孔不说。又退“庸”就“濮”解之，故以次先解“羌”。云“羌在西蜀叟”者，汉世西南之夷，“蜀”名为大，故传据“蜀”而说。左思《蜀都赋》云：“三蜀之豪，时来时往。”是蜀都分为三，羌在其西，故云“西蜀叟”。“叟”者蜀夷之别名，故《后汉书》“兴平元年，马腾、刘范谋诛李亻霍，益州牧刘焉遣叟兵五千人助之”，是蜀夷有名“叟”者也。“髳、微在巴蜀”者，巴在蜀之东偏，汉之巴郡所治江州县也。“卢、彭在西北”者，在东蜀之西北也。文十八年《左传》称，庸与百濮伐楚，楚遂灭庸。是“庸、濮在江汉之南”。
　
　　称尔戈，比尔干，立尔矛，予其誓。”称，举也。戈，戟。干，楯也。○比，徐扶志、毗志二反。楯，食准反，又音允。 
　　[疏]传“称举”至“干楯”○正义曰：“称，举”，《释言》文。方言云：“戟，楚谓之孑，吴扬之间谓之戈。”是“戈”即戟也。《考工记》云：“戈柲六尺有六寸，车戟常。”郑云：“八尺曰寻，倍寻曰常。”然则戈戟长短异名，而云“戈”者即戟，戈戟长短虽异，其形制则同，此云举戈，宜举其长者，故以“戈”为戟也。《方言》又云：“楯，自关而东或谓之楯，或谓之干，关西谓之楯。”是“干”、“楯”为一也。戈短，人执以举之，故言“称”。楯则并以捍敌，故言“比”。矛长立之於地，故言“立”也。
　
　　王曰：“古人有言曰：‘牝鸡无晨。言无晨鸣之道。○牝，类引反，徐扶忍反。牝鸡之晨，惟家之索。’索，尽也。喻妇人知外事，雌代雄鸣则家尽，妇夺夫政则国亡。○索，西各反。 
　　[疏]传“索尽”至“国亡”○正义曰：《礼记·檀弓》曰：“吾离群而索居。”则“索居”为散义。郑玄云：“索，散也。”物散则尽，故“索”为尽也。“牝鸡”，雌也。《尔雅》飞曰“雌雄”，走曰“牝牡”，而此言“牝鸡”者，《毛诗》、《左传》称“雄狐”，是亦飞、走通也。此以牝鸡之鸣喻妇人知外事，故重申喻意云：“雌代雄鸣则家尽，妇夺夫政则国亡。”“家”总贵贱为文，言“家”以对“国”耳。将陈纣用妇言，故举此古人之语。纣直用妇言耳，非能夺其政，举此言者，专用其言，赏罚由妇，即是夺其政矣。妇人不当知政，是别外内之分，若使贤如文母，可以兴助国家，则非牝鸡之喻矣。
　
　　今商王受惟妇言是用，妲己惑纣，纣信用之。○妲，丹达反；己音纪；纣妻也。 
　　[疏]传“妲己”至“用之”○正义曰：《晋语》云：“殷辛伐有苏氏，苏氏以妲己女焉。妲己有宠而亡殷。”《殷本纪》云：“纣嬖于妇人，爱妲己，惟妲己之言是从。”《列女传》云：“纣好酒淫乐，不离妲己，妲己所与言者贵之，妲己所憎者诛之。为长夜饮，妲己好之，百姓怨望，而诸侯有叛者。妲已曰：‘罚轻诛薄，威不立耳。’纣乃重刑辟，为炮烙之法，妲已乃笑。武王伐纣，斩妲已头悬之於小白旗上，以为亡纣者此女也。”
　
　　昏弃厥肆祀弗答，昏，乱。肆，陈。答，当也。乱弃其所陈祭祀，不复当享鬼神。○复，扶又反。 
　　[疏]传“昏乱”至“鬼神”○正义曰：昏暗者於事必乱，故“昏”为乱也。《诗》云：“肆筵设席。”“肆”者陈设之意，《毛传》亦以“肆”为陈也。对合，相当之事，故“答”为当也。纣身昏乱，弃其宜所陈设祭祀，不复当享鬼神，与上“郊社不修，宗庙不享”亦一也。不事神祗，恶之大者，故《泰誓》及此三言之。
　
　　昏弃厥遗王父母弟不迪，王父，祖之昆弟。母弟，同母弟。言弃其骨肉，不接之以道。 
　　[疏]传“王父”至“以道”○正义曰：《释亲》云“父之考为王父”，则“王父”是祖也。纣无亲祖可弃，故为“祖之昆弟”。弃其祖之昆弟，则父之昆弟亦弃之矣。《春秋》之例，母弟称“弟”，凡《春秋》称“弟”皆是母弟也。“母弟”谓同母之弟，同母尚弃，别生者必弃矣，举尊亲以见卑疏也。“遗”亦“弃”也，言纣之昏乱，弃其所遗骨肉之亲，不接之以道。经先言弃祀、弃亲者，郑玄云：“《誓》首言此者，神怒民怨，纣所以亡也。”
　
　　乃惟四方之多罪逋逃，是崇是长，言纣弃其贤臣，而尊长逃亡罪人，信用之。是信是使，是以为大夫卿士。士，事也。用为卿大夫，典政事。俾暴虐于百姓，以奸宄于商邑。使四方罪人暴虐奸宄於都邑。○俾，必尔反，使也。 
　　[疏]传“使四”至“都邑”○正义曰：“暴虐”谓杀害，杀害加於人，故言“於百姓”。“奸宄”谓劫夺，劫夺有处，故言“於商邑”。百姓亦是商邑之人，故传总言“於都邑”也。
　
　　今予发惟恭行天之罚。今日之事，不愆于六步、七步，乃止齐焉。今日战事，就敌不过六步、七步，乃止相齐。言当旅进一心。 
　　[疏]传“今日”至“一心”○正义曰：战法布陈然后相向，故设其就敌之限，不过六步、七步，乃止相齐焉。欲其相得力也。《乐记》称“进旅退旅”，是“旅”为众也，言当众进一心也。
　
　　夫子勖哉！不愆于四伐、五伐、六伐、七伐，乃止齐焉。夫子谓将士，勉励之。伐谓击剌，少则四五，多则六七以为例。○勖，许六反。剌，七亦反。 
　　[疏]传“夫子”至“为例”○正义曰：此及下文三云“夫子”，此“勖哉”在下，下“勖哉”在上。此先呼其人，然后勉之；此既言然，下先令勉励，乃呼其人，各与下句为目也。上有“戈”、“矛”，戈谓击兵，矛谓剌兵，故云“伐谓击剌”，此“伐”犹伐树然也。
　
　　勖哉夫子！尚桓桓，桓桓，武貌。 
　　[疏]传“桓桓，武貌”○正义曰：《释训》云：“桓桓，威也。”《诗序》云：“桓，武志也。”
　
　　如虎如貔，如熊如罴，于商郊。貔，执夷，虎属也。四兽皆猛健，欲使士众法之，奋击於牧野。○貔，彼皮反，《尔雅》云：“罴如熊，黄白文。” 
　　[疏]传“貔，执夷”○正义曰：《释兽》云：“貔，白狐，其子豰。”舍人曰：“貔名白狐，其子名豰。”郭璞曰：“一名执夷，虎豹属。”
　
　　弗迓克奔，以役西土，商众能奔来降者，不迎击之，如此则所以役我西土之义。○迓，五嫁反，马作御，禁也。役，马云：“为也。”为，于伪反。 
　　[疏]传“商众”至“之义”○正义曰：“迓”训迎也，不迎击商众能奔来降者，兵法不诛降也。“役”谓使用也，如此不杀降人，则所以使用我西土之义。用义於彼，令彼知我有义也。王肃读“御”为{御示}，言“不御能奔走者，如殷民欲奔走来降者，无逆之；奔走去者，可不御止。役，为也，尽力以为我西土”。与孔不同。
</div>
    <div class="pagination">
<a href="尚书正义_page19.html">上一页</a><span>...</span><a href="尚书正义_page15.html">15</a><a href="尚书正义_page16.html">16</a><a href="尚书正义_page17.html">17</a><a href="尚书正义_page18.html">18</a><a href="尚书正义_page19.html">19</a><span class="current-page">20</span><a href="尚书正义_page21.html">21</a><a href="尚书正义_page22.html">22</a><a href="尚书正义_page23.html">23</a><a href="尚书正义_page24.html">24</a><a href="尚书正义_page25.html">25</a><span>...</span><a href="尚书正义_page21.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
