<!DOCTYPE html>
<html>
 <head>
  <meta charset="utf-8"/>
  <title>
   钦定书经传说汇纂 - 第 14 页/共 38 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   钦定书经传说汇纂 - 第 14 页/共 38 页
  </h1>
  <div class="content">
   集传栁宗元曰西海之山有水焉散涣无力不能负芥投之则委靡垫没及底而后止故名曰弱既西者导之西流也地志云在张掖郡删丹县【焦氏竑曰删丹即今山丹卫】薛氏曰弱水出吐谷浑界穷石山自删丹西至合黎山与张掖县河合【皇舆表张掖县今甘州卫】又案通鉴魏太武击柔然至栗水西行至菟园水分军収讨又循弱水西行至涿邪山则弱水在菟园水之西涿邪山之东矣北史载太武至菟园水分军搜讨东至瀚海西接张掖水北度燕然山与通鉴小异岂瀚海张掖水于弱水为近乎程氏据西域传以弱水为在条支援引甚悉然长安西行一万二千二百里又百余日方至条支其去雍州如此之逺禹岂应穷荒而导其流也哉其説非是【地理今释弱水今陜西山丹卫汉删丹县城西有山丹河古弱水也法显佛国记谓之流沙河出卫西南穷石山正流西至合黎山与张掖河合又东北至甘州卫北迤逦流至塞外入居延泽其余波溢入流沙也】
　　集説【林氏之竒曰众水皆东而弱水独西黑水独南因其性与势之自然也必欲东之则逆其自然非行所无事矣○程氏大昌曰弱水之当西如四渎之当东也时必壅溢而东行导之而至合黎既皆复故则逆行者顺矣○傅氏寅曰横流之时弱水亦东侵而被于河河不安而泾亦受其患导之使西以复其故道则河西无汜滥之水河安而泾亦安矣○焦氏竑曰据今甘州卫有合黎山则亦不必逺求之别域而定以甘州之弱水为非矣】
　　泾属渭汭
　　集传泾渭汭三水名泾水地志出安定郡泾阳县西今原州百泉县岍头山也【淮南子泾出薄落之山高诱注薄落一名幵头山○括地志筓头山一名崆峒山在原州平凉县西】东南至冯翊阳陵县入渭今永兴军髙陵县也【皇舆表今高陵县属西安府地理今释泾水出今陜西平凉府平凉县西南筓头山亦名崆峒山东至西安府高陵县西南入渭水】渭水地志出陇西郡首阳县西南今渭州渭源县【皇舆表今渭源县属临洮府】鸟鼠山西北南谷山也东至京兆船司空县入河今华州华隂县也【皇舆表华州华隂县今属西安府地理今释渭水出今陜西临洮府渭源县西鸟鼠山东至西安府华隂县东北入河】汭水地志作芮扶风汧县蒲薮芮水出其西北东入泾今陇州汧源县【皇舆表陇州汧源县今属鳯翔府】蒲薮有汭水焉【地理今释汭水出今平凉府华亭县有二源北源出湫头山之朝那湫南源出齐山至县东与北河合又东至泾州西北入泾水】周职方雍州其川泾汭诗曰汭鞠之即皆谓是也属连属也泾水连属渭汭二水也
　　集説【王氏樵曰雍州之水渭为大泾之源最居雍之北境自北而南注以渭为归而汭东入焉是泾上属于汭而下属于渭也经不以渭立文而曰泾属渭汭以泾水在中先曽汭水后入渭水顺其势而言故谓属渭汭者泾而其实纳泾者渭也】
　　漆沮既从
　　集传漆沮二水名漆水寰宇记自耀州同官县东北界【皇舆表宋耀州同官县今属西安府】来经华原县【皇舆表宋华原县今耀州属西安府】合沮水【地理今释漆水源出陜西西安府同官县北高山流经县城东合同官水西南至耀州属西安府与沮水合】沮水地志出北地郡直路县东今坊州宜君县西北境也【皇舆表宋坊州今中部县宜君县今属延安府】寰宇记沮水自坊州升平县北【皇舆表宋升平县省入宜君县】子午岭出俗号子午水下合榆谷慈马等川遂为沮水至耀州华原县合漆水至同州朝邑县【皇舆表同州朝邑县今属西安府】东南入渭【地理今释沮水出陜西延安府中部县西南流经宜君属延安府同官二县境至耀州城南曾漆水东南入富平县属西安府界名石川河又南流至临潼县属西安府北交口鎭入渭水】二水相敌故竝言之既从者从于渭也又案地志谓漆水出扶风县【皇舆表今扶风县属鳯翔府】晁氏曰此豳之漆也水经漆水出扶风杜阳县程氏曰杜阳今岐山普润县之地亦汉漆县之境其水入渭在沣水之上与经序渭水节次不合非禹贡之漆水也
　　集説【苏氏轼曰从如少之从长渭大而漆沮小故言从○程氏大昌曰雍地四漆沮而实三派禹贡漆沮惟富平石川河正当其地漆在沮东至华原而西乃始合沮沮在漆西既已受漆则遂南东而合乎洛洛又在漆沮之东至同州白水县与漆沮合而相与南流以入于渭三水虽分及至白水县遂混为一流○段氏昌武曰诗漆沮言于渭之上流书漆沮入于渭之下流诗自土沮漆言于岐周之闲书言于东防于沣又东防于泾之下】
　　沣水攸同
　　集传沣水地志作酆出扶风鄠县终南山【皇舆表鄠县今属西安府】今永兴军鄠县山也东至咸阳县入渭【地理今释沣水源出今陜西西安府鄠县东南终南山自紫阁而下至咸阳县东南入渭水】同者同于渭也【苏氏轼曰沣渭相若故言同】渭水自鸟鼠而东沣水南注之泾水北注之漆沮东北注之曰属曰从曰同皆主渭而言也
　　集説【叶氏梦得曰沣在泾上漆沮在泾下今言泾而后漆沮言漆沮而后沣者漆沮既从而不违则沣可与渭同入于河沣以后成用力宜差多故诗独言丰水东注维禹之绩也○傅氏寅曰治弱水以及泾漆沮虽自西而束然泾漆沮治而后治沣则又自下而上也禹之规画如此度势随宜行其所无事也如河患在九河疏其下则其上易为力江患在彭蠡猪其上则其下无足忧皆所以先后顺理也】
　　荆岐既旅终南惇物至于鸟鼠
　　集传荆岐二山名荆山即北条之荆【孔氏安国曰此荆在岐东非荆州之荆】地志在冯翊懐徳县南今耀州富平县掘陵原也【地理今释荆山在今陜西西安府富平县西南十里下有荆渠】岐山【説文曰山有两岐因以名焉】地志在扶风美阳县西北今凤翔府岐山县东北十里也【诗谱曰周自太王居岐之阳皇甫谥云今美阳西北有岐城旧址郡国志岐山南有周原】终南惇物鸟鼠亦皆山名终南地志古文以太一山为终南山【水经注曰终南杜预以为中南亦曰太白山】在扶风武功县今永兴军万年县南五十里也【皇舆表万年县今咸寜县地理今释终南山在今陜西西安府长安县南五十里东至蓝田县西至凤翔府郿县绵亘八百余里】惇物地志古文以垂山为惇物在扶风武功县今永兴军武功县也【地理今释惇物山汉书地理志右扶风县武功注大壹山古文以为终南垂山古文以为惇物皆在县东武功今陜西鳯翔府郿县考图志不载是山胡渭禹贡锥指以为太乙之北峰在县东四十里者是也】鸟鼠【尔雅其鸟曰防其鼠曰鼵】地志在陇西郡首阳县西南今渭州渭源县西也俗呼为青雀山【地理今释鸟鼠山在今陜西临洮府渭源县西二十里】举三山而不言所治者蒙上既旅之文也
　　集説【程氏大昌曰终南山横亘关中南面西起秦陇东彻蓝田凡雍岐郿鄠长安万年相去且入百里而连绵峙据其南者皆此一山也○郑氏晓曰自泾属至此众水致功而众山致祭荆山漆沮经其下也岐山泾汭经其傍也终南沣水所出也惇物沣水所经也鸟鼠渭水所经也】
　　原隰厎绩至于猪野
　　集传广平曰原下湿曰隰诗曰度其隰原即指此也【山水考曰原隰泛言之则原为广平隰为下湿之地然西安府城南实有其地】郑氏曰其地在豳【朱子诗传曰豳在岐山之北原隰之野】今邠州也【皇舆表今邠州属西安府】猪野地志云武威县东北有休屠泽古文以为猪野今凉州姑臧县也【皇舆表凉州姑臧县今为凉州卫地理今释猪野在今陜西镇蕃卫东北八十里即汉书地理志所云休屠泽也】治水成功自髙而下故先言山次原隰次陂泽也
　　集説【孔氏頴达曰原隰豳地从此致功西至猪野之泽也○郑氏晓曰地势有高卑水落有先后山既治矣由是广平之原厎于绩焉原既治矣由是下湿之隰厎于绩焉隰既治矣由是猪野之泽厎于绩焉治水成功自高而下弱水至攸同言水之常变者得其平也荆岐至猪野言地之高下者得其平也】
　　三危既宅三苗丕叙
　　集传三危即舜窜三苗之地或以为炖煌未详其地【杜氏预曰瓜州今炖煌也○后汉西羌传注三危山在今沙州炖煌县东南山有三峰故曰三危】三苗之窜在洪水未平之前及是三危已既可居三苗于是大有功叙今案舜窜三苗以其恶之尤甚者迁之而立其次者于旧都今既窜者已丕叙而居于旧都者尚桀骜不服盖三苗旧都山川险阻气习使然今湖南猺洞时犹窃俘而询之多为猫姓岂其遗种欤
　　集説【吕氏祖谦曰三苗有罪自当窜逐发政施仁自常及之故治水至三危亦必使安宅丕叙后世以为投之四裔若弃之者非圣人之心也○金氏履祥曰圣人黜恶以逺为罚经理则不以逺为闲○郑氏晓曰三危既宅地之逺者得其平三苗丕叙人之顽者从其化宅是造庐舍定疆埸叙是迁善改过革其凶顽】
　　厥土惟黄壤
　　集传黄者土之正色林氏曰物得其常性者最贵雍州之土黄壤故其田非他州所及
　　集説【董氏仲舒曰五行莫贵于土五色莫盛于黄○陈氏栎曰土黄壤最贵故雍田上上涂泥最下故扬田下下】
　　厥田惟上上厥赋中下
　　集传田第一等【王氏炎曰东方朔云关中之地号为亩直一金田上上可知】而赋第六等者地狭而人功少也
　　集説【孔氏頴逹曰荆州云人功修此州云人功少者王制云凡居民量地以制邑度地以居民地邑民居必参相得则民当相准而有人功修人功少者记言初置邑者可以量之而州境阔远民居先定新遭洪水存亡不同故地势有美恶人功有多少治水之后即为此差在后随人少多必得更立其等此非永定也】
　　厥贡惟球琳琅玕
　　集传球琳美玉也琅玕石之似珠者【郑氏晓曰球琳以为珪璧璋瑁之用琅玕以为冠冕佩襦之饰】尔雅曰西北之美者有昆仑虚之球琳琅玕今南海有青琅玕瑚属也
　　集説【林氏駧曰古者以贡为赋正什一便民之法贡金琳琅大龟熊皮海错橘柚之属皆为土贡之物也皆偿田赋之轻也圣人初何心过求哉】
　　浮于积石至于龙门西河防于渭汭
　　集传积石地志在金城郡河闗县西南羌中今鄯州龙支县界也【地理今释积石山在今河州北一百二十里水经注谓之唐述山拈地志云山势峭拔下临黄河其西五十里有积石关唐置积石军于此山海经云积石山在金城河门关西南境中汉之河关县今之河州杜佑通典云禹施功自积石山而东今西平郡龙支县今西寜卫地与河州接界界山是也案诸家言积石者多以此为小积石别有大积石去此尚千余里其说盖本于汉书西域传谓河源出于阗北流与葱岭河合东注蒲昌海潜行地下南出于积石为中国河之文其实禹施功之始即此积石更无所谓大积石也欧阳忞舆地广记云班固所载张骞穷河源事乃意度之非实见蒲昌海与积石通流其言甚正盖河源在吐蕃境汉时吐蕃未通中国武帝以于阗山出玉案古图书乃名河所出为昆仑后人遂并积石亦失其实耳于阗东流之水古名玉河葱岭之水名新头河见法显佛国记总与河源无涉至水经并云积石在葱岭之北则又失之逺矣或议杜佑主龙支之积石谓因唐置积石军于浇河故城而误考后汉书郡国志陇西郡河关县积石山在西南又桓帝纪烧当羌叛段顃追击于积石注即禹贡导河积石在鄯州龙支县南是河州积石之名非始于唐矣蔡氏据杜氏説释经最当】龙门山地志在冯翊夏阳县今河中府龙门县也【皇舆表河中府今蒲州龙门县今河津县地理今释龙门山在今陜西西安府韩城县东北五十里大河之西东与壶口隔水相望】西河冀之西河也雍之贡道有二其东北境则自积石至于西河其西南境则防于渭汭【孔氏頴达曰会合也人行逆流而水相向故逆流曰防○王氏樵曰渭自鸟鼠而东中贯雍境取漕莫径焉】言渭汭不言河者蒙梁州之文也他州贡赋亦当不止一道此例以互见耳○案邢恕奏乞下熙河路打造船五百只于黄河顺流放下至防州西小河内藏放熙河路漕使李复奏窃知邢恕欲用此船载兵顺流而下去取兴州契勘防州之西小河咸水其阔不及一文深止于一二尺岂能藏船黄河过防州入韦精山石峡险窄自上垂流直下高数十丈船岂可过至西安州之东大河分为六七道散流渭之南山逆流数十里方再合逆溜水浅滩碛不胜舟载此声若出必为夏国侮笑事遂寝邢恕之防如李复之言可谓谬矣然此言贡赋之路亦曰浮于积石至于龙门西河则古来此处河道固通舟楫矣而复之言乃如此何也姑録之以备参考云
　　集説【熊氏禾曰正道皆从渭达河惟山脊以西之地渭道不可通处必自积石之河经渉龙门然后达于西河以至帝都也○郑氏晓曰雍之贡赋以其东北境言之河见于积石经流于龙门而为西河故贡赋之来由积石浮河北行东转南向而至于龙门由龙门而达于西河则绕出雍州之东境而至冀州之西境西境即西河也至西河则至帝都矣以其西南境言之渭入于河漆沮东注于渭泾水北注于渭沣水南注于渭故贡赋之来或由乎沣泾或由乎漆沮皆防于渭水之北焉至渭则达河矣】
　　织皮昆仑析支渠搜西戎即叙
　　集传昆仑即河源所出在临羌【汉书张骞传曰汉使穷河源其山多玉石采来天子案古图书名河所出曰昆仑云地理今释昆仑西戎国盖附近昆仑山者○案郑康成云衣皮之民居此昆仑析支渠搜三山之野者是昆仑析支渠搜皆本山名而因以为国号也】析支在河闗西千余里【地理今释析支今西蕃在陜西临洮府河州西应劭曰禹贡析支属雍州在河关之西东去河关千余里羌人所居谓之河曲羌也唐书党项传曰党项汉西羌别种其地古析支东距松州西叶防南舂桑迷桑等羌北吐谷浑】渠搜水经曰河自朔方东转经渠搜县故城北盖近朔方之地也【地理今释渠搜凉土异物志云古渠搜国在大宛北界隋书西域传云防汗国文献通考云防汗国东去州五千五百里都葱岭之西五百余里古渠搜国渠搜当在西域非朔方也传寅禹贡集解云陆氏曰汉志朔方郡有渠搜县武纪云北发渠搜是也然考汉朔方之渠搜非此所谓渠搜此亦当是金城以西之戎也后世种落迁徙故汉冇居朔方者当禹时渠搜居朔方则不应浮积石陆説非也】三国皆贡皮衣故以织皮冠之皆西方戎落故以西戎总之即就也雍州水土既平而余功及于西戎故附于末○苏氏曰青徐扬三州皆莱夷淮夷岛夷所篚此三国亦篚织皮但古语有颠倒详略尔其文当在厥贡惟球琳琅玕之下浮于积石之上简编脱误不可不正愚谓梁州亦篚织皮恐苏氏之说为然
　　集説【郑氏晓曰雍州土地最广史谓金城千里天府之国也其地弱水西流渭水东流而泾汭漆沮沣水皆入渭而入河也荆岐在雍之北终南惇物在雍之南鸟鼠又在雍之西矣原隰在邠岐之闲又西而猪野在甘凉之境又西而三危则夷裔之区矣其贡道有二东北来者险而远西南来者便而近】






　　钦定书经传说彚纂卷四
&lt;经部,书类,钦定书经传说汇纂&gt;
　　钦定四库全书
　　钦定书经传说彚纂卷五
　　禹贡下
　　导岍及岐至于荆山逾于河壶口雷首至于太岳厎柱析城至于王屋太行恒山至于碣石入于海
　　集传此下随山也【孔氏颖达曰导山本为治水故以导山名之】岍岐荆三山皆雍州山岍山地志扶风汧县西呉山古文以为岍山今陇州呉山县呉岳山也【皇舆表陇州吴山县今陇州属鳯翔府】周礼雍州山镇曰岳山又案寰宇记陇州汧源【皇舆表汧源县省入陇州】有岍山汧水所出禹贡所谓岍山也【地理今释岍山汉书地理志名吴山在今陜西鳯翔府陇州南八十里】晁氏以为今之陇山天井金门秦岭山者皆古之岍也岐荆见雍州【孔氏颖达曰荆岐上已具此复言之以山势相连而州境隔絶更从上理説所治山川首尾所在也】壶口雷首太岳厎柱析城王屋太行恒山皆冀州山壶口太岳碣石见冀州雷首地志在河东郡蒲坂县南今河中府河东县也【皇舆表河中府河东县今蒲州属平阳府地理今释雷首山括地志云此山西】
　　【起雷首东至呉坂长数百里随地异名通典云雷首在河东县今山西蒲州此山凡有八名厯山首阳山薄上襄山甘枣山中条山渠猪山独头山也互见前厯山下】厎柱石在大河中流其形如柱今陜州陜县【皇舆表宋陕县省入陕州属河南府】三门山【金氏履祥曰三门分天门地门人门惟地门不可过】是也【地理今释厎柱山在今河南河南府陜州东四十里大河中西北去山西平阳府平陆县五十里】析城地志在河东郡濩泽县西今泽州阳城县也晁氏曰山峰四面如城【地理今释析城山在今山西泽州阳城县西南七十里】王屋地志在河东郡垣县东北今绛州垣曲县也【皇舆表綘州垣曲县今属平阳府】晁氏曰山状如屋【地理今释王屋山在今河南懐庆府济源县西北九十里接山西平阳府垣曲县及泽州阳城界山有三重其状如屋】太行山地志在河内郡山阳县西北今懐州河内也【皇舆表宋懐州今懐庆府河内县为府治地理今释太行山延袤千余里起于河南懐庆府济源县迤而东北跨山西河南直隷界】恒山地志在常山郡上曲阳县西北今定州曲阳也【皇舆表定州曲阳县今属真定府】逾者禹自荆山而过于河也【吕氏祖谦曰人逾非山逾】孔氏以为荆山之脉逾河而为壶口雷首者非是盖禹之治水随山刋木其所表识诸山之名必其髙大可以辨疆域广博可以奠民居故谨而书之以见其施功之次第初非有意推其脉络之所自来若今之葬法所言也若必实以山脉言之则尤见其说之谬妄盖河北诸山根本脊脉皆自代北寰武岚宪诸州乗髙而来其脊以西之水则西流以入龙门西河之上流其脊以东之水则东流而为桑干幽冀以入于海其西一支为壶口太岳次一支包汾晋之源而南出以为析城王屋而又西折以为雷首又次一支乃为太行又次一支乃为恒山其间各隔沁潞诸川不相连属岂自岍岐跨河而为是诸山哉山之经理者已附于逐州之下于此又条列而详记之而山之经纬者可见矣王郑有三条四列之名皆为未当【陈氏栎曰三条之说出于马融王肃以岍岐至碣石为北条西倾至陪尾为中条嶓冡至敷浅原为南条四列之说出于郑谓岍岐为正阴列西倾为次隂列嶓冢为次阳列岷山为正阳列】今据导字分之以为南北二条而江河以为之纪于二之中又分为二焉此北条大河北境之山也
　　集説【林氏之竒曰禹之治水本导川泽之流而归之扵海乃先之以随山者盖洪水为害凡故川旧渎皆为水之所浸灭不复可见将欲施功无所措也故必先以髙山钜镇不为水之所垫没者以为表识自西决之使归于东水既顺流而下渐入于海则川渎之故迹稍稍可求盖先随山而后濬川此禹治水之序也○朱子曰毎州各言境内山川首尾不相联贯且自东而西非自然之形势故于此通说九州山川聨贯首尾更従西而东以着自然之形势○问味别地脉之说如何曰禹治水不知是要水有所归不为民害还是只要辨味防茶如陆羽之流寻脉踏地如后世风水之流邪且太行自西北发脉来为天下之脊此是中国大形势其厎柱王屋等山皆是太行山脚今说者分隂阳列言导岍及岐至于荆山山脉逾河而过为壶口雷首厎柱析城王屋碣石则是荆山地脉却来做太行山脚其所谓地脉尚説不通况禹贡本非理防地脉邪○郑氏晓曰大禹随山首于雍州岍岐荆三山谓之及者以其相距之近也谓之至者以其相去之逺也禹于是而逾河者雍兾之间河流间断禹自雍之东境而入兾之西境也壶口雷首太岳兾州西河之山也厎柱析城王屋冀州南河之山也太行恒山碣石兾州东河之山也入于海者诸山之水至此皆入海矣其自西北而东南者地势有髙卑山势有经纬水势有源流也○王氏樵曰江为南河河为北河南北两河上应云汉盖天文地理自然之○判也于二之中又○为二北条有大河之北境者有大河之南境者南条有江汉之北境者有江汉之南境者论横势则先北而南论縦势则皆自西而东矣】
　　西倾朱圉鸟鼠至于太华熊耳外方桐栢至于陪尾集传西倾朱圉鸟鼠太华雍州山也熊耳外方桐栢陪尾豫州山也【孔氏安国曰凡此皆先举所施功之山于上而后条列所治水于下互相备】西倾见梁州朱圉地志在天水郡冀县南今秦州大潭县也【皇舆表秦州大潭县今伏羌县属巩昌府】俗呼为白岩山【地理今释朱圉山在今陜西巩昌府伏羌县西南三十里】鸟鼠见雍州太华地志在京兆菙隂县南今华州华阴县二十里也【皇舆表华州华阴县今属西安府】熊耳在商州上洛县【地理今释熊耳山在今河南河南府卢氏县西南七十里接陕西西安府商州晋上洛县界熊耳虽有东西异名其实一山故郭璞云在上洛班固云在卢氏蔡传以班固为非非也】详见豫州外方地志颍川郡崈髙县有崈髙山古文以为外方在今西京登封县也【皇舆表宋西京今河南府登封县属焉地理今释外方今中岳嵩山在河南河南府登封县北十里西接洛阳县北接巩县东接开封府密县界绵亘一百五十里】桐柏【史记索隠曰桐柏一名大复山】地志在南阳郡平氏县东南今唐州桐柏县也【皇舆表唐州桐柏县今属南阳府地理今释桐柏山在今河南南阳府桐柏县东一里东南接湖广徳安府随州西接防阳府襄阳县界】陪尾地志江夏郡安陆县东北有横尾山古文以为陪尾今安州安陆也【皇舆表宋安州今徳安府安陆县为府治地理今释陪尾山在今山东兖州府泗水县东五十里案孔传云淮出桐柏经陪尾今徳安府安陆县北有横山汉志所谓横尾山古文以为陪尾者也淮水不经此山下吴澄书纂言曰唐志泗水县有陪尾山泗水出焉盖此是也以横尾为陪尾者非是互见泗水下】西倾不言导者蒙导岍之文也此北条大河南境之山也
　　集説【傅氏寅曰西倾朱圉鸟鼠至于太华即雍州终南惇物至于鸟鼠之役也熊耳外方桐柏至于陪尾即豫州伊洛瀍涧与夫导淮之役也图而观之凡畎浍之水防入于河渭防入于伊洛或入于淮皆可以形势见也○王氏樵曰上节导河之北境故自雍而尽于兾之东北此节导河之南境故自雍而尽于冀之东南禹循西倾而东至于太华其隂则北河与地络之所防也其阳则南河与地络之所防也河自下龙门其势湍急及华之隂乔岳绵亘其势不可复南乃折而东流而泾渭沣漆伊洛瀍涧诸水入焉熊耳四山者志伊洛淮水之所以治也】
　　导嶓冡至于荆山内方至于大别
　　集传嶓冡即梁州之嶓也山形如冡故谓之嶓冡详见梁州荆山南条荆山地志在南郡临沮县北今襄阳府南漳县也【地理今释荆山在今湖广防阳府南漳县西少北八十里昭四年左传荆山九州之险指此】内方大别亦山名内方地志章山古文以为内方山【水经沔水自荆城东南流迳当阳县之章山东郦道元注云禹贡所谓内方山至于大别者也】在江夏郡竟陵县东北今荆门军长林县也【皇舆表宋荆门军长林县今为荆门州属安陆府地理今释内方山在今湖广安陆府钟祥县西周回百余里接荆门州界】左传呉与楚战【定四年传呉自豫章与楚夹汉】楚济汉而陈自小别至于大别盖近汉之山今汉阳军汉阳县北大别山是也【李氏樗曰汉水东流汉阳军触大别山南入于江地理今释大别山一名鲁山在今湖广汉阳府汉阳县东北半里汉水西岸】地志水经云在安丰者非是【孔氏頴达曰二别近汉之名无縁得在安丰县】此南条江汉北境之山也集説【郑氏晓曰此为汉水之经始也嶓冡汉水出焉荆山内方汉水所经大别汉水所入导嶓冡至荆山导内方至大别而治汉之功可施矣】
　　岷山之阳至于衡山过九江至于敷浅原
　　集传岷山见梁州衡山南岳也【广雅曰岣嵝谓之衡山】地志在长沙国湘南县今潭州衡山县也【皇舆表衡山县宋属潭州今属衡州府】九江见荆州敷浅原地志云豫章郡厯陵县南有博昜山【汉书地理志作傅阳山师古曰傅读曰敷】古文以为敷浅原今江州徳安县博阳山也【皇舆表宋江州今为九江府徳安县属焉】晁氏以为在鄱阳者非是今案晁氏以鄱阳有博阳山又有歴陵山为应地志厯陵县之名然鄱阳汉旧县地不应又为厯陵县山名偶同不足据也江州徳安虽为近之然所谓敷浅原者其山甚小而庳亦未见其为在所表见者惟庐阜在大江彭蠡之交最髙且大宜所当纪志者而皆无考据恐山川之名古今或异而传者未必得其真也姑俟知者【地理今释敷浅原案朱子九江彭蠡辨云敷浅原说者以为汉厯陵县之博昜山在今江州徳安县为山甚小而庳不足以有所表见而其全体正脉遂起而为庐阜则甚髙且大以尽乎大江彭蠡之交而所以识夫衡山东过一支之所极者惟是为宜耳蔡传遵用师说指庐阜为敷浅原而复以无可考据为疑何也庐阜在今江西九江府徳化县南山北南康府星子县】过经过也与导岍逾于河之义同孔氏以为衡山之脉连延而为敷浅原者亦非是盖岷山之脉其北一支为衡山而尽于洞庭之西其南一支度桂岭北经袁筠之地至徳安所谓敷浅原者二支之间湘水间断衡山在湘水西南敷浅原在湘水东北其非衡山之脉连延过九江而为敷浅原者眀甚且其山川冈脊源流具在眼前而古今异说如此况残山断港厯数千百年者尚何自取信哉岷山不言导者蒙导嶓冡之文也此南条江汉南境之山也
　　集説【朱子语类问岷山之分支何以见曰凡两山夹行中间必有水两水夹行中间必有山江出于岷山岷山夹江两防而行那邉一支去为陇这邉一支为湖南又一支为建康又一支为两浙而余气为福建二广○禹贡西方南方殊不见禹施工防縁是山髙少水患某作九江彭蠡辨禹贡大槩可见禹贡只载九江无洞庭今以其地验之有洞庭无九江则洞庭之为九江无疑矣洞庭彭蠡冬月亦涸只有数条江水在其中○详经文敷浅原合是衡山东北一支尽防疑即庐阜但无眀文可考耳徳安县敷阳山正在庐山之西南故谓之敷阳非以其地即为敷浅原也若如旧说正以敷阳为敷浅原则此山甚小又非山脉尽处若遂如晁氏之说以为江入海防则合是今京口所过之水又不但九江而巳也若以衡山东北尽防而言即为庐阜无疑盖自岷山东南至衡山又自衡山东北而至此则九江之原出于此三山之北者皆合于洞庭而注于岷江故自衡山而至此者必过九江也】
　　导弱水至于合黎余波入于流沙
　　集传此下濬川也弱水见雍州合黎山名隋地志在张掖县西北【皇舆表张掖县今甘州卫】亦名羌谷【地理今释合黎山亦名要涂山在今陜西甘州卫西北四十里緜延而西接髙台镇彛二所界】流沙杜佑云在沙州西八十里【通典曰沙州古流沙地】其沙随风流行故曰流沙【唐书西域传曰吐谷浑西北有流沙数百里○朱子曰流沙在合黎之西地理今释流沙在今陜西嘉峪关外索科鄂模即居延泽汉志古文以为流沙以北东至贺兰山西至废沙州界防南北千余里东西数百里其沙随风流行随防有之】水之疏导者已附于逐州之下于此又派别而详记之而水之经纬皆可见矣濬川之功自随山始故导水次于导山也又案山水皆原于西北故禹叙山叙水皆自西北而东南导山则先岍岐导水则先弱水也
　　集説【程氏大昌曰尧时弱水必尝壅溢东行禹导之至合黎则逆行者顺道其逺而无所事治者固不极之于西海近而无能为害者亦任其波委之入流沙故于雍特曰既西而于导水不曰入于西海皆纪实也○朱子曰自导弱水至导洛凡九条皆导水之事大槩自北而南先言山以为水之经故此言水以为山之纪弱水冣在西北水又西流不经中国故首言之○郑氏晓曰志合黎见其经流有所归志流沙见其支流有所泄】
　　导黒水至于三危入于南海
　　集传黒水地志出犍为郡南广县汾关山【皇舆表犍为郡南广县今叙州府南溪县】水经出张掖鸡山南至炖煌过三危山南流入于南海唐樊绰云西夷之水南流入于南海者凡四曰区江曰西洱河曰丽水曰弥渃江皆入于南海其曰丽水者即古之黒水也三危山临峙其上【地理今释三危山在大河南今陜西岷州卫塞外古叠州西西蕃界中云南丽江府北河圗括地象云三危在鸟鼠西南与汶山相接黒水出其南郑云南当岷山则在积石西南是也案今云南大理府云龙州西有三崇山一名三危澜沧江经其麓有黒水祠或以为即古三危也然其地太南似未为的姑存备考】案梁雍二州西邉皆以黒水为界是黒水自雍之西北而直出梁之西南也【案雍州黒水在黄河之北梁州及导川之黒水在黄河之南其大槩之截然者如此蔡传以黒水自雍之西北而直出梁之东南犹据纸上之言而臆度之也今依地理今释正之】中国山势冈脊大抵皆自西北而来积石西倾岷山冈脊以东之水既入于河汉岷江其冈脊以西之水即为黒水而入于南海地志水经樊氏之説虽未详的实要是其地也程氏曰樊绰以丽水为黒水者恐其狭小不足为界其所称西洱河者却与汉志叶榆泽相贯广防可二十里既足以界别二州其流又正趋南海【地理今释导川黒水即今云南之澜沧江其源发于西蕃诺莫浑五巴什山分支之西曰阿克必拉南流至你那山入云南界东岐一支为漾备江即程大昌所谓叶榆河东南流分注大理府之西洱海经流入顺宁府境其正支南行絶云龙江而东南至云州属顺宁府北之分水岭仍与漾备江合又南流至阿瓦国入南海○案金沙澜沧一为梁州之黒水一为导川之黒水然皆非四大水之黒水也昔人谓蕃名山川皆以形色西南夷地水色多黒故悉蒙黒名如打冲金沙澜沧俱得称黒水也而真黒水之源去澜沧之西三百余里蕃名哈拉乌苏色禽经防蕃怒彞界由缅甸入南海即佛书所谓黒水出阿耨达山即大昆仑山在今逹赖喇嘛界东是也禹迹之所不至盖中国在阿耨达之东故名震旦所入大水惟黄河一支可见黒水出阿耨达之东实在中国之西南未甞流入内地故従古无人知其源委也】又汉滇池即叶榆之地【案汉书地理志益州郡滇池县有滇池泽在西北叶榆县有叶榆泽在东滇池今云南府昆眀县叶榆今大理府泰和县相去五六百里程氏以汉滇池即叶榆之地非是蔡传引此不加考耳】武帝初开滇巂时其地古有黒水旧祠夷人不知载籍必不能附会而绰及道元皆谓此泽以榆叶所积得名则其水之黒似榆叶积渍所成且其地乃在蜀之正西又东北距宕昌不逺宕昌即三苖种裔与三苖之叙于三危者又为相应其证验莫此之眀也
　　【地理今释案黒水之辨诸家纷如今考地图禹贡之黒水有三正不必强合水经注所谓黒水出张掖鸡山今甘州至于炖煌今废沙州此雍州之黒水也汉书地理志犍为郡县南广注云汾关山符黒水所出南广今南溪县北至僰道入江今叙州府唐樊绰亦以丽江为古黒水云罗些城北有三危山罗些城在今丽江府北境其水従山南行上流出吐蕃界薛季宣谓泸水为黒水今打冲河引郦道元说黒水亦曰泸水即若水出姚州徼外吐蕃界中山海经黒水之间有若水是也以丽江之说为非不知打冲河至大姚县即合金沙江会流入岷江薛氏之说原与汉志相合此梁州之黒水也宋程大昌以澜沧江为黒水李元阳黒水辨亦云陇蜀无入南海之水惟滇之澜沧足以当之而元史载劝农官张立道使交趾竝黒水以至其国吴任臣山海经注亦以澜沧为古黒水此导川之黒水也盖雍州之黒水其源在黄河之北梁州及导川之黒水其源皆在黄河之南有截然不相紊者苐以张掖炖煌尚在内地可以寻源而求而推其委而不得遂托为越河伏流之说夫昆崘为地轴其山根连延起顿包河南接秦陇直逹长安为南山黒水自炖煌而南縦可越大河之伏流其不能越河以南之南山也眀矣若狃于雍州三危既宅之说此是言雍州分域以内今终南鸟鼠皆在河之南而三危更在鸟鼠之南书疏郑康成引地记云三危在鸟鼠之西南当岷山要知禹贡阜川之三危必在河之南非窜三苖之三危也辨详三危下其与雍州之黒水又何渉邪然主泸水丽江澜沧之说者亦皆以意度未能确指水之分合不知泸水丽江源异而流同丽江澜沧源近而流别分合言之梁州之黒水有两支而与导川之黒水实出一地也而古未有及之者盖以二水僻在蕃界隔蔽南山阻奥従古未通中国即魏之法显唐之奘元世祖之南征邱防机之西逰皆绕出昆仑以外厯西域诸国至于滇南总未甞经其地但従入中国之支流以古今分域配之料约为某水某水而已今海内一统西南徼外咸入版图爰遣使臣徧厯其地究源讨委写图以志支派经络了如指掌诸家浮说有所折衷矣】
　　集説【林氏之竒曰三危距南海凡数千里禹之导黒水也至三危即得黒水之故道遂従此以达南海盖其间数千里不加人功修治故经载此水至于三危即曰入于南海盖惟自其施功者言之其实三危距南海甚逺也○陈氏大猷曰万水能载而弱水独弱且西流万水皆清而黒水独黒且南流天地之间有常有变不可一律齐圣人顺其性而已○罗氏泌曰禹至导黒弱而西戎即叙然后见其仁之至焉黒弱二水塞外之横流失其故道而为邉民之患今为中国治之则决其奔突而注之塞外然导弱必至合黎而纳余波于流沙导黒必至三危而入其流于南海禹之心视西戎无以异于梁州之民此天地之大也】
　　导河积石至于龙门南至于华隂东至于厎柱又东至于孟津东过洛汭至于大伾北过洚水至于大陆又北播为九河同为逆河入于海
　　集传积石龙门见雍州华隂华山之北也厎柱见导山孟地名津渡处也【林氏之竒曰河流至孟津然后其势稍缓故可以横舟而渡也】杜预云在河内郡河阳县南今孟州河阳县也【皇舆表宋孟州河阳县今为孟县属懐庆府】武王师渡孟津者即此今亦名富平津【地理今释孟津即今河阳渡又名富平津在河南懐庆府孟县南十八里】洛汭洛水交流之内【程氏大昌曰河之南洛之北其两间为汭汭之为言在洛水之内也】在今河南府巩县之东洛之入河实在东南河则自西而东过之故曰东过洛汭大伾孔氏曰山再成曰伾张揖以为在成臯郑以为在修武武德【皇舆表修武县今属懐庆府武徳县宋时省入河内县亦属懐庆府】臣瓉以为修武武徳无此山成臯山又不再成今通利军黎阳县临河有山盖大伾也【地理今释大伾山亦名黎山在今直大名府濬县东南二里周五里】案黎阳山在大河垂欲趋北之地故禹记之若成臯之山既非従东折北之地又无险碍如龙门厎柱之湏疏凿西去洛汭既已太近东距洚水大陆又为絶逺当以黎阳者为是洚水地志在信都县今冀州信都县【皇舆表宋兾州信都县今县省入兾州属真定府】枯洚渠也【地理今释降今本作洚水出今山西潞安府屯留县西南八十里盘秀岭至潞安府潞城县入浊漳水而浊漳水由是亦名降水矣】程氏曰周时河徙砱砾至汉又改向顿邱【皇舆表顿邱县宋省入清丰县今属大名府】东南流与禹河迹大相背戾地志魏郡邺县有故大河在东北直达于海疑即禹之故河孟康以为王莽河非也古洚渎自唐贝州【皇舆表贝州今广平府】经城北入南宫【皇舆表南宫县今属真定府兾州】贯穿信都大抵北向而入故河于信都之北为合北过洚水之文当以信都者为是大陆见兾州九河见兖州逆河意以海水逆潮而得名九河既沦于海则逆河在其下流固不复有矣河上播而为九下同而为一其分播合同皆水势之自然禹特顺而导之耳今案汉西域传张骞所穷河源云河有两源一出葱岭一出于阗于阗在南山下其河北流与葱岭河合东注蒲昌海蒲昌海一名盐泽去玉门阳关三百余里其水停居冬夏不増减行地中南出积石又唐长庆中刘元鼎使吐蕃自陇西成纪县【皇舆表陇西今为秦州成纪县省入秦州属巩昌府】西南出塞二千余里得河源于莫贺延碛尾曰闷磨黎山其山中髙四下所谓昆仑也【地理今释昆仑山在今西蕃界有三山一名阿克坦齐禽一名巴尔布哈一名巴顔喀拉縂名枯尔坤译言昆仑也在积石之西河源所出案汉书地理志金城郡临县西北至塞外有西王母石室西有弱水昆仑山祠此蔡传所据以为昆仑在临者也然汉志言西有昆仑山祠非言山在县界汉临县在今陕西西宁卫西昆仑山不当若是之近通典云吐蕃自云昆仑山在国中西南河之所出唐书吐蕃传云刘元鼎使还言自湟水入河防西南行二千三百里有紫山直大羊同国古所谓昆仑蕃曰闷摩黎山东距长安五千里河源其间盖即今之枯尔坤也元史河源附録云吐蕃朶甘思东北有大雪山名亦耳麻不莫刺其山防髙译言腾乞里塔即昆仑也案此即今蕃语所称阿木你马勒产母孙大雪山也在星宿海东其山绵亘三百余里上有九峯最为髙大黄河经其南又绕其东北梁寅所谓河绕山之三面如玦然者但如其言则昆仑转在河源下流似未为的】东北流与积石河相连河源澄莹冬春可渉下稍合流色赤益逺他水并注遂浊吐蕃亦自言昆仑在其国西南二説恐刘氏为是河自积石三千里而后至于龙门经但一书积石不言方向荒逺在所畧也【元史地理志河源附録河源古无所见禹贡导河止自积石汉使张骞持节到西域度玉门见二水交流发葱岭趍于阗滙盐泽伏流千里至积石而再出唐薛元鼎案唐书作刘元鼎此误使吐蕃访河源得之扵闷磨黎山然皆厯嵗月渉艰难而其所得不过如此世之论河源者又皆推本二家其说怪迂总其实皆非本真意者汉唐之时外夷未尽臣服而道未尽通故其所往每迂回艰阻不能直抵其处而究其极也元有天下薄海内外人迹所及皆置驿传使骑往来如行国中至元十七年命都实为招讨使佩金虎符往求河源都实既受命是嵗至河州州之东六十里有寜河驿驿西南六十里有山曰杀马关林麓穹隘举足浸髙行一日至巅西去愈髙四阅月始抵河源是冬还报并图其城传位置以闻其后翰林学士潘昂霄従都实之弟阔阔出得其说撰为河源志临川朱思本又従八里吉思家得帝师所蔵梵字图书而以华文译之与昂霄所志互有详畧今取二家之书考定其说案河源在吐蕃朶甘思西鄙有泉百余沮洳散涣弗可逼视方可七八十里履髙山下瞰灿若列星以故名火敦脑儿火敦译言星宿也羣流奔凑近五七里汇二巨泽名阿刺脑儿自西而东连属吞噬行一日迤逦东鹜成川号赤賔河又二三日水西南来亦名里赤与赤賔河合又三四日水南来名忽阑又水东南来名也里术合流入赤賔其流浸大始名黄河然水犹清人可渉又一二日岐为八九股名也孙斡论译言九渡通广五七里可度马又四五日水浑浊土人抱革囊骑过之聚落纠木干象舟传髦革以济仅容两人自是两山峡束广可一里二里防半里其深叵测朶甘思东北有大雪山名亦耳麻不莫刺其山最髙译言驣乞里塔即昆仑也山腹至顶皆雪冬夏不消土人言逺年成氷时六月见之自八九股水至昆仑行二十日河行昆仑南半日又四五日至地名阔即及阔提二地相属又三日地名哈喇别里赤儿四逹之冲也多冦盗有官兵镇之近北二日河水过之昆仑以西人简少多处山南山皆不穹峻水亦散漫兽有髦牛野马狼狍羱羊之类其东山益髙地亦渐下岸狭隘有狐可一跃而越之处行五六日有水西南来名纳邻哈刺译言细黄河也又两日水南来名乞儿马出二水合流入河河水北行转西流过昆仑北一向东北流约行半月至贵徳州地名必赤里始有州治官府州吐蕃等防宣慰司司治河州又四五日至积石州即禹贡积石五日至河州安乡关一日至打罗坑东北行一日洮河水南来入河又一日至兰州过北卜渡至鸣沙河过应吉理州正东行至宁夏府南东行即东胜州大同路自发源至汉地南北涧溪细流傍贯莫知纪极山皆草石至积石方林木畅茂世言河九折彼地有二折盖乞儿马出及贵徳必赤里也地理今释案地图河出今西蕃巴顔喀拉山东名阿尔坦河东北流三百余里合鄂敦塔拉诸泉源大小千百错列如星元史所谓火敦脑儿即呈宿海也滙为杳灵鄂灵二海子各周三百余里东西相距五十余里元史所谓滙二巨泽名阿刺脑儿也折而北经蒙古托罗海山之南转东南流千余里南北受数十小水经乌蓝莽乃山下有多母打秃昆多伦河多拉昆多伦河自东南来入之元史所谓纳隣哈刺乞儿马出二水也自此折而西北流三百余里前后小水奔注不可胜计绕阿木你马勒产母孙山之东即元史所谓昆仑山也流百五十余里有齐普河呼呼乌苏河自西来入之又迤逦东北流三百余里防跲克圗衮俄罗济诸水厯归徳堡元史作贵徳州经积石山至陕西临洮府河州入中国界过兰州又折而东北经寜夏卫流出塞外河以内为河套地又东南至延安府府谷县入塞河以东为山西界南流至潼关卫又折而东由河南山东界至江南淮安府安东县入海】龙门而下因其所经记其自北而南则曰南至华隂记其自南而东则曰东至厎柱【程氏大昌曰河至华阴则已改为东流今曰东至厎柱者自改东已后惟厎柱为可记也】又详记其东向所经之地则曰孟津曰洛汭曰大伾又记其自东而北则曰北过洚水又详记其北向所经之地则曰大陆曰九河又记其入海之处则曰逆河【郑氏晓曰河下趋而海上逆也】自洛汭而上河行于山其地皆可考自大伾而下垠岸髙于平地故决齧流移水陆变迁而洚水大陆九河逆河皆难指实然上求大伾下得碣石因其方向辨其故迹则尤可考也其详见上文○又案李复云同州韩城【皇舆表同州韩城县今属西安府】北有安国岭东西四十余里东临大河濒河有禹庙在山断河出处禹凿龙门起于唐张仁愿所筑东受降城之东自北而南至此山尽两岸石壁峭立大河盘束于山峡间千数百里至此山开岸阔豁然奔放怒气喷风声如万雷今案旧说禹凿龙门而不详其所以凿诵说相传但谓因旧修辟去其龃龉以决水势而已今详此说则谓受降以东至于龙门皆是禹新凿若果如此则禹未凿时河之故道不知却在何处而李氏之学极博不知此说又何所考也
　　集説【程氏大昌曰黄河自盐泽西来暨达潼关其面势所向凡四大折其初一折由积石而迳湟中则鄯兰也是一折也及至灵州西南遂转北而行凡千余里北河西岸即为凉肃甘沙四郡是又一折也迨其北流千里而遥至九原丰州则又转而东流故丰州北面正拄大河是又一折也丰州之东为榆林北境固扺大河而河従此州之东又转而南故胜州北东两面皆扺大河自此而往直至潼关皆是河南矣此又一折也○自洛汭以上山水名称迹道古今如一自大伾以下不特水道难考虽名山旧甞慿河者亦便不可究非山有徙移也河既变迁年世又逺人知新河之为河不知旧山之不附新河也○朱子曰禹当时治水也只理会河患积石龙门所谓作十三载乃同者正在此防向未经凿治时龙门正道不甚泄故一派西滚入关陕一派东滚往河东故此为患冣甚禹自积石至龙门着工夫最多又其上散従西域去亦不甚为患○释水云河千里一曲一直河従积石北行又东乃折而南计应三千里然后至龙门而为西河龙门地势险河率破山以行禹功于此最难自龙门南流至华阴而极始折而东至于厎柱又东至孟津东过洛汭而为南河至大伾而极始折而北流为东河至兖州而分为九复合为一而入海河流扵是终矣河为四渎宗其发源西北故叙中国之水以河为先逆河是开渠通海以泄河之溢秋冬则涸春夏则泄○方氏回曰建绍后黄河决入钜野溢于泗以入于淮者谓之南清河由汶合济至沧州以入海者谓之北清河是时淮仅受河之半金之亡也河自开封北卫州决而入涡河以入淮一淮水独受大黄河之全以输之海济水之絶扵王莽时者今其源出河北温县犹经枯黄河中以入汶而后趋海清济贯浊河遂成虚论矣】
　　嶓冢导漾东流为汉又东为沧浪之水过三澨至于大别南入于江东汇泽为彭蠡东为北江入于海
　　集传漾水名水经曰漾水出陇西郡氐道县嶓冢山东至武都常璩曰汉水有两源此东源也即禹贡所谓嶓冢导漾者其西源出陇西嶓冢山会泉始源曰沔迳葭萌入汉【案水经注云西源出陇西嶓冢山会泉迳葭萌入汉始源曰沔蔡传改云会泉始源曰沔辞义不眀且泉字当是白水二字之误即白水江也】东源在今西县之西西源在今三泉县之东也郦道元谓东西两川俱出嶓冢而同为汉水者是也【地理今释漾水出今陕西汉中府宁州北嶓冢山东至汉中府南郑县南为汉水亦名东汉水东流至白河县入湖广界又东流经郧县至均州又东南流厯光化谷城二县至防阳县东津湾折而南流经钟祥县至潜江县大汉口复东流经汉川县至汉阳县汉口合岷江】水源发于嶓冢为漾至武都为汉又东流为沧浪之水郦道元云武当县北四十里汉水中有洲曰沧浪洲水曰沧浪水是也【地理今释沧浪水在今湖广襄阳府均州北四十里】盖水之经厯随地得名谓之为者眀非他水也三澨水名今郢州长夀县【皇舆表宋郢州长夀县今为安陆府钟祥县】磨石山发源东南流者名澨水至复州景陵县【皇舆表宋复州景陵县今为沔阳州景陵县属安陆府】界来又名汊水疑即三澨之一然据左传漳澨防澨则为水际未可晓也【地理今释三澨案说文云澨埤增水邉土人所止也王逸注西澨杜预注漳澨或云水涯防云水邉蔡传以三澨为水名恐非禹贡锥指云三澨当在淯水入汉防一在襄城北即大堤一在樊城南一在三洲口东皆襄阳县地在古邔县之北也】大别见导山入江在今汉阳军汉阳县滙回也彭蠡见扬州北江未详入海在今通州静海县【皇舆表宋静海县今省入通州属扬州府】○今案彭蠡古今记载皆谓今之番阳然其泽在江之南去汉水入江之处已七百余里所蓄之水则合饶信徽抚吉贑南安建昌临江袁筠隆兴南康数州之流非自汉入而为滙者又其入江之处西则庐阜东则湖口皆石山峙立水道狭甚不应汉水入江之后七百余里乃横截而南入于番阳又横截而北流为北江且番阳合数州之流猪而为泽泛溢壅遏初无仰于江汉之滙而后成也不惟无所仰于江汉而众流之积日遏月髙势亦不复容江汉之来入矣今湖口横渡之防其北则江汉之浊流其南则番阳之清涨不见所谓汉水滙泽而为彭蠡者番阳之水既出湖口则依南岸与大江相持以东又不见所谓横截而为北江者又以经文考之则今之彭蠡既在大江之南于经则宜曰南滙彭蠡不应曰东滙于导江则宜曰南会于滙不应曰北会于滙滙既在南于经则宜曰北为北江不应曰东为北江以今地望防挍絶为反戾今庐江之北有所谓巢湖者湖大而源浅毎嵗四五月间蜀岭雪消大江泛溢之时水淤入湖至七八月大江水落湖水方泄随江以东为合东滙北滙之文然番阳之湖方五六百里不应舎此而録彼记其小而遗其大也【案东汇北滙传欲以巢湖当之而自谓不应记其小而遗其大则巢湖不可代彭蠡也明矣】盖尝以事理情势考之洪水之患惟河为甚意当时龙门九河等处事急民困势重役烦禹亲莅而身督之若江淮则地偏水急不待疏凿固已通行防分遣官属往视亦可况洞庭彭蠡之间乃三苖所居水泽山林深昧不测彼方负其险阻顽不即工则官属之往者亦未必遽敢深入是以但知彭蠡之为泽而不知其非汉水所滙但意如巢湖江水之淤而不知彭蠡之源为甚众也以此致误谓之为滙谓之北江无足怪者然则番阳之为彭蠡信矣
　　集説【金氏履祥曰东滙泽为彭蠡朱子以为多句东为北江入扵海郑渔仲以为羡文意禹治水之时与今不同方江汉未奠令江西诸水壅遏不通汇而为湖虽非江汉所滙而势实滙之中江北江想当时方言如此以识江汉合流之别彭蠡源浅而与江汉竝列为北中南此恐亦当时东南之方言尔○郑氏晓曰禹治江汉之水皆始扵梁中扵荆而终扵扬也盖江汉发源扵梁合流扵荆而入海扵扬漾汉在梁州沧浪至扵入江在荆州彭蠡至入海在扬州三澨而上漾汉异名而同源大别而下江汉异源而同流○王氏樵曰江漾二水势钧力敌能自达扵海者也故禹贡虽纪其合流仍各见其首尾】附録【朱子曰彭蠡之为泽也实在大江之南弥漫数十百里方数千里之水皆会而归焉北过南康扬澜左里则两岸渐迫山麓而湖面稍狭遂东北流以趍湖口而入扵江矣然以地势北髙而南下故其入扵江也反为江水所遏而不得遂因却而自猪以为是弥漫数十百里之大泽则是彭蠡之所以为彭蠡者初非有所仰扵江汉之滙而后成也又况汉水自汉阳军大别山下南流入江则其水与江混而为一至此已七百余里矣今谓其至此而后一先一后以入扵彭蠡既滙之后又复循次而出以为二江则其入也何以识其为昔日之汉水而先行何以识其为昔日之江水而后会其出也何以识其为昔日之汉水而今分以之北何以识其为昔日之江水而今分以居中耶且以方言之则宜曰南会而不应曰北会以实计之则湖口之东今但见其为一江而不见其分流也湖口横渡之防予尝过之但见舟北为大江之浊流舟南为彭蠡之清涨而已盖彭蠡之水虽限扵江而不得泄然其既平则亦因其可行之隙而又未尝不相持以东也恶覩所谓中江北江之别乎莆田郑樵渔仲独谓东汇泽为彭蠡东为北江入于海十三字为衍文得之案朱子彭蠡辨独取郑樵之说谓经文东汇以下十三字为衍文蔡传因之后来诸儒防信经文防従朱蔡今亦竝存不废但经文毕竟为主且古今水道迁移安能歴久合故以顺经文者为正说而朱子之论辨则为附録后节辨东迆北会扵汇东为中江之误与此一例庶不失先经后传之义耳】
　　岷山导江东别为沱又东至于澧过九江至于东陵东迆北会于汇东为中江入于海
　　集传沱江之别流于梁者也澧水名水经出武陵充县西至长沙下隽县西北入江【地理今释澧水出今湖广永定卫西厯山至岳州府安乡县南防赤沙河入洞庭湖】郑氏云经言过言会者水也言至者或山防泽也澧宜山泽之名【傅氏寅曰今长沙郡有澧陵县其以陵名为县乎】案下文九江澧水既与其一则非水明矣九江见荆州东陵巴陵也【郦氏道元曰江夏有西陵县故是言东矣○罗氏泌曰巴陵与夷陵相对出为东西以夷陵曰西陵则巴陵为东陵信矣】今岳州巴陵县也【地理今释东陵即巴邱山一名天岳山临大江今湖广岳州府城是其遗址】地志在庐江西北者非是会滙中江见上章【地理今释江水出今四川松潘卫北西蕃界源有三支正支自浪架岭岷山之随地异名者南流东支自弓杠口至漳腊营合正支西支自杀虎塘至黄胜闗合正支南经茂州威州汶川县以至灌县离堆岐为数十股滂沱南下左抱成都府西环崇庆州众流以次会扵新津县南又南行迳眉州嘉定州至叙州府东南合金沙江折而东北流至重庆州嘉陵江发源陕西鳯翔府实鸡县之大散岭至巩昌府徽州合西汉水入四川界涪江发源松潘卫东雪栏山东南流至合州与嘉陵江会自北来合流入之又东北经蘷州府巫山县入湖广界东流至彛陵州东南流至枝江县又东流至荆州府折而南流至石首县又东流至监利县又南流至岳州府折而东北流至武昌府与汉江合又东流至黄州府又东南流入江西界至湖口县与南江合即贑江又东北流入江南界经江宁府至扬州府通州入海】
　　集説【林氏之竒曰江汉二水皆自西来至其合防则其势迆靡而相属故汉水自发源嶓冢皆东流至其将与江合也则稍折而南江水自发源岷山皆东流至其将与汉合也则稍折而北盖江在汉南汉在江北汉稍南江稍北则其势相属故会扵彭蠡而复东也汇者彭蠡之泽也不言会扵彭蠡者盖蒙上东汇泽为彭蠡之文且见其与汉水共注此泽也○傅氏寅曰江至东陵始与汉合而经扵东陵之下记其东行斜迆而北者着其与汉既合之形势也继曰会扵滙者着其同为彭蠡泽也○邵氏寳曰江汉水涨彭蠡郁不流逆为巨浸无仰其入而有赖其遏彼不遏则此不积所谓滙也者如此故曰北会扵滙滙言其外也蠡言其内也扵滙不扵彭蠡势则然也盖实志也江水濬发最在上流其次则汉自北入其次则彭蠡自南北入三水竝持而东则江为中江汉为北江彭蠡所入为南江可知已非判然异派之谓也且江汉之合茫然一水惟见其为江也不见其为汉也故曰中江曰北江然其势则相敌也故曰江汉朝宗】
　　附録【朱子曰顷在南康考其山川形势疑晁氏九江东陵之说以为洞庭巴陵者为可信盖江流自澧而东即至洞庭而巴陵又在洞庭之东也若谓九江即今江州其下少东便合彭蠡之口不应言至东陵然后东迆北防扵滙也○禹贡之文古今读者不过随文解义以就章句如説九江则曰江过寻阳派别为九防曰有小江九北来注之如是姑为诵说则可矣若以山川形势之实考之吾恐其说有所不通也若曰派别为九则江流上下洲渚不一今所计以为九者若必首尾短长均布若一则横断一节纵别为九一水之间当有一洲九江之间沙水相间乃为十有七道扵地将无所容若曰参差取之不必齐一则又不知断自何许而数其九也况洲渚出没其势不常江陵先有九十九洲后乃复生一洲是岂可以为地理之定名乎若曰旁计横入小江之数则自岷山以东至入海防不知其当为防千百江矣且经文言九江孔殷正以见其吐吞壮盛浩无津涯之势决非寻常分派小江之可当又继此而后及夫沱云梦则又见其决非今日江州甚逺之下流此又可以证前二说者为不可通也惟国初胡秘监旦近世晁詹事说之皆以九江为洞庭则其援证皆极精博而经之凡例亦自可考今以洞庭为九江更以经之凡例通之则过九江至扵东陵者言导岷山之水而是水之流横截乎洞庭之口以至东陵也是汉水过三澨之例也过九江至扵敷浅原者言导岷山之阳而导山之人至扵衡山之麓遂越洞庭之尾东取山路以至乎敷浅原也是导岍岐荆山而逾扵河以尽常碣之例也以是观之则经之文义不亦既眀矣乎若更以他书考之则庐江出陵阳东南而西流北折以为鄱余二水遂以会扵彭蠡而入扵江及其入江则庐山屹立乎其西南而江之北岸即为郡之南境疑江与山盖相因以得名而郡境虽在江北亦以其南直此山此江而得名也然则彭蠡安得为无源而必待汉滙江会而成哉汉志豫章为郡领县十八其彭蠡县下注云禹贡彭蠡泽在西其余则言水入湖汉者八入大江者一而湖汉一水则又自雩都东至彭泽入江行千九百八十里也案今地势彭蠡既与江通而豫章诸水不由彭蠡别无入江之路则湖汉者即是彭蠡而其所受众水之源又不止扵庐江而已也汉志不知湖汉之即为彭蠡而两言之又不知入大江者亦必猪扵彭蠡而别为一例又不知湖汉之为湖止以其泽名之而复兼以汉称则又承禹贡之误而弗深考也至扵雩都之水则又但见其为一郡众流之最逺者而遂推为湖汉之源以主其名则又不知湖汉之名初非一水必自隆兴以北众水皆会猪为大泽然后可以名之非雩都一水所可得而専也又有欲以扬州之三江即为荆州之中江北江而犹病其阙一乃顾彭蠡之余波适未有号则姑使之僭冒南江之名以足之且又自谓圣经书法之妙非他人之所及是亦极巧而新矣然自湖口而下江本无二安得有三且扵下文之震泽又悬隔辽夐而不相属也则又安能曲说而强附之哉问诸呉人震泽下流实有三江以入扵海彼既以目騐之恐其说之必可信而扵今尚可考也】
　　导沇水东流为济入于河溢为荥东出于陶丘北又东至于菏又东北会于汶又北东入于海
　　集傅沇水济水也发源为沇既东为济【地理今释沇水即济水之上流蔡传所谓发源为沇既东为济是也】地志云济水出河东郡垣县王屋山东南今绛州垣曲县山也始发源王屋山顶崖下曰沇水既见而伏东出于今孟州济源县【皇舆表孟州今孟县与济源县俱属懐庆府】二源东源周回七百歩其深不测西源周回六百八十五歩其深一丈合流至温县【皇舆表温县今属懐庆府】是为济水厯虢公台西南入于河【地理今释济水出今河南懐庆府济源县王屋山既见而伏至济源县西北五里重源显发有东西二池合流至温县东南入河】溢满也复出河之南溢而为荥荥即荥波之荥见豫州又东出于陶丘北陶丘地名【地理今释陶丘在今山东兖州府定陶县西南七里】再成曰陶【孔氏颖达曰释邱再成为陶丘李巡曰再成其形再重也郭璞云今济阴定陶城中有陶丘】在今广济军西【皇舆表广济军今定陶县属兖州府】又东至于菏菏即菏泽亦见豫州谓之至者济阴县自有菏派济流至其地尔汶北汶也见青州又东北至于东平府夀张县【皇舆表夀张县今属兖州府】安民亭合汶水至今青州博兴县入海唐李贤谓济自郑以东贯滑曹郓济齐青以入于海本朝乐史谓今东平济南淄川北海界中有水流入海谓之清河郦道元谓济水当王莽之世川渎枯竭其后水流迳通津渠势改寻梁脉水不与昔同然则荥泽济河虽枯而济水未当絶流也程氏曰荥水之为济本无他义济之入河适会河满溢出南岸溢出者非济水因济而溢故禹还以元名命之案程氏言溢之一字固为有理然出于河南者既非济水则禹不应以河枝流而冒称为济盖溢者指荥而言非指河也且河浊而荥清则荥之水非河之溢眀矣况经所书单立导沇条例若断若续而实有源流防见防伏而脉络可考先儒皆以济水性下劲疾故能入河穴地流注显伏南丰曽氏齐州二堂记云泰山之北与齐之东南诸谷之水西北滙于黒水之湾又西北滙于柏崖之湾而至于渴马之崖盖水之来也众其北折而西也悍疾尤甚及至于崖下则泊然而止而自崖以北至于厯城之西盖五十里而有泉涌出髙防致数尺其旁之人名之曰趵突之泉齐人皆谓尝有弃糠于黒水之湾者而见之于此盖泉自渴马之崖流地中而至此复出也其注而北则谓之泺水达于清河以入于海舟之通于济【陈氏师凯曰曽集济作齐】者皆于是乎达也齐多甘泉其显名者十数而色味皆同以予验之盖皆泺水之旁出者也然则水之伏流地中固多有之奚独于荥泽疑哉呉兴沈氏亦言古説济水伏流地中今厯下凡发地皆是流水世谓济水经过其下东阿亦济所经取其井水煮胶谓之阿胶用搅浊水则清人服之下膈疏痰盖其水性趋下清而重故也济水伏流絶河乃其物性之常事理之著者程氏非之顾弗深考耳
　　集説【陈氏栎曰虚谷方氏尝亲过枯黄河见济水出河北温县者今径枯黄河以入汶而后趋海而谓清济贯浊河遂成虚论以此观之则济水性下固能伏流而出为荥程泰之谓溢为荥非济溢辨之者以河浊荥清证其非当矣今大河徙而南流古大河遂为枯泺济之贯河其迹昭然泰之之非不辨而明也○郑氏晓曰今案济水发源扵冀经流扵豫分流扵徐入海扵青凡三伏而四见一见扵王屋而遂伏再见而为济再伏而入河三见而为荥三伏而穴地四见而出陶丘之北自此不复伏矣】
　　导淮自桐柏东会于泗沂东入于海
　　集传水经云淮水出南阳平氏县胎簪山【孔氏頴达曰胎簪盖桐柏之傍小山○河南通志胎簪在桐柏县西三十里又名大复山】禹只自桐柏导之耳桐柏见导山泗沂见徐州沂入于泗泗入于淮此言会者以二水相敌故也入海在今淮浦【申氏时行曰淮出扵豫经扵徐而入海扵扬地理今释淮水发源河南南阳府桐柏县桐柏山山下有准井泉源所出水经云出胎簪山者即桐柏之支也东流至光州东北会汝水出河南汝宁府遂平县西六十里洪山又东由固始县入江南鳯阳府颍州界又东流至颍上县东南渒水入之又东北至懐逺县合过河又东径长淮卫至五河县合浍河又东径泗州城南盱眙城北漫衍入洪泽湖东北出淮安府清河县之清口与黄河会东则刷黄河以入海南则入运河以济漕厯扬州府寳应县髙邮州抵江都县入扬子江○案禹时江淮夲不相通自春秋时呉伐齐扵广陵城今扬州府东南筑防城城下掘深沟谓之防江东北通射阳湖属淮安府山阳县而北至末口入淮此沟通江淮之故道也至晋永和中江都水断乃扵欧阳埭在江都县西南引江至广陵城而北出白马湖合中渎入淮谓之山阳渎隋时又开广之以通战舰明初陈瑄循故渎开新运河以通漕此即今之运道也】
　　集説【呉氏澄曰沂至下邳先入泗泗至淮陵乃入淮而曰东会扵泗沂二水均敌不以沂既入泗而没其名如朝宗并称江汉之例○郑氏晓曰淮水虽出扵胎簮然自桐柏以上其水尚微而无泛溢之患故禹但自桐柏导之泗沂者淮水之所敌也淮则东会之海者百川之所归也淮则东入之而淮无不治矣桐柏去胎簮不逺】
　　导渭自鸟鼠同穴东防于澧又东会于泾又东过漆沮入于河
　　集传同穴山名地志云鸟鼠山者同穴之枝山也余竝见雍州孔氏曰鸟鼠共为雌雄同穴而处其説怪诞不经不足信也郦道元云渭水出南谷山在鸟鼠山西北禹只自鸟鼠同穴导之耳
　　集説【蘓氏轼曰此言渭水自西而东之次雍州散言境内诸水非西东之次也○陈氏栎曰澧泾漆沮皆入渭渭入河东会扵沣即沣水攸同也东会扵泾即泾属渭汭也东过漆沮即漆沮既従也沣泾大与渭竝故曰会既得沣泾渭愈大漆沮皆小故曰过前兮言扵雍而自源徂流言扵此也】
　　导洛自熊耳东北会于涧瀍又东会于伊又东北入于河
　　集传熊耳卢氏【皇舆表卢氏县今属河南府】之熊耳也【河南通志熊耳有三一在卢氏县西南五十里两相竝如熊耳禹贡导洛自熊耳即此】余竝见豫州洛水出冢岭山禹只自熊耳导之耳○案经言嶓冢导漾岷山导江者漾之源出于嶓江之源出于岷故先言山而后言水也言导河积石导淮自桐柏导渭自鸟鼠同穴导洛自熊耳皆非出于其山特自其山以导之耳故先言水而后言山也河不言自者河源多伏流积石其见处故言积石而不言自也沇水不言山者沇水伏流其出非一故不志其源也弱水黒水不言山者九州之外盖略之也小水合大水谓之入大水合小水谓之过二水势均相入谓之会天下之水莫大于河故于河不言会此禹贡立言之法也集説【王氏炎曰凡导川皆决而委之扵海天下之水在北莫大扵河在南莫大扵江汉故先言导河而汉次之江又次之淮济亦四渎先言济而淮次之皆自北而南也四渎之西有渭东有洛亦大川故以是终焉】
　　九州攸同四隩既宅九山刋旅九川涤源九泽既陂四海会同
　　集传隩隈也李氏曰涯内近水为隩陂障也【孔氏頴达曰诗云彼泽之陂毛传云陂泽障也】会同与灉沮会同同义四海之隩水涯之地已可奠居九州之山槎木通道已可祭告【王氏樵曰刋旅举始末以包中间刋者治水之始旅者功成祭告】九州之川濬涤泉源而无壅遏九州之泽已有陂障而无决溃【林氏之竒曰九山九川九泽皆是泛指九州之山川泽而言之也】四海之水无不会同而各有所归此盖总结上文言九州四海水土无不平治也集説【孔氏颖达曰九州所同与下为目其言九山九川九泽是同之事矣○林氏之竒曰禹贡所载冀州以下列叙九州之疆界治水之曲折与夫田赋贡篚所入之多寡所输之逺迩其所以辨之者纤悉尽矣自九州攸同以下又所以同之也盖有以辨之则广谷大川异制民生其间异俗五味异和器械异制衣服异宜各得其所而不相雑乱故有以同之则车同轨书同文行同伦各要其所归而不见其为异此先王疆理天下之大要也○吕氏祖谦曰凡治水不出两端川流畎浍转相入以达扵海所以使之有所归也或逺而不达则捐数百里之地以为泽所以使之有所容也○郑氏晓曰此总结上文成功也九州之土或地或山髙卑不一而皆平治矣九州之水或川或泽流止不一而皆平治矣四隩不特兖之降丘宅土雍之三危既宅而已九山不特梁之蔡蒙旅平雍之荆岐既旅而已九川不特青之潍淄其道徐之淮沂其乂而已九泽不特徐之大野既猪兖之雷夏既泽而已四海会同不特江汉会同归扵海泾渭会同归扵河而已四隩既定以下即九州攸同之实也】
　　六府孔修庶土交正厎慎财赋咸则三壤成赋中邦集传孔大也水火金木土谷皆大修治也【孔氏颖违曰民不失业各得殖其资产故六府修治也○林氏之竒曰即大禹谟所谓水火金木土谷惟修是也】土者财之自生谓之庶土则非特谷土也【孔氏安国曰谓壤坟垆○金氏履祥曰谓凡山泽邱陵坟衍原隰之土】庶土有等当以肥瘠髙下名物交相正焉【叶氏梦得曰谓以九土相参而辨其等】以任土事厎致也因庶土所出之财而致谨其财赋之入【孔氏颖达曰言取民有节什一而税不过度也】如周大司徒以土宜之法辨十有二土之名物以任土事之类咸皆也则品节之也九州谷土又皆品节之以上中下三等【夏氏允彛曰三壤之中又各有三品复有上下错而总之为三壤禹之法亦密矣】如周大司徒辨十有二壤之名物以致稼穑之类中邦中国也盖土赋或及于四夷而田赋则止于中国而已故曰成赋中邦
　　集説【张氏九成曰非特水得其性而火金木土谷亦各得其性而为天下用矣盖水扵天地间为物最大水得其性则五行皆得其性矣此鲧湮洪水乃谓之汨陈其五行而九畴之次五行所以一曰水居其先者岂无谓乎○叶氏梦得曰六府无废财贡赋之法扵是而立○陈氏祥道曰冀州白而壤雍州黄而壤豫州厥土惟壤则壤色非一而已壤与坟埴涂泥虽殊而坟埴涂泥亦壤中之小别耳此禹贡总言三壤而周官总言十二壤也○吕氏祖谦曰九州之土彼此相视髙下各得其正厎慎见圣人当庶土交正之时欲制其赋先懐敬慎之心制其法归扵中以为万世之传惟先有敬心则能则上中下三等之壤以成赋扵中邦此四句载禹制赋之辞本末皆备厎慎者其心也则壤者其迹也】
　　锡土姓
　　集传锡土姓者言锡之土以立国锡之姓以立宗左传所谓天子建徳因生以赐姓【孔氏安国曰谓有德之人生此地以此地名赐之姓以显之】胙之土而命之氏者也
　　集説【林氏之竒曰锡土姓者扵是始可以疆天下封建诸侯而成五服也隠八年左传胙之土即所谓锡土是也命之氏即所谓锡姓是也如契封扵商赐姓子氏稷封扵邰赐姓姬氏其他诸侯皆然陈博士曰当洪水未平之初有国者亦皆有土有宗者亦皆有姓至是则锡之徧矣是也○吕氏祖谦曰三代之时曰姓者统其祖考之所自出也百世而不变曰氏者则其子孙之所自分也数世而一变○郑氏晓曰水土平贡赋定岂可不任人以治之由是分茅胙土或授之采地或授之封地别族命氏或因功而受姓或因徳而受姓或因地而受姓或因生而受姓此是建官分治乃州十有二师咸建五长之事不重赏功然所封亦是有功之臣或同姓之臣也○王氏樵曰当时尧舜在上封建虽非禹所得専而实一出禹所经画所谓弼成五服也朱子谓因生以赐姓如舜居妫汭及武王即位封舜之后扵陈赐姓为妫诸侯以字为諡諡当作氏孙以王父之宗为氏如鲁有子展其后为展氏展喜展禽是也此姓与氏之分也后世以氏为姓而姓氏遂无辨】
　　祗台徳先不距朕行
　　集传台我距违也禹平水土定土赋建诸侯治已定功已成矣当此之时惟敬徳以先天下则天下自不能违越我之所行也【王氏炎曰曰台曰朕皆禹自言指台朕为尧舜非经意也】集説【张氏九成曰此深眀禹以勤徳率诸侯而诸侯各迪有功之意也○吕氏祖谦曰禹之治水厯年之久渉地之广劳役亦多矣而天下翕然従禹之行而无距者禹有徳以先之也禹贡所纪若皆禹之力禹岂外是以求徳防众人为之则力也禹为之则徳也禹之尽其力者其心何如也史官恐后人见禹之胼胝而断以尽力之说故以徳先终之此作史之妙】
　　五百里甸服百里赋纳总二百里纳铚三百里纳秸服四百里粟五百里米
　　集传甸服畿内之地也【孔氏安国曰规方千里之内谓之甸服】甸田服事也以皆田赋之事故谓之甸服【王氏安石曰甸者井牧其地之谓】五百里者王城之外四面皆五百里也禾本全曰总【孔氏頴达曰入之供饲国马周礼掌客待诸侯之礼有刍有禾此总是也】刈禾曰铚【孔氏颖达曰説文云铚获禾短鎌也诗云奄观铚刈】半稾也半稾去皮曰秸【孔氏颖逹曰郊特牲云莞簟之安而稾秸之设秸亦稾也去穂送稾易扵送穂也】谓之服者三百里内去王城为近非惟纳总铚秸而又使之服输将之事也独于秸言之者总前二者而言也粟谷也内百里为最近【孔氏颖达曰就其甸服内又细分之従内而出此为其首】故并禾本总赋之外百里次之只刈禾半稾纳也外百里又次之去稾粗皮纳也外百里为逺去其穂而纳谷外百里为尤逺去其谷而纳米盖量其地之逺近而为纳赋之轻重精粗也此分甸服五百里而为五等者也集説【孔氏颖逹曰更叙弼成五服之事甸服毎扵百里即为一节侯服二百里内各为一节三百里外共为一节绥要荒三服毎服分而为二内三百里为一节外二百里为一节以逺近有较故其任不等○其扵税也皆当什一但所纳有精粗逺轻而内重耳○曽氏旼曰桓十四年谷梁传曰甸粟而纳之王宫米而蔵之御廪而九数有粟米之法为粟二十防为米十防粟米之辨也周官仓人掌粟入之蔵舂人掌供米物扵此可见○朱子曰里者乃道途逺近之数非方井之里也甸治田也畿内天子之田其民主为天子治田事故谓之甸服○近粗而逺精近者易致逺者难致故也畿内専言田赋者畿内不封诸侯故田赋入天子然五服各不同亦举凡例互相见】
　　五百里侯服百里采二百里男邦三百里诸侯
　　集传侯服者侯国之服甸服外四面又各五百里也采者卿大夫邑地男邦男爵小国也诸侯诸侯之爵大国次国也【蘓氏轼曰自三百里而往皆诸侯也】先小国而后大国者大可以御外侮小得以安内附也【金氏履祥曰内小国则弱有所依外大国则内无所逼】此分侯服五百里而为三等也
　　集説【张子曰采地所得亦什一之法其余归诸天子所谓贡也诸侯卿大夫采地必有贡贡者必扵时享天子皆庙受之此所谓币余之赋也○卿大夫采地圭田皆以为永业所谓世禄之家○林氏之竒曰建侯服以封亲贤使各守其人民社稷以为天子之蕃衞也○输赋税则逺者轻而近者重建侯邦则逺者大而近者小逺近大小轻重莫不有法扵其间而疆理天下之制尽扵此矣○张氏九成曰周官六乡之外为六遂六遂之外有家邑为大夫之采地小都为卿之采地大都公之采地王子弟所食邑也与此王畿五百里外始有采服同意○朱子曰第二之百里为男爵之国三百里谓自三至五为百里者三随文生例】
　　五百里绥服三百里揆文教二百里奋武卫
  </div>
  <div class="pagination">
   <a href="钦定书经传说汇纂_page13.html">
    上一页
   </a>
   <span>
    ...
   </span>
   <a href="钦定书经传说汇纂_page9.html">
    9
   </a>
   <a href="钦定书经传说汇纂_page10.html">
    10
   </a>
   <a href="钦定书经传说汇纂_page11.html">
    11
   </a>
   <a href="钦定书经传说汇纂_page12.html">
    12
   </a>
   <a href="钦定书经传说汇纂_page13.html">
    13
   </a>
   <span class="current-page">
    14
   </span>
   <a href="钦定书经传说汇纂_page15.html">
    15
   </a>
   <a href="钦定书经传说汇纂_page16.html">
    16
   </a>
   <a href="钦定书经传说汇纂_page17.html">
    17
   </a>
   <a href="钦定书经传说汇纂_page18.html">
    18
   </a>
   <a href="钦定书经传说汇纂_page19.html">
    19
   </a>
   <span>
    ...
   </span>
   <a href="钦定书经传说汇纂_page15.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
