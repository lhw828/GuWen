<!DOCTYPE html>
<html>
 <head>
  <meta charset="utf-8"/>
  <title>
   尚书正义 - 第 26 页/共 34 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   尚书正义 - 第 26 页/共 34 页
  </h1>
  <div class="content">
   成王在丰，欲宅洛邑，武王克商，迁九鼎於洛邑，欲以为都，故成王居焉。使召公先相宅，相所居而卜之，遂以陈戒。○召，诗照反。相，息亮反，下注同。作《召诰》 
　　召诰召公以成王新即政，因相宅以作诰。 
　　[疏]“成王”至“召诰”○正义曰：成王於时在丰，欲居洛邑以为王都，使召公先往相其所居之地，因卜而营之。王与周公从后而往，召公於庶殷大作之时，乃以王命取币以赐周公，因告王宜以夏殷兴亡为戒。史叙其事，作《召诰》。○传“武王”至“居焉”○正义曰：桓二年《左传》云：“昔武王克商，迁九鼎于洛邑。”服虔注云：“今河南有鼎中观。”云“九鼎”者，案宣三年《左传》王孙满云：“昔夏之方有德也，贡金九牧，铸鼎象物。”然则九牧贡金为鼎，故称“九鼎”，其实一鼎。案《战国策》颜率说齐王云，昔武王克商，迁九鼎，鼎用九万人，则以为其鼎有九。但游说之辞，事多虚诞，不可信用。然鼎之上备载九州山河异物，亦又可疑。未知孰是，故两解之。○传“相所”至“陈戒”○正义曰：孔以序言“相宅”，於经意不尽，故为传以助成之。召公相所居而卜之，及其经营大作，遂以陈戒，史录陈戒为篇。其意不在相宅，序以经具，故略之耳。言“先相宅”者，明於时周公摄政，居洛邑是周公之意，周公使召公先行，故言“先”，以见周公自后往也。○传“召公”至“作诰”○正义曰：武王既崩，周公即摄王政，至此已积七年，将归政成王，故经营洛邑，待此邑成，使王即政。召公以成王将新即政，恐王不顺周公之意，或将惰於政事，故因相宅以作诰也。作诰之时，王未即政，周公作《洛诰》，为反政於成王，召公陈戒，为即政后事，故传言“新即政”也。
　
　　惟二月既望，周公摄政七年二月十五日，日月相望，因纪之。越六日乙未，王朝步自周，则至于丰。於已望后六日，二十一日，成王朝行从镐京，则至于丰，以迁都之事告文王庙。告文王，则告武王可知，以祖见考。○镐，胡老反。见，贤遍反，下“不见”同。惟太保先周公相宅。太保，三公官名，召公也。召公於周公前相视洛居，周公后往。○先，息荐反，又如字。越若来三月，惟丙午。越三日戊申，太保朝至于洛，卜宅。朏，明也，月三日明生之名。於顺来三月丙午朏。於朏三日，三月五日，召公早朝至於洛邑，相卜所居。○朏，芳尾反，又普没反，徐又芳愦反。厥既得卜，则经营。其已得吉卜，则经营规度城郭郊庙朝市之位处。○度，待洛反。朝，直遥反。处，昌虑反。越三日庚戌，太保乃以庶殷攻位于洛汭。越五日甲寅，位成。於戊申三日庚戌，以众殷之民治都邑之位於洛水北，今河南城也。於庚戌五日，所治之位皆成。言众殷，本其所由来。○汭，如锐反。 
　　[疏]“惟二月”至“位成”○正义曰：惟周公摄政七年二月十六日，其日为庚寅，既日月相望矣。於已望后六日乙未，为二月二十一日，王以此日之朝行自周之镐京，则至于丰，以迁都之事告文王之庙。此日王惟命太保召公先周公往洛水之旁相视所居之处，太保即行。其月小，二十九日癸卯晦。於二月之后顺来三月，惟三日丙午朏，而月生明於朏。三日戊申，即三月五日，太保乃以此朝旦至於洛，即卜宅。其已得吉卜，则经营之，规度其城郭郊庙朝市之位处。於戊申三日庚戌，为三月七日，太保乃以众所受於殷之民，治都邑之位於洛水之汭，谓洛水北也。於庚戌五日，为三月十一日甲寅，而所治之位皆成矣。○传“周公”至“纪之”○正义曰：《洛诰》云：“周公诞保文武受命，惟七年。”《洛诰》是摄政七年事也。《洛诰》周公云：“予惟乙卯，朝至于洛师。”此篇云“乙卯，周公朝至于洛”，正是一事，知此“二月”是周公摄政七年之二月也。“望”者，於月之半月，当日冲，日光照月光圆满，面乡相当，犹人之相望，故称“望”也。治历者必先正朔望，故史官因纪之。将言望后之事，必以望纪之。将言朏后之事，则以朏纪之。犹今人将言日，必先言朔也。望之在月十六日为多，太率十六日者四分之三，十五日者四分之一耳。此年入戊午蔀五十六岁，二月小，乙亥朔。孔云十五日即为望，是己丑为望，言“已望”者，谓庚寅十六日也。且孔云“望”与“生魄”、“死魄”皆举大略而言之，不必恰依历数。又算术前月大者，后月二日月见，可十五日望也。顾氏亦云：“十五日望，日月正相望也。”○传“於已”至“见考”○正义曰：“於已望后六日”，是为二十一日也。“步”，行也。此云“王朝行”，下太保与周公言“朝至”者，君子举事贵早朝，故皆言“朝”也。宗周者，为天下所宗，止谓王都也。武王已都於镐，故知宗周是镐京也。文王居丰，武王未迁之时，於丰立文王之庙，迁都而庙不毁，故成王居镐京，“则至于丰，以迁都之事告文王庙”也。大事告祖，必告於考，此经不言告武王，以告文王则告武王可知，以告祖见考也。告庙当先祖后考，此必於丰告文王，於镐京告武王也。○传“朏明”至“所居”○正义曰：《说文》云“朏，月未盛之明”，故为“明”也。《周书·月令》云：“三日粤朏。”“朏”字从月出，是入月三日明生之名也。“於顺来”者，於二月之后依顺而来，次三月也。二月乙未而发丰，历三月丙午朏，又於朏三日，是三月五日，凡发丰至洛为十四日也。“召公早朝至於洛邑，相卜所居”，当以至洛之日即卜也。○传“其已”至“位处”○正义曰：“经营”，《考工记》所云“匠人营国，方九里，左祖右社，面朝后市”是也。下有“丁已郊”，故知“规度城郭郊庙朝市之位处”也。《匠人》不言“郊”，以不在国内也。《匠人》王城方九里，如《典命》文，又以公城方九里，天子城十二里。郑玄两说，孔无明解，未知从何文也。“郊”者，《司马法》“百里为郊”，郑注《周礼》云“近郊五十里”，《礼记》祭天于南郊，祭地于北郊，皆谓近郊也。其“庙”，案《小宗伯》云：“建国之神位，右社稷，左宗庙。”郑注《朝士职》云，库门内之左右。其朝者，郑云，外朝一，在库门之外，皋门之内，是询众庶之朝。内朝二者，其一在路门外，王每日所视，谓之治朝。其一在路门内，路寝之朝，王每日视讫退路寝，谓之燕朝，或与宗人图私事。顾氏云：“市处王城之北。朝为阳，故在南。市为阴，故处北。”今案《周礼·内宰职》“佐后立市”，然则后既主阴，故立市也。○传“於戊”至“由来”○正义曰：於戊申后三日庚戌，为三月七日也。水内曰“汭”，盖以人南面望水，则北为内，故“洛汭”为洛水之北。郑云：“隈曲中也。”《汉书·地理志》河南郡治在洛阳县，河南城别为河南县。治都邑之位於洛北，今於汉河南城是也。“所治之位皆成”，布置处所定也。治位乃是周人，而言“众殷”者，本其所由来，言本是殷民，今来为我周家役也。庄二十九年《左传》发例云：“凡土功，水昏正而栽，日至而毕。”此以周之三月农时役众者，彼言寻常土功，此则迁都事大，不可拘以常制也。
　
　　若翼日乙卯，周公朝至于洛，周公顺位成之明日而朝至於洛汭。则达观于新邑营。周公通达观新邑所营。言周遍。越三日丁巳，用牲于郊，牛二。於乙卯三日，用牲告立郊位於天，以后稷配，故二牛。后稷贬於天，有羊豕。羊豕不见，可知。越翼日戊午，乃社于新邑，牛一，羊一，豕一。告立社稷之位，用太牢也。共工氏子曰句龙，能平水土，祀以为社。周祖后稷能殖百穀，祀以为稷。社稷共牢。○共音恭。句，故侯反。越七日甲子，周公乃朝用书，命庶殷侯、甸、男邦伯。於戊午七日甲子，是时诸侯皆会，故周公乃昧爽以赋功属役书，命众殷侯、甸、男服之邦伯，使就功。邦伯，方伯，即州牧也。厥既命殷庶，庶殷丕作。其已命殷众，众殷之民大作。言劝事。大保乃以庶邦冢君出取币，乃复入，诸侯公卿并觐於王，王与周公俱至，文不见王，无事。召公与诸侯出取币，欲因大会显周公。○复，扶又云。锡周公，曰：“拜手稽首，旅王若公。召公以币入，称成王命锡周公，曰：“敢拜手稽首，陈王所宜顺周公之事。” 
　　[疏]“若翼”至“若公”○正义曰：顺位成之明日乙卯，三月十二日也，周公以此朝旦至於洛，则通达而遍观於新邑所经营。其位处皆无所改易。於乙卯三日丁巳，三月十四日也，用牲於郊，告立祭天之位，牛二，天与后稷所配各用一牛。於丁巳明日戊午，乃祭社於新邑，用太牢牛一、羊一、豕一。於戊午七日甲子，二十一日也，周公乃以此朝旦用策书，命众殷在侯、甸、男服之内诸国之长，谓命州牧，使告诸国就功作。其已命殷众，众殷皆欢乐欢事而大作矣。太保召公乃以众国大君诸侯出取币，乃复入，称成王命以锡周公，曰：“我敢拜手稽首，以戒王，陈说王所宜顺周公之事。”○传“周公”至“洛汭”○正义曰：周公以顺成之明日而朝至，则是三月十二日也。其到洛汭。在召公之后七日。不知初发镐京以何日也。成王盖与周公俱来。郑云：“史不书王往者，王於相宅无事也。”○传“於乙”至“可知”○正义曰：知此用牲是“告立郊位於天”者，此郊与社，於攻位之时已经营之，今非常祭之月，而特用牲祭天，知是郊位既定，告天使知，而今后常以此处祭天也。《礼》郊用特牲，不应用二牛。“以后稷配，故二牛”也。《郊特牲》及《公羊传》皆云养牲必养二，“帝牛不吉，以为稷牛”，言用彼为稷牛者，以之祭帝，其稷牛随时取用，不在涤养，是帝稷各用一牛，故二牛也。先儒皆云天神尊，祭天明用犊，贵诚之义。稷是人神，祭用太牢，贬於天神，法有羊豕，因天用牛，遂云“牛二”，举其大者，从天言之，羊豕不见，可知也。《诗·颂·我将》祀文王於明堂云“惟羊惟牛”，又《月令》云“以太牢祠于高禖”，皆据配者有羊豕也。○传“告立”至“共牢”○正义曰：经有社无稷，稷是社类，知其同告之。告立社稷之位，其祭用太牢，故牛羊豕各一也。句龙能平水土，祀之以为社。后稷能殖百穀，祀以为稷。《左传》、《鲁语》、《祭法》皆有此文。汉世儒者说社稷有二，左氏说社稷惟祭句龙，后稷人神而已，是孔之所用。《孝经》说社为土神，稷为穀神，句龙后稷配食者，是郑之所从。而《武成》篇云“告于皇天后土”，孔以后土为地，言“后土，社也”者，以《泰誓》云“类于上帝，宜于冢土”，故以后土为社也。小刘云“后土与皇天相对”，以后土为地。若然，《左传》云“句龙为后土”，岂句龙为地乎？社亦名“后土”，地名“后土”，名同而义异也。“社稷共牢”，经无明说，《郊特牲》云“社稷太牢”，二神共言“太牢”，故传言“社稷共牢”也。此经上句言“于郊”，此不言“于社”；此言“社于新邑”，上句不言“郊於新邑”；上句言“用牲”，此言牛羊豕，不言“用”；告天不言告地，告社不言告稷；皆互相足，从省文也。《洛诰》云“王在新邑烝祭，王入太室祼”，则洛邑亦立宗庙，此不云“告庙”，亦从省文也。○传“於戊”至“牧也”○正义曰：《康诰》云：“周公初基，作新大邑于东国洛，四方民大和会。侯、甸、男邦、采、卫，百工播民和，见士于周。”与此一事也，故知“是时诸侯皆会，故周公乃昧爽以赋功属役书，命众殷在侯、甸、男服之邦伯，使就筑作功”也。《康诰》五服，此惟三服者，立文有详略耳。昭三十二年，晋合诸侯城成周，《左传》称命役书於诸侯，“属役赋文”，此传言“赋功属役”，其意出於彼也。“赋功”谓赋功诸侯之功，科其人夫多少。“属役”谓付属役之处，使知得地之尺丈也。“邦伯”，诸国之长，故为方伯州牧。《王制》云：“千里之外设方伯。”方伯即州牧也。周公命州牧，使州牧各命其所部。○传“诸侯”至“周公”○正义曰：上云“周公朝用书命庶殷”者，周公自命之，其事不由王也。庶殷既已大作，诸侯公卿乃并觐君王，其时盖有行宫，王在位而诸侯公卿并觐之。既入见王，乃出取币。初不言“入”，而经言“出”者，下云“乃复入”，则上以入可知，从省文也。下赐周公言“旅王若公”，明此出入是觐王之事，而经文不见王至，故传辩之，王与周公俱至，自此已上於王无事，故不见也。正以经文不见王至，知与周公俱至也。周公居摄功成，将归政於成王，召公与诸侯出取币，欲因大会显周公之功既成。将令王自知政，因赐周公，遂以戒王，故出取币，复入以待王命。其币盖玄纁束帛也。郑玄云：“所赐之币，盖璋以皮，及宝玉大弓，此时所赐。”案郑注《周礼》云“璋以皮，二王之后享后所用”，宁当以赐臣也？宝玉大弓，鲁公之分，伯禽封鲁，乃可赐之，不得以此时赐周公也。○传“召公”至“之事”○正义曰：太保以庶邦冢君出取币者，以上太保之意，非王命。币既入，即云“赐周公”者，下言召公，不得赐周公，知召公既以币入，乃称成王命以赐周公。於时政在周公，成王未得赐周公也。但召公见周公功成作邑，将反王政，欲尊王而显周公，故称成王之命以赐周公。郑玄云：“召公见众殷之民大作，周公德隆功成，有反政之期，而欲显之。因大戒天下，故与诸侯出取币，使戒成王立於位，以其命赐周公。”王肃云：“为戒成王锡周公是也。”曰“拜手稽首”者，召公自言己与冢君等，敢拜手稽首，陈王所宜顺周公之事。“宜顺之事”，自此以下皆是也。
　
　　“诰告庶殷，越自乃御事。召公指戒成王，而以众殷诸侯於自乃御治事为辞，谦也。诸侯在，故托焉。呜呼！皇天上帝，改厥元子，兹大国殷之命。叹皇天改其大子，此大国殷之命。言纣虽为天所大子，无道犹改之，言不可不慎。惟王受命，无疆惟休，亦无疆惟恤。所以戒成王，天改殷命，惟王受之，乃无穷惟美，亦无穷惟当忧之。呜呼！曷其奈何弗敬？何其奈何不忧敬之？欲其行敬。 
　　[疏]“诰告”至“弗敬”○正义曰：召公所陈戒王宜顺周公之事云：“我为言诰，以告汝庶殷之诸侯，下自汝御事。”欲令君臣皆听之，其实指以戒王。诸侯皆在，托以为言也。乃曰：“呜呼！有皇天上帝，改去其大子所受者，即此大国殷之王命也。以其无道，故改命。有德惟王，受得此命，乃无穷惟美，亦无穷惟当忧之。既忧之无穷，呜呼！何其柰何不敬乎？”欲其长行敬也。“告庶殷”者，告诸侯也。“庶殷”，通尊卑之辞，故民与诸侯同云“庶殷”，皆谓所受於殷之众也。○传“叹皇”至“不慎”○正义曰：《释诂》云：“皇，君也。”天地尊之大，故皇天后土皆以君言之也。“改其大子”，谓改天子之位与他姓，即此大国殷之命，谓纣也。言纣虽为天所大子，无道，尢改之，不可不慎也。以托戒诸侯，故言天子虽大犹改之，况已下乎？《释诂》云：“元，首也。”“首”是体之大，故传言“大子”。郑云：“言首子者，凡人皆云天之子，天子为之首耳。”
　
　　天既遐终大邦殷之命，兹殷多先哲王在天，言天己远终殷命，此殷多先智王，精神在天不能救者，以纣不行敬故。越厥后王后民，兹服厥命。於其后王后民，谓先智王之后继世君臣。此服其命，言不忝。厥终智藏瘝在。其终，后王之终，谓纣也。贤智隐藏，瘝病者在位，言无良臣。○瘝，工顽反。夫知保抱携持厥妇子，以哀吁天，徂厥亡出执。言困於虐政，夫知保抱其子，携持其妻，以哀号呼天，告冤无辜，往其逃亡，出见执杀，无地自容，所以穷。○夫知，并如字，注同。吁音喻，呼也。号，户高反。呜呼！天亦哀于四方民，其眷命用懋。民哀呼天，天亦哀之，其顾视天下有德者，命用勉敬者为民主。 
　　[疏]“天既”至“用懋”○正义曰：更述改殷之事。天既远终大国殷之王命矣，此殷多有先智之王，精神在天，不能救纣，以纣不行敬故也。於其智王之后人，谓继世之君及其时之人，皆服行其君之命，由其亦能行敬，故得不忝其先祖。其此后王之终，谓纣之时贤智者隐藏，瘝病者在位，言其时无良臣。多行无礼暴虐，於时之民困於虐政，夫知保抱携持其妇子，以哀号呼天，告冤枉无辜，往其逃亡，出见执杀，言无地自容以困穷也。天亦哀矜於四方之民，其眷顾天下，选择贤圣，命用勉力行敬者以为民主，故王今得之也。○传“言天”至“敬故”○正义曰：天既远终殷命，言其去而不复反也。说天终殷之命，而言智王在天者，言先智王虽精神在天，而不能救纣者，以纣不行敬故也。戒王使行敬。○传“於其”至“不忝”○正义曰：“先智王之后继世君臣”，谓智王之后，纣已前能守位不失者。经言“后王后民”，传言“君臣”者，见民内有臣。民於此皆服行君之命，言不忝辱父祖也。○传“其终”至“良臣”○正义曰：既言“后王”，又复言“其终”，知是“后王之终，谓纣也”。以“瘝”从病类，故言“瘝病”也。郑、王皆以“瘝”为病，小人在位，残暴在下，故以病言之。○传“言困”至“以穷”○正义曰：言困於虐政，抱子携妻欲去之。“夫”尢人人，言天下尽然也。“保”训安也。王肃云：“匹夫知欲安其室，抱其子，携其妻以悲呼天也。”
　
　　王其疾敬德，相古先民有夏。言王当疾行敬德，视古先民有夏之王，以为法戒之。天迪从子保，面稽天若，今时既坠厥命。夏禹能敬德，天道从而子安之。禹亦面考天心而顺之，今是桀弃禹之道，天已坠其王命。今相有殷，次复观有殷。天迪格保，面稽天若，言天道所以至於保安汤者，亦如禹。今时既坠厥命。坠其王命。今冲子嗣，则无遗寿耇。童子，言成王少嗣位治政。无遗弃老成人之言，欲其法之。曰其稽我古人之德，矧曰其有能稽谋自天？冲子成王其考行古人之德则善矣，况曰其有能考谋从天道乎？言至善。 
　　[疏]“王其”至“自天”○正义曰：既言皇天眷，顾命用勉敬者为人主，故戒王，言其疾行敬德，视古先民有夏之君，取大禹以为法戒。禹以能敬之故，天道从而子安之，禹能面考天心而顺以行敬。今是桀弃禹之道，已坠失其王命矣。更复视有殷之君，取成汤以为法戒，汤以能敬之故，天亦从而子。安之天道所以至於保安汤者，亦以汤面考天心而顺以行敬也。今是纣弃汤之道，已坠失其王命矣。夏殷二代，能敬则得之，不敬则失之。今童子为王嗣位治政，则无遗弃寿考成人，宜用老成人之言，法古人为治。曰王其考行古人之德，则已善矣，况曰其有能考行所谋以顺从天道乎？若能从顺天道，则与禹汤同功，言其善不可加也。○传“夏禹”至“王命”○正义曰：劝王疾行敬德，乃言天道安夏，知夏禹能行敬德，天道从而子安之。天既子爱禹，禹亦顺天心。郑云“面犹回向也”，则“面”为向义。禹亦志意向天，考天心而顺安之，言能同於天心也。禹兴夏而桀灭之，知天道子保者是禹也，既坠厥命者是桀也。今桀废禹之道，已坠失其王命矣。○传“言天”至“如禹”○正义曰：此说二代兴亡，其意同也。於禹言“从而子安之”，则天於汤亦子安之，故於汤因上略文，直言“格保”。“格”，至也，言至於保安汤者，亦如禹也。○传“童子”至“法之”○正义曰：“嗣位治政”，谓周公归政之后，此时王末莅政，而言“今冲子嗣”者，召公此戒，戒其即政之后故也。“寿”谓长命，“耇”是老称，无遗弃长命之老人，欲其取老人之言而法效之，老人之言即下云“古人之德”也。
　
　　“呜呼！有王虽小，元子哉！其丕能諴于小民，今休。召公叹曰：“有成王虽少，而大为天所子，其大能和於小民，成今之美。”勉之。○諴音咸。王不敢后用，顾畏于民碞。王为政当不敢后能用之士，必任之为先。碞，僣也。又当顾畏於下民僣差礼义，能此二者，则德化立，美道成也。○碞，五咸反，徐音吟。 
　　[疏]“呜呼”至“民碞”○正义曰：召公叹以戒王：“呜呼！今所有之王，惟今虽复少小，而大为天所子爱哉！”言任大也。“若其大能和同於天下小民，则成今之美”。以勉之。“故王当不敢后其能用之士，必任以为先。又当顾念畏于下民僣差礼义，能此二者，则德化立，美道成矣”。○传“王为”至“道成”○正义曰：王者为政，任贤使能，有能有用，宜先任之，故“王者为政当不敢后其能用之士，必任之为先”也。“碞”即岩也，参差不齐之意，故为僣也。既任能人，复忧下民，故“又当顾畏於下民僣差礼义”。畏其僣差，当治之使合礼义也。能此二者，则德化立，美道成。“美道成”即“今休”是也。
　
　　王来绍上帝，自服于土中。言王今来居洛邑，继天为治，躬自服行教化於地势正中。○治，直吏反，下“为治”、“致治”皆同。旦曰：‘其作大邑，其自时配皇天。称周公言，其为大邑於土中，其用是大邑，配上天而为治。毖祀于上下，其自时中乂。为治当慎祀于天地，则其用是土中大致治。王厥有成命，治民今休。’用是土中致治，则王其有天之成命，治民今获太平之美。 
　　[疏]“王来”至“今休”○正义曰：周公之作洛邑，将以反政於王，故召公述其迁洛之意。今王来居洛邑，继上天为治，躬自服行教化於土地王中之处，故周公旦言曰：“其作大邑於土中，其令成王用是大邑，配大天而为治。为治之道，当事神训民，谨慎祭祀上下神祇，其用是土中大致治也。既能治，则王其有天之成命，治理下民，今获太平之美矣。”○传“言王”至“正中”○正义曰：传言“躬自服行”，则不训自也，郑、王皆以“自”为用。○传“称周”至“为治”○正义曰：王肃云：“旦，周公名也。礼，君前臣名，故称周公之言为‘旦曰’。”王者为天所子，代天治民，天有其意，天子继天使成，谓之“绍上帝”也。天子设法，其理合於天道，是为“配皇天”也。天子将欲配天，必宜治居土中，故称周公之言，其为大邑於土之中，其当令此成王，用是大邑行化，配上天而为治也。说周公之意然，戒成王使顺公也。《周礼·大司徒》云：“以土圭之法测土深，正日影，以求地中。日南则影短多暑，日北则影长多寒，日东则影夕多风，日西则影朝多阴。日至之影尺有五寸，谓之地中，天地之所合也，四时之所交也，风雨之所会也，阴阳之所和也。然则百物阜安，乃建王国焉。”马融云：“王国，东都王城，今河南县是也。”○传“为治”至“致治”○正义曰：《祭法》云：“有天下者祭百神。”天地为大，“上下”即天地也，故“为治当慎祀於天地”。举天地则百神之祀皆慎之也。能事神训民，则其用是土中大致治也。○传“用是”至“之美”○正义曰：用是土中致治，当於天心，则王其有天之成命，降福与之，使多历年岁治民，今获太平之美。自“旦曰”至此，述周公之意也。
　
　　王先服殷御事，比介于我有周御事，召公既述周公所言，又自陈己意，以终其戒。言当先服治殷家御事之臣，使比近於我有周治事之臣，必和协，乃可一。○比，毗志反，徐扶志反。近，附近之近。节性，惟日其迈。和比殷周之臣，时节其性，令不失中，则道化惟曰其行。○令，力呈反。王敬作所不可不敬德。敬为所不可不敬之德，则下敬奉其命矣。 
　　[疏]“王先”至“敬德”○正义曰：召公既述周公所言，又自陈己意，戒王今为政，先服治殷家御事之臣，使之比近於我有周治事之臣，令新旧和协，政乃可一。和比殷周之臣，时节其性命，令不失其中，则王之道化惟日其行矣。王当敬为所不可不敬之德，其德为下所敬，则下敬奉其上命，则化必行矣。化在下者，常苦命之不行，故以此为戒。○传“召公”至“可一”○正义曰：自“今休”已上，文义相连，知皆是称周公言也。此一句意异於上，知是“召公自陈己意，以终其戒”。“殷家治事之臣”，谓殷朝旧人，常被殷家任使者也。“周家治事之臣”，谓西土新来翼赞周家初基者也。周臣恃功，或加陵殷士；殷人失势，或疏忌周臣；新旧不和，政必乖戾。故召公戒王当先治殷臣，使比近周臣，必和协，政乃可一也。不使周臣比殷，而令殷臣比周臣者，周臣奉周之法，当使殷臣从之，故治殷臣使比周臣也。○传“和比”至“其行”○正义曰：文承殷周之下，故知“和比殷周之臣”。人各有性，嗜好不同，各恣所欲，必或反道。故以礼义时节其性命，示之限分，令不失中。皆得中道，则各奉王化，故王之道化惟日其行。言日日当行之，日益远也。顾氏云：“和协殷周新旧之臣，制其性命，勿使怠慢也。”○传“敬为”至“命矣。”○正义曰：圣王为政，当使易从而难犯，故令行如流水，民从如顺风。若使设难从之教，为易犯之令，虽迫以严刑，而终不用命。故为其德不可不敬也。王必敬为此不可不敬之德，则下民无不敬奉其命矣民奉其王命，是化行也。
　
　　“我不可不监于有夏，亦不可不监于有殷。言王当视夏殷，法其历年，戒其不长。我不敢知曰，有夏服天命，惟有历年。以能敬德，故多历年数。我不敢独知，亦王所知。我不敢知曰，不其延，惟不敬厥德，乃早坠厥命。言桀不谋长久，惟以不敬其德，故乃早坠失其王命，亦王所知。我不敢知曰，有殷受天命，惟有历年。夏言服，殷言受，明受而服行之，互相兼也。殷之贤王，犹夏之贤王，所以历年，亦王所知。我不敢知曰，不其延，惟不敬厥德，乃早坠厥命。纣早坠其命，犹桀不敬其德，亦王所知。今王嗣受厥命，我亦惟兹二国命，嗣若功。其夏殷也，继受其王命，亦惟当以此夏殷长短之命为监戒，继顺其功德者而法则之。 
　　[疏]“我不”至“若功”○正义曰：言王所以须慎敬所为不可不敬之德者，以我不可不监视于有夏，亦不可不监视于有殷，皆有历年，长不与长，由敬与不敬故也，王当法其历年，戒其不长。更说宜监之意，我不敢独知，亦王所知，曰有夏之君，服行天命，以敬德之故，惟有多历年数。谓桀父已前也。其末亦我不敢独知，亦王所知，曰有夏桀不其长久，惟不敬其德，乃早坠失其王命。是为敬者长，不敬者短，所以我不可不监夏也。我不敢独知，亦王所知，曰有殷之君受天命，以敬德之故，惟有多历年数。谓纣父已前也。其末亦我不敢独知，亦王所知，曰殷纣不其长久，惟不敬其德，乃早坠失其王命。亦是所敬者长，不敬者短，所以我不可不监殷也。夏殷短长既如此矣，今王继受其命，我亦惟当用此二国夏殷长短之命以为监戒，继顺其功德者而法则之。劝王为敬也。○传“言王”至“不长”○正义曰：“相”、“监”俱训为视，上言“相有夏”、“相有殷”，今复重言“监有夏”、“监有殷”者，上言顺天则兴，弃命则灭，此言敬则历年，不敬则短，故重言视夏殷，欲令王法其历年，戒其不长故也。○传“以能”至“所知”○正义曰：下云：“不敬厥德，乃早坠厥命”，知其“以能敬德者，故多历年数”也。上言“相夏”、“相殷”皆云“天迪从子保，面稽天若”，言上天以道安人，人主考天顺之，非创业之君不能如是，故传以禹汤当之。此言“敬德”、“历年”，则继体贤君亦能如此，所言“历年”非独禹汤而已。下传云“殷之贤王，犹夏之贤王”，则此多历年数者，夏则桀前之贤王，殷则纣前之贤王，不失位者皆是也。召公此诰，指以告王，故知言“我不敢独知”者，其意言亦是王所知也。王说亦然。
　
　　王乃初服。呜呼！若生子，罔不在厥初生，自贻哲命。言王新即政，始服行教化，当如子之初生，习为善，则善矣。自遗智命，无不在其初生，为政之道，亦犹是也。○遗，唯季反。今天其命哲，命吉凶，命历年。今天制此三命，惟人所修。修敬德则有智，则常吉，则历年，为不敬德则愚凶不长。虽说之，其实在人。知今我初服，宅新邑，肆惟王其疾敬德。天已知我王今初服政，居新邑洛都，故惟王其当疾行敬德。王其德之用，祈天永命。言王当其德之用，求天长命以历年。其惟王勿以小民淫用非彝，勿用小民过用非常。欲其重民秉常。亦敢殄戮用乂民，亦当果敢绝刑戮之道，用治民。戒以慎罚。若有功，其惟王位在德元。顺行禹汤所以成功，则其惟王居位在德之首。小民乃惟刑用于天下，越王显。王在德元，则小民乃惟用法於天下。言治政於王亦有光明。 
　　[疏]“王乃”至“王显”○正义曰：既言当法则贤王，又戒王为政之要。王乃初始即政，服行教化。呜呼！王行教化当如初生之子。子之善恶无不在其初生，若习行善道，此乃自遗智命。“智命”谓身有贤智，命由己来，是自遗也。为政之道亦犹是矣。为政初则能善，天必遗王多福，使王有智则常吉，历年长久也。今天观人所为以授之命，其命有智与愚也，其命吉与凶也，其命历年与不长也。若能敬德，则有智常吉，历年长久也。若不敬德，则愚凶不长也。天已知我王今初始服政，居此新邑，观王善恶，欲授之命，故惟王其当疾行敬德。“王其德之用”，言为行当用德，则能求天长命以历年也。其惟王勿妄役小人过用非常之事，亦当果敢绝刑戮之道，以治下民顺行禹汤所有成功，则惟王居天子之位，在德行之首矣。王能如是，小民乃惟法则於王，行用王德於天下，如是则於王道亦有光明也。○传“言王”至“犹是”○正义曰：以此新即政，始行教化，比子之初生，始欲学习为善，则善矣。若能为善，天必授之以贤智之命，是此贤智之命由己行善而来，是自遗智命矣。初习为恶则恶矣，若其为恶，天必授之以顽愚之命，亦是自遗愚命也。方欲劝王慕善，故惟举智命而不言愚命者，愚智由学习而至，是无不在其初生。此初生谓年长，以解习学，非初始生也。为政之道亦犹是。为善政得福，为恶政得祸，亦如初生之子习善恶也。○传“今天”至“在人”○正义曰：命由天授，远举天心，故言“今天制此三命”。有“哲”当有“愚”，有“历年”当有“不长”，文不备者，以“吉凶”相反，言“命吉凶”，则“哲”对“愚”，“历年”对“不长”可知矣。天制此三命，善恶由人，惟人所修习也。此篇所云，惟劝修敬德。故云“修敬德则有智，则常吉，则多年，惟不敬德则愚凶不长也”。愚智夭寿之外而别言吉凶，於凡人则康强为吉，病患为凶，於王者则太平为吉，祸乱为凶，三者虽以托天说之，其实行之在人。人行之有善恶，天随以善恶授之耳。此是立教诱人之辞，不可以贤智天枉为难也。○传“言王”至“历年”○正义曰：“其德之用”，言为行当用德，用德与“疾敬德”为一事也。故上传云“王其当疾行敬德”，则此文是也。○传“勿用”至“秉常”○正义曰：勿用小民非常役，用为非常之义，戒王当使民以时，莫为非常劳役，欲其重民秉常也。○传“亦当”至“慎罚”○正义曰：圣人作法，以刑止刑，以杀止杀，若直犯罪之人，亦当果敢致罪之，以此绝刑戮之道，用治民。谓狱事无疑，决断得理，则果敢为绝刑戮之道。若其狱情疑惑，枉滥者多，是为不能果敢绝刑戮之道也。上戒王以明德，此戒王以慎罚，故言“亦”也。○传“顺行”至“之首”○正义曰：若有功，必顺前世有功者也。上文所云“相夏”、“相殷”，谓禹汤之功，故知此“顺行禹汤所有成功”。能顺禹汤之功，则惟王居位在德之首。禹汤为有德之首，故王亦为首。○传“王在”至“光明”○正义曰：《诗》称“民之秉彝，好是懿德”，故王在德元，则小民乃惟法则於王，行王政於天下。王之为政，民尽行之，是言治政於王道有光明也。
　
　　上下勤恤，其曰，我受天命，丕若有夏历年，式勿替有殷历年。言当君臣勤忧敬德，曰，我受天命，大顺有夏之多历年，勿用废有殷历年，庶几兼之。欲王以小民受天永命。”我欲王用小民受天长命。言常有民。拜手稽首曰：“予小臣，敢以王之雠民百君子，拜手，首至手。稽首，首至地。尽礼致敬，以入其言。言我小臣，谦辞。敢以王之匹民百君子，治民者非一人，言民在下，自上匹之。○雠，字或作酬。越友民，保受王威命明德。言与匹民百君子，於友爱民者共安受王之威命，明德奉行之。王末有成命，王亦显。臣下安受王命，则王终有天成命，於王亦昭著。我非敢勤，惟恭奉币，用供王能祈天永命。”言我非敢独勤而已，惟恭敬奉其币帛，用供待王，能求天长命。将以庆王多福，必上下勤恤，乃与小民受天永命。○奉如字，又芳孔反。供音恭，徐纪用反，注“供待”同。 
　　[疏]“上下”至“永命”○正义曰：上既劝王敬德，又言臣当助君。言君臣上下勤忧敬德，所以勤者，其言曰：“我周家既受天命，当大顺有夏之多历年岁，用勿废有殷之多历年岁。夏殷勤行敬德，故多历年长久。我君臣亦当行敬德，庶几兼之。如此者，我欲令王用小民受天长命。”言爱下民，则历年多也。召公既言此，乃拜手稽首，尽礼致敬，欲王纳用其言。既拜而又曰：“我小臣，敢以王之匹配於民众百君子於友爱民者，共安受王之威命明德，敬奉行之，是上勤恤也。臣下安受王命，则王终有天之成命，於王亦为昭著也。我非敢独勤而已，众百君子皆然，言我与众百君子惟恭敬奉其币帛，用供待王，能求天长命，将以此庆王受天多福也。”○传“言当”至“兼之”○正义曰：王者不独治，必当以臣助之。上句惟指劝王，故此又言臣助君。“上下”谓君臣，故言当君臣共勤忧敬德，不独使王勤也。我周家承夏殷之后受天明命，欲其年过二代，既言大顺有夏历年，又言勿废有殷历年，庶几兼彼二代，历年长久。勤行敬德，即是大顺勿废也。○传“拜手”至“匹之”○正义曰：“拜手”，头至手。“稽首”，头至地。谓既为拜，当头至手，又申头以至地，故“拜手稽首”重言之。诸言“拜手稽首”者，义皆然也。就此文详而解之。《周礼·太祝》“辨九拜，一曰稽首”，施之於极尊。召公为此拜者，恐王忽而不听，尽礼致敬以入其言於王。此“拜手稽首”一句，史录其事，非召公语也。召公设言未尽，为此拜乃更言。郑云：“拜手稽首者，召公既拜，兴曰‘我小臣’以下，言召公拜讫而复言也。”王肃云：“我小臣，召公自谓是小臣，为召公之谦辞。雠训为匹，敢以王之匹民百君子。百者举其成数，言治民者非一人。”郑玄云：“王之诸侯与群吏，是非一人也。”嫌“匹”为齐等，故云“民在下，自上匹之”。○传“言我”至“永命”○正义曰：“我非敢勤”，召公自道，言我非敢独勤而已。“必上下勤恤”，言与众百君子皆勤也。礼执贽必用币帛，惟恭敬奉其币帛，用供待王，能求天长命。将以执贽庆王多福，毛能爱养小民，即是求天长命，待王能爱小民，即欲庆之。 

　
  



 
　 




卷十五 洛诰第十五 

　卷十五 洛诰第十五 　 


　
　　召公既相宅，周公往营成周，使来告卜，召公先相宅卜之，周公自后至，经营作之，遣使以所卜吉兆逆告成王。○相，息亮反，注及下同。使，所吏反，注“遣使”同。作《洛诰》。 
　　洛诰既成洛邑，将致政成王，告以居洛之义。 
　　[疏]“召公”至“洛诰”○正义曰：序自上下相顾为文，上篇序云“召公先相宅”，此承其下，故云“召公既相宅”。召公以三月戊申相宅而卜，周公自后而往，以乙卯日至，经营成周之邑。周公即遣使人来告成王以召公所卜之吉兆。及周公将欲归於成王，乃陈本营洛邑之事，以告成王。王因请教诲之言，周公与王更相报答。史叙其事，作《洛诰》。史录此篇，录周公与王相对之言，以为后法，非独相宅告卜而已。但周公因致政本说往前告卜，经文既具，故序略其事，直举其发言之端耳。○传“召公”至“成王”○正义曰：上篇云：“三月戊申，太保朝至于洛，卜宅。厥既得卜，则经营。”是召公先相宅则卜之。又云：“乙卯，周公朝至于洛，则达观于新邑营。”是周公自后至，经营作之。召公相洛邑，亦相成周，周公营成周，亦营洛邑，各举其一，互以相明。“卜”者，召公卜也。周公既至洛邑，案行所营之处，遣使以所卜吉兆逆告成王也。案上篇传云“王与周公俱至”，何得周公至洛逆告王者？王与周公虽相与俱行，欲至洛之时，必周公先到行处所，故得逆告也。顾氏云“周公既至洛邑，乃遣以所卜吉兆来告於王”是也。经称成王言：“公既定宅，伻来，来视予卜休恒吉。”是以得吉兆告成王也。上篇召公以戊申至，周公乙卯至，周公在召公后七日也。至洛较七日，其发镐京或亦较七日。○传“既成”至“之义”○正义曰：周公摄政七年三月经营洛邑，既成洛邑，又归向西都，其年冬将致政成王，告以居洛之义，故名之曰《洛诰》，言以居洛之事告王也。篇末乃云“戊辰，王在新邑”，明戊辰已上皆是西都时所诰也。
　
　　周公拜手稽首曰：“朕复子明辟。”周公尽礼致敬，言我复还明君之政於子。子，成王。年二十成人，故必归政而退老。○辟，必亦反。王如弗敢及天基命定命，如，往也。言王往日幼少，不敢及知天始命周家安定天下之命，故己摄。予乃胤保，大相东土，其基作民明辟。我乃继文武安天下之道，大相洛邑，其始为民明君之治。 
　　[疏]“周公”至“民明辟”○正义曰：周公将反归政，陈成王将居其位，周公拜手稽首，尽礼致敬於王，既拜乃兴而言曰，我今复还子明君之政。言王往日幼少，其志意未成，不敢及知天之始命我周家安定天下之命，故我摄王之位，代王为治。我乃继文王、武王安定天下之道，以此故大视东土洛邑之居，其始欲王居之，为民明君之治。言欲为民明君，必当治土中，故为王营洛邑也。○传“周公”至“退老”○正义曰：周公还政而已，明暗在於人君，而云“复还明君之政”者，其意欲令王明，故称“复子明辟”也。正以此年还政者，以成王年已二十成人，故必归政而退老也。传说成王之年，惟此而已。王肃於《金縢》篇末云：“武王年九十三而已，冬十一月崩。其明年称元年，周公摄政，遭流言，作《大诰》而东征。二年克殷，杀管叔。三年归，制礼作乐，出入四年，六年而成。七年营洛邑，作《康诰》、《召诰》、《洛诰》，致政成王。然则武王崩时，成王年已十三矣。周公摄政七年，成王適满二十。”孔於此言成王年二十，则其义如王肃也。又《家语》云：“武王崩时，成王年十三。”是孔之所据也。○传“如往”至“己摄”○正义曰：“如，往”，《释诂》文。“及”训与也，言王往日幼少，志意未成，不敢与知上天始命我周家安定天下之命，故己摄也。天命周家安定天下者，必令天下太平，乃为安定。成王幼少，未能使之安定，故不敢与知之，周公所以摄也。○传“我乃”至“之治”○正义曰：“胤”训继也，文王受命，武王伐纣，意在安定天下。天下未得安定，故周公言我乃继续文武安定天下之道，大相洛邑之地，其处可行教化，始营此都，为民明君之政治。言欲为民明君，其意当在此。
　
　　予惟乙卯，朝至于洛师。致政在冬，本其春来至洛众，说始卜定都之意。我卜河朔黎水，我乃卜涧水东、瀍水西，惟洛食。我使人卜河北黎水上，不吉。又卜涧瀍之间，南近洛，吉。今河南城也。卜必先墨画龟，然后灼之，兆顺食墨。○河朔，朔北也。瀍，直连反。近，附近之近。我又卜瀍水东，亦惟洛食。伻来以图及献卜。”今洛阳也。将定下都，迁殷顽民，故并卜之。遣使以所卜地图及献所卜吉兆，来告成王。○伻，普耕反，徐敷耕反，又甫耕反，下同。 
　　[疏]“予惟”至“献卜”○正义曰：周公追述立东都之事，我惟以七年三月乙卯之日，朝至于洛邑众作之处，经营此都。其未往之前，我使人卜河北黎水之上，不得吉兆。乃卜涧水东、瀍水西，惟近洛，而其兆得吉，依规食墨。我亦使人卜瀍水东，亦惟近洛，其兆亦吉，依规食墨。我以乙卯至洛，我即使人来以所卜地图及献所卜吉兆於王。言卜吉立此都，王宜居之为治也。○传“致政”至“之意”○正义曰：下文总结周公摄政之事云“在十有二月”，是“致政在冬”也。“在冬”，发言嫌此事是冬，故辨之云“本其春来至洛众”，追说始卜定都之意也。周公至洛之时，庶殷已集於洛邑，故云“至于洛师”。○传“我使”至“食墨”○正义曰：嫌周公自卜，故云“我使人”，谓使召公也。案上篇召公至洛，其日即卜，而得“卜河朔黎水”者，以地合龟，非就地内，此言所卜三处皆一时事也。“黎水”之下不言吉凶者，“我乃”是改卜之辞，明其不吉乃改，故知“卜河北黎水之上，不吉”也。武王定鼎於郏鄏，已有迁都之意，而先卜黎水上者，以帝王所都，不常厥邑，夏殷皆在河北，所以博求吉地，故令先卜河北，不吉乃卜河南也。其“卜涧瀍之间，南近洛，吉。今河南城也”，基趾仍在，可验而知。所卜黎水之上，其处不可知矣。凡卜之者，必先以墨画龟，要坼依此墨，然后灼之求其兆，顺食此墨画之处，故云“惟洛食。”颜氏云：“先卜河北黎水者，近於纣都，为其怀土重迁，故先卜近以悦之。”用郑康成之说，义或然也。○传“今洛”至“成王”○正义曰：洛阳即成周，敬王自王城迁而都之。《春秋》昭三十二年“城成周”是也。周公虑此顽民未从周化，故既营洛邑，将定下都，以迁殷之顽民，故命召公即并卜之。周公既至，即遣使以所卜地图及献所卜吉兆，来告於成王。言己重其事，并献卜兆者，使王观兆知其审吉也。
　
　　王拜手稽首曰：“公不敢不敬天之休，来相宅，其作周匹休。成王尊敬周公，答其拜手稽首而受其言。述而美之，言公不敢不敬天之美，来相宅，其作周以配天之美。公既定宅，伻来，来视予卜休恒吉。我二人共贞。言公前已定宅，遣使来，来视我以所卜之美、常吉之居，我与公共正其美。○贞，正也，马云：“当也。”公其以予万亿年敬天之休。”公其当用我万亿年敬天之美。十千为万，十万为亿，言久远。拜手稽首诲言。成王尽礼致敬於周公，求教诲之言。○尽，子忍反。 
　　[疏]“王拜手”至“诲言”○正义曰：成王尊敬周公，故亦尽礼致敬，拜手稽首，乃受公之语，述公之美曰：“不敢不敬天之美，来至洛相宅，其意欲作周家配天之美故也。公既定洛邑，即使人来告，亦来视我以所卜之美、常吉之居，我当与公二人共正其美。公定其宅，其当用我万亿年敬天之美故也。”王既言此，又拜手稽首於周公，求教诲之言。○传“成王”至“之美”○正义曰：拜手稽首，施於极敬。哀十七年《左传》云：“非天子，寡君无所稽首。”诸侯小事大尚不稽首，况於臣乎？成王尊敬周公，答言其拜手稽首而受其言。又述而美之，天命文武使王天下，是天之美事，言公不敢不敬天之美，来相洛邑之宅。○传“言公”至“其美”○正义曰：周公追述往前遣使献卜，故成王复述公言。言公前已定宅，遣使来，来视我所卜之吉兆、常吉之居。自言前已知其卜，既有此美，我当与公二人共正其美意。欲留公辅己，共公正此美事。“来来”重文者，上“来”言使来，下“来”为视我卜也。郑云：“伻来来者，使二人也。”与孔意异。○传“公其”至“久远”○正义曰：言居洛为治，可以永久，公意其当用我使万亿年敬天之美，言公欲令己祚胤久远，美公意之深也。《王制》云：“方百里者，为方十里者百，为田九十亿亩。”方里者万，则是为田九百万亩。今《记》乃云“九十亿亩”，是名十万为亿也。《楚语》云“百姓、千品、万官、亿丑”，每数相十，是古十万曰亿。今之算术乃万万为亿也。○传“成王”至“之言”○正义曰：此一段史官所录，非王言也。王求教诲之言，必有求教诲之辞，史略取其意，故直云“诲言”。为求诲言而拜，故言“成王尽礼致敬於周公，求教诲之言”也。
　
　　周公曰：“王肇称殷礼，祀于新邑，咸秩无文。言王当始举殷家祭祀，以礼典祀於新邑，皆次秩不在礼文者而祀之。予齐百工，伻从王于周。予惟曰：‘庶有事。’我整齐百官，使从王於周，行其礼典。我惟曰：‘庶几有善政事。’今王即命曰：‘记功，宗以功，作元祀。’今王就行王命於洛邑，曰：“当记人之功，尊人亦当用功大小为序，有大功则列大祀。”谓功施於民者。○曰记，上音越，一音人实反。惟命曰：‘汝受命笃，弼丕视功载，乃汝其悉自教工。’惟天命我周邦，汝受天命厚矣，当辅大天命，视群臣有功者记载之，乃汝新即政，其当尽自教众官，躬化之。孺子其朋，孺子其朋，其往。少子慎其朋党，少子慎朋党，戒其自今已往。无若火始焰焰，厥攸灼叙，弗其绝。言朋党败俗，所宜禁绝。无令若火始然，焰焰尚微，其所及，灼然有次序，不其绝。事从微至著，防之宜以初。○焰音艳。“叙”绝句，马读“叙”句字属下。令，力呈反。厥若彝，及抚事如予，惟以在周工。其顺常道，及抚国事，如我所为，惟用在周之百官。往新邑，伻乡即有僚，明作有功，惇大成裕，汝永有辞。”往行政化於新邑，当使臣下各乡就有官，明为有功，厚大成宽裕之德，则汝长有叹誉之辞於后世。○向，许亮反，注同。惇，都混反。 
　　[疏]“周公”至“有辞”○正义曰：王求教诲之言，公乃诲之。周公曰：“王居此洛邑，当始举殷家祭祀以为礼典，祀於洛之新邑，皆次秩在礼无文法应祀者，亦次秩而祀之。我虽致政，为王整齐百官，使从王於周，行其礼典。若能如此，我惟曰：‘庶几有善政事。’今王就行王命於洛邑，曰：‘王当记人之功，尊人亦当用功大小为次序，有大功者则列为大祀。’”又申述所以祀神记臣功者。“政事由臣而立，惟天命我周邦之故，曰：‘汝受天命厚矣，当辅大天命，故须视群臣有功者记载之。君知臣功，则臣皆尽力。欲令群臣尽力，宜於初即教之。乃汝新始即政，其当尽自教诲众官。’”令王躬自化之，使之立功。又以朋党害政，尤宜禁绝，故丁宁戒之：“少子慎其朋党，少子慎其朋党，戒其自今已往。”令常慎此朋党之事。“若欲绝止，禁其未犯，无令若火始然。焰焰尚微，火既然焰，其火所及，将灼然有次序矣，不其复可绝也。汝成王其当顺此常道，及抚循国事，如我摄政所为。惟当用我此事，在周之百官则当畏服，各立功矣。汝当以此往行政化於新邑，当使臣下百官各向就有官，明为有功，厚大成宽裕之德，则汝长有叹誉之辞於后世”。此周公诲王之言也。○传“言王”至“祀之”正义曰：於时制礼已讫，而云“殷礼”者，此“殷礼”即周公所制礼也。虽有损益，以其从殷而来，故称“殷礼”。犹上篇云“庶殷”，“本其所由来”，孔於上传已具，故於此不言。必知殷礼即周礼者，以此云“祀於新邑”，即下文“烝祭岁”也，既用“骍牛”，明用周礼。云“始”者，谓於新邑始为此祭。顾氏云：“举行殷家旧祭祀，用周之常法。”言周礼即殷家之旧礼也。郑玄云：“王者未制礼乐，恒用先王之礼乐。”是言伐纣以来，皆用殷之礼乐，非始成王用之也。周公制礼乐既成，不使成王即用周礼，仍令用殷礼者，欲待明年即取，告神受职，然后班行周礼。班讫始得用周礼，故告神且印用殷礼也。孔义或然，故复存之。神数多而礼文少，应祭之神名有不在礼文者，故令皆次秩不在礼文而应祀者，皆举而祀之。○传“我整”至“政事”○正义曰：时成王未有留公之意，公以成王初始即政，自虑百官不齐，故虽即致政，犹欲整齐百官，使从王於周，谓从至新邑，行其典礼。周公以成王贤君，今复成长，故言“我惟曰：‘庶几有善政事。’”言己私为此言，冀王为政善也。○传“今王”至“民者”○正义曰：记臣功者是人主之事，故言“今王就行王命於洛邑”，谓正位为王，临察臣下，知其有功以否。恐王轻忽此事，故曰“当记人之功”。更言“曰”者，所以致殷勤也。尊人必当用功大小为次序，令功大者居上位，功小者处下位也。“有大功则列为大祀”，谓有殊功，堪载祀典者。《祭法》云：“圣王之制祭祀也，法施於民则祀之，以死勤事则祀之，以劳定国则祀之，能御大灾则祀之，能捍大患则祀之。”是为大祀“谓功施於民”者也。或时立其祀配享庙廷，亦是也。○传“惟天”至“化之”○正义曰：“惟天命我周邦”，谓天命我文武，故及汝成王复受天命为天子，是天之恩德深厚矣。天以厚德被汝，汝当辅大天命，任贤使能，行合天意，是辅大天也。汝当辅大天命，故宜视群臣有功者记载之，覆上“记功，宗以功”言之也。欲令群臣有功，必须躬自教化之在於初始，故言“乃汝新即政，其当尽自教众官”。欲令王“躬化之”者，正己之身，使群臣法之，非谓以辞化之也。言“尽自教”者，政有大小，恐王轻大略小，令王尽自亲化之。言“惟命曰”，亦是致殷勤。“乃”者，缓辞也。义异上句，故言“乃”耳。王肃云：“此其尽自教百官，谓正身以先之。”○传“少子”至“已往”○正义曰：郑云：“孺子，幼少之称，谓成王也。”此上皆云成王，此句特言少子者，以明朋党败俗，为害尢大，恐年少所忽，故特言“孺子”也。“朋党”谓臣相朋党。“慎其朋党”，令禁绝之。“戒其自今已往”，谓从即政以后，常以此事为戒也。○传“言朋”至“以初”○正义曰：“无令若火始然”，以喻无令朋党始发。若火既然，初虽焰焰尚微，其火所及，灼然有次序，不其复可绝也。以喻朋党若起，渐渐益大，群党既成，不可复禁止也。“事从微至著，防之宜以初”，谓朋党未发之前，防之使不发。○传“其顺”至“百官”○正义曰：考古依法，为“顺常道”。号令治民，为“抚国事”。周公大圣，动成轨则，“如我所为”，谓如摄政之时事所施为也。惟当用我所为在周之百官，令其行周公之道法於百官也。○传“往行”至“后世”○正义曰：此时在西都戒王，故云“往行政化於新邑”。当使臣下各乡就所有之官，令其各守其职，思不出其位，自当陈力就列，明为有功。在官者当以褊小急躁为累，故令臣下厚大成宽裕之德。臣下既贤，君必明圣，则汝长有叹誉之辞於后世矣。今《周颂》所歌即叹誉成王之辞也。
　
　　公曰：“已！汝惟冲子惟终。已乎！汝惟童子，嗣父祖之位，惟当终其美业。汝其敬识百辟享，亦识其有不享。享多仪，仪不及物，惟曰不享。奉上谓之享。言汝为王，其当敬识百君诸侯之奉上者，亦识其有违上者。奉上之道多威仪，威仪不及礼物，惟曰不奉上。惟不役志于享，凡民惟曰不享，惟事其爽侮。言人君惟不役志於奉上，则凡人化之，惟曰不奉上矣。如此则惟政事其差错侮慢不可治理。 
　　[疏]“公曰”至“爽侮”○正义曰：周公复诲王曰：“呜呼！前言已如是。”更复教诲：“汝惟童子，嗣父祖之位，惟当终其美业。天子居百官诸侯之上，须知臣下恭之与慢。奉上谓之享，汝为天子，其当恭敬记识百官诸侯奉上者，亦当记识其有不奉上者。奉上之道多威仪，威仪不及礼物，则人惟曰不奉上之道矣。所以须记之者，百官诸侯为下民之君，惟为政教不肯役用其志於此奉上之事，则凡民化之，亦惟曰不奉上矣。百官不承天子，民复不奉百官，上下不相畏敬，惟政事其皆差错侮慢不可治理矣。故天子须知百官奉上与否也。”○传“已乎”至“美业”○正义曰：周公止而复言，故更言“公曰”。“已乎”者，道前言已如是矣，为后言发端也。“童子”者，言其年幼而任重。“嗣父祖之位，当终其美业”，能致太平，是终之也。○传“奉上”至“奉上”○正义曰：“享”训献也，献是奉上之辞，故“奉上谓之享”。百官诸侯上事天子，凡所恭承皆是奉上，非独朝觐贡献乃为奉上。郑玄专以朝聘说之，理未尽也。言汝为王当敬识百官诸侯之奉上者，亦识其有违上者，察其恭承王命如法以否，奉上违上皆须记之。奉上者当以礼接之，违上者当以刑威之，所谓赏庆刑威。为君之道，奉上之道，其事非一，故云“多威仪”。威仪既多，皆须合礼，其威仪不及礼物，惟曰不奉上矣。谓旁人观之，亦言其不奉上也。郑云：“朝聘之礼至大，其礼之仪不及物，所谓贡篚多而威仪简也。威仪既简，亦是不享也。”
　
　　乃惟孺子，颁朕不暇，听朕教汝于棐民彝。我为政常若不暇，汝为小子当分取我之不暇而行之，听我教汝於辅民之常而用之。○颁音班，徐甫云反，马云：“犹也。”棐音匪，又芳鬼反。汝乃是不，乃时惟不永哉！汝乃是不勉为政，汝是惟不可长哉！欲其必勉为可长。○，徐莫刚反，又武刚反，马云：“勉也。”笃叙乃正父，罔不若予，不敢废乃命。厚次序汝正父之道而行之，无不顺我所为，则天下不敢弃汝命，常奉之。汝往敬哉！兹予其明农哉！彼裕我民，无远用戾。”汝往居新邑，敬行教化哉！如此我其退老，明教农人以义哉！彼天下被宽裕之政，则我民无远用来。言皆来。○被，皮寄反，又彼美反。 
　　[疏]“乃惟”至“用戾”○正义曰：又曰：“己居摄之时，为政常若不暇，汝惟小子，当分取我之不暇而施行之。又听我教汝於辅民之常而用之。汝乃於是事不勉力为政，则汝是惟不可长久哉！必须勉力为之，乃可长久。此所言皆是汝父所行，汝欲勉之，但厚次序汝正父之道而行之，无不顺我所为，则天下不敢弃废汝命，必常奉而行之。汝往居新邑，敬行教化哉！如此我其退老，明教农人以义哉！汝若能使彼天下之民被宽裕之政，则我天下之民无问远近者，悉皆用来归汝矣。”○传“我为”至“用之”○正义曰：“为政常若不暇”，谓居摄时也。圣人为政，务在化人，虽复治致太平，犹恨意之不尽，故谦言己所不暇，若言犹有美事未得施者然。故戒之成王：“汝惟小子，当分取我之不暇而行之。”言己所不暇行者，欲令成王勉行之。郑玄云：“成王之才，周公倍之，犹未而言分者，诱掖之言也。”生民之为业，虽复志有经营，不能独自成就，须王者设教以辅助之。“听我教汝辅民之常法而用之”，谓用善政以安民。《说文》云：“颁，分也。”○传“汝乃”至“可长”○正义曰：成王言“公其以予万亿年”，言欲己长久也，故周公於此戒之：“汝乃於是不勉力为政，汝惟不可长哉！”欲其必勉力勤行政教，为可长久之道，然后可至万亿年耳。“”之为勉，相传训也。郑、王皆以为勉。○传“厚次”至“奉之”○正义曰：“正父”谓武王，言其德正，故称“正父”。“厚次序汝正父之道而行之”，令其为武王之政也。武王、周公俱是大圣，无不顺我所为。又令法周公之道，既言法武王，又法周公，则天下不敢弃汝命，常奉行之。○传“汝往”至“皆来”○正义曰：归其王政令，汝往居新邑，敬行教化哉！公既归政，则身当无事，如此我其退老於州里，明教农人以义哉！又令成王行宽裕之政，以治下民。民被宽裕之政，则天下之民无问远近者，用来归王，言远处皆来也。上文使之“惇大成裕”，故此言裕政来民结上事也。伏生《书传》称，礼致仕之臣，教於州里，大夫为父师，士为少师，朝夕坐於门塾，而教出入之子弟。是“教农人以义”也。
　
　　王若曰：“公，明保予冲子。成王顺周公意，请留之自辅。言公当明安我童子，不可去之。公称丕显德，以予小子扬文武烈，言公当留，举大明德，用我小子襃扬文武之业而奉顺天。○襃，薄谋反，《切韵》博毛反。奉答天命，和恒四方民，居师。又当奉当天命，以和常四方之民，居处其众。惇宗将礼，称秩元祀，咸秩无文。厚尊大礼，举秩大祀，皆次秩无礼文而宜在祀典者，凡此待公而行。惟公德明，光于上下，勤施于四方。言公明德光於天地，勤政施於四海，万邦四夷服仰公德而化之。旁作穆穆迓衡，不迷文武勤教，四方旁来为敬敬之道，以迎太平之政，不迷惑於文武所勤之教。言化治。○旁，步光反。迓，五嫁反，马、郑、王皆音鱼据反。予冲子夙夜毖祀。”言政化由公而立，我童子徒早起夜寐，慎其祭祀而已。无所能。 
　　[疏]“王若”至“毖祀”○正义曰：王以周公将退，因诲之而请留公，王顺周公之意而言曰：“公当留住而明安我童子，不可去也。所以不可去者，当举行大明之德，用使我小子褒扬文武之业，而奉当天命，以和常四方之民，居处其众故也。其厚尊大礼，谓举秩大祀，皆次秩礼所无文者而皆祀之。凡此皆待公而行，非我能也。”更述居摄时事：“惟公明德光于天地，勤政施於四方，使四方旁来为敬敬之道，以迎太平之政，下民皆不复迷惑於文武所勤之教。”言公化洽使如此也。“今若留辅我童子，惟当早起夜寐，慎其祭祀而已”。言政化由公而立，我无所能也。○传“成王”至“去之”○正义曰：成王以周公诲己为善，顺周公之意，示己欲行善政，而请留之自辅。王以公若舍我而去，则已政暗而治危，故云“公当明安我童子，不可去”也。○传“言公”至“顺天”○正义曰：文武受命，功德盛隆，成王自量己身不能继业，言公当留，举大明德，以佑助我。“用我小子褒扬文武之业而奉顺天”者，下句“奉答天命”是也。孔分经为传，故探取下句以申之。○传“又当”至“其众”○正义曰：天命周家，欲令民治，故“又当奉当天命，以和常四方之民，居处其众”也。“奉当”者，尊天意，使允当天心，和协民心，使常行善也。“居处其众”，使之安土乐业也。○传“厚尊”至“而行”○正义曰：《释诂》云：“将，大也。”“厚尊大礼”，谓祭祀之礼。《祭统》云：“礼有五经，莫重於祭。”是祭礼最尊大。公诲成王，令“肇称殷礼，祀于新邑，咸秩无文”，欲答公诲己之事，还述公辞：“举秩大祀，皆次秩无礼文而宜在祀典者。”其祀事非我所为，凡此皆待公而行者也。言公不可舍我以去也。○传“言公”至“化之”○正义曰：此与下经皆追述居摄时事。《尧典》训“光”为充，此“光”亦为充也。言公之明德充满天地，即《尧典》“格于上下”，勤政施於四方，即《尧典》“光被四表”也，意言万邦四夷皆服仰公德而化之。上言待公乃行之，此言公有是德，言其将来，说其已然，所以深美公也。○传“四方”至“化洽”○正义曰：上言施化在公，此言民化公德，四方旁来为敬敬之道，民皆敬乡公以迎太平之政。言“迎”者，公政从上而下，民皆自下迎之，言其慕化速也。文武勤行教化，欲以教训利民，民蒙公化，识文武之心，不复迷惑文武所勤之教，言公居摄之时，政化已洽於民也。○传“言政”至“所能”○正义曰：此述留公之意，陈自今已后之事。言公若留住，政化由公而立。我童子徒早起夜寐，慎其祭祀而已。於政事无所能，欲惟典祭祀，以政事委公。襄二十六年《左传》云，卫献公使与甯喜言曰：“苟得反国，政由甯氏，祭则寡人。”亦犹是也。
　
　　王曰：“公功棐迪笃，罔不若时。”公之功辅道我已厚矣，天下无不顺而是公之功。 
　　[疏]“王曰公功”至“若时”○正义曰：王又重述前言，还说居摄时事也。曰：“公之功辅道我已厚矣，天下无有不顺而是公之功者，公所以须留也。”○传“公之”至“之功”○正义曰：王意言公之居摄，天下若为非，则可舍我而去。公之居摄，天下无不顺而是公之功，不可舍我去。
　
　　王曰：“公，予小子其退即辟于周，命公后。我小子退坐之后，便就君於周，命正公后，公当留佑我。四方迪乱，未定于宗礼，亦未克敉公功。言四方虽道治，犹未定於尊礼。礼未彰，是亦未能抚顺公之大功。明不可以去。○敉，亡婢反。治，直吏反，下同。迪将其后，监我士师工，公留教道，将助我其今已后之政，监笃我政事众官。委任之言。○监，工衔反，注同。诞保文武受民乱，为四辅。”太安文武所受之民治之，为我四维之辅。明当依倚公。 
　　[疏]“王曰公予”至“四辅”○正义曰：王呼周公曰：“我小子其退此坐，就为君於周。”谓顺公之言，行天子之政於洛邑也。“至洛邑当命公后，立公之世子为国君，公当留辅我也。公之摄政，四方虽已道治理，犹自未能定於尊礼，是亦未能抚顺公之大功。公当待其定大礼，顺公之大功，此时未可去也。公当留教道，将助我其今已后之政，监笃我政事众官，以此大安文武所受之民而治之，为我四维之辅助”。明己当依倚公也。○传“我小”至“佑我”○正义曰：“退”者，退朝也。周公於时令成王坐王位而以政归之，成王顺周公言受其政也。言我小子退坐之后，便就君位於周。“周”谓洛邑，许其从公言，適洛邑而行新政也。古者臣有大功，必封为国君，今周公将欲退老，故命立公后，使公子伯禽为国君，公当留佑我。王肃云：“成王前春亦俱至洛邑，是顾无事，既会而还宗周。周公往营成周，还来致政成王也。”○传“言四”至“以去”○正义曰：王意恐公意以四方既定，不须更留，故谓公云，四方虽已道治，而犹未能定於尊大之礼。言其礼乐未能彰明也。礼既未彰，是天下之民亦未能抚安顺行公之大功，公当待其礼法明，公功顺乃可去耳。明今不可以去。○传“大安”至“倚公”○正义曰：文武受民之於天下，今大安文武所受之民，助我治之，为我四维之辅，明己当依倚公也。“维”者，为之纲纪，犹如用绳维持之。《文王世子》云“设四辅”，谓设众官为四方辅助。周公一人，事无不统，故一人为四辅。《管子》云：“四维不张，国乃灭亡。”传取《管子》之意，故言“四维之辅”也。
　
　　王曰：“公定，予往已。公功肃将祗欢，公留以安定我，我从公言，往至洛邑已矣。公功以进大，天下咸敬乐公功。○乐音洛。公无困哉！我惟无斁其康事，公勿替刑，四方其世享。”公必留，无去以困我哉！我惟无厌其安天下事。公勿去以废法，则四方其世世享公之德。○斁音亦。厌，於艳反。 
　　[疏]“王曰公定”至“世享”○正义曰：王又呼公：“公留以安定我，我从公言，往至洛邑已矣。公功已进且大矣，天下皆乐公之功，敬而欢乐。公必留，无去以困我哉！公留助我，我惟无厌其安天下之事。公勿去以废法，则四方之民其世世享公之德矣。”○传“公留”至“公功”○正义曰：读文以“公定”为句，王称“定”者，言定己也，故传言“公留以安定我”，“我”字传加之。“我从公言”，是经之“予”也。“往至洛邑已矣”，言已顺从公命，受归政也。“公功已进大，天下咸敬乐公之功”，亦谓居摄时也。《释诂》云：“肃，进也。”○传“公必”至“之德”○正义曰：王言己才智浅短，公去则困，故请公“无去以困我哉”。我意欲致太平，惟无厌倦其安天下之事，是以留公，公勿去以废治国之法，则天下四方之民蒙公之恩，其世世享公之德。“享”谓荷负之。
　
　　周公拜手稽首曰：“王命予来，承保乃文祖受命民，拜而后言，许成王留。言王命我来，承安汝文德之祖文王所受命之民，是所以不得去。越乃光烈考武王，弘朕恭。於汝大业之父武王，大使我恭奉其道。叙成王留己意。孺子来相宅，其大惇典殷献民，少子今所以来相宅於洛邑，其大厚行典常於殷贤人。乱为四方新辟，作周恭先。言当治理天下，新其政化，为四方之新君，为周家见恭敬之王，后世所推先也。曰，其自时中乂，万邦咸休，惟王有成绩。曰，其当用是土中为治，使万国皆被美德，如此惟王乃有成功。予旦以多子越御事，笃前人成烈，答其师，作周孚先。我旦以众卿大夫於御治事之臣，厚率行先王成业，当其众心，为周家立信者之所推先。 
　　[疏]“周公”至“孚先”○正义曰：周公拜手稽首，尽礼致敬，许王之留，乃兴而为言曰：“王今命我来居臣位，承安汝文德之祖文王所受命之民，令我继文祖大业，我所以不得去也。又於汝大业父武王，大使我恭奉其道，王意以礼留我，其事甚大，我所以为王留也。”公呼成王云：“小子今所以来相宅於洛邑者，欲其大厚行常道於殷贤人。王当治理天下，新其政化，为四方之新君，为周家后世见恭敬之王所推先也。”重诲王曰：“其当用是土中为治，使万国皆被美德，如此惟王乃有成功也。”公自称名曰：“若王居洛邑，则我旦以多众君子卿大夫等及於御治事之臣，厚率行前人先王成业，使当其众心，为周家后世人臣立信者之所推先。”言我留辅王，使君臣皆为后世所推先，期於上下俱显也。○传“拜而”至“得去”○正义曰：“拜”是从命之事，故云“拜而后言，许成王留”也。以“退”为去，以“留”为来，故言“王令我来”，来居臣位，为太师也。“承安汝文德之祖文王所受命之民”，天命文王，使为民主，天以民命文王，故民是“文王所受命之民”。“承安”者，承文王之意，安定此民。言王之留己，乃为此事，其事既大，是所以不得去也。○传“於汝”至“己意”○正义曰：於汝成王大功业之父武王，王意大使我恭奉其道，叙成王留已之意也。王於文王、武王，皆欲令周公奉其道，安其民，其意一也，周公分言之耳。承安其文王之民，恭奉其武王之道，互相通也。○传“少子”至“贤人”○正义曰：“少子”者，呼成王之辞。言我“今所以来相宅於洛邑”者，欲令王居洛，其大厚行典常於殷贤人。而据洛为政，故言“来”。训“典”为常，故连言“典常”，言其行常道也。周受於殷，故继之於殷，人有贤性，故称“贤人”。○传“言当”至“推先”○正义曰：《易》称“日新之谓盛德”，虽旧有美政，令王更复新之。言当治理天下，新其政化，为四方之新君，与后人为轨训，为周家见恭敬之王，后世所推先也。谓周家后世子孙，有德之王被人恭敬推先王。戒成王使为善政，令后王崇重之。○传“曰其”至“成功”○正义曰：重以诲王，成其上事，故言“曰”以起之。○传“我旦”至“推先”○正义曰：“旦”是周公之名，故自称“我旦”也。“子”者，有德之称，大夫皆称“子”，故以“多子”为众卿大夫。同欲令成王行善政，为后世贤王所推先。公与群臣尽诚节，为后世贤臣所推先。故欲以众卿大夫及於御治事之臣，深厚率行先王之业，使当其人众之心，为周家后世贤臣立信者之所推先也。传於此不言“后世”，从上省文也。於君言“见恭敬”，於臣言“立信”者，以君尊言人敬，臣卑言自立信，因其所宜以设文也。
　
　　考朕昭子刑，乃单文祖德，伻来毖殷，乃命宁。我所成明子法，乃尽文祖之德，谓典礼也。所以居土中，是文武使己来慎教殷民，乃见命而安之。○单音丹，马丁但反，信也。予以秬鬯二卣，曰明禋，拜手稽首，休享。周公摄政七年致太平，以黑黍酒二器，明絜致敬，告文武以美享。既告而致政，成王留之。本说之。○秬音巨。鬯，敕亮反，香酒也。卣，由手反，又音由，中樽也。禋音因。予不敢宿，则禋于文王武王。言我见天下太平，则絜告文武，不经宿。惠笃叙，无有遘自疾。万年厌乃德，殷乃引考。汝为政当顺典常，厚行之使有次序，无有遇用患疾之道者，则天下万年厌於汝德，殷乃长成为周。○遘，工豆反。厌，於艳反，注同，马云：“厌，饮也。”徐於廉反。王伻殷乃承叙万年，其永观朕子怀德。”王使殷民上下相承有次序，则万年之道，民其长观我子孙而归其德矣勉使终之。 
　　[疏]“考朕”至“怀德”○正义曰：周公又说制礼授王，使王奉之。我所成明子之法，乃尽是汝文祖之德，言用文王之道制礼，其事大不可轻也。又言所以须善治殷献民者，文武使己来居土中，慎教殷民，乃是见命於文武而安之故也。制典当待太平，我以时既太平，即以秬黍鬯酒，盛於二卣樽内，我言曰：“当以此酒须明絜致敬於文武，我则拜手稽首，告文武以美享。”告云：“今太平，即速告庙，我不敢经宿，则禋告文王武王以致太平之事。”汝王为政，当顺典常厚行之，使有次序，则诸为政者无云有遇用患疾之道苦毒下民，则天下万年厌饱於汝王之德，殷乃长成为周。王使殷民上下相承有次序，则万年之道，下民其长观我子孙而归其德矣。劝王使终之，皆是诲王之言也。○传“我所”至“安之”○正义曰：典礼治国，事资圣人，前圣后圣，其终一揆，故言所欲成明子之法，乃尽是汝祖文王之德也。“子”斥成王，下句并告文武，兼用武王可知。又述居洛邑之意，所以居土中者，是文武使己来居此地，周公自言非己意也。文武令我营此洛邑，欲使居土中，慎教殷民，乃是见命於文武而安殷民也。顾氏云：“文武使我来慎教殷民，我今受文武之命以安民也。”○传“周公”至“说之”○正义曰：《康诰》之作，事在七年，云“四方民大和会”。“和会”即太平之验，是“周公摄政七年致太平”也。《释草》云：“秬，黑黍。”《释器》云：“卣，中樽也。”以黑黍为酒，煮郁金之草，筑而和之，使芬香调畅，谓之“秬鬯”。鬯酒二器，明絜致敬，告文王武王以美享，谓以太平之美事享祭也。《国语》称：“精意以享谓之禋。”《释诂》云：“禋，敬也。”是明“禋”为“明絜致敬”也。太平是王之美事，故太平告庙是以美享祭也。公既告太平而致政成王，成王留之，故本而说之此事者，欲令成王重其事，厚行之。《周礼》郁鬯之酒实之於彝，此言在卣者，《诗·大雅·江汉》及《文侯之命》皆言“秬鬯一卣，告於文人”，则未祭实之於卣，祭时实之於彝。彼“一卣”，此“二卣”者，此一告文王，一告武王；彼王赐臣使告其太祖，故惟一卣耳。此经“卣”下言“曰”者，说本盛酒於樽，乃为此辞，故言“曰”也。○传“言我”至“经宿”○正义曰：此申述上“明禋”之事，言我见天下太平，则絜告文武，不敢经宿，示虔恭之意也。此三月营洛邑，民已和会，则三月之时已太平矣。既告而致政，则告在岁末，而云“不经宿”者，盖周公营洛邑，至冬始成，得还镐京，即告文武，是为“不经宿”也。且太平非一日之事，公云“不经宿”者，示虔恭之意耳，未必旦见太平，即此日告也。郑玄以“文祖”为明堂，“曰明禋者，六典成祭於明堂，告五帝太皞之属也”。既告明堂，则复禋於文武之庙，告成洛邑。○传“汝为”至“为周”○正义曰：《释言》云：“惠，顺也。”此经述上“惇典”，故言“汝为政当顺典常，厚行之使有次序”。《释诂》云：“遘，遇也。”患疾之道谓虐政，使人患疾之。厚行典常，使有次序，则百官诸侯凡为政者皆无有遇用患疾之政以害下民，则经历万年厌饱於汝德，则殷国乃长成为周。○传“王使”至“终之”○正义曰：上言天下民万年厌饱王德，此教为王德，使万年令民厌饱王德也。能使殷民上下有次序，则王德堪至万年之道。王之子孙当行不怠，则民其长观我子孙，知其有德，而归其德矣，此则长成为周。劝勉王使终之。
　
　　戊辰，王在新邑，成王既受周公诰，遂就居洛邑，以十二月戊辰晦到。○王在新邑，马孔绝句，郑读“王在新邑烝”。烝祭岁，文王骍牛一，武王骍牛一。王命作册，逸祝册，惟告周公其后。明月，夏之仲冬，始於新邑烝祭，故曰“烝祭岁”。古者褒德赏功，必於祭日，示不专也。特加文武各一牛，告曰尊周公，立其后为鲁侯。王宾，杀禋，咸格，王入太室祼。王宾异周公，杀牲精意以享文武，皆至其庙亲告也。太室，清庙。祼鬯告神。○王宾，绝句。杀禋，绝句，一读连“咸格”绝句。太室，马云：“庙中之夹室。”祼，官唤反。王命周公后，作册逸诰。王为册书，使史逸诰伯禽封命之书，皆同在烝祭日，周公拜前，鲁公拜后。在十有二月，惟周公诞保文武受命，惟七年。言周公摄政尽此十二月，大安文武受命之事，惟七年，天下太平。自“戊辰”已下，史所终述。○受命，绝句，马同。惟七年，周公摄政七年，天下太平，马同；郑云：“文王武王受命及周公居摄皆七年。” 
　　[疏]“戊辰”至“七年”○正义曰：自此以下，史终述之。周公归政，成王既受言诰之，王即东行赴洛邑。其年十二月晦戊辰日，王在新邑。后月是夏之仲冬，为冬节烝祭，其月节是周之岁首，特异常祭，加文王骍牛一，武王骍牛一。王命有司作策书，乃使史官名逸者祝读此策，惟告文武之神，言周公有功，宜立其后为国君也。其时王尊异周公，以为宾，杀牲享祭文王武王，皆亲至其庙，王入庙之大室，行祼鬯之礼。言其尊异周公而礼敬深也。於此祭时，王命周公后，令作策书，使逸读此策辞以告伯禽，言封之於鲁，命为周公后也。又总述之，在十有二月，惟周公大安文武受命之事，於此时惟摄攻七年矣。○传“成王”至“晦到”○正义曰：周公告成王令居洛邑为治，王既受周公之诰，遂东行就居洛邑，以十二月戊辰晦日到洛。指言“戊辰，王在新邑”，知其晦日始到者，此岁入戊午蔀五十六年，三月云丙午朏，以算术计之，三月甲辰朔大，四月甲戌朔小，五月癸卯朔大，六月癸酉朔小，七月壬寅朔大，八月壬申朔小，九月辛丑朔大，又有闰九月辛未朔小，十月庚子朔大，十一月庚午朔小，十二月己亥朔大，计十二月三十日戊辰晦到洛也。○传“明月”至“鲁侯”○正义曰：下云“在十有二月”者，周之十二月，建亥之月也。戊辰是其晦日，故明日即是夏之仲冬建子之月也。言“明月”者，此烝祭非朔日，故言“月”也。自作新邑已来，未尝於此祭祀，此岁始於新邑烝祭，故曰“烝祭岁”也。《周礼·大司马》仲冬教大阅，遂以享烝是也。王者冬祭，必用仲月，此是周之岁首，故言“岁”耳。王既戊辰晦到，又须戒日致齐，不得以朔日即祭之。《祭统》云：“古者明君爵有德而禄有功，必赐爵禄於太庙，示不敢专也。”故云“古者褒德赏功，必於祭日，示不专也”。因封之，特设祭烝之礼。宗庙用大牢，此文武皆言“牛一”，知於太牢之外特加一牛。告白文武之神，言为尊周公，立其后为鲁侯。《鲁颂》所云“王曰叔父，建尔元子，俾侯於鲁”，是此时也。“王命作策”者，命有司作策书也。读策告神谓之“祝”，“逸祝策”者，使史逸读策书也。郑玄以“烝祭”上属。“岁文王骍牛一”者，“岁”是成王元年，正月朔日，特告文武封周公也。案《周颂·烈文序》云：“成王即政，诸侯助祭。”郑笺云：“新王即政，必以朝享之礼祭於祖考，告嗣位也。”则郑意以朝享之后，特以二牛告文武，封周公之后，与孔义不同。○传“王宾”至“告神”○正义曰：“王宾异周公”者，王尊周公为宾，异於其臣。王肃云“成王尊周公，不敢臣之，以为宾，故封其子”是也。《周语》云：“精意以享谓之禋。”既杀二牲，精诚其意以享祭文武。“咸”，皆也。“格”，至也。“皆至其庙”，言王重其事，亲告之也。“太室”，室之大者，故为清庙。庙有五室，中央曰“太室”。王肃云：“太室，清庙中央之室。”“清庙”，神之所在，故王入太室祼献鬯酒以告神也。“祼”者，灌也。王以圭瓒酌郁鬯之酒以献尸，尸受祭而灌於地，因奠不饮谓之“祼”。《郊特牲》云“既灌，然后迎牲”，则杀在祼后。此经先言“杀”，后言“祼”者，“杀”者、“咸格”表王敬公之意，非行事之次也。其“王入太室祼”，乃是祭时行事耳。周人尚臭，祭礼以祼为重，故言王祼。其封伯禽，乃是祭之将末，非祼时也。《祭统》赐臣爵禄之法云：“祭之日，一献，君降立于阼阶之南，南向，所命者北面，史由君右，执策命之。”郑云：“一献，一酳尸也。”《礼》酳尸，尸献而祭毕，是祭末乃命之，以祼为重，故特言之。○传“王为”至“拜后”○正义曰：“王为策书”，亦命有司为之也。上云“作策”，作告神之策。此言“作策”，诰伯禽之策。祭於神谓之“祝”，於人谓之“诰”，故云“使史逸诰伯禽封命之书”。封康叔谓之《康诰》，此命伯禽，当云《伯禽之诰》。定四年《左传》云“命以伯禽”，即史逸所读之策也。上言“逸祝策”，此“诰”下不言“策”者，“祝”是读书之名，故上云“祝策”；此“诰”是诰伯禽使知，虽复读书以诰之，不得言“诰策”也。上告周公，其后已言告神封周公，嫌此“逸诰”以他日告之，故云“皆同在烝祭日”。以《祭统》言一献命之，知此亦祭日也。文十三年《公羊传》曰：“封鲁公以为周公也，周公拜乎前，鲁公拜乎后。曰生以养周公，死以为周公主。”○传“言周”至“终述”○正义曰：自“戊辰”已上，周公与成王相对语，未有致政年月，故史於此总结之。自“戊辰”已下非是王与周公之辞，故辨之云“史所终述”也。
  </div>
  <div class="pagination">
   <a href="尚书正义_page25.html">
    上一页
   </a>
   <span>
    ...
   </span>
   <a href="尚书正义_page21.html">
    21
   </a>
   <a href="尚书正义_page22.html">
    22
   </a>
   <a href="尚书正义_page23.html">
    23
   </a>
   <a href="尚书正义_page24.html">
    24
   </a>
   <a href="尚书正义_page25.html">
    25
   </a>
   <span class="current-page">
    26
   </span>
   <a href="尚书正义_page27.html">
    27
   </a>
   <a href="尚书正义_page28.html">
    28
   </a>
   <a href="尚书正义_page29.html">
    29
   </a>
   <a href="尚书正义_page30.html">
    30
   </a>
   <a href="尚书正义_page31.html">
    31
   </a>
   <span>
    ...
   </span>
   <a href="尚书正义_page27.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
