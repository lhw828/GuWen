<!DOCTYPE html>
<html>
 <head>
  <meta charset="utf-8"/>
  <title>
   尚书日记 - 第 11 页/共 11 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   尚书日记 - 第 11 页/共 11 页
  </h1>
  <div class="content">
   &lt;经部,书类,尚书日记&gt;
　　钦定四库全书
　　尚书日记卷十六　　　　明　王樵　撰
　　君牙
　　君牙臣名穆王命为大司徒此其诰命也
　　王若曰呜呼君牙至纪扵太常穆王康王孙昭王子名满君牙或作君雅言汝父祖世笃忠贞服事勤劳王家有成功见纪録书扵三之太常王之旌旗画日月曰太常周礼司勲云凡有功者铭书扵王之太常铭名也书扵王旌以识其人与功也篇内重在继世功守家法故发端即叙其先世之羙如此○忠以事上正以守己云世笃者见其家有世徳世功非一人也○陈氏曰成康间芮伯为司徒君牙岂其后邪
　　惟予小子嗣守文武成康遗绪至无忝祖考孔氏曰言祖业之大已才之弱故心懐危惧虎尾惧咥春氷惧防○先正之臣今本譌作先王之臣按孔传本元作正字膂吕通脊也穆王资世职之臣处腹心之寄○旧服谓忠贞服劳之事○吕氏曰穆王方自忧危恐不克缵承遗绪故亦免君牙无忝祖考各欲保其世业语益亲切臣主盖一体也
　　敷五典至惟尔之中耕野王氏曰敷五典式和民则此语以施教之方典即五常父子君臣是也则者父之慈子之孝之类是也以其常行而不可易则谓之典以其不可过不可不及则谓之则尔身克正罔敢不正民心罔中惟尔之中此语以立教之本○言其不易之常道则为典所以教民者不出扵此敷者使无不知无不闻也言其秉执之常性则为则民所固有者也敬和者即劳来匡直使民彛物则各得其正而无所乖戾者也典则一也敷者求以式和之也○王氏应麟曰式和民则顺帝之则有物有则动作礼义威仪之则皆天理之自然有一定之成法圣贤传心之学唯一则字○敷典和则因民心之同得者教之尔正尔中即吾心之先得者率之教之道不外扵典则教之本惟在扵身心○教也者使人效之之谓也上之所有故下得而效之未有上之所无下得而效之者也故教之本在身尔身所当先正尔克正无敢不正矣民心不能自中尔之中民之所取中也○中正字因则字而生○身之正勉强修饬者能之心之中非存养纯熟不能也
　　夏暑雨至思其艰以图其易民乃寕夏暑雨冬大寒小民艰难之时也真氏曰夏而雨冬而寒时令之常也而小民惟曰怨咨者非怨天之雨且寒也小民生生之计无时弗艰而扵斯时为尤艰此其所以怨咨也厥惟艰哉非真知民间真切利疚者不能言也○金氏曰怨咨自伤衣食之艰难也厥惟艰哉叹小民之诚为艰难也思小民之艰难而为图其易民乃安矣艰者饥寒之艰易者衣食之易古者司徒之职虽云掌教然土地人民之数安飬生息之宜无一不掌葢教飬兼举未有无养而敎者也故穆王念小民之艰而以图易为君牙告皆其职也○眞氏曰是时井地之法未壊民之艰已若是而况今乎为人上者宜何如其圗思而后民可以无艰也
　　呜呼丕显哉文王谟至追配扵前人文王之徳百年而后崩犹未洽扵天下而訏谟逺猷莫不素定故以谟称武王继之然后大行故以烈称文显扵前武承扵后各举其盛者賛之然文王之谟武王所承武王之烈即文王之烈也规为至当有以定百世之常经故曰咸正防范不遗有以尽万年之经纬故曰罔缺曰咸正则非后人之所宜纷更也曰罔缺则非后人之所可损益也先王成康尝对掦此文武之光命而不遏佚扵天下亦惟頼尔祖父之辅今尔君牙敬明乃司徒之训用奉若先王以对掦文武之光命则纉旧服以无忝祖考者扵是乎得之岂不追配扵前人乎奉若对掦就君牙自身言非必言辅君如此也
　　王若曰君牙乃惟由先正旧典时式至昭乃辟之有乂由旧典即所谓纉旧服而所以无忝追配者在是矣衣食足敎化行而君君臣臣父父子子兄兄弟弟夫夫妇妇则天下治衣食不足敎化不眀而民彛乖失则天下乱民之治乱不在此而何在乎谓治乱不在此而在功利富强者管商之学也
　　冏命
　　序曰穆王命伯冏为太仆正作冏命○孔氏曰伯冏臣名太仆长太驭中大夫正义曰周礼太驭中大夫太仆下大夫孔以此言太仆正则官髙扵太仆故以为太驭经云命汝作大正正扵羣仆太驭中大夫而下有戎仆齐仆道仆田仆太驭最为长既称正扵羣仆故以为太驭中大夫且与君同车最为亲近太仆虽掌燕朝非亲近之任又是下大夫不得为长按周礼太驭掌驭玉辂以祀戎仆掌驭戎车齐仆掌驭金辂以賔道仆掌驭象辂以朝夕燕出入田仆掌驭田辂以田以鄙此官皆驭王车而太驭为之长又有太仆掌正王之服位出入王之大命掌诸侯之复逆王出入则自左驭而前驱其属有小臣掌王之小命诏相王之小法仪祭仆掌受命扵王以眡祭祀而警戒紏百官之戒具御仆掌羣吏之复庶民之逆与其吊劳仆掌五寝之埽除粪洒之事此等官以仆名而无预扵驭车之事太仆虽有左驭前驱之文而其所重自在扵掌正服位出入大命是其官与太驭初非通职也周礼未成之书要当以冏命为定○王若曰伯冏惟予弗克扵徳至思免厥愆金氏曰思免厥愆此穆王知自克之难欲寡其过篇中此意为多○昔在文武聪眀齐圣至万邦咸休齐荘敬也文武聪明齐圣动容周旋中礼其出入起居何有不钦发号施令何有不善今必先言小大忠良扵诸臣之中又特以侍御仆从之得正人为言而后及此盖左右交修近臣之常职而内外交相养亦圣人不已之诚心也以圣人不泄迩不忘逺之心又得近臣胥保惠胥敎诲之益故出入起居罔有不钦发号施令罔有不臧特以二者为言者盖侍御仆从之所有职焉扵其间者也观太仆掌正王之服位则有预扵君之出入起居可知出入王之大命则有预扵君之发号施令可知太驭以下掌驭玉辂以祀金辂以賔象辂以朝是亦出入起居与之同也出入起居能谨扵内然后枢机之发能谨扵外号令其大而所先者也吕氏曰世主出入起居鲜克自谨徒欲善其令而欲其行所谓咸其辅颊舌感人之末者也民若邦休岂口舌所能办哉○小大之臣咸懐忠良盖自十乱同心以至三千一心皆尽忠补益之士直已守正之人也然近臣尤有闗扵君徳之重而不可以非人居之者也以文武之廷皆徳选而犹谨扵此是以当时侍御仆从罔非正人则忠良不但外廷之士矣得若人以旦夕承弼其君盖辅徳扵燕闲不待扵大廷显见之际而昵近无间之时常有从容补正之益矣文武之圣岂有过举而待扵弼葢先事进戒不以君徳已盛而废规此尤圣世气象也侍谓给侍左右者是一项人御谓车御之官是一项人仆谓太仆羣仆是一项人从字总承上给侍左右者谓之侍从仆御扵王者谓之仆从旦夕二字不可漫防葢惟此数项人昵近无间又皆得正人故能如此也○言动无不谨则下民敬顺而无不从化逺而万邦莫不休羙谓不遗四海之忧共享安寕之福也惟予一人无良至俾克绍先烈以文武之圣犹有资扵臣故自谓无善不可不赖左右前后之士以免已扵愆而绍文武之烈无良对聪明齐圣説左右前后有位之士对小大之臣侍御仆从説匡其不及以下对承弼説与篇首思免厥愆相应匡其不及使正已也下言正已之事愆缪皆非心所发绳其愆过紏其错缪格其非妄之心此三句有眀谏显诤处有潜移黙夺处各有所宜施不可以内外分亦不可谓绳紏即所以格非心也此大槩泛言已须近臣之辅如此夫穆王自以己徳不足以继先烈欲羣臣匡辅其所不及而专以绳愆紏缪格其非心为言何也葢文武圣徳无过可谏故言承弼者主承顺而带匡救言之也穆王思免厥愆以规过为重故言之不同也
　　今予命汝作大正至交修不逮正义曰作大正正长也作仆官之长正扵羣仆令敎正之二正义不同也○张氏曰公卿进见有时仆御昵近无间有时者见其尊严无间者知其情性尊严则未易犯其颜色习熟故可紏其过失救过扵无间之时易入而其为功也早懋徳交修正侍御仆从之职也○懋徳交修重下句葢必交修不逮然后徳可进也交者非一之谓此与说命交修语同而意异说见说命
　　愼简乃僚至其惟吉士正义曰府史以下官长所自辟除命士以上皆应人主自选此命太仆谨简其僚者铨拟可者然后用之【按此则非太仆得自辟除其僚属也蔡传误矣】○巧言巧为言语以顺从上意无情实也令色善其颜色以媚说人主无本质也便者顺人之所好辟者避人之所恶不由正道以自媚曰侧媚四言最尽小人情状人主所以与之易亲亦以此也○自正于羣仆以下本文武侍御仆从罔非正人以旦夕承弼而言○仆臣正至不徳惟臣二惟臣字皆指仆臣仆臣正则绳愆纠缪交修不逮故厥后克正仆臣防则巧言令色便辟侧媚为容恱而已君徳之败恒由之而蔽以自圣之一言何也子思子所谓君出言自以为是而莫敢矫其非者也是常起扵左右左右导防而国人至扵道路以目葢一为顺从不敢忤意其终未有不至是者也
　　尔无昵扵憸人至惟予汝辜此皆君扵愆者或以佞巧或以货贿此二者小人进身之径也自盘庚有无总扵货寳之言谓臣之自为货殖尔惟货其吉乃后世以赂进身之獘岂穆王时已有之耶
　　王曰呜呼钦哉永弼乃后于彞宪金氏曰此终篇首免愆之意而欲跻之扵文武之道○彛宪与先王之典同自文武以来人君起居言动之常法也此弼字中包正属用君子不用小人之意加一永字谓长如此勿使有弗继也
　　按金氏以此篇与吕刑为穆王末年悔过之书详篇首嗣前人宅丕后之语非末年事也周礼内史之职命孤卿大夫则防命之太驭中大夫故有命书吕氏以穆王用伯冏特作命书与大司徒畧等为知夲然非始扵穆王也其谓自周公作立政而叹缀衣虎贲知恤者鲜则君徳之所系前此知之者亦罕矣周公表而出之其选始重则事或当然也大抵人主左右前后皆徳选朝夕与居皆正人则有以养成其徳文武之时擕仆趣马无非吉士周公定六典幕次酒浆之官皆领扵太宰此所谓啓佑我后人咸以正罔缺诚当万世守之不可失者也汉初此意犹存一二出入供事禁闼犹参用士人但不知慎简之法尔驯至东汉以后此意尽失亲近燕私不用士流既非士流彼舍巧言令色便辟侧媚将安事哉欲无憸人蛊壊君徳难矣程子当古法既废之后欲渐复之故其论经筵曰一日之中亲贤士大夫之时多亲宦官宫妾之时少则自然气质变化徳器成就使周公之典行则岂但亲贤士大夫之时多而已哉欲无一日暴之十日寒之非与之朝夕不能也欲旦夕承弼非左右前后侍御仆从罔非正人不能也欲仆臣皆正又未易言其事在立政其本在无逸
　　吕刑
　　惟吕命至四方正义曰吕侯为司防穆王训赎刑之法吕侯称王之命而布告天下史録其事作吕刑名篇曰吕刑其经皆言王曰知吕侯以王命作书也礼记书传引此篇之言多称为甫刑子孙改封为甫侯或别封余国而为甫号后人以子孙之国号名之也○又曰史述吕侯见命而记王年曲礼云八十九十曰耄是耄荒为年老荒忽也周本记云穆王即位春秋已五十矣立五十五年崩无逸篇言殷之三王及文王享国若干年者皆谓在位之年此言享国之年乃从生年而数○金氏曰吕后为甫犹邾之为邹也惟吕命与惟説命同文盖穆王命吕侯为大司寇重修刑法更为五罚之制谓之吕刑至是颁之天下而申之诰命焉史记亦曰甫侯言于王作修刑辟葢周制五刑凡二千五百未有五刑之赎而此増至三千又为五罚皆吕侯所参定也○吕氏曰吕侯为王更定赎刑新制具载刑书因诸侯来朝王使吕侯以书之意告命之○按告命之者欲通行之于天下也
　　王曰若古有训至刑发闻惟腥吕侯称王之言以告天下若发语辞与曰若例同古有训者古有训记言其事也言昔炎帝之末有九黎之君号蚩尤【孔氏説】者惟始作乱恶化相染延及于平民无不寇贼顔师古曰寇谓攻剽贼谓杀人在外为奸在内为宄妄托上命而坚固为邪恶曰矫防【韦昭曰强取为防方言秦晋之北鄙燕之北郊谓贼为防】鸱义孔氏云为鸱枭之义以相夺攘或曰鸱义以鸱张为义也郑云盗贼状如鸱枭按鸱枭隂类昼伏伺物而动得时则张情状异他鸟以比盗贼最善名状也又言三苖之君袭蚩尤之恶灵善也不用善化民而制以刑法惟作五虐之刑曰五虐者用五刑而虐为之不必常刑之外别有五也曰法者非法而谓之法也杀戮大辟也滛过也杀戮无罪之人扵是始过为四种之刑劓截人鼻刵截人耳椓劅人隂黥刺人面椓即宫辟黥即墨辟劓刵皆劓辟不言剕辟者或曰刖字误为刵也非苖民始造此刑苖民始过用之以加扵无罪所谓五虐之刑也防附也并制一并制之不分轻重也差择也对狱有罪者无辞无罪者有辞苖民断狱并皆罪之无差简有直辞者也苖君而谓之苖民民葢古者上下之通称孔氏谓凶顽若民故谓之民非也苖君乆行虐刑其民习见乱政胥相渐染同扵昏乱无中心扵信传曰信不由中惟反覆为诅盟诅者背相呪也盟者面相要也乱世之人多相诅盟皆刑政不平曲直不明之故也既无信义必皆违之以此无中扵信也庶戮众被戮者也方方而告无罪扵天天视民无馨香之徳惟有刑戮之惨腥闻于上故上帝震怒命帝舜诛之
　　皇帝哀矜至无世在下遏絶谓窜其君分北其党类礼天子不灭国择立其次贤者苖民极恶又无次贤者故遂灭之无复继世在下国者皇帝所以待苖民如此葢报其虐非过也皇帝旧皆以为尧蔡传以为舜葢据经则窜三苖与命三后臯陶皆舜事非尧也
　　乃命重黎至鳏寡无盖孔氏曰重即羲黎即和掌天地四时之官使人神不扰各得其序是谓絶地天通○正义曰三苖乱徳民神杂扰帝尧既诛苖民乃命重黎二氏使絶地天相通令民神不扰祭享有度楚语云昭王问扵观射父曰周书所谓重黎实使天地不通者何也若无然民将能登天乎对曰非此之谓也古者民神不杂少昊氏之衰也九黎乱徳家为巫史民神同位祸灾荐臻颛顼受之乃命南正重司天以属神命火正黎司地以属民使复旧常无相侵渎是谓絶地天通其后三苖复九黎之徳尧复育重黎之后不忘旧者使复典之○按三苖乱徳民神杂揉帝舜既诛苖民乃命重黎二氏絶地天相通令民神不杂则妖诞自息此固正人心急务然使常道不眀为善者多不幸为恶者多苟免而鳏寡屈抑无所告诉则民不能不诅祝于神当时羣后之逮在下又皆眀眀棐常眀眀者精白展布之谓常者常道即秉彛人伦是也棐常者顺乎此者有劝悖乎此者有惩是非明白而公道必行扵上是以民卒善而得福恶而得祸虽势力单弱之甚如鳏寡者亦无有蔽盖而不得自伸者焉如是则人心坦然无疑尚何复求之扵神哉○不曰絶天地通而曰絶地天通者地民也天神也神本无通扵民兴之常自扵下故曰絶地天通○防格盖如神防于莘之类曰罔有防格则前此岂真有防格哉亦曰人为之尔迨圣人使重黎絶其通正其位而遂无防格则可见其本无矣○棐常不外扵礼乐刑政葢仁义礼智人道之常而礼乐刑政则圣人棐常之具也○常道之在天下虽根于人心不可泯灭然非有世道之责者时有以提撕辅助之则亦易为邪说暴行所晦蚀而不眀充塞而不行也是时有帝舜为之主故羣后与其臣下无不以棐常为心○欧阳永叔作本论谓佛老之害在修其本以胜之本扵孟子反经孟子反经之说则本于此章之棐常也人之元气实则邪气不得千世之常道修眀则邪诞无自入○佛氏有空寂之说有祸福之説如空寂为真圣人之彞伦攸叙皆无用矣自祸福之说行亦防扵民神杂揉矣○有田里以为之事业有礼乐以善其身心有刑政以正其趋向民不事佛矣○罗文庄公曰古者用巫祝以事神建其官正其名辨其物盖诚有以通乎幽眀之故去古既逺精义浸失而滛邪妖诞之说起所谓经呪符箓大抵皆秦汉间方士所为
　　皇帝清问下民至徳明惟明苖之罪人但知其负固不服得罪扵上尔以吕刑观又知其虐刑残民质之禹征苖誓师之言皆为其无道扵民而为民除患帝盖未尝为己也清问二字尤可玩味鳏寡有辞扵苖故苖民无辞扵罚徳威徳明言反其道一以徳化徳不待怒而威故民无不畏徳不假察而明故民无不明明谓开悟而自新也金氏以徳明属三后敎养之功徳威属士师之刑非是
　　乃命三后恤功于民至率乂于民棐彞重黎絶地天通正其大分而已又命伯夷防典使礼逹扵天下也正人心以礼为急故先言之伯夷之典稷之播种皆曰防者自上敎下曰防内则曰防徳扵众兆民是也折民惟刑者孔氏曰伯夷下礼典以敎民而断折以法孔丛子曰古有礼然后有刑是以刑省今无礼以敎而齐之以刑刑是以繁书曰伯夷防典折民惟刑谓下礼以敎之然后惟以刑折之也金氏谓出礼则入刑防典所以折其民之入刑者而回入扵礼也非是主名山川者主犹先王以为东防主之主名者为之名也禹平水土以安民生又为山川修其正祀各使有土之君主之定其秩号即主名之事也稷防下播种之法农种也左传其庶人力扵农穑杜预云种曰农敛曰穑殖生长也一说农三农也使三农殖嘉谷盖前此民犹杂食草木之实自稷敎民稼穑而民始殖嘉谷也三后各成其功惟殷盛扵民孔氏曰言礼敎备衣食足士士师臯陶也此亦防乃命之文制乃裁断之义刑之中言轻重得其当也蔡传检其心正贴祗徳意民惟心无所检而不知所畏故不敬其徳而自越扵礼法之外臯陶断以中刑乃所以检其心而敎之敬徳也穆穆在上一节又承上虞廷君臣之事而总论之明其刑之后扵徳敎也盖为治以徳为本以安养礼敎为先刑特其辅耳穆穆指徳威徳明一节说是恭已气象明明指恤功成功一节说是宣力气象君臣合徳光辉灼扵四方观感动荡罔不惟徳之勤则民亦既化矣如是而犹有未化者不能不资扵刑故乃二字见不得已而用之之意虽不得已而用而其用必明扵刑之中率乂于民辅其常性盖欲其皆归扵善无刑之可施而后己也棐彞即所谓弼敎刑期扵无刑也惟如是以用刑乃刑中有敎而刑即所以为徳故谓之刑罚之精华○正义曰伯夷主礼敎民而断以法即论语所谓齐之以礼也山川无名者禹皆主名之言此者以见禹治山川为民扵此耕稼故也此三事皆是为民三事之次当禹功在先先治水土乃得播谷民得谷食乃能行礼此经先言伯夷者重礼故先言之又曰此经大意言禹稷敎民使衣食充足伯夷民使知礼节有不从敎者乃以刑威之故先言三后之功乃说用刑之事又曰刑者所以助敎而不可专用非是身有明徳则不能用刑尧能使天下皆勤扵徳故乃能明扵用刑之中以治民而辅其常敎伯夷所典之礼是常行之敎也○舜不轻扵用刑也先命重黎絶地天防凟之礼次首命伯夷防天地人之礼又命禹除民患稷兴民利夫然后命臯陶以刑且本之以威明之徳期民以祗徳勤徳刑之本必主扵徳而刑之用必合扵中徳与中为吕刑一篇之纲领继此曰惟克天徳曰以成三徳曰有徳惟刑无非以徳为本也曰观扵五刑之中曰中听狱之两辞曰罔非在中曰咸庶中正曰非徳扵民之中曰咸中有庆无非以中为用也刑必合扵中而刑即所以为徳此吕刑之大意也○棐彛之彛正义以为伯夷之礼○彛即彛伦如纠之以不孝不弟之刑以驱而入扵孝弟即所以棐彛也此是先徳敎而后刑罚之意又以见徳化虽已兴行而刑亦不可废葢非此无以弼敎也○伯夷不兼刑其説在后○金氏曰上古之世风气淳朴蚩尤始为乱而民始有为恶之习圣人始制刑以矫之其后有苖既为五虐之刑以残其民其民又为诅盟之习以凟其神扵是暴虐妖诞二者威焰气习得入中夏圣人始命重黎以正妖诞继命羣后以通下情又命伯夷以降典礼命伯禹以安民生命后稷以丰民财而复命臯陶定为至中不偏之刑自是后世之言刑者宗臯陶所谓臯陶之刑也盖以其为不偏不易之法也圣人所以制刑者敎飬之具无一不至然后立刑以制之而刑法之中亦无非敎此盖发明圣人立刑之本末而后世遂谓臯陶不与三后之列为圣人吝扵刑官失其防矣○曽子固曰先王之刑刑也其本诸身而安养之具敎廸之方有不若先王之尽者未有可以先王之刑刑民者也矧曰其以非先王之刑刑民也
　　王曰嗟四方司政典狱非尔惟作天牧今尔何监非时伯夷播刑之迪其今尔何惩惟时苖民匪察扵狱之防罔择吉人观于五刑之中惟时庶威夺货断制五刑以乱无辜上帝不蠲防咎扵苖苖民无辞扵罚乃絶厥世典狱非讫扵威惟讫扵富敬忌罔有择言在身惟克天徳自作元命配享在下司政典狱谓诸侯也非汝惟为天牧乎今尔何所监视非是伯夷播刑之迪乎刑之廸谓礼也礼以啓廸扵刑之先故谓防典为布刑之廸其今何所惩戒惟是苖民不察扵狱之丽所谓丽刑并制罔差有辞也罔择吉人观扵五刑之中惟是贵者以威乱政富者以货夺法断制五刑乱加无罪上帝不防其所为所谓监民罔有馨香徳也防咎扵苖苖民无辞扵罚乃絶厥世所谓报虐以威遏絶苖民无世在下也既言所当监戒因言今典狱之道讫尽法也不为威所夺是谓讫扵威不为货所夺是谓讫扵富言非讫扵威惟讫扵富者非止不畏彊御而已不见可欲斯为尽法之至也此言所以惩乎苖民者也彼以威乱政故此欲讫扵威彼以货夺法故此欲讫扵富敬忌罔有择言在身此言所以监乎伯夷者也伯夷折民惟刑臯陶以敎祗徳其道无他敬忌而已敬则有所不忽忌则有所不敢尽心如此则刑皆得中而无可择之言在身言无毫髪之憾无不可举以示人也惟克天徳言如天徳之公平也自作元命配享在下郑云大命延期长乆也正义曰断狱平均者必夀长乆大命由已而来是自为大命享当也此人能配当天命在下按此对苖民无世在下而言○元命注疏皆以夀命言蔡传无明説惟金氏曰狱者民之司命天之所托生杀予夺上与天对此说最佳所谓代天讨也蔡氏曰推用刑之极功至扵与天为一如此○典狱非讫扵威一节旧接棐彛之下语意不伦威富夺法乃末世事虞廷葢未有此而讫扵威讫扵富亦未足以言臯陶也穆穆在上一节结上文之意已尽此下更端欲今之典狱者以伯夷为法以苖民为戒法伯夷敬忌其要也戒苖民威货其首也此其语意血脉甚明旧本错简无疑○伯夷礼官也防典而折民惟刑葢以刑戒不如礼也臯陶刑官也制百姓扵刑中以敎祗徳盖以刑弼敎也其事相为后先其功相为表里葢礼刑一物而伯夷臯陶亦如一人故此处举伯夷以兼臯陶也○臯陶之刑本伯夷防典折民之意故曰舎臯陶而言伯夷探本之论也
　　王曰呜呼念之哉至其寕惟永孔氏曰念以伯夷为法苖民为戒王同姓有父兄子弟列者伯仲叔季顺少长也举同姓包异姓言不殊也皆听我言庶几有至命按言庶几有至命所以起其听也命即穆王之命正义作寿命言非也○勤者事事尽其心之谓者无所憾扵已之谓戒者有所惩扵前之辞有失然后有戒故言刑不可以不勤而或戒欲其常勤而无所失耳○罔或戒不勤过在不勤而不在戒复之六三曰频复厉无咎程子曰与其复而危其屡失故云厉无咎不可以频失而戒其复也频夫则为危屡复何咎过在失而不在复也○论迁善之道则失而知悔悔而克戒是善心论用刑之道则此岂可以或戒葢别事犹可补过若刑则死者不可复生断者不可复续才说待你戒彼受错者何辜虽刑其身以偿之无补扵其人也○宋有错黥了人者台官劾其就人靣上起草○刑非所恃以为治也天以是整齐乱民使我为一日之用而己其可以不日勤乎其可以今日不勤而明日致戒乎故凡非终而当宥惟终而当辟皆非我得轻重惟在夫人所犯是为天讨之公乃天命所在也尔尚敬迎天命以奉我一人苟非天命虽我欲畏尔惟勿畏畏威古通用谓辟也虽我欲休尔惟勿休古以刑为咎则以开释为休谓宥之也惟敬乎五刑之用以成刚柔正直之徳敬者言畏与休皆不敢怠也当畏而畏所以成刚之徳当休而休所以成柔之徳畏其所当畏则民皆惧扵为恶休其所当休则民皆乐扵为善不犯扵刑相安扵无事之天所以成正直之徳也至是乃所谓日勤者矣岂但足由以自慰而已邪一人有庆谓太平之福兆民赖之谓保其元命其安寕惟长乆兼上下而言也
　　王曰吁来有邦有土至何度非及吁叹辞来絶句○有民社者皆在所告也有邦为诸侯有土则卿大夫有采邑者皆是在今尔安百姓有所当择者焉有所当敬者焉有所当度者焉何择非人乎何敬非刑乎何度非及乎择字敬字度字俱句断辞所连引曰及度者度之以已之心勿惟人言之所指者即逮之也度之以彼之情勿惟己心之所疑者即逮之也
　　两造具备至正扵五过孔氏曰两谓囚证造至也两至具备则众狱官共听其入五刑之辞五辞简核信有罪騐则正之扵五刑不简核谓不应五刑当正五罚出金赎罪不服不应罚也正扵五过从赦免也正义曰刑疑从罚罚疑从过过则免之矣禹曰宥过易曰赦过知过即免之也○蔡传辞证皆在辞如文卷证是证佐有辞在而证不在有证在而辞不在皆不可以问理证佐两争者俱有或两皆须证则不可缺○张氏曰两造非偏辞师听非偏见一人独听恐聪明有不及思虑有不至必众聼之也○按五辞简孚六句只是相推下去欲其原情定罪而已辞即今之所谓供也简孚者不能隐讳所招是实也正扵五刑议其罪也五刑不简则情罪不合矣谓求之五刑之中而无合其罪之条则正扵五罚五罚又不服则正扵五过上言不简下言不服葢互言之正扵五罚即流宥五刑正扵五过即灾肆赦但穆王新定赎法罚以赎言非复古者防等之用矣○两正字最可玩汉人谓之当谓情法相当也今大理官评允狱案必曰审拟合律亦此意也古者因情而求法故有不可入之刑后世移情而合法故无不可加之罪五过之疵惟官惟反惟内惟货惟来其罪惟均其审克之孔氏曰五过之病或尝同官位或诈反囚辞或内亲用事或行货枉法或旧相往来皆病所在以病所在出入人罪使在五过罪与犯法者同其当清察能使之不行○蔡氏曰官威势也反报徳怨也内女谒也来千请也审克者察之尽其能也○舍五刑五罚而专言五过者当以为过而不以为过乃入之扵刑是不当以为过而以为过乃出之扵刑罚皆疵也故言五过之疵则五刑五罚之疵在其中矣今律有故出入失出入人罪此经不言意多主故而言也○治狱之道不审则踈畧不尽其能亦非审也故篇中多言审克东莱分察之尽其心治之尽其力非是○五刑之疑有赦至具严天威此专言察疑之道疑则当赦赦之而是则为慎罚赦之而非则为长奸两言有赦见其不可轻也其审克之则有以得其情而疑赦与不赦可决矣两赦字不同正义曰五刑之疑有赦赦从罚也五罚之疑有赦赦从过也过则免之矣简孚以下正所以审克之者言简核信騐虽众未可臆断葢曰可信者众则不无未信者存犹当以疑待之彼言或不足以尽意而貌最不可以伪为不正则眊有忸则泚惟扵是而有稽庶几得其情乎曰有稽亦止用以参騐考合而非专恃乎此周礼五听之法则其遗意也然此为疑者言之若无简不疑不疑当赦不听可也简与不简听与不听上帝临汝不敢有毫发之不尽也
　　墨辟疑赦至惟察惟法其审克之孔氏曰克其颡而湼之曰墨六两曰锾锾黄鐡也阅实其罪使与罚各相当截鼻曰劓倍百为二百锾刖足曰剕倍差谓倍之又半为五百锾宫滛刑也男子割势妇人幽闭次死之刑○正义曰此传言黄铁舜典传言黄金皆铜也古人赎罪悉皆用铜○三千者法之正条载之刑书者也法有限情无穷上下比罪此以有限待无穷之道也即今之比依何律是也乱辞辞之不可听者也不行旧有是法而今不行者也勿差僣扵乱辞勿用所不行惟详察法意而审克之一说惟察察于所当比也惟法合扵所当比也○乱辞难比故戒其无僣不行不可比故戒其勿用○上言罚下言刑者罪实而加以法谓之刑罪疑而赎以金谓之罚○马端临曰吕刑一书蔡氏谓舜典赎刑施扵官府学校尔五刑未甞赎也穆王赎及大辟葢廵逰无度财匮民劳为此一切敛财之计夫子録之葢以示戒愚以为未然熟读此书哀矜恻怛之意千载之下犹使人感动且拳拳乎富货之戒则其不为敛财设也审矣鬻狱末世暴君汚吏之所为而谓穆王为之夫子取之乎且其所为赎者意自有在学者惟不详考之尔其曰墨辟疑赦其罚百锾葢谓犯墨法之中疑其可赦者不遽赦之而姑取其百锾以示罚尔继之曰阅实其罪葢言罪之无疑则刑可疑则赎皆当阅其实也其所谓疑者何也葢唐虞之时刑清法简是以赎金之法止及鞭朴至扵周而文繁俗弊矣五刑之属至扵三千若一按之法而刑之则举足触穽矣是以穆王哀之而五刑之疑各以赎论姑以大辟言之夫所犯至死而听其赎金以免诚不可也然大辟之属二百岂无疑赦而在可议之列者如汉世将帅出师失期之类扵法皆死而赎为庻人亦其遗意也或曰罪疑则防等施行可矣何必赎乎曰古之议疑罪者防等一法也罚赎亦一法也虞书罪疑惟轻此书上下比罪上刑适轻下服防等法也虞书金作赎刑此书五刑之赎罚赎法也固并行而不悖也
　　上刑适轻下服至有伦有要此言用法之权也夫情有轻重故法有轻重无权则轻重差矣何言乎权也有权乎人情者有权乎世变者故上罪而服上刑人所知也然有事在上刑而情适轻者矣则当权之以下服下罪而服下刑人所知也然有事在下刑而情适重者矣则当权之以上服岂惟轻重诸刑有权哉刑疑从罚轻重诸罚亦视此以为之权则无不中矣刑权轻重以为上下罚权轻重以为多少此刑罚轻重以情者也然情犹不足以尽之又有轻重以世者矣道有升防俗有汚隆此世变之不同也世轻世重惟其变之所适而权焉斯尽权之道者也然谓之权则有若不齐而无常而不知是乃所以致齐而有常也人情世变之不同而君子之所以权乎其间者理而已矣理之所在虽不为一法以齐之而要为合乎人情宜乎世变其不齐乃所以为齐也惟齐之以非齐则中乎先后轻重之序而不错施岂不有伦乎归扵至当岂不有要乎兹权也乃所以为经也与○伦要只在定理上说理既有定则虽或轻重以情轻重以世而非错施故曰有伦此心之权衡素定而物不能欺以轻重各得其分归扵至一故曰有要罚惩非死至有并两刑承上文论罚而言穆王恐有司以论罚为轻而不加审故言罚以惩创罪人非五刑躯命所闗然民重出赎亦甚病矣前世葢有因肉刑而死者故穆王自谓罚之足惩而非死然不原先王刑人正法之意而徒以轻减为徳故止知悯罚之病而不知其不足以惩也其言谨罚当择人而以非佞折狱为言则诚格言也中间尽心一叚问鞠拟罪结絶节次咸备辞意尤恳切而以备辞终焉其扵治狱之道可谓尽矣罚终非惩民正法汉文帝悯肉刑残人之体肤曰何其痛而不徳也遂除之而代以笞穆王以肉刑为苖民之法正为改赎张本既改赎矣又悯之曰嘻民亦病矣故愚甞谓周穆王汉文帝皆黄老之学也谓其好小仁而不知先王之大道则可谓其为廵逰敛财之计则未然也○齐景公时踊贵屦贱穆王之训未尝行也○穆王述唐虞之徳哀矜之意与汉文帝所谓训道不纯而愚民防焉又谓今人有过教未施而刑已加焉或欲改行为善而道无由朕甚怜之皆恻然足以为世训君子所以有取也○循其本杀人亦仁也沿其流笞杖亦滥矣况肉刑乎○非佞折狱以下又申明折狱之方佞口才也以佞折狱屈人以言不能求情其弊将有如路温舒所谓囚不胜痛则饰辞以视之吏治者利其然则指道以明之上奏畏却则鍜链而周纳之者矣此酷吏之弊佞者未至是而其流易至故佞为圣人所恶而折狱以佞尤所深恶也温良长者其心厚厚则为能听不偏其心慤慤则为能断合理而罔非在中焉辞非情实终必有差察辞扵差亦惟貌有稽之意也夫小人厚貎深情口才辩给能欺其上者不少矣稽貌察辞穆王以为听狱之要在此何也葢以小人对小人则窖者得藏其机宻者得弥其隙佞者得伸其辨矣以君子临小人则公明之坐照邪伪如扁鹊之见垣一方人是以貎可稽而辞可察也君子似不能言而人之情恒得者非以言也大抵折狱哀敬为本非从惟从又是一意言察辞不可偏主葢上之人一有偏主之心则情不可得矣既得其情则当以哀矜之心敬谨之意剖而决之明啓刑书与众有司共占视之则庶几皆得其中正焉其当入扵刑者与其当防而罚者其审克之言罪拟即定刑罚将加之人非察之尽其能不可也若是则狱成扵下而民孚焉狱成是结案时孚者两争者皆心服而众人皆以为是也狱输扵上而君孚焉输是奏案时孚者情法允合君上无所违异也然输当备其情辞一人而犯两事一罪而有二法并上之以听扵君可也两刑蔡传以为一人而犯两罪罪虽从重亦并两刑而上之金氏以为两造之人各有罪如今之原被告俱有不合是也○此章节次察辞者问理时也啓刑书者拟罪时也狱成是一时输是一时问鞫以察为主恐任察而失哀敬之心故勉以哀矜折狱议拟以明为主恐恃明而忘中正之则故勉以咸庶中正归结以孚为主求其孚而辞有不备亦非尽法之道故以备辞终焉
　　王曰呜呼敬之哉官伯族姓至令政在于天下官典狱之官伯长也族同姓姓异姓谓诸侯也朕之扵刑言且多惧况行之乎朕敬扵刑言畏之至有徳惟刑言厚之至重敬字上与钦恤一般敬之至所以为厚之至也叙其心如此欲羣臣以己之心为心也今天相佑斯民立之司牧当知所以为民司命作配在下可焉蔡氏曰眀清以下敬刑之事也○金氏曰单辞无证之辞也两辞两造之辞也家如不家扵防之家府藏也辜功罪状也穆王享国之乆老扵世故晚复哀矜故其言多惧欲人知所重而听之也朕敬扵刑惟有徳者可以用刑葢天相佑下民立典狱之官为民司命上与天配单辞人所难决惟有徳者其心明且清则能得单辞之实两辞虽人所易决而一有偏徇之心则偏矣惟有徳者其心中而不偏则能分两辞之争此民之所以治也然两辞之易偏者或不能讫扵富而然也故戒以无或私家扵狱之两辞因狱取货此货非寳适以藏诸罪状耳罪状既多报以百殃理之必然则一时之得有永乆可畏之罚非天偏治鬻狱之人惟人自取其祸殃之命尔使天罚不极则狱吏皆得以行其私斯民无复被善政扵天下矣○丘文荘公曰狱辞之初造者必单单者一人之情也及夫两造具备则狱有两辞矣按两者原告被告而干证亦有两邉之人故谓之两辞明者无一毫之蔽清者无一防之汚此二字却从一敬字来故传曰诚敬笃至表里洞彻无少私曲然后能察其情也
　　王曰呜呼嗣孙今往何监至监扵兹祥刑嗣孙诸侯嗣世子孙也今往自今以往也前言今尔何监告当时也此言今往何监诏来世也今往何所监视非用刑成徳而能全民所受之中乎我观古哲人若伯夷臯陶之属其所司者刑刑施扵人非可愿之事宜不足以致誉而皆有无疆之誉由扵五刑无一而不尽其心则无一而不得其中所以有庆而致无疆之辞也以刑之中全民之中此所以有徳扵民之中也有徳扵民之中则刑非凶噐而乃祥刑矣尔受王之嘉师其尚监视乎此可焉按民之中蔡传以为民所受之中恐非经意曰徳曰中乃一篇之纲领前曰中聼下曰咸中不应独民之中为受中之中也徳即有徳惟刑之徳中即所谓刑之中也刑皆得中而有徳扵民所以为祥刑也徳作用刑成徳似牵强○民恊扵中乃刑期无刑所致是刑有徳扵民之中也此亦一说○咸中所谓罔不由慰日勤罔有择言在身也
　　文侯之命
　　正义曰幽王嬖褒姒废申后逐太子宜臼宜臼奔申申侯与犬戎杀幽王晋文侯与郑武公迎宜臼立之是为平王迁扵东都平王乃以文侯为方伯赐秬鬯之酒以圭瓉副焉作防书命之史録其书为文侯之命
　　王若曰父义和至懐在位同姓故称父文侯名仇义和字也不名尊之也丕显文武句是提其人与明明我祖一例文武虽清明在躬志气如神而不忘敬慎以自修不显亦临无斁亦保此其徳之所以无时不明也故曰克慎明徳明徳而加以克慎字有敬修意与单言克明徳不同昭升敷闻皆明徳之所发言其精华之上格而洞逹无间则昭升扵上所谓明徳之馨香是也薰为太平安得不昭升扵上乎言其道化之旁孚而四逹不悖则敷闻在下所谓振举扵此而逺者闻焉轨范扵此而逺者效焉是也自西土而四方自显民而怙冐自怙冐而丕单称徳岂不敷闻在下乎周家之命集扵文王定扵武王故集命则以文王言明徳则兼文武言言由文武以徳受命先正之臣克昭事厥辟故先祖得安在位也亦惟先正以下开说与上无干先正指文侯之祖唐叔唐叔非文武之臣也厥辟与先祖俱指成康葢唐叔成王所封也不指文武罔不率从奉宣君之谋猷乃昭事之实
　　呜呼闵予小子至永绥在位叹而自痛伤言我小子嗣位之始遭天大谴父死国败资泽竭扵下民邦本先拨而戎狄乗之兵侵扵我国家甚大就我御事之中无或老成贤俊在事者予又无克乱之才惟曰诸侯之在祖父列者其伊恤朕躬又叹言有能致功予一人则可永安在位矣○吕氏曰百围之木膏液内涸然后风得而防之未有斯民资泽未殄而戎狄能乘之者也○伊恤朕躬伊字蔡传训谁耕野王氏云当训尔葢朝无臣已无能外服惟尔能恤朕躬尔
　　父义和汝克昭乃顕祖至若汝予嘉显祖前文人皆谓唐叔也美文侯能明汝显祖之美自天丕愆文武之道已坠汝始法之用会绍乃辟会绍云者葢平王失爱扵父流离颠沛依托母家父死扵冦国命中絶文侯起定其难而离者合絶者继也是所以追孝扵唐叔言能继其志也又言汝多所修完捍御我扵艰难之际修完于犬戎残破之后捍御于犬戎侵侮之时文侯葢皆有力焉若汝之功予所嘉美也平王遭幽王之祸因晋郑有功遂迁都于东实逼于戎狄之难未始不借口于太王迁岐而不知其大不同也不能自强又以丰镐畀秦太王有是哉
　　王曰父义和其归视尔师至用成尔显徳孔氏曰遣令还晋国视汝众安汝国内上下黒黍曰秬醸以鬯草不言圭瓒可知卣中尊也当以锡命告其始祖故赐鬯彤赤卢黒也诸侯有大功赐弓矢然后专征伐彤弓以讲徳习射藏示子孙马供武用四匹曰乘侯伯之赐无常以功大小为度○按醸秬为酒曰秬鬯将稞和之以郁曰郁鬯周礼郁人鬯人郑氏曰郁郁金香草宜以和鬯鬯酿秬为酒芬香条畅于上下也又曰秬鬯不和郁者然则鬯乃酒名醸时无郁今孔氏曰醸以鬯草误矣卣在罍彛之间未祭则盛扵卣及祭则实扵彛○正义曰祭之初酌郁鬯之酒以灌尸圭瓉者酌郁鬯之勺勺下有槃瓉即槃之名以圭为勺之柄故谓之圭瓉圭瓉之状以圭为柄黄金为勺黄金为外而朱其中毛诗传云九命然后赐秬鬯圭瓉则文侯于时九命为伯故得受此赐也○简恤尔都郑云都国都也鄙边邑也言都不言鄙由近以及逺也简阅其士忧恤其民一国治然后可以治一方也士还是卒伍之士因赐文侯弓矢得专征伐故因及扵简士或云士指贤士非也
　　苏氏曰厉王之祸诸侯释位以间王政宣王有志而后效官读文侯之命知平王之无志也○蔡氏曰平王以申侯立已为有徳而忘其弑父为当诛方将以复讐讨贼之师为戍申戌许之举其忘亲背义得罪扵天已甚矣何怪其委靡頽堕而不自振也哉然则是命也以其犹能言文武之旧而存之与抑亦以示戒天下后世而存之与按书之所载兴衰皆具録此盖以示戒也○周之东迁晋郑焉依盖表里河山形势足为洛师屏辅观平王所以致望扵文侯者不独徳其修扞扵前而尤将有赖扵后也然为国莫先扵自强莫急扵知人文侯固忠贤然其前有殇叔之难其后有成师曲沃之封晋之始替实惟在兹平王固不以兴复期之而拨乱兴衰知亦非文侯所长矣惟卫武公与之同世使授之政绍复文武之大业其犹反掌乎而平王莫之知也既懦于立已又懵于资人东周安得而复振哉
　　费誓
　　孔氏曰费鲁东郊之地名鲁侯伯禽所封之国居曲阜徐戎淮夷并起为冦于鲁故东郊不开鲁侯征之扵费地而誓众也诸侯之事而连帝王孔子序书以鲁有治戎征讨之备秦有悔过自誓之戒足为世法故録以备王事犹诗録商鲁之颂○正义曰甘誓牧誓皆至战地而誓知费非战地者东郊不开则戎夷去鲁近矣此誓令其治兵噐具糗粮则是未出鲁境故知费非战处也○张沂曰逸书成王政之序言成王东伐淮夷防引费誓序言王伐淮夷鲁伐徐戎然则鲁侯乃佐王征讨也○吕氏曰徐戎淮夷世为周患武王崩三监及淮夷叛载扵大诰命召公平淮夷载扵江汉徐方绎骚载于常武自成王至宣王屡有事焉非小冦也禹之家学见于甘誓周公之家学见于费誓启嗣位而当有扈之变伯禽就封而当徐戎之变观其誓师纎悉若老扵行陈者是以知禹周公之家学盖本末具举而无所遗也公曰嗟人无哗听命徂兹淮夷徐戎竝兴孔氏曰伯禽为方伯帅诸侯之师以征叹而勑之使无喧哗静听誓命淮浦之夷徐州之戎并起为冦此戎夷帝王所覊縻统叙故错居九州之内秦始皇逐出之○正义曰礼诸侯不得专征伐惟州牧于当州之内有不顺者得专征之伯禽为方伯监诸侯故得帅之以征下云鲁人三郊三遂指言鲁人明扵时军内更有诸侯之人○苏氏曰徂兹犹云徃者
　　善糓乃甲胄至无敢不善正义曰古之作甲用皮秦汉以来用鐡甲胄为有善恶故令糓简取其善者郑云糓谓穿彻之谓甲防有断絶当使糓理穿治之干楯也楯无施功之防惟系纷扵楯纷如绶而小系扵楯以持之且以为饰郑云敿犹系也王肃云敿楯当有纷系持之是相传为此说也吊至也无不至坚郑云至犹善也僃具也毎弓百矢弓十矢千其数备足令弓调矢利凡金为兵噐皆须鍜砺有刃之兵非独戈矛而已其文互相通无敢不善皆利快也○按弓必二以备折壊矢一房必百鍜是烧而纳水中以坚之鍜砺虽互文然戈矛刺人之物须鍜斧钺刀劔有铓刃须砺分言亦有谓也【糓了雕反敿居表反吊音的】
　　今惟滛舎牿牛马至牿之伤汝则有常刑此告军旁之民也淫大也舍牧放也牿牢闲也军所止之处大舍牿牛马谓出之牢闲牧于草泽杜敜皆塞也檴槛也穿地曰穽槛以捕虎豹穿地为深坑又设机扵上防其跃而出也穽以捕小兽入必不能出不设机也牢闲周卫之名既言牛马在牿遂以牿为牛马之名无敢伤牿谓伤牛马牿之伤谓牛马伤也有常刑孔氏曰谓残人畜之刑正义曰今律施机抢作坑穽者杖一百伤人之畜产者偿所减价蔡氏曰此除道路之事○一说梏施梏扵牛马之足防走失也
　　马牛其风至诱臣妾汝则有常刑贾逵云牝牡相诱谓之风马牛风逸因牝牡相逐而遂至放逸逺去也役人贱者男曰臣女曰妾逋亦逃也军士在军当各守部署止则有垒壁行则有队伍故戒以马牛有风逸臣妾有逋逃勿敢弃越垒伍而逺求逐之其有得逸马牛逃臣妾者皆敬还之扵本主我商度多寡以赏汝若弃越垒伍逺求逐马牛臣妾及有得马牛臣妾不肯敬还归本主者汝则有常刑孔氏曰越逐为失伍不复为攘盗有此刑也又戒军人无敢暴劫所过居民及攘取其物越人垣墙为奸若盗或窃人马牛或诱人臣妾汝则有犯军令之刑○前言马牛臣妾越逐不复之刑后言劫攘窃诱之刑前之马牛臣妾指其在军中者也后之窃诱兼军中与所过居民之家而言也或疑军中安得有臣妾古之兵皆平民衣粮自赍一人从军一家供之汉时亦有私从安得谓无也金氏云古者戎车一乘甲士三人歩卒七十二人马四匹牛三头余子二十五人余子即臣妾也按余子在百人为卒之中非臣妾也勿越逐失主也祗复得马牛臣妾人也是两人越逐有禁而不复无刑则无以行其禁不复有刑祗复有赏人孰敢犯令哉吕氏曰师旅所经又申之以冦攘窃诱之法不惟欲田野不扰自古防师毎因剽掠失部伍为敌所乘故不得不戒也蔡氏曰此严部伍之事按此最可见古人行师之道以自治为本节制为尚号令行于未战之先故可使前无汤火战无不克守无不坚后世之兵不待见敌行顿之间果三军如一人乎有闻无声乎观其平时可以知战矣知此者可语治兵矣
　　甲戌我惟征徐戎至汝则有大刑孔氏曰誓后甲戌之日我惟征之皆当峙汝糗糒之粮使足食无敢不相逮及汝则有乏军兴之死刑总诸侯之师而但称鲁人峙具桢干道近也题曰桢旁曰干言三郊三遂明东郊距守不峙甲戌日当筑攻敌垒距堙之属峙具桢干无敢不供汝则有无余之刑刑者非一也然亦非杀郊遂多积刍茭供军牛马不多汝则亦有乏军兴之大刑○林氏曰东郊正受敌处故使专意于攻守○正义曰峙具也预贮米粟谓之储峙糗熬米麦也糒干饭也不相逮及谓粮储少不及众人兴军征伐而有乏少谓之乏军兴桢筑墙所立两木也干当墙两邉障土者也三郊三遂谓鲁人三军家出一人一乡为一军天子六军出自六乡则诸侯大国三军亦当出自三乡也六遂亦当出六军乡为正遂为副六遂之地在王国百里之外王国百里为郊乡在郊内遂在郊外百里之国去国十里为郊亦当乡在郊内遂在郊外此言三郊三遂者三郊谓三乡也盖使三乡之民分在四郊之内三遂之民分在四郊之外乡近扵郊故以郊言之乡遂之民分在国之四面当有四郊四遂惟言三郊三遂者明东郊防守不令峙桢干也堙土山距堙上城具也糗粮难备不得偏少故云无敢不逮桢干易得惟恐阙事故云无敢不供刍茭贱物惟多为善故云无敢不多郑云无余刑非杀者谓尽奴其妻子在军给厮役反则入扵罪舂槀不杀之然不供桢干虽是大罪未应縁坐及家人盖亦权以胁之使勿犯尔郑云茭干刍也○按峙糗粮不言鲁人盖诸侯自赍○吕氏曰戎备既治道路既除部伍既严行师之道备而兵可用矣故于此而立期会焉甲戌用兵之期也徐戎淮夷竝兴今所征独徐戎盖量其敌之坚瑕缓急而攻之也军事以期会为本刍粮为命失期而服大刑宜也两冦并至其势甚重故悉起乡遂正副之兵以应之攻以甲戌筑以甲戌攻筑同日者彼方御我之攻势不得扰我之筑也无余刑非杀者刑之者无余但非杀尔防死一等之刑也糗粮刍茭之不给加以死刑桢干之不供加以降死一等之刑何也糗粮人食刍茭马食人马不可一日无食桢干虽版筑所须视二者犹稍缓故也○按凡言有常刑者法书有定名而申之也无余刑者不定之辞法书既无定名临时以情轻重刑之者非一特不杀尔
　　秦誓
　　史记秦纪云穆公自茅津济渡河封殽中尸为发防哭之三日乃誓扵军以申不用蹇叔百里奚之谋故作此誓令后世以记余过○金氏曰秦誓秦穆公晚年悔过之书也左氏记秦晋之故甚详而不记作誓之事序误以为败殽还归之作惟史记系作誓扵取王官封殽尸之后盖穆公自是不复搆兵矣○按如书序以为败殽还归之作则其后复有彭衙济河之师悔过安在哉大学卒章引秦誓之言是圣门有取扵其言果有取焉必非以其空言也
　　公曰嗟我士听无哗予誓告汝羣言之首孔氏曰誓其羣臣通称士也正义曰众言之首言中之最要者○人能受责百善可进但知责人百恶从之故古人之四言穆公以为羣言之首
　　古人有言曰至是惟艰哉讫尽盘安也凡人尽自若是多安言其恋人欲而不忍割惮天理而不肯尽凢人鲜不如是故多可悔葢多盘二字不能尽善之病根也人情多欲是已故难扵知过多欲遂已故难于改过皆多盘之病也故责人无难惟受责于人俾如流水言顺且速是惟难哉以已前者不受人言故自悔也○盘难艰恊韵
　　我心之忧日月逾迈若弗云来逾益迈行也若弗云来如不复反也自咎其知悔之迟恐改过无日
　　惟古之谋人至尚猷询兹黄发则罔所愆此穆公自说己之前愆古之谋人老成长虑执古义不苟就人意者也我则谓其未成予志而忌之今之谋人新进喜事者也我则因其同已而姑将以为亲虽则云然庶几谋事询访必扵此黄髪之人乃无所失尔若今之谋人非真可亲我之初心亦欲惟善谋是听但以其就已而姑将以为亲则溺于其说而不自觉矣
　　番番良士至我皇多有之截截马融云辞语截削省要也谝言巧言也番番良士谓老而贤也旅力虽愆谋猷则壮我庶几复有斯人乎指蹇叔也昔尝诋其墓木既拱穆公盖自悔失斯言也仡仡勇夫射御不有违失犹所谓终日射侯不出正弓执辔如组两骖如舞者勇艺虽可爱我尚不欲惟截截善谝言能使君子变易其辞说谓以强辞夺正理而正论反不得伸也如此之人有其一足以覆人之邦家我皇暇多有之乎畏之之甚也按春秋僖公三十年秦穆公与晋文公围郑郑使烛之武【人名】说秦伯窃与郑盟使杞子逢孙杨孙【三人皆秦大夫】戍之而还三十二年杞子自郑使告扵秦曰郑人使我掌其北门之管若潜师以来国可得也穆公访诸蹇叔蹇叔曰不可公辞焉召孟明西乞白乙使出师伐郑三十三年晋败秦师扵殽殽山险阨晋之要道礼过人之国必遣使假道晋以秦不假道故伐之获其三帅匹马只轮无反者文公二年秦孟明帅师伐晋以报殽之役晋侯御之及秦师战扵彭衙秦师败绩三年秦伯伐晋济河焚舟取王官及郊【晋地】晋人不出【秦兴忿师为死冦晋人不应晋有谋也】遂自茅津济河殽尸而还秦誓当作于此时番番良士指蹇叔时蹇叔已死故追思之截截善谝言岂非杞子之流乎孟明百里奚之子败殽见获以文嬴之请得归秦穆公终用之又为彭衙之师济河之役三师皆不得志而士众之损亾国内之虚敝必极矣势穷而反始悔不用蹇叔之言当时着从蹇叔则无殽之败无殽之败则无报复之举而秦何事哉此秦誓之所以作也左氏考之不详徒见书中有悔过之说遂谓殽之归秦伯向师而哭曰孤违蹇叔以辱二三子使秦伯此时知此则岂复用孟明兴二役哉凢书序及孔氏之误则因左氏之言也夫覇者之事不道扵孔氏之门而秦穆公又陋之甚者始焉潜师为盗贼之行后焉不创为遂非逞憾之举封殽尸何救扵只轮不反之败哉而左氏乃谓其遂覇西戎用孟明也又美其举人之周与人之壹此又左氏之陋也
　　昧昧我思之至亦曰殆哉此是穆公说出本意言已尚有良士而不遑多有谝言之流者何哉盖用一好贤之君子则国防其利此我所以尚有之也用一冐疾之小人则国受其殆此我所以不遑多有之也○昧昧我思此穆公经歴多故思虑深长而见得国家须得如是之人也如有者设为人有如此也一介者独立无朋也断断诚一之貌他伎如射御不违截截善辩凢诸材艺皆是诚一之人虽无此而其心休休焉有如下文所言此良相之量善类之所以聚国家之福也穆公慨想形容殊有意味○断断无他伎休休如有容此本其平日乐昜之气象也其如者未可测识之辞也伎若已有圣若已出此状其一时乐善之诚心也实能者果然不谬之辞也○人之有伎而不忌疾之人之彦圣而不排抑之已可谓难矣今扵人之有材者不惟不忌疾而视若已有言无人我长短之形也于美士而通明者不惟口称道之而心之好之有甚于口之所言是其胷中实能容纳得许多材贤去也容字要如此看世自有一种为人长厚而不妬忌者实能容之则不妬忌有不足以言之矣○上曰其如以起下下曰是能以应上所以形容好贤之心至为曲尽此岂寻常诚一无他伎之人所可语哉先正谓惟无他伎之人为能容人之伎其言亦有味也○用休休之人则容贤利国此因番番良士我尚有之之意而进言之也○以保我子孙黎民是一句蔡虚斋欲于子孙句断未是○胡端敏公曰子孙黎民之保非大臣一身之力能然也由其尊徳好士推贤譲能使天下善类皆在朝廷辅行善政子孙世守不变所以能如此也子孙黎民之殆亦非一人能致也由此人妬贤嫉能阻絶善类不使得用其所引用皆其同类之人互相防蔽君上颠倒曲直正人被排逺去无敢指言其过以是任意肆志蠧政害民传至子孙之手仍是其引用之人盘据不去虽有二三正人得入朝又为所沮毁不容人君亦自难辩被其把持不能主张以此子孙黎民之祸有不可胜言者矣○大凢有材无量者必欲自用而不能容人之材○凢人以材自结扵君则惟恐他人形己之短妨已之进此媢嫉之所以生也
　　邦之杌陧至一人之庆一人字要玩此篇要领不过一言曰知好恶而已古之谋人若近迂濶旅力既愆见谓衰老断断无伎便见轻忽孰知有容世主听谋委事所以常失之于君子者坐是故也今之谋人就意増妍勇夫之力驰骋快意截截之言适心耸听君子易辞人主倾意媢嫉之人怠不能修复畏人修欲絶众人之长必衒一已之伎内不能容寸善何有扵休休外欲示众莫敌何有于断断世主听谋委事所以常失之小人者坐是故也邦之安若不系一人彼断断而有利扵人之子孙黎民者非一介乎邦之危若不系一人彼媢嫉而贻殆扵人之子孙黎民者岂待多乎一人媢嫉致贤路不通奸党盘据子孙黎民受其害如宋之末路误国非一人而起扵一人也
　　此篇不但取其悔过其扵君子小人之情状听谋任人之得失可谓深切着明足为永鉴大学引其卒章而继之曰唯仁人放流之迸诸四夷不与同中国此谓唯仁人为能爱人能恶人盖谓此媢嫉者不但不可使居位用事直当迸诸四裔之外始尽爱恶之道尔否则彼将营求复用覆出为恶矣非痛絶之不能逺也○罗文庄公曰秦誓一篇有可为后世法者二孔子所以列之四代之书之终悔过迁善知所以修身矣明扵君子小人之情状知所以用人矣慎斯道也以往帝王之治其殆庻几乎○周书亡失亦多如康王止毕命一篇宣王中兴见扵诗如车攻吉日崧髙烝民江汉常武之属盛矣而书独无一简





　　尚书日记卷十六
  </div>
  <div class="pagination">
   <a href="尚书日记_page10.html">
    上一页
   </a>
   <span>
    ...
   </span>
   <a href="尚书日记_page6.html">
    6
   </a>
   <a href="尚书日记_page7.html">
    7
   </a>
   <a href="尚书日记_page8.html">
    8
   </a>
   <a href="尚书日记_page9.html">
    9
   </a>
   <a href="尚书日记_page10.html">
    10
   </a>
   <span class="current-page">
    11
   </span>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
