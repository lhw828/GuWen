<!DOCTYPE html>
<html>
<head>
    <meta charset="UTF-8">
    <title>絜斋家塾书钞 - 第 3 页/共 10 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>絜斋家塾书钞 - 第 3 页/共 10 页</h1>
    <div class="content">　　帝曰迪朕德时乃功惟叙臯陶方祗厥叙方施象刑惟明
　　凡为天下国家安可不识所先务所谓先务孰急于君徳正心修身日彰厥徳此是第一件事禹之事舜所先者惟迪朕徳而已观其陈谟若曰后克艰厥后臣克艰厥臣帝慎乃在位以至于戒之以无若丹朱傲帝其念哉无非所以迪舜之徳也迪云者开导啓迪使人主此心日益开明也以迪朕徳为先可谓识先后之序矣舜疾庶顽谗説之不在时欲挞之威之而禹歴陈治道之本使帝不可不念舜至于此悠然有感于心美其啓迪之功而嘉其识治之序故曰迪朕徳时乃功惟叙所以深有感于禹也臯陶乃祗厥叙不是祗禹之叙盖臯陶亦敬此叙先徳而后刑也观其迈种徳徳乃降非所谓祗厥叙欤独言臯陶者臯陶掌刑之官耳尚敬此叙则臯陶之用刑非用刑也乃用徳也象刑即所谓象以典刑之象也大凡用刑最难得象彼犯此罪吾以此刑加之轻重大小无毫厘之差刑与其罪类焉夫是之谓象若所犯者轻而刑之重所犯者重而刑之轻不特甚相辽絶少有过差则刑与罪不相类既不类矣岂所以为象也哉后世用刑皆不似其所犯之罪非可以言象也臯陶之刑所以能使民协于中只縁其用是刑无一毫之差必若臯陶方可以当得象刑二字迪朕徳此以徳为先也方施象刑惟明此以刑为后也先徳而后刑此为治之叙也
　　防曰戛击鸣球搏拊琴瑟以咏祖考来格虞宾在位羣后德让下管鼗鼓合止柷敔笙镛以闲鸟兽跄跄箫韶九成凤凰来仪防曰于予击石拊石百兽率舞庶尹允谐戛击即柷敔所以作止乐搏拊以韦为之实之以糠球玉磬也咏声歌也此堂上之乐也下管鼗鼓合止柷敔笙镛以闲此堂下之乐也上下皆用柷敔以合止乐在堂上则言戛击在堂下则言柷敔一也间者间声歌也间寓于笙笙以人声吹之故用以闲堂上之咏歌舜之乐总名为韶箫细器之偹故言箫韶九成者九作而乐终成也堂上之乐作而祖考来格虞宾在位羣后徳让堂下之乐作而鸟兽跄跄至箫韶九成而又凤凰来仪舜之乐何以能感召如此此不可以不思且何以知祖考来格这个只是人心当其作乐之时吾心无一毫遗恨便知祖考亦必来格虽目不见其形而心知其来格也便如今人享祀茍吾心至诚不散则所祭者分明如在目前所谓祖考来格便只是这道理虞宾丹朱也帝尧之子当有天下以不肖而殄厥世舜既绍尧不敢臣其子而以宾礼待之故谓之虞宾在位者尽礼以事舜也夫天下本丹朱之所有今舜实居其位宜其有忿怒不平之心而乃能使之在位此无他只缘乐之至和有以消其悖慢忿戾之气而感其易直子谅之心能使之尽礼于朝廷之上也大凡乐之感人与言语不同正声一入乎耳足以动荡人之精神感发人之心术故曰仁言不如仁声之入人深也今太常乐非皆合于先王之制然闻之者其心犹为感动况有虞极治之时而作乐者又有如后防之臣乎古人之乐非后世之乐也古人之乐其制既不同而其所作之人又不同盖古者乐皆起于律彼其以黄钟之黍积而为清浊髙下无一毫之差黍至微也然多一黍少一黍清浊髙下便有差处古人于此直是精微自唐以后律既亡矣所谓乐皆只是测度仿象为之岂能有所感召乎古乐之制既如此精微而作乐之人又皆贤人君子如后防之徒岂与后世之乐工比哉明而为人幽而鬼神以至于鸟兽凤凰之类本只是一气本只是一理其实相通人自闲絶之耳若是作乐极于至和有可感召之理但后世先王之乐既亡而作乐者又非其人所以不能感召且击石拊石只是将这石来击拊如何更能使百兽率舞想夫后防当其击拊之时直是各别盖古人日夜所从事只是此心此心既无一毫之病故见于作乐亦无一毫之差其见之于乐皆其此心之精微也今夫钟怒而击之则武悲而击之则哀钟一也然而其声有不同者其人之不同也以此观之则知贤者作乐自是各别然舜之时所以能感召又不特乐制不同与作乐之人不同当有虞之时天下极治和气充塞以至和之气播之于乐则乐极其和则天地之和自应矣防曰于予击石拊石百兽率舞所以复如此説者盖八音以石为君言只击石拊石亦能使百兽率舞则其所以击拊者盖不同矣此一段与前面舜禹问答初不相闗然序于此者何故张无垢谓方施象刑惟明之言舜犹有用刑之意故防于此论乐此亦未见其为然安知防之论乐正在舜禹问答之后然此虽未可知而史臣叙于此者亦有深意盖为祖考之幽丹朱之傲以至于鸟兽之微正声一作犹可感格况于庶顽谗説亦人耳岂有不可化者人主修徳于上则顽谗自格于下亦奚必至于用威故序于舜禹问答之后史臣用意深矣读书至于鸟兽跄跄百兽率舞凤凰来仪要须潜心致思此等事在后世未之见唐虞之时所以致此盖在上者既是圣明之君而朝夕左右者又无非圣人之徒典乐之臣又有如后防者亦圣人之徒也以圣人之徒而一生精神专用于乐则其乐宜如何僚之于丸秋之于奕痀瘘之承蜩彼业一艺之精者犹能入神况于后防一生精神用尽于乐其所感召固宜若是今之太常少卿古后防之职也而今之居是职者逺者一二年近者三数月便从而迁之岂得专心于此哉
　　帝庸作歌曰勑天之命惟时惟几乃歌曰股肱喜哉元首起哉百工熙哉
　　庸用也用作此歌也庸之一字有无穷之义夫致治之极至于舞百兽仪凤凰可谓无以加矣常人当是时谁不以为喜而舜于此作歌方且戒谨恐惧凛然若危乱迫乎后此岂私忧过计哉天下之理惟至于极则必反冬至隂之极也而一阳生夏至阳之极也而一隂生当天下极治之时而危乱之机萌焉故曰天下之生久矣一治一乱治亦生乱乱亦生治从古而然汉自髙皇帝以来匈奴骄横虽武帝之征伐而犹不衰至宣帝有渭上之朝亦可谓治之极矣而是嵗也王政君实生成帝则王氏簒汉国祚中絶其端已见于此矣圣人知其然故天下愈治则戒谨愈甚勑之为言正也戒谨恐惧之意也夫王者功成作乐治定制礼声乐之作以见其治功之成而况凤凰来仪百兽率舞信可谓极矣今舜方且于此勑天之命是岂非圣人之心乎惟时者欲及时也惟几者致察于几微也时之一字不可轻看易曰君子进徳修业欲及时也当为即为汲汲然皇皇然惟恐弗及所谓及时也稍或放慢稍有怠惰便失其时孟子谓戴盈之如知其非义斯速已矣何待来年此所谓惟时也见善便当迁有过便当改凡事皆然贤者可用便用之不肖者当去便去之小民当恤便恤之养之善政当为便急为之故曰惟时言其不可后时也几者微也凡事皆有这几微一心之几则私意妄念萌于方寸之间者是也天下之几则安危治乱积之有渐非一朝一夕之故是也惟萌芽之生最不可不察既能汲汲皇皇不失其时又能兢兢业业致察于万事之机所谓勑天之命即此之谓矣乃歌曰股肱喜哉元首起哉百工熙哉曰喜曰起曰熙这几个字不可不子细思索喜悦也为人主股肱大臣须欣欣然常有喜悦欢乐之意然后可若君徳未备朝政犹有阙失大臣之心犹有不足焉方且戚戚然忧惧之不暇而又何喜乎不使大臣怨乎不以大臣茍怨乎不以则其时亦可知矣起者兴起也人主尊居九重临御四海要必常振起兴作然后天下日进于治茍无兴起之心而有放倒之意不足与有为矣起之为言如后世所谓厉精为治者是也厉精为治固非唐虞时言语然亦近之汉唐以来欲治之主必有此二字汉宣帝唐太宗皆言厉精厉精者磨厉其精神也元首起哉又不止于磨厉精神而已罔游于逸罔淫于乐无怠无荒此所谓起也酣酒嗜音流连荒亡岂所谓起也哉熙是熙广言百工皆修其职业日以开广熙亦有光明之意
　　臯陶拜手稽首飏言曰念哉率作兴事愼乃宪钦哉屡省乃成钦哉乃赓载歌曰元首明哉股肱良哉庶事康哉又歌曰元首丛脞哉股肱惰哉万事堕哉帝拜曰兪往钦哉
　　飏言者常言之也念哉者不忘之谓也唐虞之时多説这念字帝念哉念兹在兹至惟帝念功此又説念哉皆欲其念念在此无顷刻之忘也此一字有无穷之义率作兴事慎乃宪宪法度也言凡所兴作当谨其法度也所谓法度者规矩准绳是也凡事不可出于规矩准绳之外出此外则荡然无度矣由一身而言则动容周旋中礼一身之法度也由天下而言则纪纲修明政治毕举天下之法度也此种法度岂可放失宪之一字关涉甚大老庄之学无法度者也孔孟之学有法度孔子七十而从心所欲不逾矩所谓慎乃宪也儆戒无虞罔失法度唐虞君臣所以相儆戒无非纳之于法度之中曰慎乃宪钦哉甚言其不可违此规矩准绳也屡省乃成钦哉省是省觉曰省乃成者省其所以成之故至于既成犹不忘省者也常常惺惺常常觉察是之谓省曾子吾日三省吾身屡省云者不特一省再省而已当无时而不省也此是答舜勑天之命乃赓载歌方是赓舜之歌舜先股肱而后元首所以资臣下之助也臯陶先元首而后股肱端本澄源之论也臯陶以为必元首之明然后股肱方良庶事方康良与喜二字不同而实相似唐魏郑公愿为良臣以为龙逢比干此忠臣也臯陶稷契此良臣也惟是良臣方始防喜若是忠臣则君臣之间不免彼此拂逆犯顔逆耳而又何喜乎庶事康哉者言其康安也庶事皆安穏也而又歌曰元首丛脞哉是躬亲庶务人主躬亲庶务侵臣之职则股肱必不任其责非不任其责也虽欲为之不可得也至于股肱惰矣万事安得不隳隳者壊也明与丛脞若不相对然不以暗对明而以明与丛脞对以是知明者自明其一心也丛脞者躬亲庶务之繁也端本澄源不累以事则此心明矣亲小劳侵众官逞其聪明日取百司庶府之事自为之则为细务所汩胷中纷乱此心何由明乎言丛脞暗在其中矣虽然元首明哉是自明其一心不屑屑于细务也宜若庶事隳壊而乃继之以庶事康哉元首丛脞是劳其耳目形神纎悉而经理之也宜若庶事毕举而乃继之以万事隳哉夫何若是相反也大抵人主不理防事则万事无一之不治人主一理防事则万事无一之不隳博观歴代莫不皆然盖才理防事则为事所汨第一是不知人既不知人事何由治所以人主不可理会事宰相且犹不亲细务而况人主乎臯陶赓歌只使舜自明其心不使舜役役于事物之间也舜闻此言不知不觉至于下拜当是时但见忠言嘉谋之可敬可服初不知我之为君也彼之为臣也故以人主之尊而拜其臣若使当是时知我是人君不当拜其臣才有这知便非圣人之心以君拜臣此等气象惟唐虞三代为然在后世则无矣王拜手稽首曰子小子不明于徳则太甲尝拜伊尹矣是亦其悔过之切不知不觉下拜也王拜手稽首曰公不敢不敬天之休来相宅则成王亦尝拜周公矣往钦哉者言其自此以往不可不敬也二典三谟学者所宜究心也其中靡所不具欲观圣人之处心则于此见之矣欲观圣人之处事则于此见之矣欲观君道亦在其中欲观臣道亦在其中以至于为天下国家之法粲然可考但将后世所以不如古者与之并观观古今之异在于何处则可以知唐虞之所以为唐虞者句句可以为万世之法事事可为万世法此之谓二典三谟也















<经部,书类,絜斋家塾书钞>
　　钦定四库全书
　　絜斋家塾书钞卷四　　　　宋　袁燮　撰
　　夏书
　　禹别九州随山濬川任土作贡
　　别九州者别其疆界也不特洪水既治始分别这九州方水患未平亦必先辨其每州之界分然后方可施功至于水患已平其分域愈更明甚故谓之别凡天下之地势两山之间必有川焉髙者为山卑者为川理盖然也两山之间固亦有平地者然其中必是有水禹则随其山之势而濬其川使益深焉故曰随山濬川因其土地之所宜制为贡赋之法无者不使有有者不使无故曰任土作贡观随字与任字圣人作事岂容有一毫私意哉孟子曰禹之行水行其所无事也曰随曰任因其自然而不为私焉岂非行其所无事欤读禹贡篇须思向也鲧何故不能治水今也禹何故乃能成功洪范曰鲧陻洪水而殛死鲧之病处只在陻塞彼但知为之隄防以止遏水而不知顺水之性只如随山濬川一句鲧当时定不晓此理殊不知下流不濬水之上流无所奔赴安得不泛滥乎欲读禹贡可将六经语孟诸子中説禹治水处冩出来看则其规模区画所以能成功者皆可得而考矣此书虽畧可见然但只记其成功而所以成功之因或不尽见焉今人徒见洪水平治不知他当时是经多少艰难受多少辛苦栉风沐雨手胼足胝备尝天下之艰苦矣观其过门而不入启泣而弗子禹之心更无一毫之杂宜其能成功也欲观大禹所以能治水当识大禹之心且如随山濬川与夫随山刋木奠髙山大川道理显然初无难见者然人心不明则道理虽在目前而不能见禹之此心至精至一无一毫私意小智挠乎其间盖天下之至明者也惟其心至明所以能行所无事鲧方命圯族则与行其所无事者不同矣方命者逆命也逆命者逆天理也天理如此鲧逆而行之用一己之私智违天下之常理禹行其所无事而鲧逆天理而行兹禹所以卒能治水而鲧所以绩用弗成也濬川所谓水由地中行也洪水泛滥皆在地面上行至于濬川则水方由地中行也尝谓洪水之患亦未必皆是灾异盖天地开辟之初固无非是水所以五行一曰水今果木之仁初亦水也凡天下万物其初无非是水则知天地开辟之始亦满天下只是水自尧舜以前则未暇治而又未有能治之人至神禹一出所以方才治水也
　　禹贡
　　孔子序书断自唐虞则贡赋之法在唐虞时亦必有之矣然独至禹而以贡名篇者其法至此始大备焉故也书之所载大畧如此盖一件大事至此一代而大备然后成书正如尧时非无巡狩而见之于舜典者亦以至舜而始大备也方洪水未平虽有贡赋而法犹未备洪水既治咸则三壤成赋中邦贡法于是乎一定而不易矣此其所以名之曰禹贡
　　禹敷土随山刋木奠高山大川
　　敷土注家谓敷为分布盖分布其治水之法也禹之治水未尝执一律洪木之患亦非一律之所能治故禹分布九州之法如雍州当如何治梁州当如何治有当疏濬者有当隄防者有当因其故者有当凿而开之者各自不同乌可以执一律只以两端言之治水之道必当先治其下流盖下流茍壅塞则上流倾注无以受之其势必至泛滥如冀兖之地最下流之处所以禹先于此而施工此以下流为先者也然水必有源源之不治而何暇及其末则又有当先于上流者是固不可以一律而治之也想禹当时必不是每州次序而徃如施工于冀州一面自在他州下手故谓之敷敷之一字可见禹之规模妙处随山刋木者盖洪水横流草木畅茂道路不通不特水不可治而民间亦自大不便禹从而刋除之然后道涂始无壅塞鲧当时治水如此等事皆不曽理会至禹而始刋则知鲧之未尝刋也草木障塞其道路则水如之何而可治天下土地固多有为草木所障塞者只如天台鴈荡原初路皆不通自真宗欲建玉清昭应宫斩数百年之大木而为之是时斩尽天台鴈荡之木然后始得而为通衢奠髙山大川者先定其髙山大川表而出之也奠髙山则九州疆界可得而辨矣奠大川则小水支派有所从入矣不定其髙且大者而屑屑于其小焉岂不倍费力也哉奠髙山大川此所谓得其要也敷土随山刋木奠髙山大川此三句是禹治水之规模如此
　　冀州既载壶口治梁及岐旣修太原至于岳阳覃怀厎绩至于衡漳厥土惟白壤厥赋惟上上错厥田惟中中恒衞旣从大陆旣作岛夷皮服夹右碣石入于河余州皆言封疆而此独言冀州者冀州帝尧所都天子以四海为家王者无外举天下皆在吾封域之内而安可自限其疆界哉既载壶口此禹治水第一义梁岐二山本在雍州而与壶口相接三山连而爲一片河自积石倾注而下其力甚壮而爲三山所隔故水壅而怒横流放肆莫之可遏当时之患惟河爲甚禹于是于壶口之西凿龙门焉三山始分河行于中而壶口之水患平矣壶口既治梁山亦治而余功又及于岐是禹一凿龙门而旁近之水无不治者非禹见之至眀安能如此只做此一着便是天下之水都治了曰既载壶口言其第一所先理会者此一事也大抵世间举事只要识先后着太原谓之修者鲧亦曽于此有功也壶口既治乃及太原修鲧之功焉鲧不可谓之不忠佥曰于鲧哉众人翕然举其可用则在当时亦是一个人才其治水也非不尽心竭力但见理不明不能顺水之道所以终于无功只如此州之水鲧但知从事于太原而不知龙门未凿河壅而怒太原可得而治乎故禹先自壶口壶口梁岐既治则太原亦治而至于岳阳覃怀二地名也漳水横流入河故谓之衡漳水患既平则土壤之色始见故曰厥土惟白壤厥赋惟上上错错者赋第一杂出于第二也赋如此髙者帝都在焉道里最近凡事取给所以独重然虽如是亦岂果不均也哉盖其中自有相补处仍不失其为均平之道只如周礼惟王畿之内凡事最重而亦凡事优恤以其优恤补其重者则与他处等耳田赋之后犹有所谓治水土者此盖其易者故序之于后作书之法先后次第视其难易既载壶口此其第一难者故先言之太原岳阳覃怀衡漳此其次者故后言之至于恒衞大陆此又其次者故叙于田赋之后禹贡每州必记入帝都之道天子为四海九州之主受天下之朝贡不容有一州之路不通于王畿也
　　济河惟兖州九河旣道雷夏旣泽灉沮会同桑土旣蚕是降丘宅土厥土黑坟厥草惟繇厥木惟条厥田惟中下厥赋贞作十有三载乃同厥贡漆丝厥篚织文浮于济漯达于河
　　兖州之境东南据济西北距河是在河济之间也此州居河之下流其害最甚故禹治之以道九河为首分而为九所以多其流派而杀其势也此亦未必皆是人力所为因其地之卑下处从而道之其间有当开凿者固亦不免但不皆是人力耳西汉之世所以有河患只縁无此九河盖自齐桓之伯急一时之富强塞其八而并为一是以至汉大为民患东坡苏氏引纬书所谓移河为界在齐吕填阏八流以自广是也当时固未必一一去塞但有填壅处从而因之不为之疏通耳本朝都汴正在黄河之中为害尤甚日夜理会无非是河自旣失中原不理会河而河患遂息虽无九河而却有九河之实无他任其冲突而不与之争故耳观今日不与水争而河患遂息则知禹之分为九道固所以多其流派而杀其势也此州之水惟河为甚九河旣道则余不足治矣水之所蓄聚处谓之泽然泽不专是水其间亦有洲岛之类观楚子田于云梦云梦泽也使其皆水则何以田猎于其上耶方洪水未平奔放冲溢雷夏二水何以归于泽自九河旣导雷夏始为泽而灉沮二水亦皆会同于雷夏焉盖先其大者则其余皆从也是降丘宅土盖向也欲避水患故处于高今也水患旣平则土可居矣此所以降高而宅土也其土黑色而坟起故曰黑坟厥田惟中下厥赋贞先儒以为州第九赋正与九相当故谓之贞此説亦不为无理但禹之治此州特其结果得迟最后于他州耳所谓作十有三载乃同是也然安知定其州为第九况兖州逼近帝都岂有下下之赋则先儒所言亦未能无疑以理观之所谓正者正与田相当耳田中下赋亦中下焉是以谓之正考其文意当是如此但未敢以此为断先儒所以必如此説亦不为无据盖此州居河之下流方九河未道举兖州皆巨浸也其赋自然是极低而作十有三载乃同成功之迟最在诸州之后又禹定赋为九等雍州之赋既中下矣兖州若又中下则乌在其为九等乎谓之州第九赋正与九相当岂得为无理然正之一字其意却非谓与州相当盖他州田赋皆参差不齐此州适相当故曰贞耳若以为两州无同中下之理则以九州言之虽谓之九等可也两州适相当禹又安得而违之但先儒恐有源流只用其説亦可作十有三载乃同同者同于诸州也禹八年于外三过其门而不入大畧虽止是八年然一齐都了凡十有三载盖此州河之下流被患最甚治之最难所以十有三载之久而始同于诸州观此一句可见圣人作事与后世不同其所谓同者盖此州之一水直是皆治直是无一毫为民患凡事尽毕至于六府三事允治万世永赖方可谓之同故寜使其成功之迟而不肯茍简以求速三十年为一世十有三年几半世矣以半世而治一州之水岂茍且之所为哉后世作事皆责办于嵗月之顷茍可以已则遂己焉徒有其名实无所补禹于兖州之水不谓他州皆毕亦且告成直待其十分平治实同于他州然后遂己此岂不足以见圣人之心乎其间难易不等固亦有一二年而治者亦有七八年而治者惟兖州则直须十有三年圣人作事与后世信不同矣厥贡漆丝厥篚织文冀州独不言贡而他州皆有贡焉盖冀州赋上上错其赋髙矣赋髙而无贡所以相补也织文锦绣非必如今之蜀锦古者商不通难得之货所谓蜀锦安得入中国乎食夫稻衣夫锦若如蜀锦又岂常衣之物大抵才织成花者皆谓之锦如绫罗之属皆锦也禹之制贡无非是欲用之物观此便当看圣人所以取于民者何如物之轻精者入于篚篚者筐篚也浮于济漯达于河此兖入于帝都之道
　　海岱惟青州嵎夷旣畧潍淄其道厥土白坟海滨广斥厥田惟上下厥赋中上厥贡盐絺海物惟错岱畎丝枲铅松怪石莱夷作牧厥篚檿丝浮于汶达于济
　　东北据海西南距岱青州之境也嵎夷在东方尧典所谓宅嵎夷者是也古者九州之内皆有戎夷东方曰夷西方曰戎嵎夷盖夷之在中国者畧不是简畧盖封畧也左传自有封畧二字不纯以中国之道治之而为之封畛故曰启以周政疆以戎索索法也以夷狄之法治之方洪水为患封畧皆不存至此始为之故曰旣畧观此州之水不过嵎夷旣畧潍淄其道与夫莱夷作牧用功若甚省然海滨广斥一句占田地甚大广阔也斥开也当洪水泛滥海之滨皆为巨浸其地甚狭今禹治水能使海滨之地益以开广此岂易事而禹何以能之这个其中煞有事禹于此煞有工夫学者但见所谓海边广斥尔而不知所以广斥者此岂易言哉是故欲读禹贡不可只求之禹贡之内须求之禹贡之外可也彼一州之地不胜其阔其间之水何限书之所记但举其至大者尔若禹当时之所治岂止于此则观之者岂可止此哉青州产盐故以为贡絺细布也海错凡海之所产杂然不一者岱畎者岱山畎也所谓怪石必不是供耳目之玩好亦只是可用者注家谓之石似玉者旣是似玉自然可用盖其质似玉不与寻常之石相似所以谓之怪石若谓如后世所谓竒怪可喜之石则禹制贡岂使耳目玩好之物至于人主之前而劳逺方之民供耳目之好又岂圣人之心乎莱夷作牧盖水患旣平莱夷之地可以放牧也谓之莱夷必是多草莱之地故可于此而牧马牛之属檿丝中琴瑟之用者冀不言贡兖所贡者不过漆丝织文惟此州旣有盐絺又有丝枲铅松怪石又有檿丝视诸州独多盖无者不使之有寡者不强之多而多者亦不节之使少各随其土地之所宜此所谓任土作贡也
　　海岱及淮惟徐州淮沂其乂蒙羽其艺大野旣猪东原厎平厥土赤埴坟草木渐包厥田惟上中厥赋中中厥贡惟土五色羽畎夏翟峄阳孤桐泗滨浮磬淮夷蠙珠曁鱼厥篚纤缟浮于淮泗达于河
　　东至于海北至于岱南及于淮徐州之境也淮沂二水蒙羽二山此州之水惟淮沂为患故二水旣治则二山皆可种艺也禹贡记禹之治水有一句一事者有相因而言者如此四句皆是相因而言不必用力于蒙羽淮沂乂则蒙羽艺矣不必用力于东原大野旣猪则东原平矣盖得其要也禹之治水行其所无事所谓无事亦是省力之意厥贡惟土五色盖古者封诸侯各以其方色土与之注家所谓与之使立社此从古而然奉天子之命以立社非诸侯之所得私也此州之土五色皆备故以为贡不使诸州各贡其色之土而惟徐州贡土五色此圣人简便之法盖诸州皆贡则劳民为甚此州之土旣备五色则独使之贡焉一州之民虽少劳而诸州之民皆不病圣人重于劳民之意盖可见矣羽畎夏翟翟雉也羽山之谷有翟其羽可以为旌旄亦可以为乐器亦可以为车之饰故曰右手秉翟而古者亦有翟车峄阳孤桐盖挺然孤独可以中琴瑟之用也泗滨泗水之滨浮磬周礼所谓其声清而逺闻于磬宜今之灵壁石是也蠙珠蚌珠也此州之贡旣有五色之土其他又无非礼乐之器盖天地温厚之气盛于东南和气所钟故其所产如此厥篚纤缟谓黑缯白缯皆细宻也
　　淮海惟州彭蠡旣猪阳鸟攸居三江旣入震泽厎定篠簜旣敷厥草惟夭厥木惟乔厥土惟涂泥厥田惟下下厥赋下上上错厥贡惟金三品瑶琨篠簜齿革羽毛惟木岛夷卉服厥篚织贝厥包橘柚锡贡沿于江海达于淮泗北据淮南距海州之境也彭蠡泽名今之鄱阳湖是也大凡泽与川不同流者为川潴者为泽地之有坎阙处水流入而积焉是以为泽嶓导漾东流为汉又东为沧浪之水过三澨至于大别南入于江东汇泽为彭蠡则彭蠡之水正汉水也此州之水亦以彭蠡为害最甚故独先焉阳鸟鸿鴈之属其性畏寒北方隂寒故秋而南来春而北归以其所慕者阳也故曰阳鸟或者以为山名援鸟鼠同穴为证以为此山始可居其説虽有理然先儒相传谓之鸿鴈之属必有所据况禹贡所记鸟兽草木无不具焉则谓之鸿鴈可也三江之説不胜其多薛常州以松江庐江固江为三江东坡之説则又不同以理观之当是大江浙江松江断无可疑者苏氏谓方水之未平也东南皆海岂复有呉越哉其説似有理然实不然何以言之盖震泽今之太湖是也若谓不复有吴越又安得有太湖松江与太湖实相连则知其为松江也明矣若薛氏之意盖谓庐江固江在松江之侧去震泽为近然自钱塘至松江不过百余里初不为逺且大江正在州之界今之通泰古州界也正临大江镇江江隂亦州之域以此知三江乃大江松江浙江断无可疑此三江盖其大者舍而不言而独有取于庐江固江理必不然三江既入于海则震泽自然厎定矣三江之中有一未入震泽亦无由可定故必待三江皆入于海然后震泽始定焉禹之治水大抵先于东南而后及于西北惟冀州帝都所在故独先焉其实始有事者兖州也盖天倾西北地不满东南东南之地最为卑下下流不先治则上流倾注下无以受之惟先濬其下然后上流始有所容矣况兖州河患其害尤甚曰作十有三载乃同可见所以独先有事于此禹之能治水只縁其规模先定观敷土之言足以见其规模孰为先孰为后孰为缓孰为急规模先定于胸中故见之施为皆其规模之素定者先有事于东南而后有事于西北此盖禹之规模也所以兖青徐旣治始及于荆豫梁雍焉不特治水如此凡为天下国家莫不皆然其先者为何事其次者为何事又其次者为何事其最后者为何事皆先有一定之画此所谓规模也规模不立其能有为于天下耶故禹治水所谓能成万世永赖之功由其有此规模而已此州下下之田甚不美矣盖亦以下流所在故也田旣不美故赋亦只下上上错然在今日其田极髙大畧此是禹当时之所定其后水日益深田日益髙所以至今日而州之田最为上等便是贡赋亦只是当时之所定后来未必不变东莱吕氏曰禹正当水患初平之时人工未尽修地力未尽辟制为贡赋之定法虽人众地辟赋不加多其言信美矣然亦恐未必皆如此若使后来人众地辟所出者旣多从而少増之亦奚不可然禹当时所定大抵皆轻田下下而赋下上上错盖厥土涂泥则其土宜稻故田虽低而赋自稍胜读禹贡一篇当看先王所以取于民者无非是有用之物禹当时立法之初直是子细于其中比较契勘毫厘必计故有所谓上上错者有所谓下上上错者有所谓下中三错者不特一错而至于三错焉可见其立法之精用心之仁夫是之谓任土作贡任土作贡此一句惟唐虞三代为然后世取于民其不任土者多矣厥包橘柚锡贡之意尤足以见圣人之心盖必是有用之物所不可阙者然后使之常贡若是不常用者必待锡命然后始贡焉如橘柚如磬错如大龟皆必待锡命诚以不常用而使之常贡焉是重困吾赤子也圣人其忍为之乎以此见圣人不曽有一毫妄取于民如厥贡惟土五色与夫所谓锡贡此处皆足以深见圣人之心禹贡一篇有三事焉赋一也贡一也篚一也其所以取于天下者不过此三等赋亦有二焉田赋一也兵赋一也古者什一之法八家皆私百畆同养公田以其十分之一归于公上此田赋也兵赋亦在其中如所谓甸出长毂一乗此兵赋也古者因井田而起军赋孔子谓仲由曰千乗之国可使治其赋则是兵亦谓之赋也名之曰赋者盖自上而敷取于下也赋之外则又有贡皆因其土地之所产而取焉至于物之轻精者则又承之以箱篚先王取民之大畧不过是三者矣然皆是自下而贡上所以总名之曰禹贡孟子曰治地莫善于助莫不善于贡禹之法盖贡法也孟子所以分别贡与助善不善者盖贡助固均为什一之法然贡法但立为定制乐嵗粒米狼戻所取者不加多凶年粪其田而不足所取者亦不加少则在凶年民不易输若是助法丰年加焉凶年减焉有余不足相补是以民不告病要之三代圣人之法皆什一而已故曰其实皆什一也禹贡独三州言草木而余州皆不言盖东南之地卑湿自多草木西北之地草木自少故举其至盛者言之岂余州皆无草木耶便如所谓厥土白壤之类岂此一州之土纯是此一色亦举其胜者言之耳今数十里之外土色便不同安有一州如此其阔而土止一色耶如厥田中下之类亦是举其胜者今所谓下下之田其中自有上上者亦未可知但比较起来大畧是下下尔学者须当自放活看不可执其所言者遂以为定读书要知活法盖谓此也厥篚织贝贝水虫也以众卉织而成文若贝然诗所为贝锦是也
　　荆及衡阳惟荆州江汉朝宗于海九江孔殷沱濳旣道云土梦作乂厥土惟涂泥厥田惟下中厥赋上下厥贡羽毛齿革惟金三品杶榦栝柏砺砥砮丹惟箘簵楛三邦厎贡厥名包匦菁茅厥篚纁玑组九江纳锡大龟浮于江沱濳汉逾于洛至于南河
　　北据荆山南及衡山之阳荆州之境也江从岷山出汉本是漾水到荆州方为汉水与江水并行流入于海左氏言楚国方城以为城汉水以为池项羽迁沛公于蜀立为汉王则漾至荆为汉明矣朝宗于海犹春朝夏宗之意前曰灉沮会同此曰朝宗于海曰会同曰朝宗皆寓人事于其间言江汉之入于海犹诸侯之朝觐天子也朝宗二字亦有深意盖荆楚有谿山之阻其俗剽轻所谓国有道则后服国无道则先叛诸侯国于其中者易得有不敬顺之心故圣人于此示戒焉若曰水犹能宗海事天子者当如何九江之説至为多端今亦难攷但禹至此始分而为九尔兖州之九河荆州之九江此禹治水妙处河自龙门直冲于兖江自岷山直至于荆其势甚猛其力甚壮于此当如之何故只得多其流派以杀其势此非禹不能见此理天下之水自海之外惟江河为患最甚江河旣治则其余不足治矣所谓九河九江虽是水之所冲自成坎阙然亦是人事参乎其间不特此一端大抵禹之治水旣因其自然亦参以人事盖天下之土地髙者为陵平者为地其次则水之所居有许多水便有许多地位容之但方洪水为患泛滥皆不归其故道禹之治水岂能自以私意为之大槩因其自然导之使归其故尔虽因其自然要亦人事与有力焉所以能复其故还须是人力为之故谓之治水治者人事参于其间也参以人事亦只是顺其自然所谓水由地中行是也殷训中亦训正方洪水泛滥水不得其正甚矣故至此而始得其正也九江孔殷则沱濳自然顺道水出自汉为濳岷山导江东别为沱沱旣江之别流则濳为出于汉也明矣江汉旣入于海况自江而出者乎此所以沱濳旣道也云梦二泽名春秋有楚子田于江南之梦与入云中之言则云梦之别如此曰云土梦作乂以土字间于中者犹厥篚纤缟以纤字间于中此作文之法也其实云梦之土皆可作乂説者谓云低但见其土梦髙故可作乂虽若有理然未必然尚书古本是云梦土作又本朝得石经作云土梦作乂故改正之尔荆之土皆涂泥而荆州之田髙一等赋又第三盖州地卑而荆州则稍髙矣其后水日益深地日益髙田益加美然在当时赋亦已甚髙厥土惟涂泥则宜其赋之髙也惟箘簵楛三邦厎贡厥名箘簵美竹楛中矢榦説者以谓此非常用之物不使之常贡但只条列其名而贡之欲用则从而取之尔此説虽若可信然亦未必然弧矢之利以威天下武备者国之所不可一日阙也使其果中矢榦圣人宜愈以为急而岂反以为缓耶孔氏谓其名天下称善只从此説意义却深天下之物固有处处有之而独一处其名著者此必视他处又加美矣故圣人因其名之著者取之箘簵楛三物虽荆州所出然独其中三邦名著于天下此所以惟三邦贡焉
　　荆河惟豫州伊洛瀍涧旣入于河荥波旣猪导菏泽被孟猪厥土惟壤下土坟垆厥田惟中上厥赋错上中厥贡漆枲絺纻厥篚纤纩锡贡磬错浮于洛达于河西南至荆山北距河水豫州之境也导菏泽被孟猪菏泽孟猪二泽也菏泽之水不能尽容而孟猪之泽尚有可容之地故导菏泽之余波而覆被于孟猪焉此禹治水妙处不谓二水之不可相杂而分其余于他焉可见其达权知变如此禹所以能治水正縁其不执一变化而无穷今人但知禹行其所无事尔不知所谓行其所无事岂任其自然之谓乎其间固亦有人力为之者特同归于行其所无事尔盖静观义理之当然循理而行未尝容一毫之私此便是行其所无事江河之分而为九菏之被于孟猪以至于龙门之凿皆行其所无事也何则理所当分理所当被理所当凿顺行此理而不为私焉非无事而何故夫舜之无为而治禹之行其所无事非曰无所设施一委诸自然也循此理之正未尝作为焉未尝生事焉是所谓无为而治所谓行其无事云尔厥土惟壤下土坟垆土壤则其土美矣而下土又坟垆焉坟起也垆疏也土疏则宜种植此所以田旣中上而赋又益髙也孔子序书将任土二字断禹之制盖此二字惟禹足以当之厥篚纤纩纩绵也有蚕桑则有绵处处皆有而所贡者独豫之一州厥篚织贝亦何处无之而所贡者独之一州大畧毎州所贡之物皆是处处有者然只使一州贡之而余州皆不贡焉盖必是其土地之所产富盛不可胜用然后使之贡焉茍非其土地之所出或虽其所出而得之也艰便不使之贡夫是之谓任土岂有一毫强民之意哉若如后世不论土地之宜与否处处尽要许多物是处要绵是处要绢是处要金何尝问此州有耶无耶呜呼生于三代之前者何其幸生于三代之后者何其不幸耶
　　华阳黑水惟梁州岷嶓旣艺沱濳旣道蔡蒙旅平和夷厎绩厥土青黎厥田惟下上厥赋下中三错厥贡璆铁银镂砮磬熊罴狐狸织皮西倾因桓是来浮于濳逾于沔入于渭乱于河
　　东据华山之阳西距黑水梁州之境也岷山导江东别为沱嶓冡导漾东流为汉岷嶓二山盖江汉之源也旣艺者可以种艺也他州皆先川泽而此州独先二山正以水之源在此治水当先其源犹治病当先其根本也言岷嶓旣艺则江汉之治暗在其中水自江出为沱自汉出为潜江汉旣治况从江汉而出者乎宜乎沱濳之皆顺其道也蔡蒙二山也旅者祭山之名旅平者言水患旣平而旅其平也夫九州皆有山今惟岷嶓皆艺而蔡蒙荆岐言旅他州皆不言何哉曰此禹作贡之法也水患旣平九州之山皆可种植皆可旅祭但余州地形低处未是十分可艺惟蒙羽岷嶓信可以艺矣此所以二山独言艺至于蔡蒙荆岐地形最髙之处比余州又分外治所以二山独言旅自蒙羽岷嶓之外未可以言艺自蔡蒙荆岐之外未可以言旅皆有浅深作书之法如此其实九州之山无有不旅者和夷厎绩言和夷之地皆可以耕作皆可以种艺是以谓之厎绩西倾因桓是来浮于濳逾于沔入于渭乱于河梁州通帝都之道自西倾山因桓水而来浮于濳濳不通渭故自濳舍舟陆行至沔自沔入渭凡舍舟而陆行皆曰逾逾于洛是也横流而济曰乱大畧禹之治水旣因其自然又参以人事且天下之水岂能皆通行而无碍其间必有隔断者四旁可迂回而行因导之于四旁若迂回而不可行而其隔絶不逺者亦只得凿而通之揆之以理当是如此此所谓人事也但其隔絶太逺者始不强通尔所以有舍舟陆行之处
　　黑水西河惟雍州弱水旣西泾属渭汭漆沮旣从沣水攸同荆岐旣旅终南惇物至于鸟鼠原隰厎绩至于猪野三危旣宅三苖丕叙厥土惟黄壤厥田惟上上厥赋中下厥贡惟球琳琅玕浮于积石至于龙门西河会于渭汭织皮昆崘析支渠搜西戎卽叙
　　西距黑水东据河雍州之境也禹之治水皆先其大以及其小此州之弱水本非极大而独先焉者不能载物为害不小法当先此也养身者必务去疾病为国者必务去小人旣为民害治之岂可少缓耶水本东流今不顺其性决之使西盖不使之在中国也合黎流沙则人迹少到若只顺水之性任其东注岂能除天下之害乎观旣西二字想禹当时必作一道理逆其流而决之此便是行其所无事盖理之所当然也泾渭二水最大泾浊渭清并流而不相杂属逮也汭水之北也泾水入于渭水泾渭旣治则漆沮旣从者从于渭也沣水攸同者同于渭也禹之治水大畧皆先其大而小者自从所谓九河旣道雷夏旣泽灉沮会同是也雍州之水泾渭为大先弱水者所以先除其害也荆岐言旣旅则终南惇物鸟鼠皆可旅矣原隰言厎绩则猪野亦厎绩矣举其上则下者从可知也三危旣宅皆可居也舜窜三苖于三危洪水旣治圣人与之区处使皆有次序而不乱故曰三苖丕叙厥田惟上上田甚髙矣而厥赋止于中下何哉盖此州地形最髙而又厥土黄壤得土之正色所以田髙于赋然亦以其地形之髙不宜种植所以赋低于田大抵东南之地赋多胜其田西北之地田虽髙而赋不逮所以州之田下下而赋下上上错荆州之田下中而赋上下盖厥土涂泥则其土宜稻赋亦自然是髙至雍州田如此之髙赋亦如此之低盖北方土重水迅性不宜稻则其所出自然是薄至今北边物土所宜不如东南所以谓天下大计仰于东南又以为财赋之渊今东南可以立国正以其财货之所出也昆崘析支渠搜三国皆贡织皮西戎卽叙卽三苖丕叙之意也古者有九州之戎皆险阻所在其地不可井其民不可为比闾族党便以戎索治之却非如后世异国方谓之戎狄也今读禹贡观嵎夷旣畧西戎即叙之言则知非特迩民治虽戎夷亦无不治焉观厥草惟夭厥木惟乔与夫阳鸟攸居之言则知非特人民治虽草木鸟兽亦无不被其泽焉此所以为莫大之功也禹贡九州所记大畧是互相明九州皆有草木而独三州言之九州皆可刋旅而独两州言之如此之类皆举其一以见其余也
　　导岍及岐至于荆山逾于河壶口雷首至于太岳厎柱析城至于王屋太行恒山至于碣石入于海西倾朱圉鸟鼠至于太华熊耳外方桐柏至于陪尾导嶓至于荆山内方至于大别岷山之阳至于衡山过九江至于敷浅原
　　此是记禹贡之导山逾于河有二説无垢张氏谓山势之逾东莱吕氏谓导山则导水亦在其中先此见禹之识通变处夫不以大者为先而先其为民害者此其达权知变不拘于一岂可以浅智窥之哉
　　导弱水至于合黎余波入于流沙导黑水至于三危入于南海
　　此是记禹之导川天下之水自海之外孰有大于江河者乎导川当以江河为首然而先弱水与黑水者弱水不能载物黑水善于汚物为害不小故先之也黑水之害尤大是以又导黑水以入于海也其间有当开凿处人力亦参乎其间然大畧是因地势须知其是因地势则孟子所谓行其所无事者可识矣大凡水性不可与之争后世治水者但知为之隄防而不知隄防一决则必泛滥汉时河决瓠子泛郡十六此隄防之害也
　　导河积石至于龙门南至于华隂东至于厎柱又东至于孟津东过洛汭至于大伾北过洚水至于大陆又北播为九河同为逆河入于海【案袁氏此条解永乐大典原阙】
　　嶓导漾东流为汉又东为沧浪之水过三澨至于大别南入于江东汇泽为彭蠡东为北江入于海岷山导江东别为沱又东至于澧过九江至于东陵东迆北会于汇东为中江入于海导沇水东流为济入于河溢为荥东出于陶丘北又东至于菏又东北会于汶又北东入于海导淮自桐柏东会于泗沂东入于海导渭自鸟鼠同穴东会于沣又东会于泾又东过漆沮入于河导洛自熊耳东北会于涧瀍又东会于伊又东北入于河汉水即漾水也旣曰漾又曰汉又为沧浪东汇泽又为彭蠡本只是一道水因其所至之处而为之名尔如沇水又为济又为荥亦是如此导淮自桐柏淮水源于桐柏山故也导渭自鸟鼠同穴亦渭水源于二山故也学者读书不可无所疑所谓疑者非只一二句上疑也要当疑其大处如观禹贡叙九州旣毕矣何故叙导山于其后旣叙导山矣何故又序导水于其后若几于赘者能如此疑所疑大矣如此读书方始开阔大抵禹贡有三九州旣当逐州理会导川又当总去理会旣理会导川又当理会导山只逐州理会而不总理会导川不可也只理会导川而不逐州理会亦不可也旣逐州理会又总理会导川而不导山亦不得孔子叙书取其随山二字其意甚深使髙山不定不识天下之大势何以能治水何以成万世永赖之功鲧非不用力于治水然绩用弗成者只縁这般处不晓故也
　　九州攸同四隩旣宅九山刋旅九川涤源九泽旣陂此是説成功之后曰九州攸同同归于治也兖州作十有三载乃同至十三年九州皆治矣故谓之攸同四隩旣宅地之深处谓之隩言虽深处水患旣平皆可以居也前面亦间有言宅者如三危旣宅之类至此则不惟髙处可宅四方之内深隩之处皆可宅矣九山刋旅言刋除草木设置坛以旅祭也前面亦间有言旅者如蔡蒙旅平荆岐旣旅之类至是则不惟此二州之山可旅九州之山皆刋旅矣疏通其水之所自出谓之涤源水各自有源处凡导川之所自所谓嶓导漾岷山导江皆其大者尔天下之水何止此数件故每一导水各有源如冀州覃怀衡漳二水自有源处谓之九川涤源则不惟其大者疏通九州之川其源无有不涤者水之陂障谓之陂彭蠡旣猪大野旣猪如此之类皆泽也然未必九州皆然至于九泽旣陂则九州之泽无有不为陂者此盖记其成功之后天下之水皆归于治也
　　四海会同六府孔修庶土交正厎愼财赋咸则三壤成赋中邦锡土姓
　　方洪水为患道涂壅而不通徃来亦甚不便至此水旣治矣是以四方诸侯皆会同于京师水火金木土谷亦皆不修水旣治则六府甚修也庶土交正者以九州之土交相比并而定其髙下之等厎愼财赋言其谨也説财赋而下一愼字盖形容圣人取民其不敢忽如此彼其斟酌损益秤量比较更无毫厘之差故曰厎愼厎愼二字其中有无穷之义作书者不可得而详故但下此二字使后人自思而得之后世为天下者惟欲财赋沛然国用充足惟恐其取于民者不厚也而何尝致谨观厎愼二字见得先王所以取于民者与后世大不同欲识圣人之心于此处观之极可见惟其厎愼所以能任土也三壤上中下三等则其三壤以成赋于中国焉古者赋只及中国子曰五政所加七赋所养中于天地者为中国明王慎德四夷咸宾无有逺迩毕献方物四夷之国所谓贡献方物固亦有之但贡非常赋赋则每嵗之定数也锡土姓者所谓天子建德因生以赐姓古之有姓者甚少黄帝之子二十五人得姓者十有四人惟有德者然后锡之以土因其所出而赐之姓焉使之敻然自别于众此亦古人旌别之法也
　　祗台德先不距朕行
　　祗台德先敬已德以先之也不距朕行天下无有违我之行者也禹之治水岂一手一足之力亦是众人相辅助而成人之所以协力辅助无有违我之行者由我敬已德以先之也祗台德先此一句是禹贡一篇之根本其所以能成功者皆根本于德自古圣人立大功业于天下未有不本于德者德惟善政政在养民本于心术之精防见于躬行践履如此而后立天下之大功皆本原之所也后世人主纵有些小功业者皆不自本原上出唐太宗一时治绩赫然非无功也然未必皆出于德齐桓九合诸侯一匡天下功非不美然孔门五尺童子皆羞称之何哉正以其自外为之而非由根本以生也禹贡一篇止是许多事迹至其根本却在此一句且禹当时治水必赖众人补助之力茍惟德之不修己之未治则何以使人只如厎愼财赋非有德者何以能之故禹所以能治水所以能定赋所以能使众人尽心竭力皆根源于是德何谓德礼记有之德者得也礼乐皆得谓之有德又曰德也者得于身者也孟子曰圣人先得我心之所同然者德字便是得字且仁义礼智人皆有之贤者能勿丧所谓有德若丧而不存犹无德也我未曽得于身也有德之人则其此心至明无有一毫之私且禹治水千变万化不可端倪未尝执一律无德何以能之惟其盛德充塞心地清明是以变化无方当凿则凿当导则导当先则先当后则后顺天理之自然行其所无事而无一毫私意加乎其间非有本者能如是乎呜呼学者但见禹贡所记不过其事迹尔孰知夫大本大原乃在于此有此一句所以有禹贡一篇故曰此一句乃禹贡一篇之根本也读二帝三王之书莫不皆然臯陶谟一篇所言者知人安民二事然兢兢业业则知人安民之本也未有舍其本而能成其事者禹贡一篇禹所自作故称祗台德先不距朕行曰台曰朕皆自谓也
　　五百里甸服百里赋纳总二百里纳铚三百里纳秸服四百里粟五百里米
　　为天子治田谓之甸曰赋者盖此即常赋也甸服之赋输于中都其他则各就侯国而纳焉盖百里地近禾藁皆入故谓之纳总二百里则输其禾穗故谓之纳铚铚者刈禾之器言铚则见其禾穂皆纳也秸者藁也有殻曰粟无殻曰米皆较其逺近而为之制也虽然三百里为近四百里五百里为逺近者纳粟米逺者纳藁秸正其宜也今而易之毋乃倒置乎曰此所以为圣人之称物平施也盖粟米虽贵而般运省力藁秸虽贱而般运甚劳旣是般运甚劳则安可责之在逺者故先王于此权其轻重而使三百里纳秸服虽若倒置乃所以为均平此亦圣人通变处若不知通变谓粟米则近者当纳藁秸则逺者当输岂不大病吾民乎先王厎慎财赋其所以秤量较算皆能深体他人之心只观此处先王处事纎悉委曲如此秸注家谓以供饲国马虽所用不一然大槩主养马观此则知先王供给中都凡天子之所自养百官有司之廪禄皆不出五百里之内无后世漕运之劳矣
　　五百里侯服百里采二百里男邦三百里诸侯
　　公侯伯子男五等诸侯之爵也不言公与子言侯服焉盖古者上公极少除二王之后为上公其他皆侯也成周之时所谓公者曰宋公虢公不过数人尔自侯以下皆总谓之侯言侯而便及男邦举其上下以包其中也百里采采者采地不封建诸侯而使主者治之纳其贡赋焉所谓都鄙从其主是也二百里男邦三百里诸侯此两百字各自不同自百里而为采又百里而为男邦其外三百里则皆诸侯也采地虽不封建诸侯然亦各自有主各有疆界男邦小国故在二百里内使近于天子焉盖使之在逺明君在上固无足虑茍当世衰道防之际则必无以立国所以先王处之近地其余诸侯却在外也
　　五百里绥服三百里揆文教二百里奋武衞
　　内三百里揆文教外二百里奋武衞合而言之为五百里文教出于朝廷揆度而施行之盖先后缓急各有其宜不可不揆度也绥服去王畿渐逺武备不可不修故奋武而衞中国焉
　　五百里要服三百里夷二百里蔡五百里荒服三百里蛮二百里流
　　曰夷曰蔡曰蛮曰流皆其名耳难以理通也观此一段五百里为甸服又五百里为侯服五百里为绥服盖千五百里也自千五百里之外便为要荒不纯以中国之道治之谓之要荒可见要者要【去声】也荒者畧也以此知先王所治不出千五百里之内自千五百里以外先王之所不治非不治也详于治内乃所以治之也天下岂有腹心之安而手足之不安者乎先王之治只在腹心上理会不从事于四支百体何则目不两视而明耳不两听而聪虽是圣人其才力固自有限吾惟详于治内内治修举则逺人方且尊敬不暇何敢萌猾夏之心此非所以治之乎苟惟求详于外则必阔畧于内纪纲不振政事不举贤人不用人民不安逺人必有玩侮之心而岂所以治之哉是以先王非故为逺近之别也盖度其势不能泛及则惟用其精神于内立为标凖使之有所法则观感而化焉不务德而勤逺畧非先王之治也汉武帝伐匈奴唐太宗伐髙丽皆罢中国以事逺夷中国内敝而逺夷终不可服由此观之则先王所治不出千五百里之内其虑逺矣哉
　　东渐于海西被于流沙朔南曁声教讫于四海禹锡圭告厥成功
　　东西皆指其所言而南北独无所指者盖天下地势东西狭而南北长故朔南不可得而指其所也谓之朔南曁声教则东渐于海声教所渐也西被于流沙声教所被也总而言之于下也朔南虽无定所然大畧到四海矣故曰讫于四海观此则知先王所治虽甚近然其声教所曁则甚逺矣天之所覆地之所载日月所照霜露所坠凡有血气者莫不尊亲声教何徃而不被但不如中国治之加详尔禹锡圭告厥成功治水之功旣成故以其功告成于帝焉此书告厥成功之书也故知禹之所自作其间固非一一是禹言语然大畧则禹所作也尚书徃徃皆是如此且如伊尹作太甲三篇其间所谓王惟庸罔念闻王未克变岂亦伊尹之言而大畧则伊尹所作也武王誓师之书其间固有史辞而大畧则武王所作也禹贡亦然黑色盖禹告成治水之功水属北方其色又黑所以用圭锡如师锡帝之锡自上锡下自下锡上皆通用也学者读禹贡一篇观所谓九州攸同四隩旣宅九山刋旅九川涤源九泽旣陂四海会同六府孔修又观所谓东渐于海西被于流沙朔南曁声教讫于四海须当思后世之人欲为毫发之事犹且不能而禹乃成如此大功与天地并其久在当时广大若此而万世永赖又且至于无穷他人何以不能而禹何以独能惟其若此所以为圣人也
　　启与有扈战于甘之野作甘誓
　　天子有征而无战启君也有扈臣也君臣至于相战德之衰也舜命禹征苖曰征而已未闻苖敢与天子抗也今而至于战是有扈敢与启抗前此未之有也
　　甘誓
　　大战于甘乃召六卿
　　説者谓六卿非王朝之六卿大夫若谓王朝六卿则宰而下不应属大司马矣此盖不深知周礼而妄为之説所谓六卿即王朝之六卿也平居无事宰固尊司马固卑至于行军用师则权在司马故虽宰亦属焉周礼六卿皆然宗伯掌礼凡属礼之事皆宗伯主之司徒掌教凡属教之事皆司徒主之司马掌兵则用兵之时虽宰固亦惟司马之命是听也只观大宗伯凡朝觐会同则为上相知朝觐会同以宗伯为上相则知用兵以司马为主凡自宰以下皆属焉夫复何疑且王朝之六卿即六乡之大夫也周礼注谓六卿内与六官之事外兼六乡之教此语极当无事则六卿分主六乡有急则调六乡之民以为兵而六卿为军将故曰军将皆命卿以此观之所谓六卿者即王朝之六卿明矣
　　王曰嗟六事之人予誓告汝有扈氏威侮五行怠弃三正天用勦絶其命今予惟恭行天之罚
　　六事之人即六卿也今观此誓师之言当合前后诸誓观之又当看所以数有扈之罪者不出威侮五行怠弃三正两句盖此两句虽若甚防而其所关甚大天下万事何者能外得五行尧典一篇谆谆乎羲和之命臯陶陈谟拳拳乎抚于五辰之言洪范九畴而五行独居其首唐虞三代之际于天时甚谨凡所施为无一事不顺天时茍能顺之是之谓抚逆而行之是之谓侮以一嵗言之如春属木夏属火当春则有春时所当为之事当夏则有夏时所当为之事皆不可紊乱此特其大纲耳观月令一篇如孟春行夏令孟夏行秋令变异随见此岂可侮之古之极治之时隂阳和风雨时五谷畅茂庶草蕃庑凡盈天地之间无有一毫悖戾之气者抚于五辰之所致也五行之不顺天下事何徃而不失其序乎三者天下之正理也上顺天下顺地中得人三者不可弃其一上不顺乎天道则风雨或时或不时隂阳之或和或不和皆莫之顾矣下不顺乎地道则地利有兴有不兴皆莫之顾矣中焉人道之不修则风俗之美恶民生之安危境内之治乱一切漠焉不关于其心是所谓怠弃三正也有扈之罪不过只是威与怠二字狠厉威严不以五行为事所谓威侮耽于怠荒不以三正为事是谓怠弃作威以侮五行怠惰以弃三正观此二字则有扈氏之为人可知矣旣如此刚愎狠厉又如此茍安怠惰有此二罪刑戮安得而不加此天所以勦絶其命也记曰故天之生物必因其材而笃焉故栽者培之倾者覆之大抵有德之人天虽欲不命不可得无德之人天虽欲命之亦不可得所谓因其材而笃焉咸其所自取尔读天用勦絶其命之言则知天命之絶非天之私意也彼自絶之也读恭行天罚之言则知今日兴师亦非吾之私意也天絶之也观此可以识二帝三王用军行师之大端矣如二帝三王之用师方是天讨后世兴兵皆是利其土地利其人民何尝一一是有罪非所谓天讨也必使四海之内皆曰非富天下也此其为天讨矣
　　左不攻于左汝不恭命右不攻于右汝不恭命御非其马之正汝不恭命用命赏于祖弗用命戮于社予则孥戮汝
　　古者车战御者居中执弓矢者居左王射勇力之士居右主刺击逺则用射短兵接则刺击用兵之事不出此二者然居中而御者须是能调停六马不徐不疾得其正乃可当驰则驰当驱则驱当缓则缓当急则急皆不失其正若是为之诡遇虽幸而胜亦非正也不失其驰舍矢如破夫是之谓正所谓正者亦非一端大槩不失其义理之所当然者此正也古者天子亲征必载迁庙之主与社而行用命赏于祖示非吾私赏之也弗用命戮于社示非吾私戮之也必载迁庙之主者盖迁庙已祧之庙也若是未祧之庙亦难移动迁庙虽已祧载之而行亦所以奉祖宗之命也观此因知古之祧庙不与汉儒所论者同汉儒如匡衡韦元成辈所论祧庙皆一切扫除岂理也哉古之祧庙兴师之时载之而行而于祫禘祧亦与焉何尝便一切扫除之只是疏尔社土神也不言土神而言社刑属隂也戮及其妻子谓之孥説者谓戮及妻子非三代誓师之言盖戮之以为孥尔不知治国行师固自不同罚弗及嗣赏延于世此治国之法也予则孥戮汝此行师之法也独不见司马法所言乎国容不入军军容不入国国容入军则民德弱军容入国则民德乱军容国容判然不类帝王存心悉从寛厚至于行军用师则凛凛甚严人肯致死亦理之所当然也
　　五子之歌【案袁氏此篇解永乐大典原阙】
　　征【案袁氏此篇解永乐大典原阙】


<经部,书类,絜斋家塾书钞>
　　钦定四库全书
　　絜斋家塾书钞卷五　　　　宋　袁燮　撰
　　商书
　　汤誓【案袁氏汤誓篇觧永乐大典原阙】
　　仲虺之诰【案袁氏仲虺之诰篇解永乐大典原阙】
　　汤既黜夏命复归于亳作汤诰
　　谓之黜夏命则既革夏命而为商矣汤于此遂践天子位可也而且复归于亳何哉此可见三代之得天下与后世不同其所以得天下葢天下环向而归之吾无一毫利心焉使吾退归于亳而人心皆归吾不得已而践其位不然虽终处于亳吾又何求焉后世所谓受禅者皆是诛其君而便居其宫恐恐然惟惧天下之不己有也只复归于亳四字便见是三代得天下处
　　汤诰
　　王归自克夏至于亳诞告万方王曰嗟尔万方有众明听予一人诰惟皇上帝降衷于下民若有恒性克绥厥猷惟后
　　衷之义与中同皆只是人心天下之至中者人心也是中也天得之而为天人得之而为人初非是两个谓之降衷则是在天者降而在民下民之衷即上帝之衷也以此观之人之性如何不是善天道降而在人初不曽分孟子所以谓人皆可以为尧舜所以谓人之性善只缘见得这个道理分明成汤诞告之首发为此言所以使万方有众咸知良心善性吾所固有咸知吾心之衷与上帝一般其警人也切矣然民虽有此衷而所以顺其常性使之安厥道者则有頼于君若有常性其中煞有事此心荒怠则不能顺贤知隐伏则不能顺朝廷无善政良法美意不逹于天下皆莫能顺其常性要须尽此数者而后能司牧斯民使不失其性人主之职业于是无亏焉尧舜三代治天下皆所以顺天下之常性也后世人主知其职业者甚寡不知尊居九重之上备享四海九州之奉极天下之富贵者果为何事哉无非欲以保养天下之性而已矣故若有恒性克绥厥猷是乃人主之职业所谓亶聪明作元后元后作民父母所谓天生民而立之君使司牧之勿使失性人主职事舍此无有大焉者成汤诞告万方之言首及于此正以人主别无职事也学者读此数句当知人主职业在此
　　夏王灭德作威以敷虐于尔万方百姓尔万方百姓罹其凶害弗忍荼毒并告无辜于上下神只天道福善祸淫降灾于夏以彰厥罪肆台小子将天命明威不敢赦敢用牡敢昭告于上天神后请罪有夏聿求元圣与之戮力以与尔有众请命上天孚佑下民罪人黜伏【案袁氏此条解永乐大典原阙】
　　天命弗僭贲若草木兆民允殖俾予一人辑宁尔邦家天命弗僭差显然如草木焉草木之栽者天从而培之其倾者天从而覆之人事为本天命特因人事如何尔独以草木言者其理显然可见故谓之贲贲者昭然分明之谓也既以草木形容天命又以兆民形容草木惟天惠民惟辟奉天人主无职事能安民者是乃人主之职事也人主能封殖兆民犹草木之栽者也天命亦予之不能封殖兆民犹草木之倾者也天命虽欲予之而不可得桀不能封殖兆民所以天覆亡之汤能封殖兆民所以天眷佑之天民之理贯通知民则知天矣曰俾予一人辑宁尔邦家观俾之一字则知成汤能封殖兆民是以天使之辑宁尔邦家也
　　兹朕未知获戾于上下栗栗危惧若将陨于深渊今日之举虽因乎天命人心然亦未知获戾乎上下乎否乎方且栗栗危惧何敢自以为是此可以观圣人之心
　　凡我造邦无从匪无即慆淫各守尔典以承天休谓之凢我造邦则非独自谓也天下诸侯昔夏而今商则造邦自此始矣邦家新造其可从匪而即慆淫乎匪者不常也慆淫者淫荒淫虐之类是也其道可以万世常行者谓之典所谓各守尔典不必外求无从匪无即慆淫即所谓典也且如匪是不常既是不常可谓之典乎荒淫肆虐可谓之典乎若能不从匪不即慆淫所谓万世常行之道又岂外是何者不善者去则善者自存既无过失则所谓天然好者固无恙也故人欲为善不必外求无许多不好处有这许多好处即是善无偏无党无党无偏即王道荡荡平平也无从匪无即慆淫即所谓典也外此尚何求所谓典者哉能各守尔典便能承天休欲知此理分明但以此心体之方其有常之时此心为如何方其不常之时此心又如何有常之时则其心安其体泰仰无愧俯无作所谓坦荡荡者是也天休有加于此者乎不常之时其心则不安其体则不泰仰有愧于天俯有怍于人所谓长戚戚者是也天休安在哉却不但是得其位得其禄得其名得其夀方谓之天休天休固不外此但亦先尽此心之休天方能与之休也所谓栽者培之倾者覆之即此理尔无从匪无即慆淫这便是典各守尔典这便是天休
　　尔有善朕弗敢蔽罪当朕躬弗敢自赦惟简在上帝之心其尔万方有罪在予一人予一人有罪无以尔万方呜呼尚克时忱乃亦有终
　　论语尧曰一篇将尧舜禹汤文武至精至要处叙在前面数语此是二帝三王精防蕴奥叙之于尧曰篇以为论语之终其记尧舜禹不过执中一语成汤则取其朕躬有罪无以尔万方万方有罪罪在朕躬数句武王亦取其百姓有过在予一人之言此盖是二帝三王心地事今试涵咏讽诵因其遗言以求圣人之心他人有罪则以为我实致之所以责人之轻如此予一人有罪则不敢以咎人所以自责之重如此其心为何如哉天下事未有不在我者爱人不亲反其仁治人不治反其知礼人不答反其敬行有不得者皆反求诸己小人怨汝詈汝则皇自敬德厥愆曰朕之愆万方有罪皆上无以感化之故而岂可不自责乎曰尔有善朕弗敢蔽罪当朕躬不敢自赦此告诸侯也下言万方则合天下而告之其意则一尔惟简在上帝之心听天心之所择也吾之所言皆理之不可易者汝能时忱则于此有终夫成汤方革夏为商天下诸侯皆于此新造邦天下民庶皆于此更始苟能信成汤之言岂惟今日有始而已于是乎可以有终也读此一篇书须当合仲虺之诰看方成汤之有慙德也深悔前日之举以为非是岂敢出来承当仲虺深知此心之不可一日有所以归至大坰中涂作书称賛成汤盛德以为此乃天命人心之所在非吾一人之私意也于是成汤之慙方始释然方敢出来承当此事方敢自以前日之举为当然故作书诞告万方歴言夏桀之无道以为天命弗僣差我能封殖兆民所以上天俾我一人辑宁尔邦家今日之心非前日有慙德之心矣若非仲虺能解释其慙疑汤方自悔其不当为而岂敢明告天下以吾之所当为乎然仲虺当时作书虽所以解其慙而亦不忘于告戒曰志自满九族乃离曰谓人莫己若者亡曰自用则小直是警之以危亡之言谓吾君若以为人莫己若则宗庙社稷必至絶灭其严厉切直如此所以成汤诞告万方虽出来承当此事而方且以为兹朕未知获戾于上下栗栗危惧若将陨于深渊其心如此是自满乎是谓人莫己若者乎是自用乎此可以识圣人心术之精防矣若诞告万方之后而泰然自足自以为是便是满假更非圣人之心玩味兹朕未知获戾于上下栗栗危惧之言想像成汤之心为何如哉仲虺称賛成汤盛德之后戒其自用自满成汤诞告万方之后有栗栗危惧之言二书本末实相表里读此二书既可以见古王佐格心之业又可以见古哲王存心之道
　　成汤既没太甲元年伊尹作伊训肆命徂后
　　太甲太丁之子汤之嫡孙也太丁未立而死仲壬外丙其年尚防故二人不立而立太甲所谓外丙二年仲壬四年特嵗数尔二人寔未尝立也天下正统当传于嫡按檀弓仲子舍其孙而立其子子防问诸孔子子曰否立孙葢子死而传之嫡孙此正统也河南邵氏叙歴代纪年无所谓外丙仲壬者以其非嫡故不立而二年四年特嵗数耳
</div>
    <div class="pagination">
<a href="絜斋家塾书钞_page2.html">上一页</a><a href="絜斋家塾书钞.html">1</a><a href="絜斋家塾书钞_page2.html">2</a><span class="current-page">3</span><a href="絜斋家塾书钞_page4.html">4</a><a href="絜斋家塾书钞_page5.html">5</a><a href="絜斋家塾书钞_page6.html">6</a><a href="絜斋家塾书钞_page7.html">7</a><a href="絜斋家塾书钞_page8.html">8</a><a href="絜斋家塾书钞_page9.html">9</a><a href="絜斋家塾书钞_page10.html">10</a><a href="絜斋家塾书钞_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
