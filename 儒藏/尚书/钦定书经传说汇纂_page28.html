<!DOCTYPE html>
<html>
<head>
    <meta charset="UTF-8">
    <title>钦定书经传说汇纂 - 第 28 页/共 38 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定书经传说汇纂 - 第 28 页/共 38 页</h1>
    <div class="content">　　钦定四库全书
　　钦定书经传说彚纂卷十四
　　梓材
　　集传亦武王诰康叔之书谕以治国之理欲其通上下之情寛刑辟之用而篇中有梓材二字比稽田作室为雅故以为简编之别非有他义也今文古文皆有○案此篇文多不类自今王惟曰以下若人臣进戒之辞以书例推之曰今王惟曰者犹洛诰之今王即命曰也肆王惟徳用者犹召诰之肆惟王其疾敬徳王其徳之用也已若兹监者犹无逸嗣王其监于兹也惟王子子孙孙永保民者犹召诰惟王受命无疆惟休也反覆参考与周公召公进戒之言若出一口意者此篇得于简编断烂之中文既不全而进戒烂简有用明徳之语编书者以与罔厉杀人等意合又武王之诰有曰王曰监云者而进
　　戒之书亦有曰王曰监云者遂以为文意相属编次其后而不知前之所谓王者指先王而言非若今王之为自称也后之所谓监者乃监视之监而非啓监之监也其非命康叔之书亦明矣读书者优游涵泳沉潜反覆绎其文义审其语脉一篇之中前则尊谕卑之辞后则臣告君之语盖有不可得而强合者矣
　　集说【朱子曰吴才老辩梓材后半截不是梓材縁其中多是勉君乃臣告君之辞未尝如前一半称王曰又称汝为上告下之辞亦有此理○又说梓材是洛诰中书甚好其他文字亦有错乱而移易得出人意表者然无如才老此様处恰恰好○梓材后都称王恐别是一篇不应王告臣下不称朕予而自称王断简残编无从考正只得于言语句读中有不晓者缺之】
　　王曰封以厥庶民暨厥臣达大家以厥臣达王惟邦君集传大家巨室也孟子曰为政不难不得罪于巨室孔氏曰卿大夫及都家也【孔氏颖达曰卿大夫在朝者都家卿大夫所得邑又公邑而大夫所治亦是周礼有都家之官】以厥庶民暨厥臣达大家则下之情无不通矣以厥臣达王则上之情无不通矣王言臣而不言民者率土之濵莫非王臣也邦君上有天子下有大家能通上下之情而使之无间者惟邦君也
　　集说【孔氏颖达曰以用也用之者既用其言以为政又用其人以为辅○林氏之竒曰自古天下之患常起于上下之情不通上之情莫不愿通于下下之情莫不愿通于上然而常蔽塞不通者无以逹之也故诰康叔如此则自天子至于庶民其好恶喜怒莫不晓然而可知上下交通而无间此则邦君之任也○吕氏祖谦曰自康叔言则有臣民大家三等自王言之则率土皆王臣但言厥臣皆在其中矣○陈氏大猷曰大家如晋六卿鲁三桓齐诸田楚昭屈景之类定四年左传载封康叔分以殷民七族自陶氏至终葵氏即衞之大家也大家之情与臣民常亲盖臣民素服属于大家而大家之强阻亦臣民拥助之也国君能施仁政抚其臣民由臣民以达其情于大家则巨室之所慕一国慕之又由臣以达其情于天子而邦君之责尽矣○王氏应麟曰周封建诸侯与大家巨室共守之以为社稷之镇九两所谓宗以族得民公刘之雅所谓君之宗之此封建之根本也鲁之封有六族焉卫之封有七族焉唐之封有九宗五正焉皆所以系人心维国势○陈氏栎曰邦君处上下之闲达王必自达大家始得罪于巨室者不公正而无以服其心也此难以强力服而可以公心化以邦君一人公正之心能通乎一国臣民千万人之心由之以达乎大家之心则以其下达者而上达其流通而无留滞也必矣○王氏樵曰云以某达某者谓先得乎此之心而后可以通乎彼也鲁君失民故不能制三家故达乎大家有道臣民爱戴政自行于大家矣不能其大夫国人何以事上故达乎天子冇道一国顺治情自孚于天子矣】
　　汝若恒越曰我有师师司徒司马司空尹旅曰予罔厉杀人亦厥君先敬劳肆徂厥敬劳肆徃奸宄杀人歴人宥肆亦见厥君事戕败人宥
　　集传恒常也师师以官师为师也尹正官之长旅众大夫也敬劳恭敬劳来也徂往也歴人者罪人所过律所谓知情蔵匿资给也【陈氏师凯曰三者皆因罪人所歴过或知情或蔵匿或赀给之】戕败者毁伤四肢面目汉律所谓疻也【汉书薛宣传注以杖手殴击之剥其皮肤肿起青黑而无疮瘢者律谓疻痏○陈氏师凯曰疻说文云殴伤也】此章文多未详
　　集说【林氏之竒曰以论语之所谓厉已孟子之所谓厉民观之则厉杀人者不以其罪而杀之也故谓之厉敬劳者唐孔氏曰即论语所谓先之劳之是也惟为君必先有以敬劳之而后其臣罔厉杀人故汝今往之国不可不尽其敬劳之道○时氏澜曰虚心屈己不敢自用常言我有师师则非一人矣官属官长无不师之始尽为邦之道○陈氏栎曰此节自当缺之今姑采合诸说解之曰汝若常发越谓羣臣言我有交相师师之三卿与正长之尹众大夫之旅我意言我欲无虐杀人耳亦以其君先恭敬劳来其民为臣者遂徃效君以敬劳遂与往日为奸宄杀人者罪人所轻歴者今皆寛宥与之为新羣臣遂亦见其君之事凡戕败人者亦寛宥之矣君宥其大者臣亦宥其小者大意欲康叔率其臣以戒虐杀施寛宥也】
　　王啓监厥乱为民曰无胥戕无胥虐至于敬寡至于属妇合由以容王其效邦君越御事厥命曷以引养引恬自古王若兹监防攸辟
　　集传监三监之监康叔所封亦受畿内之民当时亦谓之监故武王以先王啓监意而告之也言王者所以开置监国者其治本为民而已其命监之辞盖曰无相与戕杀其民无相与虐害其民人之寡弱者则哀敬之使不失其所妇之穷独者则聫属之使有所归保合其民率由是而容蓄之也且王所以责效邦君御事者其命何以哉亦惟欲其引掖斯民于生养安全之地而已自古王者之命监若此汝今为监其无所用乎刑辟以戕虐人可也
　　集说【林氏之竒曰周官太宰曰乃施典于邦国而建其牧立其监注曰监谓公侯伯子男各监一国书曰王启监厥乱为民然则监者盖指诸侯而言啓监云者犹曰立其监也明王奉若天道建邦设都立后王君公承以大夫师长不惟逸豫惟以乱民则啓监者非为民而何○陈氏经曰引有徐徐之意治乱民犹乱绳急目前之效而欲速者皆非所以安养之也○陈氏大猷曰周礼建牧立监以维邦国自黄帝已立左右监以监视万国乃诸侯之长也康叔孟侯故称之为监○王氏樵曰至于谓加恩到此也寡者人之所忽而至于敬寡妇者惠所难遍而至于属妇则穷独可知属者无依者使之有依也○民不能自生自养自致于安为之引者邦君御事之责也引字中有事在言此者见侯职有所重王室之责成有所在而不可徒事乎刑也】
　　惟曰若稽田既勤敷菑惟其陈修为厥疆畎若作室家既勤垣墉惟其涂塈茨若作梓材既勤朴斲惟其涂丹雘
　　集传稽治也敷菑广去草棘也【陈氏师凯曰敷广也尔雅云田一嵗曰菑郭璞云江东呼初耕地反草为菑】疆畔也畎通水渠也【周礼匠人为沟洫广尺深尺曰畎】涂塈泥饰也【林氏之竒曰塈说文曰仰涂也顔师古注汉书亦曰即今之仰泥也】茨盖也【林氏之竒曰糓梁传曰焚雍门之茨范注曰茨盖也茅茨者亦谓之茅盖屋也】梓良材可为器者【林氏之竒曰器用以梓木为良故古者木工谓之梓人】雘采色之名【孔氏颖达曰涂丹皆饰物之名谓涂丹以朱雘雘是采色之名有青有朱知是朱者与丹连文故也】敷菑以喻除恶垣墉【马氏融曰卑曰垣高曰墉】以喻立国朴斲【陈氏大猷曰具粗曰朴致巧曰斲】以喻制度武王之所已为也疆畎塈茨丹雘则望康叔以成终云尔
　　集说【朱子曰梓材一篇有可疑者如稽田垣墉之喻却与无胥戕无胥虐之类不相似以至于欲至于万年惟王子子孙孙永保民却又似洛诰之文乃臣戒君之辞非酒诰语也○陈氏栎曰三者之譬谓武王既尽劳以始之叔当因旧成就润饰以终之不可变成规而隳前功也○王氏肻堂曰立防闲之具而备御之有方使已去之恶无自而乘隙曰为疆畎尽维持之心而绸缪之有法使己勤之基永保其无虞曰涂塈茨妙粉饰之功而润色之尽善使己立之制焕乎其有文曰涂丹懽】
　　今王惟曰先王既勤用明徳怀为夹庶邦享作兄弟方来亦既用明徳后式典集庶邦丕享
　　集传先王文王武王也夹近也【陆氏徳明曰夹音协近也○孔氏颖达曰夹者是人左右而夹之故言近也】怀逺为近也兄弟言友爱也泰誓曰友邦冡君方来者方方而来也既尽也先王尽勤用明徳而怀来于上诸侯亦尽用明徳而视效于下也后后王也式用也典旧典也集和辑也此章以后若臣下进戒之辞疑简脱误于此
　　集说【林氏之竒曰惟先王之所以懐服庶邦使之小大相比以永享者其本在于用明徳故今王继体而立用此常道以集庶邦而庶邦亦将大享也盖今王之集庶邦既用先王之常道则庶邦之来享安得不尽如先王之世哉○陈氏栎曰朱子既以为他书错简误缀在此则不当复以为武王命康叔只云臣告君可也○王氏充耘曰古者封建诸侯各私其土各子其民其势易至分裂而自守以天子而统驭万邦千里之王畿其力岂足制诸侯哉所恃者有徳以柔服之而已故夙夜匪懈己之所以自治者益则殷聘世朝诸侯之所以事上者愈谨不然则诸侯不享而为天子者徒建空名于诸侯之上耳故自古以来惟以四方朝贡为盛事周公教成王亦以为敬识百辟享亦识其有不享为此故也○王氏樵曰易曰地上有水比先王以建万国亲诸侯取象于比之意欲其情义足以相维系而不散也所谓怀为夹作兄弟方来者也先王用何道曰明徳而已比之九五曰显比言显明其比道如接之以礼待之以诚上以徳而显比于下下亦以徳而亲比于上修其职贡孰敢有贰者哉诸侯之向背卜王室之盛衰王室之盛衰视吾徳之修否而已后式典集庶邦丕享有周大臣当其全盛之时而豫以进戒其见逺矣哉】
　　皇天既付中国民越厥疆土于先王
　　集传越及也皇天既付中国民及其疆土于先王也集说【林氏之竒曰皇天尽以中国民付之先王而一民莫非其臣尽以疆土付之先王而尺地莫非其有○朱子曰尚书句读有长者如皇天既付中国民越厥疆土于先王是一句○沈氏澣曰有人斯有土故带疆土言之】
　　肆王惟徳用和怿先后迷民用怿先王受命
　　集传肆今也徳用用明徳也和怿和悦之也先后劳来之也迷民迷惑染恶之民也命天命也用慰悦先王之克受天命者也
　　集说【王氏安石曰民迷则悖欲使保乂之当先以和和然后惟王之听惟王之听然后可以先后之使不失道○陈氏大猷曰迷民未率故王惟徳是用以和怿先后之和之使不乖怿之使不怨先引之于前后助之于后不惟以悦民心亦所以悦先王受命之心○王氏樵曰谓之迷民见其因无君师教导缪其所趋非所当忿疾也当用徳和怿之谓以礼义和融悦乐其心使之慕于善而不能已或先之以唘其悟或后之以掖其成如是而民有终于迷者乎】
　　附录【陈氏栎曰训肆为今不若云故也遂也朱子谓为承上起下之辞书中肆字在句首者如肆类于上帝肆嗣王丕承基绪肆惟王其疾敬徳与上文肆往奸宄肆亦见厥君事皆故与遂之意耳】
　　已若兹监惟曰欲至于万年惟王子子孙孙永保民集传已语辞监视也此人臣祈君永命之辞也案梓材有自古王若兹监罔攸辟之言而编书者误以监为句读而烂简适有已若兹监之语以为语意相类合为一篇而不知其句读之本不同文义之本不类也孔氏依阿其说于篇意无所发明王氏谓成王自言必称王者以觐礼考之天子以正遏诸侯则称王亦强释难通独吴氏以为误简者为得之但谓王啓监以下即非武王之诰则未必然也
　　集说【陈氏栎曰子子孙孙永保民则欲世王之久安天下也意实公而非私于王家人臣祈天永命忠爱无穷之心欤○马氏森曰诸侯乃国之藩屏民乃国之根本用徳所以化服臣民而凝固天命之道实在兹也】
　　总论【苏氏轼曰此书専言王惟不杀则子孙万年享国故以皇天所付为言详考大诰康诰酒诰梓材四篇反复丁寜以杀为戒以不杀为徳此易所谓聪明睿知神武而不杀者故周有天下八百余年天人之际有不可尽知者至于杀不杀之报一一若符契可必也而世主不以为监小人又或附防六经以劝之杀悲夫唐末五代之乱杀人如饮食周太祖叛汉汉隠帝使开封尹刘铢屠其家百口太祖既克京师夜召其故人知星者赵延义问汉祚所以短促延义答曰汉本未亡以刑杀寃滥故不及期而灭时太祖方以兵围刘铢及苏逢吉第期灭其族闻延义言矍然贷之诛止其身予读至此未尝不流涕太息故表其事于书传以救世云】
　　召诰
　　集传左传曰武王克商迁九鼎于洛邑史记载武王言我南望三途【杜氏预曰三涂在陆浑南○陈氏师凯曰史作涂】北望岳鄙【杜氏预曰岳盖河北太行山鄙都鄙谓近岳之邑】顾詹有河粤詹洛伊毋逺天室营周居于洛邑而后去则宅洛者武王之志周公成王成之召公实先经理之洛邑既成成王始政召公因周公之归作书致告达之于王其书拳拳于歴年之久近反复乎夏商之废兴究其归则以諴小民为祈天命之本以疾敬徳为諴小民之本一篇之中屡致意焉古之大臣其为国家长逺虑盖如此以召公之书因以召诰名篇今文古文皆有集说【林氏之竒曰武王有宅洛之意而周公成王成之者诚以洛为地中五服诸侯之朝觐贡赋道里为均故建以为都以居九鼎而防诸侯于此焉车攻之诗羙宣王复防诸侯于东都而其诗谓之复古则自宣王之前其防诸侯盖皆于此而万乘之君则当在于镐以宗庙社稷之所在而王业之所本故也○陈氏大猷曰成王实都镐京特往来朝诸侯祀清庙于洛故镐京谓之宗周以其为天下所宗也洛邑谓之东都又谓之成周以周道成于此也洛邑天下之至中丰镐天下之至险成王于洛邑定鼎以朝诸侯所以承天地冲和之气宅土中以莅四海其示天下也公于镐京定都以壮基本所以据天下形势处上游以制六合其虑天下也逺汉唐并建两京盖亦识形势之所在而有得于成王周公之遗意欤○陈氏栎曰宅洛之事武王志之成王述之上告祖庙迭咨大臣一日而建千万年宅中图大之基谨重如此周公自洛归镐召公因作诰其忠爱尤在此盖以宅中图大固难保大定功尤难王之在丰召之相宅固见宅中图大之难矣召公拳拳以敬徳永命戒王敬不敬之异效凡七言之至谓不敬徳则必坠厥命其词甚危见保大定功之尤难也】
　　惟二月既望越六日乙未王朝歩自周则至于丰集传日月相望谓之望既望十六日也【孔氏颖达曰望之在月十六日为多此年二月小乙亥朔十五日即为望是己丑为望言己望者谓庚寅十六日也】乙未二十一日也周镐京也去丰二十五里【林氏之竒曰丰者汉右扶风霸县酆水是也即禹贡所谓东防于沣其邑在沣水之西镐者汉长安西南有昆明池北镐陂是也】文王庙在焉成王至丰以宅洛之事告庙也
　　集说【孔氏颖达曰文王居丰武王于丰立文王之庙迁都而庙不毁故成王居镐京则至于丰以告文王庙也大事告祖必告于考经不言告武王以告文王则告武王可知以告祖见考也告庙当先祖后考此必于丰告文王于镐告武王也○王氏安石曰以朏望明魄纪月以甲子纪日书法也○朱子曰丰镐去洛邑三百里长安所管六百里王畿千里亦有横长处非若今世画图之为方也恐井田之制亦是此类此不可执画方之图以定之○或问周都丰镐则王畿之内当有西北之戎如此则稍甸县都如之何其可为也曰周礼一书圣人作为一代之法尔到不可用法处圣人须别有权变之道】
　　惟太保先周公相宅越若来三月惟丙午朏越三日戊申太保朝至于洛卜宅厥既得卜则经营
　　集传成王在丰使召公先周公行相视洛邑越若来古语辞言召公于丰迆逦而来也朏孟康曰月出也三日明生之名戊申三月五日也卜宅者用龟卜宅都之地既得吉卜则经营规度其城郭宗庙郊社朝市之位
　　集说【孔氏颖达曰经营考工记所云匠人营国方九里左祖右社面朝后市是也下有丁巳郊故知规度城郭郊庙朝市之位处也匠人王城方九里如典命文又以公城方九里天子城十二里郊者郑注周礼云近郊五十里其庙案小宗伯云建国之神位右社稷左宗庙郑注朝士职云库门内之左右其朝者郑云外朝一在库门之外臯门之内是询众庶之朝内朝二者其一在路门外王毎日所视谓之治朝其一在路门内路寝之朝王毎日视讫退适路寝谓之燕朝或与宗人图私事顾氏云市处王城之北朝为阳故在南市为隂故处北○林氏之竒曰周官太卜国大迁大师则贞龟盘庚之迁亳太王之迁岐衞文公之迁楚邱未尝不卜也洪范曰谋及乃心谋及卿士谋及庶人谋及卜筮营洛之谋成王君臣既有定议矣于是谋及卜筮也卜既吉则人谋鬼谋无有差忒所以经之营之而规度其朝市宗庙郊社之位○王氏肻堂曰经营未是兴工只是定其处所盖经营定才攻之故三日庚戌始以庶殷攻位也经营中亦有许多事如城郭之里数宗庙郊社朝市制度修广之数之类】
　　越三日庚戌太保乃以庶殷攻位于洛汭越五日甲寅位成
　　集传庶殷殷之众庶也用庶殷者意是时殷民已迁于洛故就役之也位成者左祖右社前朝后市之位成也
　　集说【孔氏颖达曰于戊申三日庚戌为三月七日治都邑之位于洛水之汭谓洛水北也于庚　五日为三月十一日甲寅而所治之位皆成矣○庄二十九年左传发例云凡土功水昬正而栽日至而毕此以周之三月农时役众者彼言寻常土功此则迁都事大不可拘以常制也○林氏之竒曰禹贡导河东过洛汭而导洛东北入于河则洛汭为洛水之北也可知禹贡曰导洛东北防于防瀍则防瀍皆在洛之北而王城在瀍之西成周在瀍之东虽涧在瀍之西而防瀍皆在洛之北故位于洛汭也○马氏森曰上卜宅得卜见敬以稽天而天意从此攻位位成见悦以使民而民心服】
　　若翼日乙夘周公朝至于洛则达观于新邑营
　　集传周公至则徧观新邑所经营之位【吕氏柟曰召公先理其繁周公斯观其要也】
　　集说【孔氏颖达曰乙卯十二日也○吕氏祖谦曰召公已成位周公方来观上相之体然也○王氏樵曰至洛卜宅者卜其地之吉即所谓涧水东瀍水西又瀍水东是也得卜是已得其地即所谓惟洛食者也卜以戊申而周公至以乙卯乃云我卜者二公同心同谋召公之卜即周公之卜也伻来以图及献卜即献此戊申之卜也或言乙卯日周公再卜者非】
　　越三日丁巳用牲于郊牛二越翼日戊午乃社于新邑牛一羊一豕一
　　集传郊祭天地也故用二牛社祭用太牢礼也皆告以营洛之事
　　集说【孔氏颖达曰丁巳十四日也○林氏之竒曰用牲于郊告祭于天地也王博士曰昊天有成命郊祀天地也盖祭亦可以郊言之惟郊于天地故用牛二也○朱子曰此闲当有告卜语○古时天地定不是合祭日月山川百神亦无合共一时祭享之理岂有祭天便将下许多百神一齐排作一堆都祭周礼有圜丘方泽之说后来人却只说地便是后土见于书传言郊社多矣某看来不要如此也还有方泽之祭○陈氏经曰郊不曰新邑者郊在国外社在国内故也○陈氏大猷曰此盖即洛邑新立之郊社以告作洛于天地不告庙者在丰已告也○王氏充耘曰郊社大事也周召以人臣行之可乎盖因事祭告奉王册命以行事非常祭之比也】
　　【案祭天地分合从古聚讼此经云用牲于郊牛二注疏谓以后稷配故牛二蔡传则云祭天地也蔡但言祭天地不言合者天地各攻其位位成而祭之也疑此时南北郊之名已立言郊者统天地言之欤周礼大宗伯有苍璧礼天黄琮礼地之说大司乐有圜丘方泽之说又祭法言燔柴于泰坛祭天也瘗埋于泰折祭地也用骍犊此皆天地竝言祭天地异所王者尊天而亲地未有祭天而不及地者亦未有言其合者也然则兆于南郊就阳位也礼固明言之而北郊未有明文此经之偶缺耳注疏之家郑康成贾公彦孔颖达辈皆已补言之周礼典瑞云两圭有邸以祀地注疏皆谓祀于北郊又牧人言阳祀隂祀注疏亦谓隂祀祭地北郊又如礼记泰坛泰折之文疏云此经论祭帝于南郊地于北郊也此皆北郊之说凿凿可据者以此言之祭地之位不待推而可知也虽有冬夏至之分而此于位之初成非常祀之时可比故同日而举也社于新邑谓此乃所以祀地者非也王为羣姓立社曰大社王自为立社曰王社诸侯为百姓立社曰国社诸侯自为立社曰侯社又大夫以下成羣立社曰置社郑云此今时里社也又月令命民社仲春之祭也诗以社以方秋祭也孟冬则云大割祀于公社是一嵗又三社也社之祭自天子以至于士庶人皆得共之其名至多名同而义则各异兹之社于新邑乃社稷之社位在库门之右者此共工氏之子曰勾龙者是也特以其平九州之功而报之而奉以为主耳谓之地之神可乎地祗勾龙同得谓之后土者因昭二十九年左传魏献子问社稷五祀谁氏之五官史墨答之以勾龙为后土犹言后土之官耳其实康成所云后土者谓地神也非谓勾龙也况乎祭天地之礼贵简贵诚只用茧犊此人鬼之祭故曰牛一羊一豕一郊特牲所谓社稷太牢而蔡传引之者也若以此社为祭地则王制所云祭天地社稷地与社岂重累而举之乎至于后稷配天以思文之诗为乐歌此乃行之于宗周者东都初建恐未遑及此耳】
　　越七日甲子周公乃朝用书命庶殷侯甸男邦伯集传书役书也春秋传曰士弥牟营成周计丈数揣高低度厚薄仞【杜氏预曰度高曰揣度深曰仞】沟洫物土方【杜氏预曰物相也相取土之方面】议逺迩量事期计徒庸虑材用书糇粮以令役于诸侯亦此意王氏曰邦伯者侯甸男服之邦伯也庶邦冢君咸在而独命邦伯者公以书命邦伯而邦伯以公命命诸侯也
　　集说【孔氏安国曰是时诸侯皆防故周公乃昧爽以赋功属役书命众殷侯甸男服之邦伯使就功邦伯方伯即州牧也○孔氏颖达曰甲子二十一日也○康诰云周公初基作新大邑于东国洛四方民大和防侯甸男邦采衞百工播民和见士于周与此一事也康诰五服此惟三服者文有详略耳赋功谓赋敛诸侯之功科其人夫多少属役谓付属役之处使知得地之尺丈也】
　　厥既命殷庶庶殷丕作
　　集传丕作者言皆趋事赴功也殷之顽民若未易役使者然召公率以攻位而位成周公用以书命而丕作殷民之难化者犹且如此则其悦以使民可知也集说【林氏之竒曰召公营洛自戊申距甲寅七日而成周公继至自乙卯距甲子十日而用书庶殷丕作周召之规模其敏如此总而计之自成王之至丰乙未之日距甲子凡一月耳万年之业成于一月之间此岂后世可及哉○陈氏栎曰观此则殷民之迁在未作洛之前明矣读此当参看洛诰洛诰曰予惟乙卯朝至于洛师此云乙卯周公朝至于洛其日同但洛诰言是日再卜此不言者周公之吉卜不殊召公之吉卜也兼洛诰自详之此可略也乙卯至甲子十日乙卯日卜及达观新营丙辰不言事盖丁巳戊午将行郊社大礼前一日养精神而无为也己未至癸亥五日又不言事乃将用书命丕作竭精神以有为也此五日中必防集臣庶计丈数揣高卑等事役书一定然后甲子朝颁布之洛诰脱简之在康诰者曰惟三月哉生魄周公初基至乃洪大诰治即是三月十六日己未戊午祭社后一日也曰洪大诰治即用书命丕作也细而考之脗合无闲谁谓残编断简不可见圣人经理之微宻哉○王氏樵曰周召二公相继以终事卜宅经营攻位位成者召公也观营祭告命殷殷作者周公也位者定其作之规模作者成其位之功绪】
　　太保乃以庶邦冢君出取币乃复入锡周公曰拜手稽首旅王若公诰告庶殷越自乃御事
　　集传吕氏曰洛邑事毕周公将归宗周召公因陈戒成王乃取诸侯贽见币物以与周公且言其拜手稽首所以陈王及公之意盖召公虽与周公言乃欲周公聮诸侯之币与召公之诰并达之王谓洛邑已定欲诰告殷民其根本乃自尔御事不敢指言成王谓之御事犹今称人为执事也
　　集说【王氏安石曰庶邦冡君诸侯防于洛者洛邑成而献币所以为礼且致庆也○苏氏轼曰旅读如庭实旅百之旅诸侯之币旅王及公者尊周公也○朱子语类问据召诰文只说召公先至洛而周公继至不说成王亦来也然召公出取币入锡周公乃曰旅王若公其辞又多是戒成王未知如何曰此盖因周公以告于王耳○陈戒于王而诰庶殷诸侯及其御事者所谓公事公言之王者无私也王时在镐岂亦如后篇告卜遣使奉币具此辞以告之欤○陈氏栎曰作洛之急务在化殷人而化殷之大本在于王身下文遂详言之此召公纳忠之大者币特恭敬之寓耳篇末奉币供王之币即此出取之币前后相照应】
　　呜呼皇天上帝改厥元子兹大国殷之命惟王受命无疆惟休亦无疆惟恤呜呼曷其奈何弗敬
　　集传此下皆告成王之辞托周公达之王也曷何也其语辞商受嗣天位为元子矣元子不可改而天改之大国未易亡而天亡之皇天上帝其命之不可恃如此今王受命固有无穷之美然亦有无穷之忧于是叹息言王曷其奈何弗敬乎盖深言不可以弗敬也又案此篇专主敬言敬则诚实无妄视听言动一循乎理好恶用舍不违乎天与天同德固能受天明命也人君保有天命其有要于此哉伊尹亦言皇天无亲克敬惟亲敬则天与我一矣尚何疎之有集说【林氏之竒曰此言天命之无常苟无其德虽纣之元子而有此大国元子则其分为正大国则其势为强皇天上帝亦改其命而命有德者以代之也惟周世世修德可以上当天意而膺其景命成王继武王而受命作君则其休可谓无疆矣然其休无疆则其忧亦无疆也有一言可以尽畏天之道者敬而已人君能敬以事天则天之眷顾于我无有穷已也此召公所以戒王不可不敬也○朱子曰此数句者一篇之大旨也元子者天之元子也下文至篇终反覆推衍此数句意耳○眞氏德秀曰诗云天位殷适使不挟四方亦改厥元子大国殷命之意○陈氏栎曰元子天之元子即大君者吾父母宗子之意此元子谓殷纣后元子谓成王人君所以保天命惟有敬耳此一节元老大臣拳拳忠爱嗟叹以深警上心不能自已之至情也】
　　天既遐终大邦殷之命兹殷多先哲王在天越厥后王后民兹服厥命厥终智藏瘝在夫知保抱携持厥妇子以哀吁天徂厥亡出执呜呼天亦哀于四方民其眷命用懋王其疾敬德
　　集传后王后民指受也此章语多难解大意谓天既欲逺絶大邦殷之命矣而此殷先哲王其精爽在天宜若可恃者而商纣受命卒致贤智者退藏病民者在位【孔氏颖达曰瘝病也小人在位残防在下故以病言之】民困虐政保抱携持其妻子哀号呼天往而逃亡出见拘执无地自容故天亦哀民而眷命用归于勉德者天命不常如此今王其可不疾敬德乎
　　集说【孔氏颖达曰天既逺终殷命言其去而不复反也殷先哲王虽精神在天而不能救纣者以纣不行敬故也戒王使行敬○林氏之竒曰殷先哲王所以享国者惟敬之故也殷先哲王虽在天而后王后民借其余庆以服天命者亦惟敬之故也殷家自汤至于武丁贤圣之君六七作故曰多先哲王也厥终指纣也惟纣谓敬不足行而商家之业自此终矣观微子遯荒箕子佯狂则当世之所谓智者莫不蔵于山泽之间其在位在职岂有利泽加于百姓哉惟病民而已此天之所以眷命而作周也王既继文武而有天下则其于敬德也不可不疾惟恐不及也○陈氏栎曰言天命不可恃祖宗不可恃惟敬德庶可凝固天命而迓续祖德耳敬德而言疾最有力盖人心操则存舍则亡必着精神汲汲用工则庄敬日强苟悠悠玩怠则安肆日偷矣后又言肆惟王其疾敬德一篇纲领在敬字而敬之工夫又在疾字】
　　相古先民有夏天廸从子保面稽天若今时既坠厥命今相有殷天廸格保面稽天若今时既坠厥命
　　集传从子保者从其子而保之谓禹传之子也面鄕也视古先民有夏天固啓廸之又从其子而保佑之禹亦面考天心敬顺无违宜若可为后世凭藉者今时已坠厥命矣今视有殷天固啓廸之又使其格正夏命而保佑之汤亦面考天心敬顺无违宜亦可为后世凭藉者今时已坠厥命矣以此知天命诚不可恃以为安也
　　集说【孔氏颖达曰此说二代兴亡其意同也○林氏之竒曰大抵天之降灾祥惟视德之所在当禹汤以其圣德克当天心宜其天意之眷顾不容释也然使一日不敬德则命不可恃使桀纣而知敬德则天廸从子保格保将千万年而不替也以是知天之于禹汤桀纣非有好恶于其间也惟视其敬德与不敬德而已矣○眞氏德秀曰面谓向之而不背也惟其朝夕一念对越于天而不敢背违然后能考知天意之所顺矣顺乎天则天亦顺之此所谓天若也○陈氏大猷曰天命虽邈无形声而能面而向之参稽其至顺之理终日与之对越周旋所谓顾諟天之明命也○陈氏栎曰从其子而保之即孟子天与子则与子之意开万世传子之端自禹始故于夏言从子保而于商只言格保蒙上文也两面稽天若即对越在天之意此一节盖谓天与祖宗皆不可恃也○申氏时行曰夏周相去已逺故曰相古商乃近代故曰今相】
　　今冲子嗣则无遗寿耉曰其稽我古人之德矧曰其有能稽谋自天
　　集传稽考矧况也防冲之主于老成之臣尤易疎逺故召公言今王以童子嗣位不可遗弃老成言其能稽古人之德是固不可遗也况言其能稽谋自天是尤不可遗也稽古人之德则于事有所证稽谋自天则于理无所遗无遗寿耉盖君天下者之要务故召公特首言之
　　集说【朱子曰已陈夏商敬德坠命之所由又戒王也○陈氏栎曰老成知古又能知天如太公周毕诸公在不可遗也稽考古德非寿耉者闻见之逺无所质稽考天意以定谋虑非寿耉者德盛智明不能决也○王氏樵曰将言敬德諴民而先之以无遗夀耇乃从进德之资推言其要以为最先即仲虺言修德检身而约之能自得师之义防冲之主于老成之臣虽日在左右严之而勿亲则无从而受其益无遗者亲之之谓也】
　　呜呼有王虽小元子哉其丕能諴于小民今休王不敢后用顾畏于民碞
　　集传召公叹息言王虽防冲乃天之元子哉谓其年虽小其任则大也其者期之辞也諴和碞险也王其大能諴和小民为今之休羙乎小民虽至微而至为可畏王当不敢缓于敬德用顾畏于民之碞险可也集说【苏氏轼曰民犹水也水能载舟亦能覆舟物无险于民者矣○眞氏德秀曰召公此篇言畏天必及民是畏民当如畏天也周公作酒诰曰廸畏天显小民多士曰罔顾于天显民祗周召之啓告其君者如出一口○王氏樵曰諴者得民心之和也今休者眷命用懋乃前人之休尔治化维新导迎和气斯王今日之休也不敢后所谓疾敬德也民碞者天命之得失恒于斯国祚之修短恒于斯知莫险于民则不敢后于敬德以諴其民矣】
　　王来绍上帝自服于土中旦曰其作大邑其自时配皇天毖祀于上下其自时中乂王厥有成命治民今休集传洛邑天地之中故谓之土中王来洛邑继天出治当自服行于土中是时洛邑告成成王始政故召公以自服土中为言又举周公尝言作此大邑自是可以对越上天可以飨答神祗自是可以宅中图治【王氏樵曰中乂谓自中而布治于四方也】成命者天之成命也成王而能绍上帝服土中则庶防天有成命治民今即休羙矣○王氏曰成王欲宅洛邑者以天事言则日东景夕多风【贾氏公彦曰据中表之东表而言于昼漏半中表景得正时东表日已昳矣是地与日为近昼漏半已得夕景故云景夕多风】日西景朝多隂【贾氏公彦曰据中表之西表而言是地于日为近西亦于昼漏半中表景得正时西表日未中仍得朝时之景故云日西则景朝多隂】日南景短多暑【贾氏公彦曰据中表之南表而言昼漏半立八尺之表表北得尺四寸景不满尺五寸不与土圭等是其日南是地于日为近南景短多暑不堪置都】日北景长多寒【贾氏公彦曰据中表之北表而言亦昼漏半表北得尺六寸景是地于日为近北是其景长多寒也】洛天地之中风雨之所防隂阳之所和也以人事言则四方朝聘贡赋道里均焉故谓之土中
　　集说【王氏昭禹曰土圭横植于地于圭之端立表以表端之日景与土圭相齐无过不及然后见地之中○朱子曰言王来居洛邑继天为治服事也土中洛邑为天下中也林氏以此句王来为王亦至洛邑之验恐未必然但王命来此定邑耳○称周公言当作大邑而自此以祀上帝以及慎祀上下神祗又自此居中以为治则是王受天成命以治民矣盖召公述周公宅洛之意○陈氏大猷曰君前臣名故称旦曰配天使仰无愧于天毖祀上下使幽无愧于鬼神宅中为治使俯无愧于民王其有成命而治民今休周公所期如此之重王可不思所以称之○陈氏栎曰作洛之事召公任之而未尝明言之至此方言服于土中而举周公之言以见作洛所以配上帝奉祭祀成治功凝天命其重如此盖下文将自进其敬德祈天之忠言所以先引周公期望之语以开其端也○陈氏师凯曰周礼地官司徒测土深正日景所以求地之中也所谓日南景短日北景长日东景夕日西景朝者是指其立表之处而言其不中也皆非地之中而用此法者乃所以求中也歩占之说以为日与地相去一万五千里为地之中土圭之法圭长一尺五寸以一寸准千里当昼漏方半置圭立表以测度之夏至之日立八尺之表其景适与土圭等定此为地中也○王氏樵曰上就元子言而勉其諴小民以凝今日之休疾敬德以为諴民之本此就宅洛言而上节之所期者正将于新邑初政卜之也绍上帝即元子之意自服土中即丕能諴小民之意曰自服者王今亲政非复如昔者仰成大臣而已举旦之言以见期望之同周至文武天命已成此言王当终有成命者王必自求所以面稽于天者而后可谓之成命也天有成命斯諴民之至而信为今日之休也此今休字与上相应上期之之辞也此决之之辞也】
　　王先服殷御事比介于我有周御事节性惟日其迈集传言治人当先服乎臣也王先服殷之御事以亲近副贰我周之御事使其渐染陶成相观为善以节其骄淫之性【吴氏澄曰节裁抑之也性气质之性○王氏樵曰性如性之欲也之性节好恶无节之节】则日进于善而不已矣
　　集说【孔氏颖达曰殷家治事之臣谓殷朝旧人常被殷家任使者周家治事之臣谓西土新来翼赞周家初基者○林氏之竒曰成王营洛邑而迁殷顽民盖使周民与殷民杂居也故有殷治事之臣亦有周治事之臣我有周御事其于朝廷之教令如草之从风无事于服之也所当先者惟训服殷家旧治事之臣除其虐而消其贪鄙使之亲比介助我周家治事之臣和叶而为一欲服殷御事无他节性而已节之者非强其所无也以其所固有之性还以治之去其不善而反之善也有以节之则臣民将迁善逺罪而不自知惟日其进于善也】
　　王敬作所不可不敬德
　　集传言化臣必谨乎身也所处所也犹所其无逸之所王能以敬为所则动静语黙出入起居无徃而不居敬矣不可不敬德者甚言德之不可不敬也集说【陈氏大猷曰既以周臣率之使之相观而善又以身率之使之下观而化也殷臣化殷民亦视效之而化矣○马氏明衡曰以敬为所如仁为安宅义为正路盖安身立命于是造次颠沛于是更无他事也○孙氏继有曰作所则心与敬一无离合作辍之可言矣】
　　我不可不监于有夏亦不可不监于有殷我不敢知曰有夏服天命惟有歴年我不敢知曰不其延惟不敬厥德乃早坠厥命我不敢知曰有殷受天命惟有歴年我不敢知曰不其延惟不敬厥德乃早坠厥命
　　集传夏商歴年长短所不敢知我所知者惟不敬厥德即坠其命也与上章相古先民之意相为出入但上章主言天眷之不足恃此则直言不敬德则坠厥命尔
　　集说【孔氏颖达曰相监俱训为视上言相冇夏相有殷今复重言监有夏监有殷者上言顺天则兴弃命则灭此言敬则歴年不敬则短故重言视夏殷○林氏之竒曰古人于天命不以为必有不以为必无而每致于不可测知之域惟人事之修于昭昭赫赫之闲者则未尝不尽言之也故召公于夏殷之有歴年及不其延皆曰我不敢知者疑之之辞也至于敬德则有歴年不敬德则坠厥命盖无可疑者○王氏樵曰此承上不可不敬德而又以夏商兴亡之故重发不可不敬之意】
　　今王嗣受厥命我亦惟兹二国命嗣若功王乃初服集传今王继受天命我谓亦惟此夏商之命当嗣其有功者谓继其能敬德而歴年者也况王乃新邑初政服行教化之始乎
　　集说【林氏之竒曰继其功则修人事不责天命不过敬德而已夏以敬德而有歴年殷亦以敬德而有歴年皆其功效也成王既嗣其命可不嗣其功哉○陈氏大猷曰此章言尤恳切○金氏履祥曰今王继二代而受天命当继其所以有功者不可迹其所以亡也○陈氏栎曰王乃初服者善始可以占终法二国之敬德而歴年尤当谨之初服也此句吕蔡以属上章孔朱以冠下章使与初生初服宅新邑为一套语亦通但此句实结上生下若生子一段议论实因此句而申明之】
　　呜呼若生子罔不在厥初生自贻哲命今天其命哲命吉凶命歴年知今我初服
　　集传叹息言王之初服若生子无不在于初生【孔氏颖达曰此初生谓年长以解习学非初始生也】习为善则善矣自贻其哲命为政之道亦犹是也今天其命王以哲乎命以吉凶乎命以歴年乎皆不可知所可知者今我初服如何尔初服而敬德则亦自贻哲命而吉与歴年矣
　　集説【孔氏颖达曰以此新即政始行教化比子之初生始欲学习为善则善矣若能为善天必授之以贤智之命是此贤智之命由己行善而来是自遗智命矣○林氏之竒曰天以正性而命于人初无智愚之别其所以为上智下愚者于已取之而已矣故曰自贻哲命言人之秉哲者虽命于天而其所以能哲者乃自贻之也○朱子曰王之初服不可不谨其习犹子之初生不可不慎其所教盖习于上则智习于下则愚矣故今天命正在初服之时敬德则哲则吉则永年不敬则愚则凶则短折也○陈氏经曰自贻哲命命在我也天其命哲命在天也】
　　宅新邑肆惟王其疾敬德王其德之用祈天永命集传宅新邑所谓初服也王其疾敬德容可缓乎王其德之用而祈天以歴年也
　　集説【朱子曰天无一物之不体己知我初服宅洛矣王其可不疾敬德哉所以祈天永命者只在德而已矣○吕氏祖谦曰祈永命无他术惟敬德为可耳曰祈者欲王知天命之未定也○眞氏德秀曰天命至公不可以求而得也曰祈者盖一于用德乃不祈之祈也○陈氏栎曰此一节发明王乃初服之意盖今日作邑而自服土中乃所谓初服召公所以欲王乘此一初之机而疾敬德也疾敬德则能用德疾云者敬其乘此机而速勉之有今罔后之谓也肆惟王其疾敬德盖申上文王其疾敬德之语而致重复恳切之意云○王氏樵曰上言知今我初服见哲命吉凶歴年皆未定惟视初服何如故此遂勉其疾于敬德而用是以祈天永命祈天永命即吉与歴年也曰德之用见无他道也】
　　其惟王勿以小民淫用非彝亦敢殄戮用乂民若有功集传刑者德之反疾于敬德则当缓于用刑勿以小民过用非法之故亦敢于殄戮用治之也惟顺导民则可有功民犹水也水泛滥横流失其性矣然壅而遏之则害愈甚惟顺而导之则可以成功
　　集説【林氏之竒曰王既惟德之用则推之以治天下国家岂以刑罚而绳斯民哉如殷俗之靡其淫用非彝也久矣然不教而杀之是果于杀戮也岂可以乂民乎成王告康叔既谓不可以其民乱非彝而速用刑罚不可以其湎于酒而庸杀召公之告成王又谓不可以淫用非彝而敢殄戮此皆忠厚之心也】
　　其惟王位在德元小民乃惟刑用于天下越王显集传元首也居天下之上必有首天下之德王位在德元则小民皆仪刑用德于下于王之德益以显矣集説【薛氏季宣曰民可近不可下勿以小民易虐果于殄戮顺之则其功可就然非王居至善之德刑于四海民亦何所仿效修身而天下法敬德之修是乃王之自贻哲命也○吕氏祖谦曰以小民淫用非彝而敢于殄戮忿嫉一生则损君徳矣人君之德止于好生元者善之长君以德元覆冒天下安可以小民淫用遂损君德○陈氏大猷曰王位不在于土地人民惟在德元而已德元亦犹乾元坤元之始生万物者也○陈氏栎曰至此则非彝之小民化为用德之小民正所谓顺导之而有功者王奚以尚刑不尚德为哉○王氏充耘曰王者德足以盖天下而天下皆化之所谓黎民于变时雍之气象也则王岂不赫然章显矣乎】
　　上下勤恤其曰我受天命丕若有夏歴年式勿替有殷歴年欲王以小民受天永命
　　集传其亦期之辞也君臣勤劳期曰我受天命大如有夏歴年用勿替有殷歴年欲兼夏殷歴年之永也召公又继以欲王以小民受天永命盖以小民者【朱子曰以小民如以某师之以】勤恤之实受天永命者歴年之实也苏氏曰君臣一心以勤恤民庶防王受命歴年如夏商且以民心为天命也
　　集説【林氏之竒曰夏殷歴年以能化小民之故欲王以此小民而祈天永命也王敬厥德于上而小民仪刑于下上下好德如一则天岂用释之哉孟子曰民为贵得乎邱民而为天子故祈天永命必在于小民也○眞氏德秀曰永命之道无他惟修德与爱民而已命在天于小民何与盖天无心以民为心耳○吴氏澄曰王以小民受天永命一语通结上三节与王其德之用祈天永命一语相始终○陈氏栎曰勤恤即无疆惟恤之恤上下勤劳以轸无疆之恤惟期于兼二代之歴年非他有以也惟欲王以小民受永命耳三节三言小民始戒王以非彝殄戮之继欲以元德仪刑之末欲以之而受永命以之者何惟尚德不尚刑知其生虽至微而闗于天命者至大至久也】
　　拜手稽首曰予小臣敢以王之雠民百君子越友民保受王威命明德王末有成命王亦显我非敢勤惟恭奉币用供王能祈天永命
　　集传雠民殷之顽民与三监叛者百君子殷之御事庶士也友民周之友顺民也保者保而不失受者受而无拒威命明德者德威德明也末终也召公于篇终致敬言予小臣敢以殷周臣民保受王威命明德王当终有天之成命以显于后世我非敢以此为勤惟恭奉币帛用供王能祈天永命而已盖奉币之礼臣职之所当恭而祈天之实则在王之所自尽也又案恭奉币意即上文取币以锡周公而旅王者盖当时成王将举新邑之祀故召公奉以助祭云
　　集説【薛氏季宣曰先雠民后友民者作洛以镇静商人为先也与前言先服殷御事同意○时氏澜曰召公前既言王先服殷御事比介于我有周御事合而为一矣至此又分为雠民友民者前自心而言后自势而言也自心言之一视同仁合商周而为一自势言之所谓雠民友民者化犹未纯正将随其宜而抚摩教廸之谓之雠者欲成王知商民尚伺阙失乘间投隙其势可畏警戒之切至此初非分为二体也○陈氏经曰保受王之威德奉行之此臣之职也王既有成命当求所以永命成命在今日永命在子孙保受王之威德者臣下之所能至于祈天永命则非人臣之所能在人君疾敬德以祈天命我非敢勤者召公不敢自以治洛为功劳也至此则责望于王之身者甚重恐成王専倚恃臣下也我但能恭奉币以供王庆王之能祈天永命而已则祈天永命在王而不在召公矣○陈氏大猷曰篇终复总始末之要以吿王敢以雠民等保受威命明德者因庶殷侯甸和防作洛而言敢以者自任之辞王末有成命与上王厥有成命相应王亦显与上越王显相应惟恭奉币指前取币旅王而言待王能祈天永命将以致庆而已期望不已之意可谓婉而笃矣记曰颂而无謟諌而无骄召公以之○杜氏伟曰敬德一也自施之政令以整肃天下为威命自宣之教化以啓廸天下为明德】
　　总论【林氏之竒曰详考此篇其大意在于祈天永命而其所以祈天永命者敬德而已盖敬德在人而永命在天修其在人者而在天者自至如炊之必熟耕之必获也苟其德之不建而晏然自以为天命之在我此则纣之谓己有天命也其亡不旋踵矣召公于成王之初服即以此告之贤者之爱君必止乱于未形而闲邪于未然若其已然而后救之则众人之所皆能也何赖于贤乎成王之成厥德盖有自来也○眞氏德秀曰一篇之中言敬者凡七八曰曷其奈何弗敬曰王敬作所曰不可不敬德曰王其疾敬德两言惟不敬厥德乃早坠厥命曰肆惟王其疾敬德言之谆望之切异时成王为守文令主而周家卜世卜年于夏商且过其厯然后知召公之言真人主之药石国家之蓍龟也哉】





　　钦定书经传说彚纂卷十四
　　钦定四库全书
　　钦定书经传説彚纂卷十五
</div>
    <div class="pagination">
<a href="钦定书经传说汇纂_page27.html">上一页</a><span>...</span><a href="钦定书经传说汇纂_page23.html">23</a><a href="钦定书经传说汇纂_page24.html">24</a><a href="钦定书经传说汇纂_page25.html">25</a><a href="钦定书经传说汇纂_page26.html">26</a><a href="钦定书经传说汇纂_page27.html">27</a><span class="current-page">28</span><a href="钦定书经传说汇纂_page29.html">29</a><a href="钦定书经传说汇纂_page30.html">30</a><a href="钦定书经传说汇纂_page31.html">31</a><a href="钦定书经传说汇纂_page32.html">32</a><a href="钦定书经传说汇纂_page33.html">33</a><span>...</span><a href="钦定书经传说汇纂_page29.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
