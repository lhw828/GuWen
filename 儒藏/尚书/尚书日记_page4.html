<!DOCTYPE html>
<html>
 <head>
  <meta charset="utf-8"/>
  <title>
   尚书日记 - 第 4 页/共 11 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   尚书日记 - 第 4 页/共 11 页
  </h1>
  <div class="content">
   今予以尔有众至钦承天子威命将行也奉王命行天诛以天子威命督其士众使用命
　　火炎昆岗至咸与维新炎炽也昆出玉山名山脊曰冈孙炎曰长山之脊也奉天讨者谓之天吏逸过也歼灭渠大魁帅也言苟为天吏而有过逸之德不择人之善恶而杀之其害有甚于猛火不辨玉石也今我但诛首恶之渠魁而已胁从之党则罔治之旧染汚习之人皆赦使自新也○歼厥渠魁胁从罔治大哉王言遂为万世讨罪之衡天吏二字始见于此○羲和非止废官而已有私邑有徒党有胁从距命不臣之迹盖非一日其与其党盖又不但崇饮私邑而已是时羿为簒贼而羲和如此其为助羿为乱不言可知然侯声罪致讨略无及之者盖是时仲康之力未足以翦羿姑据羲和职守为问则已足以正其罪而诛其不臣之心矣此处变先后之序也
　　呜呼威克厥爱允济至其尔众士懋戒哉威者严明之谓爱者恩意之谓是二者皆所当有但军旅主威临军之道威胜其爱则信其事之必济爱胜其威则或流于姑息故信其无功誓师之未复嗟叹而深警之欲将士之用命也○谓之曰威克厥爱爱克厥威即见爱乃威中之爱威乃爱中之威而非有二也但军旅之道以爱胜威则不若以威胜爱尔盖以威胜爱不妨有爱以爱胜威则令或不行矣郭子仪守河阳李光弼代之一号令而金皷旗帜为之精明五代时兵骄周世宗高平一战既败忽诛不用命者七十余人三军大震复合战而克之此岂非威克厥爱允济之效与若子仪之寛以得众李广之舎止人人自便而士乐为之死要之少于古人节制之道也○杨素驭众严整毎将临敌必求人过失而斩之流血盈前言笑自若及对阵先令一二百人赴敌不能陷阵而还者悉斩之更令二三百人复进还亦如之将士股栗有必死之心由是战无不胜称为名将呜呼韩信敺市人战犹以计激而用之若杨素之所为秦人之不为也又岂威克之谓哉○蔡氏训爱为姑息非是朱子曰廵而拊之三军之士皆如挟纩此意也少不得此岂非爱之谓乎程子曰管辖人亦须有法徒严不济事有法所谓节制是也徒严则是无爱矣威克厥爱非无爱也姑息偾军之道也岂但无功而已哉岂但不可使胜威哉
　　夏至再世即中衰少康布德兆谋四十年而祀夏配天不失旧物其功烈为盛于周宣史逸其书惜哉○夏书当不止此杞不足征夫子所以深慨于文献之不足也吁其所感者深矣○鲁语云杼能帅禹者也









　　尚书日记卷六
　　钦定四库全书
　　尚书日记卷七　　　　　　明　王樵　撰商书
　　契始封商汤因以为有天下之号商书旧凡四十篇二十三篇亡○郑云契本封商国在太华之阳皇甫谧云今上洛商是也襄九年左传云陶唐氏之火正阏伯居商邱相土因之杜预云今梁国睢阳宋都是也按书序自契至于成汤八迁汤始居亳从先王居孔氏曰自商邱迁焉都虽数迁商名不改正义曰相土契之孙也自契至汤凡八迁若相土至汤都遂不改岂契至相土三世而七迁也相土至汤必更迁都但不知汤从何地而迁亳尔又曰汤取契封商以商为天下之号周不取后稷封邰为天下之号者契后八迁商名不改成汤以商受命故宜以商为号后稷之后随迁易名公刘为豳太王为周文王以周受命故当以周为号○亳説见汤诰
　　汤誓
　　汤子姓名履而号曰汤以汤为諡者非周前无諡○正义曰此经皆誓之辞也甘誓泰誓牧誓发首皆有序引别言其誓意记其誓处此与费誓惟记誓辞不言誓处者史非一人辞有详畧
　　王曰格尔众庶至天命殛之孔氏曰汤称王则比桀于一夫称举也举乱以诸侯伐天子非我小子敢行此事桀有昏徳天命诛之今顺天○正义曰泰誓云独夫受此汤称为王则比桀于一夫桀既同于一夫故汤可称王矣是汤于伐桀之时始称王也周书泰誓称王则亦伐纣之时始称王也郑以文王生称王亦缪也○金氏曰汤武兴师之时是即受命之日张子所谓此事间不容髪一日之间天命未絶则为君臣天命既絶则为独夫者其在斯时乎夫天命已属师徒既兴则桀纣即独夫矣岂待南巢牧野之后而天命始絶哉且汤武既已兴师而犹自称曰诸侯以令于众则是以诸侯而伐天子名实俱不可也然则称王誓众理固然矣而必谓史臣追书不几于嫌圣人而文之哉○按王者天下之所归徃也亦何常称之有哉天下之所归徃者则为王矣汤武所不得而辞者也王若曰犹可谓史臣之追书至武成有道曾孙周王发明见诸祝辞而亦以为史臣所追增恐无是理○天命殛之天岂谆谆然命之乎亦以民心卜之而已
　　今尔有众汝曰至今朕必徃金氏曰吊伐之师义也而亳众有不恤之怨何也曰自亳众而观则如在春风如在慈母不知有天下之暴乱也自夏众而观则如在水火不可无圣人之拯救也故在此之怨虽曰我后不恤我众舎我穑事而在彼之怨则又曰徯我后奚为后我观成汤辩晓之辞首之曰予畏上帝不敢不正葢亳众知已事之小而不知天意之大在圣人则不可不顺天也继之曰夏德若兹今朕必徃葢亳众知商邑之安而不知夏民之危在圣人则不可不救民也
　　尔尚辅予一人致天之罚至罔有攸赦赉谓爵赏食言言已出而复吞之也孥戮説见甘誓
　　仲虺之诰
　　孔氏曰仲虺臣名【赵台卿谓即莱朱】以诸侯相天子防同曰诰正义曰定元年左传云薛之皇祖奚仲居薛以为夏车正仲虺居薛以为汤左相作诰皆解汤之辞而言防同者因解诸篇诰义且仲虺必对众告汤亦是防同曰诰按凡因防而陈之者皆曰诰不特以告君亦因以晓众庶也今人专以释汤之慙为言不复及下句则失仲虺作诰之意矣
　　成汤放桀于南巢惟有慙德曰予恐来世以台为口实孔氏曰汤伐桀武功成故以为号南巢地名有慙德慙德不及古金氏曰南巢今无为军地桀奔于此因以处之故曰放焉放伐之事终不若禅譲之美而又汤始为之故自以为有可愧之德恐后世无君者指此为实以借口也
　　仲虺乃作诰曰至奉若天命仲虺作诰一以释汤之慙一以晓其臣民众庶聪明以圣德言不囿于形气之私不为物欲所蔽是为天生聪明不可徒以生质言时乂者使为民主使天下有所取正而息其争乱也重表率意有夏昏德二句见失其所以为民主之意天为民求主于是乃锡王勇智独言勇智者勇足以有为一毫私意牵制他不得智足以有谋一毫私意昏蔽他不得此重圣德上说正所谓天生聪明也表正万邦纉禹旧服所谓时乂也重天意上说兹率厥典二句则言所以纉旧服答天意者宜如此也○何谓天者典常之所自出五典天叙也五礼天秩也五服以章有德天命也五刑以加有罪天讨也何谓典常者禹之旧所服行尧授舜舜授禹不过此四事而已万古君天下者亦只有此四事而已○兹字要分晓盖上言天意如此故此言王于兹惟率循其常道以奉顺乎天命乃所以承天意不然则岂天所以锡王勇智之意哉蔡传篇末总意提得甚分晓曰先言天立君之意指惟天生民有欲以下天之命汤指锡王勇智纉禹旧服不可辞指兹率厥典奉若天命○既承天意率厥典则一人横行于天下自不得不讨虽不指放伐而放伐在其中矣先儒径指伐桀言则不可○许氏曰人之所不能为者汤能为之是其勇人之所不能知者汤能知之是其智○表正表标也立标于此人所取正也
　　书有大义不过一言曰天立君之意是也尧舜之所以禅譲汤武之所以放伐以此而已仲虺曰惟天生民有欲无主乃乱惟天生聪明时乂汤曰惟皇上帝降于下民若有恒性克绥厥猷惟后又曰万方有罪在予一人武王曰惟天地万物父母惟人万物之灵亶聪明作元后元后作民父母又曰天佑下民作之君作之师惟其克相上帝宠绥四方天立君之意与君之职概可见矣尧舜知子不堪即以天下与舜禹自常人视之则以圣人舎其子而以天下与人不私其子也不知圣人之心所睹者天立君之意而已荐贤自代苟代者少不如已是已负天下也而尧得舜舜得禹故孟子特从而表之以为二圣人者乃为天下得人者也既賛其仁又賛其难信乎其难也论而至此则不以天下私其子又奚足为尧舜道哉禹之子可继则又不必固于为譲无非顺天而已迨于桀纣民坠涂炭则汤武又不得不身任其责救民于水火之中故曰予畏上帝不敢不正予弗顺天厥罪惟钧亦惟有睹于天立君之意而已故孔子曰汤武革命顺乎天而应乎人此二事乃万世之大义非尧舜汤武不能为非孔子孟子不能赞也○孔明出师表忠肝义胆可与伊训说命相表里但向上一节似犹未及天立君之意是也此开天辟地以来一个大头脑唐虞三代君臣只干当得这一句孔明所执之大义只到恢复汉室便了在汉家臣子固此是大义在天下则非一家之噐使汉德已厌人心已去天命已改虽孔明其如之何当时只合自已为天吏直截担当了天下第一等事救民水火之中以至仁伐不仁以至正讨不正则无敌于天下当是时汉室陵夷生灵涂炭豪杰并起昭烈以汉室之胄举汤武之师所谓名正言顺而事必成者凡窃据汉地者皆可声罪致讨刘表之荆州刘焉之益州正可明白以义取之不必费许多委曲又何借于孙权结与为援以荆州见借而复见夺哉○汉髙帝唐太宗都见不得此一着为义帝发丧讨得这个题目只是捉得着了项借死欵使项借不杀义帝却将甚事来做题目自家若当得个天吏起劈头只合救民于水火之中新城三老董公所谓名其为贼敌乃可服者犹落第二义云
　　夏王有罪至用爽厥师孔氏曰言托天以行虐于民乃桀之大罪式用爽明也天用不善其所为商用受天之命以昭明其众所谓时乂也有夏昏德众从而昏商有明德众从而明天下之系乎有主如此此下接简贤附势文意不伦恐有脱误
　　简贤附势至言足听闻孔氏曰简畧也贤而无势则畧之不贤有势则附之若是者繁多有徒众始我商家国于夏世欲见翦除若莠生苖若秕在粟恐被锄治簸飏商家大小忧危恐其非罪见灭矧况也况我之德言足听闻乎无道之恶有道自然理也○按仲虺之言此非以其必不相容而汤之先发制人为得计也亦曰汤之一身乃天人所倚赖使南巢之师不举则必见翦除于桀将失天人之望尔○小大战战罔不惧于非辜指当时为善不党桀者言也余且如此矧汤之善声尤昭著而尤桀之所忌者乎昔司马迁谓西伯隂行善后儒皆笑其陋然以事势言之当时若行迹显显必不见容观纣醢九侯脯鄂侯文王只一窃叹便至羑里之囚而况日有足听闻之声入于凶人所恶闻之耳乎但谓文王为此而韬晦其迹则不可尔大小蔡传专指商众言似未是观下文以予对言予者我商也则小大乃当时小大庶邦尔
　　惟王不迩声色至彰信兆民迩近殖生也声色者诱人之穽故曰不迩货利者侵德之莠故曰不殖此仲虺见圣人之的故言之愈近而其事实难其功愈切汤惟如此故志气清明而好恶取舎无不得其当懋与予楙乃德之楙同人之楙于德者则楙之以官楙于功者则楙之以赏言官赏一称其人之功德而无所私也德浮于官非所以待德官浮于德非所以慎官赏浮于功非所以慎赏功浮于赏非所以重功见得圣人处之便各得其当○禹恶防酒汤不迩声色不殖货利圣人之所以为圣人只在人事切近上○世之学者髙谈元虚其实于声色利欲中能脱然者几人南轩临终教人曰蝉蜕人欲之私春融天理之妙○汉武谓多欲不宜君国子民汲黯谓帝内多欲而外施仁义柰何欲效唐虞之治胡五峯曰寡欲之君然后可与言王道无欲之臣然后可以言王佐○葛氏曰君子小人之进退系于人君心术之邪正心术一正则君子进否则小人进矣君心惑于声色则便辟之臣得志贪于货利则聚敛之臣得志有功德者官赏何由及之不迩不殖乃懋德懋功之根本也○按人主一心政治之原此心一染于声色货利则承意趋令之人见亲而好恶取舎渐不得其正于是众谗可以毁有德众誉可以进无功欲官赏之施一称其功德之实如权衡之不爽岂可得乎故九经之道逺色贱货而后能贵德劝贤○其用人也视人之善如自已出乐而行之无一毫之勉强其有过也知其不善则速改以从善融脱洒落曾不俟乎终日○成汤圣人仲虺不称其无过而称其改过惟其改过不吝所以无过也成汤之所以圣者在此○尧舜未至于有过而舎己从人汤则改过不吝○禹拜昌言用人惟己也大舜有大焉善与人同舎己从人则所谓闻一善言见一善行若决江河沛然莫之能御者也朱子谓圣人之心至虚至明万理咸备故一有感触则其应甚速而无所不通此可以细玩三圣人气象○仲虺曰改过不吝伊尹曰从谏弗咈惟改过不吝所以从谏弗咈也○以心德之体言则仁为体寛为用以爱之用言则寛以容人仁以爱人皆用也○臯陶称舜御众以寛又曰好生仲虺称汤曰克寛克仁言仁虽始于此然好生一言已尽仁之妙矣○朱子曰居上不寛葢有政教法度而行之以寛非废弛之谓也又曰令不行禁不止而以是为寛则非也又曰今人为寛至于事无统纪缓急予夺之权皆不在我下稍却是奸豪得志平民不蒙其惠反受其殃矣按寛仁君人之大德也然有行之不得其道反为寛仁之累如朱子之言者知此则知成汤之所谓克寛克仁矣○此汤德足听闻之实乃指为诸侯时言之或以彰信即听闻非是葢言其德之彰信正见其足人听闻也乃葛伯仇饷至民之戴商厥惟旧哉仇饷事详孟子盖孟子时汤征等篇尚未逸○吕氏曰后世师之所至荆棘生焉汤师所加民皆欣欣盖吊民伐罪布其寛仁如旱极之时雨所至则苏也○民之戴商非一日鸣条之役以人心愿望之极盖民犹以为迟也
　　佑贤辅德至永保天命上数节言汤之吊伐出于天命人心之不容己此下则言君师之责既在于汤所以仰承天命下副人心者其道尤不易也人心离合之几与前面人心相应天道福善祸淫之可畏与前面天命相应以人心天命之无常此为君之所以难也葢以今日言则天与之人归之诛其君而吊其民所以顺乎天而应乎人何慙之有以自今以后言则民无常懐在德而已德苟日新而不已万邦惟懐况迩者乎志或一自满九族且离矣况逺者乎人心离合之几可畏如此日新之道在于以义制事以礼制心以懋昭其大德而建中于民其要又在能自得师而好问若谓人莫己若而自用则所谓志自满者也自满必不能日新不能日新则德业自是隳矣九族乃离而亡也不难矣仲虺纳规之要在日新二字慎厥终惟其始终始惟一时乃日新矣天无常亲在礼而已有礼者封植之必加如汤以七十里而受命昏暴者覆亡之立至如桀借有祖之成业而丧亡时惟天道不可忽也不可恃也故言钦崇天道则永保天命矣○当时诸侯固有贤德忠良以不合于桀而见摈弃者亦有弱昩乱亡以阿附于桀而不见讨者鸣条既放之后正命德讨罪一新之初而人心激劝之候也故欲其于贤德者佑之辅之忠良者显之遂之弱昩者兼之攻之乱亡者取之侮之弱昩乱亡乃彼之所以亡兼攻取侮恶恶虽不同而同于推其亡也贤德忠良乃我之所以存佑辅显遂善善虽不同而同于固其存也如是则人心激劝莫不勉为忠良贤德之归邦国不其昌乎孔氏曰有亡道则推而亡之有存道则辅而固之王者如此国乃昌盛陆氏音义推土雷反○欲与万国同其安存者天子之心也彼之与乱同事而自底灭亡者势不得不诛其君而吊其民亡乃彼之自取故曰推彼之所以亡若安存之道则我与贤德忠良者所共也故曰固我之所以存○德无止法民无常懐忧勤惕励日新一日德乃光辉而万邦人心系属归仰者亦常新而不厌少或自满则怠荒之心乘之德将日亏而九族之离自此始矣故王当懋昭王之大德以建中道于天下中而谓之建者民受天地之中以生是以有动作礼义威仪之则自大君身上做出来与人看而使之视以为则也建中之道在于以义制事以礼制心事有是非可否一防以义则事得其宜心者视聴言动之主也一于礼而非礼不动则心得其正心得其正乃能制事之宜事得其宜则行无不慊于心所谓内外合德而中道始立也垂裕后昆指后王言言礼义之成法不特与当时做様子而永与后王做様子使亦有以建中于民也后伊尹告太甲曰若虞机张徃省括于度则释钦厥止率乃祖攸行乃祖攸行非即其制事制心之成法乎欲太甲以之为据依若射之省括于度机无妄发则汤之垂裕诚大矣○能自得师孔氏曰求贤圣而事之可谓得之然而能自得之意尤当深味也如宣帝为元帝得萧望之可谓得师矣而望之之所以为贤与其所以当尊事服从者元帝固懵然也则非可谓能自得师矣自字最重得师由我而由人乎哉○真知己之不足人之有余故能委心聴顺而受其益不然虽以父母之命临之无益也○魏文侯之于卜子夏田子方固曰师之矣然子夏子方之所以为贤文侯知之否乎吾意其犹夫聴古乐尔则其所好者特礼贤下士之名而非其中心之所自得也○不能而耻问于人居上而耻问于下问而不诚未少有得而止皆不可谓之好问好问则天下之善皆其善故裕自用则一己之聪明几何故小○汤兴王圣主也仲虺始而勉以日新戒以自满终而尤以兴丧不常终始之际申戒可以见圣贤儆畏之心古大臣弼直之道矣○蔡氏谓谨终之道惟于其始图之窃谓图始之意已该于上文日新自满勉戒之中此条更端叹息意重有终细玩可字惟字当训思○殖有礼覆昏暴时惟天道桀惟昏暴故亡汤惟有礼故兴然人心之操舍无常而天道之祸福相倚一念之不终则舎有礼而入昏暴亦无难者故当钦崇天道兢兢业业益务有礼之修常虞丧亡之至则天命可永保矣○孟子言尧舜之道若汤则闻而知之汤之道若伊尹莱朱则见而知之说者以为莱朱即仲虺中之一字自尧授舜舜授禹后再见于此而其制心制事二语实有得于传心之要上承精一之防下啓四勿之传实在于此○汤之盘铭曰苟日新日日新又日新汤以自警仲虺以申戒古圣贤之心法端可识矣○不自满假舜以称禹志自满仲虺以戒汤功亏一篑太保以戒武王○按汤岂自满者哉而时则当戒汤德积累非一日以至于有万邦若以其时而言固盛极而易满之时也圣人之心履盛而思戒功成而不居不自满所以日新日新而不已所以其德常新○制心制事有礼有义学者学此而已隆师好问者求此而已○人之精爽负于血气其形于五官者不能皆得其正故必待礼义以自治必得明师良友之啓廸然后有以明乎礼义之所在而制心制事自得其凖则○问礼义莫是摄心之规矩否朱子曰只是个礼如顔子非礼勿视之类是也
　　董氏鼎曰君臣人伦之大经也帝王纲纪天下先谨乎此而后人得安焉世故无尽人欲无涯不忠之臣何代无之所以畏缩而不敢肆者犹以古无是事前无是人无以借口尔苟一为之则后有潜蓄不轨之心而嚣然以逞者其不指以为辞乎故汤以自惭曰予恐来世以台为口实然汤岂至是而后知哉葢谓非台小子敢行称乱则容有蹙而心不宁已乆矣天人交廹不得已而为民除害及事已定而天下不吾释圣人之心于是有愈不自安者焉不有仲虺之诰其孰从而明夫顺天应人之义于君臣之分不相厉而相维也哉○朱子尝言泰伯夷齐之事天地之常经太王武王之事古今之通义愚按夫子于易极賛汤武之革命为顺乎天而应乎人即仲虺之意而于平日则又称泰伯文王为至德而谓武未尽善此又成汤之心也
　　汤诰
　　王归自克夏至于亳诞告万方孔氏曰诞大也以天命大义告万方○正义曰汤之伐桀当有诸侯从之不从行者心应多矣既已克夏改正名号还至于亳海内尽来犹如武成篇所云庶邦冢君暨百工受命于周也汤于此时大诰诸侯以伐桀之义○按亳汤之都説者不同郑以为河南偃师县汉书音义臣瓉以为泲隂亳县杜预以为梁国蒙县北有亳城皇甫谧以为孟子称汤居亳与葛为隣葛伯不祀汤使亳众为之耕葛即今梁国宁陵之葛乡也若汤居偃师去宁陵八百余里岂当使民为之耕乎亳即今梁国谷熟县是也是诸説不同疏家亦不能防今以经攷之汤之亳即盘庚所谓适于山用降我凶德者也此惟偃师为是谷熟非依山之邑葢因相土尝居商邱商邱谷熟俱在梁国故后人以谷熟为亳因商邱也以宁陵为葛因谷熟也凡地名相沿多有不足据者或指一亭一城一乡以为证或指有古人之墓亳城岂必汤都葛乡岂必葛国汤冢伊尹冢安知非箕山之上许由冢之类也
　　王曰嗟尔万方有众明聴予一人诰孔氏曰天子自称予一人古今同义
　　惟皇上帝降于下民至克绥厥猷惟后孔氏训衷为善朱子谓以为善未亲切衷只是中今人言折衷者葢以是为凖则而取正也天生人物个个有一副当恰好的道理降与尔此与程子所谓天然自有之中刘子所谓民受天地之中相似诗有物有则则字却似衷字止于仁君之则也止于敬臣之则也视曰明目之则也听曰聪耳之则也又曰这几个字自古圣贤上下数千年唤得都一般毕竟是圣学传授不防故能如此真氏曰圣贤之言曰降衷命曰降命才曰降才深味降之一言真若天之与人交相付受明命赫然不离心目之间也可不敬与○若有恒性诸家俱属下文惟蔡传读属上句谓顺其降之自然皆有不易之常性也即民之秉彜之义民有恒性则循其性之常皆道也凡见于君臣父子夫妇兄弟朋友之间者莫不各有常道但禀受之初不无清浊纯襍之异故不能无过不及之差于是有不安其常道者使安其道非君不能安其道者如父安于慈子安于孝之类何以非君不能有政刑以治之有教化以导之而后昏蒙可开强悍可囘人人始安于其道而不失其恒性是天下待君以辅天之所不及也见君道之系于天下其重如此○惟皇惟后二惟字相对看降恒性天所能也绥猷必待乎君师而非天所能及归重在君道上或谓天立君之意则失之矣性猷只是一物但有原于天具于心发于事之别故异其名若有字无工夫以理言之也○克绥厥猷为一篇之纲领夏王灭德作威以下即绥猷之反与众请命辑寕邦家即任绥猷之责获戾上下若不克胜守典承休勅诸侯以同尽其职而万方有罪在予一人即自任以不克绥猷之咎也
　　夏王灭德作威至以彰厥罪言桀自为不道民不见德惟戮是闻如荼之苦如毒之螫不能堪忍言虐之甚也民并称寃于天地惟天道福善祸淫乃降灾异于夏以明其罪周语曰伊洛竭而夏亡降灾之事恐此类也天之降灾有仁爱人君兾其改悟者桀恶贯盈无复改悟之望天降灾以明其罪示诛絶而已
　　肆台小子将天命明威至以与尔有众请命天命明威承上降灾于夏以彰厥罪而言檀弓云殷人尚白牲用白今云牡夏尚黒未变其礼也神后后土也请罪请夏桀当问之罪于天也请命请有众更生之命于天也伐罪救民汤不敢专而一聼于天也○伊尹思天下之民匹夫匹妇有不预被尧舜之泽若已推而纳之沟中故成汤聿求与之戮力以与万姓请命也戮当作勠古通用又力周反説文并力也
　　上天孚佑下民至乖民允殖孚佑孚字因上请罪请命二请字而言请者聴于天而不敢必之辞上天信果佑爱下民故夏桀窜亡而黜伏则请罪者得矣夫夏王有罪而既伏其辜万姓无辜而卒蒙其佑上天福善祸淫之命果无僣差害民者去而憔悴之民皆有生意贲若草木焉兆民信乎其殖矣殖生长也殖曰允殖昔未可知而今喜其得之之辞也应请命而言○贲若草木朱子旧説似非文意当从蔡传以此句属下句为意昔也民困于虐政如草木之憔悴今憔悴者苏枯槁者复如草木之敷荣也贲文貌
　　俾予一人辑宁尔邦家至若将陨于深渊夏德昏乱尔邦家涣散而不辑摇动而不宁今罪人既黜天俾予一人辑寕尔邦家深惟付予之重必能上顺天理下悉民情无一事之缪无一物之戾然后足以当之而恐非寡昩之所及也未知己得罪于天地与否栗栗危惧若将陨于深渊此汤自严畏以期诸侯同心奉职之意凡我造邦至以承天休皆旧邦也而曰造邦明商命维新与之更始也诰告无他惟以匪彝慆淫为戒者葢从非度而就逸乐以一人肆于民上而罔念其职之所在是大桀小桀也故欲诸侯以为痛切之戒各守尔典常之道以承天之休韦顾昆吾之属惟废其典常以与夏桀同底灭亡而不得承天之休尔诸侯则既见之矣○天子有天子之典所谓率典缵禹旧服者是也诸侯有诸侯之典凡守法度勤政事安养斯民夹辅王室之类皆是也
　　尔有善朕弗敢蔽至无以尔万方尔有善所当举也朕弗敢蔽罪当朕躬是负天下弗敢自赦是皆简在上帝之心简阅也说文阅具数于门中也谓自门出者一一而数之如大阅简车徒亦厯选数之之意简在帝心谓有善有罪皆阅在于帝心也蔡氏曰民有罪实君所为君有罪非民所致非特圣人厚于责已薄于责人实乃理之所在君道当然也林氏曰所谓罪在朕躬非必己身有可指之罪然后为罪也葢天降衷于民而以克绥厥猷付之一人必使天下之人无不得其性各安于其道而后无负于天之所付若民有罪是为君者教之不至养之无素而处之或失其宜也非民之罪乃君之罪也夫以一人临四海而天下人之罪皆一人之责必使天下之人皆无罪然后为能尽君之职而无负论至此则获戾于上下亦岂难哉此汤之所以惧也○朕弗敢蔽论语作帝臣不蔽说者曰言天下贤人皆上帝之臣已不敢蔽简在帝心惟帝所命据论语则为初伐桀而请命吿词据此经则既克夏而吿诸侯之词则其意亦不同矣○东汉书陈蕃传曰昔禹廵狩苍梧见市杀人下车而哭之曰万方有罪在予一人外纪曰禹见罪人下车问而泣之左右曰罪人不顺道君王何为痛之禹曰尧舜之人皆以尧舜之心为心寡人为君百姓各自以其心为心是以痛之按二书所载必古来所传可以深见圣人之心足与汤诰相发非可漫观者
　　呜呼尚克时忱乃亦有终与尔维新则既咸有其始矣未可保其终也尚克于是而忱信焉乃亦有终尔时是也指上文所言也天子诸侯各有其职而实尽之为难故勉以时忱而期以有终也忱如王忱不艰之忱欲其笃信而果践之也时忱而曰尚克有终而曰乃亦皆难之而庶几其必能之意
　　罗文荘公曰六经之中言心自帝舜始言性自成汤始舜之四言未尝及性而性固在其中矣至汤始明言之曰惟皇上帝降衷于下民若有恒性克绥厥猷惟后孔子言之加详曰一隂一阳之谓道继之者善也成之者性也仁者见之谓之仁智者见之谓之智百姓日用而不知故君子之道鲜矣子思述之则曰天命之谓性率性之谓道孟子阐之则曰性善凡古圣贤言性不过如此自吿子而下初无灼然之见及宋程张朱子者出始别白而言之孰为天命之性孰为气质之性其说于是乎大僃然一性而两名虽曰二之则不是而一之又不能也愚尝寤寐求之窃以性命之妙无出理一分殊四字葢人物之生受气之初其理惟一成形之后其分则殊其分之殊莫非自然之理其理之一常在分殊之中此所以为性命之妙也语其一故人皆可以为尧舜语其殊故上智与下愚不移圣人复起其必有取于吾言矣
　　伊训
　　训教诫也于朝曰君臣焉子燕曰賔主焉于学曰师友焉以武王年徳之髙而召公谏旅獒亦例曰训古人命名之意可为万世法也若曰臣之于君不可以训言则是好臣其所教而不好臣其所受教也伊训训书之始肆命徂后太甲咸有一徳皆伊训也以事为篇故异其称尔说命后二篇亦训也蒙首篇而皆曰命尔髙宗肜日旅獒因事之训洪范无逸大体陈论之训立政宜为训而入诰体者有羣臣百官在也周官乃成王训官吕刑乃穆王训刑皆上训下之辞又周官近诰体吕刑以命吕侯则类于命以普告司政典狱则类于诰而皆为此二篇训之变例也
　　惟元祀十有二月至以训于王序曰成汤既没太甲元年伊尹作伊训肆命【陈天命以告】徂后【陈往古明君以戒二篇亡】孔氏曰太甲太丁子汤孙也太丁未立而卒及汤没而太甲立正义曰据此经序及太甲之篇太甲必继汤后而殷本纪云汤崩太子太丁未立而卒扵是乃立太丁之弟外丙三年崩别立外之弟仲壬四年崩伊尹乃立太丁之子太甲与经不同彼必妄也刘歆班固不见古文缪从史记皇甫谧既得此经作帝王世纪乃述马迁之语是其踈也顾氏亦云止可依经诰大典不可用传记小说○按经文往往述汤事一则曰今王嗣厥徳一则曰肆嗣王丕承基绪一则曰今王嗣有令绪皆为太甲继汤后之辞若中间有外丙仲壬则其文必不如此蔡仲黙过于不信书序故不用其说且朱子于孟子外丙二年仲壬四年之下虽引赵岐说仍引程子之说曰古人谓岁为年汤崩时外丙方二嵗仲壬方四嵗惟太甲差长故立之此说出扵程子而质之于经又合其当从无疑也皇王大纪论外丙仲壬之立谓以素理知其非者一以人情知其非者二以事实知其非者三以厯数知其非者四卲子皇极经世书以太甲元年继汤是先大儒皆以此为定说矣○太甲汤嫡孙观公仪仲子舍孙而立子子游问曰礼与孔子曰否立孙此可见矣兄终弟及必有所不得已此时无不得已之故也○孔氏谓汤崩逾月太甲即位奠殡而告是以为崩年改元其义大谬嗣子逾年即位而改元古今之逹礼也公羊言之详矣【详见舜典】元祀十有二月者汤崩之逾年太甲即位改元之祀也商以建丑为正故以十二月即位改元也○乙丑日也不言朔者非朔日也祠祭也先王汤之祖庙契以下也烈祖汤也太甲以汤崩之逾年十二月即位改元伊尹摄祭于庙奉太甲祗见厥祖皆以即位告也○按蔡氏云三代虽正朔不同然皆以寅月起数葢朝觐防同颁朔授时则以正朔行事至于纪月之数皆以寅为嵗首也诚为至论又引诗四月维夏六月徂暑秦始皇三十一年十二月更名腊曰嘉平等事以为周秦汉皆不改月数之证亦为详确但质之春秋则周实改月数本朝有作周正辩者引证尤详予以为此不烦多辩两言而决尔子月为一嵗之始犹子时为一日之始安在建子之不可以为春乎改时亦改月周则实然矣凡春秋所书者皆纪其实胡康侯谓夫子以夏时冠周月不知史以传信夏时岂可以冠周月也○金氏曰建丑虽曰地统然月建顺于天而右行日月不及天而左防惟建丑之月月建在丑日月防于丑故天文以丑为星纪盖自是为始以歴十二次也所以商正用之○伊尹孔疏据孙武子及吕覧云名挚或自有两名或更名尔三代而上未闻以字传者且其对太甲自称曰尹躬则非字明矣○正义谓知祠非宗庙者汤之父祖不追为王按诗王桓拨朱子曰王契也王者追尊之号安有汤有天下而忘其祖不追王不立庙之理乎○祠与奠异祠有主有尸其礼大奠则奠器而已其礼小防于殡殓祭皆名为奠虞祔卒哭始名为祭是祠不可以为奠也孔氏以祠为奠殡而告故吴氏非之曰殡有朝夕之奠何为而致祠防主不离于殡侧何待于祗见○太甲即位岂有告汤而不告余庙之理本文上言祠于先王下言祗见厥祖二句之间先王厥祖异文则先王是汤之先庙厥祖是汤可知且于先王曰祠而于厥祖曰祗见则祠是祭祗见非祭也祠先王曰伊尹而见厥祖曰奉嗣王是庙中之祭摄于伊尹殡前之告非伊尹所摄也且孔氏逾月即位奠殡而告之说既非则又安知是时汤尚在殡而未葬乎纵曰在殡即位重事也伊尹奉嗣王祗见以告其又何可疑乎是时侯甸羣后咸在位次朝之百官总已以听冡宰亦各在其列伊尹于是乃明言烈祖之成徳以训于王葢上对烈祖下对羣臣说者谓乘王心之虚而入之是也○天子七月而桐宫汤之墓所计逾年即位之时汤必已矣太甲宅忧伊尹摄祭故祠于先王又奉太甲以祗见厥祖皆以即位告独祗见厥祖者将有以训之也○蔡氏云先王汤也又云徧祀商之先王又云徧见商之先王葢以外丙仲壬为先王而不知汤以上尚当有先王也如其言先祠丙壬后见烈祖无乃非序乎若以先王中有汤则下祗见为复矣既以所居仲壬之防则仲壬亦未在应祠之内○观烈祖之称汤时非在殡也改元之日伊尹率百官奉太甲以祗见防三年之内事死如事生故曰祗见乌在不可以言见哉○摄而告庙防三年不祭也摄而临羣臣防三年不言也告庙是以即位改元之事告祠告是改元之常礼因祗见而训王是伊尹特举之深意○既摄而告庙又奉太甲祗见厥祖是太甲亦至庙中不知其礼当何如君臣当何服○正朔者十二朔之首史官纪年之所始也正月者十二月之首歴官纪年之所始也正朔有改三代三正迭建以新民之视听是也月数有改有不改有改于上不改于下从民间之便有二者并行如周七八月为夏五六月孟子之言与周制合而金縢云秋大熟未获则又仍为今时之秋葢非酉戌之月则未有以见夫嵗之太熟而未获也诗中四月维夏六月徂暑等皆此类也乃若春秋则史官之书必用时王之正朔而歴法要为不可乱时必与月合时月必与所书之事合或者乃必欲旁引曲证以为周不改月踈矣○蔡氏必以太甲为居仲壬之防则王徂桐宫居忧为居谁之忧乎依汤之墓居壬之忧伊尹无乃迂于事乎
　　曰呜呼古有夏先后至朕哉自亳殷监不逺在夏后之世故以夏事告之夏之先后方其懋徳则天之眷命如此及其子孙弗率而覆亡之祸又如此方字正是对下为意非日新不已之说也○天灾如水旱疾疫三辰变异之类山川鬼神不宁如山崩川竭地震及鬼神不为民降福之类言不但无天灾山川鬼神亦莫不安其位不但此等又次及鸟兽鱼鼈咸若其性遂其生皆天眷夏之先后而然也○山川鬼神亦莫不宁则神人毕安可知暨鸟兽鱼鼈咸若则民物咸阜可知要玩亦莫不字暨字咸字○太甲不知率循成汤之徳则夏桀覆亡之祸亦可监矣成汤之徳下文详之正欲太甲率而循之也○造作也始也造攻言兵非外作天下共起而亡秦由其造攻于咸阳也夫桀之都禹之都也或为朝觐讼狱之所归或为干戈之所指因其所造而已矣汤之亳太王之邠文王之岐其初微矣闇然自修岂有意于兴王之业哉而卒为政于天下者修徳无小也
　　惟我商王布昭圣武代虐以寛兆民允懐桀之未亡也王室如燬时无有能赫然一奋其武为万姓请命者惟我商王布昭圣武武曰圣武见其出于徳义之勇故能一怒而安天下鈇钺岂必用哉义师所临人自屈服此易所谓神武而不杀也【谓存武之神而不假武之物】代虐以寛必有其事如武王反商政汉髙帝除秦苛政之类故所至民大恱曰非冨天下也为匹夫匹妇复讐也是谓信之曰徯我后后来其苏是谓懐之此与仲虺语合圣武勇智也代虐以寛克寛克仁也兆民允懐彰信兆民也
　　今王嗣厥徳罔不在初至终于四海即位者嗣徳之始亲长者爱敬之始孝弟之道达诸天下而谓之立者尽吾爱敬之心于亲长我知我道所当为而已形其爱敬之则于他人则以理之同者不言而喻心之同者不令而从也是以始于家邦终于四海○爱敬之本既立爱敬之化自行传中形字却从本文立字生来及字措字无工夫自然之化也家邦四海人人亲其亲长其长便是我之爱敬及其亲长也○两立字与建中建字义同谓为之于此而可为民表也及字要体认得真与老吾老以及人之老幼吾幼以及人之幼微不同老吾老而推已及人使老者衣帛食肉之类是及人之老幼吾幼而推已及人使黎民不饥不寒之类是及人之幼此处及字只是感化孝经云爱敬尽于事亲徳教加于百姓刑于四海正此章之指也
　　鸣呼先王肇修人纪至兹惟艰哉此下详烈祖之成徳葢徳盛业广如先王亦不过是在伦理实行上加功三纲五常之肇修即立爱立敬之实事吾王之所当法也下因歴述其诚于乐善与夫处上下人已之间皆尽已蹈道之实是以徳日以盛业日以广天命归之人心戴之由七十而至于有万邦岂一朝夕之积哉其亦难矣今王坐享基业之大无先王积累之勤求所以继之者宜何如而后可庶几乎○父子兄弟夫妇君臣朋友有礼义以相维谓之人纪桀废弃之汤始修复之也○从諌而曰弗咈逆于耳实契于心非勉从于外也○先民孔疏以为古人蔡氏曰先辈旧徳也蔡义优微子曰咈其耉长旧有位人可以证此○时若于先民则善之所在不待有諌而从矣官刑以逺耆徳为戒其汤之家法与○居上克明孔氏曰言理恕正义曰见下之谓明言其以理恕物照察下情是能明也愚谓克明者人之忠邪事之是非务之先后缓急心正理明自然旁烛奸不能欺佞不能惑易曰智临大君之宜臯陶曰元首明哉其义一也○程子曰君子之事君也不得其心则尽其诚以感发其志而已诚积而动则虽昏蒙可开也虽强悍可囘也虽柔弱可振也古之人事庸君闇主而克行其道者以已诚上逹而已愚谓汤之事桀如此吕氏谓天命未絶人心未去汤事桀之心曷尝斯须替哉欲知汤之克忠者其亦以是观之○人伦中独举居上为下二端者处有夏昏徳之时当小大战战之日汤之居上为下皆难乎其自遂者也而汤居上则克明而尽临下之道为下则克忠而尽事上之心○与人不求备不専是使人必器之大凡人有善则与之不求其备见其取善广而待人恕也若检身则不可以此自假故所求乎臣以事君未能也所求乎子以事父未能也所未能皆我职分之所当为一日未能则一日有阙此汤所以检身若不及也此二句分明相对以见意检身之功兼内外微显说如不及不止言其心其工夫亦如此○孟子曰汤武反之也汤反之之功甚宻观仲虺伊尹称之处句句是事实○既歴数汤之实徳而继之曰以至于有万邦兹惟艰哉感发之意溢于言表○知先王徳之所以积则资禀未若先王者当何如其积累而后可以嗣厥徳乎知先王业之所以成其享有成业者当何如其持守而后可以不坠厥绪乎○善
　　积之难而败之易天下得之难而失之易朱子尝言要做好人则上靣煞有等级做不好人则立地便至只在把住放行之间尔又曰人之学问逐日恁地恐惧修省只在恰好才一日放倒便都壊
　　了又曰汤大叚是一个修饬底人○由七十里而至于有万邦所谓朕哉自亳也今王嗣徳亦罔不
　　在初
　　敷求哲人俾辅于尔后嗣又言汤虑后之逺如此敷布也布求犹旁求也哲人明于理欲之判治乱之几者敷求使毕在朝廷俾辅于尔后嗣孝弟之良心则有以导而成之逸欲之非心则有以防而正之○此篇曰敷求哲人太甲篇曰旁求俊彦孟子亦称汤立贤无方而周公称商实葢商家一代得贤之多实有所自贤圣之君六七作亦贤才众多夹辅之力也○古之圣王不止为一世之计莫不有所以贻其子孙何以贻之曰徳曰典章曰贤才也以义制事以礼制心垂裕后昆贻之以徳也有典有则贻之以法也敷求哲人贻之以人也后之君不然自谓有所贻其所贻者曰富贵曰安逸而已夫有其徳与人以贻之使其子孙不能聼而守犹且败亡而况贻之者非乎汉髙属王陵乎勃于身后故刘氏危而复安晋武平吴之后以天下乐而已识者有以知其不逺
　　制官刑儆于有位至具训于蒙士正义曰此皆汤所制治官之刑以儆戒有位之言也三风十愆谓巫风二舞也歌也滛风四货也色也游也畋也与乱风四为十愆也舞及游畋得有时为之而不可常故三事特言恒也歌则可矣不可乐酒而歌故以酣配之巫以歌舞事神故以歌舞为巫风货色人所贪欲宜以义自节而不可殉心殉货色常为游畋是谓滛风言过而无度也侮圣人之言逆忠直之谏踈逺耆徳比眤顽童爱憎乖错政必荒乱故谓乱风此三风十愆虽恶有大小但有一于身者皆丧国亡家臣下不匡其刑墨言臣当匡正君也○哲人辅之导谀阿意之人从而败之欲嗣徳难矣故又制官刑儆于有位使有位者惟恐蹈防亡之辙为臣者不敢犯不匡之刑则逸欲之源无自而啓○薛氏曰枚举卿士邦君而不指斥天子使之环视夫人尽然则为人主宜柰何告戒之微辞也○朱子曰臣下不匡之刑葢施于邦君大夫之丧国亡家者君臣一体不得不然如汉废昌邑王诛其羣臣本朝太祖下岭南亦诛其乱臣龚澄枢李托之类是也○正义曰犯顔而谏臣之所难故设不谏之刑○其刑墨孔氏以为即五刑之墨蔡氏又引刘原父之说按左传昏墨贼杀夲谓有此昏墨贼三者之罪则皆当杀贪以败官为墨此与墨刑之墨自为二义刘氏之意似谓不谏者固位不言与贪墨同故坐其罪而其说不明且昏墨贼杀未必先王之刑亦未可引以证此朱子引汉诛昌邑羣臣等事亦以见臣下不匡之有刑尔非以墨为杀也○具训于防士谓此官刑既颁布在官又使蒙士习之使它日入官知所以正谏圣人拳拳欲人无犯故为教周至如此○异时太甲欲败度縦败礼夫以欲而难自克之心加之以纵而莫龃龉之势三风十愆安知不尽为之伊尹葢见其微故言之切夫人情受虚而防实事将然而未然折其萌也易太甲虽一时未能听而卒致思庸由入之先也此伊尹所以善于纳诲与○成汤垂戒三风十愆与大禹二十四言之训同一防而其设臣下不匡之刑尤为至虑异时太甲狎于弗顺果左右导之意者斯时伊尹亦已有所指而未明言之与训之豫又至于再三而王未克变尹乃营宫于桐不使狎于弗顺焉此岂尹创为之夫固成汤付属尹之意也夫固成汤制官刑之意也呜呼嗣王祗厥身至坠厥宗祗厥身诸家多作敬其身敬字重蔡氏作以风愆之训敬之于身则意在上而敬字轻矣作敬身意味尤长敬其身则知邪动辱也从欲危也而训言常念矣故继之曰念哉敬之于身者言卿士邦君有一于身家邦必防王可有一于身乎谟以垂训之意言以其为天下国家之计甚大故曰洋洋嘉言以所儆之辞言以其明白痛切易知易行故曰孔彰○徳不徳字依注防当一断徳即作善也罔小言勿以善小而不为也万邦之庆葢积于小而可不勉乎不徳即作不善也罔大言不在大也厥宗之坠由之而可不戒乎○看来两罔字作勿字看则上罔字可通而下罔字难通若罔字作无字看则上下俱可通徳罔小即修徳无小也不徳罔大即不在大也○孔氏曰修徳无小苟为不徳无大言恶有类相致必坠失宗庙正义曰恶有类者初为小恶小恶有族类以类相致至于大恶晋语赵文子冠见韩献子曰戒之此谓成人成人在始始与善善进不善蔑由至矣始与不善不善进善亦蔑由至矣言恶有类以类相致也按恶有类之说虽非经文正意而其言可玩○汉昭烈将终勑后主曰勿以恶小而为之勿以善小而不为暗合经意
　　太甲上
　　太甲三篇虽皆记伊尹之训而于太甲悔过之始终备焉特名太甲以悔过之人为主示万世人主处仁迁义之法也○篇中言作书者二前古告语皆口陈疑作书始此○惟嗣王不惠于阿衡伊尹作书此一节也王罔念闻伊尹又言此二节也王未克变营宫于桐此三节也王徂桐宫居忧克终允徳此四节也伊尹以冕服迎归于亳作书以告此五节也以后则王与伊尹相答之言三篇本只一书以四节以前分为上篇内具事之节次中下二篇则専记言尔
　　惟嗣王不惠于阿衡孔氏曰阿倚衡平言不顺伊尹之训正义曰太甲以元年十二月即位此至放桐之时未知凡经几月必是伊尹数谏久而不顺方始放之序言三年复归者谓即位三年非在桐宫三年也古人读阿倚同音故阿亦倚也诗毛传云阿衡伊尹也衡平也倚而取平故以为官名按阿衡葢伊尹之号非官名也若作官名则伊训已云百官总已以听冡宰是伊尹为冡宰矣安得复有阿衡之官乎说命曰昔先正保衡可证其为号也
　　伊尹作书曰先王顾諟天之明命至丕承基绪孔氏曰顾谓常目在之也諟是也朱子曰明命天之所以与我而我之所以为徳者也【朱子觧明徳曰人之所得乎天而虗灵不昧以具众理而应万事者也此觧明命承前而云】又曰古注云顾谓常目在之此语最好非谓有一物常在目前可见也只是常存此心知得有这道理光明不昧方其未接物此理固湛然清明及其遇事而应接此理亦随处发见只要人常提撕省察念念不忘存养久之则道理愈明虽欲忘之而不可得矣以此精明之徳承事上下神祗又罔不祗肃以承二字虽本上而言然事神又自是事神之敬不可只作一事看也程子论敬曰聪明睿智皆由此出以此事天飨帝此实至理而圣人之心学也汤顾天之命天监汤之徳用集大命付以天下而尹又身能左右其君居此民众使不失所故嗣王得以大承其基绪岂可忘祖而不念忽尹而不从哉○宅师承抚绥言谓之宅者除虐布寛之后处之各得其所也丕承基绪谓临已定之万方统已宅之民众也当深惟所自则祖徳当继尹言当从惟尹躬先见于西邑夏至忝厥祖夏都在亳西孔氏曰周忠信也按周则事皆寔心行皆实践不始勤而终怠不外修而内荒不心眤佞人而貌敬正士不朝为而暮废操持一而有常此其所以有终也有终谓令闻无陨而令绪无坠也相与君一体相亦惟终与国咸休也○安危在君自古危亡之世未尝无忠信之臣而君不听用则不得不至于俱亡君不君而臣可恃君不终而臣能终无是理也○无终而累于相不辟而忝于祖伊尹此言甚痛
　　王惟庸罔念闻庸字句絶古注皆然
　　伊尹乃言曰先王昧爽至无越厥命以自覆昧爽夜向晨也孟子谓平旦之气其好恶与人相近也者几希凡人之心有防则有复故平旦清明之气仁义之良心犹烱然其不泯而况圣人之气无时不清明而天理无时不昭著者乎然而犹必曰洗濯澡雪大明其徳者此圣人敬戒之心即顾諟明命之功也坐以待旦而行之行之为何事葢丕显在心旦而应事则行之于事矣太甲之不明所谓梏亡之多伊尹特指昧爽之心法欲其于此而得夫复善之机也○陈氏雅言曰圣人之心惟恐修于己有未至而施于事者有未及故既昧爽丕显待旦而行犹未已也以吾之徳能修于吾身而不能使吾之子孙常修其徳吾之政能行于吾身而不能使吾之子孙常行是政故旁求俊彦使吾之子孙欲有为焉则有开而发之者有顺而导之者庶几徳无不修政无不行矣其虑后之逺又如此○无越厥命以自覆命字蔡传无解命葢先王付授之命付以基业付以贤臣必言所以嗣徳听贤之意以教命太甲此葢太甲所自知也故尹于此言王无念闻于尹则亦无念闻于先王之命乎先王之命不可违越越则自取覆亡尔○伊尹前言汤之修人纪而继之以敷求哲人俾辅尔后嗣此言汤之昧爽丕显而继之以旁求俊彦启廸后人反覆言之不出此二端者葢太甲知乃祖贻我以天下贻我以安逸而不知乃祖之心不如是也乃祖之所以贻其子孙者一是徳二是贤才能法其徳而听用其人其基业乃可得而保尔
　　慎乃俭徳惟懐永圗既动以先王又直指其受病之源而药之人主生扵深宫长于妇寺未尝知忧未尝知惧故骄侈之病千人一同太甲以中人之资虽以汤之家法保傅之得人而不免焉忽于俭徳而不知慎故欲败度纵败礼而不能自还尔然不知意广欲多止目前之快而俭扵动俭于用凡事知所收敛而不敢肆者身之利而天下之福也徳虽多莫先于俭身心家国之长计以俭而得以不俭而失故曰慎乃俭徳惟懐永圗○易云俭徳辟难俭徳不可荣以禄俭徳是收敛其徳与此处说俭徳不同此处俭徳只是节俭之徳也世儒说经卑者欲推而髙之只如此处说俭即有狭小节俭之意故不肯専以一事为言殊不知俭徳亦非小矣孟子曰贤君必恭俭史称文景致治亦只尽于恭俭二言何则其为人也俭必寡欲心有不存焉者寡矣其为人也侈必多欲心有存焉者寡矣圣人之言通乎上下言近而指逺此类是也○永圗就在俭徳中小注陈雅言之说非本意
　　若虞机张至万世有辞诸家多训虞为度朱子谓作虞人说为是机弩牙括矢之尾末岐而衘处度者髙下之准也正义曰射者弩已张讫机闗先省矢括与所射之物三者于法度相当然后释发矢则射必中矣言为政亦如是也○射者必有度吾心之止烈祖之行吾之度也程子曰夫子曰于止知其所止谓当止之所也夫有物必有则父止于慈子止于孝君止于仁臣止于敬万物庶事莫不各有其所得其所则安失其所则悖愚谓得其所则安敬则得之失其所则悖不敬则失之故曰钦厥止○惟圣人然后能安汝止君子则当敬其止葢人不敬则心无主心无主则静易昏动易扰乌知止之所在惟常肃恭收敛使思虑未萌而知觉不昧则常有以主乎静中之动而静有定止事物纷纠而品节不差则常有以主乎动中之静而动有定止止以理言止在于心而止其止者心也圣人敬止所谓安汝止也君子敬而后止所谓钦厥止也○静中之动者其理已具未动而有能动者在也动中之静者止之各于其所动亦静也而所以主乎静中之动主乎动中之静者则敬而已矣故曰钦厥止○钦厥止所以立本然以义制事莫过于烈祖烈祖之所行莫非礼义之成法得其所止之标凖也王惟率之而不违则事事有依据之实如此则近可以慰恱尹心逺可以有誉于后世矣
　　王未克变至无俾世迷王于伊尹之言不能无动但未克变其旧习伊尹以为此非口舌所能囘须有以处之正义曰未能变者据后能变故当时为未能也太甲终为令王非是全不可移但体性轻脱与物推迁虽有心向善而为之不固○张氏曰伊尹所陈力亦尽矣太甲心虽省悟然心不胜欲所以欲变而未能伊尹乗其欲变未能之机使不近弗顺之人以革其习心居之桐宫宻迩先王以兴其善心此圣人造化之玅也○伊尹之言初不止此伊训之后肆命徂后二篇已亡其余忠防切谏固应多矣反覆之而不听乃有桐宫之营○伊尹指太甲所为乃不义习与性成孔子曰性相近也习相逺也生之谓性人为之谓习太甲于不义之事始乎习成乎性不可使狎于不惠之人葢昵不顺之人为不义之事以类牵引此习之所以成也桐汤之墓所也营宫秘近于先王欲其朝夕哀思以与起其善心以是训之无使终身迷惑而不悟也○书中言性自成汤始再见于伊尹而与习对言此论性者所当讲也性之为字从心从生有防意有假借天命之谓性此防意也人之生受于天而生之理具于心是之曰性其动则为情此性之所以得名也习与性成少成若天性论语性相近习相逺孟子尧舜性之此等性字并假借也但取生字为义葢曰天所生为性人所为曰习尔习惯如自然汤武反之亦习之力也六书之法假借一类甚多先儒不明于防意假借二义故多费分疏夫子性相近之言葢不専为言性而发谓性本相近由习乃相逺习于善则善习于恶则恶习于善而智益智习于恶而愚益愚习于善而恶者可变而为善习于恶而善者亦流而为恶葢习之所闗乃如此可不慎乎夫子之言正与伊尹之言相发孟子道性善成汤之论性也夫子谓相近伊尹之意也知两性字不同可以论性矣○魏太常曰若谓夫子性相近一言正是论性之所以得名处则荀杨韩子恶混三品之説皆不谬于圣人而孟子道性善却反为一偏之说矣孟子见得分明故道得直截而程子又明之曰性即理也则诸说不攻自破矣○孟子集注子不狎于不顺狎习见也不顺言太甲所为不顺义理也朱子以伊尹不忍习见太甲不义之事故放诸桐蔡仲黙不用其说作不使太甲狎于近习其意固佳但于本文予弗狎文势未顺须添字而后可通○序曰太甲既立不明伊尹放诸桐孔氏曰不知朝政故曰放公孙丑曰贤者之为人臣也其君不贤则固可放与愚观成汤之自言则曰聿求元圣与之戮力伊尹之言则曰惟尹躬克左右厥辟又曰惟尹躬暨汤咸有一徳则汤之所以任属乎尹与尹之所以自任者可见矣反覆之而不听则易位孟子论贵戚之卿尚然况伊尹乎
　　王徂桐宫居忧克终允徳孔氏曰往入桐宫居忧能思念其祖终其信徳正义曰居忧谓服治防礼也○按不知朝政三年不言也徂桐宫居忧也放者后人之言尔非史氏明着其文人鲜不以伊尹为幽而夺之政矣桐宫居忧犹今之庐墓尔史氏记其实曰居忧伊尹言其设教之意曰宻迩先王其训
　　太甲中
　　惟三祀十有二月朔至归于亳适当除防之日伊尹以冕服奉嗣王归于亳
　　作书曰民非后罔克胥匡以生至实万世无疆之休谓民固不可无君而君尤不可失民者民无君复有明君者出君失民庙社一絶不可复续○民非君不能相正以生故上有明君天下无乱生民之至愿也君非民无以君四方故人心不可失一失不可复放君民相保有治无乱此老臣上为其君下为其民之至情也○林氏曰太甲克终允徳伊尹力也而归之天者君子能致人于悔过迁善之地不能必其人有悔过迁善之心尹尝五就桀矣事虽不可见即其感悟太甲者观之于桀必尽其忠诚矣而桀终不改则太甲悔过庸非天乎王拜手稽首曰予小子不明于徳至图惟厥终朱子曰古者天子尊师重傅太甲拜手稽首成王拜手稽首防言稽首稽留之意是首至地之久也真氏曰欲者嗜好也纵者放肆也奉身当有法度嗜好无节则败度检身当有礼纵肆自任则败礼二字乃太甲前日受病之源故至此首以自责○朱子曰伊尹之言极痛切文字亦只有许多只是重遂感发得太甲如此○按重谓其至诚恳恻处
　　伊尹拜手稽首曰修厥身允徳恊于下惟明后太甲以不明自咎故伊尹语以明君之事惟在修厥身允徳协于下而已葢昔日太甲不明人心几去今日悔过圗终新志甚美而天下之仰望亦方新苟非慎厥身修实徳昭著何以厌天下臣民之望系遐迩爱戴之心乎曰惟明后者惟明后智足以决向往而能自逹于髙明勇足以致成功而不苟安于凢近谓之元良谓之上智为其能如此而已非懐二三之志而暂明之天理终不胜其锢蔽之人欲者所能也其言恊下犹中庸论诚身而以顺亲信友获上为徴也修身之事亦不出扵礼与度而已严恭寅畏天命自度齐明盛服非礼不动则此身日就月将于天理之中而不自知其徳之成矣
　　先王子惠困穷至后来无罚既期以允徳恊下因举先王之实事以为法先王之徳无所不允自其诚于爱民言之心皆视为赤子政尤先于困穷惠曰子惠其爱者诚矣未有诚而不动者也故民服其命无有不得其懽心至于并其有邦厥邻之民乃以汤为我君曰待我君我君来其无罚乎葢邻国民不见徳惟罚是闻冀王之来除其邪虐王徳之恊下可徴矣
　　王懋乃徳视乃烈祖无时豫怠既举汤事因勉太甲以法之曰懋乃徳视乃烈祖者人志必有所凖的然后勉勉而可期其至舜以尧为的故能重华顔子以孔子为的故能庶乎视乃烈祖欲太甲以汤为的也苟日新日日新又日新烈祖之所以懋其徳者如此太甲勉勉不已之心一以烈祖之心为心烈祖之事为法庶乎身修而徳允者可至不可有一时之豫怠葢学如不及犹恐失之豫怠不必逸欲只优游怠弛少不自强即与烈祖不相似矣○汤之懋徳又子惠以前事即检身若不及之功也由此敷之而为子惠之仁由此逹之而为徯后之望
　　奉先思孝至朕承王之休无斁金氏曰改前日之颠覆则奉先思孝一为祖徳之循戒前日之罔念则接下思恭一为贤徳之顺○朱子曰能视逺谓之明所视不逺不谓之明能听徳谓之聪所听非徳不谓之聪视听是物聪明是则视不为恶色所蔽为明听不为奸人所欺为聪○愚按非明不能见逺故视逺思明非聪不能听徳故听徳思聪蔡传以惟亦思也则其说当如此○所听者徳曰聪然听徳不聪则有领畧不尽处似含两意○惟固有时训思然经文上二句曰思下二句曰惟则似宜二义朱子以此惟为惟明后之惟最为得之前能视逺谓之明一叚正是此说但蔡传不如此○由家以及朝廷孝恭为首由朝廷以及天下聪明为大○朕承王之休无斁谓承王图终之羙意当知无不言臣言之君行之惟言之恐后也何厌斁耶或云太甲徳成尹责始塞是承王之美扵无穷也说蚤了
　　太甲下
　　伊尹申诰于王曰呜呼惟天无亲至天位艰哉此太甲悔过思庸之后伊尹犹恐其持守之未笃申之诰告以为惟天无亲克敬者亲民无常懐所懐者仁鬼神无常享享于克诚天之所亲者敬何也葢天之主宰曰帝人之主宰曰心敬是吾心自做主宰处人之念虑感移未尝不与大化流通日监在兹天无往而不在小人无忌惮是弗以上帝为有灵也故畏天之至者当防未萌之欲不显亦临无射亦保克敬如是则天亲之矣民之所懐者仁何也葢天下各父其父各子其子惟元后一之故君民者天下之大父子也虽以势而相扶实以恩而相固故所欲与之聚之所恶勿施尔也克仁如是则民懐之矣鬼神之所享者诚何也葢鬼神之徳不越乎实理之聚散祭祀之理不越乎实心之始终有其诚则有其神不诚无物故交于神明之道祭则七日戒三日斋若见所祭者平居则相在尔室尚不愧于屋漏无曰不显莫予云觏神之格思不可度思矧可射思克诚如是则鬼神享之矣天位艰哉者人君上事天下治民幽事鬼神天亲之民懐之鬼神享之而后谓之天子谓之神人之主三者皆无常而其责皆在于我岂不艰哉居其位者其可易而为之哉天无情故直言无亲民有情故言无常懐吕氏曰所谓无常者其机在彼而不在我也道则在我能尽其在我则无常者为有常矣○真氏曰敬仁诚并言始于此三者尧舜禹汤之正传也
　　徳惟治至惟明明后敬仁诚各以所主而言合而言之一徳而已尧舜禹汤得之则治太康夏桀失之则乱与治同道如敬天法祖尊贤爱民自尧舜三王以至千百世之下有贤君者出其道必同道同者为善不同同归于治故罔不兴与乱同事如桀纣幽厉虽各有以召乱而声色盘游作威聚敛任用小人拒逺忠諌等事无以大相逺也与乱同事不必昏主亦有英王而所为与乱同事者如以忿兴兵好大喜功之类皆亡之道也不亡者幸尔与治同道虽事未必同而不害其道之同道非事之所能尽如宋襄公以不禽二毛拟文王其人非也则事亦非矣传谓鲁隠公者谓之轻千乗之国则可谓之道则未也其道非也则其事亦非矣太甲败度之时几乎与桀同事矣一旦悔过思庸所由者即汤之道在力行不变尔故伊尹以终始慎厥与深期之○唐宗初政庶几贞观而晚节身自召乱即太宗之身亦几不克终隋帝征辽唐亦征辽秦始皇求神僊筑长城营阿房汉武帝亦求神僊伐匈奴营建章前后一辙皆所谓与乱同事者也汉文景恭俭爱民与民休息虽未尝拟迹三王而道固有与之同者矣岂非与治同道罔不兴之明验乎○人心操舍无常克终最难始而与治兴固由之终而与乱亡亦随之兴亡一反覆手要须慎之又慎终始不差其所与则不特初心之明而为明后且悠久常保此初心之明而为明明后矣此因尚赖匡救图惟厥终之语而深明图终之道也
　　先王惟时懋敬厥徳至尚监兹哉敬仁诚三言者尧舜以来相传之心法合之一徳又约言之一敬而已故此専以敬言之先王为明明之的亦惟时懋敬其徳而已惟时云者谓敬徳之外无复他道也诗曰汤假不迟圣敬日跻昭格迟迟上帝是祗言汤之生也应期而降适当其时其圣敬又日跻升以至昭格于天迟迟久也言其纯亦不已也此所谓懋敬厥徳克配上帝也真氏曰成汤之敬徳至与天合太甲其可不与之同道邪能与汤合则亦与天合矣愚按懋敬厥徳克配上帝此所谓惟天无亲克敬惟亲也程子曰敬则诚又曰才不敬便私欲万端害于仁是敬可以该仁诚而克配上帝则民懐神享在其中矣
　　若升髙必自下若陟遐必自迩此言进徳修业有序当循序渐进也上欲太甲于敬字做工夫乃学先王之要法此下五者又欲其矫乎情之偏葢因太甲平日有是偏歴告之使克去非五者是敬徳条件也
　　无轻民事惟难无安厥位惟危居上者易视民事为轻而不知在民则甚难也上重之而思其难则利病知而兴作时废举当危者安其位者也居安思危则不至于危
　　慎终于始孔氏曰于始虑终于终思始正义曰欲慎其终扵始即须慎之故传云扵始虑终传以将终戒惰故又云于终思始言终始皆当慎也按二孔兼终始两意甚是蔡传今日始若是而他日固改之曲尽恒情之病桐宫之事往已今其即政临民又事之一初此意亦佳有言逆于汝心至必求诸非道真氏曰听言之道当求义理之当不当顺意见之偏苟合乎理虽逆吾意不可不从苟咈乎理虽顺吾意不可不察按逆心之言亦未必皆是但忠言多逆逊志之言亦未必皆非然谀言多甘惟一以道接之逆者难入而求诸道逊者易入而求诸非道道则从非道则舍而言之顺逆不与焉则不堕乎已情之偏矣前日欲纵之时尹之言固尝逆心而臣下之言固有逊志者矣故复以为戒听徳惟聪最难前既言之此又申之忠言不以逆耳而拒甘言不以逊志而从则听徳惟聪矣
　　呜呼弗虑胡获至万邦以贞伊尹所陈已尽此则欲太甲谨思而力行之尔自敬仁诚至矫乎情之偏王须自入思虑始得苟漫焉听之未尝致思而详绎之则亦安知予微意之所在乎故曰弗虑胡获既入虑始知其句句有益然即须句句身体而力行之若似做不做岂能有成故曰弗为胡成太甲果能尽思为之力则徳成于身而所存者皆先王懋敬之纯心所行者皆先王懋敬之纯行矣一人元良则万邦之所承听而效法者一人而已
　　君罔以辩言乱欍政至邦其永孚于休君罔以辩言乱旧政岂太甲旧尝有是失与臣罔以宠利居成功则伊尹今日所以明去就之义也以辩言乱旧政以侧言改厥度以利口乱厥官古人之致戒者屡矣如汉武帝用吾丘寿王枚乗之徒中外相应以义理之文折难公卿所谓以辩言乱政者又如王安石于神宗前论事上下古今贯穿经史人莫能难真辩言也神宗信用之以改祖宗之法度熈丰之兴创哲徽之绍述扰扰数世至靖康之祸乱而后已然后知罔以辩言乱旧政则邦其永孚于休岂不验哉太甲允徳而伊尹告归成王自服而周公还政自古功成而身不退以至于君臣俱失岂邦家之羙哉霍光是已
　　咸有一徳
　　孔氏曰言君臣皆有纯一之徳以戒太甲正义曰太甲既归于亳伊尹致仕而退恐太甲徳不纯一故作此篇以戒之经称尹躬及汤有一徳言已君臣皆有纯一之徳戒太甲使君臣亦然此主戒太甲而言臣有一徳者欲令太甲亦任一徳之臣经云任官惟贤才左右惟其人是戒太甲使善用臣也又曰此篇终始皆言一徳之事发首至陈戒于徳叙其作戒之由以下皆戒辞也徳者得也内得于心行得其理既得其理执之必固不为邪见更致差贰是之谓一徳也而凡庸之主鉴不周物志既少决性复多疑与智者谋之与愚者败之则是二三其徳不为一也经云徳惟一动罔不吉徳二三动罔不凶是不二三则为一徳也又曰终始惟一时乃日新言守一必须固也太甲新始即政伊尹恐其二三故専以一徳为戒
　　伊尹既复政厥辟将告归乃陈戒于徳正义曰襄二十一年左传云伊尹放太甲而相之卒无怨色则伊尹又相太甲葢伊尹此时将欲告归太甲又留之为相如成王之留周公不得归也序云沃丁葬伊尹于亳则伊尹卒在沃丁之世
　　曰呜呼天难谌至九有以亡真氏曰太甲处仁迁义伊尹之责塞矣犹虑其徳之未一故以斯言儆之曰天难谌者谓今日而善则福之明日而滛则祸之难必信也曰命靡常者有徳则归于我无徳则去而之人无定在也吉与祥为类徳之吉则祥应之凶与灾为类徳之凶则灾从之天虽难信然常厥徳者必保厥位乃所以为可信也命虽靡常然君徳有常则天命亦常而保厥位乃所以为有常也
　　夏王弗克庸徳至爰革夏正庸常也言夏桀不常其徳至于慢神虐民不堪为神人之主天改其命九有以亡而汤有之○金氏曰一者有常不变之谓汤以元圣称伊尹而尹于此乃曰惟尹躬暨汤咸有一徳则尹徳所到可知且汤于伊尹学焉而后臣之此先已后汤葢其真实工夫所自得之妙直以告太甲不避其辞之直也孟子言伊尹不有天下相汤以王于天下尹汤同徳而受天命圣贤于此以徳言不以位言也伊尹圣之任气象又可见矣○有命一徳盖互言之其实一徳即有命之人啓廸即眷求之意啓廸眷求必有其事如多方所谓大动以威开厥顾天者惟尹躬暨汤咸有一徳克当天心于是受天明命而有天下也汤以一徳而受命则人君常厥徳保厥位岂不信哉○天子主百神之祀统九有之众上下亦互言之○孔氏曰享当【去声】也爰于也正义曰徳当神意神乃享之故以享为当也
　　非天私我有商至惟民归扵一徳天命则人归在内故以天民并言天非私商而与之惟天心之所佑在于一徳故商之一徳则足以享天心而受命也商非求民而有之惟民心之所归在扵一徳故商之一徳则足以得民心而宅师也
　　徳惟一动罔不吉至惟天降灾祥在徳一者纯乎天理二三者杂于人欲天理无往而不吉人欲无往而不凶惟吉凶不差在人者惟天降灾祥在徳故也降于天者为灾祥受扵人者为吉凶○惟天之降灾降祥一在乎徳故其在人一徳则吉不一徳则凶断断不差也今嗣王新服厥命惟新厥徳终始惟一时乃日新此告太甲以继汤之一徳也太甲即位已久此自复位既新受命其徳亦当俱新易以日新为盛徳故徳不可以不日新不日新者不一害之也始明而终暗始敬而终肆以一出一入之心为或作或辍之事今日勤而明日惰昨日是而今日非自旁观之则有新有旧言王徳行终始如一不有衰杀从旁观之每日益新是乃日新之义也
　　任官惟贤才至惟和惟一金氏曰篇首言尹汤咸有一徳上文既勉太甲以君之一徳故此又论臣之当有一徳也按篇题蔡氏云恐太甲徳不纯一及任用非人故作此篇夫君徳既纯一而又任用得人此所谓咸有一徳也咸有一徳此篇之纲领也大抵君臣同体徳业相资成汤伊尹不可及已守成之主在己者既当终始有常日新其徳而庶官左右必贤才必其人任君子必専防小人必宻者正以扵此失之则足以为一徳之累于此得之则足以为一徳之助也小人蛊惑其君则不间断扵己亦必间断于人矣官庶官也左右辅相也其人谓其道徳足以为师为保也非贤才之称可尽臣为上为徳此臣字兼庶官大臣言朱子曰四为字并去声为上者辅其徳而不阿其意之所欲为民者利于民而不狥己之所安愚谓为上则为君徳之成就而非为奔走承顺乎君也为下则为民生之奠安而非为富贵宠禄乎臣也言臣职所系其重如此难者难于任用恐非才之易进也慎者慎于听察虑诚伪之难识也即所谓进贤如不得已论定而后官之之意和者可否相济谓既得其人则君臣当同徳一心如晏子所谓献其否以成其可献其可以去其否之类一者始终如一立政所谓勿有间之自一话一言我则末惟成徳之彦以乂我受民者也○听察在先任用在后先言其难者盖难是用人之主意慎正所以慎其难也○一者不杂不息之义君心用人之本也有襍则不能防小人而小人于是乎襍进矣有息则不能任君子而君子有时乎见踈矣用人之不一即徳之不一也
　　徳无常师至协于克一无常者不可执一之谓徳兼众善执一而师则无以得一本万殊之理善原扵一不协于一则无以逹万殊一本之妙朱子曰一者善之原也善无常主如言前日之受是今日之受非也协于一如言皆是也葢均是善但易地有不同者故无常主必合扵一乃为至善蔡氏曰协合也克一者能一之谓也按以善为主善则师之故无常师善亦无常主惟协于吾心之能一乃为至善孟子曰权然后知轻重度然后知长短物皆然心为甚此心之权度至一也而物不能欺以轻重长短轻重长短因物而形各得其分虽万殊而其理未尝不一也故协于克一一者善之原万善皆从一中出此心能一则无往非善矣此心若襍扵私欲何以能一圣人之心常一所以动无非善所谓一以贯之常人未免有二故常强恕○一本者理只是一个万殊者做出却有千般万様之不同一本如尺度权衡之有定如官较勘定权量只有一个若民间私造有大小便二三而为恶矣万殊如称量天下物个个不同都从此一定底权量中出无有差贰所以説一本而万殊万殊而一本惟万殊故不可执一而求惟求之不执于一故协于克一克一者一本也上文言用人之一亦一徳中事此又言一徳之要主善为师不専庶官上师古人无非师也○蔡氏云天以一徳付之于人散为万善人君必合天下之万善而后理之一者可全也此数句説得极融贯○理之散见者谓之善而徳其总称一则其本原来处也穷理者须穷其不一者而至于一力行者须体其不一者而至于一○理在吾心因行而名谓之徳随事而显谓之善易地皆然谓之一一者吾心之天则也理随事显而本则一也克一者得吾心之天则也事事有个权衡尺度虽万殊而未始不同归也是曰协于克一四句一串下无相对之意○如廉是徳当辞当受处是善前日受今日不受皆是也是一○横渠云徳主天下之善善原天下之一朱子谓这见他说得极好处盖从一中流出者无有不善蔡传似未悟彻此宗防也○一有对二三而言者有对万而言者此篇之一皆对二三而言然不二三之一即对万之一也○予此说间以语人多不契独浙西袁仪卿者有合焉其言曰纯粹之一即有常之一纯亦不已是也有常之一即并包之一吾道一以贯之是也若谓有纯粹无襍之一有始终无间之一有该括万善之一则破碎经文自然不雅
　　俾万姓咸曰大哉王言至永底烝民之生咸曰者见感通无间也又曰者见因言而又得其心也王心之一徴诸万姓之言王之一徳于是不可揜矣○王之心未一何以训万姓之从违王之心既一则发于其言人人得以见其心知其一于公不贰扵私也一于义不贰扵利也一于道徳忧勤不贰于声色游畋也一扵君子不贰于小人也则万姓之趋向亦自不容于不一矣○克绥永底皆承一徳说来先王之禄即所谓受天明命者今王以一徳保厥位则克安此禄而无靡常之忧矣烝民之生即所谓以有九有之师者今王以一徳而作民主则永底其生而无罔克胥匡之忧矣○传中感应效騐辞实相因有此一徳则有此感应乃自然之理见其徳之真能一也重一徳上说有此感应则有此效验效验方就外靣言之
　　呜呼七世之庙至可以观政七世之庙其外则犹有不毁者可以观徳之修否不能掩于后世之公也万夫之众人各有意欲行其私而吾能总摄而整齐之如出于一人非政教之善有以深服其心何以能如此故可以观政之修否不能掩于天下之公也王者逺畏后世近省当时则所以修其徳政者不容已矣
　　按宗庙以享祖考而致其报本之意徳有厚薄故制有隆杀自天子至官师其制不同官师谓诸有司之长止及檷却于襧庙并祭祖适士二庙祭祖祭祢皆不及髙曾大抵士无太祖而皆及其祖考大夫一昭一穆与太祖之庙而三大夫亦有始封之君如鲁季氏则公子友仲孙氏则公子庆父叔孙氏则公子牙是也诸侯二昭二穆与太祖之庙而五天子三昭三穆与太祖之庙而七自上而下降杀以两自下而上至扵七庙葢不可复加而宗不在数中太祖百世不迁三昭三穆以世次亲尽则迁周至穆王时文王亲尽当祧共王时武王当祧以其有功当宗故皆别立一庙而谓之文世室武世室亦皆百世不迁汉世无七庙之制每帝輙立一庙不序昭穆景帝尊髙帝为太祖文帝为太宗宣帝又尊武帝为世宗皆世世不毁光武中兴于洛阳立髙庙于南阳舂陵立四亲庙明帝遵俭自抑遗诏藏主于光烈皇后更衣别室后帝相承皆藏主于世祖之庙由是同堂异室之制迄今莫之能改○又按商有天下自汤创业而以契为太祖周有天下自文王武王创业而以稷为太祖縁稷契皆有功徳始封为诸侯建邦启土汤武虽有天下而实承其统不得不以为太祖后世若汉髙帝唐太宗宋太祖则皆起自匹夫初无所因宜为一代之太祖其所追尊之祖考在其身则为近亲而功徳之所本也宜极推崇之典在后世子孙论之则亲已逺其庙当以次祧而功徳又非一代创业之所自实不得以商周稷契为比唐宋既以躬自创业者为太祖又以太祖所追尊之第一室为始祖既为太祖又有始祖是庙有二祖也二祖皆不可祧太祖常厌于始祖而合食之时不得正其太祖之位歴代议者每不满扵此朱子主王安石之说谓始祖不可祧其大端有五谓笃生圣人始祖不可谓无功徳一也谓推太祖之心亦欲尊崇其亲二也谓始祖之庙不毁然后始祖之次当祧者可藏主扵始祖之夹室若祧始祖则自始祖以下当藏主于太祖之夹室以祖考而藏主于子孙之夹室于义为不顺三也若为始祖别立庙则有原庙之嫌四也谓太祖功徳配天所伸之祭至多惟庙享为始祖屈所屈之祭至少五也○义精矣抑有疑焉太庙者太祖之庙而以始祖为第一室其名实为不相合矣推太祖功徳之所自固不可谓始祖无所预推太祖尊亲之心固不可谓始祖以下尽可祧但始祖既不得比稷契称太祖而以子孙之故强居太祖之位其义终不安礼以义起不知何如而后可此必俟有议礼制度之圣人然后能定不然则姑守朱子之说可也
　　后非民罔使至民主罔与成厥功君之与民实相须君之取善当无间匹夫匹妇虽若所知之狭然离而听之则愚合而听之则圣葢众多之智虑虽圣人有不能加焉苟自广狭人而匹夫匹妇有一不得自尽于上则理有遗知事有遗照民主将谁与成厥功哉○人君苟有自广狭人之心则岂能主善为师乎推主善为师之量则必使匹夫匹妇无不获自尽而始无一善之遗尧舜询于刍荛鳏寡无盖明四目逹四聪葢为此也然帝王岂能人人而延见之日日而咨访之只是吾之聪明不蔽乐善无倦则凡政事所接无非延纳之地民情所逹皆吾感触之机尔圣人以己不能尽匹夫匹妇之善为惧而后以匹夫匹妇不被己之泽为耻譬之天能包罗万物而后万物咸被其泽也后之沾沾自喜足已而自用者竟何为哉




　　尚书日记卷七
&lt;经部,书类,尚书日记&gt;
  </div>
  <div class="pagination">
   <a href="尚书日记_page3.html">
    上一页
   </a>
   <a href="尚书日记.html">
    1
   </a>
   <a href="尚书日记_page2.html">
    2
   </a>
   <a href="尚书日记_page3.html">
    3
   </a>
   <span class="current-page">
    4
   </span>
   <a href="尚书日记_page5.html">
    5
   </a>
   <a href="尚书日记_page6.html">
    6
   </a>
   <a href="尚书日记_page7.html">
    7
   </a>
   <a href="尚书日记_page8.html">
    8
   </a>
   <a href="尚书日记_page9.html">
    9
   </a>
   <span>
    ...
   </span>
   <a href="尚书日记_page5.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
