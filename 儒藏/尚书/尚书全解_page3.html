<!DOCTYPE html>
<html>
 <head>
  <meta charset="utf-8"/>
  <title>
   尚书全解 - 第 3 页/共 18 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   尚书全解 - 第 3 页/共 18 页
  </h1>
  <div class="content">
   八音克谐无相夺伦
　　惟其以律和声音兹所以八音克谐也八音金钟镈也石磬也丝琴瑟也竹管箫也匏笙也土埙也革鼓鼗也木柷敔也此八音者其声名不同必以律和其声然后洪纎小大各得其当苟有一音之不和于其间则乐之合奏必杂而不得谐和故曰无相夺伦葢乐之合奏听者不知其孰为金石孰为丝竹犹善和羮焉使食之者徒见其和之美不知其孰为盐孰为梅
　　神人以和
　　乐既调矣奏之于郊庙则天地神只祖考之所歆乐而神莫不和矣用之燕飨乡射而臣民之心无不和矣幽而神明而人无有不和此韶乐所以为尽善尽美也
　　夔曰于予击石拊石百兽率舞
　　薛氏刘氏皆以为益稷脱简重出葢方命夔典乐而夔遽言其击石拊石致百兽率舞之效非事辞之序也而益稷篇又有此文故二公疑其差误以理观之义或然也然笔削圣人之经以就已意此风亦不可长孔子曰多闻阙疑慎言其余则寡尤此实治经之法也
　　帝曰龙朕堲谗说殄行震惊朕师
　　此亦因伯夷之让而命龙以作纳言也观顔渊问为邦孔子曰行夏之时乗商之辂服周之冕乐则韶舞放郑声逺佞人郑声滛佞人殆舜命九官至于使伯夷典礼后夔典乐则治道于是乎成矣而乃命龙以作纳言其命之之辞则曰朕堲谗说殄行震惊朕师此正孔子答顔渊问为邦之意葢自古已安已治矣而其所以至于危乱者未有不由于小人变白为黒以是为非者故治定功成之后尤宜以是为戒也堲疾也史记曰朕畏忌谗说殄行畏忌者堲之谓也谗说邪说也殄行殄絶君子之行也震惊朕师则其言伪辩瞽惑流俗也谗说殄行之为害其端甚防究其所终则必至于惑流俗之视听至是而后堲之则无及矣如杨氏为我墨氏兼爱此其所谓邪说也为我则至于无君兼爱则至于无父则所谓殄行也杨墨之道不熄孔子之道不着是邪说诬民充塞仁义也仁义充塞则率兽而食人人将相食此所谓震惊朕师也
　　命汝作纳言夙夜出纳朕命惟允
　　葢纳言之职宣王之言而逹之于下传下之言而逹之于上诗所谓出纳王命王之喉舌也夫谗说之可畏也如此舜不弃于臯陶之刑而特以出纳喉舌之官待之如此其寛者葢谗说殄行之人必其小人之有才者也小人有才而疾之太甚弃之于刑辟絶其自新之路则刻覈太至而彼有不肖之心矣故舜必以寛待之开其迁善逺罪之路而不至于小人之归矣益稷曰庶顽谗说若不在时侯以明之挞以记之书用识哉欲并生哉工以纳言时而飏之格则承之庸之否则威之此正纳言之职也宣上之言而逹之于下所以教之也采下之言而纳之于上所以验其革与不革也至于敎之不改而后加诛焉此舜待庻顽谗说之道也惟允者言出纳王命必以信也春秋时秦与晋行成叔向命召行人子贠行人子朱曰朱也当御叔向曰秦晋不和也久矣今日之事幸而集晋国赖之不集三军暴骨子贠道二国之言无私子常易之所谓道二国之言无私者允之谓也谗说殄行之人类多变诈不实将欲化之无他道惟在待之以诚而已商俗靡靡利口惟贤余风未殄而康王以毕公能正色率下使之保厘东郊此有因四岳之荐而用之者有不因四岳之荐因人之让而用之者有迁其旧职者有不迁其旧职者有让而后受者有不让而直受之者各因其实而已矣
　　帝曰咨汝二十有二人钦哉惟时亮天功三载考绩三考黜陟幽明庻绩咸熙分北三苖
　　自询于四岳至夙夜出纳朕命惟允各随其职而戒之至此又緫而申勑之也正如尧典既已分命申命羲和四子各主一方之政矣而又緫而申勑之曰咨汝羲暨和而下是也二十二人孔氏云禹垂益伯夷夔龙六人新命有职并四岳十二牧凡二十二人其意葢谓稷契臯陶皆申命故不复勑戒之此说不然夫稷契臯陶是申命四岳十二牧岂非申命者哉而又勑戒之也稷契臯陶是申命此说不通故或者欲以四岳为一人并九官十二牧为二十二人四岳之非一人今论之详矣朱氏谓二十二人四岳九官十二牧也而但有二十有二人者其间或有兼官故耳此说为通周官有三公六卿有侯伯而顾命乃同召太保奭芮伯彤伯毕公卫侯毛公以人言之则六人而以职言之则不止于六人也葢有以三公为六卿者有以侯伯入居公卿之位者故虽六人而实兼数职也此四岳九官十二牧当有二十五人但言二十二人者葢或有兼居岳牧之任者或有在州牧之中而又居九官之列者世代辽絶皆不得而知也钦者使四岳十二牧九官各敬其事也所以必在于敬其事者以其所亮者莫非天工也亮有辅相之义与亮采惠畴之亮同臯陶曰兢兢业业一日二日万几无旷庻官天工人其代之葢所谓设官分职者凡以代天工而至四岳九官十二牧莫非所以代天工者故以亮天工言之史记作惟是相天事尤为明白既以申勑九官十二牧遂以三载考其功而观其职之称否也至于三考黜退其幽升进其明而加赏罚焉若周官大宰嵗终则令百官府各正其治受其防听其致事而诏王废置三嵗则大计羣吏之治而诛赏之此即唐虞考绩之法也然而其制已宻不若唐虞之寛也考绩之法既行故众功于是皆兴也夫以舜之明徳端本于上禹皐陶稷契与其一时贤臣佐治于下而其众功必待于考绩而后兴况徳不如舜臣不如禹皐陶稷契则考绩之法何可废也而后世此法虽存徒为文具而无实效殊可惜也考绩之法既行众功皆兴所未化者三苖而已三苖之国左洞庭右彭蠡葢负固不服之国也前已窜其君于三危矣然不灭其国不更其嗣至是犹未从风舜未忍加诛也于是而为之分别善恶其恶之显然者则黜退之其善者则留之唐孔氏云恶去善留使分背也是也葢自古圣人所以化服强梗者其政常优游而不廹则虽甚强悍者亦将同心向化如周之迁殷顽民式化厥训亦不过曰旌别淑慝表厥宅里彰善瘅恶树之风声弗率训典殊厥井疆俾克畏慕亦此分北三苖之意也而郑氏以谓此即窜于西裔者复不从化故分北之此说不然禹贡曰三危既宅三苖丕叙则是所窜于三危者当洪水既平之时已丕叙矣葢彼之所恃以负固而不服者三苖洞庭之险耳既已窜于三危矣果何恃而为乱哉
　　舜生三十徴庸三十在位五十载
　　此只当作一句读葢舜居于侧防者三十年歴试二年居摄二十八年共为三十尧崩居三年之丧毕而后即帝位五十年而崩大禹谟朕宅帝位三十有三载孟子曰舜荐禹于天十有七年以三十有三载并十有七年是在位五十载也是舜崩之年葢年百有一十二嵗尔书载舜之年数葢如此而太史公曰舜生三十尧举之五十摄行天子之事五十九而尧崩其说特异于经当以经之言为证
　　陟方乃死
　　孔氏云方道也舜即位五十年升道南方廵狩死于苍梧之野而葬焉檀弓曰舜葬苍梧之野葢二妃未之从也于是汉儒遂有舜葬苍梧之说至今苍梧之地有舜庙冡存焉世以舜为真葬于苍梧也孟子曰舜生于诸冯迁于负夏卒于鸣条孟子以谓卒于鸣条汉儒以谓卒苍梧之野其说已不可知矣况揆之以理有所甚不可者夫尧老而舜摄则不复以庻政自关而舜实行廵狩之事舜既耄期倦于勤而使禹摄矣则廵狩之事禹实行之苍梧在舜之时其地在要荒之外舜已禅位而使禹摄矣岂复廵狩于要荒之外而死死而葬于苍梧之野以是禹率天下诸侯以防舜之葬于要荒无人之境此理之必不然者司马温公诗曰虞舜在倦勤荐禹为天子岂有复南廵迢迢渡湘水此说为得之陟方者犹云升遐也乃死谓升遐而死犹云帝乃殂落也韩退之谓乃死者以释陟方为言耳夫作书者自释其义无是理也而苏东坡乃以谓为书传章句之言此说亦未是扬子曰黄帝尧舜殂落而死与陟方乃死文势正同岂亦诗书章句之言哉
　　帝厘下土方设居方别生分类作汨作九共九篇稾饫自汨作至亳姑凡四十有六篇皆逸书也其书既逸则其序之义不可以强通而孔氏曰帝厘下土方设居方者言舜理四方诸侯各设其官居其方于别生分类云生姓也别其族姓分其类使相从于汨作云汨治作兴也言治民之功始兴于槀饫云稾劳饫赐也此皆是顺序文而为之说未必得书之本意正如序诗之南陔孝子相戒以养也白华孝子洁白也华黍时和嵗丰宜黍稷也此亦但顺诗名而为之说未必得诗之本意也而孔氏云凡此三篇之序亦既不见其经暗射无以可中而孔氏为传复顺其文为其传耳是非不可得而知也此说甚善王氏解经善为凿说凡义理所不通者必曲为凿说以通之其间如占梦敎射者常矣而于逸书未尝措一辞皆阙而不论此又王氏之所长而为近世法者也二典皆虞书所作其言简而尽奥而明而后世虽有作者无得而及之矣南丰曽舍人曰昔唐虞有神明之性有防妙之徳使由之者不能知知之者不能名以为治天下之本号令之所布法度之所设其言既约其体至备以为治天下之具而为二典者推而明之所记者岂独其迹哉并与其精防之意而传之小大精粗无不尽也本末先后无不具也使通其说者如出乎其时求其防者如即乎其人方是时岂独任职者皆天下之选哉其操简执笔而随之者亦皆圣人之徒也若曽舍人此言可谓善观二典矣葢虞之治非后世之所能及者而其史亦非后世之所能及也






　　尚书全解卷三
　　钦定四库全书
　　尚书全解卷四
　　宋　林之竒　撰
　　大禹谟　　　　　　　虞书
　　虞史既述二典而其所载义有所未备者于是又叙其君臣之间嘉言善政二典之所不载者以为大禹谟皐陶谟益稷三篇此盖备二典之所未备者非如舜典之初上接尧典之末也盖舜典之末已载舜死而此三篇荅问之言皆舜未死已前之言也然文势虽不相接而其意实相属尧典载四岳荐舜于侧微之中尧妻以二女既为舜典张本矣故舜典之初即载歴试受禅之事舜典既载禹宅百揆之职继舜之任而其本末未有所属也故大禹谟则载大禹居摄帝位率百官若帝之初然后舜之始末无所不备此其所以谓之虞书也然左氏传举皐陶益稷之言若皐陶迈种徳地平天成敷纳以言等语皆以为夏书此盖孔子未定书已前传写之误也以为虞书者意其出孔子之所厘正矣据此三篇皆是舜禹皡陶夔益之徒相与都俞赓歌之言而其事则止于禹之居摄受命徂征有苖犹未及夫禹即帝位告庙之事安得以为夏书邪
　　皐陶矢厥谟禹成厥功帝舜申之作大禹皐陶谟益稷大禹谟
　　孟子曰尧以不得舜为己忧舜以不得禹皐陶为己忧盖舜之所为治者禹皐陶之力居多皐陶以谟显故曰皐陶矢厥谟矢陈也禹以功着故曰禹成厥功皐陶大禹之功皆可以为万世法以是事舜舜犹以为未也于是又从而申之申重也皐陶之谟显矣舜申之使致其功若所谓时乃功懋哉是也禹之功着矣舜申之使陈其谟若所谓来禹汝亦昌言是也皐陶有谟矣而又有功禹有功矣而又有谟实帝舜申之之效也先言皐陶而后言禹者此非有所轻重取与于其间盖先言谟而后言功事辞之序也大禹皐陶谟益稷三篇其序之所以緫言三篇之意也然一序而必分为三篇者盖古者编竹简以成书竹简所载不能多也故必析而分之既已析而分之则必取数字名其篇以为简册之别故此分为三篇者徒欲以便于简册而已非谓大禹谟尽在第一篇皐陶谟尽在第二篇也汉孔氏云大禹谟九功臯陶谟九徳此则拘于篇名必欲以本篇所据而为其谟也予窃谓不必如此三篇之中凡出于禹之所言者皆大禹谟也何必九功凡出于皐陶所言者皆皐陶谟也何必九徳九功九徳固可以为禹皐之谟而禹皐之谟非九功九徳所能尽也谓之谟者如器之有模言之于此而可为万世法也
　　曰若稽古大禹
　　孟子曰大舜有大焉舍己从人乐取诸人以为善自耕稼陶渔以至为帝无非取诸人以为善盖自其既即帝位而言之则谓之帝自其未即位尚为耕稼陶渔之时而言之则谓之大舜盖史称于大禹者盖此书主为舜而作自舜之时言之禹尚为臣未可以君天下之辞而称也故曰若稽古大禹
　　曰文命敷于四海祗承于帝
　　此当与下文曰后克艰厥后臣克艰厥臣曰相继续文命上一曰字史官曰也下一曰字禹曰也不言禹曰者蒙上之文也史官谓禹之文徳敷于四海之外无所不及也此即禹贡所谓东渐于海西被于流沙朔南暨声教讫于四海是也文命既已敷于四海矣于是陈其谟以祗承于帝帝者指舜而言之也其所陈谟以祗承于帝即后克艰厥后以下是也先儒言外布文徳敎命内以敬承尧舜其意以此二句亦如尧舜二典之称尧舜之徳苟以此二句为称帝之徳则下文曰字无所属矣史官记载其体自有不同者尧典舜典其名曰典典则必记载其徳大禹谟臯陶谟其名曰谟谟则必记载其功如允廸厥徳谟明弼谐皆是皐陶之言也然皐陶谟载皐陶之言至大禹谟则加文命敷于四海祗承于帝二句者史官欲见禹之文徳敷命既东渐西被暨于朔南然后陈谟以祗承于帝也
　　曰后克艰厥后臣克艰厥臣政乃乂黎民敏徳
　　此则禹之谟也孔子曰仁者先难而后获必在难之于先而后获之于后也政乃乂黎民敏徳此其所以致此者必在为君者难其所以为君为臣者难其所以为臣孟子曰欲为君尽君道欲为臣尽臣道君尽君道则难其所以为君矣臣尽臣道则难其所以为臣矣君臣各尽其道以之立政则民乃又以之教民则黎民敏徳曾无甚难者世之人徒以舜之为君夫何为哉防已正南面而已遂以舜之治天下优游无为曾无所用其心殊不知舜之君臣其都俞赓歌于一堂之上自一话一言未尝不以克艰为戒惟其君臣之间皆不忘于克艰兹所以享无为之治也
　　帝曰俞允若兹嘉言罔攸伏野无遗贤万邦咸宁稽于众舍己从人不虐无告不废困穷惟帝时克
　　禹既以克艰厥后陈谋而告舜舜于是然其言谓能尽克艰之道者惟尧为然而犹不足于此也允若兹者犹曰信能行此也嘉言罔攸伏野无遗贤尧之治至于人之有嘉谟嘉猷则皆入告于上而无所遗伏草野之中有贤者则皆愿仕于朝而无遗其万邦又已咸宁则其治之可谓大成矣嘉言罔攸伏若可以无事于询访野无遗贤若可以无事于营求万邦咸宁若可以无事于忧恤而尧之心犹以为未也于是稽于众以询其政治之得失有未至者则舍己从人而不吝又且不虐无告不废困穷惟恐一夫之不得其所无告谓鳏寡孤独天民之穷者皆哀矜而不虐之困穷谓士之失职者皆任用而不废之极四海之间无有一士之失职者无有一民之不被其泽然后为能尽君之道则是后克艰厥后惟尧足以当此言也
　　益曰都帝德广运乃圣乃神乃武乃文皇天眷命奄有四海为天下君
　　都美辞也孔氏曰益因舜言又美尧也此説不然夫舜既即天子之位则凡羣臣之称帝者皆指舜而言也如禹曰于帝念哉曰帝光天之下臯陶曰帝德罔愆皆指舜而言也夫当舜之时舜谓尧为帝可也使益亦谓尧为帝则舜宜何称哉张横渠曰此美舜也因舜归美于尧故益亦归美于舜此説为得之盖舜既言克艰之道惟尧能尽之于是益言舜之徳旣广运如此则其于克艰厥后之道盖亦优为之也广者洪之至运者通之至惟洪故能广惟通故能运薛氏曰广如地运如天广则大矣而无不载运则通矣而无不周此説尽之矣乃圣乃神乃武乃文即广运而为圣神文武之徳也盖舜之徳既洪而能广通而能运如天地之无不持载无不覆焘也是徳也自其大而化之而言之则谓之圣自其圣而不知而言之则谓之神自其威而可畏而言之则谓之武自其英华发于外而言之则谓之文圣神文武即广运之所发也非于广运之外别有圣神文武也而王氏则谓乃圣乃神所以立道乃武乃文所以立事先圣而后神道之序也先武而后文事之序也审如是説则是道之外复有事事之外复有道既有道之序复有事之序使道无预于事事无预于道此王氏患天下之术之原惟舜之徳自其广运而充之至于乃圣乃神乃武乃文故皇天于是眷顾而命之起于侧微之中徳外闻遂以受尧之禅奄有四海而君天下也盖谓舜之广运之徳既已修于畎之中升闻天朝上为天之眷顾下为四海之感戴则其克艰厥后以合于尧不在乎他在乎加之意而已先儒以为皇天眷命奄有四海为天下君言尧有此徳故为天所命所以知其不然者盖舜自匹夫而为天子则其所以为皇天之所眷命奄有四海而君天下非其徳之广运不能至于是故可言也尧继世以有天下则其奄有四海为天下君固其所宜也又何言哉此张横渠之説所以为善也
　　禹曰惠廸吉从逆凶惟影响
　　益既称美舜徳之广运乃圣乃神乃武乃文遂以上为天所眷命下为四海所爱戴则其于后克艰厥后之道固可以优游为之矣禹于是又从而戒焉帝之徳虽为天所眷命然天之祸福吉凶本无常也人能顺之而从道则天应之以吉其或从逆而不复顺道则吉将变而为凶是道也如影之随形如响之应声盖有不期然而然者其言舜虽有广运之徳尚在乎兢兢业业尽其寅畏之志然后有以尽克艰之道盖益之言所以勉之于其始禹之言所以戒之于其终或勉之或戒之皆所以成就君之徳舜既不以广运之徳自居而虚已求弼直之言禹益之徒不以君之圣明其箴戒之意君臣上下相与图治孜孜如不及此其所以为唐虞之治也
　　益曰吁戒哉儆戒无虞
　　禹既以吉凶影响之理陈戒于舜益于是申言所以儆戒之道当如此也吁叹辞也叹而后戒者将使听者审其言也毕命曰四方无虞予一人以宁虞度也谓四方晏然无可度之事也夫惟四方晏然无可度之事则危亡祸乱所自萌也故当儆戒而无忽正如臯陶兢兢业业一日二日万几盖一日二日之间危亡祸乱之几至于万数可不戒慎恐惧乎
　　罔失法度
　　盖方是时袭尧之爵行尧之道法度彰礼乐着垂拱而坐视天民之阜夫何为哉惟守法度勿失斯可矣自古太平无事之世上恬下熙君臣无为足以致治矣而小人之好作为者必肆其私辩欲尽取前世之法度纷更之时君世主不悟而入其説往往至于危乱而不自知汉之武帝唐之明皇皆坐此也周公相成王已致太平之治作为无逸之书以戒成王而其终篇申儆之曰古之人犹胥训告胥保惠胥教诲民无或胥诪张为幻此厥不听人乃训之乃变乱先王之正刑至于小大民否则厥心违怨否则厥口诅祝此即益戒舜意也舜大圣人也益之言简而尽成王中才之主也周公之言详而明然而其意则一也
　　罔游于逸罔淫于乐任贤勿贰去邪勿疑疑谋勿成百志惟熙
　　罔游于逸者谓不可为无方之游也罔淫于乐者谓不可为已甚之乐也任贤勿贰者谓任贤不当使小人惑之也去邪勿疑者谓苟知为小人则决意去之不复置疑于其间也所以任贤勿贰去邪勿疑又在于疑谋勿成也自古君子小人并仕于朝廷之上小人知其必不见容于君子往往进其疑谋以惑人主之视听苟人主不察而使其疑谋得成则小人必得志君子必受祸矣刘子正曰执狐疑之心者来谗贼之口持不断之志者开羣枉之门使人主不能破疑谋于未成之间则任贤岂能勿贰去邪岂能勿疑惟其使小人疑谋勿成则是非贤不肖洞然明白如大明之升天无有不显也此百志所以惟熙也
　　罔违道以干百姓之誉罔咈百姓以从己之欲
　　此言为治者既不可违道以千众誉又不可咈众以从己之欲也盖自古无道之政必出于此二者班孟坚曰秦燔诗书以立私议王莽诵六经以文奸言同归殊涂俱用灭亡盖若秦者是所谓咈百姓以从巳之欲者也若王莽者是所谓违道以干百姓之誉者也虽其所为不同而其所以致乱亡之道则一也夫为治者既不可违道以干百姓之誉又不可咈众以从已之欲然则将奈何惟上不违先王之道下不咈百姓之欲则两得之矣王氏以谓咈百姓以从先王之道则可咈百姓以从已之欲则不可古之人有行之者盘庚是也盖人之情顺之则誉咈之则毁所谓违道以干百姓之誉也即咈百姓以从先王之道者也此说大戻夫盘庚将迁都民咨胥怨而不从盘庚不强之以迁也方且优游训诰若父兄之训子弟至于再至于三必使之知迁都之为利不迁之为害然后率之以迁焉何甞咈之以从已哉夫王者之安天下必本于人情未有咈百姓而可以从先王之道也王氏此説甚抵牾于圣经矣
　　无怠无荒四夷来王
　　言苟能行此数者尽其儆戒之意而继之以于心无怠于事无荒则岂惟中国之治哉虽四夷亦将来王矣无怠无荒犹所谓不倦以终之也圣人之治夷狄听其自来而信其自去未甞招之而使来也苟修于此者既尽则彼将梯山航海而自至非有爵赏以劝乎其前又无刑罚以驱于其后无怠无荒而彼自来矣此唐虞之世御戎之上策也夫舜大圣人也益既称其徳之广运乃圣乃神乃武乃文遂为皇天之所眷顾奄四海而君天下矣彼失法度游于逸淫于乐任贤贰去邪疑疑谋成与夫违道干誉咈众从欲或荒或怠之事盖中材庸主之所不为也益之智岂不知舜之心不至于此然而谆谆告戒惟恐不及者盖圣人虽智周万物道济天下而其兢兢业业者实未甞须防忘此其所以为圣人也孔子曰徳之不修学之不讲闻义不能徙不善不能改是吾忧也夫孔子之圣岂有学之不讲岂有义之不徙而以是为忧乃知圣人颠沛造次未甞敢忘儆戒之意舜之徳盛于淫泆荒怠等事虽不至于此然而圣人儆戒之意实未甞敢忘此益之所以拳拳为舜言之而不已也
　　禹曰于帝念哉徳惟善政政在养民水火金木土谷惟修正徳利用厚生惟和九功惟叙九叙惟歌
　　益既谆谆告戒其所以啓廸于帝之徳禹遂言徳之施于有政者此盖为治之要也然而告于舜而曰于帝念哉于者叹美而言之帝念哉重其言也徳惟善政政在养民言圣人膺天明命为民父母其所以兢兢业业日新厥徳不忘儆戒之意如益之所言者凡欲美其政也而所以美其政者无他欲以养民而已夫水火金木土谷惟修谓之六府此天地之养万物者也圣人裁成辅相使水润下火炎上木曲直金徔革土爰稼穑六者不失其性谓之惟修正徳利用厚生谓之三事此则圣人体天地化育之徳以养万民者也孟子论王道之始曰不违农时谷不可胜食也数罟不入污池鱼鼈不可胜食也斧斤以时入山林材木不可胜用也谷与鱼鼈不可胜食材木不可胜用是使民养生丧死无憾也养生丧死无憾王道之始也五之宅树之以桑五十者可以衣帛矣鸡豚狗彘之畜无失其时七十者可以食肉矣百亩之田勿夺其时数口之家可以无饥矣谨庠序之教申之以孝悌之义颁白者不负戴于道路矣七十者衣帛食肉黎民不饥不寒然而不王者未之有也谨庠序之教申之以孝悌之义此所谓正徳也糓与鱼鼈不可胜食材木不可胜用养生丧死无憾此所谓利用也五亩之宅树之以桑鸡豚狗彘之畜无失其时百亩之田勿夺其时此所谓厚生也使此三者施之天下而不失其和故谓之惟和六府修三事和则九功于是惟叙矣谓之惟叙者非谓六府之修先水火而后金木土谷也谓之惟和亦非谓三事之和先正徳而后利用厚生但谓九者皆不失其序而已王氏谓以惟叙为六府三事之序故以土治水以水治火然后水火为用以火治金以金治木然后金木为器以木治土以土治谷然后土谷为利杨山曰不然神农氏斵木为耒揉木为耜耒耜之利以教天下盖以木治土然后有耒耜之利非土能治谷矣洪范曰土爰稼穑与水之润下火之炎上木之曲直金之从革一也谓土能治谷者非也此説为是然山既知土能治谷之为非而又曰五行相生以相继相尅以相治相生为四时之序相尅为六府之序也夫既以相尅为六府之序则自水治火而推之亦将以土治谷矣此则流入于王氏之説而不自知也九叙惟歌者六府修三事治其功徳皆可歌也功徳既可歌则功成治定不可以有加矣惟在不倦以终之也故继之曰戒之用休董之用威
　　戒之用休董之用威劝之以九歌俾勿坏
　　九者皆得其叙则天休滋至吾乃寅畏以享之此戒之用休也其或不然则天威将至而危败祸乱自此生矣故督之以威而避也劝之以九歌谓九功之徳既可歌矣则遂以是九功之歌播之声诗发扬蹈厉以自劝如此则九功之叙无有败坏之时矣戒之董之劝之皆是人君自戒自董自劝也古者作乐歌以象徳舞以明功舜之为治自徳惟善政政在养民至于九功惟叙九叙惟歌则其功徳皆已尽其善矣故其乐象之而韶乐遂以九为节周礼大司乐曰黄钟为宫大吕为角大蔟为征应钟为羽路鼓路鼗隂竹之管龙门之琴瑟九徳之歌九韶之舞奏之宗庙之中若乐九变则人鬼可得而礼矣盖舜之韶乐升歌于上者九徳之歌合乐而舞于庭者九韶之舞韶乐之奏至于鸟兽率舞鳯凰来仪者原其所以致此者则本于九功惟叙而九功之所由叙者本夫舜之徳施于有政然也以是观之则韶乐之舞尽善尽美岂苟然也自徳惟善政政在养民至于劝之以九歌俾勿坏此则箕子所陈洪范九畴而谓之天乃锡禹者但洪范之书箕子衍之而加详焉耳其实不出乎此数语学者于此数语而求之洪范思过半矣
　　帝曰俞地平天成六府三事允治万世永頼时乃功帝曰俞然其言也地平天成者地既平矣则天功可得而成也盖隂阳四时之运天施之地成之洪水横流泛滥于中国地不得以生天虽施之而生之之功无自而成今地既平矣则天功可得而成也所以地平天成者由六府三事之允治也水火金木土谷惟修谓之六府此六者天地生物之府也正徳利用厚生谓之三事此三者圣人修人事以賛天地之化育也六府三事既治岂一时被其徳哉盖万世永頼禹之功也禹既言九功惟叙九叙惟歌戒之用休董之用威劝之以九歌俾勿壊者谓舜当戒之董之劝之使勿坏也舜于是称美其功言汝之功虽万世亦将頼之予其可不尽儆戒之意哉观箕子以此言演为九畴而其书谓之洪范者大法也谓万世帝王治天下之大法举不出于此书以洪范之书观之则谓大禹之功万世永頼时乃功者岂溢美也哉
　　帝曰格汝禹朕宅帝位三十有三载耄期倦于勤汝惟不怠緫朕师
　　此言舜将禅位于禹之事格汝禹者犹言格汝舜也朕宅帝位三十有三载言舜自格于文祖践天子之位至是盖三十有三年矣礼记曰八十九十曰耄百年曰期颐舜生三十徴庸三十在位并尧之丧而数之其即位也盖年六十有三至是年九十六矣其年在于耄期之间则方厌倦于万机之务矣盖言禹当不懈其位以緫朕之众盖将使之代己緫揽万机之政也传曰老将昬而耄及之言老则昬昬则耄也舜年九十六禅位于禹当其未禅也盖犹朝诸侯廵狩方岳緫揽万机之务及其既禅也天下之大事犹所关及命禹徂征敷文徳舞干羽格有苖皆舜之所有事也虽及耄期之年而其徳不昬此圣人之所以为圣人也
　　禹曰朕徳罔克民不依臯陶迈种徳徳乃降黎民怀之自朕徳罔克以下正如舜典所谓舜让于徳弗嗣也典谟所载其文简其事备盖其为体或详于此而略于彼或略于此而详于彼以互相发明如舜终于文祖而下则言在璿玑玉衡以齐七政至告祭于上帝百神觐诸侯廵狩方岳之事无所不载而禹受终于神宗之下则惟记一言曰率百官若帝之初观此则在璿玑玉衡以下不言而可见矣舜禅位于禹禹让于臯陶舜不从其让而更授禹禹又辞让至于再三然后受命于神宗其载之详如此至于尧之授舜则惟记以一言曰舜让于徳弗嗣观此则知舜之让也亦将有所荅问辞逊若禹之于舜也典谟所载其辞不费类皆如此朕徳罔克者禹谓己之不徳民之所不从臯陶逺迈其徳其徳下洽于民而民怀之禹自以为不若皐陶也徳必称其迈种者苏氏曰种徳如农夫之种殖也众人之种其徳也近朝种而暮收则其报也亦狭矣皐陶之种其徳也造次颠沛未甞不在于徳而不求其报也及其充溢而不已则沛然下及于民而民懐之此説尽之矣汉于定国父于公其闾门坏父老方共治之于公曰少髙大门闾令容驷车我治狱多隂徳子孙当有兴者夫于公治狱无所寃信有隂徳矣然而遂髙大门闾以望子孙之兴则知未能无利之之心非所谓迈种徳也臯陶之作士刑期于无刑民协于中其徳可谓大矣不期其报而民自归之此其所以为难禹让于徳无以易臯陶矣
　　帝念哉念兹在兹释兹在兹名言兹在兹允出兹在兹惟帝念功
　　言帝之所当念也念兹在兹释兹在兹名言兹在兹允出兹在兹薛氏以系于皐陶迈种徳之言而为之説曰念兹者固在兹矣及其念之至也则虽释而不念亦未甞不在兹也其始也念仁而仁念义而义及其至也不念而自仁义也是谓念兹在兹释兹在兹名言者其辞命也允出者其情实也名之以仁固仁矣名之以义固义矣是谓名言兹在兹及其至也不待名言而情实皆仁义也是谓允出兹在兹禹既以是称皐陶之徳因以是敎舜也曰迈徳者其徳不可以一　一数也念之而已念之至者念与不念未甞不在德也其外之辞命其中之情实皆徳也而徳不可胜用矣薛氏此言其论念释名言允出在兹之义可谓曲当其理然上文曰帝念哉下文曰惟帝念功皆是禹让于皐陶之意因以教舜而念哉念功皆为念徳则是此乃禹称皐陶之徳殊不见其让于皐陶之意与上文朕徳罔克文势不相接故薛氏说虽善而非书之意也孔氏王氏皆以此为让于皐陶其説是也然而意亦未顺予窃谓禹之让于皐陶也盖以谓我之心念其可以受帝之禅者惟在于皐陶舍皐陶之外而求之余人亦无及于皐陶者则可以受帝之禅者亦惟在臯陶故名言于口以为在皐陶允出于心亦以为在皐陶谓己之反覆而思之卒无有以易皐陶者犹下文舜谓禹曰毋惟汝谐是也惟帝念功者言皐陶之徳见于功者帝之所当念而可禅以位也
　　帝曰皐陶惟兹臣庶罔或干予正汝作士明于五刑以弼五教期于予治刑期于无刑民协于中时乃功懋哉舜因禹之让皐陶于是称美皐陶之功以勉之也惟兹臣庶罔或干予正言民皆循理率教无有干予正者言不犯法也民之所以不犯法者则以皐陶之作士能明五刑以弼五教故尔古之圣人所以制为刑辟者非期于多刑人多杀人以为威也凡欲以辅吾教之所不逮而已出教则入于刑出刑则入于教使民皆趋于五教而刑为无用者是眞圣人之本心也皐陶能体此意故其用刑也亦非期于深文峻法使民无所措手足也其所期者惟欲使舜从欲以治而已欲使舜从欲以治要在使民不犯于有司囹圄空虚天下无一人之狱羣黎百姓皆协于大公至正之道使人徒知契与伯夷之教而不知有皐陶之刑此舜之威徳惟皐陶能推明其意而见于治功者然也董仲舒曰天道之大者在隂阳阳为徳隂为刑刑主杀而徳主生是故阳常居大夏而以生育长飬为事隂常居大冬而积于虚空不用之处以此见天之任德不任刑也天使阳出布施于上而主岁功使隂入伏于下而出佐阳阳不得隂之助亦不能独成岁功阳以成岁为名此天意也王者承天意以从事故任徳而不任刑刑之不可任以治世犹隂之不可任以成岁也观此则知刑以弼教期于无刑眞圣人之本意也盖百官有司之职各职其职业而使其职无旷然后为能如百揆必能熙帝之载不能熙帝之载则为旷职矣稷官必能播百谷不能播百谷则为旷职矣共工必能使百工各尽其能不能使百工各尽其能则为旷职矣虞衡必能使草木鸟兽各遂其性不能使草木鸟兽各遂其性则为旷职矣以至司徒之于教秩宗之于礼龙之于纳言必欲皆修其本职然后为无旷也惟士之一官乃独异于此要在乎推明圣人所以明刑立法之意使民不犯于有司囹圄空虚天下无一人之狱其官若为虚设者然后为能其官此皐陶之徳所以为万世治刑狱之法也时乃功懋哉者言其既称其功又勉之使懋其职业也亦犹使禹宅百揆禹让于稷契暨皐陶舜既不许其让则更称三人之前功而勉之也然禹之宅百揆以让于稷契暨皐陶此惟让皐陶而不及稷契者案史记稷契皆帝喾之子帝喾崩而摰立挚崩而尧立尧立七十年而使舜摄帝位二十八年而尧崩终尧之丧三年而后即帝位即帝位而后命九官当命九官之时稷契盖年百有余岁矣舜即位三十三年而后禅禹当禅禹之际此时稷契之徒盖已死矣使是时尚存则其让之固当所先也
　　皐陶曰帝徳罔愆临下以简御众以寛罚弗及嗣赏延于世宥过无大刑故无小罪疑惟轻功疑惟重与其杀不辜宁失不经
　　舜既推美皐陶之功皐陶于是推本其所自以谓非舜之盛徳则已亦不能成此功也盖有司之所守法令而已至于操纵予夺权其轻重之冝以济有司之不及者则在天子惟臯陶执法于下而舜以好生之徳推之于上此民所以不犯于有司也帝德罔愆者谓帝之徳无有愆过盖不以喜怒好恶而用刑赏也既不以喜怒好恶而用刑赏则有司得以奉公守法无所顾望阿私以行其志矣临下以简御众以寛者此谓操之于上者既无繁苛之法则施之于民者必无暴虐之政矣盖惟简故能寛也汉髙祖入秦关约法三章余悉除去秦法而秦民皆案堵如故由其简故能寛也罚弗及嗣赏延于世宥过无大刑故无小罪疑惟轻功疑惟重与其杀不辜宁失不经此皆舜以忠厚之徳济有司之所不及也人情莫不欲爱其子孙其所不欲者则惟恐子孙之防入其中及其所欲者则惟恐不能遗其子孙圣人之政夲于人情故罚弗及嗣以谓父子之罪不相及而赏得以延及于一世以此见圣人之用刑赏之法夲于人情伸于用赏而屈于用刑也宥过无大谓过误所犯虽大必宥犹舜典所谓灾肆赦是也刑故无小不忌故犯虽小必刑犹舜典所谓怙终贼刑是也盖圣人制刑辟所以待小人长恶不悛者而非谓君子不幸而防入于其中也小人长恶不悛者虽小罪亦不可苟免则世之小人者皆有悔过自新之心而君子入于非辜虽大罪亦在所赦则君子有所依赖不为小人之所诬此圣人所以制刑罚之本意也罪疑惟轻功疑惟重此君子长者之道待天下乐夫君子之有功不忍小人之有罪也颍濵曰君之与民其逺近之势小大之分故不待夫为之争寻常之是非以胜之与其不屈吾法孰若使民全其肌肤保其首领而无憾于上与其不使名器之僭孰若使之乐得为善之利而无望望不足之意斯言尽矣与其杀不辜谓大辟之刑疑而谳于上其罪可以杀可以无杀不杀之则惧其实有罪而失不常之刑杀之则惧其实无罪而防于非辜此意有可疑而不敢决者而以谳于上舜之意则以谓斯人也其罪在于可不可之间与其杀无罪而陷于非辜宁纵有罪而失于不经也此大舜不忍用刑之意也自临下以简至于宁失不经则舜明愼用刑而致其仁爱之意至矣尽矣不复可以有加矣
　　好生之徳洽于民心兹用不犯于有司
　　好生之徳洽于民心如是则民自不犯法矣扬子曰秦之有司负秦之法度秦之法度负圣人之法度秦之严刑峻法既已负圣人之法度矣而其有司又从而负其法度焉此刑狱之所以繁也舜既以好生之徳垂拱于上而皐陶又能推明其意以君子长者之道待天下此所以使民不犯于有司也虽不犯于有司而原其所由是舜之盛徳所致也故舜虽归美于皐陶非皐陶之所敢当也
　　帝曰俾予从欲以治四方风动惟乃之休
　　皐陶虽不敢当其功而舜则以谓临下以简御众以寛至于与其杀不辜宁失不经虽如其所欲者如此苟使有司不能推明其意则已虽有好生之徳亦无自而洽于民心故谓之曰所以使予从欲以治至于四方从化靡然如风之偃草乃汝之功皐陶归功于舜不敢自有其功舜不以盛徳自居而又归功于皐陶更相推美其功徳之盛夷考其实未有一言溢美于其间其君臣相与以至诚如此唐虞之治所以歴万世不可企及也
　　帝曰来禹降水儆予成允成功惟汝贤克勤于邦克俭于家不自满假惟汝贤汝惟不矜天下莫与汝争能汝惟不伐天下莫与汝争功
　　舜禅位于禹禹让于皐陶帝虽独美皐陶之功而卒不许其让也舜于是遂申命以摄位之事与舜典汝往哉之意同但此为摄位而言兹事体重故其诰戒之辞加详焉则来禹者犹云格汝禹也不言格汝禹而言来禹者盖史官变其文也降水当从孟子作洪水字其说曰降水者洪水也盖谓降水者洪水之异名而说文降字洪字皆音胡公反以是知此二者不惟义同字亦通用也而先儒从经文作诞降嘉种之降同其说以水性流下故曰降水此盖不然水性下流固得其性矣惟其逆行此其所以为害也降水儆予舜谓天以洪水而儆戒予也尧之洪水说者皆以谓当尧之世有如此大变异也惟胡文定之说曰尧之洪水非有以致之盖自开辟以来水行者未得其所归使禹治之然后人得平土而居之盖其意以谓尧世洪水之害乃事势之所激非忽然而有也此论甚当夫其水害既出于事势之所激非忽然而有而舜则以谓降水儆予者盖圣人上儆天戒下重民命未甞敢忘戒惧之心虽实事势之使然而圣人之心不以为天灾而忘所以儆天戒重民命者故谓之儆予而不敢忽也夫使人君苟无儆戒之心则虽天灾之显然可见者犹不知惧又从而为之辞以自解免者如汉武帝谓旱为干封彗为徳星如此则修人事应天变者废矣司马温公曰人君之所畏者惟畏天若不畏天何事而不可为者哉尧舜之洪水眞所谓无妄之灾也而谓之儆予盖自尽其所以畏天之意而不谓我无以致之也唐虞之治实基于此成允成功谓禹能体舜儆戒之意以成此治水之功也自古圣贤举大事定大难未有不能成允成功也盖成功非难成允难允成于此而功成于彼盖有不期然而然者商鞅之于秦惟能徙木以示信故令下之日一国之民无敢违者夫鞅岂眞能信哉假而行之其效且如此况禹以至诚恻怛之心思天下之有溺者由已溺之故信而后劳其民民虽劳而不怨则其成天下之大顺致天下之大利盖可指顾而办也惟汝贤者言无若汝之贤既有是功而又勤于邦俭于家不自满假此人情之所尤难也孔子曰禹吾无间然矣菲饮食而致孝乎鬼神恶衣服而致美乎黻冕卑宫室而尽力乎沟洫此克勤于邦克俭于家之实也不自满假者执心谦冲而不自盈大也言禹有如是之功而退然若未甞有功者故勤于邦俭于家不自满假者皆不居其功也惟汝贤者言无若汝之贤也贤者能为人所不能故贤于人也此又申前之义而无结文言禹有是能矣而不自矜也虽不自矜而天下莫与之争能有是功矣而不自伐也虽不自伐而天下莫与之争功说命曰有其善丧厥善矜其能丧厥功矜则人与之争能伐则人与之争功矣至于不矜不伐又谁与之争邪夫成允成功非难有是功而克勤于邦克俭于家不矜不伐然后为难禹既有是成允成功之美而又有是克勤于邦克俭于家不矜不伐之徳此舜所以勉其有如是之徳而遂嘉其有如是之功也故继之曰予懋乃德嘉乃丕绩
　　予懋乃徳嘉乃丕绩天之暦数在汝躬汝终陟元后万章问于孟子曰舜有天下也孰与之曰天与之天与者谆谆然命之乎曰否天不言以行与事示之而已矣予懋乃徳嘉乃丕绩则其所以示之者可谓至矣故以是卜知天命之所在而曰天之暦数在汝躬言天命在汝汝当终陟元后而作天子也是时方命以居摄未即天子之位故以终陟言
　　人心惟危道心惟微惟精惟一允执厥中
　　此尧舜禹三圣人相授受之际发明其道学之要以相畀付者韩子曰尧以是传之舜舜以是传之禹禹以是传之汤汤以是传之文武周公文武周公传之孔子孔子传之孟轲轲之死不得其传歴代圣贤所以相传者不得尽见然以尧舜禹之所以相授受者而视之则知汤与文武而下其所以相传者盖不出诸此矣此实圣学之渊源而诸儒之说各有不同盖圣人发明其心术之秘以相授受故其言渊深又必有圣人复起黙而识之自得于言意之表非诂训章句之学可得而知也诸儒虽各以意形容而圣人之意终于不可尽某何人也足以知此姑掇诸儒之遗说而臆度之其中与否不可必也中庸曰喜怒哀乐之未发谓之中发而皆中节谓之和苟于其既发而为私欲所胜则将发而不中节矣夫所发者既已危而不安则未发者亦将微而难明诚能惟精惟一以安其危则喜怒哀乐中节而和矣所发者既和则未发之中亦将卓然而独存矣故能允执厥中此盖与中庸之言相为表里自尧舜禹以至孔孟所以相传者举不出此学者不可以不深意而精思之也
　　无稽之言勿听弗询之谋勿庸
　　此又戒以听言之道也无稽之言不考于古也弗询之谋不稽于众也仁人君子之言上必考于古下必稽于众故其用之可以为天下国家之利苟非此二者则是专己自用以济其私为国家者小用之则小害大用之则大害无逸所谓诪张为幻者是也故舜以谆谆戒禹谓守盈保成之业惟在于遏絶此二者之萌而已故使之勿听勿庸也曰谋曰言曰听曰庸此盖随冝立言非有深义也
　　可爱非君可畏非民众非元后何戴后非众罔与守邦此又言君民相须君不可不畏民民不可不使爱君先儒谓可爱非君民可爱者岂非君乎又谓可畏非民君可畏者岂非民乎民以君为命故可爱君失道则民叛之故君畏民也正如北风之诗云莫赤匪狐莫黒匪乌谓赤莫赤于狐黒莫黒于乌也所以谓可爱非君者以众非元后则无以奉戴故曰众非元后何戴盖民无君则乱故民爱君也所以谓可畏非民者以后非众罔与共守故曰后非众罔与守盖君失民则失国故君畏民也惟君民相须如此则为君者其可不致其兢慎之意如下所云哉
　　钦哉愼乃有位敬修其可愿四海困穷天禄永终惟口出好兴戎朕言不再
　　钦哉慎乃有位者谓当敬其事慎汝所守之位也钦哉慎乃有位则不可不敬修其可愿盖人君于所愿欲之事苟知其可为则在决意以行之其所可愿而不能决意以行之则是欲其所不欲为其所不为矣孟子曰欲无敌于天下而不以仁是犹恶湿而居下也以是知人君之治天下于其愿欲之事不可不敬而修之敬修其可愿则仁达于天下矣四海困穷天禄永终者先儒以属于上文谓四海之内有困穷之民君当抚而育之言人君苟能勤此慎乃有位敬修其可愿与夫抚育四海困穷之三者则天之禄秩常终汝身尔夫经但云四海困穷而先儒增为抚育之文其説为赘薛氏曰舜之授禹也天下可治矣而説四海困穷者托于不能以委禹也此説虽于经文为顺然又未若王氏之説曰四海困穷则失民失民则无与守无与守则天禄永终矣此説为长此盖申言上文罔与守之义也圣人之治天下所以生而不伤厚而不困持而不危节其力而不尽者惟恐四海之困穷不能终其天禄故也舜之所以告禹者尽于此矣于是遂言其所以禅位之事既有成命而不可改也惟口出好兴戎朕言不再者言已之出命宣之于口者其言善则有以出好其言不善则有以兴戎今之所以禅位于禹者虑之于心者既定发而为言矣不可以更授他人而再出命也
　　禹曰枚卜功臣惟吉之从帝曰禹官占惟先蔽志昆命于元朕志先定询谋佥同神其依筮协从卜不习吉禹拜稽首固辞帝曰毋惟汝谐
　　禹于是辞让不受谓受禅大事也当并立枚卜功臣择其可授而授之也帝曰禹官占惟先蔽志者舜又不许禹之让而为之明言其不以枚卜之理也官占者谓帝王立卜筮之官此先自断其志然后命元以决之苟使不先断其志而徒取决于筮则南蒯之占虽得文王之兆亦为无益也故洪范之稽疑曰谋及乃心谋及卿士谋及庶人而后谋及卜筮盖人谋既尽然后可以稽之于天命也禅位大事也舜之虑也可谓至矣既先定其志然后询之众人而谋之而众谋无不佥同以人言既协则幽而神其必依之故其稽之卜筮则协从而无所不吉矣正如洪范曰是之谓大同夫既协之于天人之望己从而无所不吉矣故继之曰卜不习吉习者重也如习坎之习同不习吉者言无所事于重卜也先儒谓以习为因非也禹拜稽首固辞者盖言禹又不敢受帝之位也于是再拜稽首而固让焉古之人于賔主授受之际犹以三辞三让然后成礼况于受天下之重辄敢易而为之哉故必辞让至于再三再三辞者皆出于其中心之诚然也非勉强而为之如汉文帝立自代邸东向让天下者三南向让天下者再此亦知夫天下大器不敢轻受文帝所以致刑措之治其端盖本诸此若夫饰情钓誉为不情之让以济其私若王莽之所为是乃舜禹之罪人也盖毋者禁止之辞也止之使不能复让也惟汝谐者惟禹可以当此元后之位也
　　正月朔旦受命于神宗率百官若帝之初
　　辞既不获矣于是正月之朔旦受命于神宗神宗者尧庙也祭法曰有虞氏禘黄帝而郊喾祖颛顼而宗尧大禹谟虞书也所称祖宗必指有虞之世而言之薛氏云受天下于人必告于其人所从受天下者此论是也率百官若帝之初先儒云顺舜初摄帝位故事奉行之此説固是然而以若为顺则失之无据此若字但训如舜典所谓廵狩如初也盖禹既受命于神宗则其率百官如舜居位之初所行之事也其所行之事即在璿玑玉衡以齐七政以下是也尧舜禹三圣相授而守一道尧咨舜之言即舜咨禹之言禹摄所行之事即舜摄所行之事史官互文见义其言约而尽简而不费使学者深思而自得之可谓善叙事矣
　　帝曰咨禹惟时有苖弗率汝徂征禹乃防羣后誓于师曰济济有众咸听朕命蠢兹有苖昬迷不恭侮慢自贤反道败徳君子在野小人在位民弃不保天降之咎尧老而舜摄者二十有八年舜老而禹摄者十有七年其居摄也盖代緫万机之政而尧舜之尊为天子盖自若也故国有大事犹禀命焉禹之征有苖盖在夫居摄之后而其命禀于舜禹不敢专也以征有苖而推之则知舜之诛四凶其亦禀尧之命而流放窜殛非舜之所专也而左氏传载太史克之言以谓浑孰穷竒之徒世济其凶增恶名以至于尧尧不能去舜承尧流四凶族投诸四裔此徒见四凶之诛不在尧之世而在舜歴试之时遂谓尧不能去殊不知舜之去四凶实受尧之命也典谟所载其文明甚特后世未之思耳三苖之国左洞庭右彭蠡实负固不服之国也舜之诛四凶盖始迁其君之桀骜者于三危之地虽迁其君不灭其国更立其近亲以绍其宗嗣至舜之格于文祖而即帝位至于三考黜陟之后盖三十余年矣而苖民犹不之服舜未忍加诛也于是分别其善恶而析居之及舜以耄期禅位于禹使禹居摄又将三十年而苖民怙终其恶卒不从教盖恃其土地之险谓兵刑之所不能加也舜于是命禹率诸侯而征之所以讨其负固不服之罪而明正典刑也咨嗟也嗟禹而告之曰惟时有苖尚不率教汝其率诸侯以徃征之也禹乃防羣后盖禹于是合诸侯而与之共征有苖也孟子曰天子讨而不伐诸侯伐而不讨盖古者有负固之国天子致其讨罪之辞以告诸侯然后方伯连帅率诸侯而徃征之诸侯虽能敌王所忾而讨罪之辞则必受之于天子不敢专也舜曰咨禹惟时有苖弗率汝徂征禹乃防羣后而往征之天子诸侯之义是两尽之矣誓于师者誓众以所为征有苖之意也有防必有誓自唐虞以来则然也而礼记则曰有虞氏未施信于民而民信之夏后氏未施敬于民而民敬之商人作誓而民始叛周人作防而民始疑谷梁子亦曰诰誓不及五帝观此言禹乃防羣后誓于师则是防与誓皆出于舜禹之时矣盖合诸侯以钦承天子之命岂可以无防有军旅之事将警众以用之岂可以无誓此尧舜禹所不能废有防有誓亦何害于未施信而民信之未施敬而民敬之而又谓誓者殷民所以叛会者周民所以疑此徒见春秋之时盟防之烦诰誓之数而民不信也则谓帝王之时亦然此盖未尝深探其本原故也济济有众众盛之貌咸听朕言当听朕誓戒之命也蠢动也此盖所以声言有苖之罪也夫苖民之所以蠢动而不服者则其昬迷且不恭也惟其不恭故侮慢自贤惟其昬迷故反道败徳君子在野小人在位言其国乱无政而祸及斯民弃而不保民既弃而不保是以知天将降之咎也
　　肆予以尔众士奉辞伐罪尔尚一乃心力其克有勲三旬苖民逆命益賛于禹曰惟徳动天无逺弗届满招损谦受益时乃天道
　　惟其苖民之罪为天所断弃故予以尔众士奉天讨罪之辞以伐有苖之罪尔尚庶几一乃心力其将有功勲以复于上三旬苖民逆命者言禹率诸侯以征有苖至于三旬而苖民犹弗服也汉孔氏曰责舜不先有文诰之命威让之辞而便惮之以威胁之以兵有苖所以生辞此説不然夫有苖之罪在所当诛也乆矣舜以是寛待之至是盖五六十年矣文诰之命威让之辞岂有不尽苖安得以是而责舜哉而唐孔氏云以大舜足逹用兵之道而不为文诰之辞使之得生辞者有苖数干王诛逆者难以言服故惮之以威武任其生辞待其有辞为之振旅彼若师退而服我复更有何求退而又不降复往必无辞説若先告以辞未必即得从命不从而后行师必将大加杀戮不以文诰感徳自来固大圣之逺谋也信斯言也则是舜禹益用师进退皆出于权谲变诈之谋何期圣人之浅邪要之苖民逆命但是昬迷不恭耳不必从而为之説益賛于禹者益是时亦从禹出征见苖民负固恃强不可以威服也则以言賛佐禹欲使之班师振旅以徳怀之也谓徳至于动天则将无逺而弗届彼苖民者岂能终弗服哉欲徳之动天则在天顺天道之常理满招损谦受益此实天理之常也谓人之处心自满者招损盖有其善丧厥善矜其能丧厥功也谦抑则自受其益自后者人先之自下者人髙之言此者欲禹以谦冲之徳不与苖较苟顺于天理之自然则有苖将自至矣
　　帝初于歴山往于田日号泣于旻天于父母负罪引慝祗载见瞽瞍夔夔齐栗瞽亦允若至諴感神矧兹有苖此又言舜之克谐瞽瞍之事以见徳之至者虽其凶顽之人犹可以化服之也帝初于歴山往于田谓舜之居侧微畎之时也是时为父母所疾自咎其不顺于父母既号泣于旻天又号泣于父母盖自尽其怨慕之徳其所号泣于旻天父母惟负罪引慝而已盖引咎以自责不以为父母之失也孟子载其言曰我竭力耕田供为子职而已父母之不我爱于我何哉此负罪引慝之实也惟其负罪引慝故供为子职不敢不尽其力祗载见瞽瞍谓敬其事以见于父起敬起爱而不敢怨也夔夔恐惧之貌谓恐惧斋庄爱敬尽于事亲也惟竭至诚以事其父故虽瞽瞍之顽亦信顺之夫舜之号泣于旻天于父母而其至诚实有以感格于上天之意则虽瞽瞍之顽犹至于允若以是知至诚可以感格于神明也如此况兹有苖之顽未至于瞽瞍之甚苟使禹以徳而怀来之彼将自至何必区区以干戈而征之此盖益賛于禹之意也
　　禹拜昌言曰俞班师振旅帝乃诞敷文徳舞干羽于两阶七旬有苖格
　　薛氏曰昌言盛德之言也此盖禹以益之言为盛徳之言于是拜受其言而然之遂为之班师振旅而归也班师旋师也左氏传曰班马有声谓还马也入曰振旅出曰班师谓班师于有苖之国而振旅于京师也禹既班师振旅而归于是舜大布文徳以怀来之也大舜之文徳何时不诞敷至是而后言诞敷者盖责己自反不与苖较彼知圣人之大度足以有容如此则愧耻迁善之心油然而生此其所为诞敷文徳也干盾也舞者执之以为扞蔽明堂位曰朱干玉戚以舞大武盖武舞也羽翳也亦舞也舞者执之以为蔽翳也简兮之诗曰左手执籥右手秉翟盖文舞也言舜之格有苖不用干戈以服之惟舞千戚于賔主两阶之间而苖民自至详考此言盖是史官形容舜禹盛徳不用干戈以服有苖惟履服无事舞干羽于两阶而苖民自至此形容不尽之意于言外非禹之班师振旅而归舞于庭以是为诞敷文徳而望苖民之来也故曰以意逆志是为得之禹既不用干戈以与苖较惟诞敷文徳以懐来之故至七旬而有苖自格格与有耻且格之格同言有所感慕而来也夫唐虞之世声教所被讫于四海之外不服者惟一有苖国而已以天下之全力而制一国之逆命何难之有而舜禹懐之以徳待之以寛迁其君而不服则为之分北其善恶而析居之分北而犹不服命率诸侯而征之亦不责其必至也又为之班师能使之自服盖自苖民始叛至于是凡五六十余年然后得其心説诚服圣人优游寛大之政非后世所能及也





　　尚书全解卷四
　　钦定四库全书
　　尚书全解卷五
　　宋　林之竒　撰
　　皐陶谟　　　　　　　虞书
  </div>
  <div class="pagination">
   <a href="尚书全解_page2.html">
    上一页
   </a>
   <a href="尚书全解.html">
    1
   </a>
   <a href="尚书全解_page2.html">
    2
   </a>
   <span class="current-page">
    3
   </span>
   <a href="尚书全解_page4.html">
    4
   </a>
   <a href="尚书全解_page5.html">
    5
   </a>
   <a href="尚书全解_page6.html">
    6
   </a>
   <a href="尚书全解_page7.html">
    7
   </a>
   <a href="尚书全解_page8.html">
    8
   </a>
   <span>
    ...
   </span>
   <a href="尚书全解_page4.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
