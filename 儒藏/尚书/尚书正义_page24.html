<!DOCTYPE html>
<html>
<head>
    <meta charset="UTF-8">
    <title>尚书正义 - 第 24 页/共 34 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>尚书正义 - 第 24 页/共 34 页</h1>
    <div class="content">
 
　 




卷十三 微子之命第十 

　卷十三 微子之命第十 　 


　
　　成王既黜殷命，杀武庚，一名禄父。命微子启代殷后，启知纣必亡而奔周，命为宋公，为汤后。作《微子之命》。封命之书。 
　　[疏]“成王”至“之命”○正义曰：成王既黜殷君之命，杀武庚，乃命微子启代武庚为殷后，为书命之。史叙其事，作《微子之命》。“黜殷命”，谓绝其爵也。“杀武庚”，谓诛其身也。○传“启知”至“汤后”○正义曰：启知纣必亡，告父师少师而遁於荒野，“微子作诰”是其事也。武王既克纣，微子乃归之，非去纣即奔周也。传言得封之由，故言其“奔周”耳。僖六年《左传》云，许僖公见楚子，“面缚衔璧，大夫衰绖，士舆榇。楚子问诸逢伯，对曰：‘昔武王克殷，微子启如是。武王亲释其缚，受其璧而祓之。焚其榇，礼而命之，使复其所。’”《史记·宋世家》云：“武王克殷，微子启乃持其祭器造於军门，肉袒面缚，左牵羊，右把茅，膝行而前以告。武王乃释微子，复其位如故。”是言微子克殷始归周也。马迁之书，辞多错谬，“面缚”缚手於后，故口衔其璧，又安得“左牵羊，右把茅”也？要言归周之事是其实耳。《乐记》云，武王克殷，既下车，投殷之后於宋。则传言复其位者，以其自缚为囚，释之使从本爵，复其卿大夫之位。及下车即封於宋，以其终为殷后，故《乐记》云“投殷之后”，尔时未为殷之后也。微子初封於宋，不知何爵，此时因旧宋命之为公，令为汤后，使祀汤耳，不继纣也。
　
　　微子之命称其本爵以名篇。 
　　[疏]“微子之命”○正义曰：令写命书之辞以为此篇，《君陈》、《君牙》、《冏命》皆此类也。
　
　　王若曰：“猷！殷王元子，微子，帝乙元子，故顺道本而称之。惟稽古，崇德象贤。惟考古典，有尊德象贤之义。言今法之。统承先王，修其礼物，言二王之后，各修其典礼，正朔服色，与时王并通三统。○正音政。作宾于王家，与国咸休，永世无穷。为时王宾客，与时皆美，长世无竟。呜呼！乃祖成汤，克齐圣广渊，言汝祖成汤能齐德圣达广大深远，泽流后世。皇天眷佑，诞受厥命。大天眷顾汤，佑助之，大受其命。谓天命。抚民以宽，除其邪虐，抚民以宽政，放桀邪虐。汤之德。功加于时，德垂后裔。言汤立功加于当时，德泽垂及后世。裔，末也。尔惟践修厥猷，旧有令闻，汝微子，言能践汤德，久有善誉，昭闻远近。○令闻，如字，又音问。恪慎克孝，肃恭神人。予嘉乃德，曰笃不忘。言微子敬慎能孝，严恭神人，故我善汝德，谓厚不可忘。○笃，本又作竺，东谷反。 
　　[疏]“王若曰猷殷王元子”○正义曰：王顺道而言曰：“今以大道告汝殷王首子。”告之以下辞也。“曰猷”，如《大诰》，言以道诰之。○传“微子”至“称之”○正义曰：《吕氏春秋·仲冬纪》云：“纣之母生微子启与仲衍，尚为妾，已而为妻后生纣。纣父欲立启为太子，太史据法而争之曰：‘有妻之子，又不可立妾之子。’故纣为后。”郑云：“微子启，纣同母庶兄也。若，顺也。猷，道也。以其本是元子，故顺道本而称之。”《释诂》云：“元、首，始也。”《易》曰：“元者，善之长也。”○传“言二”至“三统”○正义曰：《郊特牲》云：“天子存二代之后，犹尊贤也。尊贤不过二代。”《书传》云：“王者存二王之后，与己为三，所以通三统，立三正。周人以日至为正，殷人以日至后三十日为正，夏人以日至后六十日为正。天有三统，土有三王，三王者，所以统天下也。”《礼运》云：“杞之郊也，禹也。宋之郊也，契也。”是二王后为郊祭天，以其祖配之。郑云：“所存二王后者，命使郊天，以天子礼祭其始祖受命之王，自行其正朔服色，此谓通天三统，是立二王后之义也。”此命首言“稽古”，则立先代之后，自古而有此法，不知从何代然也。孔意自夏以上不必改正，纵使正朔不改，典礼服色自当异也。○“曰笃不忘”○正义曰：僖十二年《左传》王命管仲之辞曰“谓督不忘”，则“曰”亦谓义。孔训“笃”为厚，故传云“谓厚不可忘”。杜预以“督”为正，可谓正而不可忘也。
　
　　上帝时歆，下民祗协，庸建尔于上公，尹兹东夏。孝恭之人，祭祀则神歆享，施令则人敬和，用是封立汝於上公之位，正此东方华夏之国。宋在京师东。○歆，许今反。钦哉！往敷乃训，慎乃服命，率由典常，以蕃王室。敬哉，敬其为君之德。往临人布汝教训，慎汝祖服命数，循用旧典，无失其常，以蕃屏周室。戒之。 
　　[疏]“慎乃服命”○正义曰：传言“慎汝祖服命数”，谓祭汤庙得用天子之礼，服其殷之本服，命则上公九命，当慎之，无使乖礼制也。
　
　　弘乃烈祖，律乃有民，永绥厥位，毗予一人。大汝烈祖成汤之道，以法度齐汝所有之人，则长安其位，以辅我一人。言上下同荣庆。○毗，房脂反。世世享德，万邦作式，言微子累世享德，不忝厥祖，虽同公侯，而特为万国法式。俾我有周无斁。汝世世享德，则使我有周好汝无厌。○俾，必尔反。斁音亦。好，呼报反。厌，於艳反。呜呼！往哉惟休，无替朕命。”叹其德，遣往之国。言当惟为美政，无废我命。 
　　唐叔得禾，异亩同颖，唐叔，成王母弟。食邑内得异禾也。亩，垄。颖，穗也。禾各生一垄而合为一穗。○颖，役领反。穗，似醉反，本亦作遂。献诸天子。拔而贡之。王命唐叔归周公于东，异亩同颖，天下和同之象，周公之德所致。周公东征未还，故命唐叔以禾归周公。唐叔后封晋。作《归禾》。亡。 
　　[疏]“唐叔”至“归禾”○正义曰：成王母弟唐叔，於其食邑之内得禾，下异亩垄，上同颖穗，以其有异，拔而贡於天子，以为周公德所感致。於时周公东征未反，王命唐叔归周公於东，命有言辞。史叙其事，作《归禾》之篇。○传“唐叔”至“一德”○正义曰：昭十五年《左传》云：“叔父唐叔，成王之母弟。”指言“唐叔得禾”，知其“所食邑内得异禾”也。唐叔食邑，书传无文。《诗》述后稷种禾，於“实秀”之下乃言“实颖”，《毛传》云“颖垂”，言穗重而垂，是“颖”为穗也。“禾各生一垄而合为一穗”，言其异也。《书传》云：“成王之时，有三苗贯桑叶而生，同为一穗，其大盈车，长几充箱，民得而上诸成王。”下传云“拔而贡之”，若是盈车之穗，不可手拔而贡，孔不用《书传》为说也。○传“异亩”至“封晋”○正义曰：禾者，和也，异亩同颖，是天下和同之象，成王以为周公德所感致。於时周公东征未还，故命唐叔以禾归周公於东也。归禾年月，史传无文，不知在启金縢之先后也。王启金縢，正当禾熟之月。若是前年得之，於时王疑未解，必不肯归周公。当是启金縢之后，喜得东土和平而有此应，故以归周公也。唐叔后封於晋，经史多矣，传言此者，欲见此时未封，知在邑内得之。昭元年《左传》称“成王灭唐，而封太叔焉”，所灭之唐即晋国是也。然则得禾之时，未封於唐，从后称之为“唐叔”耳。
　
　　周公既得命禾，旅天子之命，已得唐叔之禾，遂陈成王归禾之命，而推美成王。善则称君。作《嘉禾》。天下和同，政之善者，故周公作书以“嘉禾”名篇告天下。亡。 
　　[疏]“周公”至“嘉禾”○正义曰：周公既得王所命禾，乃陈天子归禾之命为文辞，称此禾之善，推美於成王。史叙其事，作《嘉禾》之篇。○传“已得”至“称君”○正义曰：郑云“受王归已禾之命与其禾”，以为既得命，“禾”谓复得禾，义当然矣。成王归禾之命必归美周公，周公陈归禾之命又推美成王，是“善则称君”之义也。“善则称君”，《坊记》文也。○传“天下”至“下亡”○正义曰：“嘉”训善也，言此禾之善，故以善禾名篇。陈天子之命，故当布告天下，此以善禾为书之篇名，后世同颖之禾遂名为“嘉禾”，由此也。二篇东征未还时事，微子受命应在此篇后。篇在前者，盖先封微子，后布此书故也。 

　
  



 
　 




卷十四 康诰第十一 

　卷十四 康诰第十一 　 


　
　　成王既伐管叔、蔡叔，灭三监。以殷馀民封康叔，以三监之民国康叔为卫侯，周公惩其数叛，故使贤母弟主之。○数叛，上所角反，下亦作畔。作《康诰》、《酒诰》、《梓材》。 
　　康诰命康叔之诰。康，圻内国名。叔，封字。○梓音子。圻，具依反。 
　　[疏]“成王”至“康诰”○正义曰：既伐叛人三监之管叔、蔡叔等，以殷馀民国康叔为卫侯，周公以王命戒之，作《康诰》、《酒诰》、《梓材》三篇之书也。其《酒诰》、《梓材》亦戒康叔，但因事而分之。然《康诰》戒以德刑，又以化纣嗜酒，故次以《酒诰》，卒若梓人之治材为器为善政以结之。○传“以三”至“主之”○正义曰：此序亦与上相顾为首引。初言“三监叛”，又言“黜殷命”，此云“既伐管叔、蔡叔”，言“以殷馀民”，圻内之馀民，故云“以三监之民国康叔为卫侯”。然古字“邦”、“封”同，故汉有上邦、下邦县，“邦”字如“封”字，此亦云“邦康叔”，若《分器》序云“邦诸侯”，故云“国康叔”。并以三监之地封之者，周公惩其数叛，故使贤母弟主之。此始一叛而云“数叛”者，以六州之众悉来归周，殷之顽民叛逆天命，至今又叛，据周言之，故云“数叛”。故《多方》云：“尔乃不大宅天命，尔乃屑播天命。”以不从天命，故云“叛”也。古者大国不过百里，《周礼》上公五百里，侯四百里，孟轲有所不信。《费誓》注云，伯禽率七百里之内附庸诸侯，则鲁犹非七百里之封。而康叔封千里者，康叔时为方伯，殷之圻内诸侯并属之，故得总言“三监”，且其实地不方平，计亦不能大於鲁也。故《左传》云：“宋、卫，吾匹也。”又曰：“寡君未尝后卫君。”且言千里，亦大率言之耳。何者？邢在襄国，河内即东圻之限，故以赐诸侯西山，即有黎、潞、河、济之西，以曹地约有千里也。以此郑云：“初封於卫，至子孙而并邶、鄘也。”其《地理志》邶、鄘之民皆迁，分卫民於邶、鄘，故异国而同风，所以《诗》分为三。孔与同否未明也。既三年灭三监，七年始封康叔，则於其间更遣人镇守，自不知名号耳。○传“命康叔”至“封字”○正义曰：以定四年《左传》祝佗云“命以《康诰》”，故以为“命康叔之诰”。知“康，圻内国名”者，以管、蔡、郕、霍皆国名，则康亦国名而在圻内。马、王亦然，惟郑玄以康为谥号，以《史记·世家》云“生康伯”故也。则孔以康伯为号谥，而康叔之“康”犹为国，而号谥不见耳。
　
　　惟三月哉生魄，周公摄政七年三月。始生魄，月十六日，明消而魄生。○魄，字又作{白鬼}，普白反，马云：“{白鬼}，朏也，谓月三日始生兆朏，名曰魄。”周公初基，作新大邑于东国洛，四方民大和会。初造基，建作王城大都邑於东国洛汭，居天下上中，四方之民大和悦而集会。○汭，如锐反。侯、甸、男邦、采、卫，百工播民和，见士于周。此五服诸侯，服五百里。侯服去王城千里，甸服千五百里，男服去王城二千里，采服二千五百里，卫服三千里，与《禹贡》异制。五服之百官，播率其民和悦，并见即事於周。周公咸勤，乃洪大诰治。周公皆劳勉五服之，人遂乃因大封命，大诰以治道。○陆云：“乃洪治同，一本作‘周公乃洪大诰治’。”劳，力报反。 
　　[疏]“惟三”至“诰治”○正义曰：言惟以周公摄政七年之三月，始明死而生魄，月十六日己未，於时周公初造基趾，作新大邑於东国洛水之汭，四方之民大和悦而集会，言政治也。此所集之民，即侯、甸、男、采、卫五服。百官播率其民和悦，并见即事於周之东国，而周公皆慰劳劝勉之。乃因大封命以康叔为卫侯，大诰以治道。○传“周公”至“魄生”○正义曰：知“周公摄政七年之三月”者，以《洛诰》即七年反政而言新邑营及献卜之事，与《召诰》参同，俱为七年，此亦言作新邑，又同《召诰》，故知七年三月也。若然，《书传》云四年建卫侯而封康叔，五年营成洛邑，六年制礼作乐。《明堂位》云“昔者周公朝诸侯于明堂之位”，即云“颁度量，而天下大服”，又云“六年制礼作乐”，是六年已有明堂在洛邑而朝诸侯。言六年已作洛邑而有明堂者，《礼记》后儒所录，《书传》伏生所造，皆孔所不用。始生魄，月十六日戊午，社于新邑之明日。“魄”与“明”反，故云“明消而魄生”。○传“初造”至“集会”○正义曰：所以初基东国洛者，以天下土中故也。其《召诰》与《大司徒》文之所出。《释言》云：“集，会也。”以主治民，故民服悦而见大平也。“初基”者，谓初始营建基址，作此新邑，此史总序言之。郑以为此时未作新邑，而以“基”为谋，大不辞矣。○传“此五”至“於周”○正义曰：“男”下独有“邦”，以五服男居其中，故举中则五服皆有“邦”可知，言“邦”见其国君焉。以《大司马职》《大行人》，故知五服，“服五百里”。《禹贡》五服通王畿，此在畿外，去王城五百里，故每畿计之，至卫服三千里，言“与《禹贡》异制”也，通王畿与不通为异。以此计畿之均，故须土中。若然，黄帝与帝喾居偃师，馀非土中者，自出当时之宜。实在土中，因得而美善之也。不见要服者，郑云：“以远於役事而恒阙焉。”君行必有臣从，即卿大夫及士，见亦主其劳，故云五服之内，百官播率其民和悦即事。以土功劳事，民之所苦也，而此和悦，见太平也。而《书传》云：“示之以力役，其民犹至，况导之以礼乐乎？”是也。○传“周公”至“治道”○正义曰：太保以戊申至，七月庚戌，已云“庶殷攻位於洛汭”，则庶殷先与之期于前至也。周公以十三日乙卯“朝至于洛，则达观于新邑营”，此日当勉其民，此因命而并言之。序云“邦康叔”，“洪”，大也，为大封命大诰康叔以治道也。郑玄以“洪”为代，言周公代成王诰。何故代诰而反诰王，呼之曰“孟侯”？为不辞矣。
　
　　王若曰：“孟侯，朕其弟，小子封。周公称成王命，顺康叔之德，命为孟侯。孟，长也。五侯之长，谓方伯，使康叔为之。言王使我命其弟封。封，康叔名。称小子，明当受教训。○长，丁丈反，下同。惟乃丕显考文王，克明德慎罚，惟汝大明父文王，能显用俊德，慎去刑罚，以为教首。○去，羌吕反，下“欲去”、“去疾”同。不敢侮鳏寡，庸庸，祇祇，威威，显民。惠恤穷民，不慢鳏夫寡妇，用可用，敬可敬，刑可刑，明此道以示民。用肇造我区夏，越我一二邦以修。用此明德慎罚之道，始为政於我区域诸夏，故於我一二邦皆以修治。我西土惟时怙冒，闻于上帝，帝休。我西土岐周，惟是怙恃文王之道，故其政教冒被四表，上闻于天，天美其治。○怙音户。冒，莫报反，覆也。闻如字，徐又音问。天乃大命文王，殪戎殷，诞受厥命，天美文王，乃大命之杀兵殷，大受其王命。谓三分天下有其二，以授武王。○殪，於计反。越厥邦厥民，惟时叙。於其国，於其民，惟是次序，皆文王教。乃寡兄勖，肆汝小子封，在兹东土。”汝寡有之兄武王，勉行文王之道，故汝小子封得在此东土为诸侯。○勖，许玉反。 
　　[疏]“王若”至“东土”○正义曰：言周公称成王命，顺康叔之德而言曰：“命汝为孟侯。王又使我教命其弟小子封。其所教命者，惟汝大明德之父文王，能显用俊德，慎去刑罚，以为教首。故惠恤穷民，不侮慢鳏夫寡妇，况贵强乎？其明德，用可用，敬可敬，其慎罚，威可威者，显此道以示民。用此道，故始为政於我区域诸夏，由是於我一二诸国渐以修治也。上政既修，我西土惟是怙恃文王之道，故其政教冒被四表，闻于上天，天美其治道。以此上天乃大命文王以诛杀之道，用兵除害于殷，大受其王命，三分天下而有其二也。其所受二分者，於其国，於其民，惟是皆有次序，以文王之德故也。汝寡有之兄武王，勉行文王之道，故受命克殷，今汝小子封故得在此东土为诸侯。是文王之道，明德慎罚，既用受命，武王无所复加，以为勉行，所以汝必法之。”○传“周公”至“教训”○正义曰：以“曰”者为命辞，故曰“周公称成王命，顺康叔之德，命为孟侯。孟，长也。五侯之长，谓方伯”。使康叔为之长者，即州牧也。“五侯之长”，五等诸侯之长也。而《左传》云：“五侯九伯，汝实征之。”彼谓上公之伯，故征九伯。而此“五侯”当州牧之“五侯”，与彼不同。《王制》有连、属、率、伯也，孔以五侯亦方伯，则四方者皆可为方伯，而此方伯自是州牧也。康叔以母弟令德受大国封命，固非卒及连、属也。虞夏及周既有牧，又《离骚》云“伯昌作牧”，殷亦有牧，伯四代皆通也，非如郑玄云“殷之州长曰伯”。以“称小子”为幼弱，故“明当受教训”，故云“使我命其弟”，为亲亲而使我用戒故也。此指命康叔为之，而郑以总告诸侯，依《略说》以太子十八为孟侯而呼成王。既礼制无文，义理骈曲，岂周公自许天子，以王为孟侯？皆不可信也。○传“惟汝”至“教首”○正义曰：以近而可法，不过子之法父，故举文王也。法者不过除恶行善，故云“明德慎罚”也。○传“惠恤”至“示民”○正义曰：“用可用，敬可敬”，即“明德”也。“用可用”谓小德小官，“敬可敬”谓大德大官，“刑可刑”谓“慎罚”也。○传“天美”至“武王”○正义曰：“天美文王，乃天命之杀兵殷”者，“殪”，杀也，“戎”，兵也，用诛杀之道以兵患殷。文王以伐殷事未卒而言“杀兵殷”者，谓三分有二，为灭殷之资也。
　
　　王曰：“呜呼！封，汝念哉！念我所以告汝之言。今民将在祇遹乃文考，绍闻衣德言。今治民将在敬循汝文德之父，继其所闻，服行其德言，以为政教。○遹音聿，又音述，马绍：“述也。”衣如字，徐於既反。往敷求于殷先哲王，用保乂民。汝往之国，当布求殷先智王之道，用安治民。汝丕远惟商耇成人，宅心知训。汝当大远求商家耇老成人之道，常以居心，则知训民。○耇音狗。别求闻由古先哲王，用康保民。又当别求所闻父兄用古先智王之道，用其安者以安民。弘于天，若德裕乃身，不废在王命。”大于天，为顺德，则不见废，常在王命。 
　　[疏]“王曰呜呼封汝”至“王命”○正义曰：既言文王“明德慎罚”之训，武王尚行之，汝既得为君，方别陈明德之事，故称王命而言曰：“呜呼！封，汝常念我所以告汝之言哉！今治民所行，将在敬循汝文德之父，继其所闻者，服行其德言，以为政教。汝往之国，当分布求於殷先智王之道，用安治民。不但法其先君，汝又当须大远求商家耇老成人之道，居之於心，即知训民矣。其外又更当别求所闻父兄用古先智王之道，用其安者以安民。即古虞夏之道也。人事既然，又阐大於天之道而为顺德，又加之宽容，则汝身不见废，常在王命。”○传“今治”至“政教”○正义曰：“继其所闻，服行其德言”者，谓文王先有所闻善事，今令康叔继续其文王所闻善事，被服而施行其德言，以为政教也。○传“汝当”至“训民”○正义曰：上云“敷求殷先哲王”，谓求殷之贤君，此言“求商家耇老成人”，谓求殷之贤臣。“大远”者，备遍求之。○传“又当”至“安民”○正义曰：以父兄乃所居殷外，故云“别求”。上只言“遹乃文考”，并言“兄”者，以上云“寡兄勖”，则以文武道同，言文可以兼武，故并言“父兄”也。“古先哲王”，郑云：“虞夏也。”孔亦当然。以上代与今事远，不可以同，故言“用其安者”。○传“大于”至“王命”○正义曰：以天道人用而光大之，故因云“大”也。其文王及殷古先哲王，与天其道不异，以前后圣迹虽殊，同天不二也。以康叔亚圣大贤，治殷馀恶，故使之用天道为顺德也。
　
　　王曰：“呜呼！小子封，恫瘝乃身，敬哉！恫，痛。瘝，病。治民务除恶政，当如痛病在汝身欲去之，敬行我言。○恫音通，又敕动反。敕，古顽反。天畏棐忱，民情大可见，小人难保。天德可畏，以其辅诚。人情大可见，以小人难安。○棐音匪，又芳鬼反。忱，巿林反。往尽乃心，无康好逸豫，乃其乂民。往当尽汝心为政，无自安好逸豫宽身，其乃治民。○尽，徐子忍反。好，呼报反。我闻曰：‘怨不在大，亦不在小，惠不惠，懋不懋。’不在大，起於小；不在小，小至於大。言怨不可为，故当使不顺者顺，不勉者勉。○懋音茂。已！汝惟小子，乃服惟弘王，应保殷民，已乎！汝惟小子，乃当服行德政，惟弘大王道，上以应天，下以安我所受殷之民众。○应，应对之应，注同，徐於甑反。亦惟助王宅天命，作新民。”弘王道，安殷民，亦所以惟助王者居顺天命，为民日新之教。 
　　[疏]“王曰呜呼小”至“新民”○正义曰：所明而云行天人之德者，其要在於治民，故言王曰：“呜呼！小子封，治民为善而除恶政，当如痛病在汝身欲去之，敬行我言哉！所以去恶政者，以天德可畏者，以其辅诚故也。以民情大率可见，所以可见者，以小人难保也。安之既难，其往治之，当尽汝心为政，无自安好逸豫而宽纵，乃其可以治民。我闻名遗言曰，人之怨不在事大，或由小事而起。虽由小事而起，亦不恒在事小，因小至大。是为民所怨，事不可为。当使施顺，令不顺者顺。勉力劝行，令不勉者勉。则其怨小大都消，令汝消怨者。已乎！汝惟小子，乃当服行政德，惟弘大王道，上以应天，下以安我所受殷民。不但汝身所当行，此亦惟助王者居顺天命，为民日新之教。”○传“恫痛”至“我言”○正义曰：“恫”声类於痛，故“恫”为痛也。“瘝，病”，《释诂》文。以痛病在汝身以述治民，故务除恶政如已病也。戒之而言“敬”，故知“敬行我言”也。郑玄云：“刑罚及已为痛病。”其义不及去恶若已病也。○传“天德”至“难安”○正义曰：人情所以大可见者，以小人难安为可见，故须安之。○传“不在”至“者勉”○正义曰：以致怨恐谓由大恶，故云“不在大，起於小”，言怨由小事起。“不在小”者，谓为怨不恒在小，言其初小，渐至於大怨，故使不顺者顺，不勉者勉，其怨自消也。○传“弘王”至“之教”○正义曰：“亦所以惟助王”者，言非直康叔身行有益，亦惟助王者居顺天命，为民日新之教，谓渐致太平，政教日日益新也。
　
　　王曰：“呜呼！封，敬明乃罚。叹而敕之，凡行刑罚，汝必敬明之。欲其重慎。人有小罪，非眚，乃惟终，自作不典，式尔，小罪非过失，乃惟终身行之，自为不常，用犯汝。○眚，所领反，本亦作省。有厥罪小，乃不可不杀。乃有大罪，非终，乃惟眚灾，適尔，既道极厥辜，时乃不可杀。”汝尽听讼之理以极其罪，是人所犯，亦不可杀，当以罚宥论之。○宥，于救反。 
　　[疏]“王曰呜呼封敬”至“可杀”○正义曰：以上既言“明德”之理，故此又云“慎罚”之义，而王言曰：“呜呼！封，又当敬明汝所行刑罚，须明其犯意。人有小罪，非过误为之，乃惟终身自为不常之行，用犯汝，如此者，有其罪小，乃不可不杀，以故犯而不可赦。若人乃有大罪，非终行之，乃惟过误为之，以此故，汝当尽断狱之道以穷极其罪，是人所犯，乃不可以杀，当以罚宥论之，以误故也。即原心定罪，断狱之本，所以须敬明之也。”
　
　　王曰：“呜呼！封，有叙，时乃大明服，叹政教有次叙，是乃治理大明，则民服。惟民其敕懋和。民既服化，乃其自敕正勉为和。若有疾，惟民其毕弃咎。化恶为善，如欲去疾，治之以理，则惟民其尽弃恶修善。○咎，其九反。若保赤子，惟民其康乂。爱养纫宴安孩儿赤子，不失其欲，惟民其皆安治。○孩，亥才反。非汝封刑人杀人，言得刑杀罪人。无或刑人杀人。无以得刑杀人，而有妄刑杀非辜者。非汝封又曰劓刵人，劓，截鼻。刵，截耳。刑之轻者，亦言所得行。○劓，鱼器反。刵，如志反。无或劓刵人。”所以举轻以戒，为人轻行之。 
　　[疏]“王曰呜呼封有”至“刵人”○正义曰：以刑者政之助，不得已即用之；非情好杀害，故又本於政不可以滥刑，而王言曰：“呜呼！封，欲正刑之本，要而汝政教有次序，是乃治理大明则民服。惟民既服从化，其自敕正勉力而平和。然政之化恶为善，若有病而欲去之，治之以理，则惟民其尽弃恶而修善。言爱养人阳母之安赤子，惟民为善，其皆安治。为政保民之如此，不可行以淫刑，岂非汝封得刑人杀人乎？言得刑杀不可以得故，而有滥刑人杀人无辜也。非汝封又曰劓刵人，无以得故，而有所滥劓刵人之无罪者也。”○传“化恶”至“修善”○正义曰：人之有疾，治之以理则疾去。人之有恶，化之以道则恶除。○传“爱养”至“安治”○正义曰：既去恶，乃须爱养之为善，人为上养，则化所行，故言其皆安治。子生赤色，故言“赤子”。○传“劓截”至“得行”○正义曰：以国君故得专刑杀於国中，而不可滥其刑，即墨、劓、剕、宫也。“劓”在五刑为截鼻，而有“刵”者，《周官》五刑所无，而《吕刑》亦云“劓刵”，《易·噬嗑》上九云“何校灭耳”。郑玄以臣从君坐之刑，孔意然否未明，要有刵而不在五刑之类。言“又曰”者，周公述康叔，岂非“汝封”又自言曰得劓刵人？此“又曰”者，述康叔之“又曰”。
　
　　王曰：“外事，汝陈时臬，司师，兹殷罚有伦。”言外土诸侯奉王事，汝当布陈是法，司牧其众，及此殷家刑罚有伦理者兼用之。○臬，鱼列反。又曰：“要囚，服念五六日，至于旬时，丕蔽要囚。”要囚，谓察其要辞以断狱。既得其辞，服膺思念五六日，至於十日，至於三月，乃大断之。言必反覆思念，重刑之至也。○要，於宵反。蔽，必世反。断，丁乱反，下及篇末同。覆，芳服反。 
　　[疏]“王曰外事”至“要囚”○正义曰：言不滥刑，不但国内，而王言曰：“若外土诸侯奉王事以至汝，汝当布陈是刑法以司牧其众，及此殷家刑罚有伦理者兼用之。”周公又重言曰：“既用刑法，要察囚情，得其要辞，以断其狱。当须服膺思念之，五日六日，次至於十日，远至於三月，一时乃大断囚之要辞。”言必反覆重之如此，乃得无滥故耳。○传“言外”至“用之”○正义曰：外土以狱事上於州牧之官，为奉土事，汝当用刑书，为布陈是刑法，为司牧其众，故受而听之。既卫居殷墟，又周承於殷后，刑书相因，故兼用其有理者。谓当时刑书，或无正条，而殷有故事，可兼用，若今律无条，求故事之比也。“臬”为准限之义，故为法也。○传“要囚”至“之至”○正义曰：言“要囚”，明取要辞於囚以思讫事定，故言“乃大断之”。多至三月，故云“反覆思念，重刑之至”。顾氏云：“‘又曰’者，周公重言之也。”
　
　　王曰：“汝陈时臬事，罚蔽殷彝，陈是法事，其刑罚断狱，用殷家常法，谓典刑故事。○彝，以支反。用其义刑义杀，勿庸以次汝封。义，宜也。用旧法典刑，宜於时世者以刑杀，勿庸以就汝封之心所安。乃汝尽逊曰时叙，惟曰未有逊事。乃使汝所行尽顺，曰是有次叙，惟当自谓未有顺事，君子将兴，自以为不足。已！汝惟小子，未其有若汝封之心，朕心朕德惟乃知。已乎！他人未其有若汝封之心。言汝心最善，我心我德惟汝所知。欲其明成王所以命已之款心。○款，苦管反。 
　　[疏]“王曰汝”至“乃知”○正义曰：此又申上既要囚思念，定其大断若为，而王言曰：“汝当陈是刑书之法以行事，其刑法断狱，用殷家所行常法故事，其陈法殷彝，皆用其合宜者以刑杀，勿用以就汝封意之所安而自行也，以用心不如依法故耳。言汝不但依法，乃使汝所行尽顺，曰是有次叙，犹当自惟曰未有顺事，其有馀若不足故耳。必期汝於大幸已乎！汝惟小子耳，而他人未其有若汝封之心。言汝心最善，汝心既善，我心我德惟汝所委知也。○传“陈是”至“故事”○正义曰：“陈是法事”，即上“汝陈时臬事”，“罚蔽殷彝”即上“殷罚有伦”。上据有初思念得失，此据临时行事也。○传“已乎”至“款心”○正义曰：此言“我”，我王也，以王命，故言王为“我”，以康叔为“己”。若汝不善我王家心德，汝所不知，则我不顺命汝款曲之心。只由汝最善，我王心德汝所遍知，故我王命汝以款曲之心。述康叔为言，故云“己”，欲令康叔明识此意也。
　
　　凡民自得罪，寇攘奸宄，杀越人于货，凡民用得罪，为寇盗攘窃奸宄，杀人颠越人，於是以取货利。○攘，如羊反。宄音轨。暋不畏死，罔弗憝。”暋，强也。自强为恶而不畏死，人无不恶之者，言当消绝之。○暋音敏。憝，徒对反，徐徒猥反。强，其丈反。无不恶，乌路反，下“所大恶”、“疾恶”、“亦恶”并音同。 
　　[疏]“凡民”至“弗憝”○正义曰：言人所慎刑者，以凡民所用得罪者，寇盗攘窃於外奸内宄，而杀害及颠越於人以取货利也。自强为之而不畏死，此为人无不恶之者，以此须刑绝之，故当慎刑罚耳。○传“凡民”至“货利”○正义曰：“目”，用也，言所用得罪者，由寇攘也。而为之於外内，既有劫窃，其劫窃皆有杀有伤，“越人”谓不死而伤，皆为之而取货利故也。○传“暋强”至“绝之”○正义曰：“暋，强也”，于《盘庚》已训而此重详之，以由此得罪，当须绝之。
　
　　王曰：“封，元恶大憝，矧惟不孝不友？大恶之人犹为人所大恶，况不善父母，不友兄弟者乎？言人之罪恶，莫大於不孝不友。子弗祇服厥父事，大伤厥考心。为人子不能敬身服行父道，而怠忽其业，大伤其父心，是不孝。于父不能字厥子，乃疾厥子。於为人父不能字爱其子，乃疾恶其子，是不慈。于弟弗念天显，乃弗克恭厥兄。於为人弟不念天之明道，乃不能恭事其兄，是不恭。兄亦不念鞠子哀，大不友于弟。为人兄亦不念稚子之可哀，大不笃友于弟，是不友。○鞠，居六反。惟吊兹，不于我政人得罪，惟人至此不孝、不慈、弗友、不恭，不於我执政之人得罪乎？道教不至所致。○吊音的。天惟与我民彝大湣乱。天与我民五常，使父义、母慈、兄友、弟恭、子孝，而废弃不行，是大灭乱天道。○泯，徐武轸反。曰，乃其速由文王作罚，刑兹无赦。言当速用文王所作违教之罚，刑此乱五常者，无得赦。 
　　[疏]“王曰封元”至“无赦”○正义曰：以是所用得其罪，不但寇盗，王命而言曰：“封，非於骨肉之人为大恶，犹尚为人所大恶之，况惟不孝父母，不友兄弟者乎？其罪莫大於不孝也。何者？为人之子不能敬身服行其父事，而怠忽其业，大伤其父心，是不孝也。於为人父不能字爱其子，乃疾恶其子，是不慈也。於为人弟不能念天之明道，故乃不能恭事其兄，是不恭也。为人兄亦不能念稚子之可哀哉，大不友爱於弟，是不友也。惟人所行以至此不孝不友者，岂不由我执政之人道教不至，以得此罪乎？既人罪由教而致，天惟与我民以五常之性，使有恭孝，废弃不行，是大灭乱天道也。以由我灭乱，曰，乃其疾用文王所作违教之罚，刑此乱五常者，不可赦放也。”○传“大恶”至“不友”○正义曰：言将有作奸宄大恶，犹为人所大恶，况不孝父母，不善兄弟者乎？《孝经》云“五刑之属三千，而罪莫大於不孝”是也。《释亲》云：“善父母为孝，善兄弟为友。”下文不言“母”，母同於父。父子尊卑而异等，故“孝”名上不通於下。其兄弟虽有长幼而同伦，故共“友”名也。○传“为人”至“不孝”○正义曰：“考”亦通生死，即此文及《酒诰》是也。下《曲礼》云“死曰考”，是对例耳。人予以述成父事为孝，怠忽其业，即“其肯曰，我有后，不弃基”，故为大伤父心，即是上不孝也。则子不述父事，当轻於盗杀，况以为甚者，此圣人缘心立法，人莫不缘身本於父母也，自亲以及物，天然之理，故《孝经》曰：“不爱其亲而爱他人者，谓之悖德。不敬其亲而敬他人者，谓之悖礼。以顺则逆，民无则焉。不在於善，而皆在於凶德”是也。以此言贼杀他人，罪小於骨肉相乖阻。但於他人言其极者，於亲言其小者，小则有不和詈争斗讼相伤者也。於亲小则伤心，大乃逆命，殴骂杀害，互相发起而可知也。○传“於为”至“不慈”○正义曰：上文不言“不慈”，意以“不孝”为总焉。父当言“义”而云“不慈”者，以父母於子并为慈，因父有爱敬多少而分之。言父义母慈，而由慈以义，故虽义言“不慈”，且见父兼母耳。○传“於为”至“不恭”○正义曰：善兄弟曰友，此言“不恭”者，“友”思念之辞，兄弟同伦，故俱言“友”；虽同伦而有长幼，其心友而貌恭，故因兄弟而分“友”文为二而言“恭”也。五教，即《左传》文十八年史克言也。於此言“天之明道”者，父子天性，不嫌非天明，故於兄弟言之。因上先言“不孝”，先言子於父，故此“不友”先言弟於兄，若举中以见上下，故此言天明，见五教皆是，即《孝经》云“则天之明”，《左传》云“为父子兄弟姻媾以象天明”，是於天理常然，为天明白之道。○传“为人”至“不友”○正义曰：言“亦”者，以兄弟同等而相亦，所谓《周书》云“父子兄弟罪不相及”，即此文也。不孝罪子，非及於父之辈，理所当然。而《周官》邻保以比伍相及，而赵商疑而发问，郑答云：“《周礼》太平制，此为居殷乱而言，斯不然矣。《康诰》所云，以骨肉之亲，得相容隐，故《左传》云：‘父子兄弟罪不相及。’《周礼》所云，据疏人相督率之法，故相连获罪。故今之律令，大功已上得相容隐，邻保罪有相及是也。”
　
　　不率大戛，矧惟外庶子训人？戛，常也。凡民不循大常之教，犹刑之无赦，况在外掌众子之官主训民者而亲犯乎？○戛，简八反。惟厥正人，越小臣诸节。惟其正官之人，於小臣诸有符节之吏，及外庶子，其有不循大常者，则亦在无赦之科。乃别播敷，造民大誉，弗念弗庸，瘝厥君，时乃引恶惟朕憝。汝今往之国，当分别播布德教，以立民大善之誉。若不念我言、不用我法者，病其君道，是汝长恶，惟我亦恶汝。○别，彼列反，注同。汝长，丁丈反，下同。已！汝乃其速由兹义率杀，亦惟君惟长。汝乃其速用此典刑宜於时世者，循理以刑杀，则亦惟君长之正道。不能厥家人，越厥小臣外正，惟威惟虐，大放王命，乃非德用乂。为人君长而不能治其家人之道，则於其小臣外正官之吏，并为威虐，大放弃王命，乃由非德用治之故。汝亦罔不克敬典，乃由裕民，惟文王之敬忌。常事人之所轻，故戒以无不能敬常。汝用宽民之道，当惟念文王之所敬思而法之。乃裕民，曰：‘我惟有及。’则予一人以怿。”汝行宽民之政，曰：“我惟有及於古。”则我一人以此悦怿汝德。○怿音亦。 
　　[疏]“不率”至“以怿”○正义曰：言灭五常之害当除，凡民不循大道五常之教，犹刑之，况在外土掌庶子之官，主於训民，惟其正官之人，及於小臣诸有符节者，并为教首，其心不循大常，岂可赦也？以人之须有五常，汝今往之国，乃当分别播布德教，以立民大善之誉。若不念我言，不用我法，即病其为君之道，是汝长为恶矣，以此惟我亦恶汝也。已乎！既恶不可为，汝乃其疾用此典刑宜於时世者，循理以刑杀乱常者，则亦惟为人君，惟为人长之正道。既为人君长，不能治其五教，施於家人之道，则於其卑小臣外土正官之吏，惟为威暴，则为酷虐，大放弃王命矣。如是乃由汝非以道德用治之故。由此汝亦无得不能敬其常事，汝用宽民之道，当思惟念用文王之所敬畏而法之。汝以此行宽民之政，曰：“我原惟有及於古。”则我一人天子以此悦怿汝德矣。汝惟宜勤之。○传“戛常”至“犯乎”○正义曰：“戛”犹楷也，言为楷模之常，故“戛”为常也。述上凡民自得罪，故言“凡民不循大常之教”也。“犹刑之”即上云“刑兹无赦”故也。亦愚以况智，故言“况在外掌众子之官主训民者而亲犯乎”，即《周官》云“诸子”，《文王世子》云“庶子”也。以致教诸子，故为“训人”。《周礼》诸子之官亦是王朝之臣，言“在外”者，对父子兄弟为外。惟举庶子之官者，以其教训公卿子弟，最为急故也。郑玄以“训人”为师长，亦各一家之道也。○传“惟其”至“之科”○正义曰：“正官之人”，若《周官》三百六十职正官之首。“於小臣诸有符节”者，谓正人之下，非长官之身，下至符吏。“诸有符节”，为教人之故，故言有符节者。非要行道之符节，若为官行文书而有符，今之印者也。以上况之，故言“不循大常，亦在无赦之科”矣。在军者有旌节，亦得为有符节耳。○传“汝今”至“恶汝”○正义曰：言“分别播布德教”，谓分遣卿大夫为之教民使善。而已有善誉，是“立民以大善之誉”。○传“汝乃”至“正道”○正义曰：此用宜於时以刑杀上不循五常之道者。其“君长”，对则大夫为长，散则人君为长，君而居之，是君亦与长为一。《孝经》对例以长为大夫耳。○传“为人”至“之故”○正义曰：以五常父母兄弟子即家人之道，《易》有家人卦，亦与此同也。不行五教为不能治家人之道，家人不治，则君不明。君既不明，则不察下故则，於其小臣外正官之吏并为威虐，大放弃王命，非德用治，是不明为非德也。○传“常事”至“法之”○正义曰：“常事”，常所行之事也。人见寻常不为异，故轻之，而以为戒。“文王所敬忌”，即敬德忌刑。郑云：“‘祇祇、威威’是也。”○传“汝行”至“汝德”○正义曰：宽则得众，故五教在宽。上既言“乃由裕民”，此又叠之，汝行宽民之政，曰：“我惟有及於古。”即古贤诸侯。汝恶，我则恶之。汝善，我则爱之。以此，我一人悦怿汝德也。
　
　　王曰：“封，爽惟民，迪吉康，明惟治民之道而善安之。我时其惟殷先哲王德，用康乂民，作求。我是其惟殷先智王之德，用安治民，为求等。矧今民罔迪不適，不迪则罔政在厥邦。”治民乃欲求等殷先智王，况今民无道不之。言从教也。不以道训之，则无善政在其国。 
　　[疏]“王曰封爽”至“厥邦”○正义曰：既言德刑事终而总言之，我所以令汝明德慎罚以施政者，王命所以言曰：“封，为人君，当明惟为治民之道而善安之，故我以是须汝善安民，故我其惟念殷先智圣王之德，用安治民，为求而等之。我於民未治之时，尚求等殷先智王，况今民无道不之而易化，汝若不以道训之，则无善政在其国，所以须安民以德刑也。”○传“明惟”至“安之”○正义曰：以慎德刑为明治民之道，教之五常为善，富而不扰为安也。郑以“迪”为下读，各为一通也。○传“治民”至“其国”○正义曰：以己喻康叔，言我未治之时，乃欲求等殷先智王以致太平者，况今民无道不之。言易从教。不以正道训民，民不知道，故无善政在其国，为无吉康也。
　
　　王曰：“封，予惟不可不监，告汝德之说于罚之行。我惟不可不监视古义，告汝施德之说於罚之所行。欲其勤德慎刑。○说如字，徐始锐反。今惟民不静，未戾厥心，迪屡未同，假令今天下民不安，未定其心，於周教道屡数而未和同。设事之言。○令，力呈反。数，所角反。爽惟天其罚殛我，我其不怨。明惟天其以民不安罚诛我，我其不怨天。汝不治，我罚汝，汝亦不可怨我。○殛，纪力反。惟厥罪无在大，亦无在多，矧曰其尚显闻于天？”民之不安，虽小邑少民，犹有罚诛，不在多大，况曰不慎罚，明闻於天者乎？言罪大。 
　　[疏]“王曰封予”至“于天”○正义曰：以汝须善政在国，令我民安，当为政以慎德刑为教，故王又命之曰：“封，我惟不可不视古义，告汝施德之说於罚之所有。”欲其勤德慎刑也。“假令惟天下民不安，未定其心，於周教道屡数而未和同，明惟天其以民不安其罚诛我，我其不怨於天。则汝不治，是其罪，我罚汝，汝亦不可怨我。我以民之不安，惟其罚之，无在大邑，无在多民，以少犹诛罚，况曰为君不慎德刑，其上明闻於天。”是为罪大不可赦。○传“我惟”至“慎刑”○正义曰：以敷求殷先哲王，及别求古先哲王，为己视古义也。德由说而罚须行，故德之言“说”而罚言“行”也。以事终而结上，故云德也。○传“假令”至“之言”○正义曰：天下不安，为总说。所以不安，犹“未定其心，於周道屡数而未和同”也。时以大和会，故言“假令”，设不和同事言耳。○传“明惟”至“怨我”○正义曰：顾氏云：“明惟天者，言天明察在上，见民不安，乃以刑罚诛戮於我。”○传“民之”至“罪大”○正义曰：此总德刑而直云“不慎罚”者，政以德为主，不嫌不明，政失由於滥刑，故举“罚”以言之。下言“无作怨”，以失罚为罪大。
　
　　王曰：“呜呼！封，敬哉！无作怨，勿用非谋非彝。言当修己以敬，无为可怨之事，勿用非善谋、非常法。蔽时忱，丕则敏德，断行是诚道，大法敏德，信则人任焉，敏则有功。用康乃心，顾乃德，远乃猷，用是诚道安汝心，顾省汝德，无令有非，远汝谋，思为长久。裕乃以民宁，不汝瑕殄。”行宽政乃以民安，则我不汝罪过，不绝亡汝。 
　　[疏]“王曰呜呼”至“瑕殄”○正义曰：以罚不可失，故王命言曰：“呜呼！封，当修己以敬哉！无为可怨之事，勿用非善谋、非常法，而以决断行是诚信之道，大当法为机敏之德。用是信敏安汝心，顾省汝德，广远汝谋，能行宽政，乃以民安，则我不於汝罪过而绝亡汝。”○传“断行”至“有功”○正义曰：以诚在於心，故决断行之，亦心诚而行敏，为见事之速，事有善而须德法，故云“大法敏德”也。正以此二者，以“信则人任焉，敏则有功”故也。《论语》文。○传“用是”至“长久”○正义曰：上文有“忱”有“敏”，此惟云“用是诚道”，不云“敏”者，“敏”在“诚”下，亦用之可知。
　
　　王曰：“呜呼！肆汝小子封，惟命不于常，以民安则不绝亡汝，故当念天命之不於常，汝行善则得之，行恶则失之。汝念哉！无我殄。无绝弃我言而不念。享，明乃服命，享有国土，当明汝所服行之命令，使可则。高乃听，用康乂民。”高汝听，听先王道德之言，以安治民。 
　　[疏]“王曰呜呼肆”至“乂民”○正义曰：与上相首引。王命言曰：“呜呼！以民安则不汝绝亡之故，汝小子封，当念天命之不於常也。惟行善则得之，行恶则失之。汝念此无常哉！无绝弃我言而不念。若享有国土，当明汝服行之教令，使可法。高大汝所听，用先王道德之言以安治民也。”○传“享有”至“可则”○正义曰：以“不瑕殄”，即享有国土也。“服行之命”，谓德刑也。
　
　　王若曰：“往哉！封，勿替敬典，汝往之国，勿废所宜敬之常法。听朕告汝，乃以殷民世享。”顺从我所告之言，即汝乃以殷民世世享国，福流后世。 
　　[疏]“王若”至“世享”○正义曰：以须高听治民，故王命顺其德而言曰：“汝往之国哉！封乎，勿废所宜敬之常法，即听用我诰是也。汝如此，则汝乃得以殷民世世享国。”而言不绝国祚，短长由德也。又言“王若曰”者，一篇终始言之，明於中亦有“若”也。 
</div>
    <div class="pagination">
<a href="尚书正义_page23.html">上一页</a><span>...</span><a href="尚书正义_page19.html">19</a><a href="尚书正义_page20.html">20</a><a href="尚书正义_page21.html">21</a><a href="尚书正义_page22.html">22</a><a href="尚书正义_page23.html">23</a><span class="current-page">24</span><a href="尚书正义_page25.html">25</a><a href="尚书正义_page26.html">26</a><a href="尚书正义_page27.html">27</a><a href="尚书正义_page28.html">28</a><a href="尚书正义_page29.html">29</a><span>...</span><a href="尚书正义_page25.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
