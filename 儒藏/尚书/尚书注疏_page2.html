<!DOCTYPE html>
<html>
<head>
    <meta charset="UTF-8">
    <title>尚书注疏 - 第 2 页/共 15 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>尚书注疏 - 第 2 页/共 15 页</h1>
    <div class="content">
　　尚书正义序
　　尚书正义序考证
　　晋世皇甫谧独得其书载于帝纪○【臣召南】按此帝纪谓谧所撰之帝王世纪也谧依孔安国説以伏羲神农黄帝为三皇以少昊颛顼帝喾尧舜为五帝异乎史记
　　其为正义者蔡大寳巢猗费甝顾彪刘焯刘等○【臣召南】按隋唐二志蔡大宝南梁萧司徒撰尚书义疏三十卷巢猗梁国子助教撰尚书百释三卷尚书义三卷唐志作义疏十卷费甝梁国子助教撰义疏十卷顾彪隋秘书学士撰疏二十卷刘焯隋太学博士撰义疏三十卷刘隋国子助教撰述义二十卷以时世先后为次则巢猗费甝似应叙蔡大宝之前
　　谨共铨叙○铨字疑应作诠
　　对勅使赵智覆更详审○【臣召南】按五经正义孔颖达及诸儒于贞观初奉勅撰至十六年又同诸儒覆审者以博士马嘉运掎摭其疵至相诋讥太宗诏再详定至髙宗永徽二年又诏中书门下与国子三馆博士文馆学士攷正之四年三月始颁正义于天下葢两经详审而书始定也尚书正义序但叙初撰及第一次详审人姓名至永徽再加刋定唐书艺文志具列于尚书正义撰人之后太尉长孙无忌司空李勣左仆射于志寜右仆射张行成侍中髙季辅吏部尚书褚遂良中书令栁奭文馆学士谷那律刘伯庄太学博士贾公彦范义頵齐威太常博士栁士宣孔志约四门博士赵君赞文馆直学士薛伯珍国子助教史士太学助教郑祖元周元达四门助教李元植王真儒与王徳韶随徳素等共二十三人不书于各经下而书于尚书下葢互文也儒林传但云于志寜张行成髙季辅就加増损取其尤著者也附录以备掌故之一则

　　尚书正义序考证
　　尚书序
　　汉孔氏撰　唐陆徳明音义　孔颖达疏
　　尚书序音义【此孔氏所作述尚书起之时代并叙为注之由故相承讲之今依旧为音】疏【正义曰道本冲寂非有名言既形以道生物由名举则凡诸经史因物立名物有本形形从事着圣贤阐教事显于言言惬羣心书而示法既书有法因号曰书后人见其乆逺自于上世尚者上也言此上代以来之书故曰尚书且言者意之声书者言之记是故存言以声意立书以记言故易曰书不尽言言不尽意是言者意之筌蹄书言相生者也书者舒也书纬璿玑钤云书者如也则书写其言如其意情得展舒也又刘熙释名云书者庶也以记庶物又为着言事得彰著五经六籍皆是笔书此独称书者以彼五经者非是君口出言即书为法所书之事各有云为遂以所为别立其称称以事立故不名书至于此书者本书君事事虽有别正是君言言而见书因而立号以此之故名异诸部但诸部之书随事立名名以事举要名立之后亦是笔书故百氏六经总曰书也论谶所谓题意别名各自载耳昭二年左传曰晋韩起适鲁观书于太史氏见易象与鲁春秋此总名书也序者言序述尚书起讫存亡注説之由序为尚书而作故曰尚书序周颂曰继序思不忘毛传云序者绪也则绪述其事使理相续若茧之抽绪但易有序卦子夏作诗序孔子亦作尚书序故孔君因此作序名也郑谓之赞者以序不分散避其序名故谓之赞赞者明也佐也佐成序义明以注故也安国以孔子之序分附篇端故己之总述亦谓之序事不烦重义无所嫌故也】
　　古者伏牺氏之王天下也始画八卦造书契以代结绳之政由是文籍生焉音义【伏古作虙牺本又作羲亦作戏许皮反説文云贾侍中説此牺非古字张揖字诂云羲古字今字氏一号庖牺氏三皇之最先风姓母曰华胥以木徳王即太皥也王于况反画乎麦反卦俱卖反契苦计反书者文字契者刻木而书其侧故曰书契也一云以书契约其事也郑云以书书木邉言其事刻其木谓之书契也结绳易系辞云上古结绳而治后世圣人易之以书契文文字也籍书籍也】疏【正义曰代结绳者言前世之政用结绳今冇书契以代之则伏牺时始有文字以书事故曰由是文籍生焉自今本昔曰古古者以圣徳防物教人取牺牲故曰伏牺字或作宓牺音亦同律厯志曰结作网罟以取牺牲故曰伏牺或曰包牺言取犠而包之顾氏读包为庖取其牺牲以供庖防顾氏又引帝王世纪云伏牺母曰华胥有巨人迹出于雷泽华胥以是履之有娠生伏牺于成纪蛇身人首月令云其帝太昊系辞云古者包牺氏之王天下也是直变包言伏耳则伏牺是皇言王天下者以皇与帝王据迹为优劣通亦为王故礼运云昔者先王亦谓上代为王但自下言之则以上身为王据王身于下谓之王天下也知伏牺始画八卦者以系辞云包牺氏之王天下也后乃云始画八卦以通神明之徳以万物之情故知之也知时造书契以代结绳之政者亦以系辞云上古结绳而治后世圣人易之以书契盖取诸夬是造书契可以代结绳也彼直言后世圣人知是伏牺者以理比况而知何则八卦画万物之象文字书百事之名故系辞曰仰则观象于天俯则观法于地观鸟兽之文与地之宜近取诸身逺取诸物始画八卦是万象见于卦然画亦书也与卦相故知书契亦伏牺时也由此孔意正欲须言伏牺时有书契本不取于八卦今云八卦者明书卦相据系辞有画八卦之成文而言明伏牺造书契也言结绳者当如郑注云为约事大大其绳事小小其绳王肃亦曰结绳识其政事是也言书契者郑云书之于木刻其侧为契各持其一后以相考合若结绳之为治孔无明説义或当然説文云文者物象之本也籍者借也借此简书以记录政事故曰籍盖取诸夬夬者决也言文籍所以决断宣扬王政是以夬繇曰扬于王庭系辞云包牺氏之王天下又云作结绳而为防罟盖取诸离彼谓结罔罟之绳与结为政之绳异也若然尚书纬及孝经谶皆云三皇无文字又班固马融郑王肃诸儒皆以为文籍初自五帝亦云三皇未有文字与此説不同何也又苍颉造书出于世本苍颉岂伏牺时乎且系辞云黄帝尧舜为九事之目末乃云上古结绳而治后世圣人易之以书契是后世圣人即黄帝尧舜何得为伏牺哉孔何所据而更与系辞相反如此不同者艺文志曰仲尼没而微言絶七十子丧而大义乖况遭秦焚书之后羣言竞出其纬文鄙近不出圣人前贤共疑有所不取通人考正伪起哀平则孔君之时未有此纬何可引以为难乎其马郑诸儒以据文立説见后世圣人在九事之科便谓书起五帝自所见有异亦不可难孔也而系辞云后世圣人在九事之下者有以而然案彼文先厯説伏牺神农盖取下乃云黄帝尧舜垂衣裳而天下治盖取诸乾坤是黄帝尧舜之事也又舟楫取涣服牛取随重门取豫臼杵取小过弧矢取暌此五者时无所系在黄帝尧舜时以否皆可以通也至于宫室与书契皆先言上古古者乃言后世圣人易之则别起事之端不指黄帝尧舜时以此事云古者不云上古而云易之以棺椁棺椁自殷汤而然非是彼时之验则上古结绳何废伏牺前也其苍颉则説者不同故世本云苍颉作书司马迁班固韦诞宋忠傅皆云苍颉黄帝之史官也崔瑗曹植蔡邕索靖皆直云古之王也徐整云在神农黄帝之间谯周云在炎帝之世卫氏云当在庖牺苍帝之世慎到云在庖牺之前张揖云苍颉为帝王生于禅通之纪广雅曰自开辟至获麟二百七十六万嵗分为十纪则大率一纪二十七万六千年十纪者九头一也五龙二也摄提三也合雒四也连通五也序命六也循蜚七也因提八也禅通九也疏仡十也如揖此言则苍颉在获麟前二十七万六千余年是説苍颉其年代莫能有定亦不可以难孔也然纪自燧人而下揖以为自开辟而设又伏牺前六纪后三纪亦为据张揖慎到徐整等説亦不可以年断其疏仡之纪似自黄帝为始耳又依易纬通卦验燧人在伏牺前表计寘其刻曰苍牙通灵昌之成孔演命明道经郑注云刻谓刻石而记识之据此伏牺前已有文字矣又隂阳书称天老对黄帝云凤皇之象首戴徳背负仁颈荷义膺抱信足履政尾系武又山海经云凤皇首文曰德背文曰义翼文曰顺膺文曰仁腹文曰信又易系辞云河出图洛出书圣人则之是文字与天地竝兴焉又韩诗外传称古封太山禅梁甫者万余人仲尼观焉不能尽识又管子书称管仲对齐桓公曰古之封太山者七十二家夷吾所识十二而已首有无懐氏封太山禅云云其登封者皆刻石纪号但逺者字有雕毁故不可识则夷吾所不识者六十家又在无懐氏前孔子覩而不识又多于夷吾是文字在伏牺之前已自乆逺何怪伏牺而有书契乎如此者盖文字在三皇之前未用之教世至伏牺乃用造书契以代结绳之政是教世之用犹燧人有火中古用以燔捭豚后圣乃修其利相似文字理本有之用否随世而渐也若然惟系辞至神农始有噬嗑与益则伏牺时其卦未重当无杂卦而得有取诸夬者此自郑等説耳案説卦曰昔者圣人幽赞于神明而生蓍系辞曰天生神物圣人则之则伏牺用蓍而筮矣故郑注説卦亦曰昔者圣人谓伏牺文王也系辞又曰十有八变而成卦是言爻皆三归竒为三变十八变则六爻明矣则筮皆六爻伏牺有筮则有六爻何为不重而怪有夬卦乎】伏牺神农黄帝之书谓之三坟言大道也少昊颛顼髙辛唐虞之书谓之五典言常道也音义【神农炎帝也姜姓母曰文登以火徳王三皇之二也黄帝轩辕也姬姓少典之子母曰附寳以土德王三皇之三也史记云姓公孙名轩辕一号冇熊氏坟扶云反大也少诗照反昊胡老反少昊金天氏名挚字青阳一曰嚣己姓黄帝之子母曰女节以金徳王五帝之最先颛音专顼许玉反颛顼髙阳氏姬姓黄帝之孙昌意之子母曰景仆谓之女枢以水德王五帝之二也髙辛帝喾也姬姓喾口毒反母名不见以木徳王五帝之三也唐帝尧也姓伊耆氏尧初为唐侯后为天子都陶故号陶唐氏帝喾之子帝挚之弟母曰庆都以火德王五帝之四也虞帝舜也姓姚氏国号有虞颛顼六世孙瞽瞍之子母曰握登以土徳王五帝之五也先儒解三皇五帝多与孔不同并见发题】疏【正义曰坟大也以所论三皇之事其道至大故曰言大道也以典者常也言五帝之道可以百代常行故曰言常道也此三皇五帝或举徳号或举地名或直指其人言及称便不为义例顾氏引帝王世纪云神农母曰女登有神龙首感女登而生炎帝人身牛首黄帝母曰附寳见大电光绕北斗枢星附寳感而懐孕二十四月而生黄帝日角龙顔少昊金天氏母曰女节有星如虹下流意感而生少昊颛顼母曰景仆昌意正妃谓之女枢有星贯月如虹感女枢于幽房之宫而生颛顼尧母曰庆都观河遇赤龙晻然隂风感而有孕十四月而生尧又云舜母曰握登见大虹感而生舜此言谓之三坟谓之五典者因左传有三坟五典之文故指而谓之然五帝之书皆谓之典则虞书臯陶谟益稷之属亦应称典所以别立名者若主论帝徳则以典为名其臣下所为随义立称其三坟直云言大道也五典直云言常道也不训坟典之名者以坟大典常常训可知故略之也常道所以与大道为异者以帝者公平天下其道可以常行故以典言之而皇优于帝其道不但可常行而已又更大于常故言坟也此为对例耳虽少有优劣皆是大道并可常行故礼运云以大道之行为五帝时也然帝号同天名所莫加优而称皇者以皇是美大之名言大于帝也故后代措庙立主尊之曰皇生者莫敢称焉而士庶祖父称曰皇者以取美名可以通称故也案左传上有三坟五典下言坟是三皇之书典是五帝之书孔知然者案今尧典舜典是二帝二典推此二典而丄则五帝当五典为五帝之书今三坟之书在五典之上数与三皇相当坟又大名与皇义相类故云三皇之书为三坟孔君必知三皇有书者案周礼外史职掌三皇五帝之书是其明文也郑亦云其书即三坟五典但郑以三皇无文或据后録定孔君以为书者记当时之事不可以在后追録若当时无书后代何以得知其道也此亦孔君所据三皇有文字之验耳郑注中依运斗枢以伏牺女娲神农为三皇又云五帝座帝鸿金天髙阳髙辛唐虞氏知不尔者孔君既不依纬不可以纬难之又易兴作之条不见冇女娲何以輙数又郑云女娲修伏牺之道无改作则已上修旧者众岂皆为皇乎既不数女娲不可不取黄帝以充三皇耳又郑数五帝何以六人或为之説云徳协五帝座不限多少故六人亦名五帝若六帝何有五座而皇指大帝所谓耀魄寳止一而已本自无三皇何云三皇岂可三皇数人五帝数座二文舛互自相乖阻也其诸儒説三皇或数燧人或数祝融以配牺农者其五帝皆自轩辕不数少昊斯亦非矣何燧人説者以为伏牺之前据易曰帝出于震震东方其帝太昊又云古者包牺氏之王天下也言古者制作莫先于伏牺何以燧人厠在前乎又祝融及颛顼以下火官之号金天已上百官之号以其征五经无云祝融为皇者纵冇不过如共工氏共工有水瑞乃与牺农轩挚相类尚云霸其九州祝融本无此瑞何可数之乎左传曰少昊之立凤鸟适至于月令又在秋享食所谓白帝之室者也何为独非帝乎故孔君以黄帝上数为皇少昊为五帝之首耳若然案今世本帝系及大戴礼五帝德并家语宰我问太史公五帝本纪皆以黄帝为五帝此乃史籍明文而孔君不从之者孟轲曰信书不如其无书吾于武成取二三策而已言书以渐染之滥也孟轲已然况后之説者乎又帝系本纪家语五帝徳皆云少昊即黄帝子青阳是也颛顼黄帝孙昌意子帝喾髙辛氏为黄帝曾孙嚻孙侨极子尧为帝喾子舜为颛顼七世孙此等之书説五帝而以黄帝为首者原由世本经于暴秦为儒者所乱家语则王肃多私定大戴礼本纪出于世本以此而同盖以少昊而下皆出黄帝故不得不先説黄帝因此谬为五帝耳亦由系辞以黄帝与尧舜同事故儒者共数之焉孔君今者意以月令春曰太昊夏曰炎帝中央曰黄帝依次以为三皇又依系辞先包牺氏王没神农氏作又没黄帝氏作亦文相次皆著作见于易此三皇之明文也月令秋曰少昊冬曰颛顼自此为五帝然皇帝是皇今言帝不云皇者以皇亦帝也别其美名耳太昊为皇月令亦曰其帝太昊易曰帝出于震是也又轩辕之称黄帝犹神农之云炎帝神农于月令为炎帝不怪炎帝为皇何怪轩辕称帝而梁主云书起轩辕同以燧人为皇其五帝自黄帝至尧而止知帝不可以过五故曰舜非三皇亦非五帝与三王为四代而已其言与诗之为体不雅则风除皇已下不王则帝何有非王非帝以为何人乎典谟皆云帝曰非帝如何】至于夏商周之书虽设教不伦雅诰奥义其归一揆音义【夏禹天下号也以金徳王三王之最先商汤天下号也亦号殷以水徳王三王之二也周文王武王有天下号也以木徳王三王之三也诰故报反告也示也奥乌报反深也揆葵癸反度也】疏【正义曰既皇书称坟帝书称典除皇与帝坟典之外以次累陈故言至于夏商周三代之书虽复当时所设之教与皇及帝坟典之等不相伦类要其言皆是雅正辞诰有深奥之义其所归趣与坟典一揆明虽事异坟典而理趣终同故所以同入尚书共为世教也孔君之意以坟典亦是尚书故此因坟典而及三代下云讨论坟典断自唐虞以下是坟典亦是尚书之内而外史偏掌之者以其逺代故也此既言坟典不依外文连类解八索九丘而言三代之书厠于其间者孔意以坟典是尚书丘索是尚书外物欲先説尚书事讫然后及其外物故先言之也夏商周之书皆训诰誓命之事言设教者以此训诰誓命即为教而设故云设教也言不伦者伦类也三代战争不与皇帝等类若然五帝称典三王劣而不伦不得称典则三代非典不可常行何以垂法乎然三王世浇不如上代故随事立名虽篇不目典理实是典故曰雅诰奥义其归一揆即为典之谓也然三王之书惟无典谟以外训诰誓命歌贡征范类犹有八独言诰者以别而言之其类有八文从要约一诰兼焉何者以此八事皆有言以诰示故总谓之诰又言奥义者指其言谓之诰论其理谓之义故以义配焉言其归一揆见三代自归于一亦与坟典为一揆者况喻之义假譬人射莫不皆发志揆度于的犹如圣人立教亦同揆度于至理故云一揆】是故厯代宝之以为大训疏【正义曰顾命云越玉五重陈宝即以赤刀大训在西序是寳之以为大训之文彼注以典谟为之与此相当要六艺皆是此直为书者指而言之故彼注亦然也彼直周时宝之此知厯代者以坟典乆逺周尚宝之前代可知故言厯代耳】八卦之説谓之八索求其义也九州之志谓之九丘丘聚也言九州所有土地所生风气所宜皆聚此书也音义【索所白反下同求也徐音素本或作素】疏【正义曰以坟典内外文而知其丘索与坟典文连故连而説之故总引传文以充足己意且为于下见与坟典俱被黜削故説而以为首引言为论八卦事义之説者其书谓之八索其论九州之事所有志记者其书谓之九丘所以名丘者以丘聚也言于九州当有土地所生之物风气所宜之事莫不皆聚见于此书故谓之九丘焉然八卦言之説九州言之志不同者以八卦交互相説其理九州当州有所志识以此而不同此索谓求索亦为搜索以易八卦为主故易曰八卦成列象在其中矣因而重之爻在其中矣又曰八卦相荡是六十四卦三百八十四爻皆出于八卦就八卦而求其理则万冇一千五百二十防天下之事得故谓之索非一索再索而已此索于左传亦或谓之索説有不同皆后人失其真理妄穿凿耳其九丘取名于聚义多如山丘故为聚左传或谓之九区得为説当九州之区域义亦通也又言九州所有此一句与下为总即土地所生风气所宜是所有也言土地所生即其动物植物大率土之所生不出此二者又云风气所宜者亦与土地所生大同何者以九州各有土地有生与不生由风气所宜与不宜此亦职方禹贡之类别而言之土地所生若禹贡之厥贡厥篚也风气所宜若职方其畜宜若干其民若干男若干女是也上坟典及索不别训之以可知故略之丘训既难又须别言九州所有已下故先训之于下结义故云皆聚此书也】春秋左氏传曰楚左史倚相能读三坟五典八索九丘即谓上世帝王之遗书也音义【左史史官在左倚于绮反刘琴绮反相息亮反倚相楚灵王时史官】疏【正义曰以上因有外文言坟典丘索而谓之故引成文以证结之此昭十二年左传楚灵王见倚相趋过告右尹子革以此辞知倚相是其名字盖为太史而主记左动之事谓之左史不然或楚俗与诸国不同官多以左右为名或别有此左史乎彼子革答王云倚相臣问祈招之诗而不知若问逺焉其焉能知之彼以为倚相不能读之此云能者以此据左传成文因王言而引之假不能读事亦无妨况子革欲开谏王之路倚相未必不能读也言此坟典丘索即此书是谓上世帝王遗余之书也以楚王论时已在三王之末故云遗书其丘索知是前事亦不知在何代故直总言帝王耳】先君孔子生于周末覩史籍之烦文惧览之者不一遂乃定礼乐明旧章删诗为三百篇约史记而修春秋赞易道以黜八索述职方以除九丘音义【删色奸反】疏【正义曰既结申帝王遗书欲言孔子就而刋定孔子世家云安国是孔子十一世孙而上尊先祖故曰先君谷梁以为鲁襄公二十一年冬十一月庚子孔子生左传哀公十六年夏四月己丑孔子卒讣以周灵王时生敬王时卒故为周末上云文籍下云灭先代典籍此言史籍籍者古书之大名由文而有籍谓之文籍用史所书谓之史籍可以为常故曰典籍义亦相通也但上因书契而言文下伤秦灭道以称典于此言史者不但义通上下又以此史籍不必是先王正史是后代好事者作以此惧其不一故曰盖有不知而作之者我无是也先言定礼乐者欲明孔子欲反于圣道以归于一故先言其旧行可从者修而不改曰定就而减削曰删准依其事曰约因而佐成曰赞显而明之曰述各从义理而言独礼乐不改者以礼乐圣人制作已无贵位故因而定之又云明旧章者即礼乐诗易春秋是也以易道职方与黜八索除九丘相对其约史记以删诗书为偶其定礼乐文孤故以明旧章配之作文之体也易亦是圣人所作不言定者以易非如礼乐人之行事不须云定又因而为作十翼故云赞耳易文在下者亦为黜八索与除九丘相近故也为文之便不为义例孔子之脩六艺年月孔无明説论语曰吾自卫反鲁然后乐正雅颂各得其所则孔子以鲁哀公十一年反鲁为大夫十二年孟子卒孔子吊则致仕时年七十以后脩述也诗有序三百一十一篇全者三百五篇云三百者亦举全数计职方在周礼夏官亦武帝时出于山岩屋壁即藏秘府世人莫见以孔君为武帝博士于秘府而见焉知必黜八索除九丘者以三坟五典本有八今序只有二典而已其三典三坟今乃寂寞明其除去既坟典书内之正尚有去者况书外乎故知丘索亦黜除也黜与除其义一也黜退不用而除去之必云赞易道以黜者以不有所兴孰有所废故也职方即周礼也上已云定礼乐即职方在其内别云述之以为除九丘举其类者以言之则云述者以定而不改即是遵述非更有书以述之】讨论坟典断自唐虞以下讫于周芟夷烦乱翦截浮辞举其宏纲撮其机要足以垂世立教典谟训诰誓命之文凡百篇音义【断丁乱反讫居乙反又许乙反芟色咸反翦咨浅反撮七活反机本又作防典凡十五篇正典二摄十三十一篇亡谟莫胡反凡三篇正二摄一训凡十六篇正二篇亡摄十四三篇亡诰凡三十八篇正八摄三十十八篇亡誓市制反凡十篇正八摄二一篇亡命凡十八篇正十二三篇亡摄六四篇亡】疏【正义曰言孔子既惧览之者不一不但删诗约史定礼赞易有所黜除而已又讨整论理此三坟五典并三代之书也论语曰世叔讨论之郑以讨论为整理孔君既取彼文义亦当然以书是乱物故就而整理之若然坟典周公制礼使外史掌之而孔子除之者盖随世不同亦可孔子之时坟典已杂乱故因去之左传曰芟夷蕴崇之又曰俘翦惟命诗曰海外冇截此孔君所取之文也芟夷者据全代全篇似草随次皆芟使平夷若自帝喾已上三典三坟是芟夷之文自夏至周虽有所留全篇去之而多者即芟夷也翦截者就代就篇辞冇浮者翦截而去之去而少者为翦截也举其宏纲即上芟夷烦乱也撮其机要即上翦截浮辞也且宏纲云举是据篇代大者言之机要云撮为就篇代之内而撮出之耳宏大也纲者网之索举大纲则众目随之机者机关撮取其机关之要者断自唐虞以下者孔无明説书纬以为帝喾以上朴略难传唐虞已来焕炳可法又禅让之首至周五代一意故耳孔义或然典即尧典舜典谟即大禹谟臯陶谟训即伊训髙宗之训诰即汤诰大诰誓即甘誓汤誓命即毕命顾命之等是也説者以书体例有十此六者之外尚有征贡歌范四者并之则十矣若益稷盘庚单言附于十事之例今孔不言者不但举其机约亦自征贡歌范非君出言之名六者可以兼之此云凡百篇据序而数故耳或云百二篇者误有所由以前汉之时有东莱张霸伪造尚书百两篇而为纬者附之因此郑云异者其在大司徒大仆正乎此事为不经也郑作书论依尚书纬云孔子求书得黄帝孙帝魁之书迄于秦穆公凡三千二百四十篇断逺取近定可以为世法者百二十篇以百二篇为尚书十八篇为中候以为去三千一百二十篇以上取黄帝孙以为不可依用今所考覈尚书首自舜之末年以禅于禹上录舜之得用之事由尧以为尧典下取舜禅之后以为爵让得人故史体例别而不必君言若禹贡全非君言而禹身事受禅之后无入夏书之言是舜史自录成一法后代因之耳】所以恢至道示人主以轨范也帝王之制坦然明白可举而行三千之徒并受其义音义【恢苦回反大也坦土但反】疏【正义曰此论孔子正理羣经已毕总而结之故为此言家语及史记皆云孔子弟子三千人故云三千之徒也】及秦始皇灭先代典籍焚书坑儒学士逃难解散我先人用藏其家书于屋壁音义【始皇名政二十六年初并六国自号始皇帝焚诗书在始皇之三十四年坑儒在三十五年坑苦庚反难乃旦反解音蟹】疏【正义曰言孔子既定此书后虽曰明白反遭秦始皇灭除之依秦本纪云秦王政二十六年平定天下尊为皇帝不复立諡以为初并天下故号始皇为灭先代典籍故云坑儒焚书以即位三十四年因置酒于咸阳宫丞相李斯奏请天下敢有藏诗书百家语者悉诣守尉杂烧之有敢偶语诗书者弃市令下三十日不烧黥为城旦制曰可是焚书也三十五年始皇以方士卢生求仙药不得以为诽谤诸生连相告引四百六十余人皆坑之咸阳是坑儒也又卫宏古文竒字序云秦改古文以为篆隷国人多诽谤秦患天下不从而召诸生至者皆拜为郎凡七百人又密令冬月种于骊山硎谷之中温处瓜实乃使人上书曰瓜冬有实有诏天下博士诸生説之人人各异则皆使往视之而为伏机诸生方相论难因发机从上填之以土皆终命也我先人用藏其家书于屋壁者史记孔子世家云孔子生鲤字伯鱼鱼生伋字子思思生白字子上上生求字子家家生箕字子京京生穿字子髙髙生慎慎为魏相慎生鲋鲋为陈涉博士鲋弟子襄为惠帝博士长沙太守襄生中中生武武生延陵及安国为武帝博士临淮太守家语序云子襄以秦法峻急壁中藏其家书是安国祖藏之】汉室龙兴开设学校旁求儒雅以阐大猷济南伏生年过九十失其本经口以传授裁二十余篇以其上古之书谓之尚书百篇之义世莫得闻音义【校户教反诗笺云郑国谓学为校阐尺善反大也明也济子礼反郡名也伏生名胜过古卧反后同传直专反下传之子孙同二十余篇即马郑所注二十九篇也】疏【正义曰将言所藏之书得之所由故本之也言龙兴者以易龙能变化故比之圣人九五飞龙在天犹圣人在天子之位故谓之龙兴也言学校者校学之一名也故郑诗序云子衿刺学校废左传云然明请毁乡校是也汉书云惠帝除挟书之律立学兴教招聘名士文景以后儒者更众至武帝尤甚故云旁求儒雅诗小雅曰匪先民是程匪大猷是经彼注云猷道也大道即先王六籍是也伏生名胜为秦二世博士儒林传云孝文帝时求能治尚书者天下无冇闻伏生治之欲召时伏生年已九十有余老不能行于是诏太常使掌故臣鼂错往受之得二十九篇即以教于齐鲁之间是年过九十也案史记秦时焚书伏生壁藏之其后兵大起流亡汉定天下伏生求其书亡数十篇独得二十九篇以教于齐鲁之间则伏生壁内得二十九篇而云失其本经口以传授者盖伏生初实壁内得之以教齐鲁传教既乆诵文则熟至其末年因其习诵或亦目暗至年九十鼂错往受之时不执经而口授之故也又言裁二十余篇者意在伤亡为少之文势何者以数法随所近而言之若欲多之当云得三十篇今裁二十余篇言裁亦意以为少之辞又二十九篇自是计卷若计篇则三十四去泰誓犹有三十一案史记及儒林传皆云伏生独得二十九篇以教齐鲁则今之泰誓非初伏生所得案马融云泰誓后得郑书论亦云民间得泰誓别录曰武帝末民有得泰誓书于壁内者献之与博士使读説之数月皆起传以教人则泰誓非伏生所传而言二十九篇者以司马迁在武帝之世见泰誓出而得行入于伏生所传内故为史总之并云伏生所出不复曲别分析云民间所得其实得时不与伏生所传同也但伏生虽无此一篇而书传有八百诸侯俱至孟津白鱼入舟之事与泰誓事同不知为伏生先为此説不知为是泰誓出后后人加增此语案王充论衡及后汉史献帝建安十四年黄门侍郎房宏等説云宣帝本始元年河内女子有壊老子屋得古文泰誓三篇论衡又云以掘地所得者今史汉书皆云伏生传二十九篇则司马迁时已得泰誓以并归于伏生不得云宣帝时始出也则云宣帝时女子所得亦不可信或者尔时重得之故于后亦据而言之史记云伏生得二十九篇武帝记载今文泰誓末篇由此刘向之作别录班固为儒林传不分明因同于史记而刘向云武帝未得之泰誓理当是一而古今文不同者即马融所云吾见书传多矣凡诸所引今之泰誓皆无此言而古文皆有则古文为真亦复何疑但此先有张霸之徒伪造泰誓以藏壁中故后得而惑世也亦可今之泰誓百篇之外若周书之例以于时实有观兵之誓但不録入尚书故古文泰誓曰皇天震怒命我文考肃将天威大勲未集肆予小子发以尔友邦冢君观政于商是也又云以其上古之书谓之尚书者此文继在伏生之下则言以其上古之书谓之尚书此伏生意也若以伏生指解尚书之名名已先有有则当云名之尚书既言以其上古之书今先云以其则伏生意之所加则知尚字乃伏生所加也以尚解上则尚训为上上者下所慕尚故义得为通也孔君既陈伏生此义于下更无是非明即用伏生之説故书此而论之马融虽不见孔君此説理自然同故曰上古有虞氏之书故曰尚书是也王肃曰上所言史所书故曰尚书郑氏云尚书上也尊而重之若天书然故曰尚书二家以尚与书相埒则上名不正出于伏生郑依书纬以尚字是孔子所加故书赞曰孔子乃尊而命之曰尚书璿玑钤云因而谓之书加尚以尊之又曰书务以天言之郑溺于书纬之説何冇人言而须系之于天乎且孔君亲见伏生不容不悉自云伏生以其上古之书谓之尚书何云孔子加也王肃曰上所言史所书则尚字与书俱有无先后既直云尚何以明上之所言书者以笔画记之辞羣书皆是何知书要责史所为也此其不若前儒之説密耳云上古者亦无指定之目自伏生言之则于汉世仰遵前代自周已上皆是马融云有虞氏为书之初耳若易厯三世则伏牺为上古文王为中古孔子为下古礼运郑以先王食腥与易上古结绳同时为上古神农为中古五帝为下古其不相对则无例耳且太之与上为义不异礼以唐虞为太古以下有三代冠而推之为然是为不定则但今世已上仰之已古便为上古耳以书是本名尚是伏生所加故诸引书直云书曰若有配代而言则曰夏书无言尚书者】至鲁共王好治宫室坏孔子旧宅以广其居于壁中得先人所藏古文虞夏商周之书及传论语孝经皆科斗文字王又升孔子堂闻金石丝竹之音乃不坏宅音义【共音恭亦作龚又作恭共王汉景帝之子名余好呼报反下好古同壊音怪下同字林作云公坏反毁也传谓春秋也一云周易十翼非经谓之传论如字又音伦科苦禾反科斗虫名虾蟆子书形似之】疏【正义曰欲云得百篇之由故序其事汉景帝之子名余封于鲁为王死諡曰共存日以居于鲁近孔子宅好治宫室故欲裒益乃坏孔子旧宅以増广其居于所壊壁内得安国先人所藏古文虞夏商周之书及传论语孝经皆是科斗文字王虽得此书犹壊不止又升孔子庙堂闻金钟石磬丝琴竹管之音以惧其神异乃止不复敢壊宅也上言藏家书于屋壁此亦屋壁内得书也亦得及传论语孝经等不从约云得尚书而烦文言虞夏商周之书者以壁内所得上有题目虞夏商周书其序直云书序皆无尚字故其目录亦然故不云尚书而言虞夏商周之书安国亦以此知尚字是伏生所加推此壁内所无则书本无尚字明矣凡书非经则谓之传言及传论语孝经正谓论语孝经是传也汉武帝谓东方朔云传曰时然后言人不厌其言又汉东平王刘云与其太师防书云传曰陈力就列不能者止又成帝赐翟方进防书云传曰髙而不危所以长守贵也是汉世通谓论语孝经为传也以论语孝经非先王之书是孔子所传説故谓之传所以异于先王之书也上已云坏孔子旧宅又云乃不坏宅者初王意欲坏之已坏其屋壁闻八音之声乃止余者不坏明知已坏者亦不敢居故云乃不壤宅耳】悉以书还孔氏科斗书废已乆时人无能知者以所闻伏生之书考论文义定其可知者为古定更以竹简写之増多伏生二十五篇伏生又以舜典合于尧典益稷合于臯陶谟盘庚三篇合为一康王之诰合于顾命复出此篇并序凡五十九篇为四十六卷其余错乱摩灭弗可复知悉上送官藏之书府以待能者音义【隷音丽谓用隷书写古文二十五篇谓虞书大禹谟夏书五子之歌征商书仲虺之诰汤诰伊训太甲三篇咸有一徳説命三篇周书泰誓三篇武成旅獒微子之命蔡仲之命周官君陈毕命君牙冏命合旧音閤又如字下同臯音高本又作咎陶音遥本又作繇盘歩干反本又作般复扶又反下同五十九篇即今所行五十八篇其一是百篇之序其余错乱摩灭谓虞书汩作九共九篇槀饫夏书帝告厘沃汤征汝鸠汝方商书夏社疑至臣扈典实明居肆命徂后沃丁咸又四篇伊陟原命仲丁河亶甲祖乙髙宗之训周书分器旅巢命归未嘉禾成王政将蒲姑贿肃慎之命亳姑凡四十二篇亡上时掌反】疏【正义曰既云王不坏宅以惧神灵因还其书已前所得言悉以书还孔氏则上传论语孝经等皆还之故言悉也科斗书古文也所谓苍颉本体周所用之以今所不识是古人所为故名古文形多头麤尾细状腹圆似水虫之科斗故曰科斗也以古文经秦不用故云废已久矣时人无能知识者孔君以人无能知识之故已欲传之故以所闻伏生之书比校起发考论古文之义考文而云义者以上下事义推考其文故云义也定其可知者就古文内定可知识者为隷古定不言就伏生之书而云以其所闻者明用伏生书外亦考之故云可知者谓并伏生书外有可知不徒伏生书内而已言古者正谓就古文体而从定之存古为可慕以为可识故曰古以虽而犹古由此故谓孔君所传为古文也古文者苍颉旧体周世所用之文字案班固汉志及许氏説文书本有六体一曰指事上下二曰象形日月三曰形声江河四曰会意武信五曰转注考老六曰假借令长此造字之本也自苍颉以至今字体虽变此本皆同古今不易也自苍颉以至周宣皆苍颉之体未闻其异宣王纪其史籀始有大篆十五篇号曰篆籀惟篆与苍颉二体而已衞恒曰苍颉造书观于鸟迹因而遂滋则谓之字字有六义其文至于三代不改及秦用篆书焚烧先代典籍古文絶矣许慎説文言自秦有八体一曰大篆二曰小篆三曰刻符四曰虫书五曰摹印六曰署书七曰殳书八曰书亡新居摄以应制作改定古文使甄丰校定时有六书一曰古文孔子壁内书也二曰竒字即古字有异者三曰篆书即小篆下杜人程邈所作也四曰佐书秦隷书也五曰缪篆所以摹印也六曰鸟虫书所以书幡信也由此而论即秦罢古文而有八体非古文矣以至亡新六书并八体亦用书之六体以造其字其亡新六书于秦八体用其小篆虫书摹印书去其大篆刻符殳书署书而加以古文与竒字其刻符及署书盖同摹印殳书同于缪篆大篆正古文之别以慕古故乃用古文与竒字而不用大篆也是孔子壁内古文即苍颉之体故郑云书初出屋壁皆周时象形文字今所谓科斗书以形言之为科斗指体即周之古文郑知者若于周时秦世所有至汉犹当识之不得云无能知者又亡新古文亦云即孔氏壁内古文是其证也或以古文即大篆非也何者八体六书自大篆与古文不同又秦有大篆若大篆是古文不得云古文遂絶以此知大篆非古文也六书古文与虫书本别则虫书非科斗书也郑云周之象形文字者总指六书象科斗之形不谓六书之内一曰象形也又云更以竹简写之明留其壁内之本也顾氏云策长二尺四寸简长一尺二寸増多伏生二十五篇者以壁内古文篇题殊别故知以舜典合于尧典益稷合于臯陶谟伏生之本亦壁内古文而合之者盖以老而口授之时因诵而连之故殊耳其盘庚本当同卷故有并也康王之诰以一时之事连诵而同卷当以王出在应门之内为篇首及以王若曰庶亦误失以伏生本二十八篇盘庚岀二篇加舜典益稷康王之诰凡五篇为三十三篇加所增二十五篇为五十八加序一篇为五十九故云复出此篇并序凡五十九篇此云为四十六卷者谓除序也下云定五十八篇既毕不更云卷数明四十六卷故尔又伏生二十九卷而序在外故知然矣此云四十六卷者不见安国明説盖以同序者同卷异序者异卷故五十八篇为四十六卷何者五十八篇内有太甲盘庚説命泰誓皆三篇共卷减其八又大禹谟臯陶谟益稷又三篇同序共卷其康诰酒诰梓材亦三篇同序共卷则又减四通前十二以五十八减十二非四十六卷而何其康王之诰乃与顾命别卷以别序故也其余错乱摩灭五十八篇外四十二篇也以不可复知亦上送官其可知者已用竹简写得其本亦俱送入府故在秘府得有古文也以后生可畏或贤圣间出故须藏之以待能整理读之者】承诏为五十九篇作传于是遂研精覃思博考经籍采摭羣言以立训传约文申义敷畅厥防庶几有补于将来音义【为于伪反覃徒南反深也思息嗣反采本又作采摭之石反一音之若反敷芳夫反畅丑亮反】疏【正义曰安国时为武帝博士孔君考正古文之日帝之所知亦既定讫当以闻于帝帝令注解故云承诏为五十九篇作传以注者多言曰传传者传通故也以传名出自丘明宾牟贾对孔子曰史失其传又丧服儒者皆云子夏作传是传名乆矣但大率秦汉之际多名为传于后儒者以其传多或有改之别云注解者仍有同者以当时之意耳説者为例云前汉称传于后皆称注误矣何者马融王肃亦称注名为传传何有例乎以圣道深当须详悉于是研覈精审覃静思虑以求其理冀免乖违既顾察经文又取证于外故须广博推考羣经六籍又捃拾采摭羣书之言以此文证造立训解为之作传明不率尔虽复广证亦不烦多为传直约省文令得申尽其义明文要义通不假烦多也以此得申故能徧布通畅书之防意是辞达而已不求于烦既义畅而文要则观者晓悟故云庶防有所补益于将来读之者得悟而有益也敷布也厥其也庶幸也防冀也尔雅有训既云经籍又称羣言者经籍五经是也羣言子史是也以书与经籍理相因通故云博考子史时有所须故云采摭耳案孔君此传辞防不多是约文也要文无不解是申义也其义既申故云敷畅其义之防趣耳考其此注不但言少书之为言多须诂训而孔君为例一训之后重训者少此亦约文也】书序序所以为作者之意昭然义见宜相附近故引之各冠其篇首定五十八篇既毕会国有巫蛊事经籍道息用不复以闻传之子孙以贻后代若好古博雅君子与我同志亦所不隐也音义【为于伪反又如字见贤遍反冠工乱反巫蛊汉武帝末征和中江充造蛊败戾太子故经籍道息焉巫音无蛊音古贻以之反遗也】疏【正义曰孔君既言已立传之意又当斟酌所宜而书序虽名为序不是总陈书意泛论乃篇篇各序作意但作序者不敢厠于正经故谦而聚于下而注述者不可代作者之谦须从利益而欲分之从便云序序所以当篇为作此书之意则是当篇作意观序而昭然意义显见既义见由序宜各与其本篇相从附近不宜聚于一处故毎篇引而分之各冠加于篇首令意昭见序既分散损其一篇故定五十八篇然此本承诏而作作毕当以上奏闻知但会值国家有巫蛊之事好爱经籍之道灭息假奏亦不能行用为此之故不复以此传奏闻亦以既传成不得闻上惟自传于已之子孙以遗与后世之人使行之亦不敢望后世必行故云若后世有好爱古道广博学问志懐雅正如此之君子冀能与我同于慕古之志以行我道我道得此人流行亦所以传不隠蔽是道由人也言巫蛊者王制曰执左道以乱政者杀郑注云左道谓巫蛊之属以非正道故谓之左道以蛊皆巫之所行故云巫蛊蛊者总名左传云惑蛊其君则蛊者怪惑之名指体则药毒害人者是若行符厌俗之为魅令人蛊惑夭年伤性皆是也依汉书此时武帝末年上已年老淫惑神崇信巫术由此奸人江充因而行诈先于太子宫埋桐人告上云太子宫有蛊气上信之使江充治之于太子宫果得桐人太子知己不为此以江充故为防己因而杀之而帝不知太子实心谓江充言为实即诏丞相刘屈牦发三辅兵讨之太子释长安囚与鬭不胜而出走奔湖遂自杀此即巫蛊事也言不隐者不谓恐隐藏已道以已道人所不知惧其幽隐人能行之使显为不隐蔽耳易曰谦谦君子仁者好谦而孔君自作揄扬云君子知己者亦意在教世欲令人覩此言知己传是深逺因而有所晓寤令之有益故不可以茍谦也亦犹孔子曰何有于我防】















　　尚书序
　　尚书序考证
　　古者伏牺氏之王天下也疏其纬文鄙近不出圣人前贤共疑有所不取通人考正伪起哀平则孔君之时未有此纬何可引以为难乎○【臣召南】按汉人注经大有功于圣籍其过则在执纬以诬经唐人疏经亦大有功于前贤其过则在屈经以从注若此疏原本张衡力辟邪説可谓悬诸日月而不刋者矣夫安国当孝武时未尝有纬况可诬纬为孔子所作乎颖达于此序毅然呵之乃其疏毛诗疏礼记又曲防康成笺注凡所引纬必巧为附会以伸其説是何意也宋欧阳修尝言孔疏所载既博所择不精欲删防纬之文然后经义纯一无杂至言哉
　　伏牺神农黄帝之书谓之三坟言大道也少昊颛顼髙辛唐虞之书谓之五典言常道也○王应麟曰前言谓臯夔稷契有何书可读理实未然黄帝颛顼之道在丹书武王所以端絻东面而受于师尚父也少皡氏之纪官夫子所以见郯子而学也孰谓无书可读哉
　　疏按周礼外史职掌三皇五帝之书○【臣浩】按监本作小史掌三皇五帝之书非也小史但掌邦国之志奠系世辨昭穆耳今据周礼改正【臣召南】按孔疏引周礼外史所掌以证三皇五帝之书可谓确当但周礼祗云三皇五帝之书不云皇名三坟帝名五典也左传所谓左史倚相能读三坟五典八索九丘者亦无明文孰为三皇之书孰为五帝之书故康成注周礼但引左传而不实指其名至杜预注左传但云皆古书名并不略援周礼葢其慎也左传正义亦出颖达之手先引孔传此文旁及贾逵马融康成三説而断之云此诸家者各以意言无正騐杜所不信较此疏为尤确矣
　　述职方以除九丘○刘敞曰虞书有九共九篇应作九古文作□与共相近故误传以为共耳孔序曰述职方以除九丘按职方氏之书一官所守耳周礼出于周公仲尼未尝删述而云除九丘乎
　　用藏其家书于屋壁疏子襄以秦法峻急壁中藏其家书是安国祖藏之○【臣召南】按藏书于壁説亦不同此疏作子襄是孔鲋弟即家语所谓孔腾也汉记尹敏传云是孔鲋隋书志云是孔惠陆氏经典释文亦然
　　为古定疏正谓就古文体而从定之○郑樵曰古文之别十有三而科斗者特水虫也古文之体不一汉儒总谓之科斗今之所谓古文者有上古之文科斗之类是也有中古之文史籕大篆是也有古之文孔安国以存古是也皆谓之古文
　　书序序所以为作者之意○朱子曰小序断不是孔子作又曰是周秦间低手人作金履祥曰方汉初时泰誓且有伪书何况书序之类孙宝侗曰逸书之名亦多不典如左传定四年祝佗告苌其言鲁曰命以伯禽言衞曰命以康诰言晋曰命以唐诰是则伯禽之命康诰唐诰周书之三篇孔子所必録也为书序者不知不列篇名于百篇之内疎漏显然是则不但书序可疑并百篇之名亦未可信矣顾炎武曰今攷传记引书并无序所亡四十二篇之文则篇名葢未可信【臣召南】按书序不知谁作与安国同时而信书序者有司马迁于夏商周本纪中凡逸篇之名俱载








　　尚书序考证
　　尚书注疏原目
　　虞书音义【凡十六篇十一篇亡五篇见存】
　　尧典第一疏【古文尚书尧典第一　正义曰检古本并石经直言尧典第一无古文尚书以孔君从隶古仍号古文故后人因而题于此以别伏生所出大小夏侯及欧阳所传为今文故也尧典第一篇之名当与众篇相次第训为次也于次第之内而处一故曰尧典第一以此第一者以五帝之末接三王之初典策既备因机成务交代揖让以垂无为故为第一也然书者理由舜史勒成一家可以为法上取尧事下终禅禹以至舜终皆为舜史所录其尧舜之典多陈行事之状其言寡矣禹贡即全非君言准之后代不应入书此其一体之异以此禹之身事于禅后无入夏书之理自甘誓已下皆多言辞则古史所书于是乎始知五子之歌亦非上言典书草创以义而录但致言有本各随其事检其此体为例有十一曰典二曰谟三曰贡四曰歌五曰誓六曰诰七曰训八曰命九曰征十曰范尧典舜典二篇典也大禹谟臯陶谟二篇谟也禹贡一篇贡也五子之歌一篇歌也甘誓泰誓三篇汤誓牧誓费誓泰誓八篇誓也仲虺之诰汤诰大诰康诰酒诰召诰洛诰康王之诰八篇诰也伊训一篇训也説命三篇微子之命蔡仲之命顾命毕命冏命文侯之命九篇命也征一篇征也洪范一篇范也此各随事而言益稷亦谟也因其人称言以别之其太甲咸有一德伊尹训道王亦训之类盘庚亦诰也故王肃云不言诰何也取其徙而立功非但录其诰髙宗肜日与训序连文亦训辞可知也西伯戡黎云祖伊恐奔告于受亦诰也武成云识其政事亦诰也旅獒戒王亦训也金縢自为一体祝亦诰辞也梓材酒诰分出亦诰也多士以王命诰自然诰也无逸戒王亦训也君奭周公诰召公亦诰也多方周官上诰于下亦诰也君陈君牙与毕公之类亦命也吕刑陈刑告王亦诰也书篇之名因事而立既无体例随便为文其百篇次第于序孔郑不同孔以汤誓在夏社前于百篇为第二十六郑以为在臣扈后第二十九孔以咸有一徳次太甲后第四十郑以为在汤诰后第三十二孔以蔡仲之命次君奭后第八十三郑以为在费誓前第九十六孔以周官在立政后第八十八郑以为在立政前第八十六孔以费誓在文侯之命后第九十九郑以为在吕刑前第九十七不同者孔依壁内篇次及序为文郑依贾氏所奏别录为次孔未入学官以此不同考论次第孔义是也】虞书疏【正义曰尧典虽曰唐事本以虞史所录末言舜登庸由尧故追尧作典非唐史所录故谓之虞书也郑云舜之美事在于尧时是也案马融郑王肃别录题皆曰虞夏书以虞夏同科虽虞事亦连夏此直言虞书本无尚书之题也案郑序以为虞夏书二十篇商书四十篇周书四十篇赞云三科之条五家之教是虞夏同科也其孔于禹贡注云禹之王以是功故为夏书之首则禹夏别题也以上为虞书则十六篇又帝告厘沃汤征汝鸠汝方于郑为商书而孔并于征之下或以为夏事犹西伯戡黎则夏书九篇商书三十五篇此与郑异也或孔因帝告以下五篇亡并注于夏书不废犹商书乎别文所引皆云虞书曰夏书曰无并言虞夏书者又伏生虽有一虞夏传以外亦有虞传夏传此其所以宜别也此孔依虞夏各别而存之庄八年左传云夏书曰臯陶迈种徳僖二十四年左传引夏书曰地平天成二十七年引夏书赋纳以言襄二十六年引夏书曰与其杀不辜寜失不经皆在大禹谟臯陶谟当云虞书而云夏书者以事关禹故引为夏书若洪范以为周书以箕子至周商人所陈而传引之即曰商书也案壁内所得孔为传者凡五十八篇为四十六卷三十三篇与郑注同二十五篇増多郑注也其二十五篇者大禹谟一五子之歌二征三仲虺之诰四汤诰五伊训六太甲三篇九咸有一徳十説命三篇十三泰誓三篇十六武成十七旅獒十八微子之命十九蔡仲之命二十周官二十一君陈二十二毕命二十三君牙二十四冏命二十五但孔君所传值巫蛊不行以终前汉诸儒知孔本有五十八篇不见孔传遂有张霸之徒于郑注之外伪造尚书凡二十四篇以足郑注三十四篇为五十八篇其数虽与孔同其篇有异孔则于伏生所传二十九篇内无古文泰誓除序尚二十八篇分出舜典益稷盘庚二篇康王之诰为三十三増二十五篇为五十八篇郑则于伏生二十九篇之内分出盘庚二篇康王之诰又泰誓三篇为三十四篇更增益伪书二十四篇为五十八所增益二十四篇者则郑注书序舜典一汩作二九共九篇十一大禹谟十二益稷十三五子之歌十四征十五汤诰十六咸有一徳十七典寳十八伊训十九肆命二十原命二十一武成二十二旅獒二十三冏命二十四以此二十四为十六卷以九共九篇共卷除八篇故为十六故艺文志刘向别录云五十八篇艺文志又云孔安国者孔子后也悉得其书以古文又多十六篇篇即卷也即是伪书二十四篇也刘向作别录班固作艺文志并云此言不见孔传也刘歆作三统歴论武王伐纣引今文泰誓云丙午逮师又引武成越若来三月五日甲子咸刘商王受并不与孔同亦不见孔传也后汉初贾逵奏尚书疏云流为乌是与孔亦异也马融书序云经传所引泰誓泰誓并无此文又云逸十六篇絶无师説是融亦不见也服防杜预注左传乱其纪纲并云夏桀时服防杜预皆不见也郑亦不见之故注书序舜典云入麓伐木注五子之歌云避乱于洛汭注征云征臣名又注禹贡引征云厥篚黄昭我周王又注咸有一徳云伊陟臣扈曰又注典宝引伊训云载孚在亳又曰征是三朡又注旅獒云獒读曰豪谓是酋豪之长又古文有仲虺之诰太甲説命等见在而云亡其汩作典宝之等一十三篇见亡而云已逸是不见古文也案伏生所传三十四篇者谓之今文则夏侯胜夏侯建欧阳和伯等三家所传及后汉末蔡邕所勒石经是也孔所传者胶东庸生刘歆贾逵马融等所传是也郑书赞云我先师棘子下生安国亦好此学卫贾马二三君子之业则雅才好博既宣之矣又云欧阳氏失其本义今疾此蔽冒犹复疑惑未悛是郑意师祖孔学传授胶东庸生刘歆贾逵马融等学而贱夏侯欧阳等何意郑注尚书亡逸并与孔异篇数并与三家同又刘歆贾逵马融之等并传孔学云十六篇逸与安国不同者良由孔注之后其书散逸传注不行以庸生贾马之等惟传孔学经文三十三篇故郑与三家同以为古文而郑承其后所注皆同贾逵马融之学题曰古文尚书篇与夏侯等同而经字多异夏侯等书宅嵎夷为宅嵎防昧谷曰栁谷心腹肾肠曰忧肾阳劓刵劅剠云膑宫劓割头庶剠是郑注不同也三家之学传孔业者汉书儒林传云安国传都尉朝子俊俊传胶东庸生生传清河胡常常传徐敖敖传王璜及涂恽恽传河南桑钦至后汉初卫贾马亦传孔学故书赞云自世祖兴后汉卫贾马二三君子之业是也所得传者三十三篇古经亦无其五十八篇及传説絶无传者至晋世王肃注书始似窃见孔传故注乱其纪网为夏太康时又晋书皇甫谧传云姑子外弟梁栁边得古文尚书故作帝王世纪往往载孔传五十八篇之书晋书又云晋太保公郑冲以古文授扶风苏愉愉字休预预授天水梁栁字洪季即谧之外弟也季授城阳臧曹字彦始始授郡守子汝南梅颐字仲真又为豫章内史遂于前晋奏上其书而施行焉时已亡失舜典一篇晋末范甯为解时己不得焉至齐萧鸾建武四年姚方兴于大航头得而献之议者以为孔安国之所注也值方兴有罪事亦随寝至隋开皇二年购募遗典乃得其篇焉然孔注之后厯及后汉之末无人传説至晋之初犹得存者虽不列学官散在民间事虽久逺故得犹存】孔氏传【传即注也以传述为义旧説汉已前称传】疏【正义曰以注者多门故云某氏以别众家或当时自题孔氏亦可以后人辨之】
　　舜典第二音义【王氏注相承云梅赜上孔氏传古文尚书云舜典一篇时以王肃注颇类孔氏故取王注从眘徽五典以下为舜典以续孔传徐仙氏亦音此本今依旧音之】
　　大禹谟第三音义【徐云本虞书总为一卷凡一十二卷今依七志七录为十卷】臯陶谟第四
　　益稷第五
　　夏书
　　禹贡第一
　　甘誓第二
　　五子之歌第三
　　征第四
　　商书音义【凡三十四篇十七篇存】
　　汤誓第一
　　仲虺之诰第二
　　汤诰第三
　　伊训第四
　　太甲上第五
　　太甲中第六
　　太甲下第七
　　咸有一德第八
　　盘庚上第九
　　盘庚中第十
　　盘庚下第十一
　　説命上第十二
　　説命中第十三
　　説命下第十四
　　髙宗肜日第十五
　　西伯戡黎第十六
　　微子第十七
　　周书
　　泰誓上第一
　　泰誓中第二
　　泰誓下第三
　　牧誓第四
　　武成第五
　　洪范第六
　　旅獒第七
　　金縢第八
　　大诰第九
　　微子之命第十
　　康诰第十一
　　酒诰第十二
　　梓材第十三
　　召诰第十四
　　洛诰第十五
　　多士第十六
　　无逸第十七
　　君奭第十八
　　蔡仲之命第十九
　　多方第二十
　　立政第二十一
　　周官第二十二
　　君陈第二十三
　　顾命第二十四
</div>
    <div class="pagination">
<a href="尚书注疏.html">上一页</a><a href="尚书注疏.html">1</a><span class="current-page">2</span><a href="尚书注疏_page3.html">3</a><a href="尚书注疏_page4.html">4</a><a href="尚书注疏_page5.html">5</a><a href="尚书注疏_page6.html">6</a><a href="尚书注疏_page7.html">7</a><span>...</span><a href="尚书注疏_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
