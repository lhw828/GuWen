<!DOCTYPE html>
<html>
<head>
    <meta charset="UTF-8">
    <title>书纂言 - 第 11 页/共 14 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>书纂言 - 第 11 页/共 14 页</h1>
    <div class="content">　　今王嗣受厥命我亦惟玆二国命嗣若功
　　今王继夏殷而受其命在此亦惟以此二国之命而继其功功谓能敬德而有厯年者不可如其后王之不敬而坠命者也
　　王乃初服呜呼若生子罔不在厥初生自贻哲命今天其命哲命吉凶命厯年知今我初服宅新邑肆惟王其疾敬德
　　贻遗也哲命以哲而爲天所命也王今日来宅新邑乃行事之初譬如生子者在其初生之时服习正事则膺受福禄是命虽在天而以哲获命则此命乃自己所贻也今日天之所命其亦命其哲者敬德哲也不敬德非哲也故所命或吉或凶厯年或长或短知皆在今我初来行事于宅新邑之时敬德则命以吉而年永不敬德则命以凶而年不永故王惟当疾敬德也肆惟王其疾敬德一语通结上三节与王敬作所不可不敬德一语相终始
　　王其德之用祈天永命
　　此一句起下三节祈求也天命视人心而爲去留王用德不用刑则民怀其德而天命永矣虽非有所祈于天然以用德而永命有若祈而得之也
　　其惟王勿以小民淫用非彞亦敢殄戮用乂民若有功非彞犹曰非法勿以小民犯法之故我亦敢于用严刑以治之而有功有功谓能胜奸宄也
　　其惟王位在德元小民乃惟刑用于天下越王显上下勤恤
　　元首也众体之长也显明德也上下羣臣有上有下也勤谓劳心恤谓恤刑王之位居民上如元首之于身然不以位长民惟在以德长民故言其惟王之位在于德之元小民而己王德之元小民犹天德之首庶物也乃惟刑用见先德后刑有不得已而用之意刑之不得已而用于天下及王之惟务明德不欲用刑者羣臣奉承此意故若上若下皆勤意于恤刑而不轻用也勤恤犹帝典言钦哉钦哉惟刑之恤
　　其曰我受天命丕若有夏厯年式勿替有殷厯年欲王以小民受天永命
　　其曰者所期如此夏厯年逾四百丕若者期于过之殷厯年逾六百式勿替者期于及之也欲王以小民受天永命一语通结上三节与王其徳之用祈天永命一语相始终
　　拜手稽首
　　此四字召公又赞庶邦君同拜也
　　曰予小臣敢以王之雠民百君子越友民保受王威命明德
　　旣拜复更端而言予小臣召公暨庶邦君也雠民殷民也百君子殷之御事也友民周民也保犹五家爲比使之相保之保威命犹言严命即命庶殷侯甸男邦伯之命也明徳谓王敬德以爱民而祈天者也
　　王末有成命王亦显我非敢勤惟恭奉币用供王能祈天永命
　　王于终有成命之时亦显其德盖谨始如终不以命旣有成而怠于德也我召公庶邦君自我也若我众臣则非敢曰能勤也惟恭敬奉进币帛用以供给王期王之能祈天永命而已王末有成命因上文王厥有成命而言显字勤字因上文越王显上下勤恤而言恭奉币因上文取币旅王若公而言能祈天永命亦因上文而言以结一篇之意
　　洛诰
　　成王在洛烝祭命周公留后治洛作册以诰周公故名洛诰而篇首先记周公在洛遣使告卜之事次记成王在洛与周公问荅之辞所以具事之始终也
　　周公拜手稽首曰朕复子明辟
　　拜手稽首者记周公遣使之礼曰者周公授使者以告王之辞复犹复逆之复反也报也王命周公营洛遣使反报于王也子亲之之辞明辟尊之之辞周公于成王亲则兄之子尊则君也故称之曰子明辟
　　王如弗敢及天基命定命予乃保大相东土其基作民明辟予惟乙卯朝至于洛师
　　及犹言与也基谓创始定谓成终于此新作都邑爲基命从此久安长治爲定命宅洛所以基命定命也王冝亲行而王以幼冲执谦退让若不敢与知大事然于是周公乃继召公而往相视洛邑庶几爲王肇始作民明辟之地而周公以二月十二日乙卯之朝至于洛也洛邑在镐东故曰东土洛师犹曰京师师众也言可以居众也
　　我卜河朔黎水我乃卜涧水东瀍水西惟洛食我又卜瀍水东亦惟洛食伻来以图及献卜
　　我者谓国家也卜宅乃国家之事非己所敢专故曰我卜召公以二月五日戊申至洛卜宅是也召公旣卜宅定位位成周公始至徧观毕然后遣使以复于王也河朔黎水汉时河北黎阳也涧水东瀍水西东都王城也汉时河南县瀍水东下都成周也汉时洛阳县食者兆食墨占之吉也薛氏曰食者墨与相茹入今卜兆先扬火而后致墨旣坼而墨加之则大小防明可知吉凶自此辩澄案卜占法今不传据褚少孙所録在史记防传者每一事有一占法各不同疑卜宅之占以兆食墨而明爲吉不食则其兆暧昧非吉兆也先卜黎阳不吉乃卜洛邑二处而兆皆食其墨也伻使也使来将至所卜地图及献所卜吉兆也
　　王拜手稽首曰公不敢不敬天之休来相宅其作周匹休公旣定宅伻来来视予卜休恒吉我二人共贞公其以予万亿年敬天之休
　　王拜手稽首者成王受周公献卜之礼也曰者王授使者以荅周公之辞匹配也视示同贞犹主也天将休我国家欲俾宅土中而定命周公承天意来相宅于洛所以敬天之休也相洛邑可定宅其休可与宗周镐京之地相配使来示予以卜观卜兆则宅洛之休非但一时之吉乃永久之吉予与公共当之公旣敬天休矣又当以予敬天休于万亿年之久也所责望于公者逺矣
　　拜手稽首诲言
　　此亦王之辞倂受之使者王自谓拜手稽首以荅公之诲言也所谓拜手稽首即上文所记受献卜之礼诲言即谓周公献卜之辞拜手稽首诲言与后拜手稽首休享文同皆王行此礼又授此辞而使者以达于公也
　　此第一章周公在洛使于王
　　王若曰公明保予冲子公称丕显德以予小子扬文武烈奉答天命和恒四方民居师惇宗将礼称秩元祀咸秩无文惟公德明光于上下勤施于四方旁作穆穆迓衡不迷文武勤敎予冲子夙夜毖祀
　　公明保予公以其明而保我也保犹保傅之保称丕显徳所谓明也以予小子扬文武烈奉答天命和恒四方民居师所谓保也和恒非止和于今和于久也居师居洛师也惇敦同犹敦匠之敦宗礼官将犹行也称秩谓举行而秩序有功之臣也旁无方所也迓迎也衡平也穆穆迓衡笃恭而天下平也不迷文武所知所行不失文武之道也宅洛者所以扬先烈顺承天眷辑睦民心也公举其大明之德护衞我以我如此而居于洛此王以宅洛之事功归于公也今当敦笃礼官举行大祀虽祀典所无者咸秩叙之而不遗惟公之德其明则光于上下其勤则施于四方有功于天下而无愧于前人旣以其明而保予矣又以其勤而敎予俾予夙兴夜寐毖谨于祀事也此王以毖祀之事求敎于公也
　　周公曰王肇称殷礼祀于新邑咸秩无文予齐百工伻从王于周予惟曰庶有事今王即命曰记功宗以功作元祀惟命曰汝受命笃弼丕视功载乃汝其悉自敎工孺子其朋孺子其朋其往无若火始焰焰厥攸灼叙弗其絶厥若彞及抚事如予惟以在周工往新邑伻向即有僚明作有功惇大成裕汝永有辞
　　此周公荅王请敎之辞殷盛也与五年殷祭之殷同齐谓整一之惟命之惟又也汝受命之汝王汝公也乃汝之汝公汝王也朋谓比昵之私彞谓故常之事抚如以手抚循之抚向谓心所专向明谓精明不大谓功业盛大裕谓民生饶裕王始举盛礼于新邑予统率百官使从王于宗周予之心惟曰王将往洛邑行祭礼庶几各有所事今王即有命曰记录功臣之礼官以有功者与此大祭又有命曰汝周公受我之命笃辅之我大视记功之典籍勿俾有所遗周公旣述成王所命而曰汝之命如此悉以自敎令羣臣矣案周官有功书于太常祭于大烝盘庚曰兹予大享于先王尔祖其从与享之成王将烝祭故命礼官录有功者而祭之又命周公丕视功载也毖祀之事王旣自绍羣臣故周公惟务格王之心王新莅政于洛其心不可有比昵之私故曰孺子其朋乎孺子其朋乎其往新邑也当杜私心私心之始虽甚防终必炽盛而不断絶有如火然当遏之于防也王心旣正所谓一正君而国定其如故常之事及新至之事则予之责也如予但以在周之百官往新邑使之专邑就职精心作事百官各胜其任以敦其所已大以成其所已裕则汝之休闻永世有辞矣
　　此第二章成王在镐将往洛邑烝祭与周公问荅之辞
　　王曰公予小子其退即辟于周命公后四方迪乱未定于宗礼亦未克敉公功迪将其后监我士师工诞保文武受民乱爲四辅
　　此成王在洛命公留洛之辞遣使致此辞于公也敉慰抚绥安之意犹下文言宁礼记言康皆谓尊崇赏赉也迪将语辞未详其义士师工洛邑百工有士者有师者师爲大夫文武受民谓洛之民皆文武所受于天之民辅如车辅之辅谓夹辅于其旁汉三辅盖本诸此成王言我其退归就君位于周今四方开治之初未定宗人之礼亦未能崇奬公之功公其留后于洛监临我之士师工大保护文武所受之民治此洛邑以爲宗周之四辅
　　周公拜手稽首曰王命予来承保乃文祖受命民越乃光烈考武王朕恭
　　此周公拜受王命而许之留洛亦以此文授使者以荅王也来者来洛邑承保汝文祖之受命民及汝光烈考武王之受命民此荅王诞保文武受命民之言也武王之下不再言受命民者省文恪恭臣事君之职也今又命我治洛是欲大我事君之恭也
　　孺子来相宅其大惇典殷献民乱爲四方新辟作周恭先曰其自时中乂万邦咸休惟王有成绩
　　前此王未至洛惟召公先相之周公相之今王初来至洛故言相宅典犹主掌也献民犹曰良民王来相此洛邑之宅其大敦督主掌在洛之殷民致治而爲四方之新君作周家人君恭以礼下者之倡曰者人所期望之言其自是居土中而治非但治殷民兼治四方使万邦无一不宁是惟王治功之成
　　予旦以多子越御事笃前人成烈答其师作周孚先考朕昭子刑乃单文祖徳
　　多子众士也予统率羣士大夫増广前人已成之烈副荅民众之望爲周家人臣信以事上者之倡成我所以昭明乎子之仪刑乃能使王殚尽文祖之徳昭犹前篇昭文王昭武王之昭殚谓率而行之无不尽也
　　伻来毖殷乃命宁予以秬鬯二卣曰明禋拜手稽首休享予不敢宿则禋于文王武王
　　宁犹敉也秬黍爲酒芬香条畅谓之秬鬯所以祼神也以赐公者敬公如神也卣中尊也明洁也精意以享曰禋王使我来洛邑化诲殷民乃有命绥宁我赉以秬鬯二卣命曰此洁而可禋今拜手稽首以赉于公其承此休而享受之周公不敢留以经宿即以禋于文王武王敬之至也
　　惠笃叙无有遘自疾万年厌于乃德
　　遘遇自周公自己厌饱也言行之无已时也乃文武也周公禋于文武且爲自己祝曰愿笃叙文武所行庶获助佑身其康强无有遇己身之疾至于万年之久饱于文武之德
　　殷乃引考王伻殷乃承叙万年其永观朕子怀徳又爲殷人祝曰愿殷人以长寿考王能使之顺从即叙至于万年之久永永观瞻我王所以怀之之德盖公旣许留洛治殷民故爲己与殷民致祝也
　　此第三章后章所谓王命周公后作册逸诰者册之所书盖即此章王曰之辞而逸传王命以诰周公也或谓此章问答疑在烝祭之前者非是盖周公旣拜手稽首以受王命矣岂公旣受命而始告文武也哉
　　王曰公定予往已公功肃将祗欢公无困哉我惟无斁其康事公勿替刑四方其世享
　　此周公旣许王留洛王遂归周而与公别也定止也已语辞肃将未详困犹倦也斁厌也公其止留于此予往归宗周已公之功人皆爱敬之王愿公留治洛故曰公无倦哉我归周当无斁其安天下之事公更久留洛无替其仪刑则四方其世世来朝享于周矣
　　公曰已汝惟冲子惟终
　　此周公于王归宗周之时进敎戒之辞也汝年尚幼冲初政今如此矣惟当其终欲王有初有终也
　　汝其敬识百辟享亦识其有不享享多仪仪不及物惟曰不享惟不役志于享凡民惟曰不享惟事其爽侮成王有四方世享之语周公因言当识享上者之诚伪多犹重也仪礼物币也享之所重者重其礼也礼不足而物有余虽享犹不享也谓其不用志于享故尔凡民见其如此亦曰虽享犹不享也诸侯无享上之诚则其于事上之事必有差爽侮慢者矣其可不辨之于早察之于防也
　　乃惟孺子颁朕不暇听朕敎汝于棐民彞汝乃是不蘉乃时惟不永哉
　　颁谓颁赐也棐民彞非人之常道所不当爲之事也蘉勉也言王若但能颁赐我而不暇听我敎汝不爲所不当爲之事则是汝不自勉而天命将不永矣
　　笃叙乃正父罔不若予不敢废乃命汝往敬哉兹予其明农哉彼裕我民无逺用戾
　　正父武王也彼谓宗周戾定也笃叙汝父武王之道无或有不如者汝命我治洛我不敢废弃汝所命今留洛矣汝往归宗周其敬之哉我留于此其务审知耕农之事以不夺民时汝在彼宗周而饶裕我民则无问遐逺之地皆安定矣盖迩安则逺安自然而然也
　　王曰公功棐迪笃罔不若时
　　周公敎王笃叙乃正父王谓公之功非但开道我以笃叙而已盖平日无一事不如是敎我也
　　此第四章王与周公问荅之言盖在烝祭之后王将归镐之时
　　戊辰王在新邑烝祭歳文王骍牛一武王骍牛一此以下记成王在洛之事考汉书律厯志成王七年正月乙巳朔大二月乙亥朔小三月甲辰朔大四月甲戌朔小五月癸卯朔大六月癸酉朔小七月壬寅朔大八月壬申朔小九月辛丑朔大十月辛未朔小十有一月庚子朔大闰月庚午朔小十有二月己亥朔大戊辰晦日也烝冬祭之名歳者适当歳终也骍赤色周尚赤故用骍宗庙礼太牢此用特牛者命周公留后于洛故举盛礼也
　　王命作册逸祝册惟告周公其后
　　作册者作爲册书也逸史逸也祝读册以告神也作册在祭前读册在祭之日册惟告周公其后谓册书之辞惟是诰文武以周公留后于洛之事
　　王賔杀禋咸格王入太室祼
　　王賔犹虞賔二王之后来助祭者或曰凡诸侯之君皆曰賔杀杀牲之时禋初祭之时祼酌鬯以享也杀牲初禋之时助祭诸侯咸至及祼献则王独入太室之中也
　　王命周公后作册逸诰
　　王命周公留后亦作册书载命之之辞逸诰者读册以告周公也作册在祭前祭毕而逸就公所授册也
　　在十有二月
　　以上事皆在十有二月明戊辰之爲十二月之日也书之常法当以日系月以事系日此先记日记事后乃记月变例也大戴记公冠篇先载祝辞后乃曰维某年某月上日亦此例
　　惟周公诞保文武受命
　　题上事也此篇自予小子其退即辟于周以后皆载王命周公留后于洛诞保文武受命民之辞此九字犹礼记文王世子篇文王之爲世子章周公践祚章敎世子章并题上事于章后
　　惟七年
　　题上年也虽已题其事未表其年故又记此言此篇所载事辞皆在成王之七年也洪范惟十有三祀表年于篇端也此篇惟七年表年于篇终也
　　此第五章前四章记言此一章记事也












　　书纂言卷四上
<经部,书类,书纂言>
　　钦定四库全书
　　书纂言卷四下　　　　　　元　吴澄　撰
　　多士
　　士殷之诸臣有位者
　　惟三月周公初于新邑洛用告商王士
　　召诰所谓甲子周公朝用书命庶殷即此篇也
　　王若曰尔殷遗多士弗吊旻天大降丧于殷我有周佑命将天明威致王罚殷命终于帝肆尔多士非我小国敢弋殷命惟天不畀允罔固乱弼我我其敢求位惟帝不畀惟我下民秉爲惟天明畏
　　周公称王命以诰谓王之意若曰尔乃殷所遗之多士不幸旻天大降下丧亡之祸于殷我有周爲天佑助而命之将奉天之明天之威致王者之罚以督促殷命使终絶于天射取禽鸟曰弋尔众士当知所以王非我小国之周敢弋取殷之天命乃纣不爲天所与天信不坚固保防爲乱之人所以弼我而使我受殷命也我岂敢求殷天位而有之哉乃纣不爲帝所与而我下民皆秉心以爲我民心所归即天命所归也或言天或言帝综错成文尔非有异也殷命非我敢弋乃天不畀纣而我得之天位非我敢求乃帝不畀纣而我有之畀我者天之明不畀纣者天之威也故总之曰惟天明畏畏与威通
　　我闻曰上帝引逸有夏不适逸则惟帝降格向于时夏弗克庸帝大滛泆有辞惟时天罔念闻厥惟废元命降致罚乃命尔先祖成汤革夏俊民甸四方自成汤至于帝乙罔不明德恤祀亦惟天丕建保乂有殷殷王亦罔敢失帝罔不配天其泽在今后嗣王诞罔显于天矧曰其有聼念于先王勤家诞滛厥泆罔顾于天显民祗惟时上帝不保降若兹大丧惟天不畀不明厥德凡四方小大邦丧罔非有辞于罚
　　上既言殷所以亡周所以兴此又言夏亡殷兴之事以见昔殷之代夏亦如今周之代殷也我闻人言上帝于人君之好逸乐者引而去之有夏之君若禹若啓若少康皆以忧勤合天意而不适于逸则上帝降格眷佑之向犹趋向之向谓趋而至也向至于是夏桀不能用上帝之意天不好逸乐而桀乃适逸大滛溺于逸乐而有可罪之辞惟是之故天无复爱念听闻之遂废絶其大命降致以罚谓夏亡而桀放也天乃命尔殷士之先祖成汤改革夏之俊民爲殷之俊民而甸四方诸国之土地不言改夏民而言改夏俊民盖谓俊民且归殷则凡民可知犹孟子言天下之父归之其子焉徃也殷自成汤至帝乙皆能合天之意无不克明其德勤恤祀事盖人君爲神天之主承上下神祗与社稷宗庙然黍稷非馨明德惟馨故祀事以明德爲本殷之诸贤君知此故天大建立之爲王而保治有殷之国殷王爲天所建立亦无敢失帝之意无不益广其德泽以配合乎天盖言帝乙以上诸王能顺天意以保天下而纣不能然也在今后嗣王谓纣也天意引勉而纣乃适逸是大不明于天之意也况能耳听心念先王克勤于家之事乎大滛于其逸乐之事泆逸通无能顾视天之显道与民之当敬惟是之故上帝不保殷而降如此大丧亡之祸天之所不与纣者以纣不明其德故耳因言凡四方小大之国至于丧亡者无非皆有可罪之辞然则纣之亡也亦以有辞于罚而天罚之也
　　王若曰尔殷多士今惟我周王丕灵承帝事有命曰割殷告勑于帝惟我事不贰适惟尔王家我适予其曰惟尔洪无度我不尔动自乃邑予亦念天即于殷大戾肆不正
</div>
    <div class="pagination">
<a href="书纂言_page10.html">上一页</a><span>...</span><a href="书纂言_page6.html">6</a><a href="书纂言_page7.html">7</a><a href="书纂言_page8.html">8</a><a href="书纂言_page9.html">9</a><a href="书纂言_page10.html">10</a><span class="current-page">11</span><a href="书纂言_page12.html">12</a><a href="书纂言_page13.html">13</a><a href="书纂言_page14.html">14</a><a href="书纂言_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
