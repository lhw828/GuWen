<!DOCTYPE html>
<html>
<head>
    <meta charset="UTF-8">
    <title>尚书通考 - 第 14 页/共 23 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>尚书通考 - 第 14 页/共 23 页</h1>
    <div class="content">



　　蔡氏曰象如天之垂象以示人示人以常刑五刑之正也所以待夫元恶大憝杀人伤人穿窬滛放凡罪之不可宥者也流宥五刑所以待夫罪之稍轻虽入于五刑而情可矜法可疑与夫亲贵勲劳而不可加以刑者则以此而寛之也鞭作官刑者木末垂革官府之刑也【朱子曰自有一项刑治官府之胥吏如周礼治胥吏鞭五百鞭三百之】扑作教刑者夏楚二物学校之刑也【朱子曰凡教人之事有不率者则用此刑鞭扑之如侯明挞记之】皆以待夫罪之轻者金作赎刑者盖罪之极轻虽入于鞭扑之刑而情法犹有可议者也此五句者从重入轻各有条理法之正也眚灾肆赦者过误而不幸入于刑则不待流宥金赎而直赦之也怙终贼刑者有恃而再犯则虽当宥当赎亦必刑之此二句或由重而即轻或由轻而即重盖用法之权衡所谓法外意也虽其轻重取舍不同然钦恤之意则未始不行乎其间也盖其轻重毫之间各有攸当者乃天讨不易之定理而钦恤之意行乎其间则可以见圣人好生之本心也
　　朱子曰流专以宥肉刑而不下及于鞭扑赎専以待鞭扑而不上及于肉刑则其轻重之间未尝不致详也至于过误必赦故犯必诛之法则又权衡夫五者之内钦恤之防则常通贯乎七者之中此圣人制刑明辟之意至精至密一一皆从广大虚明心中流出而非私智之所为也
　　流共工于幽洲放驩兠于崇山窜三苖于三危殛鲧于羽山
　　流【如水之流也】
　　共工【静言庸违象防滔天○左传文十八年少皡氏有不才子毁信废忠崇饰恶言靖谮庸违服防
　　搜慝以诬盛德天下之民谓之穷竒杜预云即共工】
　　幽洲【北裔之地水中可居曰洲○史记作幽陵括地志云故龚城在檀州燕乐县界故老传舜流共
　　工于此】
　　颖达曰释水文李廵曰四方有水中央髙独可居故曰洲天地之势四边有水邹衍书九州之外有瀛海环之是九州居水内故以州为名共在一洲之上分之为九耳州取水内为名故引尔雅解州也投之四裔裔训逺也当在九州之外而言于幽州者在州境之北边也禹贡羽山在徐州三危在雍州故知北裔在幽州流四凶在治水前于时未作十二州而云幽州者史据后定言之
　　放【置之于此不得他适也】
　　驩兠【驩兠曰共工方鸠僝功○孔氏曰党于共工罪恶同○左传曰帝鸿氏有不才子掩义隠贼好行凶德丑恶物顽嚚不友是与比周天下之民谓之浑沌杜预曰即驩兠也帝鸿黄帝也】
　　崇山【南裔之山在今澧州○朱子曰或云在今澧州慈利县】
　　颖达曰禹贡无崇山不知其处盖在衡岭之南也窜【则驱逐禁锢之】
　　三苖【国名在江南荆扬之间恃险为乱者也○孔氏曰缙云氏之后为诸侯号饕餮○左传缙云氏有不才子贪于饮食冒于货贿侵欲崇侈不可盈厌聚敛积实不知纪极不念孤寡不恤贫匮天下之民以比三凶谓之饕餮杜预曰缙云黄帝时官名非帝子孙故以比三凶贪财曰饕贪食曰餮吴起云三苖之国左洞庭右彭蠡今江州鄂州岳州三苖之地也】
　　一危【西裔之地即雍之所谓三危既宅者○括地志云三危山有三峯故曰三危俗亦名卑羽山在沙州炖煌县东南三十里】
　　殛【则拘囚困苦之】
　　鲧【方命圯族绩用弗成○左传颛顼氏有不才子不可教训不知话言告之则顽舍之则嚚傲狠明德
　　以乱天常天下之民谓之梼杌杜预云即鲧也梼杌凶顽无俦匹之谓】
　　颖达曰祭法以鲧障洪水故列诸祀典功虽不就为罪稍轻故后言之
　　羽山【东裔之山即徐之蒙羽其艺者括地志云在沂州临沂县界】
　　颖达曰汉书地理志云羽山在东海郡祝其县西南海水渐及故言在海中也
　　二十有八载帝乃殂落
　　尧十六歳自唐侯升为天子　在位七十载
　　试舜三载　　　　又老不听政二十有八载
　　在位通计一百丹一年寿一百十六歳
　　咨二十有二人【四岳九官十二牧也周官言内有百揆四岳外有州牧侯伯盖百揆者所以统庶官而四岳者所以统十二牧也】
　　十二牧【十二州之牧也】
　　四岳【所领四方诸侯有在朝者也】
　　伯禹【姒姓崇伯鲧之子也○颖达曰贾逵云崇国名伯爵也禹代鲧为崇伯入为天子司空以其伯
　　爵故称伯禹】
　　稷【田正官稷名弃姓姬氏封于邰】
　　契【臣名姓子氏封于商稷契皆帝喾之子】











　　五品
　　父子　君臣　夫妇　长幼　朋友【五者之名位等级也】
　　五教
　　有亲　有义　有别　有序　有信【以五者当然之理而为教令也】蔡氏曰五者之理出于人心之本然非有彊而后能者自其拘于气质之偏溺于物欲之蔽始有昧于其理而不相亲爱不相逊顺者于是使之敬以敷教而又寛裕以待之使之优游浸渍以渐而入则其天性之真自然呈露不能自已而无无耻之患矣
　　唐圣任曰命稷而后命契富而后教之序也
　　臯陶【臣名○左传文十八年太史克曰昔髙阳氏有才子八人苍舒隤敳祷戭大临厐降庭坚仲容
　　叔达杜氏曰此即垂益禹臯陶之伦庭坚即臯陶字】
　　五刑有服五服三就【服服其罪也吕刑所谓上服下服是也○孔氏曰服从也】
　　孔氏曰大罪于原野大夫于朝士于市颖达曰行刑当就三处惟谓大辟罪耳鲁语云刑五而已无有隐者天刑用甲兵次刑斧中刑刀锯其次鑚筰薄刑鞭扑以威民大者陈之原野小者致之市朝五刑三次是无隐也孔用彼为
　　蔡氏曰孔氏不知何据窃恐惟大辟弃之于市宫辟则下室余刑亦就屏处盖非死刑不欲使风中其疮误而至死圣人之仁也
　　五流有宅五宅三居【五等象刑之当宥者也流虽有五而宅之但为三等之居】
　　孔氏曰大罪四裔次九州之外次千里之外
　　王十朋曰命臯陶次于契刑所以弼教也
　　夏氏曰舜命契教以一言曰寛命臯陶教以一言曰明简而易守也
　　垂【臣名有巧思荘子曰攦工垂之指即此也】
　　殳斨伯与【三臣名也殳以积竹为兵建兵车者斨方銎斧也古者多以其所能为名殳斨岂能
　　为二器者欤】
　　共工【曲礼六工有土工金工木工兽工草工周礼有攻木之工攻金之工攻皮之工设色之工埴
　　之工皆是也】
　　益【孔氏曰臯陶之子也】
　　虞【掌山泽之官周礼虞衡属于夏官】
　　朱虎熊罴【四臣名】
　　孔氏曰垂益所让四臣皆在元凯之中左氏文十八年太史克曰髙辛氏有才子八人伯奋仲堪叔献季仲伯虎仲熊叔豹季貍杜氏曰此即稷契朱虎熊罴之伦蔡氏曰意以兽为名者亦以其能服是兽而得名欤史记曰朱虎熊罴为伯益之佐前殳斨伯与亦为垂之佐也
　　伯夷【臣名姜姓】
　　颖达曰郑语云姜伯夷之后也伯夷能礼于神以佐尧是伯夷为姜姓也
　　三礼【祀天神享人鬼祭地祗之礼也】
　　秩宗【主叙次百神之官而专以秩宗名之者盖以宗庙为主周礼亦谓之宗伯而都家皆有宗人之
　　官以掌祭祀之事亦此意也】
　　孔氏曰宗尊也主郊庙之官
　　颖达曰主郊庙之官掌叙鬼神尊卑故以秩宗为名郊谓祭天南郊祭地北郊庙谓祭先祖即周礼所谓天神人鬼地只之礼是也
　　周礼大宗伯掌建之天神人鬼地只之礼也以吉礼事邦国之鬼神只
　　防【臣名】
　　诗言志歌永言声依永律和声八音克谐无相夺伦
　　蔡氏曰心有所之必形于言既形于言则必有长短之节既有长短则必有髙下清浊之殊故曰声依永声者宫商角徴羽也大抵歌声长而浊者为宫以渐而清且短则为商为角为徴为羽所谓声依永也既有长短清浊则又必以十二律和之乃能成文而不乱假令黄钟为宫则太蔟为商姑洗为角林钟为徴南吕为羽盖以三分损益隔八相生而得之余律皆然即礼运所谓五声六律十二管还相为宫所谓律和声也人声既和乃以其声被之八音而为乐则无不谐协而不相侵乱失其伦次
　　愚按宫商角徴羽为次者取其声之髙下以渐而短者而言盖黄钟之律九寸太簇八寸姑洗七寸有竒林钟六寸南吕五寸有竒其寸之长短皆以三分损益隔八相生而得之若以相生之法论之则当以宫徴商羽角为次假令黄钟为宫下生林钟为徴又上生太蔟为商又下生南吕为羽又上生姑洗为角非以宫商角徴羽为隔八相生之次也
　　朱子曰诗之作本言志而已方其诗也未有歌也及其歌也未有乐也以声依永以律和声则乐乃为诗而作非诗为乐而作也诗出乎志者也乐出乎诗者也诗者其本而乐者其末也
　　又曰古人作诗亦是他心下所存事人便将他诗来歌其声之清浊长短各依他作诗之语言却将律来调和其声今人却又安排下腔调然后做言语去合腔子岂不是倒了却是永依声也古人是以乐去就他诗后世是以诗去就他乐如何解兴起得人
　　又曰音律如尖塔様濶者浊声尖者清声宫以下则太浊羽以上则太清皆不可为乐惟五声者中声也新安陈氏曰假令黄钟为宫相去一律而太簇为啇又相去一律而姑洗为角又相去二律而林钟为徴相去一律则音节和相去二律则音节逺故角徴之间近徴收一声比徴稍下曰变徴他皆然所以济五声之不及也详见律厯志及律吕新书等书
　　八音
　　周礼春官太师播之以八音金石土革丝木匏竹注云金钟镈也石磬也土埙也革鼓鼗也丝琴瑟也木柷敔也匏笙也竹管箫也
　　龙【臣名】
　　二十有二人【四岳所领诸侯有在朝者十二州养民之官九官伯禹弃契臯陶垂益伯夷夔龙】
　　王氏曰百揆百官之首故先命禹养民治之先务故次命稷富然后教故次命契刑以弼教故次命臯工立成器以为天下利又治之末故次命垂如此治人者略备矣然后及草木鸟兽故次命益民物如此则隆礼乐之时也故次命夷夔礼先乐后故先夷后夔乐作则治功成矣羣贤虽盛治功虽成苟防间得行则贤者不安前功遂废故命龙于末所以防防间卫羣贤以成其终犹命十二牧而终以难任人夫子荅为邦而终以逺佞人也
　　舜生三十徴庸三十在位五十载陟方乃死
　　蔡氏曰陟方犹言升遐竹书纪年帝王之殁皆曰陟舜生三十年尧方召用歴试三年居摄二十八年通三十年乃即帝位又五十年而崩史记言舜廵狩崩于苍梧之野孟子言舜卒于鸣条未知孰是今零陵九疑有舜皇极经世纪舜丙辰即位至禹十七年死通为一百一十年
　　新安陈氏曰史于舜即位初惟载咨岳牧命九官即以九载黜陟继之篇末緫叙舜一生始终结之中间几五十年无事可见何也孔子曰舜有臣五人而天下治又曰无为而治者其舜也与以此观之舜惟得圣贤之臣以共为故终身可恭已而无为也
　　愚按经言三十徴庸三十在位禹谟三十有三载求禹禅位孟子曰舜荐禹于天十有七年正得一百一十年而孔氏又増服丧三年其一在三十之数为百一十二年盖采舜殂落之后有三载四海遏密八音及孟子有三年之丧毕之然史既以舜始终年数緫括于后为有明文又合皇极经世所纪故朱子曰舜年百有十歳
　　六府三事允治万世永頼时乃功
　　六府三事圗
　　【六府用王炎说三事用蔡传】



</div>
    <div class="pagination">
<a href="尚书通考_page13.html">上一页</a><span>...</span><a href="尚书通考_page9.html">9</a><a href="尚书通考_page10.html">10</a><a href="尚书通考_page11.html">11</a><a href="尚书通考_page12.html">12</a><a href="尚书通考_page13.html">13</a><span class="current-page">14</span><a href="尚书通考_page15.html">15</a><a href="尚书通考_page16.html">16</a><a href="尚书通考_page17.html">17</a><a href="尚书通考_page18.html">18</a><a href="尚书通考_page19.html">19</a><span>...</span><a href="尚书通考_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
