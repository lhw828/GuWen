<!DOCTYPE html>
<html>
<head>
    <meta charset="UTF-8">
    <title>书经大全 - 第 27 页/共 29 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>书经大全 - 第 27 页/共 29 页</h1>
    <div class="content">　　乱治也威者有威可畏仪者有仪可象举一身之则而言也盖人受天地之中以生是以有动作威仪之则成王思夫人之所以为人者自治于威仪耳自治云者正其身而不假于外求也贡进也成王又言羣臣其无以元子而冒进于不善之几也盖机者动之微而善恶之所由分也非几则发于不善而陷于恶矣威仪举其着于外者而勉之也非几举其发于中者而戒之也威仪之治皆本于一念一虑之微可不谨乎孔子所谓知几子思所谓谨独周子所谓几善恶者皆致意于是也成王垂絶之言而拳拳及此其有得于周公者亦深矣　苏氏曰死生之际圣贤之所甚重也成王将崩之一日被冕服以见百官出经逺保世之言其不死于燕安妇人之手也明矣其致刑措宜哉【问非几几字多训危窃谓几即事也犹万几之几冒贡于非几谓冒进于非所当为之事未知是否朱子曰几者事之微也　陈氏经曰成王所得于周召者在敬既以敬而迓天威复以敬授羣臣使辅嗣王曰济艰难天下本非逸乐之具乃艰难之器也柔能安劝之要自一身始下文逆及威仪非几焉此成王平生学问所得处　陈氏大猷曰夫人犹言大凡人　新安陈氏曰曾子将终示孟敬子以君子所贵乎道者三惟在于容貌顔色辞气之间与成王临崩告戒之言如出一律其闻圣学之渊源于周公而垂其流派于洙泗者欤】
　　兹既受命还【音旋】出缀衣于庭越翼日乙丑王崩
　　缀衣幄帐也羣臣既退彻出幄帐于庭丧大记云疾病君彻悬东首于北牖下是也于其明日王崩【复齐董氏曰周礼射人掌国之三公三孤卿大夫之位公北面孤东面卿大夫西面此受命还谓还就此位也　王氏曰缀衣其衣连缀帷幄之属在旁曰帷在上曰幕四合象宫室曰幄幄上承尘曰帟庭路寝之庭　王氏炎曰成王幼立三叔流言王不无疑则其性非卓然高明也临殁之际乃能如此得非周召师保辅翼教诲有以养或其徳意诚心正虽生死之际而志气清明如是乎是知三代而下人主天资未必不及古人而徳不逮者无古帝王之学也】
　　太保命仲桓南宫毛俾爰齐侯吕伋以二干戈虎贲百人逆子钊于南门之外延入翼室恤宅宗
　　桓毛二臣名伋太公望子为天子虎贲氏延引也翼室路寝旁左右翼室也太保以冢宰摄政命桓毛二臣使齐侯吕伋以二干戈虎贲百人逆太子钊于路寝门外引入路寝翼室为忧居宗主也吕氏曰发命者冢宰传命者两朝臣承命者勲戚显诸侯体统尊严枢机周宻防微虑患之意深矣入自端门万姓咸覩与天下共之也延入翼室为忧居之宗示天下不可一日无统也唐穆敬文武以降阉寺执国命易主于宫掖而外廷犹不闻然后知周家之制曲尽备豫虽一条一节亦不可废也【夏氏曰桓毛必宿卫之臣王氏曰称子者所以正名明父子继世之义称名未成君也王宫南向南门王宫之外门也　范氏曰成王崩太子必在侧当是时本在内特出而迎之所以显之于众也】
　　丁卯命作册度
　　命史为册书法度传顾命于康王【复斋董氏曰成王命周公留后康王命毕公保厘皆作册此将以父命传子故亦作册陈氏大猷曰成王虽有遗命未有册书将传之康王故作册书纪先王之言以授之因并作受册法度下文升阶即位及受同祭飨等其法度也　临川吴氏曰丁卯王崩之第三日也命亦太保命也成王有遗命将传之于康王故作册以纪其言而授之也既作册因作受册之度也凡丧礼厥明而小敛又厥明而大敛尊卑皆同命作册度者既大敛之后也】
　　越七日癸酉伯相【去声】命士须材
　　伯相召公也召公以西伯为相须取也命士取材木以供丧用【郑氏曰大夫以上殡敛皆以死之来日数天子七日而殡于死为八日癸酉者殡之明日也　王氏肃曰召公为方伯居冢宰故乂曰伯相　薛氏曰士山虞匠人之属命士取材木须待以供凡丧事之用　吕氏曰自成王崩后讫康王受命前命皆出于召公曰太保命仲桓南宫毛又曰命作册度又曰伯相命士所以一号令而无二门也　临川吴氏曰癸酉王崩之第九日天子七日而殡自死之明日数此既殡之后也殡毕则送死之事畧具矣故于此时传顾命于嗣君也命士取材木以供丧用士丧礼献材于殡门外檀弓旬而布材与明器】
　　狄设黼扆缀衣
　　狄下士祭统云狄者乐吏之贱者也丧大祭狄人设阶盖供丧役而典设张【去声周礼掌次掌邦之张事】之事者也黼扆【音倚】屛风画为斧文者设黼扆幄帐如成王生存之日也【唐孔氏曰自设黼扆至陈辂车各有所司皆是相命不言命者蒙上命士之文也此下皆为将传顾命而陈仪物也经于四座上言设黼扆缀衣则四座皆设也先施屏风于前又施帐幄于上】
　　牖间南向敷重篾席黼纯【文允反下并同】华玉仍几
　　此平时见羣臣觐诸侯之坐也敷设重席所谓天子之席三重者也篾席桃竹枝席也黼白黑杂缯纯縁【音院】也华彩色也华玉以饰几仍因也因生时所设也周礼吉事变几凶事仍几是也【吕氏曰牖序夹房阶塾前指路寝言之牖闻南向就路寝牖问南向设此座也间者东戸西戸牖之间也即当宁之所】
　　西序东向敷重底席缀纯文贝仍几
　　此旦夕听事之坐也东西厢谓之序底席蒲席也缀杂彩文贝有文之贝以饰几也【吕氏曰就路寝西厢设坐东向也】
　　东序西向敷重丰席尽纯雕玉仍几
　　此养国老飨羣臣之坐也丰席莞席也画彩色雕刻镂也【吕氏曰东序西向就路寝东厢设坐西向也】
　　西夹南向敷重笋席粉纯漆仍几
　　此亲属私燕之坐也西厢夹室之前笋席竹席也纷杂也以黑之色杂为之縁漆漆几也牖间两序西夹其席有四牖戸之间谓之扆天子负扆朝诸侯则牖间南向之席坐之正也其三席各随事以时设也将传先王顾命知神之在此乎在彼乎故兼设平生之坐也【夏氏曰厢之夹室谓之夹又谓之房西夹乃西厢之夹室即下文所谓东房西房以其夹中央之大室西夹南向盖在西厢之夹室中南向设此座也　説文笋竹胎笋席取笋皮织为席也】
　　越王五重陈寳赤刀大训璧琬琰【音逺掩】在西序大玉夷玉天球河图在东序之舞衣大贝鼖【音奔】鼓在西房兑之戈和之弓垂之竹矢在东房
　　于东西序坐北列玉五重及陈先王所寳器物赤刀赤削【音鞘朱其刀室因曰赤刀】也大训三皇五帝之书训诰亦在焉文武之训亦曰大训璧大璧也琬琰圭名夷常也球鸣球也河图伏羲时龙马负图出于河一六位北二七位南三八位东四九位西五十居中者易大传所谓河出图是也国名国所制舞衣大贝如车渠鼖鼓长八尺兑和皆古之巧工垂舜时共【音恭】工舞衣鼖鼓戈弓竹矢皆制作精巧中【去声】法度故歴代传寳之孔氏曰璧琬琰大玉夷玉天球玉之五重也吕氏曰西序所陈不惟赤刀璧而大训参之东序所陈不惟大玉夷玉而河图参之则其所寳者断【都玩反】可识矣愚谓寳玉器物之陈非徒以为国容观美意者成王平曰之所观阅手泽在焉陈之以象其生存也杨氏中庸传曰宗器于祭陈之示能守也于顾命陈之示能传也【陈氏大猷曰此陈先王世传之寳也越及也承上文而言玉五重陈寳总言之不复分别焉玉一双曰重古双玉为瑴圆玉曰璧鋭上曰圭琰有锋芒琬无锋芒大玉华山之玉夷玉东夷之美王　王氏曰宗社守器明前王所守后王所受皆在是也】
　　大辂【音路】在宾阶面缀辂在阼阶面先辂在左塾之前次辂在右塾之前
　　大辂玉辂也缀辂金辂也先辂木辂也次辂象辂革辂也王之五辂玉辂以祀不以封为最贵金辂以封同姓为次之象辂以封异姓为又次之革辂以封四卫为又次之木辂以封蕃国为最贱其行也贵者宜自近贱者宜逺也王乗玉辂缀之者金辂也故金辂谓之缀辂最逺者木辂也故木辂谓之先辂以木辂为先辂则革辂象辂为次辂矣宾阶西阶也阼阶东阶也面南向也塾门侧堂也五辂陈列亦象成王之生存也周礼典路云若有大祭祀则出路大丧大宾客亦如之是大丧出辂为常礼也又按所陈寳玉器物皆以西为上者成王殡在西序故也【尔雅阼阶主阶也　郑氏曰作犹酢也东阶所以答酢宾客　夏氏曰阶面者据人在堂上而向南方辂北陈之其辕向南故谓之面盖在阶之南面也先辂在左塾之前盖在门内之西以塾在堂之前故自内向外言之虽在西自外向内言之实在左也次辂在右塾之前盖在门内之东自内向外言之虽在东自外向内言之实在右也顾氏曰先辂在寝门内之西北面对玉辂次辂在寝门内之东北面对金辂　吕氏曰此非独盛弥文而彰备物天位峻极幄座靓深寳镇华车辂峙列入其庭肃然起敬惧不克承委重投艰之意不言而已传矣礼记周人殡于西阶之上】
　　二人雀弁【音便】执惠立于毕门之内四人綦【音其】弁执戈上刃夹两阶戺【音士】一人冕执刘立于东堂一人冕执钺立于西堂一人冕执戣【音葵】立于东垂一人冕执瞿立于西垂一人冕执锐【鋭当作鈗音允】立于侧阶
　　弁士服雀弁赤色弁也綦弁以文鹿子皮为之惠三隅矛路寝门一名毕门上刃刃外向也堂亷曰戺冕大夫服刘钺属戣瞿皆防属锐当作鈗説文曰鈗侍臣所执兵从金允声周书曰一人冕执鈗读若允东西堂路寝东西厢之前堂也东西垂路寝东西序之阶上也侧阶北陛之阶上也　吕氏曰古者执戈防以宿衞王宫皆士大夫之职无事而奉燕私则从【七恭反】容养徳而有膏泽之润有事而司御侮则坚明守义而无腹心之虞下及秦汉陛楯执防尚余一二此制既废人主接士大夫者仅有视朝【音潮】数刻而周庐【注宿卫之庐周于宫也】陛楯或环以椎埋嚚悍之徒有志于复古者当深绎也【孔氏曰侧阶北下阶上　唐孔氏曰垂旒为冕无旒为弁弁冕版皆广八寸长尺六寸前圆后方雀弁色赤而微黑如雀头也垂堂上之逺地戺堂廉廉者棱也立在堂下近于堂棱郑王皆以侧室为东下阶然立于东垂者己在东下阶上何由此人复共并立故传以为北下阶上谓当北阶北阶则惟堂北一阶而已侧犹特也执兵宿卫先东后西者以王在东宿卫敬新王故也　夏氏曰四人既立于东西厢之前堂二人又立于东西厢堂上之逺地则堂之南宿卫备矣故此一人冕执锐立于堂北之特阶　吕氏曰凡弁士也皆立堂下冕大夫也皆立堂上　陈氏经曰自设黼扆至此典章文物之备岂为华侈之具哉一以象前王平生所坐所寳所乗所卫以起嗣王之追慕而尽诚绍述也一以昭前王委重投艰之意使嗣王肃敬以只承也一以起羣臣诸侯之尊敬想慕前王而系心于嗣王也一以表人主之崇高富贵尊无二上而传授之正如此以絶天下觊觎之萌也】
　　王麻冕黼裳由宾阶隮【牋西反】卿士邦君麻冕蚁裳入即位
　　麻冕三十升【每升八十缕】麻为冕也隮升也康王吉服自西阶升堂以受先王之命故由宾阶也蚁色公卿大夫及诸侯皆同服亦庙中之礼不言升阶者从王宾阶也入即位者各就其位也　吕氏曰麻冕黼裳王祭服也卿士邦君祭服之裳皆纁今蚁裳者盖无事于奠祝不欲纯用吉服有位于班列不可纯用凶服酌吉凶之间示礼之变也【吕氏曰仪物既备然后延嗣王受顾命而践位自此始称王　夏氏曰麻冕用极细布即衮冕　苏氏曰麻冕之裳四章此独用黼示变也由宾阶隮未受顾命犹以子道自居不敢当主也　复斋董氏曰孔氏以卿士为公卿大夫按左传郑武公为平王卿士洪范曰卿士惟月则卿士指朝之执政者而言唐孔氏曰礼祭服皆衣纁裳纁赤色之浅者蚁色如蚁】
　　太保太史太宗皆麻冕彤裳太保承介圭上宗奉同瑁【音冒】由阼阶隮太史秉书由宾阶隮御王册命
　　太宗宗伯也彤纁也太保受遗太史奉册太宗相【去声】礼故皆祭服也介大也大圭天子之守长尺有二寸同爵名祭以酌酒者瑁方四寸邪刻之以冒诸侯之珪璧以齐瑞信也太保宗伯以先王之命奉符寳以传嗣君有主道焉故升自阼阶太史以册命御王故持书由宾阶以升苏氏曰凡王所临所服用皆曰御【苏氏曰彤裳亦变也彤赤色　董氏曰介圭天子所守瑁以朝诸侯　陈氏大猷曰太保冢宰总大权故承镇圭宗伯主祭祀朝觐礼故奉同瑁书即册命也秉言持之以升御言奉之以进　夏氏曰圭瑁先王所执今将授嗣王若先王予之故自阼阶而升太史执书将进之嗣王故与王接武同升　陈氏经曰上宗即宗伯或言太宗伯一人小宗伯二人凡三人使其上二人也其一人奉同一人奉瑁】
　　曰皇后凭玉几道扬末命命汝嗣训临君周邦率循大卞【音弁】燮和天下用答扬文武之光训
　　成王顾命之言书之册矣此太史口陈者也皇太后君也言大君成王力疾亲凭玉几道扬临终之命命汝嗣守文武大训曰汝者父前子名之义卞法也临君周邦位之大也率循大卞法之大也燮和天下和之大也居大位由大法致大和然后可以对扬文武之光训也【陈氏大猷曰道言扬称也顾命中成王自言嗣守文武大训故此言命汝嗣训燮亦和也答扬文武光训即所谓嗣训也窃意册命中必述成王命召毕之因载顾命之语史畧其前之己见者而独载此口陈语也】
　　王再拜兴答曰眇眇予末小子其能而乱四方以敬忌天威
　　眇小而如乱治也王拜受顾命起答太史曰眇眇然予微末小子其能如父祖治四方以敬忌天威乎谦辞退托于不能也顾命有敬迓天威嗣守文武大训之语故太史所告康王所答皆于是致意焉【陈氏大猷曰其未定之辞】
　　乃受同瑁王三宿三祭三咤【陟驾反】上宗曰飨
　　王受瑁为主受同以祭宿进爵也祭祭酒也咤奠爵也礼成于三故三宿【谓从立处三进爵至神所也】三祭【谓三酌酒于神座也】三咤【谓毎一酹酒则一奠爵盖三奠其爵也】葛氏曰受上宗同瑁则受太保介圭可知宗伯曰飨者传神命以飨告也【林氏曰受瑁必授之人受同则以祭　郑氏曰释诂云肃进也宿即肃也三肃为三进爵从立处而三进至神所也三祭三酹酒于神座也每一酹酒则一奠爵王肃以咤为奠爵经典无此咤字曰飨所谓嘏也诗笺曰子福曰嘏特牲少牢之礼尸嘏主人此则上宗嘏王也新安陈氏曰咤有两説孔氏以为奠爵诸儒多因之苏氏以为至齿不饮与哜同义初疑咤从口意苏説为是及考字书方知咤与咤同咤怒也礼记无咤食亦怒也防与咤同陟驾反祭奠酒爵也宅本防字传写讹耳孔注音释下有云説文作防由此观之则咤训奠爵不可易也若与哜同义则此处何为君咤而臣哜且与吕氏太保饮福不丼味王饮福亦废之説不合矣】
　　太保受同降盥以异同秉璋以酢授宗人同拜王答拜太保受王所咤之同而下堂盥洗更【音庚】用他同秉璋以酢酢报祭也祭礼君执圭瓒祼【音贯下同】尸太宗执璋瓒亚祼报祭亦亚祼之类故亦秉璋也以同授宗人而拜尸王答拜者代尸拜也宗人小宗伯之属相【去声】太保酢者也太保供王故宗人供太保【新安陈氏曰报祭者亚祼之类即今之亚献也王祭告成王言己巳受顾命也太保秉璋以酢授同而拜告成王己巳传顾命也】
　　太保受同祭哜宅授宗人同拜王答拜
　　以酒至齿曰哜太保复受同以祭饮福至齿宅居也太保退居其所以同授宗人又拜王复答拜太保饮福至齿者方在丧疚歆神之赐而不丼其味也若王则丧之主非徒不丼味虽饮福亦废也【新安陈氏曰王答拜蔡氏则曰代尸拜王氏则曰因太保拜而对拜夏氏则曰王亦拜成王柩纷纷揣度要之王答召公拜何疑焉君在庙门外则全于君在庙门内则全于子况康王方在庙中柩前受顾命未出庙门临朝堂而受羣臣朝也冢宰以元老大臣受托孤重寄先王临之在上先之拜告传顾命继之拜告礼成康王为丧主立柩前其答拜礼亦宜之冢宰传顾命以相授见大臣如见先王也答之拜敬大臣即所以敬先王也何必如诸説之纷纷哉】
　　太保降收诸侯出庙门俟
　　太保下堂有司收撤器用庙门路寝之门也成王之殡在焉故曰庙言诸侯则卿士以下可知俟者俟见新君也【新安陈氏曰成王以乙丑崩越九日癸酉命士须材传顾命不言日其在癸酉后必矣曷不如后世嗣君当日于柩前即位而涉旬日乎曰君薨百官冢已以听于冢宰尚矣有召公为冢宰以摄政纪纲政令周密备具如此故嗣君可以旬日方即位也古今异宜何必同哉　西山真氏曰此篇见周公养成君徳之效又见召公当危疑之际区处周宻皆可为来世法】
　　康王之诰
　　今文古文皆有但今文合于顾命【朱子曰伏生以康王之诰合于顾命今除却序文读着则文势自相连接】
　　王出在应门之内太保率西方诸侯入应门左毕公率东方诸侯入应门右皆布乘【去声】黄朱宾称奉圭兼币曰一二臣卫敢执壤奠皆再拜稽【上声】首王义嗣徳答拜汉孔氏曰王出毕门立应门内郑氏曰周礼五门一曰臯门二曰雉门三曰库门四曰应门五曰路门路门一曰毕门外朝【音潮】在路门外则应门之内盖内朝所在也周中分天下诸侯主以二伯自陜【音闪】以东周公主之自陜以西召公主之召公率西方诸侯盖西伯旧职毕公率东方诸侯则继周公为东伯矣诸侯入应门列于左右布陈也乘四马也诸侯皆陈四黄马而朱其鬛以为廷实或曰黄朱若篚厥黄之类宾诸侯也称举也诸侯举所奉圭兼币曰一二臣卫一二见【音现下并同】非一也为王蕃卫故曰臣卫敢执壤地所出奠防【音至】皆再拜首至地以致敬义宜也义嗣徳云者史氏之辞也康王宜嗣前人之徳故答拜也呉氏曰穆公使人吊公子重耳重耳稽【音起】颡而不拜穆公曰仁夫公子稽颡而不拜则未为后也盖为后者拜不拜故未为后也吊者含【去声】者襚者升堂致命主孤拜稽颡成为后者也康王之见诸侯若以为不当拜而不拜则疑未为后也且纯乎吉也答拜既正其为后且知其以丧见也【夏氏曰敢执土地所有献之于王庭　新安陈氏曰奠如奠鴈之奠】
　　太保暨芮伯咸进相揖皆再拜稽首曰敢敬告天子皇天改大邦殷之命惟周文武诞受羑【音友】若克恤西土冢宰及司徒与羣臣皆进相揖定位又皆再拜稽首陈戒于王曰敢敬告天子示不敢轻告且尊称之所以重其听也曰大邦殷者明有天下不足恃也羑若未详苏氏曰羑羑里也文王出羑里之囚天命自是始顺或曰羑若即下文之厥若也羑厥或字有讹谬西土文武所兴之地言文武所以大受命者以其能恤西土之众也进告不言诸侯以内见外【吕氏曰二伯率诸侯列门左右朝会分班仪也太保及芮伯咸进相揖朝会合班仪也始而分班则诸侯两立西伯与东伯之位相对今而合班则六卿前列冢宰与司徒之位相次　苏氏曰康王生长富贵告以文王羑里之难欲其知创业之艰难也　张氏曰言克恤西土以文武基业本于西土示不忘本也　临川吴氏曰前之拜诸侯拜羣臣不拜此之拜羣臣拜诸侯不拜也王答诸侯拜而不答羣臣拜盖诸侯自外初见羣臣在内日见也曰者太保言也太保为外诸侯之伯内羣臣之长故率诸侯羣臣进戒于王也羑若未详或曰若顺也羑里之囚逆境也而文一以顺处之因此遂受天命或曰文王自出羑里之囚而天命始顺或曰羑善也天所善天所若谓眷佑之也或曰羑若即下文厥若或字有讹按四説俱未安西土文武所兴之地言文武所以诞受天命以其能恤西土之民也】
　　惟新陟王毕协赏罚戡【音堪】定厥功用敷遗【去声】后人休今王敬之哉张皇六师无坏【音怪】我高祖寡命
　　陟升遐也成王初崩未葬未諡【音是】故曰新陟王毕尽协合也好恶【并去声】在理不在我故能尽合其赏之所当赏罸之所当罚而克定其功用施【去声】及后人之休美今王嗣位其敬勉之哉皇大也张皇六师大戒戎备无废坏我文武艰难寡得之基命也按召公此言若导王以尚威武者然守成之世多溺宴安而无立志苟不诘尔戎兵奋扬武烈则废弛怠惰而陵迟之渐见矣成康之时病正在是故周公于立政亦恳恳言之后世坠先王之业忘祖父之雠上下苟安甚至于口不言兵亦异于召公之见矣可胜【音升】叹哉【问太保称成王独言毕协赏罚何也朱子曰只为赏不当功罚不当罪故事差错若毕恊赏罚非至公至明何以能此又问张皇六师曰古者兵藏于农故六军皆寓于农张皇六师则是整理民众底意思　张氏曰今王继新陟王惟敬而已敬则歴年不敬则早坠此召公平生所学昔以告成王今又以告康王然有疑焉新王即位元老大臣当以道徳进成乃先区区以赏罚六师言何也曰周自祖宗以来仁深泽厚规模已定惟商民犹伺问隙欲逞其祸元老深谋逺虑不得已而及此是説也施于康王之时则可不可泛言之于新王之前也　孔氏曰高徳之祖寡有之命　一説高祖犹説命言高后　新安陈氏曰周以仁厚立国盈成之久其流易至于弛而弱失政虽甚于东迁之后几微已兆于一再传之余周召毕诸公已预见先忧于未然之前矣正如太公言鲁后世浸弱矣者也康王之子昭王即有舟胶楚泽之陵夷召公之言岂过也哉　临川呉氏曰赏当功罚当罪尽合其宜克胜其任安定文武之功用能延及于今后人有此休美今王嗣位其敬之哉张犹张弓之张言无弛也六师六军也天子六军高祖谓文武寡命言周之受命世所寡有今王不忘戎备无或弛怠而隳坏我文武不易得之天命也】
　　王若曰庶邦侯甸男卫惟予一人钊报诰
　　报诰而不及羣臣者以外见内康王在丧故称名春秋嗣王在丧亦书名也【林氏曰报诰者诸侯戒我故我以诰报之报答也】
　　昔君文武丕平富不务咎底【音止】至齐信用昭明于天下则亦有熊罴【音卑】之士不二心之臣保乂王家用端命于上帝皇天用训厥道付畀四方
　　丕平富者溥博均平薄敛【去声】富民言文武徳之广也不务咎者不恶咎恶轻省刑罚言文武罚之谨也底至者推行而底其至也齐信者兼尽而极其诚也文武务徳不务罚之心推行而底其至兼尽而极其诚内外充实故光辉发越用昭明于天下盖诚之至者不可掩也而又有熊罴武勇之士不二心忠实之臣戮力同心保乂王室文武用受正命于天上天用顺文武之道而付之以天下之大也康王言此者求助羣臣诸侯之意【新安陈氏曰王资助于内外而首述文武得熊罴勇士不二心忠臣之助者盖有感于张皇六师之言也　临川吴氏曰丕平富谓无一人不富也平者各得其分愿富者家给人足也不务咎不以咎人之咎为务慎刑罚也底至致于极也齐信尽其诚也文武之心如是用能显著于天下文武既圣则亦有勇猛如熊罴之士忠一不二心之臣共保乂王家用能受正命于上帝君仁于民臣忠于君两尽其道天用顺之而付畀以四方谓得天下也　陈氏雅言曰昔君文武至昭明于天下言圣人之仁极其诚故其徳有以着于民也则亦有熊罴之士至保乂王家言才徳之臣为之辅故其治有益于国也用端命于上帝言文武之徳既如此其赖羣臣之助又如此所以能受正命于天皇天用训厥道付畀四方言上天眷于圣人之徳而付之以天下之大也则亦云者康王意谓文武之圣本无赖于羣臣之助力而当时则亦有羣臣为之辅佐而况我之今日得不赖尔臣之助乎其求助羣臣诸侯之意可见矣唐孔氏云文武既圣时臣亦贤以君圣臣贤之故用能受端正之命于上天言文武得贤臣之力也】
　　乃命建侯树屏【音丙】在我后之人今予一二伯父尚胥暨顾绥尔先公之臣服于先王虽尔身在外乃心罔不在王室用奉恤厥若无遗鞠子羞
　　天子称同姓诸侯曰伯父康王言文武所以命建侯邦植立蕃屏者意盖在我后之人也今我一二伯父庶几相与顾绥尔祖考所以臣服于我先王之道虽身守国在外乃心当常在王室用奉上之忧勤其顺承之毋遗我稚子之耻也【林氏曰诸侯祖以尝臣服于周先王今汝当相与顾安之顾谓顾念而不忘则先公在天之灵于是安矣吕氏曰戒之以用奉承忧恤其所当顺者而顺行之顺理则一而时位则殊厥若者诸侯之所当顺也人孰不欲顺理时位之不识则其顺或非所当顺者矣　林氏曰鞠子未离鞠养之嗣子康王自谓　临川吴氏曰文武封建诸侯树立蕃屏在我后之人言先王之有臣以保乂王家所以厉羣臣也言先王之建侯以藩屏后人所以厉诸侯也天子称同姓大国曰伯父小国曰叔父异姓大国曰伯舅小国曰叔舅今独举同姓大国以包其余也王室若此汝则奉承而同恤之言以王室之忧为忧也鞠子王自谓诸侯不能尽职岂不贻我之羞乎】
　　羣公既皆听命相揖趋出王释冕反丧服
　　始相揖者揖而进也此相揖者揖而退也苏氏曰成王崩未葬君臣皆冕服礼欤曰非礼也谓之变礼可乎曰不可礼变于不得已嫂非溺终不援也三年之丧既成服释之而即吉无时而可者曰成王顾命不可以不传既传不可以丧服受也曰何为其不可也孔子曰将冠【音贯下并同】子未及期日而有齐衰【音咨催】大功之丧则因丧服而冠冠吉礼也犹可以丧服行之受顾命见诸侯独不可以丧服乎太保使太史奉册授王于次诸侯入哭于路寝而见【音现下同】王于次王丧服受教戒谏哭踊【音勇】答拜圣人复【扶又反】起不易斯言矣春秋传曰郑子皮如晋葬晋平公将以币行子产曰丧安用币子皮固请以行既葬诸侯之大夫欲因见新君叔向辞之曰大夫之事毕矣而又命孤孤斩焉在衰绖【音催垤】之中其以嘉服见则丧礼未毕其以丧服见是重受吊也大夫将若之何皆无辞以退今康王既以嘉服见诸侯而又受乗黄玉帛之币使周公在必不为此然则孔子何取此书也曰至矣其父子君臣之间教戒深切着明足以为后世法孔子何为不取哉然其失礼则不可不辨【问康王释丧服而被衮冕受虎贲之逆于南门之外且受黄朱圭币之献诸家皆以为礼之变独苏氏以为失礼使周公在必不为此未知当此际合如何区处朱子曰天下诸侯之礼与士庶人不同故孟子有吾未之学之语盖谓此类耳如伊训元祀十有二月朔亦是新丧伊尹已奉嗣王只见厥祖固不可用凶服矣汉唐新主即位皆行册礼君臣亦皆吉服追述先帝之命以告嗣王韩文外集顺宗实录中有此事可考盖易世传授国之大事当严其礼而王侯以国为家虽先君之丧犹以为己私服也五代以来此礼不讲则始终之际殊草草矣康王释斩衰而服衮冕于礼为非孔子取之又不知如何设使制礼作乐当此之职只得除之　叶氏曰天子即位之礼后世无传焉春秋犹有可考君薨世子嗣位于丧次殡而未葬而未逾年者不敢死其君故不敢践其正位不敢朝庙而主祭封内三年称子縁臣民之心不可一日无君则不得已而嗣位縁始终之义一年不可以两君则犹不敢当君位故必至明年而后朝庙正君位改元春秋始书公即位焉然则成王始殡而康王即内朝以见诸侯礼欤诸侯逾年而朝庙即位以吉服乎以凶服乎不可知也然古者吉凶不同事孔子曰羔裘冠不以甲吉服不可为凶事则凶服不可为吉事亦明矣鲁庄未终桓丧王命主王姬嫁説者曰衰麻不可以接弁冕诸侯大夫葬晋平公将以币行子产曰丧安用币子皮固请以行既葬诸侯之大夫欲因见新君叔向辞之曰大夫之事毕矣而又命孤孤斩焉在衰经之中其以嘉服见则丧礼未毕其以丧服见是重受吊也古人谨于吉凶之服如此其严也康王之事必有不得已而然者盖成王初即位犹有三监淮夷殷民之变微周公天下未可知况不及成王周公者乎故召公权一时之宜而遽正君臣之分若曰三年之丧天下之通丧也继世以正大统亦天下之大义也通丧上下之所同而大义天子诸侯之所独故不以通丧废大义而吉凶不可相乱则以冕服朝诸侯以为常礼则不可以为非礼则亦不可传及后世卒不能夺康王之为然后知二书之录于经非孔子不能权之于道以尽万世之变也　吕氏曰舜除尧丧格庙而咨岳牧成王除武王丧朝庙而访羣臣皆百代之正礼然成汤方殁伊尹遽偕侯甸羣后以训太甲礼固有时而变也説者不疑太甲受伊尹之训于居忧之时乃疑康王受召毕诸侯之戒于宅恤之日过矣　复斋董氏曰伊尹以冕服奉嗣王归于亳乃在三祀之十有二月是时三年之丧毕去凶即吉礼之常也伊训所谓惟元祀十有二月乙丑伊尹祀于先王乃太甲居仲壬之丧伊尹摄政则祭于汤庙者伊尹也援此为证恐未为安　陈氏传良曰释冕反丧服东坡尝疑之某尝以问之乡先生乡先生曰惜乎东坡疑之而不加察也召公毕公皆盛徳又老于更事者岂不知礼盖其身先见周公以叔父之亲拥辅太子而流言之变起于兄弟非周公之忠诚则社稷岌岌乎殆哉矣故于康王之立特为非常之礼迎之南门卫之干戈奉之册书被之冕服而又率诸侯北面而朝之以与天下共立新君使之晓然知所定而无疑其意逺矣盖自秦汉而下授受成于宫闻之暧昧而拥立出于一人之予夺祸天下国家不少然后知二公老练坐镇安危之机送往事居中外无间未易以泥常论也新安陈氏曰苏氏之论主于守经叶吕陈氏之论出于达权守经合理之正而不可破达权亦当察事之宜而不可胶召公在当时必有迫于不得已惩创于往事而不敢轻者观其布置举措重大周宻徴召会集翕合安徐若临大敌当大难然诸侯咸在或谓问疾者尚留而因受其朝非也观其言曰庶邦侯甸男卫曰率西方诸侯入左率东方诸侯入右则徴召于既崩之余翕集于一旬之内可见又观张皇六师一语则当时事势亦可想矣纪载始末节节备具两篇之中辞繁不杀前后五十六篇纪载无似此之详者复斋援伊尹事调祠先王者伊尹摄行固然矣然奉嗣王祗见厥祖即其下一句不知伊尹奉太甲庙见成汤其凶服乎抑吉服乎证之朱子之説当制礼也一条固主苏氏答潘子善一条未尝必主苏氏但未知二説孰先孰后耳莫若两存之】






　　书经大全卷九
<经部,书类,书经大全>
　　钦定四库全书
　　书经大全卷十
　　明　胡广等　撰
　　毕命
　　康王以成周之众命毕公保厘此其册命也今文无古文有　唐孔氏曰汉律厯志云康王毕命丰刑曰惟十有二年六月庚午朏王命作册书丰刑此伪作者传闻旧语得其年月不得以下之辞妄言作丰刑耳亦不知丰刑之言何所道也【吕氏曰周公始迁商民戒长治者不忌于凶徳包以大度善恶竝育以安反侧也至君陈则商民寖服周化故简修进良犹未大区别也至康王则世变风移矣苟犹兼蓄并容则余孽不除终为良民之害故命毕公分别居里不惟恶不能以染善亦将无以自容势不得不入于善矣此周之治所以成也葢惟此时然后可以举此政为治之序固如此　愚按康王之命毕公其要只在保厘东郊休于前政而已也问商之代夏去唐虞未逺而汤之得民不闻有诰谕之勤至周之代商自后稷公刘至于文武成王之世商民未惬周化尚勤诸书之训而世变风移仅见于三纪之后其遗风犹未殄何邪潜室陈氏曰三代子孙惟商多贤君故其徳意在人久而未忘虽王泽旣斩之后犹有一线之微在也】
　　惟十有二年六月庚午朏越三日壬申王朝步自宗周至于丰以成周之众命毕公保厘东郊
　　康王之十二年也毕公尝相【去声】文王故康王就丰文王庙命之成周下都也保安厘理也保厘即下文旌别【必列反下同】淑慝之谓葢一代之治体一篇之宗要也【陈氏大猷曰厘虽有辨别分埋之意曰保则有恩意行乎其间非斩然割裂无复润泽也以保为厘葢有欲竝生哉之意】
　　王若曰呜呼父师惟文王武王敷大徳于天下用克受殷命
　　毕公代周公为太师也文王武王布大徳于天下用能受殷之命言得之之难也
　　惟周公左右【音佐佑】先王绥定厥家毖【音秘】殷顽民迁于洛邑宻迩王室式化厥训旣歴三纪世变风移四方无虞予一人以宁
　　十二年曰纪父子曰世周公左右文武成王安定国家谨毖顽民迁于洛邑宻近王室用化其教旣歴三纪世已变而风始移今四方无可虞度【达各反】之事而予一人以宁言化之之难也
　　道有升降政由俗革不臧厥臧民罔攸劝
　　有升有降犹言有隆有汚也周公当世道方降之时至君陈毕公之世则将升于大猷矣为政者因俗变革故周公毖殷而谨厥始君陈有容而和厥中皆由俗为政者当今之政旌别淑慝之时也苟不善其善则民无所劝慕矣【新安陈氏曰臧厥臧即下文旌淑彰善之事所谓劝则使慝恶者皆克畏慕也】
　　惟公懋徳克勤小物弼亮四世正色率下罔不只师言嘉绩多于先王予小子垂拱仰成
　　懋盛大之义予懋乃徳之懋小物犹言细行【胡孟反下同】也言毕公旣有盛徳又能勤于细行辅导四世风采凝峻表仪朝着【音潮注谓朝内列位有常处】若大若小罔不只服师训休嘉之绩葢多于先王之时矣今我小子复何为哉垂衣拱手以仰其成而已康王将付毕公以保厘之寄故叙其徳业之盛而归美之也【唐孔氏曰小物犹小事也能勤小事大事必勤矣故举此以为毕公之善晋语言文王之事云询于八虞访于莘尹重之以周召毕荣是毕公文王之世以为大臣也　吕氏曰毕公天下大老康王不称其成徳而称其懋徳不称其总大礼而称其勤小物者葢以成徳自居则止矣于小物忽焉亦非造次必于是者惟勉以徳者贯稚耄而不息故勤于物者一小大而无问　新安陈氏曰不矜细行终累大徳公于小物克勤所以愈见其懋徳之诚也　林氏曰正色率下所谓正其衣冠尊其瞻视俨然人望而畏之者也　史氏渐曰忠厚近迂涧老成若迟钝先王终不以此易彼者葢世臣旧徳功业已见于时闻望已孚于人商功利课殿最虽不若新进者至于雍容庙堂天下想闻其风采足以廉顽立懦敦薄厉偷如泰山乔岳初无运动之劳而功之及人厚矣毕公四世元老虽有不可及之盛徳常有不自足之诚心小物不以不必勤而不勤嘉绩不以己多于前时而或怠正色敛容而使人之非意自消出辞吐气而使天下之羣心胥服保厘之任舍公其谁】
　　王曰呜呼父师今予只命公以周公之事往哉
　　今我敬命公以周公化训顽民之事公其往哉言非周公所为不敢屈公以行也
　　旌别淑慝表厥宅里彰善瘅【音亶】恶树之风声弗率训典殊厥井疆俾克畏慕申画郊圻【音其】慎固封守以康四海淑善慝恶瘅病也旌善别恶成周今日由俗革之政也表异善人之居里如后世旌表门闾之类显其为善者而病其为不善者以树立为善者风声使显于当时而传于后世所谓旌淑也其不率训典者则殊异其井里疆界使不得与善者杂处【音宁】礼记曰不变移之郊不变移之遂即其法也使能畏为恶之祸而慕为善之福所谓别慝也圻与畿同郊圻之制昔固规画矣曰申云者申明之也封域之险昔固有守矣曰谨云者戒严之也疆域障塞【入声】岁乆则易【音异下同】湮【音因】世平则易玩时缉而屡省【悉井反】之乃所以尊严王畿王畿安则四海安矣【王氏曰彰善者而着之则恶者耻其不若然则恶者病矣使人有所感动曰风使人有所听闻曰声　夏氏曰庶望风而化闻声而应如风动于此而物偃于彼声振于此而响应于彼也　吕氏曰荣辱不止于一时而流芳遗臭将传百世而未冺所谓树之风声也人存政举人亡政息惟风声所传则可以鼓动千百年之逺虽事往迹陈而兴起如新弗率者殊其井疆岂真欲絶之而置之人类之外哉欲其畏慕而卒归于善而已此旌别之本心也五阳一隂然后可以夬决扬庭不知时义而错施之为恶者众或以召乱矣因区别里闾遂幷郊圻封守而整齐之公其念哉当以浑厚敦朴镇之也　新安陈氏曰旌别淑慝一句纲也表厥至风声三句旌淑也弗率至畏慕三句别慝也东郊之政以保为厘旌别淑慝者厘也义之尽也本心欲其畏慕而同归于善者以保为厘也仁之至也又树立为善者之风声见其善善之长俾为恶者畏慕见其恶恶之短有以人治人改而止之意爱之深待之厚如此卒化浮薄为忠厚宜哉风必有声闻夷惠之风闻即闻风之声也王夏分为二字未当吕以使恶者遗臭兼言不若専以树善者风声使流芳而人闻风兴起表宅里树风声使人知善之可慕旌淑也弗率训殊井疆使人知恶之可畏别慝也不可为瘅恶所疑彰善即瘅恶】
　　政贵有恒辞尚体要不惟好【去声】异商俗靡靡利口惟贤余风未殄公其念哉
　　对暂之谓恒对常之谓异趣【去声】完具而已之谓体众体所会之谓要政事纯一辞令简实深戒作聪明趋浮末好异之事凡论治体者皆然而在商俗则尤为对病之药也苏氏曰张释之谏汉文帝秦任刀笔之吏争以亟【咅棘】疾苛【咅何急也】察相髙其徒文具无恻隠之实以故不闻其过陵夷至于二世天下土崩今以啬【咅色】夫口辩而超迁之臣恐天下随风靡争口辩无其实凡释之所论【去声】则康王以告毕公者也【夏氏曰体则具于理而无不足要则简而亦不至于有余谓辞理足而简约也政辞如此皆不好异者能之政而好异则恱须臾而厌持久不能有恒言而好异则言浮于理言徒多而理不足安能体要　唐孔氏曰韩宣子称纣使师襄作靡靡之乐靡靡者相随顺之意　新安陈氏曰利口即辞体要之反恶利口逺佞人所关大矣　陈氏雅言曰政有恒则纯清而不扰故以为贵辞体要则典重而不浮故以为尚若政而好异则安能有恒言而好异则安能体要毕公四世元老虽无此失而所以告戒之道当如此也】
　　我闻曰世禄之家鲜【上声】克由礼以荡陵徳实悖天道敝化奢丽万世同流
　　古人论世禄之家逸乐【音洛】豢养其能由礼者鲜矣旣不由礼则心无所制肆其骄荡陵蔑有德悖乱天道敝壊风化奢侈美丽万世同一流也康王将言殷士怙侈灭义之恶故先取古人论世族者发之【家氏复礼曰观此则洛邑所迁岂多世禄之家欤】
　　兹殷庶士席宠惟旧怙【音户】侈灭义服美于人骄淫矜侉将由恶终虽收放心闲之惟艰
　　吕氏曰殷士慿借光宠助发其私欲者有自来矣私欲公义相为消长【上声】故怙侈必至灭义灭义则无复
　　羞恶之端徒以服饰之美侉之于人而身之不美则莫之耻也流而不反骄淫矜侉百邪竝见【咅现】将以恶终矣洛邑之迁式化厥训虽已收其放心而其所以防闲其邪者犹甚难也【陈氏经曰人之心莫难收于已放之时尤莫难闲于既收之后苟其根尚在虽一时知所收敛将触事而发此闲之所以为难也　夏氏曰周公君陈相继化商虽收其放心然闲之尚难毕公当有以闲之下文训以徳义古训又言闲之之道】
　　资富能训惟以永年惟徳惟义时乃大训不由古训于何其训
　　言殷士不可不训之也资资财也资富而能训则心不迁于外物而可全其性命之正也然训非外立教条也惟徳惟义而已徳者心之理义者理之宜也徳义人所同有也惟徳义以为训是乃天下之大训然训非可以己私言也当稽古以为之说葢善无证则民不从不由古以为训于何以为训乎【陈氏经曰礼义生于富足既富以养其身又训以养其心全正性所以顺正命此所以永年也所谓能训岂外人心天理而他有所谓训哉徳者人心之所得义者人心之所宜根于人心之所同然此之谓大训古训所载亦惟徳义而已即人心之所同然而证诸古所已然非徳义之外有古训也毕公之化本诸同然而民易从参诸已然而民易信闲之之道孰过于此君陈尚有辟以止辟三细不宥之说此篇虽歴数商俗之不美然惟务区别以生其愧教训以导其善无片言及于刑葢纯以徳化而刑措不用信矣　新安陈氏曰训以徳所以化其陵徳训以义所以化其防义旌别淑慝以商人化商人也所以兴起其劝慕之微权崇徳义稽古训反身以化商人也所以反求其训化之大本化商之道至是尽矣　陈氏大猷曰不由古人徳义之训以训之是非徳之徳非义之义也如老氏以清静为徳扬氏以为我为义何以为训乎　陈氏雅言曰殷民固不可以不使之富而尤不可以不使之知所训也富而不知所训则不与骄奢期而骄奢至不与危亡期而危亡至求欲永年其可得乎故既富之余则必当使之知训而训之大者则惟在于徳义而已葢殷士之失在于以荡陵徳怙侈灭义失其同然故训以徳所以化其陵徳训以义所以化其灭义亦因其所同然者还以导之而已然而徳义惟出于人心同然之理故为训之大也而非稽诸古以为训则吾恐徳其徳而非古人之所谓徳义其义而非古人之所谓义礼记所谓无徴不信不信民弗从者也故不由古训其将何以为训乎此欲反求其为训之本也】
　　王曰呜呼父师邦之安危惟兹殷士不刚不柔厥徳允修
　　是时四方无虞矣蕞尔殷民化训三纪之余亦何足虑而康王拳拳以邦之安危惟系于此其不苟于小成者如此文武周公之泽其深长也宜哉不刚所以保之不柔所以厘之不刚不柔其徳信乎其修矣【王氏炎曰忿其不从而以刚制之则必怨虑其难制而以柔遇之则必玩惟不偏于刚柔而处之以中则徳允修而商人化矣　吕氏曰始皇以安危系于匈奴而急之以刚徳宋以安危系于藩镇而缓之以柔皆以致乱　叶氏曰不刚不柔即寛而有制从容以和之意周公君陈毕公非有意于同同合于道耳】
　　惟周公克慎厥始惟君陈克和厥中惟公克成厥终三后协心同底于道道洽政治泽润生民四夷左衽罔不咸赖予小子永膺多福
　　殊厥井疆非治之成也使商民皆善然后可谓之成此曰成者预期之也三后所治者洛邑而施【去声】及四夷王畿四方之本也吴氏曰道者致治之道也始之中之终之虽时有先后皆能即其行事观其用心而有以济之若出于一时若成于一人谓之协心如此【朱子曰衽衣衿也左衽夷狄之俗　张氏曰三后犹四时之序不同而同于成岁功也　陈氏经曰慎始毖殷顽民也和中从容以和也今日惟防闲之使前口之功不壊耳事莫难于成终少有懈弛则二公之化皆为之不终矣圣贤之政虽有始中终之异其心与道则无始中终之殊谓之洽谓之润渐渍积累岂一日之功遽能如此哉商民蕞尔甚微而所系甚重逺而四夷尊而人主近而毕公之身逺而毕公之子孙皆有赖于此可见周家以化商民为重必如是而后可以尽成终之责　陈氏雅言曰殷民初迁周公治之造端正始不可少愆也故曰克慎周公既没君陈继之保养抚摩以和为贵也故曰克和既歴三纪世变风移旌别淑慝申画郊圻此政毕公其时也有周公君陈以慎之和之于始中而无毕公以任之于其后则是犹耕而不获前人之功皆为虗弃矣故曰克成三后之政虽有克慎克和克成之不同三后之时虽有厥始厥中厥终之或异然其心则无不协论其道则无不同犹四时之运寒暑温凉之候有异生长收藏之化有殊而皆相资以成岁功一也三后之意皆期于化殷而已故曰协心所施虽异然因时制宜各得当于理故曰同底于道圣贤心恊道同故能仁渐义摩而道化浃洽纲举目张而政事修治渐渍积累泽之深入于民者岂一朝一夕所能致哉康王此言期望于毕公者至矣】
　　公其惟时成周建无穷之基亦有无穷之闻【去声】子孙训其成式惟乂
　　建立训顺式法也成周指下都而言吕氏曰毕公四世元老岂区区立后世名者而勲徳之隆亦岂少此康王所以望之者葢相期以无穷事业乃尊敬之至也
　　呜呼防曰弗克惟既厥心防曰民寡惟慎厥事钦若先王成烈以休于前政
　　苏氏曰曰弗克者畏其难而不敢为者也曰民寡者易【咅异】其事以为不足为者也前政周公君陈也【陈氏大猷曰事之不立非视之太重而畏其难则视之太轻而忽其易能尽其心则虽难无不举不谨其事则虽易不能举　王氏炎曰观殷民不轻于从周见殷先王徳泽之深观三后化殷殷卒依于周者八百年见周家仁厚之至　张氏曰观周公之处商民其忠厚仁恕激劝之方非后人可及也在白起项羽处之则坑之矣若晋武苻坚处之则有刘元海慕容垂之乱矣周公肯为此乎呜呼杀之既不可用之又不可于是迁之洛邑使日见周之仁政日闻周之仁声日亲周之仁人君子优游涵养以变易其不服之心如此者三十六年矣难化者或老或死已化者方少方生于是时也得不有激励之方以一新其耳目为永久之计乎君陈分正固有其兆矣至于毕公乃晓然旌别淑慝使善恶有所劝戒又申画郊圻慎固封守使奸者无所觊而居者常虑危抑又思风俗之根本在于世禄之家乃训之使皆由于徳义既有善恶之分以起其心又有徳义之训以美其俗则非特中国尊荣而四夷亦皆受其赐矣皆周公经营之君陈祖述之而毕公成就之也三后协心同底于道岂虚辞哉董氏鼎曰或曰成汤革夏未防继以太甲败度败礼伊尹居之桐者三年夏之余民帖然安静伊尹辅商不见有区处夏人事何其易也武王克商继以武庚之叛周公成王康王所以区处殷人今见于大诘洛诰多士多方君陈毕命诸书何其难也岂夏之民醇至商独顽欤得非汤仅放桀武王乃杀纣成王又杀武庚商之余民岂无忠臣义士痛心疾首者乎况又辟管叔于商骨肉至亲尚犹不免何以服讐民哉所以纷纷久而不定欤愚曰不然汤武于桀纣同谓之伐桀败而遁因放之巢纣败而死遂谓之杀乃纣罪浮于桀非武不仁于汤也纣既死立其子以奉其祀终武之世无叛意武崩成幼管蔡流言以王室至亲反率前代余孽以叛由此一动而不复静则管叔之罪也故曰民不静亦惟在王宫邦君室葢谓乱始于汝而祸延于我管叔不叛则武庚不诛以此不服而非讐于武王成王也然其所以久而未革者则以殷俗尚质其蔽也易惑而难晓盘庚迁都为民利耳浮言胥动至烦三书之训谕犹父兄之训子弟尚且如是况视隣人为讐者于其言肯遽从乎虽然无殷人之顽不见周家之仁铜隂沍寒终消融于春风和气中呜呼仁哉　吕氏曰成康竝称成王见于诗书者多康王自诰诸侯外惟毕命耳读此亦可见其贤矣】
　　君牙
　　君牙臣名穆王命君牙为大司徒此其诰命也今文无古文有【问君牙冏命等篇见得穆王气象甚好而后来乃有车辙马迹驰天下之意何也朱子曰此篇乃内史之属所作犹今之翰林作制诰然如君陈周官蔡仲之命微子之命等篇亦是当时此等文字自有格子首呼其名而告之末又为呜呼之辞以戒之篇篇皆然观之可见　吕氏曰穆王书三篇君牙冏命初年书也吕刑末年书也中虽放逸不克保其始之祗畏然暮年哀敬初心复还舜命契为司徒止一语而君牙赞书至一篇世降而文胜也然周家之典刑文献在焉】
　　王若曰呜呼君牙惟乃祖乃父世笃忠贞服劳王家厥有成绩纪于太常
</div>
    <div class="pagination">
<a href="书经大全_page26.html">上一页</a><span>...</span><a href="书经大全_page22.html">22</a><a href="书经大全_page23.html">23</a><a href="书经大全_page24.html">24</a><a href="书经大全_page25.html">25</a><a href="书经大全_page26.html">26</a><span class="current-page">27</span><a href="书经大全_page28.html">28</a><a href="书经大全_page29.html">29</a><a href="书经大全_page28.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
