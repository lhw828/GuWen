<!DOCTYPE html>
<html>
<head>
    <meta charset="UTF-8">
    <title>钦定书经传说汇纂 - 第 9 页/共 38 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定书经传说汇纂 - 第 9 页/共 38 页</h1>
    <div class="content">　　【据所成也孔子定为虞书原所作也】
　　尧典
　　集传尧唐帝名【孔氏颖逹曰号之曰尧者释名以为其尊髙尧尧然物莫之先故谓之尧也○胡氏安国曰占者不以名为讳尧典称有鳏在下曰虞舜则尧舜者固二帝之名也○朱子曰看来尧舜只是名】说文曰典从册在丌上尊阁之也此篇以简册载尧之事故名曰尧典后世以其所载之事可为常法故又训为常也今文古文皆有【董氏鼎曰篇题下毎书古今文有无者孔壁伏生二书之分耳非以字画言辞论也】
　　集说【孔氏安国曰言尧可为百代常行之道○孔氏颖逹曰舜登庸由尧故追尧作典○经之与典俱训为常名典不名经者以经是总名包殷周以上皆可为后代常法故以经为名典者经中之别特指尧舜之徳于常行之内道最为优故名典不名经也○程子曰上古世淳人朴顺事而为治耳至尧始为治道因事制法着见功迹而可为典常也不惟随时亦其忧患后世而有作也故作史者以典名其书○吕氏祖谦曰二典与他书不同如易之有乾坤】
　　曰若稽古帝尧曰放勳钦明文思安安允恭克让光被四表格于上下
　　集传曰粤越通古文作粤曰若者发语辞周书越若来三月亦此例也稽考也史臣将叙尧事故先言考古之帝尧者其徳如下文所云也【朱子曰曰若稽古帝尧是作书者叙起】曰者犹言其说如此也放至也犹孟子言放乎四海是也勳功也言尧之功大而无所不至也【苏氏轼曰自孟子太史公咸以放勳重华文命为尧舜禹之名然有不可者以类求之则臯陶为名允廸乎】钦恭敬也明通明也敬体而明用也文文章也思意思也文着见而思深逺也【吕氏祖谦曰散而在外则为文钦明之发见也蕴而在内则为思钦明之潜蓄也文思表里之谓】安安无所勉强也言其徳性之美皆出于自然而非勉强所谓性之者也【黄氏度曰安安从容中道盛徳之形容也】允信克能也常人徳非性有物欲害之故有强为恭而不实欲为让而不能者惟尧性之是以信恭而能让也光显被及表外格至上天下地也言其徳之盛如此故其所及之逺如此也【吕氏大临曰格极其所至也徳之盛者上下与天地同流而无闲也】盖放勳者总言尧之徳业也钦明文思安安本其徳性而言也允恭克让以其行实而言也至于被四表格上下则放勳之所极也孔子曰惟天为大惟尧则之故书叙帝王之徳莫盛于尧而其赞尧之徳莫备于此且又首以钦之一字为言此书中开卷第一义也读者深味而有得焉则一经之全体不外是矣其可忽哉
　　集说【孔氏颖逹曰史述帝尧心意恒敬智慧甚明发举则有文谋思虑则能通敏在于已身有此四徳又能信实恭勤善能谦让恭则人不敢侮让则人莫与争由此为下所服名誉着闲圣徳美名充满被溢于四方之外又至于上天下地言其日月所照霜露所坠莫不闻其声名被其恩泽也○林氏之竒曰史记曰尧有大功于是推言其所以为大功者钦眀文思安安允恭克让光被四表格于上下此其所以为大功也○朱子曰尧是初头出治第一个圣人尧典是第一篇典籍説尧之徳都未下别字钦是第一个字圣贤千言万语大事小事莫不本于敬收拾得自家精神在此方看得道理尽看道理不尽只是不専一○敬是彻上彻下工夫做到圣人田地也只放下这个敬不得如尧舜也只终始是一个敬如説钦眀文思颂尧之徳四个字独将这个敬为首如说恭已正南面而已如説笃恭而天下平皆是○钦是个本领能敬便能眀惟眀故文理详察粲然可观而其间意思自是深逺○安安只是重叠字若小心翼翼成性存存言尧之钦明文思皆本于自然不勉强也○真氏徳秀曰尧之徳以钦为首而其行以恭为先学者之学圣人此其凖的也○金氏履祥曰经纬天地曰文谓其弥纶天地之道焕乎其有文章思言其运量周密所谓其智如神也安安盖盛徳从容之极恭让谓之允克则其至诚之发贞实气象又自不同光被四表言其发越覆冐之盛格于上下言其充塞感通之极也朱子常言圣人之心精明纯粹而已则钦明二字已足以尽圣人之徳而又曰文思兼语其用也文者明之用思者钦之用钦明即惟精惟一文思即允执厥中也○王氏充耘曰或谓书以道政事故尧典篇首先言功而后言徳及观吾夫子曰巍巍乎唯天为大唯尧则之本言尧之徳巍巍乎其有成功则言尧之功其先徳后功虽与先功后徳不同然于功徳二者皆以巍巍乎三字称之无异辞廼知夫子所言史臣所记辞异防同初非有意以功徳为先后而表是书为政事之编也○吕氏柟曰钦眀文思允恭克譲犹称舜者曰濬哲文明温恭允塞称仲尼曰温良恭俭譲也是故钦徳之聚也明徳之通也文徳之理也思徳之深也安安徳之定也允徳之积也恭徳之显也克徳之才也让徳之固也以钦为先者徳之始以让为后者徳之终也○董氏其昌曰尧徳只是一个钦为主钦之昭晰处为眀钦之经纬处为文钦之谋虑处为思而钦之形现出来是为恭为让才有此徳便有此光华这光被及四表以至于上下也】
　　克明俊徳以亲九族九族既睦平章百姓百姓昭明协和万邦黎民于变时雍
　　集传明明之也俊大也【朱子曰克明俊徳是明明徳之意与文王克明徳同】尧之大徳上文所称是也九族髙祖至孙之亲【礼记亲亲以三为五以五为九郑康成注已上亲父下亲子三也以父亲祖以子亲孙五也以祖亲髙祖以孙亲孙九也】举近以该逺五服异姓之亲亦在其中也【孔氏颖逹曰夏侯欧阳等以为九族者父族四母族三妻族二皆据异姓有服○朱子曰九族以三族言者较大然亦不必如此泥但其所亲者皆是】睦亲而和也【王氏安石曰睦者交相亲也】平均章眀也【金氏履祥曰平均齐无偏章品节有文】百姓畿内民庶也昭明皆能自明其徳也万邦天下诸侯之国也黎黒也民首皆黒故曰黎民于叹美辞变变恶为善也【陈氏大猷曰于如诗于穆之于盖神化之妙难以形容与直言变者气象不侔矣】时是雍和也此言尧推其徳自身而家而国而天下所谓放勳者也集说【孔氏安国曰言天下众民皆变化从上是以风俗大和○程子曰前言尧之徳此言尧之治其事有次序○林氏之竒曰尧之徳其见于充实辉光者如天地之覆载日月之照临极其至矣此又言其举而措之天下事业者也○唐氏圣任曰睦者亲之应昭明者平章之应时雍者协和之应也○朱子语类问尧典自钦明文思以下皆说尧之徳则所谓克眀俊徳者古注作能眀俊徳之人似有理曰且看文势不见有用人意○平章百姓只是近处百姓黎民则合天下之民言之矣典谟中百姓只是说民如防咈百姓之类若国语说百姓则多是指百官族姓○此家齐而后国治之意百姓昭明乃三纲五常皆分晓不鹘突也○九族既睦是尧一家之明徳百姓昭眀是尧一国之明徳黎民于变时雍是尧天下之明徳○真氏徳秀曰钦明文思者众徳之目俊徳即其总名也明俊徳者脩身之事其下即齐家治国平天下之事也百姓昭明谓新民而民亦有以明其徳也尧典其大学之宗祖欤○陈氏栎曰以脩齐治平论此章始于司马公稽古录朱子从之真氏又揭此章冠大学衍义一书且以为火学之宗祖至论也○王氏充耘曰此尽已之性能尽人之性者也○王氏樵曰上备举尧之众徳而首以钦之一言此总挈尧之盛徳而蔽以眀之一言圣人之心小心翼翼昭事上帝是以清眀在躬志气如神而其功及于家国天下程子所谓唯上下一于恭敬则天地自位万物自育气无不和而四灵毕至此体信逹顺之道○圣人之徳固无积累之渐然其功化之及物则未尝不自近以及逺】
　　附录【孔氏颖逹曰百官谓之百姓者隠八年左传云天子建徳因生以赐姓谓建立有徳以为公卿因其所生之地而赐之以为其姓令其收敛族亲自为宗主明王者任贤不任亲故以百姓言之○苏氏轼曰百姓凡国之大族民之望也方是时上世帝皇之子孙其得姓者盖百余族而已故曰百姓○林氏之竒曰敦宗睦族之道必徧内外之亲晏子曰使吾父之党无不乘车吾母之党无不足衣食妻之党无有冻馁者敦九族之道固自此始时雍者程氏曰化成俗美而时雍和程氏之说善】
　　乃命羲和钦若昊天厯象日月星辰敬授人时
　　集传乃者继事之辞羲氏和氏主厯象授时之官【孔氏安国曰重黎之后羲氏和氏世掌天地四时之官○朱子曰羲和即是那四子或云有羲伯和伯共六人未必是】若顺也昊广大之意厯所以纪数之书象所以观天之器如下篇玑衡之属是也【王氏安石曰厯者步其数象者占其象】曰阳精一日而绕地一周月隂精一月而与日一防星二十八宿众星为经金木水火土五星为纬皆是也【汉天文志经星常宿中外官凡百一十八名积数七百八十三星皆隂阳之精其本在地而上发于天者也○张子曰五纬五行之精气○朱子曰纬星是隂中之阳经星是阳中之隂】辰以日月所会分周天之度为十二次也【陆氏徳明曰日月所防谓日月交会于十二次也○朱子曰辰天壤也毎一辰各有几度谓如日月宿于角几度即所宿处为辰也】人时谓耕获之候凡民事早晚之所关也其说详见下文集说【孔氏颖逹曰已上论尧圣性此说尧之任贤故云乃命非时雍之后方始命之○楚语云颛顼命南正重司天以属神火正黎司地以属民尧育重黎之后使复典之以至夏商据此则自尧及商无他姓也吕刑称乃命重黎传云重即义黎即和也义和虽别为氏族而出自重黎故吕刑以重黎言之○昊天者浑元之气昊然广大也四方中星者二十八宿布在四方随天转运更互在南方毎月各有中者月令毎月昏旦推举一星之中若使毎日视之即诸宿毎日昏旦莫不当中中则人皆见之故以中星表宿天子南面而视四方星之中知人缓急故曰敬授人时辰日月所会者举其人目所见以星言之论其日月所会以辰言之其实一也命义和令以算术推歩累歴其所行法象其所在具有分数节候叅差不等敬记此天时以为厯而授人也○王氏安石曰古圣人重厯数至周官益轻盖创端造始推测天度非上哲有所不能及成法已具有司守之亦可步占所以始重终轻其势然也○程子曰事之最大最先在推测天道治厯明时万事莫不本于此脩齐治平治之道也顺时治厯创制立度治之法也圣人治天下惟此两端而已○厯象之法大抵主于日日一事正则其他皆可推○林氏之竒曰改正朔始于周古惟用夏正人时但言民时也○朱子曰义和主厯象授时而已非是各行其方之事○厯是古时一件大事故少皥以鸟名官首曰鳯鸟氏厯正也嵗月日时既定则百工之事可考其成无厯则无以知三辰之所在无玑衡则无以见三辰之所在○如何见得天有三百六十五度只是天得过处为度天之过处便是日之退处日月会为辰○天道左旋日月星竝左旋星不是贴天天是隂阳之气在上面下人看见星随天去耳○问经星左旋纬星与日月右旋是否曰今诸家是如此说横渠说天左旋日月亦左旋看来横渠之说极是只恐人不晓所以诗传只载旧说或曰此亦易见如以一大轮在外一小轮载日月在内大轮转急小轮转慢虽都是左转只有急有慢便觉日月似右转了曰然但如此则厯家逆字皆着改做顺字退字皆着改做进字○厯家言天左旋日月星辰右行非也其实天左旋日月星辰皆左旋但天之行疾于日天一日一周更搀过一度日一日一周恰无赢缩以月受日光为可见月之望正是日在地中月在天中所以日光到月四畔更无亏欠惟中心有黡翳处是地有影蔽者尔及日月各在东西则日光到月者止及其半故为上下逐夜増减皆以此推地在天中不为甚犬只将日月行度折筭可知天包乎地其气极试登极髙处验之可见形气相催束而成体但中闲气稍寛所以容得许多品物若一例如此气则人与物皆消磨矣谓日月只是气到寅上则寅上自光气到夘上则卯上自光者亦未必然既曰日月则自是各有一物方始各有一名星光亦受于日但其体微尔○吕氏祖谦曰作厯之前钦若昊天是先天而天弗违作厯之后敬授人时是后天而奉天时皆以钦敬为主○真氏徳秀曰敬之见于经始此○黄氏镇成曰天体苍苍无以测其旋运古之圣人乃举二十八舍推昼夜之所移以分度限一嵗而周得三百六十五度四分度之一有竒因列舍之方析而为四象因日月之所会布而为十二次天体于是可推四时于是可正东方七宿曰角亢氐房心尾箕有苍龙之形北方七宿曰南斗牵牛须女虚危营室东壁有武之形西方七宿曰奎娄胃昴毕觜觽参有白虎之形南方七宿曰东井舆鬼栁星张翼轸有朱鸟之形谓之四象自南斗至须女曰星纪须女至危曰枵危至奎曰娵訾奎至胃曰降娄胃至毕曰大梁毕至东井曰实沈东井至栁曰鹑首栁至张曰鹑火张至轸曰鹑尾轸至氐曰夀星氐至尾曰大火尾至南斗曰析木谓之十二次故经于春曰星鸟者以见四方列舍之有四象之形也于夏曰星火者以见一嵗日月所防之有十二次也于秋曰星虚于冬曰星昴者以见象次皆列舍之所分也中星所指定正南之位分二十四气以察四仲所指之星缀日于天正虚一度则为冬至昴宿昏见于午斗杓指子为仲冬之中气随时逓转可以类知○二十八舎度最多者莫如东井三十三度通志三十四度其次莫如南斗二十六度通志二十五度度最少者莫如觜觽二度通志一度其次莫如舆鬼四度通志二度○陈氏栎曰四子先总命之继分命之末复总命之虽分方与时其实通掌正如春官正至冬官正虽分四时实通兼云○陈氏雅言曰圣人事天治民亦钦敬之心而已敬天之心严于厯象之际勤民之心严于授时之际圣人于事何徃不敬而况于事天治民之大者乎○潘氏士遴曰因星辰以定日月之防而日以推月月以推嵗嵗成而分至啓闭始得不爽其候天之元气无形可见只观斗纲所建之辰凡日月一岁十二会也二十八宿日月常经行其度金木水火土随时过宫但有迟速耳邵子云天无星处皆辰地无石处皆土是星与辰一也】
　　【案厯以纪日月星辰所歴象以着日月星辰之像厯象首及于日盖因日由黄道行有恒度虽有盈缩加减之差而差亦有恒度故厯象先测太阳而后及诸耀是日行为诸耀之本也次及于月月之晦朔望一生于日盖日与月各随天行又各有自行度分迟疾不一因而有朔望兼有交食错综损益而闰余生焉又次及于星星以二十八宿为经所以定诸耀之行度次舍所谓日躔躔于星也所谓月离离于星也星以五行为纬而推歩五纬亦以经星为准盖诸耀之行循于黄道而黄道非有光象可求必用经星之度分以纪之也又次及于辰邵子云天无星处皆辰盖辰者日月所会五纬所经分周天为十二辰所以纪日月五纬推行之次也后世又参以地圎之理地心地面之说而因地以测诸差法益加密焉是故厯象日月星辰为作厯之纲绸既定而后厯可成其曰钦若敬授实古圣敬天勤民之至意也】
　　分命羲仲宅嵎夷曰旸谷寅宾出日平秩东作日中星鸟以殷仲春厥民析鸟兽孳尾
　　集传此下四节言厯既成而分职以颁布且考验之恐其推步之或差也或曰上文所命盖羲伯和伯此乃分命其仲叔未详是否也宅居也嵎夷即禹贡嵎夷既畧者也【地理今释嵎夷今朝鲜地案孔安国传东表之地称嵎夷正义曰青州在东界外之畔为表故云东表之地禹贡锥指援据后汉书以嵎夷为朝鲜地盖朝鲜古属青州与今山东登州府隔海相对正合孔传东表之语薛季宣书古文训谓嵎夷海隅诸夷今登州于钦齐乗又指为宁海州皆非也】曰谷者取日出之义【孔氏安国曰旸明也日出于谷而天下明故称旸谷】羲仲所居官次之名盖官在国都而测候之所则在于嵎夷东表之地也寅敬也宾礼接之如宾客也亦帝喾厯日月而迎送之意【张氏守节曰言作厯望晦朔日月未至而迎之过而送之】出日方出之日盖以春分之旦朝方出之日而识其初出之景也平均秩序作起也东作春月嵗功方兴所当作起之事也【朱子曰平秩东作之类只是如今谷雨芒种之节候尔林少頴作万物作之作说即是此意】盖以厯之节气早晚均次其先后之宜以授有司也日中者春分之刻于夏永冬短为适中也昼夜皆五十刻举昼以见夜故曰日星鸟南方朱鸟七宿【孔氏颖逹曰总举七宿春分之昏未鸟七宿皆得见也】唐一行推以鹑火为春分昏之中星也【金氏履祥曰午上有鹑鸟星在星星之东首西尾东星为星鸟未为鹑首已为鹑尾是也】殷中也春分阳之中也析分散也先时冬寒民聚于隩至是则以民之散处而验其气之温也乳化曰孳交接曰尾以物之生育而验其气之和也
　　集说【孔氏颖逹曰尧于羲和之内乃分命其羲氏而字仲者○以春位在东因治于东方其实主四方春政○马融云古制刻漏昼夜百刻昼长六十刻夜短四十刻昼短四十刻夜长六十刻昼中五十刻夜亦五十刻融之此言据日出见为说天之昼夜以日出入为分人之昼夜以昏明为限日未出前二刻半为眀日入后二刻半为昏损夜五刻以禆于昼则昼多于夜复校五刻古今厯术与太史所候皆云夏至之昼六十五刻夜三十五刻冬至之昼四十五刻夜五十五刻春分秋分之昼五十五刻夜四十五刻此其不易之法也然今太史细候之法则校常法半刻也○苏氏轼曰羲和之任亦重矣尧都冀州而其所任之臣乃在四极万里之外理或不然当是致日景以定分至然后厯可起故使徃验于四极非常宅也○朱子曰宅嵎夷之类恐只是四方度其日景如唐时尚使人去四方观望○在地之位一定不易在天之象运转不停惟天之鸟星加于地之午位乃与地合得天运之正○中星或以象言或以次言或以星言者盖星适当昏中则以星言如星虚星昴是也星不当中而适当其次者则以次言如星火是也次不当中而适界于两次之间者则以象言如星鸟是也○陈氏大猷曰或问孔言中星与林氏异如何曰考论中星当以林说为是林曰鸟火虚昴皆是分至之昏见于南方直正午之中星而孔氏以谓七星毕见不以为中星故唐孔氏云仲春之月日在奎娄入于酉地则初昏之时井鬼在午栁星张在巳翼轸在辰仲夏之月日在东井而入于辛地则初昏之时角亢在午氐房在巳箕尾在辰仲秋之月日在角而入于酉地则初昏之时斗牛在午女虚危在巳室壁在辰仲冬之月日在斗入于申酉地则初昏之时奎娄在午胃昴在巳毕觜参在辰信如孔说则是鸟火虚昴当分至之昏皆见于已非正午也何以为四方中星哉王肃觉其非遂谓宅嵎夷宅南交宅西宅朔方孟月也日中日永宵中日短仲月也鸟火虚昴季月也此说并与天象偶合然分孟仲季非书之意盖二孔王肃皆不知厯家有嵗差之法以月令日在某宿而求之所以不合○郑氏伯熊曰二十八宿环列四方随天而西转四方虽有定星而星无定居各以时见于南方仲春星火在东星鸟在南星在西星虚在北至仲夏则鸟转而西火转而南虚转而东昴转而北至仲秋则火转而西虚转而南转而东鸟转而北至仲冬则虚转而西转而南鸟转而东火转而北来嵗仲春则鸟又转而南矣尧典考中星以正四时甚简而明○陈氏师凯曰春分之日初出之景于地则在卯方之中于日则在卯时之中盖春分巳前则冬至日出辰渐渐南来未及乎夘中也春分巳后渐渐北去至夏至而日出寅又过乎夘中也直至秋分则又自北而来至于夘中秋分巳后又自夘中南行而至于辰为冬至故春分秋分日皆出夘昼夜皆五十刻而气候亦得寒温之中也○朱鸟七宿一行撰开元大衍厯中星者所以正四时日行之所在昏中则夕见于地之正南方旦中则晨见于地之正南方月令记昏旦二中尧典止记昏中古者玉衡之器以玉为管横设之以二端对南北自南面北望之则北极正对管之北端自北面南望之则昏时某星正直管之南端在南上正午之地故谓之中星其北极一处则凝然不动常对管端其南上中星则逐时移动毎夜定挨过一度盖太阳所在星辉隠没本不知其行在甚度惟从中星推之中星挨至某宿第几度则黄道日轨亦退至西上日入防某宿第几度昼考诸日影夜考诸中星则七政之运皆可推而厯日不差矣鹑火午上栁星张三宿也自惊蛰至清明则此三宿逐次为中星当春分之夕则星宿为中星也然此只是就尧典论之后世如月令史汉晋隋唐宋诸书所载中星皆不同有二十四气中星又有五更中星盖后世厯法渐宻推步愈精不如古厯之简易也案朱子云宅嵎夷之类恐只是四方度其日景如唐时尚使人去四方观望此说极是至于测中星亦所以测日也恒星当午自人视之为天之中故曰中星盖因昼有日光而不见星故于初昏测之既得中星计至日入度分加入昏刻所行而太阳之真躔乃得确据昼测日影夜考中星此厯家之要务也又中星诸方各异随时不同故分测四方参互考验始无差忒然恒星随天左旋自东而西又有自行度分自西而东毎嵗所行今定为五十一杪即古之嵗差也其自行分秒虽微久则自着尧时春分日躔在昴而初昏中星为鹑鸟今之春分日躔在室而初昏中星则在东井自尧至今四千余年而相差若此是知厯不可以一时为准法不可以一隅而定惟使畴人専家眀习其理随时随地实测互证常加修改协于天行斯无弊之良法也】
　　申命羲叔宅南交平秩南讹敬致日永星火以正仲夏厥民因鸟兽希革
　　集传申重也南交南方交阯之地【黄氏度曰案汉初置交阯郡后置交州杜佑通典曰复禹旧号是则本名交后世増益之也地理今释南交今安南国林之竒尚书解云南交即交阯也史记五帝本纪曰黄帝之地北至于幽陵南至于交阯则交阯之对幽都其东尚矣】陈氏曰南交下当有曰明都三字讹化也谓夏月时物长盛所当变化之事也史记索隠作南为谓所当为之事也敬致周礼所谓冬夏致日盖以夏至之日中祠日而识其景如所谓日至之景尺有五寸谓之地中者也【周礼疏云周公欲求土中而营王城故有土圭测日影之法】永长也日永昼六十刻也星火东方苍龙七宿火谓大火【孔氏颖逹曰火苍龙之中星特举一星举中则七星可知仲夏初昏之时东方七宿皆得见也○金氏履祥曰心宿有三星中一星名曰大火】夏至昏之中星也正者夏至阳之极午为正阳位也因析而又析以气愈热而民愈散处也希革鸟兽毛希而革易也
　　集说【晋天文志云郑众说土圭之长尺有五寸以夏至之日立八尺之表其景与土圭等谓之地中今颍川阳城地也郑云凡日景于地千里而差一寸景尺有五寸者南戴日下万五千里也以此推之日当去其下地八万里矣日邪射阳城则天径之半也体圆如弹丸地处天之半而阳城为中则日春秋冬夏昏眀昼夜去阳城皆等无盈缩矣故知从日邪射阳城为天径之半也以句股法言之旁万五千里句也立极八万里股也从日邪射阳城也以句股求法入之得八万一千三百九十四里三十步五尺三寸六分天径之半而地上去天之数也倍之十六万二千七百八十八里六十一步四尺七寸二分天径之数也以周率乗之径率约之得五十一万三千六百八十七里六十八步一尺八寸二分周天之数也○孔氏颖逹曰又就所分羲氏之内重命其羲氏而字叔者○七宿房在其中但房心连体心统其名左传言火中火见诗称七月流火皆指房心为火故曰火苍龙之中星特举一星与鸟不类○方氏慤曰阳生于子而其气舒故昼刻多日浸长隂生于午而其气促故昼刻少日浸短以隂生于午则阳极于此故仲夏言日长至阳生于子则隂极于此故仲冬言日短至所谓冬至夏至者其名盖出于此然而以刻数之则如是尔以景量之夏至日极北而在东井其景尺有五寸冬至日极南而在牵牛其景丈有三尺以为长短之极则与此异矣盖刻之长短由日出之早晚景之长短由日行之南北故也○林氏之竒曰敬致者孔氏谓敬行其教以致其功则何独于南方言之周官冬夏致日左氏曰日官居卿以底日则敬致者致日之谓也○朱子曰伊川云测景以三万里为准若有穷然有至一邉已及一万五千里者而天地之位盖如初也此言盖误所谓升降一万五千里中者谓冬夏日行南陆北陆之间相去一万五千里耳非谓周天只三万里也○王氏天与曰案月令疏云二十八宿随天而行毎日虽周天一匝早晚不同此朱子之所引也以此推之自仲春至仲夏满九十一日有竒而星宿随天所过之度亦樍至九十一度有竒故夏至初昏星鸟向西而星火正见南方下文星虚星亦然此四时中星所以不同也○申氏时行曰敬致与寅賔寅饯不同盖夏至之日既行于北陆而不同于春秋之晷测候之所又在于南方而不同于出入之处故于夏至之午立土圭之法伺日行之中天而察其晷影之长短此所谓敬致也○潘氏士遴曰夏至午时立八尺表表下横置尺五之土圭伺日行至中天去极六十七度强夏至之午景与土圭相齐恰长一尺五寸便是地中】
　　【案尧时夏至日躔在星而初昏中星为大火今夏至日躔于觜而初昏中星则亢宿中之大角偏东数分余也】
　　分命和仲宅西曰昧谷寅饯纳日平秩西成宵中星虚以殷仲秋厥民夷鸟兽毛毨
　　集传西谓西极之地也【地理今释西朔方案史记五帝纪注徐广曰西者今天水之西县汉属陇西郡非也西县秦置在今陕西巩昌府秦州界非以和仲宅西而名西之不可为西县犹朔方之不可为朔方郡皆不当専指一处黄度尚书说云禹贡西被流沙自流沙以西皆夷界山川不纪于职方故称西以见境域之不至此也朔则北限沙漠荒茫攸逺山川不可见故称朔方以为大界或曰山海经北荒有幽都山乐史寰宇记幽州有幽都山皆为附防此说良是】曰昧谷者以日所入而名也【孔氏安国曰昧也日入于谷而天下冥故曰昧谷】饯礼送行者之名纳日方纳之日也【申氏时行曰纳日在酉时酉位】盖以秋分之莫夕方纳之日而识其景也西成秋月物成之时所当成就之事也宵夜也宵中者秋分夜之刻于夏冬为适中也昼夜亦各五十刻举夜以见日故曰宵【孔氏颖逹曰宵阳气消也】星虚北方武七宿之虚星秋分昏之中星也【孔氏颖逹曰虚武之中星七星秋分之日昏时竝见】亦曰殷者秋分隂之中也夷平也暑退而人气平也毛毨鸟兽毛落更生润泽鲜好也
　　集说【孔氏頴逹曰又分命和氏而字仲者○谷者日所行之道故谓日入之处为昧谷非实有谷而日入也○三时皆言日惟秋言夜明日中宵亦中宵中日亦中春之与秋日夜皆防春言出日即以日言之秋言纳日即以夜言之○孙氏觉曰仲春阳中故举日仲秋隂中故举宵○王氏肯堂曰出日纳日之日日月之日也日中永短之日日夜之日也○潘氏士遴曰四方之职皆互文见宅西则嵎夷为东可知朔言方则三方可知北曰幽都则南明都可知言南交则朔方为北可知举春日中则宵中可知秋宵中则日中可知日永短则宵永短可知春中星全举七宿之鸟则夏秋冬之为龙虎武可知夏独举大火一辰则春鹑火秋枵冬大梁可知秋冬独言一宿则春星宿夏房宿可知】
　　【案尧时秋分日躔在房而初昏中星为虚今秋分日躔于翼而初昏中星则斗宿第四星偏东数分余也】
　　申命和叔宅朔方曰幽都平在朔易日短星昴以正仲冬厥民隩鸟兽氄毛
　　集传朔方北荒之地谓之朔者朔之为言苏也万物至此死而复苏【李氏巡曰万物尽于北方苏而复生故北称朔】犹月之晦而有朔也日行至是则沦于地中万象幽暗故曰幽都【朱氏祖义曰即幽州也史记黄帝之地北至幽陵】在察也朔易冬月岁事已毕除旧更新所当改易之事也【朱子曰朔易亦是时候嵗一改易于此有终而复始之意】日短昼四十刻也星昴西方白虎七宿之宿冬至昏之中星也【孔氏颖逹曰西方七宿昴为中故昴为白虎之中星】亦曰正者冬至隂之极子为正隂之位也隩室之内也【孙氏炎曰室中隠隩之处也】气寒而民聚于内也氄毛鸟兽生耎毳细毛以自温也盖既命羲和造厯制器而又分方与时使各验其实以审夫推步之差圣人之敬天勤民其谨如是是以术不违天而政不失时也又案此冬至日在虚昏中昴今冬至日在斗昏中壁中星不同者盖天有三百六十五度四分度之一岁有三百六十五日四分日之一天度四分之一而有余嵗日四分之一而不足故天度常平运而舒日道常内转而缩天渐差而西岁渐差而东此嵗差之由唐一行所谓岁差者是也古厯简易未立差法但随时占候脩改以与天合至东晋虞喜始以天为天以嵗为嵗乃立差以追其变约以五十年退一度【朱子曰中星自尧时至今已差五十度】何承天以为太过乃倍其年而又反不及至隋刘焯取二家中数七十五年为近之然亦未为精密也因附着于此
　　集说【孔氏颖逹曰又重命和氏而字叔者○王氏安石曰北方以位言之则日月星辰之象皆伏而不见以时言之则草木归根昆虫闭蛰皆有隠伏之意故谓之幽都○程子曰落下闳作厯言数百年当差一日其差理必然何承天以其差遂立嵗差法以所差分数摊在所厯之年看一嵗差着几分其差后亦不定独邵尧夫立差法冠絶古今却于日月交感之际以隂阳亏盈求之遂不差大抵隂常亏阳常盈故只于这里差了厯上若是通理所通为多○林氏之竒曰鸟兽孳尾希革毛毨氄毛盖万物之微感天地至和之气而动作应时故作厯者观此以候天时之早晚如礼记月令云鱼上冰獭祭鱼仓庚鸣鸿雁来之类是尧典之遗法也○朱子曰今之造厯者无定法只是赶趁天之行度以求合或过则损不及则益所以多差因言古之钟律细算寸分毫厘丝忽皆是定法如合符契皆自然而然莫知所起古之圣人其思之如是之巧然皆非私意撰为之也意古之厯书亦必有一定之法而今亡矣三代而下造厯者纷纷莫有定议愈精愈密而愈多差由不得古人一定之法也季通常言天之运无常日月星辰积气皆动物也其行度疾徐或过不及自是不齐使我之法能运乎天而不为天之所运则其疏密迟速或过不及之间不出乎我此虚寛之大数纵有差忒皆可推而不失矣何者以我法之有定而律彼之无定自无差也季通言非是天运无定乃其行度如此其行之差处亦是常度但后之造厯者为数窄狭而不足以包之耳○尧时昏卫星中于午月令差于未汉晋以来又差今比尧时似差四分之一古时冬至日在牵牛今却在斗○太史公厯书说是太初然却是颛顼四分厯刘歆三统厯唐一行大衍厯最详备五代王朴司天考亦简严然一行王朴之厯皆止用之二三年即差王朴厯是七百二十加去季通亦用却依康莭三百六十数○吕氏祖谦曰既成今歳之终又虑来岁之始故谓之朔易始而终终而始此天地生生不穷之道而圣人体之以赞化育艮始终万物之意也○陈氏埴曰谓之中星者当南方之正直午位之中者也然星随天西转无刻不有中星但其法以初昏为候故尧典之所指即谓昏中也其以星鸟言者是以四象言也其以星火言者是以二十八宿言也要皆不出于二十八宿四分之则为四象十二分则为十二辰耳然尧典但提其大纲若厯家则转加密矣故月令析为十二三统折为二十四气且兼旦中而言则愈析愈宻固不厌析也盖周天三百六十五度四分度之一四分其度而得一谓零散数也其一昼夜左旋一周天而乂竒一度置周不数而独数其竒故谓星日行一度若甲日某星初度中即乙日某星二度中日有三百六十六即中星亦有三百六十六必星官以玉衡窥之毫厘不差斯可以定莭气而成四时若三统分二十四气在厯家且尔况月令尧典乎古今厯法不同大抵较踈宻耳○陈氏大猷曰案厯家自北齐向子信始首知嵗差之法以古厯指之凡八十余年差一度月令日在某宿比之尧时则已差矣以日会月在某宿未知中星宜具不合矣故唐一行云日在虚一则星火星昴皆以仲月昏中而沈存中亦云尧典日短星昴今乃日短星束壁以是知嵗差之法乃厯家之所通知特先儒未之思耳○陈氏栎曰订传谓今冬至日在十昏壁中所谓今者文公之时也证之今日又不同矣近嵗方氏囬当至元十八年辛巳作孙君山经序有曰今冬至日在箕九度昏室中由此观之乌可不用嵗差法随时追其变而治厯以与天合哉既当随时修改以与天合则执经胶泥以求与占合决所不可也○金氏燧曰岁有差数先贤故立嵗差之法以步之差法当以七十三年者为稍的尧时冬至日在虚七度昏中至月令时该一千九百余年月令冬至日在斗二十二度昏奎中至本朝初该一千七百余年冬至日在斗初度昏壁中今延祐又经四十余年而冬至日在箕八度矣昏亦壁中以此验之诚有不同○潘氏士遴曰凡测星治地令平规而圜之径二十歩一尺七寸四分寸之二六尺为歩周三百六十五寸二十五分一尺为一度以象周天之数立一表于地圭之中命曰中表不动从表之北向南而星星置一表于正南之经头命曰游仪之表毎日逐星西过以尺量其下去所表之数毎一尺为一度候星以牵牛为始望星在正南之昏时为法从此以后日西过经八日昏时女星来中故牛为八度复候女星至十二日后虚星来中故为十二度复候虚星至十日后危星来故虚为十度】
　　【案尧时冬至日躔于虚而初昏中星为昴今冬至日躔于箕而初昏中星则室宿中之云雨星偏东数分余也】
　　帝曰咨汝羲暨和朞三百有六旬有六日以闰月定四时成岁允厘百工庻绩咸熙
　　集传咨嗟也嗟叹而告之也暨及也朞犹周也【孔氏安国曰匝四时曰朞○郑氏康成曰中数曰嵗朔数曰年中朔大小不齐正之以闰若今作厯日○陆氏徳明曰十日为旬○苏氏轼曰有六旬有六日有读为又占又有通】允信厘治工官庶众绩功咸皆熙广也天体至圎周围三百六十五度四分度之一【范氏蔚宗曰在天成度在厯成日○胡氏方平曰四分度之一者天行毎一度计九百四十分分为四分则计四个二百三十五分也】绕地左旋常一日一周而过一度日丽天而少迟故日行一日亦绕地一周而在天为不及一度积三百六十五日九百四十分日之二百三十五【陈氏师凯曰九百四十分者厯家额设一日细数也二百三十五者即四分日之一也○胡氏方平曰天一度有九百四十分嵗一日亦有九百四十分均以四分分之毎分计二百三十五分是天与日所行之余分也】而与天防是一岁日行之数也月丽天而尤迟一日常不及天十三度十九分度之七【胡氏方平曰十九分度之七者以九百四十分分为十九分毎分计四十九分四厘七毫三丝六忽八秒十九分内中取七分总为三百四十六分三厘一毫五丝七忽六秒此月行一日不及天与日常度之余分也】积二十九日九百四十分日之四百九十九而与日会【朱子曰天无体只二十八宿便是体且如日月皆从角起天亦从角起日则一日一周依旧只在角上天则一周了又过角些子日月累上去则一年便与日防】十二防得全日三百四十八【陈氏师凯曰十二个二十九日也】余分之积又五千九百八十八【陈氏师凯曰十二个四百九十九分也】如日法九百四十而一得六【陈氏师凯曰以九百四十为一日之法而除五千九百八十八得六个九百四十为六日也】不尽三百四十八【黄氏瑞莭曰将余分五千九百八十八除之六日外余三百四十八分也】通计得日三百五十四【陈氏师凯曰有全日三百四十八并余分之积得六日也】九百四十分日之三百四十八【陈氏师凯曰即上除不尽之数计四时令三十四分三分分之二也】是一嵗月行之数也嵗有十二月月有三十日三百六十者一嵗之常数也【陈氏师凯曰厯家设此为常额多于此者为盈少于此者为虚】故日与天会而多五日九百四十分日之二百三十五者为气盈【胡氏方平曰气则二十四气自今年冬至至来年冬至前一日计三百六十五日二百三十五分是于三百六十日外多五日二百三十五分者为气盈】月与日防而少五日九百四十分日之五百九十二者为朔虚【胡氏方平曰朔则十二月朔自今年十一月初一至来年十一月初一前一日计三百五十四日三百四十八分是于三百六十日内少五日五百九十二分者为朔虚】合气盈朔虚而闰生焉【金氏燧曰闰所以消其盈而息其虚也】故一嵗闰率则十日九百四十分日之八百二十七【黄氏瑞莭曰将日行所多五日又二百三十五分合月行所少五日又五百九十二分通得十日又八百二十七分一嵗之闰率也】三嵗一闰则三十二日九百四十分日之六百单一五岁再闰则五十四日九百四十分日之三百七十五【胡氏方平曰三嵗一闰积气朔之数三个十日八百二十七分计三十二日六百单一分五嵗再闰积五个十日八百二十七分计五十四日三百七十五分但五嵗内无再闰而易系乃有五嵗再闰之文者盖以气盈六日朔虚六日而再闰在五嵗内者举成数也在六嵗内者举本数也】十有九岁七闰则气朔分齐是为一章也【黄氏瑞节曰十九嵗七闰合十九岁日行所多月行所少通得整日一百九十毎嵗余分八百二十七以十九乗之得一万五千七百一十三以日法九百四十分而一除之得十六日犹余六百七十三分并一百九十日通二百单六日又六百七十三分也今为七闰月毎月二十九日通二百单三日毎月余分四百九十九分以七乗之得三千四百九十三以日法九百四十分而一除之得三日犹余六百七十三分并二百单三日通二百单六日又六百七十三分也所谓气朔分齐者十九年合气盈朔虚得二百单六日不尽六百七十三分七闰月亦二百单六日不尽六百七十三分气之分与朔之分至十九年而皆齐此所谓气朔分齐而为一章也】故三年而不置闰则春之一月入于夏而时渐不定矣子之一月入于丑而岁渐不成矣积之之久至于三失闰则春皆入夏而时全不定矣十二失闰子皆入丑岁全不成矣其名实乖戾寒暑反易农桑庶务皆失其时故必以此余日置闰月于其间然后四时不差而嵗功得成以此信治百官而众功皆广也
　　集说【孔氏安国曰一嵗三百六十六日除小月六为六日是为一嵗有余十二日未盈三嵗是得一月则置闰焉以定四时之气节成一嵗之厯象○王氏肃曰斗之所建是为中气日月所在斗指两辰之间无中气故以为闰也○孔氏颖逹曰日日行一度则一朞三百六十五日四分日之一今言三百六十六日者王肃云四分日之一又入六日之内举全数以言之也○无闰时不定嵗不成故须置闰以定四时左传云履端于始序则不愆举正于中民则不惑归余于终事则不悖是也○黄氏度曰秦颛顼厯置闰在嵗后尧厯考中星定分至随月置闰故四时不差遂为后世法○朱子曰天道与日月五星皆是左旋天道日一周天而常过一度日一日一周天起度端终度端故比天道常不及一度月行不及天十三度十九分度之七今人却云月行速日行迟此错说也但厯家以右旋为说取其易见日月之度尔○问天道左旋自西而东日月右行则如何曰横渠说日月皆是左旋説得好盖天行甚健一日一夜周三百六十五度四分度之一又进过一度日行速健次于天一日一夜周三百六十五度四分度之一正恰好被天进一度则日为退一度二日天进二度则日为退二度积至三百六十五日四分日之一则天所进过之度又恰周得本数而日所退之度亦恰退尽本数遂与天防而成一年是谓一年一周天月行迟一日一夜行三百六十五度四分度之一行不尽比天为退了十三度有竒至二十九日半强恰与天相值在恰好处是谓一月一周天进数为顺天而左退数为逆天而右厯家以进数难筭只以退数算之故谓之右行且曰日行迟月行速○厯家只算所退之度却云日行一度月行十三度有竒此乃截法故有日月五星右行之説其实非右行也横渠云天左旋处其中者顺之少迟则反右矣此说最好○闰余生于朔不尽周天之气周天之气谓二十四气也月有大小朔不得尽此气而一嵗日子足矣故置闰○中气只在本月若趱得中气在月尽后月便当置闰○问厯所以叅差古今岂无人考得精者曰若考得精宻有个防数永不会差伊川说康节厯不会差今厯愈宻而愈差因以两手量卓邉云且如这许多濶分作四段被他界限濶便有差不过只在一段界限之内容易推测便有差容易见今之厯法于这四界分作八界又分作十六界界限愈密则差数愈逺何故以界限愈宻而逾越多也其差则一而古今厯法踈密不同故耳只是不曽推得定移来凑合天之运行只有季通说得好当初造厯便合并天运所蹉之处都算在里几年后蹉几分几年后蹉几度将这蹉数都算做正数直推到尽头如此可以正而不差今人不曽得个太统正说天之运行有差不知天之运行合当如此○吕氏祖谦曰闰者一嵗之枢纽天地之数惟竒则无穷一嵗余十二日有竒苟不置闰则四时之气无由而定一嵗之功无由而成以闰月归竒始可以定时而成嵗○金氏履祥曰周天概举全日而中星亦通举辰象其间度刻则有司随时推之以与天合后世度不足而析为分分不足而又为秒有为九百四十分日之二百三十五者太初则又为八十一分日之二十分少刘氏王氏又为五百八十九分日之百四十五唐大衍又析一度为三千四十分而毎嵗日余三十七分大至朱震统元厯析一度为万分岁周三百六十五日二千四百四十六分七十二秒半而周天则三百六十五度二千五百七十二分二十五秒分秒愈多算法当愈宻久亦未甞不差者圣人言天常寛而厯则宻后世作厯常宻而于天反踈盖圣人因天以定厯后世制厯以推天也○王氏肯堂曰日差则月不成月差则时不成时差则嵗不成故先举朞三百六旬有六日之大数以见一嵗之盈虚而以置闰月为定四时之要以定四时为成嵗之要嵗成于时时定于月月正于日此作厯之要也案朞三百有六旬有六日盖举成数言之即今嵗实也歴代诸家所定嵗实不一汉志以天周为三百六十五度四分度之一在天为一度在厯为一日是以天周即嵗周也东晋虞喜分天周为三百六十五度二十六分乃四分之一有余定嵗周为三百六十五日二十四分为四分之一不足宋何承天改天周为三百六十五度二十五分半嵗周为三百六十五日二十四分半元郭守敬考古准今定天周为三百六十五度二千五百七十五分嵗周为三百六十五日二千四百二十五分然天周嵗周俱用竒零势难齐一惟邵子元会运世以三百六十为率盖天周为起数之宗天度既整然后以整驭零为法较易故今时宪厯定天周为三百六十度度为六十分分为六十秒秒以下俱以六十逓折而嵗周为三百六十五日二四二一八七五日为十二时时为八刻刻为十五分分为六十秒秒以下俱以六十递折二四二一八七五当十二时中二时七刻零三分四十五秒歴代以来虽余分多寡稍有増损要皆本乎尧典之成数而脩明之至月与日防而有合朔日与天防而有分至其中气朔防之不齐而气盈朔虚之数以生乃置闰以通之使四时咸得其正此尧典之法所以为万世之规范也】
　　帝曰畴咨若时登庸放齐曰子朱启明帝曰吁嚚讼可乎
　　集传此下至鲧绩用弗成皆为禅舜张本也畴谁咨访问也若顺庸用也尧言谁为我访问能顺时为治之人而登用之乎放齐臣名嗣也子朱尧之嗣子丹朱也啓开也言其性开明可登用也吁者叹其不然之辞嚚谓口不道忠信之言讼争辩也朱盖以其开明之才用之于不善故嚚讼禹所谓傲虐是也此见尧之至公至明深知其子之恶而不以一人病天下也或曰国子爵尧时诸侯也夏书有侯周书有之舞衣今亦未见其必不然姑存于此云集说【孔氏颖逹曰尧任羲和众功已广复求贤人欲任用之○林氏之竒曰虞书上采尧事为舜典张本则必推本舜之所以得天下于尧使朱果国之君则其事不应载之尧典史记作嗣子丹朱其说是也○朱子曰自畴咨若时登庸到篇末只是一事皆是为禅位设也一举而放齐举篇子再举而驩兜举共工三举而四岳举鲧皆不得其人故卒以天下授舜○吕氏祖谦曰登庸者大用之意也○啓明之中有不同君子因啓明以为善小人因啓明以为恶○姚氏舜牧曰上古为治只是一个顺看此处若时若采及舜典若工若上下草木鸟兽可见○厐氏招俊曰时字泛指气化若者因风气渐开而尽裁成辅相之道值人文已着而树经纶调变之功也朱以啓眀之才用之嚚讼必致逞已见拂时宜故决其不可】
　　帝曰畴咨若予采驩兜曰都共工方鸠僝功帝曰吁静言庸违象恭滔天
　　集传采事也都叹美之辞也驩兜臣名共工官名盖古之世官族也方且鸠聚僝见也【孔氏颖逹曰僝然见之状】言共工方且鸠聚而见其功也【朱子曰方鸠僝功语未可晓亦未灼然知僝功为见功且依古注说】静言庸违者静则能言用则违背也象恭貌恭而心不然也【孔氏颖逹曰貌象恭敬而心傲狠】滔天二字未详与下文相似疑有舛误【林氏之竒曰象恭云滔天其说难通故齐唐以谓古者竹简容二十字自象恭至滔天始及一行故传者误书滔天二字○朱子曰羡文也】上章言顺时此言顺事职任大小可见【钟氏庚阳曰上顺时总治之职此顺事分治之职】集说【陆氏九渊曰尧之知共工丹朱不是于形迹间见之直是见他心术○时氏澜曰常人之情言人之恶必至忿嫉圣人则有咨嗟叹悯之心○陈氏栎曰兜共四凶之二同恶相济敢为欺罔尧已烛其奸未及诛之耳舜既受禅长恶不悛故罪之○罗氏钦顺曰嚚讼圯族刚恶也静言庸违象恭柔恶也小人之情状固不止此然即此三者亦足以概之○申氏时行曰采即礼乐刑政工虞教养等事静言庸违者言行不相顾也象恭者表里不相符也以之顺事安能有实绩乎此共工所以不可用也○姚氏舜牧曰驩兜是党恶的人与放齐不同然共工方鸠僝功亦是实事小人欲自见于天下何甞不竭力供职微着其功惟是言行相违表里不一任以大事必至倾覆耳○王氏肯堂曰事而曰若者凡事莫不有当然不易之理遵而行之无所违悖是之谓顺知此则虽通变宜民亦行其所无事也】
　　帝曰咨四岳汤汤洪水方割荡荡懐山襄陵浩浩滔天下民其咨有能俾乂佥曰于鲧哉帝曰吁咈哉方命圯族岳曰异哉试可乃已帝曰徃钦哉九载绩用弗成集传四岳官名一人而总四岳诸侯之事也汤汤水盛貌洪大也孟子曰水逆行谓之洚水洚水者洪水也盖水涌出而未泄故泛滥而逆流也割害也【孔氏颖逹曰刀害为割故割为害也】荡荡广貌懐包其四面也防驾出其上也大阜曰陵浩浩大貌滔漫也极言其大势若漫天也俾使乂治也言有能任此责者使之治水也佥众共之辞四岳与其所领诸侯之在朝者同辞而对也于叹美辞鲧崇伯名【孔氏颖逹曰周语云有崇伯鲧鲧是崇君伯爵故云鲧崇伯之名】叹其美而荐之也咈者甚不然之之辞方命者逆命而不行也王氏曰圎则行方则止方命犹今言废阁诏令也盖鲧之为人悻戾自用不从上令也圯败族类也言与众不和伤人害物鲧之不可用者以此也楚辞言鲧婞直是其方命圯族之证也岳曰四岳之独言也异义未详疑是已废而复强举之之意【潘氏士遴曰说文异举也曰举哉便有不得已意】试可乃已者盖廷臣未有能于鲧者不若姑试用之取其可以治水而已言无预他事不必求其备也【朱子曰异哉是不用亦可试可乃已言试而可则用之亦可已而已之也】尧于是遣之徃治水而戒以钦哉盖任大事不可以不敬圣人之戒辞约而意尽也载年也【孔氏颖逹曰夏曰嵗商曰祀周曰年唐虞曰载孙炎曰载取万物终而更始是年之别名】九载三考功用不成故黜之
　　集说【孔氏頴逹曰人有性虽不善才堪立功者众皆据之言鲧可试冀或有益故遂用之李颙曰尧虽独明于上众多不逹于下故不得不副倒悬之望耳○鲧既无功早应黜废而待九年无成始退之者水为大灾而百官谓鲧能治及遣徃治非无小益下人见其有益谓鲧实能治之日复一日以终三考三考无成众人乃服然后退之祭法云鲧障洪水而殛死禹能脩鲧之功然则禹之大功顾亦因鲧是治水有益之验但不能成功耳○程子曰古之时民居少人各就髙而居中国虽有水亦未为害也及尧之时人渐多渐就平广而居水泛滥乃始为害当是时龙门未辟伊阙未析砥柱未凿尧乃因水之泛滥而治之以为天下后世无穷之利非尧时水特为害也盖已久矣上世人少就髙而居则不为害后世人多就下而处则为害也○治水天下之大任也非至公之心能舍已从人尽天下之议则不能成其功岂方命圯族者所能哉鲧虽九年弗成然所治固非他人所及也惟其功有绪故其自任益强咈戾圯族益甚公议隔而人心离是以其恶愈显而功卒不可成也○薛氏季宣曰四岳不名尊大臣之礼也其所以咨四岳者四岳辅导之任而诸侯之长也○黄氏度曰箕子曰鲧堙洪水汨陈其五行帝乃震怒不畀洪范九畴彜伦攸斁水失其性而五行皆乱彜伦由是而斁是之谓毁其类尧见微知著众人固不识也夫有材而不知道逆而施之鲜不败其类者○朱子语类问四岳百揆曰四岳是总在外诸侯之官百揆则总在内百官者又问四岳是一人是四人曰汝能庸命巽朕位不成让于四人又如咨二十有二人乃四岳九官十二牧尤见得四岳只是一人○问尧既知鲧如何犹用之曰鲧也是有才智想见只是狠拗自是所以楚辞说鲧婞直以亡身必是他去治水有不依道理壊事处○庸命方命之命皆谓命令也庸命者言能用我之命以巽朕位也方命者言止其命令而不行也○时氏澜曰观徃钦哉之命见鲧非无治水之材所以方命圯族本于忽视天下使其降志下心知天下有所当敬则命何敢方族何敢圯自然成功而有余矣○陈氏经曰圣人观人观其心术不观其才朱之啓明共之僝功鲧之试可其才岂无所长心术不正其才适足为为恶之资耳○陈氏大猷曰于人所共贤而贤之易于人所共贤而知其非贤难○吴氏澂曰邵子皇极经世书帝尧六十一载命鲧治水六十九载其绩弗成或疑绩用弗成盖在舜既徴庸之后史言之于此以终上事也○申氏时行曰上而方命则必不能体君之心下而圯族则必不能全民之命又何以顺水之道而治之哉尧之所言谓其徳之不足用也岳之强举取其才之犹可用也尧知之而复用之者盖以方割之民不可以坐视而一已之见不可先四岳耳此尧所以有爱民之仁而卒不失为知人之智】
　　帝曰咨四岳朕在位七十载汝能庸命巽朕位岳曰否徳忝帝位曰明明扬侧陋师锡帝曰有鳏在下曰虞舜帝曰俞予闻如何岳曰瞽子父顽母嚚象傲克谐以孝烝烝又不格奸帝曰我其试哉女于时观厥刑于二女厘降二女于妫汭嫔于虞帝曰钦哉
　　集传朕古人自称之通号吴氏曰防逊古通用言汝四岳能用我之命而可逊以此位乎盖丹朱既不肖羣臣又多不称故欲举以授人而先之四岳也否不通忝辱也明明上明谓明显之下明谓已在显位者扬举也侧陋微贱之人也言惟徳是举不拘贵贱也【苏氏轼曰明其髙明者扬其侧陋者】师众锡与也四岳羣臣诸侯同辞以对也鳏无妻之名虞氏舜名也【王氏肃曰虞地名也○皇甫氏谧曰今河东太阳山西虞地是也○黄氏度曰虞今觧州安邑县】俞应许之辞予闻者我亦尝闻是人也如何者复问其徳之详也岳曰四岳独对也瞽无目之名言舜乃瞽者之子也舜父号瞽叟心不则徳义之经为顽母舜后母也象舜异母弟名傲骄慢也谐和烝进也言舜不幸遭此而能和以孝使之进进以善自治而不至于大为奸恶也【程子曰烝烝勉益渐进之意○陈氏埴曰不格奸亦谓能感动其慈爱之心至于和豫】女以女与人也时是刑法也二女尧二女娥皇女英也此尧言其将试舜之意也荘子所谓二女事之以观其内是也盖夫妇之间隠微之际正始之道所系尤重故观人者于此为尤切也厘理降下也【陈氏埴曰厘降只是他经理二女下降时事尔】妫水名在今河中府河东县【皇舆表河中府今平阳府河东县今蒲州竝隶山西】出歴山入河尔雅曰水北曰汭亦小水入大水之名盖两水合流之内也故从水从内盖舜所居之地【孔氏頴逹曰妫水在河东虞乡县歴山西西流至蒲坂县南入于河舜居其旁周武王赐陈胡公之姓为妫为舜居妫水故也○薛氏季宣曰妫水出觧州觧县地理今释妫汭在今山西平阳府蒲州界案孔安国传云舜所居妫水之汭经典释文云汭水之内也皆不以汭为水名而水经注云歴山有舜井妫水出焉南曰妫水北曰汭水异源同归浑流南入于河史记正义亦引地记云河东郡青山东山中有二泉南流者妫水北流者汭水今考山西平阳府蒲州南有妫汭二水皆南注大河与水经注地记二书合盖汭本训北训内又为小水入大水之名或后人见妫水北有一小水入妫遂蒙尧典文而加名耳】嫔妇也虞舜氏也史言尧治装下嫁二女于妫水之北使为舜妇于虞氏之家也钦哉尧戒二女之辞即礼所谓徃之女家必敬必戒者况以天子之女嫁于匹夫尤不可不深戒之也
　　集说【孔氏安国曰尧年十六以唐侯升为天子在位七十年则时年八十六○以二女妻舜观其施法度于二女将使治国故先使治家○周子曰治天下有则家之谓也家难而天下易家亲而天下疏也家人离必起于妇人故聧次家人以二女同居而志不同行也尧所以厘降二女于妫汭舜可禅乎吾兹试矣是治天下观于家治家观于身而已矣○司马氏光曰舜自脩于畎亩之中而闲于尧此舜之所难也舜在畎亩之中而尧闻之此尧之所难也○程子曰四岳尧之辅臣固贤者也尧将禅帝位固宜先四岳四岳不能当复使之明扬在下之可当者宜其得圣人也后世多疑以为岳可授则盍授之不可授则何命之也夫将以天下之公器授人尧其冝独为之乎故先命之大臣百官以至天下有圣过于已者必见推矣递相推譲卒当得最贤者矣事事次序理自当然○曽氏败曰唐虞建官内有百揆四岳时无百揆则官无隆于四岳四岳之贤于羣臣可知想其徳未足以宅百揆则于庸命有所不能可知古之人自知甚明其所不当受者虽与之天下不受也○朱子曰先儒多疑舜乃前世帝王之后在尧时不应在侧陋此恐不然上古人夀长传数世之后经歴之逺自然有微而在下者○吕氏祖谦曰明明扬侧陋见尧为天下得人之意广大无间自朝廷自草野自幽隠自逺僻明者可举则眀之侧陋者可举则扬之其公天下之道如此○尧曰予闻者不过亦尝闻舜之名非尧先有欲逊舜之心学者因予闻之说以为尧已知有舜欲用之久矣先逊四岳料其必辞待其荐而后用舜此后世之心也盖尧虽闻舜贤舜为人果如何尧亦未知也观如何二字足以见尧之心○时氏澜曰四岳之举舜指家庭之事而言之尧之试舜亦于家庭之事而观之○真氏徳秀曰尧问若时登庸之人而放齐以朱对又问若采之人而驩兜以共工对又问治水之人而四岳以鲧对此不当举而举者也后问可以巽位之人而四岳以舜对此当举而举者也尧于其不当举者则吁而叹之于其当举者则俞而然之此其所以为圣欤○陈氏大猷曰舜自处顽嚚傲之间而尽其道固难使二女处焉而亦尽其道尤难使非化二女与已同徳安能如此二女亦舜之俦也欤○罗氏钦顺曰能使顽父嚚母傲弟相与感化而不格奸则天下无不可化之人矣非甚盛徳其孰能之】
　　总论【程子曰自放勲至格于上下尧之徳也自克明俊徳至于变时雍尧治天下之道也自乃命义和至庻绩咸熙尧立治之法也自帝曰畴咨以下至萹终言尧之圣眀能知人也○吕氏祖谦曰尧典一篇始终无非钦也始之钦明终之钦哉其中曰允恭曰钦若曰敬授曰寅賔寅饯曰敬致曰徃钦哉皆以敬为辞○熊氏禾曰韩子曰尧以是道传之舜舜以是道传之禹汤文武周公孔子则尧典是第一传道之祖以前虽有伏羲神农黄帝三圣人者作孔子作易大传不过略述其开物成务大概而已创制立法盖未详也尧典曰放勲孔子称之亦曰巍巍乎其有成功焕乎其有文章盖混沌既判至尧适当一元文眀之防也○人君以一身出而为天地人物之宗主不过为生民立极尽其辅相财成之道三才之责既尽则圣人之能事毕矣○董氏鼎曰帝尧为五帝之盛帝尧典为百篇之首篇吕氏谓书首二典犹易首乾坤干君道坤臣道也天地之道备于乾坤而君臣之道见于二典至当之论也然尧典篇中不过三大莭脩齐治平一也治厯明时二也知人举舜三也节目有三而纲领惟一一者钦而已钦敬者一心之主宰而万事之根本见于脩齐治平者此敬见于治厯明时者亦此敬见于知人传贤者亦此敬一篇之中言钦不一曰恭曰寅何徃非一敬所贯通者先儒谓敬者百圣传心之法读是书者宜亦曰毋不敬○薛氏瑄曰书载尧舜之事皆先徳行而后事功事功之大者莫大于用人之一事】
　　【案古之帝王有治法有道法有心法治法三才竝建命羲和以厯象所以治天时也咨四岳以俾乂所以治水土也咨若时若采所以治民事也道法者钦明以下至亲睦平帝皆是也惟心法则钦之一字可以聚众徳贯治道圣圣相传不越乎此非独一书中纲领即尧典一篇三致意焉虽其说必待程朱发之而大昭其义然上古史官实足窥见大圣之精微其言已揭日月而行矣舜典悉同于尧二圣人所以为千古立极禹汤文武周公寕外是欤虽然用人乃为治之最要者所以末三节归重于畴咨可见不得其人而辅佐之虽尧舜不能为治则知人之难可不兢兢慎之欤】















　　钦定书经传説彚纂卷一
<经部,书类,钦定书经传说汇纂>
　　钦定四库全书
　　钦定书经传説彚纂卷二
　　舜典
　　集传今文古文皆有今文合于尧典而无篇首二十八字○唐孔氏曰东晋梅赜上孔传阙舜典自乃命以位以上二十八字世所不传多用王范之注补之而皆以慎徽五典以下为舜典之初至齐萧鸾建武四年姚方兴于大航头得孔氏传古文舜典乃上之事未施行而方兴以罪致戮至隋开皇初购求遗典始得之今案古文孔传尚书有曰若稽古以下二十八字伏生以舜典合于尧典只以慎徽五典以上接帝曰钦哉之下而无此二十八字梅赜既失孔传舜典故亦不知有此二十八字而慎徽五典以下则固具于伏生之书故传者用王范之注以补之至姚方兴乃得古文孔传舜典于是始知有
　　此二十八字或者由此乃谓古文舜典一篇皆尽亡失至是方全得之遂疑其伪盖过论也集説【程子曰舜典篇末载舜终是夏时所作可知与尧典虞时所作同○朱子曰东菜谓舜典止载舜元年事则是若说是作史之妙则不然焉知当时别无文字在○金氏履祥曰子王子曰孟子引尧典今皆载于舜典有以证孟子所读未尝分也孔壁之分以册书舒卷之长分之无他义也自萧齐姚方兴以二十八字加于慎徽五典之上然后典分为二势不得合矣且徳二字六经无此语此荘老之言晋宋所尚愚知其非本语履祥案重华见于楚辞徳见于淮南子则此二十八字虞书当已有之非至宋齐间方作此附防也】
　　曰若稽古帝舜曰重华协于帝濬哲文明温恭允塞徳升闻乃命以位
　　集传华光华也协合也【王氏肯堂曰再见曰重不二曰协】帝谓尧也濬深哲智也温和粹也塞实也【真氏徳秀曰唐虞之时未有诚字此云允塞即诚义也】幽潜也升上也【孔氏颖达曰从下而上谓之升】言尧既有光华而舜又有光华可合于尧【姚氏舜牧曰重华即复旦之谓】因言其目则深沈而有智文理而光明和粹而恭敬诚信而笃实有此四者幽潜之徳【程子曰幽逺之称舜潜徳幽逺之中又其徳深逺故云】上闻于尧【申氏时行曰升闻如师曰有鳏帝曰予闻是也】尧乃命之以职位也
　　集説【孔氏頴达曰舜在畎畆之间潜徳显彰于外升闻天子之朝○程子曰虞舜侧微重华协于帝盛徳光华与尧相袭协宜于帝位言以圣继圣宜于天下也故云重华协于帝此句总言舜事已下重叙其徳也○凡论圣人者必取其徳之焕者称之随其所取不必同也故称尧曰钦眀文思称文王曰徽柔懿恭称孔子曰温良恭俭让譬论玉之美者或取其色之温润或取其质之坚正或取其声之清越举其一则知其为寳矣○林氏之竒曰尧舜充实辉光之徳塞乎天地之间初无异也而史官经纬错综以成文体于尧典先言钦眀文思安安允恭克让而后言光被四表格于上下盖言尧有如是之徳故能有如是之辉光也舜典先言重华协于帝而后言濬哲文眀盖言所以有如是之辉光以其有如是之徳也○朱子曰濬哲文眀温恭允塞细分是八徳合而言之却只是四事濬是眀之处哲则见于事也文是文章眀是眀着易中多言文眀此是就事上説塞是其中实处○王氏炎曰濬哲存于内于外则为文眀温恭形于外根于内则为塞实此则光华之所从生也○吕氏祖谦曰重华者舜盛徳重光合照如日月逓明常有辉光相暎与尧浑然无异○时氏澜曰舜之徳闻于上尧之闻逮于下二圣之徳交感其中自不容间则知命以位无私于其间也○金氏履祥曰协于帝则自钦眀而下皆与帝尧协然圣徳则一而资质功力气象自各不同故又以濬哲以下形容之光被至时雍君道也徳至弗迷臣道也○陈氏栎曰濬哲文明温恭允塞之盛徳由其光辉而不可掩言之则曰重华本于幽潜而未见言之则曰徳幽潜之中光华出焉此与闇然而日章同意○陈氏雅言曰尧有是徳之光而舜复有是徳之光夫是之谓重尧之光华既如此而舜之光华复如此夫是之谓协此其徳之于外者无不同也○杜氏伟曰本言二圣之合徳却言其光华者圣人所存处不可见恒于其处见之也○王氏肯堂曰程子以干之初二为舜之侧微耕渔时徳在幽潜而竟升闻于上正见光华不容掩处】
　　慎徽五典五典克从纳于百揆百揆时叙宾于四门四门穆穆纳于大麓烈风雷雨弗迷
　　集传徽美也五典五常也【程子曰尧既命之以位而舜敬美其五常之教】父子有亲君臣有义夫妇有别长幼有序朋友有信是也从顺也左氏所谓无违教也此盖使为司徒之官也【吴氏澄曰此试之以教万民之事】揆度也百揆者揆度庶政之官【王氏炎曰入处其位故曰纳】惟唐虞有之犹周之冢宰也【吴氏澄曰此试之以总百官之事】时叙以时而叙左氏所谓无废事也四门四方之门古者以宾礼亲邦国诸侯各以方至而使主焉故曰宾【孔氏安国曰四方诸侯来朝者舜賔迎之】穆穆和之至也左氏所谓无凶人也此盖又兼四岳之官也【吴氏澄曰此试之以临诸侯之事】麓山足也烈迅迷错也史记曰尧使舜入山林川泽暴风雷雨舜行不迷苏氏曰洪水为害尧使舜入山林相视原隰雷雨大至众惧失常而舜不迷其度量有絶人者而天地鬼神亦或有以相之欤愚谓遇烈风雷雨非常之变而不震惧失常非固聪眀诚智确乎不乱者不能也易震惊百里不丧匕鬯意为近之
　　集説【孔氏颖达曰王肃云尧得舜任之事无不统自慎徽五典以下是也○程子曰言长防则兄弟尊卑备矣言朋友则乡党賔客备矣孔氏谓父义母慈兄友弟恭子孝为能尽人伦夫妇人伦之本夫妇正而后父子亲乃遗之可乎○张子曰父子至朋友其有分也故谓之五品其有彛也故谓之五典为父子者教之使有亲为君臣者教之使有义至于夫妇长幼朋友亦然故谓之五教○林氏之竒曰孔氏云麓録也纳舜使大録万防之政此説不然周官曰唐虞稽古建官惟百内有百揆四岳则当尧时官无尊于百揆者大録万防之政非百揆而何既纳于百揆又纳于大麓必无此理○宾诸侯于四方之门而四方诸侯来朝者莫不和睦如诗所谓有来雍雍至止肃肃是也○朱子语类问徽五典是使之掌教纳于百揆是使之宅百揆宾于四门是使之为行人之官纳大麓恐是为山虞之官曰若为山虞则其职益卑且合从史记説使之入山虽遇烈风雷雨弗迷其道也○纳于大麓谓如治水之类弗迷谓舜不迷于风雨也若主祭之説某不敢信且雷雨在天如何解迷若是舜在主祭而乃有风雷之变岂得是好○吕氏祖谦曰慎有敬敷之意徽有在寛之意○时氏澜曰舜察于人伦五典之任举而措之耳圣人无所不敬况于五典不可以容一毫之人伪尧之试舜莫先于此克从言相感之速也○纳百揆内治也賔四门外治也○陈氏大猷曰或问左氏传舜举八元布五教于四方举八凯以揆百事此事当在歴试之时而书以为舜自为之何也曰尧以五典百揆之事试舜而舜能举贤以为之则亦无异于舜之自为也○董氏鼎曰此一节与尧典以亲九族而九族睦至协和万邦而民时雍语意气象相似分明上句是感下句是应见二圣人随感随应功用神速处○薛氏瑄曰揆政事可止可行莫不揆度其宜也时叙盖时至事起化至神流非舜使之叙而自不先不后而叙也○申氏时行曰此承上乃命以位而言舜之主事而事治以见其徳慎徽言其敬畏小心以美人伦使有恩以相爱有文以相接而天叙天秩蔚然于皇极之内也克从则百姓亲五品逊而徳足以惇典庸礼可知纳百揆以徳而为率作之权也时叙则大纲举万目张而徳足以统理万防可知四门穆穆则徳足以仪刑百辟可知风雷是偶值其变观其弗迷则见其有絶人之度而其徳足以当大任而不慑又可知盖处职而尽职固足以见其徳遇变而不变亦足以见其徳也○王氏肯堂曰五典在人为秉彜懿徳惟不亲不逊故失其美耳舜敬以美之直从他克谐以孝一段躬行心得处昭布出来为劳来匡直辅翼之施使天下之为父子兄弟者无不反薄归厚而相亲相逊是五典之美自舜之一念兢兢业业处以美之也】
　　帝曰格汝舜询事考言乃言厎可绩三载汝陟帝位舜让于徳弗嗣
　　集传格来询谋乃汝厎致陟升也尧言询舜所行之事【王氏肯堂曰所行之事即歴试之事】而考其言则见汝之言致可有功【程子曰询谋汝所行之事以考汝之前言皆可致功实也】于今三年矣汝宜升帝位也让于徳让于有徳之人也或曰谦逊自以其徳不足为嗣也
　　集説【孔氏頴达曰君之驭臣必三年考绩鲧三考乃退此一考使升者大圣之事不可以常法论也○程子曰闻其言则尧知其圣矣见其事至于三年而后天下知其圣也○苏氏轼曰舜之始见尧也必有以论天下之事其措置当尔其成当如何考三年而其言验乃致其功○林氏之竒曰唐虞官人之法必先察其言然后考其成功之称否而加黜陟焉此所谓敷奏以言眀试以功车服以庸是也○朱子曰尧命舜曰三载汝陟帝位舜让于徳弗嗣则是不居其位也其曰受终于文祖则是摄行其事也故舜之摄不居其位不称其号只是摄行其职事耳到得后来舜逊于禹不复言位止曰总朕师尔其曰汝终陟元后则今不陟也率百官若帝之初者但率百官如舜之初耳○舜居摄时不知称号谓何观受命则是已将天下分付他了○时氏澜曰当是时足以受尧之天下者无以易舜让徳弗嗣盖一旦将任天地万物之责圣人之心自有惕然如不胜之意此尧之兢兢舜之业业也下文若不相接意必舜有再逊之辞史官阙焉当有如舜命禹之辞曰惟汝谐者即大禹谟可以互见史官省文之体读书者当知之○王氏樵曰尧于舜以圣知圣岂待考而后见久而始决而必曰厎绩必曰三载使其功效已着人所共见而后举而加诸上位则莫不宜之此圣人举人之道也人无圣人之眀而欲舍功能之实信心任耳岂不难哉○申氏时行曰尧之禅位不于徳升闻之日而必于厯试三载之后者以天下与人易为天下得人难也舜当厯数之在躬犹谦譲而不处者不以得天下为乐而以治天下为忧也】
　　附録【金氏履祥曰王文宪谓论语引尧曰咨尔舜天之厯数在尔躬允执其中四海困穷天禄永终当在此○曹氏学佺曰案此下疑有阙文金氏取论语补之以接受终之事且使禹谟十六字心传有所本云】
　　正月上日受终于文祖
　　集传上日朔日也【孔氏颖达曰毎月皆有朔日此是正月之朔故云上日言一嵗日之上也】叶氏曰上旬之日曾氏曰如上戊上辛上丁之类未详孰是受终者尧于是终帝位之事而舜受之也文祖者尧始祖之庙【王氏炎曰尧所从受天下者也】未详所指为何人也
　　集説【林氏之竒曰据下文月正元日舜格于文祖大禹谟言正月朔旦受命于神宗则此上日宜为朔旦特史官变其辞而云尔犹正月朝防谓之元防元防亦朔日也岂有受命于神宗独用朔日而受终于文祖独不用朔日乎然月令仲春之月择元日命民社则元日亦不必为朔日也元日既不必为朔日则上日亦不必为上旬之日也曾氏以谓舜之受终其日不可以不卜卜之而朔日不吉则用上旬之日下言用朔日盖朔既吉不湏用他日此説虽长然而世代久逺时日之详不可得而考曽氏之説亦不敢以为必然之论薛氏云受天下于人必告于其人之所从受者此论当矣然而所祖之人不可得而知也祭法曰有虞氏禘黄帝而郊喾祖颛顼而宗尧舜典大禹谟皆虞书也既是虞书则所称祖宗必自虞世言之神宗即尧也神宗为尧则文祖亦可指为颛顼然而去古逺矣不可以为必然之论○董氏鼎曰尧老舜摄尧之为帝自若也而遽以受终告祖者盖天子之有天下当以其身为始终昔由祖以有其始今告祖以受其终此为告摄而谓之受终盖以重舜之责也○潘氏士遴曰易坤六三曰无成有终文言曰地道无成而代有终也用六利永贞象曰以大终也易阳为大隂为小以大终者左右其大以有终也当时尧命舜陟帝位舜固譲舜之受终正受代尧终皆以终尧事所谓成厥终也】
　　在璿玑玉衡以齐七政
　　集传在察也【杨氏肇芳曰察心目在是也】美珠谓之璿玑机也以璿饰玑所以象天体之转运也衡横也谓衡箫也以玉为管【马氏融曰横箫所以视星宿也以璿为玑以玉为衡盖贵天象也】横而设之所以窥玑而齐七政之运行【孔氏頴达曰玑为转运衡为横箫运玑使动于下以衡望之是王者正天文之器】犹今之浑天仪也七政日月五星也七者运行于天有迟有速有顺有逆犹人君之有政事也【吴氏澄曰各有限节度数如国家之政然】此言舜初摄位整理庻务首察玑衡以齐七政【马氏融曰日月星皆以璿玑玉衡度知其盈缩进退】盖厯象授时所当先也○案浑天仪者天文志云言天体者三家【陈氏师凯曰案此段注全防孔氏疏此所谓天文志乃蔡邕所作非诸史之志也】一曰周髀二曰宣夜三曰浑天【晋天文志云一曰盖天蔡邕所谓周髀者即盖天之説也其本庖牺氏立周天厯度其所传则周公受于殷商周人志之故曰周髀】宣夜絶无师说不知其状如何【孔氏頴达曰虞喜云宣眀也夜幽也幽明之数其术兼之但絶无师説】周髀之术以为天似覆盆盖以斗极为中中髙而四边下日月傍行绕之日近而见之为昼日逺而不见为夜【晋天文志云髀股也股者表也其言天似盖笠地法覆槃天地各中髙外下北极之下为天地之中其地最髙而滂沲四隤三光隐映以为昼夜】蔡邕以为考验天象多所违失浑天説曰天之形状似鸟卵地居其中天包地外犹卵之里黄圆如弹丸【陈氏师凯曰此説是吴中常侍庐江王蕃所作晋志亦引之又晋志及孔疏里字皆作裹取包裹之义今蔡传诸本竝讹作里字】故曰浑天言其形体浑浑然也其术以为天半覆地上半在地下其天居地上见者一百八十二度半强【陈氏师凯曰此度是自东数向西去直排定者如机上数经丝也】地下亦然北极出地上三十六度南极入地下亦三十六度【陈氏师凯曰此下数句论度数直至冬至去极一百一十五度皆是自北数向南去横布定者如机上数纬丝也愚案浑天家见天体圎如弹丸南北东西纵广如一遂借三百六十五度阔狭之限横布于天以记二极相去及出地入地冬夏二至春秋二分日行相去中间所隔广狭多寡之数是以浑天説中所论度数有以纵言者有以横言者读者宜别之】而嵩髙正当天之中极南五十五度当嵩髙之上又其南十二度为夏至之日道又其南二十四度为春秋分之日道又其南二十四度为冬至之日道南下去地三十一度而已是夏至日北去极六十七度春秋分去极九十一度冬至去极一百一十五度此其大率也其南北极持其两端其天与日月星宿斜而廻转此必古有其法遭秦而灭至汉武帝时落下闳始经营之鲜于妄人又量度之至宣帝时耿夀昌始铸铜而为之象【扬氏雄曰或问浑天曰落下闳营之鲜于妄人度之耿中丞象之防乎防乎莫之能违也○陈氏师凯曰此皆防孔疏汉志不载今案隋志云浑天仪者羲和之旧器积代相传谓之机衡又有浑天象者以着天体以布星辰古浑象以二分为一度周七尺三寸半而莫知何代所造今案虞喜云落下闳为武帝于地中转浑天定时节作泰初厯或其所制也隋志分仪象为二篇谓机衡为仪谓有机无衡者为象故注疏及传亦或言象或言仪各有所指也】宋钱乐又铸铜作浑天仪衡长八尺孔径一寸玑径八尺圎周二丈五尺强【陈氏师凯曰钱乐本名乐之孔疏脱之字南史无传隋志言径八尺者汉候台铜仪也又云宋文帝元嘉十三年太史令钱乐之采效仪象铸铜为之径六尺八分少周一丈八尺二寸六分少地在天内不动以为浑仪则内缺衡管以为浑象则地不在外是别为一体愚案孔疏与正史大同小异蔡传止防疏义耳】转而望之以知日月星辰之所在即璿玑玉衡之遗法也歴代以来其法渐密本朝因之【陈氏师凯曰浑仪至唐李淳风一行而法甚密夲朝因之者言宋亦因用旧仪不曾改创法度也】为仪三重其在外者曰六合仪平置黑单环【俞氏震曰名地平环此地面四方之象也】上刻十二辰八干四隅在地之位以凖地面而定四方侧立黑双环【俞氏震曰名天经环此天半在地上半在地下之象也】背刻去极度数【陈氏师凯曰皆是自北数向南去之度】以中分天脊直跨地平使其半入地下而结于其子午以为天经斜倚赤单环【俞氏震曰名天纬环上下与天经相衔东西与地平相衔此天腹赤道之象也】背刻赤道度数【陈氏师凯曰皆是自西数向东去之度】以平分天腹横绕天经亦使半出地上半入地下而结于其卯酉以为天纬三环表里相结不动其天经之环则南北二极皆为圎轴虚中而内向以挈三辰四游之环以其上下四方于是可考故曰六合次其内曰三辰仪侧立黑双环【俞氏震曰制即如天经黑双环在内而差小衔附黄赤二环以转动】亦刻去极度数外贯天经之轴内挈黄赤二道其赤道则为赤单环【俞氏震曰制亦如天纬赤单环在内而差小上下与三辰双环相衔】外依天纬亦刻宿度而结于黑双环之卯酉其黄道则为黄单环【俞氏震曰上下亦与三辰双环相衔】亦刻宿度而又斜倚于赤道之腹以交结于卯酉而半入其内以为春分后之日轨半出其外以为秋分后之日轨又为白单环【俞氏震曰锁定黄赤二环】以承其交使不倾垫下设机轮以水激之使其日夜随天东西运转以象天行以其日月星辰于是可考故曰三辰其最在内者曰四游仪【陈氏师凯曰案新唐书天文志贞观初李淳风上言舜璿玑玉衡浑天仪也太宗因诏为之七年仪成帝称善置于凝晖阁又旧唐书天文志云开元九年诏一行与梁今瓉更造浑仪一日一夜天转一周命之曰水运浑天俯视图置于武成殿前其防环尺寸具载唐志宋太宗更名太平浑仪】亦为黑双环如三辰仪之制【俞氏震曰在内而又小】以贯天经之轴其环之内则两面当中各施直距【俞氏震曰直距者铜板二纵置于四游仪内上属北极下属南极中施闗轴以夹望筒所谓望筒者即玉衡也】外指两轴而当其要中之内面又为小窾以受玉衡要中之小轴使衡既得随环东西运转又可随处南北低昂以待占候者之仰窥焉以其东西南北无不周徧故曰四游【俞氏震曰右浑仪三重六合不动以象天地四方三辰运动以象天行四逰则亦运动而窥测焉双环双铸一様二合为一故厚可贯管轴单环单铸故薄其天经环南北二极之次有孔衔轴以穿三辰四游于内使可运转轴如管虚中其外有脐两层以间隔三辰四游之位次○陈氏师凯曰尔雅疏云地与星辰俱有四游升降愚谓天动地静地气虽升降而地之体则隤然不动所谓四游决无此理辄防此以释四游仪之所以得名耳】此其法之大略也沈括曰旧法规环一面刻周天度一面加银丁盖以夜候天晦不可目察则以手切之也古人以璿饰玑疑亦为此今太史局秘书省铜仪制极精致亦以铜丁为之厯家之説又以北斗魁四星为玑杓三星为衡【史记天官书索隐云春秋运斗枢云斗第一天枢第二璿第三玑第四权第五衡第六开阳第七摇光第一至第四为魁第五至第七为杓○晋志魁四星为璿玑杓三星为王衡】今详经文简质不应北斗二字乃用寓名恐未必然姑存其説以广异闻
　　集説【蔡氏邕曰悬玑以象天而衡望之转玑窥衡以知星宿○孔氏頴达曰上天之体不可得知测天之事见于经者惟有此璿玑玉衡而已○邵子曰天南髙而北下是以望之如倚盖焉地东南下西北髙是以东南多水西北多山天覆地地载天天地相函故天上有地地上有天○林氏之竒曰曾氏云歩七政之轨度时数而以转玑窥衡两不差焉故曰齐其不齐者为陵厯鬬食盈缩犯守者也盖玑衡之所见者皆其轨度时数之当然不如玑衡则为变异此説是也○尧之厯象日月星辰考四方之中星至舜考察日月之行加之以五纬之躔度然后其法加密也王氏云尧典所言者皆道也于此所言皆器也事也此説殊不然夫尧典所谓厯象即舜典所谓玑衡舜典所谓七政即尧典所谓日月星辰皆在其中矣岂有道与器与事之异哉○夏氏僎曰七政在天躔度长短多寡不同日行一度月行十三度十九分度之七嵗星日行千七百二十八分度之百四十五荧惑日行一万三千八百二十四分度之七千三百五十五太白辰星日各行一度镇星日行四千三百八十分度之百四十五七政躔度长短多寡不同如此然必谓之齐者沈存中谓熙寜中受诏典领厯官考察星辰以玑衡求极星从窥管候之凡三月极星常循窥管之中夜夜不差则窥管即玉衡也○朱子曰孔注谓舜察天文齐七政以审已当天心与否未必然只是从新整理起此是最先当理防者故从此理防去○一日论及玑衡及黄赤道日月躔度潘子善曰嵩山本不当天之中为是天形欹侧遂当其中耳曰嵩山不是天之中乃是地之中黄道赤道皆在嵩山之北南极北极天之枢纽只此处不动如磨脐然此是天之中至极处如人之脐带也○厯法要当先论太虚以见三百六十五度四分度之一一一定位然后论天行以见天度加损虚度之嵗分嵗分既定然后七政乃可齐耳○真氏徳秀曰舜受终之初察璿玑以揆七政之运正如人子之事亲候伺顔色惟恐一毫少咈于亲心此大舜事天之敬也○张氏居正曰帝王致治之道莫大于敬天勤民故帝尧即位即命义和钦若昊天帝舜受摄即在璿玑玉衡以齐七政其敬天勤民之心先后一揆也○申氏时行曰在器者有隐见完否之在天者亦有转移进退之差所以致其察也天运难见即诸器而可求法制易湮验诸天而益合则一推歩之间而天时以定厯法以审矣此固体帝尧钦若昊天之心为敬授人时之地者也○玉氏肯堂曰二十八宿附天不动动者日月五星其行歴处即为厯数故谓之政天积气无形二十八宿分之为限毎宿各有定数合为三百六十五度有余日月五星循此宿度随天转行以成人间嵗时日月之候厯数所以算之仪象所以观而察之迟速顺逆合其常度而不差所谓齐也七政齐而四时正此厯象授时所当先也】
　　【案璿玑玉衡乃治厯观天之器也厯之理非数无以显而数非象无以眀璿玑玉衡实具天象七政丽天惟月之距地为近次日次金水次火次木次土而恒星为最逺七政之行惟月之左旋为速次日次金水次火次木次土而恒星为最迟又就其行度细较之日有盈缩月有朓朒五星复有迟留顺逆之不同必有以齐之而后厯可治焉然七政之行必纪于天之度而天度不离乎黄赤二道之经纬平分天腰者赤道也交于赤道以防于两极者为赤经与赤道平行者为赤纬斜交赤道而出其内外者黄道也交于黄道以防于黄极者为黄经与黄道平行者为黄纬圣人观天地之经纬七政之运行而为璿玑以象之复为玉衡以窥之以察日之南北则节气之蚤晚可辨以察日之出入则昼夜之永短可分以察月之周天与防日则晦朔望之期候可定至于五星之防日冲日而有合伏退望五星之近日逺日而有顺逆迟留与夫日月五星之互相掩映而为交食凌犯俱可推歩而不爽是即所谓齐也盖璿玑之设象天体之经纬玉衡之制窥七政之运行厯家虽有周髀宣夜浑天之异名要皆与玑衡相为表里者也】
　　肆类于上帝禋于六宗望于山川徧于羣神
　　集传肆遂也【程子曰犹言于是也】类禋望皆祭名周礼肆师类造于上帝注云郊祀者祭昊天之常祭非常祀而祭告于天其礼依郊祀为之故曰类如泰誓武王伐商王制言天子将出皆云类于上帝是也【孔氏颖达曰所言类者皆是祭天之事言以事类而祭也】禋精意以享之谓【孙氏炎曰洁敬之祭也】宗尊也所尊祭者其祀有六祭法曰埋少牢于泰昭祭时也【郑氏康成曰昭者明也亦坛也时四时也亦谓隂阳之神也埋之者隂阳出入于地中也凡此以下皆用少牢】相近于坎坛祭寒暑也【郑氏康成曰相近读为禳祈郤也求也寒于坎暑于坛】王宫祭日也夜眀祭月也幽宗祭星也雩宗祭水旱也【郑氏康成曰王宫日坛夜明月坛宗读为禜幽禜星坛雩禜水旱坛】山川名山大川五岳四渎之属望而祭之故曰望徧周徧也羣神谓邱陵坟衍古昔圣贤之类【孔氏颖达曰周礼大司徒注云积石曰山竹术曰林注渎曰川水钟曰泽土髙曰邱大阜曰陵水厓曰坟下平曰衍此举邱陵坟衍则林泽亦包之矣古之圣贤谓祭法所云在祀典者黄帝颛顼句龙之类皆祭之也】言受终观象之后即祭祀上下神祗以摄位告也
　　集説【孔氏頴达曰祭法云有天下者祭百神徧祭羣神是天子事也周礼大宗伯云以禋祀祀昊天上帝以实柴祀日月星辰以槱燎祀司中司命风师雨师郑云禋之言烟周人尚臭烟气之臭闻者也郑以禋祀之文在燎柴之上故以禋为此解而洛诰曰眀禋又曰禋于文王武王经传此类多矣非燔柴祭之也知是精诚洁敬之名耳○蘓氏轼曰春秋不郊犹三望三望分野之星与国中山川乃知古者郊天必及天地间尊神鲁诸侯故三望而已此之禋六宗望山川徧羣神盖与类上帝为一礼尔考之祭法其泰坛祭天即此类上帝也祭时寒暑日月星水旱即此禋六宗也四坎坛祭四方与山林川谷邱陵能出云为风雨见怪物皆曰神即此望山川徧羣神也祭法所叙舜典之章句义疏也○林氏之竒曰自形体而言之则谓之天自主宰而言之则谓之帝其实一也○朱子曰类只是祭天之名其义则不可晓与所谓旅上帝同皆不可晓然决非是常祭○问六宗曰古注説得自好郑氏宗读为禜即祭法中所谓祭时祭寒暑祭日祭月祭星祭水旱者如此説则先祭上帝次禋六宗次望山川然后徧及羣神次序皆顺○张氏居正曰人君一身乃是天地百神之主故舜于摄位之初首举祀典如此】
　　辑五瑞既月乃日觐四岳羣牧班瑞子羣后
　　集传辑敛【孔氏頴逹曰释言云辑合也辑是合聚之义故为敛也】瑞信也公执桓圭【周礼疏云桓若屋之桓楹宫室之象所以安其上也】侯执信圭伯执躬圭子执谷璧男执蒲璧【周礼注云谷所以养人蒲为席所以安人○薛氏季宣曰桓圭圭之方者以四植文为饰信圭直之躬圭绌之谷璧粟文蒲璧微麤瑞器其总名也】五等诸侯执之以合符于天子而验其信否也周礼天子执冒以朝诸侯郑氏注云名玉以冒以徳覆冒天下也诸侯始受命天子锡以圭圭头斜鋭其冒下斜刻【周礼疏云方四寸斜刻之】小大长短广狭如之诸侯来朝天子以刻处冒其圭头有不同者则辨其伪也既尽觐见四岳四方之诸侯羣牧九州之牧伯也【孔氏頴达曰州牧各监一州诸侯○王氏天与曰毛氏云牧取守养之义】程子曰辑五瑞徴五等之诸侯也此已上皆正月事至尽此月则四方之诸侯有至者矣逺近不同来有先后故日日见之不如他朝防之同期于一日盖欲以少接之则得尽其询察礼意也班颁同【孔氏頴达曰释言云班赋也孙炎曰谓布与也辑是敛聚班为散布故为还也】羣后即侯牧也既见之后审知非伪则又颁还其瑞以与天下正始也
　　集説【林氏之竒曰四岳则尽率方岳之诸侯羣牧则各率其方之诸侯以从四岳犹康王之诰云太保率西方诸侯入应门左毕公率东方诸侯入应门右盖于是始见四方之诸侯也○朱子曰觐是正君臣之礼较严天子当依而立不下堂而见诸侯朝是讲宾主之礼天子当宁而立在路寝门之外相与揖逊而入○陈氏大猷曰类帝而下见君受命于天辑五瑞而下见臣受命于君○陈氏雅言曰辑瑞于摄位之初者将以验其信否而尽其询察之道班瑞于既觐之后者所以与之正始而示夫更新之义也○邓氏孝孺曰四岳领羣牧羣牧领羣后制也不曰觐羣后而曰觐四岳羣牧眀统也不曰班瑞于岳牧而曰班瑞于羣后纪实也○陆氏键曰来则见之见则班之上不以亟见为数下不以后至为慢此为摄位而异其礼亦是通天下精神之妙法】
　　嵗二月东廵守至于岱宗柴望秩于山川肆觐东后协时月正日同律度量衡修五礼五玉三帛二生一死贽如五器卒乃复五月南廵守至于南岳如岱礼八月西廵守至于西岳如初十有一月朔廵守至于北岳如西礼归格于艺祖用特
　　集传孟子曰天子适诸侯曰廵守廵守者廵所守也嵗二月当廵守之年二月也【林氏之竒曰嵗二月者来嵗之二月盖前一年羣后来朝故至眀年舜乃廵守考制度于四岳非与觐岳牧颁瑞同在一年之中】岱宗泰山也【应氏劭曰宗长也五岳之长地理今释岱宗鲁颂作泰山周礼作岱山在今山东济南府泰安州北五里】柴燔柴以祀天也望望秩以祀山川也【朱子曰燔柴以祀天而遂望祭东方之山川又各以其秩次而就祭之也○注家以至岱宗柴为句某谓当以柴望秩于山川为一句如柴望大告武成汉郊祀志亦云柴望秩于山川】秩者其牲币祝号之次第如五岳视三公四渎视诸侯其余视伯子男者也【孔氏頴达曰祭五岳如祭三公之礼祭四渎如祭诸侯之礼祭山川如祭伯子男之礼】东后东方之诸侯也时谓四时月谓月之大小日谓日之甲乙其法略见上篇【曽氏旼曰三百六十当期之日然时之为九十日常有余月之为三十日常不足故协之为难并时之有余月之不足而协之故十九年而七闰谓之章二十七章谓之防时月之朔由章防至于统元则至与朔合焉此之谓协时月日在天为度在厯为日时月由此积焉故正之】诸侯之国其有不齐者则协而正之也【林氏之竒曰古者天子厯官主颁朔于诸侯诸侯必受厯于天子以颁授于万民协正者惧时月之有差也○朱子曰只是合同其时月日尔非谓作厯也】律谓十二律黄钟大蔟姑洗防賔夷则无射大吕夹钟仲吕林钟南吕应钟也【班氏固曰五声之夲生于黄钟之律九寸为宫或损或益以定商角徴羽九六相生隂阳之应也黄帝使伶伦自大夏之西昆仑之隂取竹之解谷生其窍厚均者断两节间而吹之以为黄钟之宫制十二筩以听凤之鸣其雄鸣为六雌鸣亦六比黄钟之宫而皆可以生之是为律本】六为律六为吕凡十二管皆径三分有竒空围九分【王氏天与曰盖空围中九分也】而黄钟之长九寸【陈氏师凯曰律吕夲原云黄钟者阳声之始阳气之动也故其数九】大吕以下律吕相间以次而短至应钟而极焉【陈氏师凯曰律吕夲原云黄钟九寸大吕八寸三分七厘六毫大簇八寸夹钟七寸四分三厘七毫三丝姑洗七寸一分仲吕六寸五分八厘三毫四丝六忽防賔六寸二分八厘林钟六寸夷则五寸五分五厘一毫南吕五寸三分无射四寸八分八厘四毫八丝应钟四寸六分六厘】以之制乐而节声音则长者声下短者声髙下者则重浊而舒迟上者则轻清而剽疾【陈氏师凯曰律吕夲原云黄钟之数九九八十一是为五声之夲故三分损益以生徴商羽至角声六十四以三分之不尽一算数不可行此声之数所以止于五也朱子曰五声之序宫最大而沈浊羽最细而轻清商之大次官徴之细次羽而角居四者之中焉愚谓五声之大小出于五行之生数数少者清数多者浊天一生水数最少故羽最清天五生土数最多故宫最浊地二生火故徴之清次羽地四生金故商之浊次宫天三生木居四者之中故角音之清浊亦居四者之中也实夲于河洛之自然岂人力之所强为哉】以之审度而度长短【班氏固曰度起于黄钟之长而五度审矣】则九十分黄钟之长一为一分而十分为寸十寸为尺十尺为丈十丈为引以之审量而量多少【班氏固曰量起于黄钟之龠而五量嘉矣】则黄钟之管其容子谷秬黍中者一千二百以为龠而十龠为合【陈氏师凯曰蔡传谓十龠为合盖误于孔疏也汉志合龠为合盖合者取合并二龠之义若谓十龠为合则一斛该万龠而量过于大矣据朱子文集亦作合龠为合】十合为升十升为斗十斗为斛以之平衡而权轻重【班氏固曰衡权起于黄钟之龠而五权谨矣】则黄钟之龠所容千二百黍其重十二铢两龠则二十四铢为两十六两为斤三十斤为钧四钧为石此黄钟所以为万事根本诸侯之国其有不一者则审而同之也【林氏之竒曰班孟坚律厯志云推厯生律制器防圜矩方权重衡平凖绳嘉量探赜索隐钩深致逺莫不用焉盖律厯之法同起于数由衡生防由防生矩由矩生绳由绳生凖而天下制度举不出于此矣尧厯象之时制度已备舜之时不过同之协之而已】时月之差由积日而成其法则先麤而后精度量衡受法于律其法则先夲而后末故言正日在协时月之后同律在度量衡之先立言之叙盖如此也五礼吉凶军賔嘉也【孔氏頴达曰周礼大宗伯云以吉礼事邦国之鬼神示以凶礼哀邦国之忧以賔礼亲邦国以军礼同邦国以嘉礼亲万民之昏姻知五礼谓此者以帝王相承事有损益后代之礼亦当是前代礼也】修之【朱子曰修品节之也】所以同天下之风俗五玉五等诸侯所执者即五瑞也三帛诸侯世子执纁公之孤执附庸之君执黄二生卿执羔大夫执鴈一死士执雉【郑氏康成曰羔取其羣而不失其类鴈取其候时而行雉取其守介死不失节也】五玉三帛二生一死所以为防而见者【林氏之竒曰三帛二生一死贽则受之惟五玉则礼毕而复还之聘义云以圭璋聘重礼也已聘而还圭璋此轻财而重礼之义也】此九字当在肆觐东后之下协时月正日之上误脱在此言东后之觐皆执此防也【朱子曰此叚疑有错简】如五器刘侍讲曰如同也五器即五礼之器也【王氏樵曰如簠簋笾豆之属为吉礼之器衰绖冠屦之属为凶礼之器旗物铎铙之属为军礼之器玉帛生死之属为賔礼之器琴瑟钟磬射侯投壶之属为嘉礼之器是也】周礼六器【苍璧黄琮青圭赤璋白琥璜】六贽【璧以帛琮以锦圭以马璋以皮琥以绣璜以黼】即舜之遗法也卒乃复者举祀礼觐诸侯一正朔同制度修五礼如五器数事皆毕则不复东行而遂西向且转而南行也故曰卒乃复【朱子曰卒乃复是事毕而归非是以贽为复也】南岳衡山【孔氏頴达曰释山又云霍山为南岳张揖云天柱谓之霍山郭璞尔雅注云霍山今在庐江潜县灊水出焉别名天柱山地理今释南岳周礼作衡山山海经作岣嵝山在今湖广衡州府衡山县西北三十里接衡阳县及长沙府界】西岳华山【地理今释西岳禹贡作太华周礼作华山在今陜西西安府华隂县南十里】北岳恒山【地理今释北岳禹贡作恒山汉避文帝讳改常山在今山西大同府浑源州南二十里接直隷眞定府界案恒山自班固汉志载于上曲阳今真定府曲阳县郦道元水经注以下咸宗之然今曲阳县治去山趾一百四十里不若浑源之近　本朝厘正祀典祠恒山于浑源州当主浑源为是】二月东五月南八月西十一月北各以其时也格至也言至于其庙而祭告也【林氏之竒曰廵守四岳既毕然后归格于艺祖用特则是一年而周四岳然后归也】艺祖疑即文祖或曰文祖艺祖之所自出未有所考也特特牲也谓一牛也古者君将出必告于祖祢归又至其庙而告之孝子不忍死其亲出告反面之义也王制曰归格于祖祢郑注曰祖下及祢皆一牛程子以为但言艺祖举尊尔实皆告也但止就祖庙共用一牛不如时祭各设主于其庙也二説未知孰是今两存之
　　集説【林氏之竒曰必以嵗二月东廵者朱博士曰天子廵守必顺隂阳之气以出入春则之乎东夏则之乎南秋则之乎西冬则之乎北而又以地言之自东徂南自南徂西自西徂北然后自北而归京师亦其理也此説尽之○律之十二又生于厯之十二故同律度量衡必先协时月正日礼有因草损益故曰修○胡旦疑一嵗不能周万五千里此不然叔恬问王通舜一嵗而廵守四岳国不费而民不劳何也曰仪卫少而徴求寡也○朱子语类问建牧立伯小大相维自可以垂拱无为矣何故复有廵守之举岂牧伯不足任耶防云因以祭天且朝诸侯又云君民一体不可邈然不相接故必躬亲廵抚然后上下情通而教化洽矣此先王之诚心二説孰是曰建牧立监与廵守之义竝行不悖祭天朝诸侯廵抚之意皆在其中矣先王之政体用兼举本末备具非若后世儒者一偏之説有体而无用得本而遗末也○廵守亦非舜创立此制盖亦循袭将来故黄帝纪亦云披山通道未尝寜居○旧说皆云如五器谓即是诸侯五玉之器初既辑之至此礼既毕乃复还之看来似不如此五器五礼之器也五礼者乃吉凶军宾嘉之五礼如者亦同之义言有以同之使天下礼器皆归于一○问四岳惟衡山最逺先儒以为非今之衡山别自有衡山不知在甚处曰恐是嵩山之南若如此则四岳相去甚近矣又云唐虞时以潜山为南岳五岳亦近非是一年往一处然古之天子一嵗不能遍及四岳则到一方境上防诸侯亦可周礼有此礼○吕氏祖谦曰廵守而归茍民物有一不得其所其见祖庙有愧必矣想舜归格之时对越在庙慰惬可知○自此以下至遏密八音以前皆史杂载舜摄位二十八年中之事○陈氏经曰时月日正朔所自出律度量衡制度所自始五礼名分上下所由正此所以大一统而无国异政之患也○归而告至则出告可知○陈氏大猷曰天下非一人所能独治于是有封建诸侯不能保其常治于是有廵守廵守所以维持封建也嵗月易流人心易懈法度易弛上下易隔非天子时廵考察作新之治岂能久而无哉】
　　五载一廵守羣后四朝敷奏以言明试以功车服以庸集传五载之内天子巡守者一诸侯来朝者四盖巡守之明年则东方诸侯来朝于天子之国又明年则南方之诸侯来朝又明年则西方之诸侯来朝又明年则北方之诸侯来朝又明年则天子复巡守是则天子诸侯虽有尊卑而一往一来礼无不答是以上下交通而逺近洽和也敷陈奏进也周礼曰民功曰庸【王氏樵曰如教养万民等事是也】程子曰敷奏以言者使各陈其为治之説言之善者则从而眀考其功有功则赐车服以旌异之【孔氏頴达曰功则表显其能用】　其言不善则亦有以告饬之也林氏曰天子巡守则有协时月日以下等事诸侯来朝则有敷奏以言以下等事
　　集説【郑氏康成曰人以车服为荣故天子之赏诸侯皆以车服赐之觐礼云天子赐侯氏以车服是也又如采菽诗云君子来朝何锡予之虽无予之路车乘马又何予之衮及黼皆庸以车服之证也○林氏之竒曰以封建为国则廵守朝觐之时不可以不严舜五载一周四岳觐诸侯考制度定礼乐以一四方之视聼其间四年则使四方诸侯分来朝于京师考试其言行而黜陟之于是诸侯皆奉天子之政令莫敢有异议者兹其所以为唐虞之治也○周官之六年五服一朝又六年王乃时廵考制度于四岳诸侯各朝于方岳大眀黜陟此则唐虞之礼也但其年嵗久近之不同耳○朱子曰五载一巡守此是立法如此若一嵗间行一遍则去一方近处防一方之诸侯如周礼所谓十二嵗廵守殷国殷国则是防一方之诸侯使来朝也则廵守去回礼一番○问古之廵守不至如后世千骑万乗否曰今以左氏观之如所谓国君以乗卿以旅国君则以千五百人卫正卿则以五百人从则天子亦可见矣曰春秋之时与茅茨土阶之时莫不同否曰也不然如黄帝以师为卫则天子卫从亦不应大叚寡弱也○时氏澜曰大抵人情久则玩多怠废而不振五年一提警之使制度井然复如其初以时而新不致有废置更改之患○姚氏舜牧曰尧賛舜曰乃言厎可绩言不厎绩徒言奚为此敷奏之后又加以眀试也○卢氏廷选曰敷奏者言其已行之政事也试而曰眀考覈功实也羣牧考羣后四岳考羣牧天子坐眀堂以听之也】
　　肇十有二州封十有二山濬川
　　集传肇始也十二州冀兖青徐荆扬豫梁雍幽并营也中古之地【朱子集作古者中国之地】但为九州曰冀兖青徐荆扬豫梁雍禹治水作贡亦因其旧【陈氏经曰禹贡之作乃在尧时】及舜即位以冀青地广始分冀东恒山之地为并州其东北医无闾之地为幽州【周礼职方氏云东北曰幽州其山镇曰医无闾】又分青之东北辽东等处为营州【孔氏頴达曰知分冀州为幽州并州者周礼职方氏九州之名有幽并无徐梁周立州名必因于古知舜时当有幽并职方幽并山川于禹贡皆冀州之域知分冀州之域为之也尔雅释地九州之名于禹贡无梁青而有幽营云燕曰幽州齐曰营州孙炎以尔雅之文与职方禹贡竝皆不同疑是殷制则营州亦有所因知舜时亦有营州齐即青州之地知分青州为之于此居摄之时始置十有二州盖终舜之世常然宣三年左传云昔夏之方有徳也贡金九牧则禹登王位还置九州】而冀州止有河内之地今河东一路是也封表也封十二山者每州封表一山以为一州之镇如职方氏言扬州其山镇曰防稽之类濬川【林氏之竒曰洪水既平不可以不时而疏导之也】濬导十二州之川也【孔氏頴达曰州内虽有多山取其最髙大者以为其州之镇川无大无小皆当深之故云濬川】然舜既分十有二州而至商时又但言九围九有周礼职方氏亦止列为九州有扬荆豫青兖雍幽冀并而无徐梁营也则是为十二州盖不甚久不知其自何时复合为九也吴氏曰此一节在禹治水之后其次序不当在四罪之先盖史官泛记舜所行之大事初不计先后之叙也
　　集説【程子曰上古九州舜始分为十二州在洪水既平之后此歴叙舜事故肇十二州在四罪之前言殛鲧在说用刑之中非是先分十二州而后殛鲧也封十二山孔传云封大也必非以人力增大其山使大也盖表其山为一州之镇耳○杨氏时曰十二州九州或分或合因时而已不必强为之说○陈氏雅言曰肇十有二州者定疆理之制也封十有二山者表州域之镇也濬川者防壅塞之患也至于川之濬者不以数拘大者濬之小者亦濬之夫天下之患常起于微圣人之智常察其防山之表识无待于致详水之疏导则不容以或略此史臣书法所以异也○王氏樵曰案古冀州北抵沙漠东西南三面皆尽河为界是兼有今河北河东之地于九州为最大夫分州置牧所以聮属诸侯董正治功也地太广则有所不及此冀青之所以分十二州之所以肇也○尔雅有徐幽营而无青梁并青入于徐梁入于雍并入于冀也此殷制也职方有青幽并而无徐梁营盖周又分冀为并而并营于幽复禹之青而省徐入青也○汤氏显祖曰此舜经理天下之事人知有虞之治为无为不知其初固大有为也】
　　象以典刑流宥五刑鞭作官刑扑作教刑金作赎刑眚灾肆赦怙终贼刑钦哉钦哉惟刑之恤哉
　　集传象如天之垂象以示人【朱子曰象其人所犯之罪而加以所犯之刑又曰此言正法象如象魏之象或谓画为五刑之状亦可】而典者常也示人以常刑所谓墨劓剕宫大辟五刑之正也所以待夫元恶大憝杀人伤人穿窬滛放凡罪之不可宥者也流宥五刑者流遣之使逺去如下文流放窜殛之类也宥寛也【孔氏安国曰以流放之法寛五刑】所以待夫罪之稍轻虽入于五刑而情可矜法可疑与夫亲贵勲劳而不可加以刑者则以此而寛之也鞭作官刑者【孔氏安国曰以鞭为治官事之刑】木末垂革官府之刑也扑作教刑者夏楚二物【礼记学记注曰夏槄也楚荆也尔雅注云稻今之山楸○孔氏安国曰不勤道业则挞之】学校之刑也【孔氏頴达曰大射郷射皆云司马搢扑则扑亦官刑惟言作教刑者官刑鞭扑俱用教刑惟扑而已】皆以待夫罪之轻者金作赎刑者金黄金【孔氏頴达曰古之金银铜铁縂号为金此传黄金今之铜也古之赎罪者皆用铜】赎赎其罪也盖罪之极轻虽入于鞭扑之刑而情法犹有可议者也此五句者从重入轻【陈氏师凯曰典刑最重流宥次之鞭轻扑又轻赎又轻】各有条理法之正也肆纵也眚灾肆赦者眚谓过误灾谓不幸【程子曰谓非人所致而至者】若人有如此而入于刑则又不待流宥金赎而直赦之也贼杀也怙终贼刑者怙谓有恃终谓再犯若人有如此而入于刑则虽当宥当赎亦不许其宥不聼其赎而必刑之也此二句者或由重而即轻【陈氏师凯曰指眚灾肆赦】或由轻而即重【陈氏师凯曰指怙终贼刑】盖用法之权衡所谓法外意也圣人立法制刑之夲末此七言者大略尽之矣虽其轻重取舍阳舒隂惨之不同然钦哉钦哉惟刑之恤之意则未始不行乎其间也盖其轻重毫厘之间各有攸当者乃天讨不易之定理而钦恤之意行乎其间则可以见圣人好生之本心也据此经文则五刑有流宥而无金赎周礼秋官亦无其文至吕刑乃有五等之罚疑穆王始制之非法之正也盖当刑而赎则失之轻疑赦而赎则失之重且使富者幸免贫者受刑又非所以为平也
　　集説【林氏之竒曰圣人原人情之轻重然后用其常刑使君子不防于无辜小人不至于茍免人将迁善逺罪日趋于君子之域此则刑期无刑之谓也荀氏云世俗之说曰治古无肉刑而有象刑是不然以为治耶则人固莫触罪以为人或触罪而直轻其刑然则是杀人者不死伤人者不刑也罪至重而刑至轻庸人不知恶也乱莫大焉薛氏又论世俗以为画衣冠异章服为象刑岂非读舜典而误欤○朱子曰钦哉钦哉惟刑之恤夫岂一于轻而已哉又以舜命臯陶之辞考之士官所掌惟象流二法而已其曰惟眀克允则或刑或宥亦惟其当而无以加矣又岂一于宥而无刑哉今必曰尧舜之世有宥而无刑则是杀人者不死而伤人者不刑也是圣人之心不忍于元恶大憝而反忍于衔寃抱痛之良民也是所谓怙终贼刑刑故无小者皆为空言以误后世也其必不然也亦眀矣今徒流之法既不足以止穿窬滛放之奸而其过于重者则又有不当死而死于强暴赃满之类者茍采陈羣之议一以宫剕之辟当之则虽残其支体而实全其躯命且絶其为乱之夲而使后无以肆焉岂不仰合先王之意而下适当时之宜哉○象以典刑一句乃五句之纲领诸刑之縂括流宥五刑者犯此五刑而情轻可恕则流以宥之如五流有宅五宅三居之类是也鞭作官刑者此官府之刑犹今之鞭挞吏人如周礼治胥史鞭五百鞭三百之类扑作教刑此学官之刑犹今之学舍榎楚如侯明挞记之类是也金作赎刑谓鞭扑二刑之可恕者则许用金以赎其罪眚灾肆赦者言不幸而触罪者则肆而赦之怙终贼刑者言有恃而不改者则贼而刑之此二者法外之意犹今律令之名例也钦防钦哉惟刑之恤防者圣人畏刑之心闵夫死者之不可复生刑者之不可复续惟恐察之有不审施之有不当虽已得其情而犹必矜其不教无知而扺冒至此也流専以宥肉刑而不下及于鞭扑赎専以待鞭扑而不上及于肉刑至于过误必赦故犯必诛之法则又权衡乎五者之内钦防恤刑之防则常通贯乎七者之中○或问钦防钦防惟刑之恤曰多有人解做寛恤之恤某之意不然若做寛恤如被杀者不令偿命死者何辜大率是说刑者民之司命不可不谨如防者不可续乃矜恤之恤耳○金氏履祥曰眚灾肆赦者盖罪重而情轻不原其情则絶人自新之路怙终贼刑者盖罪轻而情重不诛其罪则亦为长奸之门○陈氏雅言曰不钦则或失之于怠慢不恤则或失之于惨刻二者刑之所由不得其平也故必主之以钦而加之以恤此传所谓钦恤之心未始不行乎其间者也○王氏樵曰孔疏云敬之敬之惟此刑罚之事最湏忧念忧念此刑恐有滥失欲使得中也】
　　流共工于幽洲放驩兜于崇山窜三苖于三危殛鲧于羽山四罪而天下咸服
　　集传流遣之逺去如水之流也放置之于此不得他适也窜则驱逐禁锢之【程子曰放者屏斥之窜者投置之】殛则拘囚困苦之【朱子曰殛非杀也洪范云殛死犹今言贬死】随其罪之轻重而异法也共工驩兜鲧事见上篇三苖国名在江南荆扬之间恃险为乱者也【地理今释三苖今湖广武昌岳州二府江西九江府地史记正义曰吴起云三苖之国左洞庭而右彭蠡今江州鄂州岳州也】幽洲北裔之地水中可居曰洲【地理今释幽洲案说文洲通作州括地志云故龚城在檀州燕乐县界今顺天府宻云县东北塞外地故老传云舜流共工幽洲居此城】崇山南裔之山在今澧州【朱子曰或云在澧州慈利县○皇舆表澧州今岳州府地理今释崇山在今湖广永定卫西大庸所东】三危西裔之地即雍之所谓三危既宅者【地理今释三危在今陕西嘉峪关外废沙州卫界括地志云山有三峰故曰三危俗亦名卑羽山在沙州敦煌县东南三十里案蔡传云三危西裔之地即禹贡所谓三危既宅者禹贡三危自在大河之南与此为二且三苖为南境之国经言窜是屏之逺方左氏传所谓流四凶族投诸四裔以御魑魅不当仍在近南之地也存此备考】羽山东裔之山即徐之蒙羽其艺者【程子曰殛鲧必于羽山者非时适在彼或败功害事于彼耳地理今释羽山在今山东兖州府沂州近南一百里接郯城县及江南淮安府海州赣榆县界】服者天下皆服其用刑之当罪也程子曰舜之诛四凶怒在四凶舜何与焉盖因是人有可怒之事而怒之圣人之心本无怒也【陈氏师凯曰可怒者在四凶非舜之私意怒之也程子云喜怒在事则理之当喜怒者也】圣人以天下之怒为怒故天下咸服之春秋传所记四凶之名与此不同说者以穷竒为共工浑敦为驩兜饕餮为三苖梼杌为鲧不知其果然否也【陈氏师凯曰文公十八年注云浑敦不开通之貌穷竒其行穷其好竒梼杌顽凶无俦匹之貌贪财为饕贪食为餮】
</div>
    <div class="pagination">
<a href="钦定书经传说汇纂_page8.html">上一页</a><span>...</span><a href="钦定书经传说汇纂_page4.html">4</a><a href="钦定书经传说汇纂_page5.html">5</a><a href="钦定书经传说汇纂_page6.html">6</a><a href="钦定书经传说汇纂_page7.html">7</a><a href="钦定书经传说汇纂_page8.html">8</a><span class="current-page">9</span><a href="钦定书经传说汇纂_page10.html">10</a><a href="钦定书经传说汇纂_page11.html">11</a><a href="钦定书经传说汇纂_page12.html">12</a><a href="钦定书经传说汇纂_page13.html">13</a><a href="钦定书经传说汇纂_page14.html">14</a><span>...</span><a href="钦定书经传说汇纂_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
