<!DOCTYPE html>
<html>
 <head>
  <meta charset="utf-8"/>
  <title>
   书经大全 - 第 10 页/共 29 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   书经大全 - 第 10 页/共 29 页
  </h1>
  <div class="content">
   在察也美珠谓之璿玑机也以璿饰玑所以象天体之转运也衡横也谓衡箫也以玉为管横而设之所以窥玑而齐七政之运行犹今之浑【上声】天仪也七政日月五星也七者运行于天有迟有速有顺有逆犹人君之有政事也此言舜初摄位整理庶务首察玑衡以齐七政葢厯象授时所当先也　按浑大仪者天文志云言天体者三家一曰周髀【音俾】二曰宣夜三曰浑天宣夜絶无师说不知其状如何周髀之术以为天似覆盆葢以斗极为中中高而四边下日月傍行绕之日近而见之为昼日逺而不见为夜蔡邕【字伯喈后汉陈留人】以为考验天象多所违失浑天説曰天之形状似鸟卵地居其中天包地外犹卵之裹黄圆如弹【去声】丸故曰浑天言其形体浑浑然也其术以为天半覆地上半在地下其天居地上见者一百八十二度半强地下亦然北极出地上三十六度南极入地下亦三十六度而嵩髙【中岳也】正当天之中极南五十五度当嵩高之上又其南十二度为夏至之日道又其南二十四度为春秋分之日道又其南二十四度为冬至之日道南下去地三十一度而已是夏至日北去极六十七度春秋分去极九十一度冬至去极一百一十五度此其大率也其南北极持其两端其天与日月星宿斜而回转此必古有其法遭秦而灭至汉武帝时落下闳【字长公巴郡人隠于落下】始经营之鲜于妄人又量度【上平声下入声】之至宣帝时耿夀昌始铸铜而为之象宋钱乐又铸铜作浑天仪衡长八尺孔径一寸玑径八尺圆周二丈五尺强转而望之以知日月星辰之所在即璿玑玉衡之遗法也歴代以来其法渐密本朝【音潮】因之为仪三重其在外曰六合仪平置黒单环上刻十二辰八干四隅在地之位以准地面而定四方侧立黑双环背刻去极度数以中分天脊直跨地平使其半入地下而结于其子午以为天经斜倚赤单环背刻赤道度数以平分天腹横绕天经亦使半出地上半入地下而结于其卯酉以为天纬三环表里相结不动其天经之环则南北二极皆为圆轴虚中而内向以挈三辰四逰之环以其上下四方于是可考故曰六合次其内曰三辰仪侧立黑双环亦刻去极度数外贯天经之轴内挈黄赤二道其赤道则为赤单环外依天纬亦刻宿度而结于黑双环之卯酉其黄道则为黄单环亦刻宿度而又斜倚于赤道之腹以交结于卯酉而半入其内以为春分后之日轨半出其外以为秋分后之日轨又为白单环以承其交使不倾垫【都念反】下设机轮以水激之使其日夜随天东西运转以象天行以其日月星辰于是可考故曰三辰其最在内者曰四游仪亦为黑双环如三辰仪之制以贯天经之轴其环之内则两面当中各施直距外指两轴而当其要【音腰】中之内面又为小窽以受玉衡要中之小轴使衡既得随环东西运转又可随处南北低昂以待占候者之仰窥焉以其东西南北无不周编故曰四逰此其法之大略也沈括曰旧法规环一面刻周天度一面加银丁葢以夜候天晦不可目察则以手切之也古人以璿饰玑疑亦为此今太史局秘书省铜仪制极精致【音穉】亦以铜丁为之厯家之说又以北斗魁四星为玑杓【卑遥反】三星为衡今详经文简质不应【平声】北斗二字乃用寓名恐未必然姑存其说以广异闻【朱子曰孔注谓舜察天文齐七政以审已当天心与否未必然只是从新整理起此是最先当理会者故从此理会去　书疏载在璿玑王衡处先説个天今人读着亦无甚紧要以某观之若看得此亦可以想象天之形与日月星辰之运进退疾徐之度皆有分数而厯数大槩亦可知矣　一日论及玑衡及黄赤道日月躔度潘子善曰嵩山本不当天之中为是天形欹侧遂当其中耳曰嵩山不是天之中乃是地之中黄道赤道皆在嵩山之北南极北极天之枢纽只此处不动如磨脐然此是天之中至极处如人之脐带也　厯法要当先论太虚以见三百六十五度四分度之一一一定位然后论天行以见天度加损虚度之嵗分嵗分既定然后七政乃可齐耳　林氏曰玑衡以步七政之轨度时数两不差焉故曰以齐日月五星在天有常度其灾祥与政事相应故曰七政　西山真氏曰舜受终之初察璿玑以揆七政之运正如人子之事亲候伺顔色惟恐一毫少咈于亲心此大舜事天之敬也　陈氏经曰七者在天之政也君为天与日月星辰之主君有缺政则日月薄食星辰变动安得而齐意与钦若厯象同　唐孔氏曰玑衡俱饰以玉史之立文犹左氏琼弁玉缨虞喜云宣明也夜幽也幽明之数其术兼之故曰宣夜髀股也股者表也其法始于庖义周人志之故曰周髀蔡邕云即葢天也浑天者以为地在其中天周其外日月初登于天后入于地昼则日在地上夜则日入地下太史所用候台铜仪则其法也宋太史丞钱乐铸铜仪传于齐梁周平江陵器迁长安　陈氏雅言曰玑衡者在器之天也七政者在天之天也在天之天不可得而见在器之天所可得而察何莫非圣人心术渊源之所寓精神流通之所及岂可以浅窥哉与尧之钦若一心也】
　　肆类于上帝禋【音因】于六宗望于山川徧于羣神
　　肆遂也类禋望皆祭名周礼肆师类造【七到反】于上帝注云郊祀者祭昊天之常祭非常祀而祭告于天其礼依郊祀为之故曰类如泰誓武王伐商王制言天子将出皆云类于上帝是也禋精意以享之谓宗尊也所尊祭者其祀有六祭法曰埋少【去声】牢于泰昭祭时也相近【音禳祈】于坎坛祭寒暑也王宫祭日也夜明祭月也幽宗【音咏】祭星也雩宗祭水旱也山川名山大川五岳四渎之属望而祭之故曰望徧周徧也羣神谓丘陵坟衍古昔圣贤之类言受终观象之后即祭祀上下神只以摄位告也【朱子曰类只是祭天之名其义则不可晓与所谓旅上帝同皆不可晓然决非是常祭　问六宗曰古注说得自好郑氏宗读为禜即祭法中所谓祭时祭寒暑祭日祭月祭星祭水旱者如此说则先祭上帝次禋六宗次望山川然后徧及羣神次序则皆顺又问五峰取张髦之説如何曰非惟用改易经文兼之古者昭穆不尽称宗惟祖有功宗有徳故云祖文王而宗武王且如西汉之庙惟文帝称太宗武帝称世宗至唐庙乃尽称宗此不可以为据　郑氏曰泰昭昭者明也亦坛也时四时也亦谓阴阳之神也埋之者阴阳出入于地中也凡此以下皆祭用少牢相近读为禳祈郤也求也寒于坎暑于坛王宫日坛夜明月坛宗读为禜幽禜星坛雩禜水旱坛　苏氏曰晋张髦以六宗为三昭三穆受终之初既有事于文祖其势必及余庙矣春秋不郊犹三望三望分野之星与国中山川乃知古者郊天必及天地间尊神鲁诸侯故三望而已此之禋六宗望山川徧羣神葢与类上帝为一礼尔考之祭法其泰坛祭天即此类上帝也祭时寒暑日月星水旱即此禋六宗也四坎坛祭四方与山林川谷丘陵能出云为风雨见怪物皆曰神有天下者祭百神即此望山川徧羣神也祭法所叙舜典之章句义疏也　陈氏雅言曰此史臣纪舜告摄位之事先上帝而后六宗次山川而后羣神此一定之叙也祭上帝曰类六宗曰禋山川曰望羣神曰徧此一定之名也其叙秩然而不可乱其名截然而不可易此史臣纪载之书法也】
　　辑五瑞既月乃日觐四岳羣牧班瑞干羣后
　　辑敛瑞信也公执桓圭侯执信【音伸】圭伯执躬圭子执谷璧男执蒲璧五等诸侯执之以合符于天子而验其信否也周礼天子执冒以朝诸侯郑氏注云名玉以冒以徳覆冒天下也诸侯始受命天子锡以圭圭头斜锐其冒下斜刻小大长短广狭如之诸侯来朝天子以刻处冒其圭头有不同者则辨其伪也既尽觐见四岳四方之诸侯羣牧九州之牧伯也程子曰辑五瑞徴五等之诸侯也此已上皆正月事至尽此月则四方之诸侯有至者矣逺近不同来有先后故日日见之不如他朝会之同期于一日葢欲以少接之则得尽其询察礼意也班颁同羣后即侯牧也既见之后审知非伪则又颁还其瑞以与天下正始也【问辑五瑞既月乃日觐四岳羣牧班瑞于羣后恐只是王畿之诸侯辑敛瑞玉是命圭合信如点捡牌印之属如何朱子曰不当指杀王畿如顾命太保率东方诸侯毕公率西方诸侯不数日间诸侯皆至如此之速　觐是正君臣之礼较严天子当依而立不下堂而见诸侯朝是讲宾主之礼天子当宁而立在路寝门之外相与揖逊而入　陈氏大猷曰类帝而下见君受命于天辑五瑞而下见臣受命于君　陈氏曰瑞玉尧所赐也舜敛而复班之使是玉也在尧则为尧赐在舜则为舜赐矣　陈氏雅言曰辑瑞于摄位之初者将以验其信否而尽其询察之道班瑞于既觐之后者所以与之正始而示夫更新之义也】
　　嵗二月东巡守【音狩】至于岱宗柴望秩于山川肆觐东后协时月正日同律度量【去声】衡修五礼五玉三帛二生一死防【音至】如五器卒乃复五月南巡守至于南岳如岱礼八月西巡守至于西岳如初十有一月朔巡守至于北岳如西礼归格于艺祖用特
　　孟子曰天子适诸侯曰巡守巡守者巡所守也嵗二月当巡守之年二月也岱宗泰山也柴燔柴以祀天也望望秩以祀山川也秩者具牲币祝号之次第如五岳视三公四渎视诸侯其余视伯子男者也东后东方之诸侯也时谓四时月谓月之大小日谓日之甲乙其法略见【形甸反】上篇诸侯之国其有不齐者则协而正之也律谓十二律黄钟大蔟【千候反】沽洗【苏典反】蕤【音如】賔夷则无射【音亦】大吕夹钟仲吕林钟南吕应【去声】钟也六为律六为吕凡十二管皆径三分有奇【音崎】空围九分而黄钟之长九寸大吕以下律吕相间【去声】以次而短至应钟而极焉以之制乐而节声音则长者声下短者声髙下者则重浊而舒迟上者则轻清而剽【慓同】疾以之审度而度【达各反】长短则九十分【扶问反】黄钟之长一为一分十分为寸十寸为尺十尺为丈十丈为引以之审量【去声】而量多少则黄钟之管其容子谷秬黍中者一千二百以为龠【弋灼反】而十龠为合【音閤】十合为升十升为斗十斗为斛以之平衡而权轻重则黄钟之龠所容千二百黍其重十二铢两龠则二十四铢为两十六两为斤三十斤为钧四钧为石此黄钟所以为万事根本诸侯之国其有不一者则审而同之也时月之差由积日而成其法则先粗而后精度量衡受法于律其法则先本而后末故言正日在协时月之后同律在度量衡之先立言之叙葢如此也五礼吉凶军宾嘉也修之所以同天下之风俗五玉五等诸侯所执者即五瑞也三帛诸侯世子执纁公之孤执附庸之君执黄二生卿执羔大夫执雁一死士执雉五玉三帛二生一死所以为防而见者此九字当在肆觐东后之下协时月正日之上误脱在此言东后之觐皆执此防也如五器刘侍讲曰如同也五器即五礼之器也周礼六器【苍璧黄琮青圭赤璋白琥璜】六防【璧以帛琮以锦圭以马璋以皮琥以绣璜以黼】即舜之遗法也卒乃复者举祀礼觐诸侯一正朔同制度修五礼如五器数事皆毕则不复【扶又反】东行而遂西向且转而南行也故曰卒乃复南岳衡山西岳华【胡化反】山北岳恒【胡登反】山二月东五月南八月西十一月北各以其时也格至也言至于其庙而祭告也艺祖疑即文祖或曰文祖艺祖之所自出未有所考也特特牲也谓一牛也古者君将出必告于祖祢【乃礼反父庙也】归又至其庙而告之孝子不忍死其亲出告【姑沃反】反面之义也王制曰归格于祖祢郑注曰祖下及祢皆一牛程子以为但言艺祖举尊尔实皆告也但止就祖庙共用一牛不如时祭各设主于其庙也二説未知孰是今两存之【问建牧立伯小大相维自可以垂拱无为矣何故复有巡守之举岂牧伯不足任耶或云因以祭天且朝诸侯又云君民一体不可邈然不相接故必躬亲巡抚然后上下情通而教化洽矣此先王之诚心二说孰是朱子曰建牧立监与巡狩之义竝行不悖祭天朝诸侯巡抚之意皆在其中矣先王之政体用兼举本末备具非若后世儒者一偏之説有体而无用得本而遗末也　巡守亦非舜创立此制葢亦循袭将来故黄帝纪亦云披山通道未尝宁居　注家以至岱宗柴为句某谓当以柴望秩于山川为一句如柴望大告武成汉郊祀志亦云柴望秩于山川协时月正日只是去合同其时月日尔非谓作厯也每遇巡守凡事理会一遍如文字之类　同律度量衡修五礼五玉三帛二生一死贽如五器卒乃复旧说皆云如五器谓即是诸侯五玉之器初既辑之至此礼既毕乃复还之看来似不如此恐书之颠倒了五器五礼之器也五礼者乃吉凶军宾嘉之五礼凶礼之器即是衰绖之类军礼之器即是兵戈之类吉礼之器即是簠簋之类如者亦同之义言有以同之使天下礼器皆归于一　问修五礼呉才老以为只是五典之礼唐虞时无此因说舜典此段疑有错简当云肆觐东后五王三帛二生一死贽协时月正日同律度量衡修五礼如五器卒乃复如者齐一之义卒乃复者事毕复归也非谓复归京师只是事毕还归故亦曰复前説班瑞于羣后则是还之也　又曰卒乃复是事毕而归非是以贽为复也　问舜之巡守是一年中遍四岳否曰观其末后载归格于艺祖用特一句则是一年遍巡四岳矣问四岳惟衡山最逺先儒以为非今之衡山别自有衡山不知在甚处曰恐是嵩山之南若如此则四岳相去甚近矣又云唐虞时以潜山为南岳五岳亦近非是一年往一处然古之天子一嵗不能遍及四岳则到一方境上防诸侯亦可周礼有此礼　林氏曰律之十二又生于厯之十二前律厯志云推厯成律故同律度量衡必先协时月正日礼有因革损益故谓之修　陈氏经曰时月日正朔所自出律度量衡制度所自始五礼名分上下所由正非天子不议礼不制度不考文此所以大一统而无国异政之患也　夏氏曰以物言则曰物以寳言则曰瑞以形言则曰器　郑氏曰羔取其羣而不失其类雁取其时而行雉取其守介死不失节也　孔氏曰器谓圭璧礼终则还之三帛生死则否　陈氏曰此言复后言归复自方岳返也归至帝都也春秋书公子遂如齐至黄乃复书自彼返也又书季子来归书至国都也　陈氏经曰归而告至则出告可知　吕氏曰巡守而归苟民物有一不得其所其见祖庙有愧必矣想舜归格之时此心无愧对越在庙慰惬可知也　林氏曰胡旦疑一嵗不能周万五千里此不然叔恬问王通舜一嵗而巡守四岳国不费而民不劳何也曰仪衞少而徴求寡也　陈氏大猷曰天下非一人所能独治于是有封建诸侯不能保其常治于是有巡守巡守所以维持封建也嵗月易流人心易解法度易弛上下易隔非天子时巡考察作新之治岂能久而无弊哉　吕氏曰自此以下至遏密八音以前皆史杂载舜摄位二十八年中之事】
　　五载一巡守羣后四朝敷奏以言明试以功车服以庸五载之内天子巡守者一诸侯来朝者四葢巡狩之明年则东方诸侯来朝于天子之国又明年则南方之诸侯来朝又明年则西方之诸侯来朝又明年则北方之诸侯来朝又明年则天子复巡守是则天子诸侯虽有尊卑而一往一来礼无不答是以上下交通而逺近洽和也敷陈奏进也周礼曰民功曰庸程子曰敷奏以言者使各陈其为治之説言之善者则从而明考其功有功则赐车服以旌异之其言不善则亦有以告饬之也林氏曰天子巡守则有协时月日以下等事诸侯来朝则有敷奏以言以下等事【朱子曰五载一巡守此是立法如此若一嵗间行一遍则去一方近处防一方之诸侯如周礼所谓十二嵗巡守殷国殷国则是防一方之诸侯使来朝也则巡守去朝防一畨　问五载一巡守还是一年徧厯四方还是止于一方曰恐亦不能徧问古之巡守不至如后世千骑万乗否曰今以左氏观之如所谓国君以乗卿以旅国君则以千五百人衞正卿则以五百人从则天子亦可见矣曰春秋之时与茅土阶之时莫不同否曰也不然如黄帝以师为衞则天子衞从亦不应大段寡弱也　孔氏曰功成则赐车服以表显其能用　郑氏曰巡守之年诸侯各朝于方岳其间四年诸侯来朝于京师以庸表显其人有才能可用也人以车服为荣故天子之赏诸侯皆以车服赐之觐礼云天子赐侯氏以车服是也又如采菽诗云君子来朝何锡予之虽无予之路车乘马又何予之衮及黼皆庸以车服之证也　陈氏雅言曰五载之内天子各以其时而巡守于四岳诸侯各以其年而朝于京师此上下相交之礼也古之君臣情通政治其以此夫】
　　肇十有二州封十有二山濬川
　　肇始也十二州冀兖【音逺】青徐荆豫梁雍【于用反】幽并【平声】营也中古之地但为九州曰冀兖青徐荆豫梁雍禹治水作贡亦因其旧及舜即位以冀青地广始分冀东恒山之地为并州其东北毉无闾之地为幽州又分青之东北辽东等处为营州而冀州止有河内之地今河东一路是也封表也封十二山者毎州封表一山以为一州之镇如职方氏言扬州其山镇曰会【音桧】稽之类濬川濬道十二州之川也然舜既分十有二州而至商时又但言九围九有周礼职方氏亦止列为九州有荆豫青兖雍幽冀并而无徐梁营也则是为十二州葢不甚久不知其自何时复【扶又反】合为九也吴氏曰此一节在禹治水之后其次序不当在四罪之先葢史官泛记舜所行之大事初不计先后之叙也【朱子曰肇十有二州冀州尧所都此去地已狭若又分而为幽并二州则三州疆界极不多了青州分为营州亦然叶氏曰分冀州西为并州北为幽州青州又在帝都之东分其东北为营州　蔡仲黙集注尚书至肇十有二州因云禹即位后又并作九州曰也见不得但后面皆只说帝命式于九围以有九有之师不知是甚时又复并作九州　尔雅释地九州之名于禹贡无梁青而有幽营孙炎以尔雅与禹贡职方皆不同疑是殷制新安陈氏曰舜即位初咨十有二牧后又曰州十有二师则终舜之世分九州为十二州可见矣又曰禹又并为九州有左传可证昔夏之方有徳也贡金九牧　龟山杨氏曰十二州九州或分或合因时而已不必强为之説　刘氏曰帝都冀州冀州北接北狄而其域大于九州分冀为幽并以此二州捍狄使不得接畿甸所以壮帝畿之翼衞而御外夷之轻侮也　陈氏经曰禹贡之作乃在尧时至舜时分九州为十二州　吕氏曰禹治水尝濬川今水平复濬安不忘危也川不言十二川无大小皆濬也　陈氏雅言曰肇十有二州者定疆理之制也封十有二山者表州域之镇也濬川者防壅塞之患也葢洪水既平州之九者分为十二也山之封者奠为十二也州十有二山亦如之至于川之濬者则不可以数拘焉川之大者濬之川之小者亦濬之不以小而不濬也夫天下之患常起于防圣人之智常察其几山之表识无待于致详水之疏导则不容以或略此史臣书法所以异也】
　　象以典刑流宥【音又】五刑鞭作官刑扑【普卜反】作教刑金作赎【神蜀反】刑眚【所景反】灾肆赦怙【音戸】终贼刑钦哉钦哉惟刑之恤哉
　　象如天之垂象以示人而典者常也示人以常刑所谓墨劓【音乂】剕【音吠】宫大辟【音辟】五刑之正也所以待夫【音扶】元恶大憝【徒对反】杀人伤人穿窬【音于】淫放凡罪之不可宥者也流宥五刑者流遣之使逺去如下文流放窜【取乱反】殛【音击】之类是也宥寛也所以待夫罪之稍轻虽入于五刑而情可矜【音京】法可疑与夫亲贵勲劳而不可加以刑者则以此而寛之也鞭作官刑者木末垂革官府之刑也扑作教刑者夏【音贾】楚二物学校之刑也皆以待夫罪之轻者金作赎刑者金黄金赎赎其罪也葢罪之极轻虽入于鞭扑之刑而情法犹有可议者也此五句者从重入轻各有条理法之正也肆纵也眚灾肆赦者眚谓过误灾谓不幸若人有如此而入于刑则又不待流宥金赎而直赦之也贼杀也怙终贼刑者怙谓有恃终谓再犯若人有如此而入于刑则虽当宥当赎亦不许其宥不聴其赎而必刑之也此二句者或由重而即轻或由轻而即重葢用法之权衡所谓法外意也圣人立法制刑之本末此七言者大略尽之矣虽其轻重取舍【音舍】阳舒阴惨之不同然钦哉钦哉惟刑之恤之意则未始不行乎其间也葢其轻重毫厘之间各有攸当【去声】者乃天讨不易之定理而钦恤之意行乎其间则可以见圣人好【去声】生之本心也据此经文则五刑有流宥而无金赎周礼秋官亦无其文至吕刑乃有五等之罚疑穆王始制之非法之正也葢当刑而赎则失之轻疑赦而赎则失之重且使富者幸免贫者受刑又非所以为平也【朱子曰象以典刑流宥五刑鞭作官刑扑作教刑金作赎刑眚灾肆赦怗终贼刑钦哉钦哉惟刑之恤哉夫岂一于轻而已哉又以舜命皋陶之辞考之士官所掌惟象流二法而已其曰惟明克允则或刑或宥亦惟其当而无以加矣又岂一于宥而无刑哉今必曰尧舜之世有宥而无刑则是杀人者不死而伤人者不刑也是圣人之心不忍于元恶大憝而反忍于衔寃抱痛之良民也是所谓怙终贼刑刑故无小者皆为空言反误后世也其必不然也亦明矣夫刑虽非先王所恃以为治然以刑弼教禁民为非则所谓伤肌肤以惩恶者亦既竭心思而继之以不忍人之政之一端也今徒流之法既不足以止穿窬淫放之奸而其过于重者则又有不当死而死如强暴赃满之类者苟采陈羣之议一以宫剕之辟当之则虽残其支体而实全其躯命且絶其为乱之本而使后无以肆焉岂不仰合先王之意而下适当时之宜哉况君子得志而有为则养之之具教之之术亦必随力之所至而汲汲焉固不应因循苟且直以不养不教为当然而熟视其争夺相杀于前也　象以典刑此一句乃五句之纲领诸刑之摠括犹今之刑皆结于笞杖徒流绞斩也凡人所犯合墨则加以墨刑所犯合劓则加以劓刑剕官大辟皆然流宥五刑者其人所犯合此五刑而情轻可恕或因过误则全其支体不加刀锯但流以宥之屏之逺方不与同齿如五流有宅五宅三居之类是也鞭作官刑者此官府之刑犹今之鞭挞吏人葢自有一项专刑以治官府之胥史如周礼治胥史鞭五百鞭三百之类抃作教刑此一项学官之刑犹今之学舍夏楚如习射习艺春秋教以礼乐冬夏教以诗书凡教人之事有不率者则用此刑扑之如侯明挞记之类是也金作赎刑谓鞭扑二刑之可恕者则许用金以赎其罪如此解释则五句之义岂不粲然明白象以典刑之轻者有流以宥之鞭扑之刑之轻者有金以赎之流宥所以寛五刑赎刑所以寛鞭扑圣人斟酌损益低昂轻重莫不合天理人心之自然而无毫厘抄忽之差所谓既竭心思焉继之以不忍人之政者如何说圣人专意只在教化刑非所急圣人固以教化为急若有犯者须以此刑治之岂得置而不用问赎刑非古法曰然赎刑起周穆王古之所谓赎刑者赎鞭扑耳夫既以杀人伤人矣又使之得以金赎则有财者皆可以杀人伤人而无辜被害者何其大不幸也且杀人者安然居乎乡里彼孝子顺孙之欲报其亲者岂肻安于此乎所以屏之四裔流之逺方彼此两全之也　圣人之心未感于物其体广大而虚明絶无毫髪偏倚所谓天下之大本者也及其感于物也则喜怒哀乐之用各随所感而应之无一不中节者所谓天下之达道也葢自本体而言如镜之未有所照则虚而已矣如衡之未有所加则平而已矣至语其用则以其至虚而好丑无所遁其形以其至平而轻重不能违其则此所以致其中和而天地位万物育虽以天下之大而不外乎吾心造化之中也以此而论则知圣人之于天下其所以庆赏威刑之具者莫不各有所由而舜典所论敷奏以言明试以功车服以庸与夫制刑明辟之意皆可得而言矣虽然喜而赏者阳也圣人之所欲也怒而刑者阴也圣人之所恶也是以圣人之心虽曰至虚至平无所偏倚而于此二者之间其所以处之亦不能无少不同者故其言又曰罪疑惟轻功疑惟重此则圣人之防意然其行之也虽曰好赏而不能赏无功之士虽曰恶刑而不敢纵有罪之人而功罪之实苟已晓然而无疑则虽欲轻之重之而不可得是又未尝不虚不平而大本之立达道之行固自若也故其赏也必察其言审其功而后加以车服之赐其刑也必曰象以典刑者画象而示民以墨劓剕宫大辟五等肉刑之常法也其曰流宥五刑者放之于逺所以寛夫犯此肉刑而情轻之人也其曰鞭作官刑扑作教刑者官府学校之刑所以驭夫罪之小而未丽于五刑者也其曰金作赎刑者使之入金而免其罪所以赎夫犯此鞭扑之刑而情之又轻者也此五者刑之法也其曰肯灾肆赦者言不幸而触罪者则肆而赦之其曰怙终贼刑者言有恃而不改者则贼而刑之此二者法外之意犹今律令之名例也其曰钦哉钦哉惟刑之恤哉者此则圣人畏刑之心闵夫死者之不可复生者之不可复续惟恐察之有不审施之有不当又虽已得其情而犹必矜其不教无知而抵胃至此也呜呼详此数言则圣人制刑之意可见而其于轻重浅深出入取舍之际亦已审矣虽其重者或至于诛斩断割而不少贷然本其所以至此则其所以施于人者亦必尝有如是之酷矣是以圣人不忍其被酷者衔寃负痛而为是以报之虽若甚惨而语其实则为适得其宜虽以不忍之心畏刑之甚而不得赦也惟其情之轻者圣人于此乃得以施其不忍畏刑之意而有以宥之然亦必投之逺方以御魑魅葢以此等所犯非杀伤人则亦或淫或盗其情虽轻而罪实重若使既免于刑而又得使还鄊复为平民则彼之被其害者寡妻孤子将何面目以见之而此幸免之人髪肤肢体了无所伤又将得以遂其前日之恶而不悔此所以必曰流以宥之而又有五流有宅五宅三居之文也若夫鞕扑之刑则虽刑之至小而情之轻者亦必许其入金以赎而不忍辄以真刑加之是亦仁矣然而流专以宥肉刑而不下及于鞭扑赎专以待鞭扑而不工及于肉刑则其轻重之间又未尝不致详也至于过误必赦故犯必诛之法则又权衡乎五者之内钦哉钦哉惟刑之恤之防则常贯通乎七者之中此圣人制刑明辟之意所以虽或至于杀人而其反复表里至精至密之妙一一皆从广大虚明心中流出而非私智之所为也而或者之论乃谓上古惟有肉刑舜之为流为赎为鞭为扑乃不忍民之斩戮而始为轻刑者则是自尧以上虽犯鞭扑之刑者亦必使从墨劓之坐而舜之心乃不忍于杀伤淫盗之凶贼而反忍于见杀见伤为所侵犯之良民也圣人之心其不如是之残忍偏倚而失其正亦已明矣又谓周之穆王五刑皆赎为能复舜之旧者则固不察乎舜之赎初不上及五刑又不察乎穆王之法亦必疑而后赎也且以汉宣之世张敞以讨羌之役兵食不继建为入谷赎罪之法初亦未尝及夫杀人及盗之品也而萧望之等犹以为如此则富者得生贫者独死恐开利路以伤治化曽谓三代之隆而以是为得哉呜呼世衰学絶士不闻道是以虽有粹美之资而不免一偏之弊其于圣人公平正大之心有所不识而徒知切切焉饰其偏见之私以为美谈若此多矣可胜辨哉若夫穆王之事以予料之殆必由其巡游无度财匮民劳至其末年无以为计乃特为此一切权宜之术以自丰而又托于轻刑之说以违道而干誉耳夫子存之葢以示戒而程子策试尚发问焉其意亦可见矣或者又谓四凶之罪不轻于少正卯舜乃不诛而流之以为轻刑之騐殊不知共兜朋党鲧功不就其罪本不至死三苗拒命虽若可诛而蛮夷之国圣人本以荒忽不常待之虽有负犯不为叛臣则姑窜之逺方亦正得其宜耳非故为是以轻之也若少正卯之事则予尝窃疑之葢论语所不载子思孟子所不言虽以左氏春秋内外传之误且驳而犹不道也乃独荀况言之是必齐鲁陋儒愤圣人之失职故为此说以夸其权吾又安敢轻信其言遽稽以为决乎聊并记之以俟来者　问象以典刑如何为象曰此言正法象如悬象魏之象或谓画为五刑之状亦可　或问钦哉钦哉惟刑之恤哉曰多有人解书做寛恤之恤某之意不然若做寛恤如被杀者不令偿命死者何辜大率是説刑者民之司命不可不谨如断者不可续乃矜恤之恤耳　今之法家多惑于报应祸福之说故多出人罪以求福报夫使无罪者不得直而有罪者反得释是乃所以为恶耳何福报之有书曰钦哉钦哉惟刑之恤哉所谓钦恤云者正以详审曲直令有罪者不得幸免而无罪者不得滥刑也今之法官惑于钦恤之说以为当寛人之罪而出其法故几罪之当杀者莫不多为可出之涂以俟奏裁既云奏裁则大率减等当斩者配当配者徒当徒者杖当杖者笞是乃卖弄条贯侮法而受赇者耳何钦恤之有今之律令谓法不能决者则俟奏裁今独明知其罪之当死亦莫不为可生之涂以生之惟夀皇不然其情理重者皆杀之　陈氏雅言曰不钦则或失之于怠慢不恤则或失之于惨刻二者刑之所由不得其平也故必主之以钦而加之以恤此传所谓钦恤之心未始不行乎其间者也】
　　流共【音恭】工于幽洲放驩兜于崇山窜三苗于三危殛鲧于羽山四罪而天下咸服
　　流遣之逺去如水之流也放置之于此不得他适也窜则驱逐禁锢【音固】之殛则拘囚困苦之随其罪之轻重而异法也共工驩兜鲧事见【音现】上篇三苗国名在江南荆之间恃险为乱者也幽洲北裔之地水中可居曰洲崇山南裔之山在今澧州三危西裔之地即雍之所谓三危既宅者羽山东裔之山即徐之蒙羽其艺者服者天下皆服其用刑之当【去声】罪也程子曰舜之诛四凶怒在四凶舜何与【去声】焉葢因是人有可怒之事而怒之圣人之心本无怒也圣人以天下之怒为怒故天下咸服之春秋传【去声】所记四凶之名与此不同说者以穷奇为共工浑敦【上胡本反下杜本反】为驩兜饕餮【上他刀反下他结反】为三苗梼杌【音桃兀】为鲧不知其果然否也【朱子曰放驩兜于崇山或云在澧州慈利县殛鲧于羽山想是偶然在彼而殛之程子谓时适在彼是也若曰罪之彰著或害功败事于彼则未可知也大抵此等隔絶遥逺又无证据只说得个大纲如此便了不必说杀了便受折难　四凶只縁尧举舜而逊之以位故不服而抵于罪在尧时则其罪未彰又他毕竟是个世家大族又未有过恶故动他未得　殛非杀也洪范云殛死犹今言贬死　问舜不惟徳盛又且才髙嗣位未几如齐七政觐四岳协时月正日同律度量衡肇十二州封十二山及四罪而天下服一齐做了其功用神速如此曰圣人作处自别故书称三载底可绩　程子曰四凶之才皆可用尧之时圣人在上皆以其才任大位而不敢露其不善之心尧非不知其不善也伏则圣人亦不得而诛之及尧举舜于匹夫之中而禅之位则是四人者始怀愤怨不平之心而显其恶故舜得以因其迹而诛窜之也　孙氏觉曰放重于流窜重于放殛重于窜　林氏曰殛鲧窜苗当在洪水未平之前巡守肇十二州当在禹平水之后史因言舜之恤刑遂举四凶事系于下耳世徒见四凶得罪不在尧世则谓尧不能去不知舜之去四凶乃在歴试之时实受尧命如禹居摄时亦受舜命征苗也　新安胡氏口观此在帝乃殂落之前则可见矣】
　　二十有八载【上声】帝乃殂落百姓如丧考妣三载四海遏密八音
　　殂落死也死者防气归于天故曰殂体魄归于地故曰落丧为之服也遏絶密静也八音金石丝竹匏土革木也言尧圣徳广大恩泽隆厚故四海之民思慕之深至于如此也仪礼圻【音祈】内之民为【去声】天子齐衰【音咨催】三月圻外之民无服今应【平声下同】服三月者如丧考妣应无服者遏密八音尧十六即位在位七十载又试舜三载老不聴政二十八载乃崩在位通计百单一年【朱子曰林少颖解殂落云魂徂而魄落説得好便是魂升于天魄降于地底意思　尧崩百姓如丧考妣三载四海遏密八音百姓如丧考妣此是本分四海遏密八音以礼论之则为过为天子服三年之丧只是圻内诸侯之国则不然为君为父皆服斩衰君谓天子诸侯及大夫之有地者大夫之邑以大夫为君大夫以诸侯为君诸侯以天子为君各为其君服斩衰诸侯之大夫却为天子服齐衰三月礼无二斩故也公之丧诸达官之长杖达官谓通于君得奏事者各以其长其长杖其下者不杖可知问后世不封建诸侯天下一统百姓当为天子何服曰三月天下服地虽有逺近闻丧有先后然亦不】
　　【过三月　王氏炎曰此言哀慕之情非言丧服之礼也】
　　月正元日舜格于文祖
　　月正正月也元日朔日也汉孔氏曰舜服尧丧三年毕将即政故复【扶又反】至文祖庙告苏氏曰受终告摄此告即位也然春秋国君皆以遭丧之明年正月即位于庙而改元孔氏云丧毕之明年不知何所据也【朱子曰尧舜之庙虽不可考然以义理推之尧之庙当立于丹朱之国所谓修其礼物作宾于王家葢神不歆非类民不祀非族故礼记有虞氏禘黄帝而郊喾祖颛顼而宗尧伊川以为可疑】
　　询于四岳辟四门明四目达四聪
　　询谋辟开也舜既告庙即位乃谋治于四岳之官开四方之门以来天下之贤俊广四方之视聴以决天下之壅蔽【问明四目达四聪是达天下之聪明否朱子曰固是曰孔安国言广视聴于四方如何曰亦是以天下之目为目以天下之耳为耳之意唐孔氏曰明四方之目使为己逺视四方也达四方之聪使为己逺聴闻四方也恐逺方有所壅塞令为己悉闻见之　陈氏大猷曰舜初摄位则觐岳牧初即位则复询岳咨牧葢内外之要职莫先焉　新安陈氏曰自此至惟时亮天功纪舜初即位事四岳总四方诸侯故以辟四方之门广视聴于四方者咨询之辟四门有以天下为一家之气象焉明四目达四聪有以天下为一身之精神焉】
　　咨十有二牧曰食哉惟时柔逺能迩惇徳允元而难【去声】任【平声】人蛮夷率服
　　牧养民之官十二牧十二州之牧也王政以食为首农事以时为先舜言足食之道惟在于不违农时也柔者寛而抚之也能者扰而习之也逺近之势如此先其略而后其详也惇厚允信也徳有徳之人也元仁厚之人也难拒絶也任古文作壬包藏凶恶之人也言当厚有徳信仁人而拒奸恶也凡此五者处之各得其宜则不特中国顺治虽蛮夷之国亦相率而服从矣【朱子曰柔逺能迩柔逺却说得轻能迩是柰何得他使之帖服之意　孔氏曰所重在民食惟当敬授民时柔逺言当安逺乃能安近　陈氏曰能者驯服其教化之意　新安陈氏曰重民食一遐迩亲君子逺小人则内治举而外夷服欲州牧以是为国而率诸侯也】
　　舜曰咨四岳有能奋庸熙帝之载使宅百揆亮采惠畴佥曰伯禹作司空帝曰俞咨禹汝平水土惟时懋【音茂】哉禹拜稽【音起】首让于稷契【音薛】暨臯陶【音遥】帝曰俞汝往哉奋起熙广载事亮明惠顺畴类也一説亮相【去声】也舜言有能奋起事功以广帝尧之事者使居百揆之位以明亮庶事而顺成庶类也佥众也四岳所领四方诸侯有在朝者也禹姒姓崇伯鲧之子也平水土者司空之职时是懋勉也指百揆之事以勉之也葢四岳及诸侯言伯禹见作司空可宅百揆帝然其举而咨禹使仍作司空而兼行百揆之事録其旧绩而勉其新功也以司空兼百揆如周以六卿兼三公后世以他官平章事知政事亦此类也稽首首至地稷田正官稷名弃姓姬氏封于邰【音台】契臣名姓子氏封于商稷契皆帝喾【音谷】之子暨及也臯陶亦臣名俞者然其举也汝往哉者不聴其让也此章称舜曰此下方称帝曰者以见尧老舜摄尧在时舜未尝称帝此后舜方真即帝位而称帝也【朱子曰禹以司空行宰相事汝平水土则是司空之职惟时懋哉则又勉以行百揆之事　林氏曰书于名分之际最严葢恐涉于疑似而起后世之论也如舜居摄疑其称帝故于命禹称舜曰以见前此未尝称帝也周公摄政疑其称王故于多方言周公曰王若曰以见周公虽摄而号令皆成王之命也后世尚有言舜南面而立尧北面而朝及周公负黼扆以朝诸侯者　吕氏曰当时绍尧极治何用奋迅激昂葢天下之治不进则退必常存奋起之心乃有日新不穷之理惟极治之时此意不可忘也　陈氏曰舜岂不知禹必询于众者付之公论而我无与也　唐孔氏曰伯爵也禹代父鲧为崇伯入为天子司空故称伯禹　刘氏向曰舜命九官济济相让和之至也】
　　帝曰弃黎民阻饥汝后稷播【补过反】时百谷
　　阻厄后君也有爵土之称播布也谷非一种【上声】故曰百谷此因禹之让而申命之使仍旧职以终其事也【唐孔氏曰黎民阻饥谓往者洪水时　张氏曰弃以名命之稷以官称之　唐孔氏曰稷五谷之长故以名主谷之官　孔氏曰播百谷美其前功以勉之叶氏曰史记言稷少好耕农民皆法则之尧举为农师使教民稼穑则弃之为稷尧时已然舜以旧官申命之耳　吕氏曰阻饥猾夏当时岂有此事然尚忧此所以为唐虞也】
　　帝曰契百姓不亲五品不逊汝作司徒敬敷五教在寛亲相亲睦也五品父子君臣夫妇长防朋友五者之名位等级也逊顺也司徒掌教之官敷布也五教父子有亲君臣有义夫妇有别【必列反】长【上声】幼有序朋友有信以五者当然之理而为教令也敬敬其事也圣贤之于事虽无所不敬而此又事之大者故特以敬言之寛裕以待之也葢五者之理出于人心之本然非有强【上声】而后能者自其拘于气质之偏溺于物欲之蔽始有昧于其理而不相亲爱不相逊顺者于是因禹之让又申命契仍为司徒使之敬以敷教而又寛裕以待之使之优柔浸渍【疾智反】以渐而入则其天性之真自然呈露不能自已而无无耻之患矣孟子所引尧言劳来【并去声】正直辅翼使自得之又从而振徳之亦此意也【朱子曰舜之命契不过是欲使父子有亲君臣有义夫妇有别长幼有序朋友有信只是此五者至于后来圣贤千言万语只是欲明此而已　问尧徳化如此久何故至舜犹曰百姓不亲五品不逊曰也只是怕恁地　敬敷五教在寛只是不急迫慢慢地养他　古人为政一本于寛切谓今必须反之以严葢必须如是矫之而后有以得其当今人为寛至于事无统纪缓急予夺之权皆不在我下稍却是奸豪得志平民不蒙其惠反受其殃矣　今人说寛政多是事事不管某谓壊了这个寛字　敬敷五教在寛圣贤于事无不敬而此又其大者故特以敬言之在寛是欲其优防浸渍以渐而入也　礼乐所以成教化而兵刑辅之当唐虞之时礼乐之官析为二兵刑之官合为一详略之意可见　唐氏曰命稷而后命契富而后教之序也　成四百家曰不亲由于不逊　陈氏大猷曰以敬为主则所以教之者无不至特虑其失之迫耳故言在寛寛得无纵弛之患乎曰主于敬而行之以寛自不至于纵弛也　新安陈氏曰施教之道敬寛二字不可阙一穆王命君牙曰敬明乃训曰敷五典得敬寛之意舜此二义上以尧之匡直自得为法下可以为万世法　陈氏雅言曰敷教之道必主于敬而尤在于寛敬以处己则人不敢慢寛以待人则人易于从二者不可偏废苟一于敬则或失于急迫一于寛则或失于纵弛皆所不可史臣纪舜歴试诸艰之事曰慎徽五典慎有敬敷之意徽有在寛之意此二字千万世掌教者不能易也圣人之言辞简而意尽于此可见】
　　帝曰臯陶蛮夷猾【音滑】夏寇贼奸宄汝作士五刑有服五服三就五流有宅五宅三居惟明克允
　　猾乱夏明而大也曽氏曰中国文明之地故曰华夏四时之夏疑亦取此义也劫人曰寇杀人曰贼在外曰奸在内曰宄士理官也服服其罪也吕刑所谓上服下服是也三就孔氏以为大罪于原野大夫于朝士于市不知何据窃恐惟大辟弃之于市宫辟则下蚕室余刑亦就屏【音丙】处葢非死刑不欲使风中【去声】其疮误而致死圣人之仁也五流五等象刑之当宥者也五宅三居者流虽有五而宅之但为三等之居如列爵惟五分土惟三也孔氏以为大罪居于四裔次则九州之外次则千里之外虽亦未见其所据然大槩【居代反】当略近之此亦因禹之让而申命之又戒以必当致其明察乃能使刑当【去声】其罪而人无不信服也【问蛮夷猾夏是有苗否朱子曰也不专指此但官为此而设　五服三就若大辟则就市宫刑则如汉时就蚕室其墨劓剕三刑度亦必有一所在刑之既非死刑则伤人之肌体不可不择一深密之所但不至如蚕室耳　王氏十朋曰命臯陶次于契刑所以弼教也　陈氏曰易卦言用刑者如噬嗑如贲如旅其象皆有取于离用刑在惟明可知矣居刑官不明不足以尽人心不允不足以当人罪故戒以惟明克允　夏氏曰舜命契教以一言曰寛命臯陶教以一言曰明简而易守也　孙氏曰惟明则情伪毕知克允则轻重适当　复斋董氏曰或言帝者之世详于化而略于政王者之世详于政而略于化虞时兵刑之官合为一而礼乐分为二成周礼乐之官合为一而兵刑分为二故此蛮夷猾夏亦以命臯陶然经只言五刑五流未尝言兵也后征苗之兵禹实掌之未尝用臯陶则兵刑非兼掌矣】
　　帝曰畴若予工佥曰垂哉帝曰俞咨垂女共工垂拜稽首让于殳【音殊】斨【千羊反】暨伯与【音余】帝曰往哉汝谐
　　若顺其理而治之也曲礼六工有土工金工石工木工兽工草工周礼有攻木之工攻金之工攻皮之工设色之工抟【音】埴【永职反】之工皆是也帝问谁能顺治予百工之事者垂臣名有巧思【去声】庄子曰攦【郎计反】工倕之指即此也殳斨伯与三臣名也殳以积竹为兵建兵车者斨方銎【丘恭反】斧也古者多以其所能为名殳斨岂能为二器者与往哉汝谐者往哉汝和其职也【张氏曰守法信度因圣人创作之制而持循之此之谓若　新安陈氏曰垂之巧因万物自然之理而为之行所无事之大智大巧耳岂若后世之器械技巧咸精其能作为淫巧以荡上心之比哉】
　　帝曰畴若予上下草木鸟兽佥曰益哉帝曰俞咨益汝作朕虞益拜稽首让于朱虎熊罴【音卑】帝曰俞往哉汝谐上下山林泽薮【音叟】也虞掌山泽之官周礼分为虞衡属于夏官朱虎熊罴四臣名也髙辛氏之子有曰仲虎仲熊意以兽为名者亦以其能服是兽而得名欤史记曰朱虎熊罴为伯益之佐前殳斨伯与当亦为垂之佐也【朱子曰孟子说益烈山泽而焚之是使之除去障翳驱逐禽兽耳未必使之为虞官也至舜命之作虞然后使之养育其草木鸟兽耳孔氏曰若谓顺施政教取之有时用之有节　张氏曰圣人以万物为一体故曰予草木鸟兽先王之世山泽为之厉禁獭祭鱼然后渔人入泽梁与夫昆虫未蛰不以火田之类皆若之之事故兽鱼咸若所以为夏后鹿濯鱼跃所以为文王然至于禽兽繁殖则有益之烈而焚有周公之驱而宁葢若顺也居于山泽顺也交于中国非顺也岂以姑息为若哉　吕氏曰君为天下万物之主故鸟兽草木莫不有职以掌之后世之君不识代天理物民与物理一而分殊民且不恤安能用心到此此见唐虞天涵地育广大气象　新安陈氏曰所以尽人之性亦必尽物之性也林氏曰益向虽掌火烈山泽特为禹之佐至此方正为虞　曽氏曰周礼有山虞泽虞等益葢为众虞】
　　【之长耳　陈氏大猷曰余官有教戒之辞山虞独无者若字已该之矣】
　　帝曰咨四岳有能典朕三礼佥曰伯夷帝曰俞咨伯汝作秩宗夙夜惟寅直哉惟清伯拜稽首让于防龙帝曰俞往钦哉
　　典主也三礼祀天神享人鬼祭地只之礼也伯夷臣名姜姓秩序也宗祖庙也秩宗主叙次百神之官而专以秩宗名之者葢以宗庙为主也周礼亦谓之宗伯而都家皆有宗人之官以掌祭祀之事亦此意也夙早寅敬畏也直者心无私曲之谓人能敬以直内不使少有私曲则其心洁清而无物欲之汚可以交于神明矣防龙二臣名【朱子曰惟寅故直惟直故清问夙夜惟寅直哉惟清曰人能敬则内自直内直则看得那礼文分明不糊涂也　问伯夷典礼而曰夙夜惟寅直哉惟清何也曰礼是见成制度夙夜惟寅直哉惟清乃所以行其礼也　陈氏经曰夙夜者自早至暮无时而不寅亦无时而不直清也此时之心即天神地只人鬼之心陈氏曰九官惟百揆秩宗咨四岳而命重可知矣心者神明之舍所以交于神明之本也敬则能直内直内则清明在躬敬其本而直清其效也礼敬而已矣既戒以寅犹勉以钦丁宁至矣　陈氏雅言曰夫事神之道必在于敬敬则此心收敛无少私曲而能直直则此心虚明无少杂乱而能清夫然后可以感通神明而尽事亲之道矣】
　　帝曰防命汝典乐教胄子直而温寛而栗刚而无虐简而无傲诗言志歌永言声依永律和声八音克谐无相夺伦神人以和防曰于予击石拊【音抚】石百兽率舞胄长【上声】也自天子至卿大夫之适【音的】子也栗庄敬也上二无字与毋同凡人直者必不足于温故欲其温寛者必不足于栗故欲其栗所以虑其偏而辅翼之也刚者必至于虐故欲其无虐简者必至于傲故欲其无傲所以防其过而戒禁之也教胄子者欲其如此而其所以教之之具则又专在于乐如周礼大司乐掌成均之法以教国子弟而孔子亦曰兴于诗成于乐葢所以荡涤邪秽斟酌饱满动荡血脉流通精神养其中和之徳而救其气质之偏者也心之所之谓之志心有所之必形于言故曰诗言志既形于言则必有长短之节故曰歌永言既有长短则必有髙下清浊之殊故曰声依永声者宫商角徴【音止】羽也大抵歌声长而浊者为宫以渐而清且短则为商为角为征为羽所谓声依永也既有长短清浊则又必以十二律和之乃能成文而不乱假令【平声】黄钟为宫则太蔟为商姑洗为角林钟为征南吕为羽葢以三分损益隔八相生而得之余律皆然即礼运所谓五声六律十二管还【音旋】相为宫所谓律和声也人声既和乃以其声被之八音而为乐则无不谐协而不相侵乱失其伦次可以奏之朝廷荐之郊庙而神人以和矣圣人作乐以养情性育人材事神只和上下其体用功效广大深切乃如此今皆不复见矣可胜【平声】叹哉防曰以下苏氏曰舜方命九官济济【上声】相让无縁防于此独言其功此益稷之文简编脱误复见于此【问礼书学礼首引舜命契为司徒敷五教命防典乐教胄子窃谓古人教学不出此两者契敷五教是欲使人明于人伦晓得这道理防典乐教胄子是欲使人养其徳性而实有诸己此是一篇纲领朱子曰固是如此后面只是明此一意如司徒之教即是契敷教事大司乐之教即是防典乐事因曰直而温寛而栗直与寛本自是好但济之以温与栗则尽善至如刚简二字则防觉有弊故戒之以无虐无傲葢所以防其失也某所以特与分开欲见防其失者专为刚简而设不蒙上直寛二句直寛但曰而温而栗至刚简则曰无虐无傲观其立言之意自可见曰教以人伦者因是又欲养其徳性便只是下面诗言志歌永言声依永律和声四句曰然讽诵歌咏之间足以和其心气但上面三句抑扬髙下尚且由人到那律和声处直是不可走作所以歌咏之际深足以养人情性至如播之金石被之管非是不和终不若人声自然故晋人孟嘉有言丝不如竹竹不如肉谓渐近自然至八音克谐无相夺伦神人以和此是言祭祀燕飨时事又是一节　直而温只是说所教胄子要得如此若说做教者事则于教胄子上都无益了古人以乐教胄子縁平和中正诗言志歌永言声依永律和声八音克谐无相夺伦古人诗只一两句歌便衍得来长声是宫商角徴羽是声依所歌而发却用律以和之如黄钟为宫则太蔟为商之类不可乱其伦序也　或问诗言志声依永律和声之说曰古人作诗只是说他心下所有事说出来人便将他诗来歌其声之清浊长短各依他作诗之语言却将律来调和其声今人却又安排下腔调了然后做言语去合腔子岂不是倒了却是永依声也古人是以乐去就他诗后世是以诗去就他乐如何解兴起得人诗言志歌永言声依永律和声以五声永言以律和声之髙下　声依永律和声此皆有自然之调沈】
　　【存中以为臣与民不要大事与物大不相妨若合得自然二者亦自大不得　诗之作本言志而已方其诗也未有歌也及其歌也未有乐也以声依永以律和声则乐乃为诗而作非诗为乐而作也诗出乎志者也乐出乎诗者也诗者其本而乐者其末也　乐声是土金木火水洪范是水火木金土　音律如尖塔样阔者浊声尖者清声宫以下则大浊羽以上则大清皆不可为乐惟五声者中声也　问所论乐今考之若以黄钟为宫便是大蔟为商姑洗为角蕤賔为变徴林钟为徴南吕为羽应钟为变宫若以大吕为宫便是夹钟为商仲吕为角林钟为变征夷则为徴无射为羽黄钟为变宫其余则旋相为宫周而复始若以相生之法则以律生吕便是下生以吕生律则为上生自黄钟下生林钟林钟上生大蔟大蔟下生南吕南吕上生姑洗姑洗下生应钟应钟上生蕤賔蕤賔本当下生今却复上生大吕大吕下生夷则夷则上生夹钟夹钟下生无射无射上生仲吕相生之道至是穷矣遂复变而上生黄钟之宫再生之黄钟不及九寸只是八寸有余然黄钟君象也非诸宫之所能役故虚其正而不复用所用只再生之变者就再生之变又缺其半所缺其半者葢若大吕为宫黄钟为变宫特黄钟管最长所以只得用其半声而余宫亦皆仿此曰然又曰宫商角徴羽与变宫变徴皆是数之相生自然如此非人力所能加损此其所以为妙　乐律自黄钟至仲吕皆属阳自蕤賔至应钟皆属阴此是一个大阴阳黄钟为阳大吕为阴大蔟为阳来钟为阴毎一阳间一阴又是一个小阴阳乐声黄钟九寸最浊应钟最清清声则四寸半律管只以九寸为凖则上生下生三分益一损一如破竹矣　礼记注疏五声六律十二管还相为宫处分明　十二律自黄钟而生黄钟是最浊之声其余渐渐清若定得黄钟是入得乐　因论律吕曰管有长短则声有清浊黄钟之管最长应钟之管最短长者声浊短者声清十二律还相为宫宫为君商为臣乐中最忌臣凌君故有四清声清声者减正律之半如应钟为宫其声最短而清或蕤賔为商则商声髙如宫声是为臣凌君不可用遂用蕤宾减半律为清声以应之虽减半律然只是此律故亦自能相应也如方响铁有十六片乃是十二律外添四清声也问后防典乐四语与臯陶九徳防意如何潜室陈氏曰胄子之性未免或偏圣人因其性而教之所以矫其偏而归之中若臯陶所言九徳乃其徳之已成寛而又栗柔而又立者然也　周礼大司乐掌成均之法以教国子弟以乐徳教之曰中和祗庸孝友复以乐语教之曰兴道风颂言语而尤以乐舞教之以律同声音大合乐正自防所职充广之　程子曰先王之乐必须律以考其声今律既不可求人耳又不可全信正惟此为难求中声须得律律不得则中声无由见律者自然之数　夏氏曰直温以下所谓乐徳也诗言志至律和声所谓乐语也　林氏曰作乐必本之情性稽之度数本之情性乐所以生稽之度数乐所以成永言以上本之情性也形之于乐洪纎髙下不可无法必稽之度数声依永律和声是也　陈氏经曰直温以下徳之中和也言志以下乐之中和也将教以中和之徳必教以中和之乐　陈氏大猷曰以是为教宜乎直寛可使温栗刚简可使无虐傲皆协于中徳而不偏不过焉谐是众音和协伦是各有条理　薛氏曰翕如纯如八音克谐之谓也皦如无相夺伦之谓也　新安陈氏曰帝王立教始见于命契敷五教命防教胄子二章朱子大学序所谓司徒之职典乐之官所由设也正谓此也直寛刚三句易看简略不烦者多至傲忽以常情验之可见声依永律和声最难解歌永言者言之不足而永歌之也声依永者宫商角徴羽之五声依傍于永言之歌而见也律和声者又以十二律而和此五声也黄钟为宫则某为商某为角及三分损一隔八相生今为说以明之阳律生阴吕曰下生三分长而损一阴吕生阳律曰上生三分长而益一皆是左旋隔八律而相生黄钟为第一宫其长九寸隔八下生林钟为徴三分损一其长六寸林钟隔八上生大簇为商三分益一其长八寸惟此三律长皆全寸而无余分余律则余分参差不齐矣大蔟下生南吕为羽南吕上生姑洗为角林钟为第二宫宫生徴徴生商商生羽羽生角以下皆仿此以至仲吕为第十二宫上生黄钟为徴下生林钟为商上生大蔟为羽下生南吕为角十二宫各有五声凡六十声宫徴商羽角隔八相生之序也由宫声之浊而长以渐而清且短之序则为宫商角徴羽假令黄钟为宫则相去一律而大蔟为商又相去一律而姑洗为角又相去二律而林钟为徴又相去一律而南吕为羽羽距黄钟之宫又相去二律焉相去一律则音节和相去二律则音节逺故徴角之间近徴收一声比徴稍下曰变徴羽宫之间近宫收一声少髙于宫曰变宫所以济五声之不及也详见律厯志律吕新书等此难尽具礼运旋相为宫谓十二律回旋迭相为宫也乐之功用能感神人之和如此则其教胄子而陶写其性情流通其精神养其中和之徳而救其气质之偏葢可想也防曰于以下为益稷错简无疑　节初齐氏曰天髙地下万物散殊而礼制行矣流而不息合同而化而乐兴焉是礼者两仪对待之体而乐者一气流行之用也故礼常节乐常和礼常严乐常泰礼常辨异乐常统同圣人以其分殊者制礼而使人心之不流又以其理一者作乐而使人心之不离是岂可以钟鼓玉帛视之哉学者当知其本　陈氏雅言曰天子之元子众子与公卿大夫之适子皆将有天下国家之责故不可不素教而预养之教之之道莫大于成其徳即大学之教而此命防掌之也】
　　帝曰龙朕堲【疾力反】谗【徂咸反】说殄【徒典反】行【胡孟反】震惊朕师命汝作纳言夙夜出纳朕命惟允
　　塈疾殄絶也殄行者谓伤絶善人之事也师众也谓其言之不正而能变乱黒白以骇众聴也纳言官名命令政教必使审之既允而后出则谗说不得行而矫伪无所托矣敷奏复逆【复谓奏事逆谓受下奏】必使审之既允而后入则邪僻无自进而功绪有所稽矣周之内史汉之尚书魏晋以来所谓中书门下者皆此职也【朱子曰殄行是伤人之行书曰亦敢殄戮用乂民殄殱乃雠皆伤残之义　纳言之官如今之门下审覆自外而进入者既审之自内而宣出者亦审之恐谗说殄行之震惊朕师也　纳言之官如汉侍中今给事中朝廷诰令先过后省可以封驳矣　新安陈氏曰自孔注出纳朕命以为聴下言纳于上受上言宣于下蔡传又分命令政教敷奏复逆以配出纳然终于朕命二字欠通窃意欲其审君命之当否当者出之否者纳之惟至于允当而止如后世批敕审覆之官庶于出纳朕命文义明顺也　新安胡氏曰出纳朕命如诗出纳王命王之喉舌欲其谨审上之命令命之善者宣出之不善者缴纳之如后世封还词头之类则在我者既允信尚何忧谗说之得入哉　陈氏经曰谗人无世无之虽唐虞极治而巧言孔壬犹所可畏岂可谓此时遂无此事　王氏曰百揆百官之首故先命禹养民治之先务故次命稷富然后教故次命契刑以弼教故次命臯陶工立成器以为天下利为治之末故次命垂如此治人者略备矣然后及草木鸟兽故次命益民物如此则隆礼乐之时也故次命夷防礼先乐后故先夷后防乐作则治功成矣羣贤虽盛治功虽成苟谗间得行则贤者不安前功遂废故命龙于末所以防谗间衞羣贤以成其终犹命十二牧而终以虽任人夫子答为邦而终以逺佞人也】
　　帝曰咨汝二十有二人钦哉惟时亮天功
　　二十二人四岳九官十二牧也周官言内有百揆四岳外有州牧侯伯葢百揆者所以统庶官而四岳者所以统十二牧也既分命之又总告之使之各敬其职以相【去声】天事也曾氏曰舜命九官新命者六人命伯禹命伯夷咨四岳而命者也命垂命益泛咨而命者也命防命龙因人之让不咨而命者也夫【音扶】知道而后可宅百揆知礼而后可典三礼知道知礼非八人所能也故必咨于四岳若予工若上下草木鸟兽则非此之比故泛咨而已礼乐命令其体虽不若百揆之大然其事理精防亦非百工庶物之可比伯夷既以四岳之举而当秩宗之任则其所让之人必其中【去声】于典乐纳言之选可知故不咨而命之也若稷契臯陶之不咨者申命其旧职而已又按此以平水土若百工各为一官而周制同领于司空此以士一官兼兵刑之事而周礼分为夏秋两官葢帝王之法随时制宜所谓损益可知者如此【朱子曰稷契臯陶防龙这五官秀才底官所以教他掌教掌刑掌礼乐这便都是那秀才做底事如那垂益之类便皆是做麄啬底圣人所以只教他治山虞治工之属便是他只防做这般事孔氏曰各敬其职惟是乃能信立天下之功　陈氏大猷曰皆当敬以趋时以辅相显明天之功二十二人职虽不同其为天下之事则一故提其纲而总戒之　新安陈氏曰益之嘉言见于书者甚多禹皋陶之亚也观禹荐益可见矣朱子谓益只做得麄啬底事圣人固随才授官然隆古之才何施不可此语疑録者之误　陈氏雅言曰二十有二人之职皆天之职也典天叙礼天秩服天命刑天讨无一事之不本于天天有是事则人有是官天不自为而人代之帝舜于此语以钦哉亮天功者欲使知所敬也】
　　三载考绩三考黜【音出】陟【音职】幽明庶绩咸熙分北【音佩】三苗考核实也三考九载也九载则人之贤否事之得失可见于是陟其明而黜其幽赏罚明信人人力于事功此所以庶绩咸熙也北犹背也其善者留其不善者窜徙之使分背而去也此言舜命二十二人之后立此考绩黜陟之法以时举行而卒言其效如此也按三苗见于经者如典谟益稷禹贡吕刑详矣葢其负固不服乍臣乍叛舜摄位而窜逐之禹治水之时三危已宅而旧都犹顽不即工禹摄位之后帝命徂征而犹逆命及禹班师而后来格于是乃得考其善恶而分北之也吕刑之言遏絶则通其本末而言不可以先后论也【唐孔氏曰此以下史述舜事非帝语也　陈氏大猷曰人情太寛则肆大严则拘故考绩于三载时加警策以作其怠黜陟于九载期之久逺以要其成不肆不拘所以为善成周冢宰嵗终受防诏废置三嵗计治行诛赏世变不同故也　临川吴氏曰帝既咨命羣臣史因述其考绩黜陟之法于后而并及其効如此且以尧舜二帝在位之事皆以庶绩咸熙四字终之辞虽简而所该大矣　舜在位三十有三载而始荐禹自代今书所载自初年咨命羣臣之外惟有考绩分北二条其他无事可见夫子曰无为而治者其舜也与朱子曰绍尧之后又得人以任众职故无所为征以书稽之犹信夏氏曰分北三苗不与上文相连不可曲为之说北只音如字三苗国在南迁之于北如周迁顽民之】
　　【类　王氏曰分北三苗黜幽也然止于三苗黜者寡矣　董氏鼎曰分北只是分别义故文两相背天地之气始于北而终于北北者阴阳之别也　临川吴氏曰三苗之君前既窜于三危而三苗之民尚居故地顽而习恶治水之役达拒上命羣类众多终必为乱故迁徙之使分散各居不得聚在一处既全其生又免于乱圣人立心之仁处事之义两尽其道矣陈氏雅言曰圣人立法必要其所终稽其所弊使徒考绩于三载而不俟黜陟于九载则失之太严迟钝者或不得以自见矣使徒黜陟于三考而不先考绩于三载则失之太寛玩法者或得以自纵矣】
　　舜生三十征庸三十在位五十载陟方乃死
　　徴召也陟方犹言升遐也韩子曰竹书纪年帝王之没皆曰陟陟升也谓升天也书曰殷礼陟配天言以道终其徳协天也故书纪舜之没云陟其下言方乃死者所以释陟为死也地之势东南下如言舜巡守而死宜言下方不得言陟方也按此得之但不当以陟为句絶耳方犹云徂乎方之方陟方乃死犹言殂落而死也舜生三十年尧方召用歴试三年居摄二十八年通三十年乃即帝位又五十年而崩葢于篇末总叙其始终也史记言舜巡守崩于苍梧之野孟子言舜卒于鸣条未知孰是今零陵九疑有舜冢云【朱子曰舜生三十徴庸数语只依古注点自好　孔氏曰方道也舜即位五十年升道南方巡守死于苍梧之野而葬焉三十徴庸三十在位服丧三年其一在三十之数为天子五十年凡寿百一十二嵗　皇极经世纪舜丙辰即位至禹十七年死通为一百一十年　临川吴氏曰舜以服尧丧毕之明年正践位而此五十载数自尧崩之明年始何也葢尧崩而天下无君舜虽未为天子而纪年则当属之舜故始自尧崩之明年为舜元年如汉王五年方并项氏得天下然防亡而天下无君汉王虽未称皇帝而纪年则当属之汉故始自入闗之年为汉元年也　涑水司马氏诗曰虞舜在倦勤荐禹为天子岂有复南巡迢迢渡湘水　新安陈氏曰史于舜即位初惟载咨岳牧命九官即以九载黜陟继之篇末总序舜一生始终结之中间几五十年无事可见何也孔子曰舜有臣五人而天下治又曰无为而治者其舜也与以此观之可见舜惟得圣贤之臣以共为故终身可恭己而无为也陟方犹云升天一方　武夷熊氏曰舜典理会天道人道地道外此后言恤刑讨罪所以去小人也咨牧命官所以用君子也末言考绩黜陟之法其于君子小人之辨严矣后之欲尽君道者当以此为法读二典者当识此大意而后可以论尧舜之治矣　五峯胡氏曰愚读五帝书而后知圣人泽及斯民之逺也后世有立功于一时兴利于一邦者人犹追思而祀之是数圣人者有功于天下万世曾不得推苗裔立宗子建庙庭春秋四时飨天下之报也有天下者竝据九重之内治其国家上之天文下之地理中之人伦衣食之原器用之利法度之章礼乐之则谁推明制作之也而忘之乎戎狄之人驾一徧空说失事理之正而其神像乃得蟠据中华名山巍业相望又聴其雕梁画栋羣沦灭三纲之人而豢养之此何道也其不耕不植侵渔民利耗蠧民财乃细事耳为政者恬不以为虑中华无人可悲之甚矣　董氏鼎曰舜重华协于帝与尧本无优劣而夫子称大哉尧之为君君哉舜也尚不无异于一字之间何也尧为治无迹荡荡难名故谓之大舜责成臣下己若无为故谓之君今读舜典一篇可见矣自慎徽五典至汝陟帝位是尧试舜三年内事先为司徒次为百揆次为四岳未为君之时也自受终文祖至遏密八音是尧老舜摄二十八年内事不过以百揆代尧行天子之事亦未为君之时也自格于文祖然后即帝位方始称帝舜之君道乃可见尔方摄位时巡四岳朝诸侯封山濬川考礼正刑汲汲不少暇至即位后则惟责成于岳牧九官舜不过执黜陟之权以激励臣下外此皆不复以身亲之在位五十年间有天下而已若不与岂非得为君之道故如是乎摄政以前可以见臣道之劳即位以后可以见君道之逸干知大始坤作成物君臣之间犹乾坤也故夫子以君哉称之非优尧而劣舜也后之人主有不任三公者有亲阅吏案下行文书者安识君道也哉丛脞惰堕舜无是事而臯陶犹有是戒为君者可以监矣】



　　书经大全卷一
&lt;经部,书类,书经大全&gt;
　　钦定四库全书
　　书经大全卷二
　　明　胡广等　撰
　　大禹谟
　　谟谋也林氏曰虞史既述二典其所载有未备者于是又叙其君臣之间嘉言善政以为大禹臯陶谟益稷三篇所以备二典之未备者今文无古文有【朱子曰大禹谟序帝舜申之序者之意见书中臯陶陈谟了帝曰来禹汝亦昌言故先説臯陶矢厥谟禹成厥功帝又使禹亦陈昌言耳今书序固不能得书意后来説书者又不晓序者之意只管穿凿求巧妙尔孔氏曰禹称大大其功　陈氏大猷曰序言禹成厥功指禹之实也书名大禹谟以此书多禹之谟也禹之功多见于谟之所述　新安陈氏曰诸臣惟禹称大者尧曰大哉尧之为君舜曰大舜有大焉舜继尧称大舜禹继舜故亦称大禹三圣相承皆以大称岂诸臣比哉　姜氏曰禹以功显而称谟何也禹告舜曰后克艰而政乂徳政养民而勿坏此禹之嘉谟也使治水之功虽成而不克艰无徳政则水患虽去患有甚于水者是前日平患之功必有资于此谟以保其终也故夫子序书以禹谟为先而禹贡为后以见嘉言之益其在胼胝之功之上欤　王氏日休曰禹以功臯陶以谟而禹亦谓之谟者以其功己见于禹贡此则纪其谟而已　临川吴氏曰典者载尧舜二帝之善政谟者载禹臯陶二臣之嘉言　彭氏曰此篇当分三截看自篇首至时乃功是第一截记禹初陈克艰之谟舜即然禹言而归美于尧益因美尧徳以致勉于舜禹又言天道之可畏益复言儆戒之有道禹谓帝当念益所言而致养民之政舜遂推其平成之功以归美于禹此君臣克艰之辞也自帝曰格汝禹至若帝之初是第二截记舜欲禹摄位而禹荐臯陶故舜勉臯陶以明刑而臯陶美帝徳之罔愆舜乃申言以重美之及舜叙禹之功徳使之升位而并传其治法禹乃设辞不允而居摄此舜禹授受之辞也自帝曰咨禹至篇末是第三截则记禹摄位后征苖之事也】
　　曰若稽古大禹曰文命敷于四海祗承于帝
　　命教祗敬也帝谓舜也文命敷于四海者即禹贡所谓东渐【将兼反】西被朔南暨声教讫于四海者是也史臣言禹既已布其文教于四海矣于是陈其谟以敬承于舜如下文所云也文命史记以为禹名苏氏曰以文命为禹名则敷于四海者为何事耶【朱子曰吴氏云此书不专为大禹而作此十有七字当似后世模仿二典为之臯陶篇首九字亦类此今按此篇稽古之下犹赞禹徳而后篇便记臯陶之言其体亦不相类吴氏之说恐或然也　孔氏曰言其外布文徳教命内则敬承尧舜　吕氏曰声教如此亦已至矣方祗承于帝无一毫自有意见禹有君民之大徳有事君之小心然祗承与重华异重华有日月竝明之意祗承不过坤承干之象此帝王之间也　陈氏雅言曰禹之心惟恐天下之不治不自知其文命之四敷也故责难之恭陈善之敬曷尝斯须少忘也哉】
　　曰后克艰厥后臣克艰厥臣政乃乂黎民敏徳
　　曰以下即禹祗承于帝之言也艰难也孔子曰为君难为臣不易【音异下同】即此意也乃者难辞也敏速也禹言君而不敢易其为君之道臣而不敢易其为臣之职夙夜祗惧各务尽其所当为者则其政事乃能脩治而无邪慝下民自然观感速化于善而有不容己者矣【朱子曰自后克艰厥后至四夷来王只是一时説话后面则不可知徳者言其徳化之深也林氏曰人知舜恭己以享无为之治不知舜之君臣自一话一言未尝不以艰难为戒惟君臣不忘于克艰此所以享无为之治也　陈氏大猷曰君臣克艰乃政化之本原禹谟之纲领也忽其艰则玩畏其艰则沮徒以为艰而不克尽其艰则畏而沮与忽而玩者均耳故禹不徒曰艰而必曰克也　新安陈氏曰后世言政不及化政乂而民敏徳政非徒政政即化也此其功用皆本原于共政之君臣精神心术中君臣克艰忧勤戒惧有未易以言语形容者人知政乂而能使民敏徳之不易则知君臣克艰之所以不易者矣　陈氏雅言曰克艰者君必尽其为君之道臣必尽其为臣之职徒知其艰而不能尽其艰则是知之未至不能与不知者均耳故必曰克艰也】
　　帝曰俞允若兹嘉言罔攸伏野无遗贤万邦咸宁稽于众舍【音舍】己从人不虐无告不废困穷惟帝时克
　　嘉善攸所也舜然禹之言以为信能如此则必有以广延众论悉致羣贤而天下之民咸被其泽无不得其所矣然非忘私顺理爱民好士之至无以及此而惟尧能之非常人所及也盖为谦辞以对而不敢自谓其必能舜之克艰于此亦可见矣程子曰舍己从人最为难事已者我之所有虽痛舍之尤惧守己者固而从人者轻也【吕氏曰舜于克艰工夫深矣故闻禹言有当于心以为信如此也嘉言以下举尧克艰之道以证之尧之时克克此艰也新安陈氏曰舜惟本有克艰之心故深信禹克艰之谟允若兹深信其当如此也惟帝时克以克艰归之尧惟尧能如此谦言已未能如此也今观舜斯言则舜真能克艰亦可知矣　王氏曰舜后也故但言尧克艰事今按定公问一言兴邦孔子对以君难臣不易下文惟及君而不及臣意亦类此　孔氏曰舜遂称尧徳以申其义考众从人矜孤悯穷凡人所轻圣人所重　苏氏曰无告天民之穷者困穷士之不遇者　陈氏经曰言罔伏至咸宁此时尧若可以自足而犹稽众从人不虐不废尧之心不自足也使于此自以为足而不加之意安足以为尧哉孔子以博施济众安百姓为尧舜其犹病诸此足以形容尧之心矣　程子曰苟谓吾治已足则便不是圣人　西山真氏曰知为君之难易真知其难而能尽其道者难故曰允若兹惟帝时克世之人主谓言已用而不必求言而不知伏于下者之难达也贤已得而不必求贤而不知遗于下者之难进也惟尧于此一以难视之故能使言不伏贤不遗而致万邦之安虽然尧犹虑其难也方且稽众以求事理之当舍己以求人情之公易虐者不虐易废者不废皆自克艰一念为之】
　　益曰都帝徳广运乃圣乃神乃武乃文皇天眷命奄【衣检反】有四海为天下君
　　广者大而无外运者行之不息大而能运则变化不测故自其大而化之而言则谓之圣自其圣而不可知而言则谓之神自其威之可畏而言则谓之武自其英华发外而言则谓之文眷顾奄尽也尧之初起不见于经传【去声】称其自唐侯特起为帝观益之言理或然也或曰舜之所谓帝者尧也羣臣之言帝者舜也如帝徳罔愆帝其念哉之类皆谓舜也盖益因舜尊尧而遂美舜之徳以劝之言不特尧能如此帝亦当然也今按此説所引比类固为甚明但益之语接连上句惟帝时克之下未应【平声】遽舍尧而誉舜又徒极口以称其美而不见其有劝勉规戒之意恐唐虞之际未遽有此谀佞之风也依旧説赞尧为是【朱子曰都叹美之辞也都者君子之居鄙者野人之居故古者谓野为鄙谓都为美也　孔氏曰益因舜言又美尧也言尧有此徳故为天所命所以勉舜也　薛氏曰圣神武文即广运之所发也　陈氏大猷曰广如天之无不覆运如天之行徤不息圣神如天之造化不测武文如天之春生秋杀圣神自其妙于无迹者言之武文自其显于可见者言之知天徳则知帝徳矣西山真氏曰广运而与天同徳故能受天之命益之勉舜全在广运二字　新安陈氏曰广圣徳之全体也运圣徳之大用也圣神全体之不可见者武文大用之不可见者也其可见者即不可见者之发见呈露也】
　　禹曰惠迪吉从逆凶惟影响
　　惠顺迪道也逆反道者也惠迪从逆犹言顺善从恶也禹言天道可畏吉凶之应于善恶犹影响之出于形声也以见不可不艰者以此而终上文之意【朱子曰书中迪字或解为道或解为行疑只是顺字惠迪吉从逆凶以逆对迪可见书中迪字用得皆轻也问须得邵尧夫之术曰吾之所知者惠迪吉从逆凶满招损谦受益若明日晴明日雨吾安能知耶】
　　益曰吁戒哉儆戒无虞罔失法度罔游于逸罔淫于乐【音洛】任贤勿贰去【上声】邪勿疑疑谋勿成百志惟熙罔违道以干百姓之誉罔咈百姓以从己之欲无怠无荒四夷来王
　　先吁后戒欲使听者精审也儆与警同虞度【达洛反】罔勿也法度法则制度也淫过也当四方无可虞度之时法度易【音异下同】至废弛故戒其失坠逸乐易至纵恣故戒其游淫言此三者所当谨畏也任贤以小人间【去声】之谓之贰去邪不能果断【都玩反】谓之疑谋图为也有所图为揆之于理而未安者则不复成就之也百志犹易所谓百虑也咈逆也九州之外世一见曰王帝于是八者朝夕戒惧无怠于心无荒于事则治道益隆四夷之逺莫不归往中土之民服从可知今按益言八者亦有次第盖人君能守法度不纵逸乐则心正身修义理昭著而于人之贤否孰为可任孰为可去事之是非孰为可疑孰为不可疑皆有以审其几【音机】微絶其蔽惑故方寸之间光辉明白而于天下之事孰为道义之正而不可违孰为民心之公而不可咈者有以处【上声】之不失其理而毫发私意不入于其间此其惩戒之深防所以推广大禹克艰惠廸之谟也苟无其本而是非取舍决于一己之私乃欲断而行之无所疑惑则其为害反有不可胜【音升】言者矣可不戒哉【朱子曰当无虞时须是儆戒者何也罔失法度罔游于逸罔淫于乐人当无虞时易至于失法度游淫逸乐故当戒其如此既知戒此则当任贤勿贰去邪勿疑疑谋勿成如此方能罔违道以干百姓之誉罔咈百姓以从己之欲也圣贤言语自有个血脉贯在里如此一段他先便説儆戒无虞盖制治未乱保邦未危自其未有可虞之时必儆必戒能如此则不至失法度淫于逸游于乐矣若无个儆戒的心欲不至于失法度不淫逸不游乐不可得也既能如此然后可以知得贤者邪者正者谋可疑者无可疑者若是自家身心颠倒便防以不贤为贤以邪为正所当疑者亦不知矣何以任之去之勿成之哉盖此三句便是从上面有三句了方防恁地又如此然后能罔违道以求名罔咈民以从欲盖于贤否疑审有所未明则何者为道何者为非道何者是百姓所欲何者非百姓所欲哉　吴氏曰此益又言克艰之目也　陈氏大猷曰多事之际常情皆知儆戒无事之时明主犹或玩弛儆戒则强立而清明玩弛则頽放而昏塞　林氏曰无怠无荒所谓不倦以终之也舜大圣人益所戒乃如此可见圣贤兢业之诚矣　王氏曰罔失法度以下修之身者也任贤勿贰以下修之朝者也罔违道以下施之天下者也新安陈氏曰自克艰至此五节文义相连实一时之言禹以克艰告舜舜不自居归时克于尧故益因言帝徳广运以美尧禹又申其未尽之蕴以廸吉逆凶戒舜故益因尽言画一以戒舜若然则以广运一节为美舜者其非明矣】
　　禹曰于【音乌】帝念哉徳惟善政政在养民水火金木土谷惟脩正徳利用厚生惟和九功惟叙九叙惟歌戒之用休董之用威劝之以九歌俾勿坏
　　益言儆戒之道禹叹而美之谓帝当深念益之所言也且徳非徒善而已惟当有以善其政政非徒法而已在乎有以养其民下文六府三事即养民之政也水火金木土谷惟脩者水克火火克金金克木木克土而生五谷或相制以泄【音泄】其过或相助以补其不足而六者无不脩矣正徳者父慈子孝兄友弟恭夫义妇听所以正民之徳也利用者工作什器商通货财之类所以利民之用也厚生者衣【去声】帛食肉不饥不寒之类所以厚民之生也六者既脩民生始遂不可以逸民而无教故为之惇典敷教以正其徳通功易事以利其用制节谨度以厚其生使皆当其理而无所乖则无不和矣九功合六与三也叙者言九者各顺其理而不汨【音骨】陈以乱其常也歌者以九功之叙而咏之歌也言九者既已脩和各由其理民享其利莫不歌咏而乐其生也然始勤终怠者人情之常恐安养既久怠心必生则已成之功不能保其久而不废故当有以激励之如下文所云也董督也威古文作畏其勤于是者则戒喻而休美之其怠于是者则督责而惩戒之然又以事之出于勉强者不能久故复即其前日歌咏之言协之律吕播之声音用之乡人用之邦国以劝相【去声】之使其欢欣鼓舞趋事赴功不能自已而前日之成功得以久存而不坏此周礼所谓九徳之歌九韶之舞而太史公所谓佚能思初安能惟始沐浴膏泽而歌咏勤苦者也葛氏曰洪范五行水火木金土而已谷本在木行之数禹以其为民食之急故别【必列反】而附之也【问水火金木土谷惟脩正徳利用厚生惟和正徳是正民之徳否朱子曰固是水如隄防灌溉金如五兵田器火如出火纳火禁焚莱之类木如斧斤以时之类良久云古人设官掌此六府盖为民惜此物不使之妄用非如今世之民用财无节也戒之用休言戒谕以休美之事劝之以九歌感动之意但不知所谓九歌者如何周官有九徳之歌大抵禹只説纲目其详不可考矣问戒之用休董之用威劝之以九歌林氏谓自戒自董自劝未知此説如何曰九歌今亡其词不可稽考以理观之恐是君臣相戒如赓歌之类韶与武今皆不可考但书所谓正徳利用厚生惟和九功惟叙九叙惟歌戒之用休董之用威劝之以九歌此便是作韶乐之本看得此歌本是下之人作歌不知当时如何取之以为乐却以此劝下之人又曰韶乐只是和而已功以九叙故乐以九成所谓九徳之歌九韶之舞也问戒之用休董之用威并九歌曰正是匡之直之辅之翼之之意九歌只是九功之叙可歌想那时田野自有此歌今不可得见　唐孔氏曰此言五行与洪范之次不同洪范以生数为次此以相克为次　新安陈氏曰五行相克正洛书之序此亦禹则洛书之一端　王氏炎曰政之大要莫切于养民六府养民之具也正徳所以养其心利用厚生所以养其身沟浍之导潴之蓄井之汲水之脩也钻燧有变焚莱有禁火之脩也产之于地取之有时镕范而成之金之脩也植于山林斩之有时抡材而取之木之脩也辨肥瘠相高下以植百物土之脩也播种有宜耨获有节谷之脩也水以制火火以炼金金以治木木以垦土土以生谷此六府之序无恒产则无恒心六府脩然后可以正民徳先富而后教以正徳为先三事之序也织纴而衣耒耜而耕釜甑而爨资六府以利用也老有奉幼有长鳏寡废疾皆有养资六府以厚生也六府出于天地而脩之在人三事行于天下而和之在人　息斋余氏曰六府当以五材言洪范所谓润下作咸等皆言材耳今曰水克火火克金金克木木克上而生五谷似全以五气言矣　苏氏曰利用厚生先言正徳者徳不正虽有粟吾得而食诸　张氏曰戒用休若周官大比兴贤能明其有功者属其治地者之类董用威如周官宅不毛者有里布田不耕者出屋粟与乡八刑纠万民之类是也　夏氏曰人情始勤终怠或忽而不念安保其不坏故戒以休使知勤于此者有无穷之美董以威使知怠于此者有可畏之刑又劝以九歌使歌咏其事乐而忘劳如是则民将终身惟六府三事是赖共起而脩之则养民之政岂有坏耶陈氏经曰人情始勤终怠安保其不坏故戒以休使知勤者有休美则心有所慕董以威使知怠者有刑威则心有所畏然畏慕有时而忘不若使心有所乐乐则无时而忘故劝以九歌感动于自然非有勉强矫拂将乐事劝功而忘其劳斯可见九功永久不坏也　吴氏曰劝以九歌者民已乐之又因其情被之歌以助其乐事赴功周官州正趋其稼事里宰趋其耕耨籥章吹豳雅豳颂与夫为春酒杀羔羊及百日之蜡一日之泽古之遗制犹有存者　吕氏曰俾字宜详味消息盈虚者天理之常辅相财成者君道之大天下之理盛必有衰成必有坏今九功既叙盛也圣人所以戒之董之劝之无非使之勿至于坏俾之者盖圣人财成辅相以赞消息盈虚之理使之盛而不衰成而不坏也圣人无穷之心可见矣】
　　帝曰俞地平天成六府三事允治万世永赖时乃功水土治曰平言水土既平而万物得以成遂也六府即水火金木土谷也六者财用之所自出故曰府三事正徳利用厚生也三者人事之所当为故曰事舜因禹言养民之政而推其功以美之也【朱子曰地平天成是包得下面六府三事在　问六府三事林少颍云六府本乎天三事行乎人呉才老説上是施下是功未知孰是曰林説是　张氏曰天施地生洪水之患地不得以生天虽施之亦无自而成今地既平天之功始成也　王氏炎曰谓之府天地之藏其出不穷者也吕氏曰虽歴万世之逺不能外天地以有生外六府三事以为治是禹之功与天地相终始也】
　　帝曰格汝禹朕宅帝位三十有三载耄期倦于勤汝惟不怠总朕师
　　九十曰耄【音冒】百年曰期舜至是年已九十三矣总率也舜自言既老血气已衰故倦于勤劳之事汝当勉力不怠而总率我众也盖命之摄位之事尧命舜曰陟帝位舜命禹曰总朕师者盖尧欲使舜真宅帝位舜让弗嗣后惟居摄亦若是而已【张氏曰禹惜寸阴过门不入不怠可知也】
　　禹曰朕徳罔克民不依臯陶迈种徳徳乃降黎民怀之帝念哉念兹在兹释兹在兹名言兹在兹允出兹在兹惟帝念功【种朱用反】
　　迈勇往力行之意种布降下也禹自言其徳不能胜任民不依归惟臯陶勇往力行以布其徳徳下及于民而民怀服之帝当思念之而不忘也兹指臯陶也禹遂言念之而不忘固在于臯陶舍之而他求亦惟在于臯陶名言于口固在于臯陶诚发于心亦惟在于臯陶也盖反覆思之而卒无有易于臯陶者惟帝深念其功而使之摄位也【朱子曰念兹在兹释兹在兹用舍皆是此人名言兹在兹允出兹在兹语黙皆在此人名言则名言之允出则诚实之所发见者也　问念兹在兹释兹在兹名言兹在兹允出兹在兹诸说皆以禹欲舜念臯陶而林氏以为禹自言其念之如此未知二説如何曰林説是舜命禹宅百揆而禹让稷契臯陶今不及稷契者史记载稷契皆帝喾之子与尧为兄弟意其至是必已不复存矣　苏氏曰种徳如农之种植众人之种徳也近朝种而暮获报亦狭矣臯之种徳也逺哉培之深厚滋养之丰裕及其充溢不已自沛然如雨露之降民被其润泽而怀之也　陈氏经曰臯陶所掌者刑徳安在至威之中至爱存焉慈祥恻怛之寓虽刑也而实种徳也　王氏炎曰禹所以宅百揆以平水之功禹不论功而论徳曰己徳罔克臯陶之徳可以克己及继以惟帝念功则臯之功亦不可忘也　问舜之时在廷之臣亦多矣至传禹以天下而禹独推臯陶何也龟山杨氏曰舜徒得此两人而天下已治故也禹总百揆而臯陶施刑内外之治举矣古者兵刑之官合为一观舜之命臯陶蛮夷猾夏是其责也则臯陶之职所施于外者为详故臯陶虽不可以无禹而禹亦不可以无臯陶是以当舜之欲传位禹独推之余人不与焉孟子曰舜以不得禹臯陶为已忧而子夏亦言舜有天下选于众举臯陶不仁者逺矣葢有见乎此　张氏震曰禹所逊独臯陶者孟子论道之传亦曰若禹臯陶则见而知之书称尧舜禹稽古独以臯陶配之扬雄论絶徳亦曰舜以孝禹以功臯陶以谟以是观之自禹之外诸臣未有能先臯陶者也】
　　帝曰臯陶惟兹臣庶罔或干予正汝作士明于五刑以弼五教期于予治刑期于无刑民协于中时乃功懋哉干犯正政弼辅也圣人之治以徳为化民之本而刑特以辅其所不及而已期者先事取必之谓舜言惟此臣庶无或有干犯我之政者以尔为士师之官能明五刑以辅五品之教而期我以至于治其始虽不免于用刑而实所以期至于无刑之地故民亦皆能协于中道初无有过不及之差则刑果无所施矣凡此皆汝之功也懋勉也盖不听禹之让而称臯陶之美以劝勉之也【朱子曰法家者流往往常患其过于惨刻今之士大夫耻为法官更相循袭以寛大为事于法之当死者反求以生之殊不知明于五刑以弼五教虽舜亦不免教之不从刑以督之惩一人而天下人知所劝戒所谓辟以止辟虽曰杀之而仁爱之实已行乎中今非法以求其生则人无所惩惧陷于法者愈众虽曰仁之适以害之圣人亦不曾徒用政刑到徳礼既行天下既治亦不曾不用政刑故书説刑期于无刑只是存心期于无而刑初非可废又曰钦哉惟刑之恤哉只是説恤刑　林氏曰圣人制刑非期于刑杀人凡以辅吾教之不及而已出教则入刑出刑则入教使民趋教而刑为无用此圣人之本心也臯陶体此意而行之使天下知有契之教而不知有臯之刑盖百官以无旷为能惟士不然必使民皆不犯官若虚设始为能其官也陈氏经曰明刑以弼教非特期至于治而已又期无刑焉且弼教以刑民犹有所畏而为善也无刑而协中则无所畏而为善矣　陈氏大猷曰明五刑智也法守也期无刑仁也法外意也协于中则不犯正不待论也程子曰中则不违于正正未必中也禹之功脱民于昏垫以全其生臯之功使民复其所受之中以全其所以生也】
　　臯陶曰帝徳罔愆临下以简御众以寛罚弗及嗣赏延于世宥过无大刑故无小罪疑惟轻功疑惟重与其杀不辜宁失不经好【去声】生之徳洽于民心兹用不犯于有司
　　愆过也简者不烦之谓上烦宻则下无所容御者急促则众扰乱嗣世皆谓子孙然嗣亲而世疎也延逺及也父子罪不相及而赏则逺延于世其善善长而恶恶短如此过者不识而误犯也故者知之而故犯也过误所犯虽大必宥不忌故犯虽小必刑即上篇所谓眚灾肆赦怙终贼刑者也罪已定矣而于法之中有疑其可轻可重者则从轻以罚之功已定矣而于法之中有疑其可轻可重者则从重以赏之辜罪经常也谓法可以杀可以无杀杀之则恐陷于非罪不杀之恐失于轻纵二者皆非圣人至公至平之意而杀不辜者尤圣人之所不忍也故与其杀之而害彼之生宁姑全之而自受失刑之责此其仁爱忠厚之至皆所谓好生之徳也盖圣人之法有尽而心则无穷故其用刑行赏或有所疑则常屈法以申恩而不使执法之意有以胜其好生之徳此其本心所以无所壅遏而得行于常法之外及其流衍洋溢渐涵浸渍有以入于民心则天下之人无不爱慕感悦兴起于善而自不犯于有司也臯陶以舜美其功故言此以归功于其上盖不敢当其褒美之意而自谓己功也【朱子曰但观臯陶所言帝徳罔愆以下一节便是圣人之心涵养发生真与天地同徳而物或自逆于理以干天诛则夫轻重取舍之间亦自有决然不易之理其宥过非私恩其刑故非私怒罪疑而轻非姑息功疑而重非过子如天地四时之运寒凉肃杀常居其半而涵养发生之心未始不流行乎其间此所以好生之徳洽于民心而自不犯于有司非既抵冒而复纵舍之也夫既不能止民之恶而又为轻刑以诱之使得以肆其凶暴于人而无所忌则不惟彼见暴者无以自伸之为而奸民之犯于有司者且将日以益众亦非圣人匡直辅翼使民迁善逺罪之意也　陈氏经曰帝徳无所过皆中也简寛以下忠厚仁恕无非所以为中　孔氏曰刑疑附轻赏疑从重忠厚之至　吕民曰自临下以简以下皆舜好生之徳此一段苟无刑故无小一句好生之义不备圣人于故犯虽小必刑盖不事姑息而济仁以义乃见圣人好生不偏处过慈近于姑息反所以害仁吴氏曰与其杀不辜寜失不经盖设辞以形容好生之徳　陈氏大猷曰天地之大徳曰生若得天地生物之心以为心曰好生上好人之生人亦自好其生仁心之相感也　陈氏雅言曰好生之徳是圣人所以配天地而育羣生也然人孰不好生而恶死哉上好人之生下亦自爱其生而不犯于有司之法新安陈氏曰舜以无刑为臯陶之功臯陶推原所以无刑本于帝好生之徳而不敢以为己功也舜欲逊禹禹欲逊臯陶禹臯陶是时皆在帝之前数章相聫皆一时对面应答之言也】
　　帝曰俾予从欲以治四方风动惟乃之休
　　民不犯法而上不用刑者舜之所欲也汝能使我如所愿欲以治教化四达如风鼓动莫不靡然是乃汝之美也舜又申言以重叹美之【吕氏曰掌刑何以能风动四方盖臯陶之刑非徒刑乃徳教也四方鼓舞于徳教中休敦加焉陈氏雅言曰臯陶能体其君心使天下之民鼓舞动荡于徳教中而莫见其有为之迹盖明刑弼教期于子治者臯陶之职也刑期于无刑者臯陶法外意也臯陶固可谓善体其君之心而帝舜亦可谓深知大臣之美矣】
　　帝曰来禹洚水儆予成允成功惟汝贤克勤于邦克俭于家不自满假惟汝贤汝惟不矜天下莫与汝争能汝惟不伐天下莫与汝争功予懋乃徳嘉乃丕绩天之厯数在尔躬汝终陟元后
　　洚水洪水也古文作降孟子曰水逆行谓之洚水盖山崩水浑下流淤塞故其逝者辄复反流而泛滥决溢洚洞无涯也其灾所起虽在尧时然舜既摄位害犹未息故舜以为天警惧于己不敢以为非己之责而自寛也允信也禹奏言而能践其言试功而能有其功所谓成允成功也禹能如此则既贤于人矣而又能勤于王事俭于私养【去声】此又禹之贤也有此二美而又能不矜其能不伐其功然其功能之实则自有不可掩者故舜于此复申命之必使摄位也懋楙古通用楙盛大之意丕大绩功也懋乃徳者禹有是徳而我以为盛大嘉乃丕绩者禹有是功而我以为嘉美也厯数者帝王相继之次第犹嵗时气节之先后汝有盛徳大功故知厯数当归于汝汝终当升此大君之位不可辞也是时舜方命禹以居摄未即天位故以终陟言也【吕氏曰公孙谓尧使禹治水未闻舜有洪水也舜在当时认洪水为己责居百世下乃推而归之尧圣人小人之心相万也禹继父治水人易疑之禹能使人信于未成功之先故功成于人己信之后　夏氏曰常人恃功而怠安能勤矜功而侈安能俭　新安陈氏曰通厯曰禹不贵尺璧而重寸阴语曰禹菲饮食恶衣服克勤克俭之实也　孔氏曰自贤曰矜自功曰伐　吕氏曰才立己便有物与我对对则必争一矜伐其功能便有争之理矜伐者争之对也不矜不伐无我也无我则无对无对则无争　程子曰禹不矜不伐至柔也然乃见刚　陈氏经曰能者忌之媒功者争之府禹以不矜伐之心而起天下不争之心圣贤所为尽己而已初无分外之事事亲若曽子者可也初未尝以曾子为过乎分外盖己所当为之事能尽此者方能免责尔尚何矜伐之有如禹之功皆是禹所当然故禹自不见其为功能也　王氏曰矜有执持之意伐有夸大之意故以矜言能以伐言功伐甚于矜也能过天下而不矜故天下愈服其能功高天下而不伐故天下愈服其功　陈氏雅言曰成允成功者功也克勤克俭者徳也不自满假者惟勤俭故不自满假满则必不勤假则必不俭也不矜不伐者惟不满假故不矜伐满假者矜伐之根本矜伐者满假之枝叶禹之功能所以为不可掩而益贤于人者也此舜将使摄位故极言其功徳之盛如此】
　　人心惟危道心惟微惟精惟一允执厥中
　　心者人之知觉主于中而应于外者也指其发于形气者而言则谓之人心指其发于义理者而言则谓之道心人心易私而难公故危道心难明而易昧故微惟能精以察之而不杂形气之私一以守之而纯乎义理之正道心常为之主而人心听命焉则危者安微者着动静云为自无过不及之差而信能执其中矣尧之告舜但曰允执其中今舜命禹又推其所以而详言之盖古之圣人将以天下与人未尝不以其治之之法并而传之其见于经者如此后之人君其可不深思而敬守之哉【问人心是形气之私形气则是口鼻耳目四肢之属朱子曰固是又问如此则未可便谓之私欲曰但此数段事属自家体段上便是私有底物不比道便公共故上面便有个私底根本且如危亦未便是不好只是有个不好底根本　问程子曰人心人欲也曰人心也未全是不好谓之危者危险欲堕未堕之间非有道心以御之则一向入于邪恶又不止于危也圣人亦有人心不知亦危否曰圣人全是道心主张人心人心自是不危若只是人心也危故曰惟圣】
　　【罔念作狂　问人心惟危则当去了人心否曰从道心自不从人心道心虽微然非人欲乱之则亦不至于甚微惟其人心日炽是以道心愈微也　问人心曰日用饮食人心也非其道非其义万钟不取道心也惟是道心为主则人心听命于道心耳　问人心道心曰此心之灵其觉于理者道心其觉于欲者人心人心自是不容去除但要道心为主也则人心自不能夺而亦莫非道心之所为矣然此处极难照管须臾间断即人心便行矣　人心道心只是这一个心知觉从耳目之欲上去便是人心知觉从义理上去便是道心人心则危而易陷道心则微而难着自人心而收之即是道心自道心而放之便是人心人心如卒徒道心如将　问人心道心之别曰如喜怒则人心也然无故而喜焉喜至于过而不能禁无故而怒焉怒至于甚而不能遏是皆为人心之所使也须是喜其所当喜怒其所当怒是乃道心须是食其所当食饮其所当饮乃不失所谓道心若饮盗泉之水食嗟来之食则人心胜而道心亡矣　问人心道心曰唤做人便有形气人心较切近于人道心虽先得之然被人心隔了一重故难见道心正如清水之在浊水惟见其浊不见其清故微而难见人心如孟子言耳目之官不思道心如言心之官则思故贵先立乎其大者人心只见那边情欲利害之私道心只见这边道理之公有道心则人心为之节制人心皆道心也道心人心之理须是知将道心去用那人心方得道心惟微者难明有时发见些子便自家见得有时又不见了惟圣人便辨之精守得彻头彻尾学者则须是择善而固执之　问人心惟危道心惟微道心是先得人心是形气所有但地步较濶道心却在形气中所以人心易得陷了道心也是如此否曰天下之物精细底更难见那人心便是麤底且如饥渴寒暖便是至麤底这虽至愚之人亦知得若以较细者言之如利害则禽兽已有不能知者若是义理则愈是难知这只有些子不多所以説人之所以异于禽兽者几希言所争也不多　问人心道心既云上智何以更有人心曰掐着痛抓着痒此非人心如何人自有人心道心一个生于血气一个生于理饥寒痛痒此人心也恻隠羞恶是非辞逊此道心也虽上智亦同一则危殆而难安一则微妙而难见必使道心常为一身之主而人心毎听命焉乃善也道心为主则人心亦化而为道心矣如乡党所记饮食衣服本是人心之发在圣人分上则浑是道心也但谓之人心则固未以为悉皆邪恶但谓之危则固未以为便至凶咎但既不主于理而主于形则其流为邪恶以至凶咎亦不难矣此其所以为危非若道心之必善而无恶有安而无倾有准的而可据依也故必致精一于此两者之间使公而无不善者常为一身万事之主而私而或不善者不得与焉则凡所云为不待择于过不及之间而自然无不中矣人心亦未全是不好故只言危盖从形体上言泛泛无定向故言其危圣人不以人心为主而以道心为主盖人心倚靠不得人心如船道心如柁任船则所在无定向若执定柁则去住在我道心是义理上发出来底人心是人身上发出来底虽圣人不能无人心如饥食渴饮之类虽小人不能无道心如恻隠之心是问如何是惟微曰是道心畧瞥见些子便失了底意思惟危是人心既从形骸上发出来易得流于恶　问人心道心惟精惟一曰人心道心元来只是一个精是辨之明一是守之専　程子曰人心是血气做成故危道心则是本来禀受得仁义礼智之心圣人以此二者对待而言政欲其察之精而守之一也察之精则两个界限分明专一守着一个道心不令人欲得以干犯尧舜所以授受之妙不过如此因论惟精惟一曰虚明安静乃能精粹而不杂诚笃确固乃能纯一而无间人心是饥而思食寒而思衣底心思食后思量合当食与不食思衣后思量合当着与不着这便是道心圣人也不能无人心但圣人常常合着那道心不教人心胜了道心惟精是要拣得精惟一是要常守得今人固有其初拣得精后来被物欲引从人心去所以又贵于惟一精一是舜教禹做工夫处精是识别得人心道心一是常守得定心只是一个心只是分别两边説人心便成一边道心便成一边精是辨之明一是守之固既能辨之明又能守之固斯得其中矣这中是无过不及之中　问人心惟危道心惟微微是微妙难体危是危动难安否曰是危动难安大凡徇人欲自是危险其心忽然在此忽然在彼又忽然在四方万里之外庄子所谓其热焦火其寒凝氷凡苟免者皆幸也动不动便是堕坑落堑危孰甚焉又问精一曰精是精别此二者一是守之固伊川云惟精惟一所以至之允执厥中所以行之此语甚好问人多要去人欲亦太畏之如未上船先作下水计较不若于天理上理防理防得天理人欲自退曰尧舜不如此天理人欲是交界处不是两个人心不成都流只是占得多道心不成十全亦是占得多须是在天理则明天理在人欲则去人欲尝爱五峰云天理人欲同行异情此语甚好问既曰精一何必云执中曰允字有道理惟精惟一则信乎其能执中也　问道心者喜怒哀乐未发之时所谓寂然不动者也人心者喜怒哀乐己发之时所谓感而遂通者也人当精审専一无过不及则中矣曰恁地则人心道心不明白人心者人欲也危者危殆也道心者天理也微者精微也物物上有个天理人欲因指书几云如墨上亦有个天理人欲砚上也有个天理人欲分明与他劈做两片自然分晓尧舜所传心法只此四句三圣相授允执厥中与孟子所论子莫执中者文同而意异盖精一于道心之微则无适而非中者其曰允执则非徒然而执之矣子莫之为执中则其为我不敢为杨朱之深兼爱不敢为墨翟之过而于二者之间执其一节以为中耳故由三圣以为中则其中活由子莫以为中则其中死中之活者不待权而无不中中之死者则非学乎圣人之学不能有以权之而常适于中也权者权衡之权言其可以称物之轻重而游移前郤以适于平盖所以节量仁义之轻重而时措之非如近世所谓将以济乎仁义之穷者也中只是个恰好底道理尧告舜只这一句舜告禹又添人心道心精一三句又较子细三句是允执厥中以前事是舜告禹做工夫处尧告舜一句是舜已晓得那三句了不须更告如论语后面説谨权量审法度修废官举逸民之类皆是恰好当做底事这便是执中处尧舜禹汤文武相传治天下之大法圣人所説也只是这个道理虽是圣人治天下纎悉不止此然要处都不出此舜禹相传只是説人心惟危道心惟微惟精惟一允执厥中只就这心上理防也只在日用动静之间求之不是去虚空中讨一个物事来惟皇上帝降衷于下民天叙有典天秩有礼天便是这个道理这个道理只在日用间存养是要养这许多道理在中间这里方好着力　自尧舜以来所传未有他议论时尧有此言圣人心法无以易此经中此意极多所谓择善而固执之择善则惟精也固执则惟一也又如择乎中庸是精得一善则拳拳服膺而不失是一又如博学之审问之慎思之明辨之皆惟精也且如笃行又是惟一也至如明善是惟精也诚身便是惟一也大学致知格物非惟精不可能诚意则惟一矣学是学此道理孟子以后失其传亦只是失此　勉斋黄氏曰人心道心非是两个心但看所发如何就人身上发者谓之人心耳欲声目欲色口欲味鼻欲臭四肢欲安佚之类是也就义理上发者谓之道心耳目口鼻四肢之欲发者皆中节之类是也人心者人所不能无但发而易流于纵至于纵则人欲肆而天理灭矣故名之曰危道心者亦人所不能无但发之常微而不着不着则难见矣故名之曰微圣人于此知乎发于形气者惟危发于义理者惟微故欲人于此用工而精以察之于始一以守之于终凡一念之发必察其发于形气乎发于义理乎发于形气则摧折之发于义理则扩充之如是则精之事得矣又从而坚持固执念念不忘使前之扩充者常昭著光明前之摧折者必潜遁退听而至于无焉此一之事也既精且一则心之所发身之所为无不合乎中矣】
　　无稽之言勿听弗询之谋勿庸
　　无稽者不考于古弗询者不咨于众言之无据谋之自専是皆一人之私心而非天下之公论皆妨政害治之大者也言谓泛言勿听可矣谋谓计事故又戒其勿用也上文既言存心出治之本此又告之以听言处事之要内外相资而治道备矣【陈氏经曰勿听勿庸所以守防此中而勿失之】
　　可爱非君可畏非民众非元后何戴后非众罔与守邦钦哉慎乃有位敬修其可愿四海困穷天禄永终惟口出好兴戎朕言不再
　　可爱非君乎可畏非民乎众非君则何所奉戴君非民则谁与守邦钦哉言不可不敬也可愿犹孟子所谓可欲凡可愿欲者皆善也人君当谨其所居之位敬修其所可愿欲者苟有一毫之不善生于心害于政则民不得其所者多矣四海之民至于困穷则君之天禄一絶而不复续岂不深可畏哉此又极言安危存亡之戒以深警之虽知其功徳之盛必不至此然犹欲其战战兢兢无敢逸豫而谨之于毫厘之间此其所以为圣人之心也好善也戎兵也言发于口则有二者之分利害之几可畏如此吾之命汝盖已审矣岂复更有他説盖欲禹受命而不复辞避也【陈氏大猷曰人心惟危以下示心法传道统也可爱非君以下示治法传治统也　新安陈氏曰尧授舜舜授禹言有详畧而精微之理敬畏之心戒慎之辞一也尧之传舜曰天之厯数在尔躬允执其中四海困穷天禄永终舜之传禹凡所得于尧之四句一一为禹言之中间不过増益十有三句令义理益明敬戒益至耳合尧曰禹谟二篇而观之可见矣】
　　禹曰枚卜功臣惟吉之从帝曰禹官占惟先蔽志昆命于元龟朕志先定询谋佥同鬼神其依龟筮协从卜不习吉禹拜稽【音啓】首固辞帝曰毋惟汝谐
　　枚卜歴卜之也帝之所言人事已尽禹不容复辞但请歴卜有功之臣而从其吉冀自有以当之者而已得遂其辞也官占掌占卜之官也蔽断昆后龟卜筮蓍习重【平声】也帝言官占之法先断其志之所向然后令之于龟今我志既先定而众谋皆同鬼神依顺而龟筮已协从矣又何用更枚卜乎况占卜之法不待重吉也固辞再辞也毋者禁止之辞言惟汝可以谐此元后之位也【王氏日木榦曰枚枝曰条枚有条故数物曰枚数事曰条枚卜人人而卜之也　苏氏曰命龟令龟也　王氏十明曰古人以昆为兄兄为父后故训昆为后与后昆之后同　夏氏曰卜汝已吉岂有更占他人而重吉者　陈氏经曰人谋鬼谋虽欲其合大率以人谋为先就人谋中又以谋及己之心为主】
　　正月朔旦受命于神宗率百官若帝之初
　　神宗尧庙也苏氏曰尧之所从受天下者曰文祖舜之所从受天下者曰神宗受天下于人必告于其人之所从受者礼曰有虞氏禘黄帝而郊喾祖颛顼而宗尧则神宗为尧明矣正月朔旦禹受摄帝之命于神宗之庙总率百官其礼一如帝舜受终之初等事也【呉氏曰祭法必有所据舜受尧之天下今以授禹其宗尧为宜或谓舜不当立尧庙然尧与舜皆黄帝之后其宗尧何嫌】
　　帝曰咨禹惟时有苖弗率汝徂征禹乃防羣后誓于师曰济济【子礼反】有众咸听朕命蠢【尺尹反】兹有苗昏迷不恭侮慢自贤反道败徳君子在野小人在位民弃不保天降之咎肆子以尔众士奉辞伐罪尔尚一乃心力其克有勲
　　徂往也舜咨嗟言今天下惟是有苗之君不循教命汝往征之征正也往正其罪也会征防也誓戒也军旅曰誓有防有誓自唐虞时已然礼言商作誓周作会非也禹会诸侯之师而戒誓以征讨之意济济和整众盛之貌蠢动也蠢蠢然无知之貌昏闇【音暗】迷惑也不恭不敬也言苗民昏迷不敬侮慢于人妄自尊大反戾正道败坏常徳用舍颠倒民怨天怒故我以尔众士奉帝之辞罚苗之罪尔众士庶几同心同力乃能有功此上禹誓众之辞也林氏曰尧老而舜摄者二十有八年舜老而禹摄者十有七年其居摄也代总万几之政而尧舜之为天子盖自若也故国有大事犹禀命焉禹征有苗盖在夫居摄之后而禀命于舜禹不敢专也以征有苗推之则知舜之诛四凶亦必禀尧之命无疑【陈氏曰舜时薄海内外皆迪有功弗率惟有苗耳三苗之君舜尝之三苖之民又尝分之至此而循弗率故征之孙氏曰指其君长则曰有苗兼其君民言则曰苗民以种类言则曰三苗陈氏大猷曰其预期之辞】
　　三旬苗民逆命益赞于禹曰惟徳动天无逺弗届满招损谦受益时乃天道帝初于歴山往于田日号【平声】泣于旻【音民】天于父母负罪引慝【惕徳反】祗载见【音现】瞽瞍防防齐【斋同】栗瞽亦允若至諴【音咸】感神矧兹有苗禹拜昌言曰俞班师振旅帝乃诞敷文徳舞干羽于两阶七旬有苗格三旬三十日也以师临之阅月苗顽犹不听服也賛佐届至也是时益盖从禹出征以苗负固恃强未可威服故賛佐于禹以为惟徳可以动天其感通之妙无逺不至盖欲禹还兵而增修其徳也满损谦益即易所谓天道亏盈而益谦者帝舜也歴山在河中府河东县仁覆【夫救反】闵下谓之旻日非一日也言舜耕歴山往于田之时以不获顺于父母之故而日号呼于旻天于其父母盖怨慕之深也负罪自负其罪不敢以为父母之罪引慝自引其慝不敢以为父母之慝也祗敬载事也瞍长【上声】老之称言舜敬其子职之事以见瞽瞍也齐庄敬也栗战栗也夔夔庄敬战栗之容也舜之敬畏小心而尽于事亲者如此允信若顺也言舜以诚孝感格虽瞽瞍顽愚亦且信顺之即孟子所谓底豫也诚感物曰诚益又推极至诚之道以为神明亦且感格而况于苗民乎昌言盛徳之言拜所以敬其言也班还振整也谓整旅以归也或谓出曰班师入曰振旅谓班师于有苗之国而振旅于京师也诞大也文徳文命徳教也干楯【竖尹反】羽翳【一计反】也皆舞者所执也两阶宾主之阶也七旬七十日也格至也言班师七旬而有苗来格也舜之文徳非自禹班师而始敷苗之来格非以舞干羽而后至史臣以禹班师而归弛【音始】其威武专尚徳化干羽之舞雍容不迫有苗之至适当其时故作史者因即其实以形容有虞之徳数千载之下犹可以是而想其一时气象也【朱子曰号泣于旻天呼天而泣也于父母呼父母而泣也舞干羽之事想只是置三苗于度外而示以闲暇之意　吕氏曰苗民障蔽之深譬如春气既至而阴崖寒谷犹未发荣　新安陈氏曰以禹不满假不矜伐如此而益犹以满损谦益为言盖兢业不己之诚犹惧其有一毫非苗是己之心故以此开端而引帝之负罪夔夔以实之欲其谦谦之益勉也益又凡三致意谓天道之逺而徳可动瞽瞍之顽而孝可若神明之幽而诚可感苗亦人耳岂有徳之盛试之至而不可动者当不烦兵而自服也　新安胡氏曰禹誓师曰尔尚一乃心力欲以力而成功也三旬而力未足以成功于是益有惟徳动天之説欲尚徳而不尚力也禹于是班师帝乃诞敷文徳而苗自格焉不尚力争而务徳化可见唐虞气象若后世遇逆命则穷兵黩武而已肯班师乎　唐孔氏曰益賛禹修徳而帝自诞敷文徳见君臣同心张氏曰帝之文徳素敷至此又诞敷之圣人躬自厚之意　问帝乃诞敷文徳则自班师之后然后敷】
　　【之也敷文徳之事何以见龟山杨氏曰舞干羽是也古之时文武一道故干戈兵器也用之于战阵则为武用之于舞蹈则为文敷文徳云者己不为武备矣君臣之间要当一徳一心古之圣贤相与以济大业盖无不然者观舜命禹征有苗已誓师往伐而益以一言賛禹禹遂班师舜以禹之班师便为之诞敷文徳而有苗格夫舜命禹徂征禹既行而益有言宜告之舜不告舜而告之禹禹承命于舜及其不遂行也宜先禀之舜乃擅反兵而不疑舜于二人者无责焉可也乃徇其所为从而相之益之意岂不曰禹犹舜而禹之意岂不曰舜犹己也欤夫是之谓一徳一心自今观之则益之言可以谓之阻坏几事而禹之事为逗留君命矣然古之君臣各相体悉如此则古人立功所以易而后世成事所以难也　吕氏曰禹自防此理闻益之賛神领心受如曾子之唯便班师而还其从如响略无凝滞干羽舞阶朝廷闲暇自然而然非故为如此而有苗自格此如春风流畅寒谷草木自皆发荣也　唐孔氏曰武舞执干文舞执羽董氏鼎曰禹虽以治水为功而功之外有克艰之谟是谟也大闗万世为君之道其功其谟非臯陶益稷所得而先也且此篇所记又有舜禹授受一大事安得不以接二典之后冠三谟之首哉大抵一篇之中自后克艰至时乃功皆所以发明究竟克艰之防自格汝禹至若帝之初皆所以纪述授受之辞而征苗一节则摄位后事也前一大节中其纲领在后臣克艰后一大节中其纲领在人心道心二者皆于心上用功必能致察于人心道心之间纯乎义理之正而不杂于形气之私则人心净尽天理流行自然见得宇宙内事皆职分内事职分内事皆性分内事而于克尽君道之艰自见其当然有不必勉而能之者矣】臯陶谟
　　今文古文皆有【碧梧马氏曰此篇首尾皆与禹问答而谓之谟者实陈于帝之前也故扬雄曰臯陶以智为帝谟　彭氏曰此篇纲领在于迪徳知人安民三者而已盖人君信蹈其徳则能知人而安民故臯陶首推广其迪徳之义中陈知人之事末列安民之道其言之有序如此岂非嘉谟也哉】
　　曰若稽古臯陶曰允迪厥徳谟明弼谐禹曰俞如何臯陶曰都慎厥身修思永惇叙九族庶明励翼迩可逺在兹禹拜昌言曰俞
　　稽古之下即记臯陶之言者谓考古臯陶之言如此也臯陶言为君而信蹈其徳则臣之所谋者无不明所弼者无不谐也俞如何者禹然其言而复问其详也都者臯陶美其问也慎者言不可不致其谨也身修则无言行之失永思则非浅近之谋厚叙九族则亲亲恩笃而家齐矣庶明励翼则羣哲勉辅而国治矣迩近兹此也言近而可推之逺者在此道也盖身修家齐国治而天下平矣臯陶此言所以推广允迪谟明之义故禹复俞而然之也　又按典谟皆称稽古而下文所记则异典主记事故尧舜皆载其实谟主记言故禹臯陶则载其谟后克艰厥后臣克艰厥臣禹之谟也允迪厥徳谟明弼谐臯陶之谟也然禹谟之上增文命敷于四海祗承于帝者禹受舜天下非尽臯陶比例立言轻重于此可见【问允迪厥徳谟明弼谐是形容臯陶之徳或是臯陶之言朱子曰下文説谨厥身修思永是允迪厥徳意庶明励翼是谟明弼谐意恐不是形容臯陶底语　苏氏曰虞氏南面谓禹臯陶为古者自今以上皆古何必异代春秋传引虞书皆云夏书安知非作于夏时乎　林氏曰此篇首尾皆与禹言其实陈于舜前史记曰帝舜朝禹臯陶相与语帝前是也迪如啓迪之迪冏命曰迪上言臣欲允诚以啓迪君徳则谟必贵明弼必贵谐不明则不能开陈不谐则秪以抵牾臯陶欲与禹以此事舜也　新安陈氏曰允迪厥徳谐明弼谐孔注亦以为臯陶之言但谓君当信蹈古人之徳耳盖迪徳之君则臣言易入故谟易以明而弼易以谐臯陶欲君迪徳以为己陈谟之地也　吕氏曰此史言臯陶之为人有徳者有言臯陶以谟闻天下知其谟不知其出于徳故指其根本以示人　苏氏曰禹曰俞上当有阙文李氏舜臣曰臯陶谟发端曰慎厥身修思永一书之要领也取人以身修身者知人安民之本欤　新安陈氏曰程子家人曰正伦理笃恩义家人之道也惇者笃恩义叙者正伦理二字尽齐家之道　陈氏曰九族宜厚其厚之也有次序不至为夷子之二本也　吕氏曰齐家治国平天下皆自修身出故慎于身修必思永长之理可久而后功用无穷也　陈氏大猷曰治无二本迩可则逺在此矣　王氏炎曰臯陶之谟有三修身也知人也安民也而修身为本故先言之迩者既可由是推之国与天下无不可者其本在此而不在彼也在此者无他修身而已矣　西山真氏曰臯陶陈谟未及他事首以谨修其身为言盖人君一身天下国家之本慎之一言又修身之本也思永欲其悠久不息也为君孰不知身之当修然心或放则能暂而不能久必悠久不息常思所以致谨然后谓之永否则朝勤夕怠乍作乍止果何益哉后世人主有初鲜终由不知思永也慎则敬而不忽思永则久而不忘修身之道备矣然后以亲亲尊贤二者继之九族必有以笃叙之使均被吾恩众贤必有以劝励之使乐为吾辅身为之本而二者又各尽其道则自家可推之国自国可推之天下其道在此而已中庸九经之序其亦有所祖于此欤　陈氏经曰禹臯同列之际或都或俞或吁或咈或如何无非真情实意之所发有合于心则都之俞之不合则吁之咈之善之在人犹在已也故闻言而拜不为谄善之在已犹在人也故自言而先曰都不为矜】
　　臯陶曰都在知人在安民禹曰吁咸若时惟帝其难之知人则哲能宫人安民则惠黎民怀之能哲而惠何忧乎驩兜何迁乎有苗何畏乎巧言令【去声】色孔壬
  </div>
  <div class="pagination">
   <a href="书经大全_page9.html">
    上一页
   </a>
   <span>
    ...
   </span>
   <a href="书经大全_page5.html">
    5
   </a>
   <a href="书经大全_page6.html">
    6
   </a>
   <a href="书经大全_page7.html">
    7
   </a>
   <a href="书经大全_page8.html">
    8
   </a>
   <a href="书经大全_page9.html">
    9
   </a>
   <span class="current-page">
    10
   </span>
   <a href="书经大全_page11.html">
    11
   </a>
   <a href="书经大全_page12.html">
    12
   </a>
   <a href="书经大全_page13.html">
    13
   </a>
   <a href="书经大全_page14.html">
    14
   </a>
   <a href="书经大全_page15.html">
    15
   </a>
   <span>
    ...
   </span>
   <a href="书经大全_page11.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
