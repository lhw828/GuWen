<!DOCTYPE html>
<html>
<head>
    <meta charset="UTF-8">
    <title>尚书日记 - 第 7 页/共 11 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>尚书日记 - 第 7 页/共 11 页</h1>
    <div class="content">







　　尚书日记巻九
<经部,书类,尚书日记>
　　钦定四库全书
　　尚书日记卷十　　　　　明　王樵　撰
　　旅獒
　　正义曰西方之戎有国名旅○孔氏曰犬髙四尺曰獒以大为异○朱子曰是时武王已八十余嵗矣太保此书谆谆告之如敎小儿相似若自后世言之为非所宜言不尊君矣
　　惟克商至用训于王孔氏曰九八言非一○吕氏曰创业之君有一毫之失后世便有邱山之害此于王业已成则为谨终于示后嗣则为谨始○张氏曰孟子曰大人格君心之非夫君心之非何自先见而格之乎及读旅獒然后知古之大人其事君也犹子之事父母也同气而异息同心而异体视于无形听于无声于其喜怒哀乐寒暖燥湿之节莫不先设而预调之故其亲不至于有不康大臣之于君心亦犹是也予于旅獒得大臣格心之义故表而出之
　　曰呜呼明王慎徳至惟服食器用真氏曰明王敬谨其徳岂欲四夷之我賔哉而賔贡乃不求自至然其所献惟服食器用而已无他玩好也○正义曰纁絺纻供服也橘柚菁茅供食也羽毛齿革瑶琨篠簜供器用也王乃昭徳之致于异姓之邦至惟徳其物真氏曰王乃以其物锡异姓之诸侯以示徳之所致俾无废其所职若寳玉则分于同姓之国以布亲亲之恩于是人不以物视物而以徳视物受其赐者不敢慢易而各思勉其徳焉○礼有异姓庶姓异姓王之甥舅庶姓与王无亲同姓则伯叔之国也○金氏曰徳之致即谨徳所感贡方物者也如分陈以肃慎氏之矢寳玉如分鲁以夏后氏之璜然鲁有封父之繁弱晋有宻须之鼓巩阙之甲是分伯叔非无方物也以寳玉为重尔所以示亲亲分异姓未必无寳玉也以方物为重所以示服逺互文以见义也器物之防上以徳致亦以徳示而下以徳视之若獒之为物上下皆非所以为徳矣○林氏曰肃慎氏之矢夏后氏之璜诸侯之子孙世守而不失贵其徳也不然是亦璜与矢而已何足贵哉
　　徳盛不狎侮至罔以尽其力此下歴以谨徳之事戒王也○真氏曰有徳者必敬敬则不狎侮召公先言谨徳至此又以狎侮为戒葢不敬乃败徳之原故也○张甬川曰人以私交于我吾从而应之是与相比昵也非狎侮乎古之帝王志以道宁言以道接无一毫自私狥物之心焉是故不狎侮亦不以狎侮于人此所谓正大而天地之情可见者非徳盛其孰能之○金氏曰君子小人以位言徳至于盛必无狎侮之失狎侮君子是不以礼使臣也君子必逺引而不得其输忠矣狎侮小人是不以义使民也小人必难保而不得其效力矣○新安陈氏曰君子人心所同归狎侮之则恶人之所好失人心矣安能得人尽心小人以力事人狎侮之虽刑驱势迫勉强用力尔安能得尽其力必如文王感民子来方为尽其力须玩味人与其字
　　不役耳目百度惟贞真氏曰物之诱人因视听而入目悦色耳悦声苟非心有所主未有不反为耳目所役者故必使耳目听命于心而后可也心得其职则百度正○昭元年左传子产论晋侯之疾曰兹心不爽而昏乱百度杜预云百度百事之节也此不役耳目百度惟贞亦谓志不可役物百事之节惟其正如兴居有节或以游畋声色燕饮而失兴居之正皆为耳目所役也如号令政事有节或求取不合于礼纳受不以其正而防王言渎政体亦为耳目所役也
　　玩人防徳至言以道接真氏曰玩人防徳即所谓狎侮也玩物防志即所谓役耳目也○王氏龄曰玩人则以骄灭敬故防徳玩物则以欲胜刚故防志○苏氏曰玩物则志以物移故防志志防则中乱故志以道宁○真氏曰凡人于物所不可无若躭玩不舍则防志矣谢上蔡举史文成诵程子犹以此箴之惟以道义养心则志不为物所移故曰志以道宁○金氏曰心苟玩物则役于耳目之欲而易以失吾心之所守故防志志以道宁则明乎义理之正而足以辨天下之是非故言以道接○按志以道宁言以道接此示以内外之交养尤谨徳之要也志不妄发当安于道言不妄受当接以道道即所谓百度之贞是也志有定则有以审人言之是非此存中所以应外也言有择则不为侧言改厥度此制外所以养中也
　　不作无益害有益功乃成至所寳惟贤则迩人安孔氏曰游观为无益竒巧为异物正义曰无益多矣非徒游观而已异物多矣非徒竒巧而已○汉景帝诏曰雕文刻镂伤农事者也锦绣纂组害女工者也此所谓作无益害有益者也夫布帛以为温而贵纂组之华械器以为用而尚雕镂之巧诚不以用亦祗以异不过以悦人之观美而已人主之好尚如是则有益之事为所妨废何以成安养之功汉文帝诏曰鸾旗在前属车在后吉行日五十里师行三十里朕乗千里马独先安之至哉斯言可以真见异物逺物之不足贵矣彼为大宛善马而劳师万里以求之者诚何心哉贵之者亦以其异匪以其用也用非所贵贵非所用则侈用伤财下日趋于淫巧而饥寒之所由生也民何以足哉○晋惠公与秦人战乗小驷而败见获于秦小驷郑出也是非其土性不习于用也○周穆王伐犬戎得白狼白鹿以归荒服因以不至○夫犬马非其土性与珍禽竒兽之属其为物至防而人主或好之者以其瓌异来自殊方而贵之也此心一啓不惟内非所以谨徳而亦使人得而窥之反以携逺人向化之心矣故不寳逺物则逺人格上文因玩物而推明玩人之失至此又因寳物之戒而归重于寳贤之意所寳惟贤正与上五不字相形而逺人迩人亦相对以见意夫迩人不安则虽单于稽颡于庭越裳重九译而至何补于事哉此一叚凡三节无益与异物犹泛言之至犬马竒兽则指言之至所寳惟贤发一惟字见此外人主无当留其心者寳非其寳迩人且不安则切言之矣○程子曰人主之势心之所向天下风靡景从珍禽竒兽寳玩之物虽遐方殊域之所有深山大海之所生无不可致葢上心所好奉之以天下之力也若好贤之心如是则何岩穴之幽不可求何山林之深不可致
　　呜呼夙夜罔或不勤至功亏一篑孔氏曰言当夙兴夜寐常勤于徳轻小毁大故君子慎防八尺曰仞喻向成也未成一篑犹不为山故曰功亏一篑是以圣人干干日昃慎终如始○正义曰古语云行百里者半于九十言末路之艰难也○按吕氏谓此即谨徳工夫者葢人心惟常勤故徳无防而不谨若谓功徳已盛而夙夜之间或暂有止息焉则有乗其间而入之者矣为山九仞之喻正以平日积累而一事不谨即能为大徳之累惟干干日昃慎终如始乃为得之又云一暂止息则非谨徳矣最得经防勿以受獒之事为小当知细行不矜终累大徳葢必无所不谨犹之为山九仞功亏一篑以见一暂止息则前功尽弃矣又曰圣人虽作之不已常若欠乎一篑圣人之心无穷也○真氏曰武王大圣人也西旅贡獒初未之受召公恐其恃大徳而忽细行以献獒之受为无损故豫戒之如此葢积行而成徳犹累土而成山一行失则全体皆失亦犹一篑亏而全功俱亏也彼以圣人而犹致其谨今人未有寸善则曰吾知顾其大不暇防其细可乎哉○按首告以慎徳后戒以防徳累徳圣贤于一事之几即兢兢如此
　　允迪兹生民保厥居惟乃世王允迪兹指夙夜罔或不勤而言也如此则生民保厥居惟乃世王不然有投其间即遗生民无穷之害而非创业垂统可继之道矣以唐太宗宗徳宗宪宗初年末路观之可见
　　金縢
　　正义曰成王得周公防命之书史叙其事乃作此篇非周公作也郑云凡藏秘书藏之于匮必以金缄其表然则非周公始造此匮独藏此书也
　　既克商二年至乃告太王王季文王古者国有大事卜则公卿百执事皆在敬共相聴于卜筮故名穆卜穆卜者佥卜之名周公不欲穆卜故自以为功而宻祷于天也○二公之卜须动朝廷之礼如王与大夫尽弁之类周公因二公之言而有悟于心以为必须卜则无烦二公此乃我之事耳葢公以王之懿亲气息连于祖考为天下为兄迫切丐贶于在天之灵自信其诚之有感必通所谓以旦代某之身非周公谁宜任之非周公谁敢言之此周公所以自任为己之事也○临川吴氏曰古礼凡于逺祖之无庙者及宗子去其宗庙而在他国者及支子虽在本国而于礼不得入庙者或有祷告必须墠地为坛以栖祖考之神周公文子为臣故不敢告于庙而为坛以告也○筑土曰坛除地曰墠植古置字置璧于三王之坐以礼神秉珪周公自执桓珪也
　　史乃册祝曰惟尔元孙某至我乃屏璧与珪此告神之辞也元孙某正义曰本告神云元孙发泰誓牧誓皆不讳发此独讳之者由成王读之也谓成王开匮得书读至此字口改为某史官因之按此讳名为某之始遘厉虐疾吕氏曰常人疾多自致圣人无致疾之道偶与天之厉气相值故云丕子元子也武王为天元子三王有保护之责于天不可令其死请以旦代之旦能仁顺祖考多材艺可役使能事鬼神乃元孙不若旦多材艺不能事鬼神是元孙之死不若旦之死而元孙任大责重乃受命于上帝之庭布佑四方用能定尔子孙于下地使四方之民无不祗畏是其生则所系于天下者尚有无穷之事未可以死故叹息言三王当无坠失天之降寳命庶我先王之宗祀亦永有所赖以存也寳命即帝庭之命也天下初定民心易摇武王而死则事未可知是寳命之坠不坠系武王之身存不存也武王一身下则子孙黎民所赖以安定上则先王庙祀所赖以依归三王若不任其保护之责而使天降之寳命一失则不惟下地之子孙不定而先王亦失其所依归矣感动三王最在此数语三王纯孝也纵曰无意于尔子孙其能无意于先王乎○元孙不若旦非周公自夸而贬武王盖欲代其死不得不然言武王不救则天命坠宗社亡非过为危言理势实然也后来王崩在定商八年后三监之变尚如此况克商二年乎○先王三王之祖考后稷之属也先王建邦啓土称先王可见○或曰金縢之祷不知命乎程子曰周公诚心欲代其兄岂问命邪○苏氏曰周公之祷非独弟为兄臣为君也乃为天下为先王祷也上帝聴而从之无足疑者世所以疑者以己之多伪而疑圣人之不情也○项氏曰金縢之书本无可疑而说者多疑之葢谓死无可代之理殊不知此特后世之人自不能行而行之者又不出于诚是以不能动天尔桑林之祷六事自责是汤以身代百姓也云汉之诗宁俾我遯是宣王以身代百姓也而上天皆为之变动自古匹夫以一念之诚上动天意者何可胜数况武王之兴天所眷佑周公之圣天所赋与因天感天其有不动者乎○孔氏曰许谓疾瘳待命当以事神不许谓不愈也屏藏也言不得事神○蔡氏曰俟命俟武王之安也
　　乃卜【句】三一习吉至翼日乃瘳孔氏曰习因也三一相因而吉○正义曰虽三并卜兆有先后后者因前故云因也又曰观兆已知其吉犹尚未见占书占书在于匮啓匮以籥见其占书乃并是吉未见占书已知是吉者卜有大体见兆之吉凶粗观可识故知吉也○籥钥通即今锁也○公视兆曰兆体如此王其无害因卜兆而知三王之许我故言新受命于三王惟永终是图是图即定尔子孙于下地是也周公为周室谋者在此武王无害公自谓得永终之兹归惟俟三王之能念我一人使之安而已一人武王也○问周公既祷三王而藏其文于金縢之匮中岂逆知成王之信流言将以语之乎程子曰以近世观焉祝册既用则或焚之或埋之岂周公之时未有焚埋之礼也而欲敬其事故若此乎○古者有大事卜筮史必书其命之事及兆于册系其礼神之币而合藏焉是则金縢之匮周家藏卜书之常器而终事纳册亦周家占人之常职非周公始为之也前乎此周公卜而啓籥见书后乎此成王欲卜而啓金縢皆此匮也○问周公代武王武王以有瘳有此理否尹子曰尽周公之诚意而已然有瘳乃感应也○林氏曰请代武王之死者周公之本心也王瘳而公不死者天也非人之所为也○朱子曰既克商二年至王翼日乃瘳此叙周公请命之事
　　武王既防至不利于孺子朱子曰此以下记周公成王时事○经世纪年武王己巳嵗即位至十三年辛巳克商壬午有疾而瘳又三年乙酉冬十一月崩年九十三成王方十三嵗竹书纪年武王年五十四金氏曰按文王世子篇文王谓武王曰我百尔九十吾与尔三焉文王九十七乃终武王九十三而终夫年之短长命也父岂能与其子且如其言则文王十五而生武王前此已生伯邑考矣武王八十一而生成王后此又生唐叔虞焉当依竹书纪年按记之言诚如金氏所辩但中庸云武王末受命无逸云文王受命惟中身享国五十年而武王其长子则武王受命之年亦非蚤矣竹书之言亦未足信也○武王克商立纣子武庚奉汤祀而使管蔡霍叔监其国三监在其国隂造不利之言使播之于周故曰流言
　　周公乃告二公曰我之弗辟至王亦未敢诮公金氏曰古文尚书辟字作□古文凡君辟刑辟之辟皆作□唯此作□此必孔壁书本是避字也辟谐声从辵从井皆避之义○越絶书管叔蔡叔不知周公而谗之成王周公乃辞位出巡狩于边○郑康成曰周公遭流言之难避之而居东都【注凡三出】又曰成王得金縢之书亲迎周公周公归摄政三监及淮夷叛周公乃东伐之○孔氏曰辟法也董铢问此辟字与蔡仲之命致辟之辟同安得以辟为避且使周公委政而去二年之久不幸成王终不悟而小人得以乗间而入则周家之祸可胜言哉周公是时不知何以告我先王也朱子曰辟字当从古注说又与蔡沈帖曰弗辟之说只从郑氏为是向得董叔重书亦辩此条一时信笔答之谓当从古注说后来思之不然是时三叔方流言于国周公处兄弟骨肉之间岂应以片言遽兴师以诛之圣人气象大不如此又成王方疑周公周公固不应不请而自诛之若请于王王亦未必见从则当时事势亦未必然○项氏曰孔氏谓辟者行法也居东则东征也信然则周公诛谤以灭口岂所以自明于天下哉郑氏谓辟读为避居东则避之也予尝反复本文则郑说为是葢周室初基中外未定流言乗间而作成王疑于上国人疑于下周公苟不避之祸乱忽发家国倾危将无以见先王于地下矣周公之与二公葢一体也故宻与二公谋之使二公居中镇抚国事而身自东出避之因以宁辑东夏但不居中则不利之谤自息而乱无从生矣故周公居东二年外变不起而内论亦明向者倡为流言谋作祸乱之人遂得主名内外之人始知其为管叔之罪也众论既明于下则渐可开晓成王之惑周公于是自作防鸮之诗极道家国之艰难心迹劳悴以冀王之察己也王虽未能洞然遂信周公之忠然亦未敢决然遂以周公为非者葢由左右诸大夫国人之论皆已明白无有一言以助成王之疑者故成王之心虽欲非之亦无所据而发也○金氏曰周公之避所以必告二公而后行者以成王尚防朝廷之事不可以无所属也所以周公居外而朝廷不乱以有二公在焉尔朱子后与蔡沈书当为定论○按伐柯九罭狼跋三诗皆周公居东之诗也狼跋诗曰狼跋其胡载疐其尾公孙硕肤赤舄几几言公遭流言之变而其安重自得如此葢周公居东待罪而不失其常度故诗言如此使居东为东征则又何狼跋之云硕肤之孙乎○金氏曰鸱鸮之诗其情危其辞急葢有以忧武庚之必叛王室之必摇也夫昔也武庚以周公权任间三叔【朱子曰武庚当时意必日夕说诱三叔以为周公弟也而居中专政管叔兄也而在外监殷故管叔遂生不肖之心】而今也奄君又以周公见疑嗾武庚【书大传曰管蔡流言奄君薄姑谓禄父曰周公见疑矣请举事】则蹢躅之变势所必至故周公汲汲为王言之为鸟言以自喻或以喻先王也曰鸱鸮鸱鸮既取我子谓其已诱管蔡母毁我室谓勿更摇动我周家恩斯勤斯鬻子之闵斯伤管蔡也二章言先王创业之备固也今此下民或敢侮予微管蔡之内叛武庚之外连则固未易侮也三章言先王之勤劳也四章言王室之孤危外患之必至其辞不得不急也既而成王悟周公归而管蔡武庚卒叛葢其参谋造祸非一日矣管蔡之惑滋甚至是而复畏罪则挟武庚以叛武庚之谋既深至是而复乗机则挟管蔡以叛也○按防鸮四章葢极道武庚之情武庚之情既明则成王之疑自释大诰曰殷小腆诞敢纪其绪曰予复反鄙我周邦此武庚之情而此诗所谓毁我室与侮予者皆谓此也武庚虽包藏此心而王室未有衅则亦安从而发哉不幸而三监者入其机械之中为所扇惑诗之所谓既取我子者指此也三监为武庚所取欲动摇周室而不间周公则不可动于是流言曰公将不利于孺子此其谋欲使周室先自生衅而后起而图之也而成王果不能无疑周公于是而不退去以待王心之察不惟非大臣自处之义其不反实奸人之口乎于是告二公以当去之义而避位以去之周公自处之义则项氏所谓既不居中则不利之谤自息者最为得之乃若国事之重则有二公在焉固不嫌于无所托而轻委之以去也既去而周公亦不汲汲于自明及居东二年而罪人之主名王自得之盖奸人虽能为幻于一时而徐之未有不情见计露者也周公于是究其本谋之所自而直以武庚之情陈之于王王可悟矣然而武庚之叛未形也故未能决然遂以公为是而亦未敢诮公为非周公陈武庚之情而一己之心迹不足复言乃若武庚之志欲纪亡殷之绪复其旧物而覆我周室其祸不在周公之身而已也王虽或已知周公之无他而或未足以及此故周公曰予羽谯谯予尾翛翛予室翘翘风雨所漂摇予维音哓哓言忧在王室而已之鸣不得不急也武庚若起王室安危有未可知者此感喻王之深也○鸱鸮诗今在东山之前是贻诗在前而东征在后又其明证也虽朱子之解亦未得诗意葢縁尚仍孔氏说未及追改亦以为武庚管蔡既诛之后之诗也使武庚管蔡既诛之后成王尚未知周公之意则王心之蔽深矣岂区区之诗所能回岂自述其勤劳所能感动哉周公之东征也邦君御事有艰大之疑周公尚且谆谆化诱使其心了然无疑而后诞以尔东征况于流言之初讨罪大事不出王意而遽可动乎以大诰攷之东征出于王命也明甚东征出于王命则在迎归之后岂不又明甚哉此与微子抱祭器归周等事皆闗圣贤大节而传记异辞不无害敎故悉辩之
　　秋大熟未获至嵗则大熟蔡氏曰秋大熟系于二年之后则成王迎周公归葢二年秋也东山之诗言自我不见于今三年则居东之非东征明矣朱子曰东征三年非二年也○蔡氏曰王与大夫尽弁以发金縢之书将卜天变而偶得周公册祝请命之説孔氏谓二公倡王啓之者非是周公卜武王之疾二公未必不知之周公册祝之文二公葢不知也史及百执事即前日卜武王疾之人也二公及王问之皆谓信有是事已而叹息言此实公命而我勿敢言尔孔氏谓周公使之勿言者非是○王执书以泣曰其勿穆卜孔氏曰本欲敬卜吉凶今天意可知故止之按成王于是大发悟虽因得书而其机又在鸱鸮之诗史氏记贻诗于先葢见此也○蔡氏曰按郑氏诗传成王既得金縢之书亲迎周公郑氏学出于伏生而此篇伏生所传当以亲为正亲误作新正犹大学新误作亲也国外曰郊王出郊者自往迎公即上文所谓亲迎者也天乃反风感应如此之速洪范庶征孰谓其不可信哉又按武王疾瘳四年而崩羣叔流言周公居东二年罪人既得成王迎周公以归凡六年事也编书者附于金縢之末以见请命事之首末金縢书之显晦也○前云天大雷电以风禾尽偃后云天乃雨反风禾则尽起葢为风所偃者既反风则禾尽起其为大木所偃者不能自起故命邦人尽起而筑之起而筑之以禾言而木在其中
　　按金縢一篇周公之事首尾明着凡居摄践阼及诛管蔡之譌传皆可以不辩而明以旦代某之身一为周家大业一亦为成王之防也至诚感天王翼日疾瘳又四年而崩成王才年十三尔武庚三监犹且有变使武王遂丧于克商二年之后则意外之变何如哉故周公与太公召公同心一徳保传成王辅翼王室以身任天下之重而不知其他而岂知管蔡之不平于旁武庚之伺衅于下虽然以顺讨逆在王室自有大义存焉在周公则身被流言有引避而已引避不待周公而能然不可谓周公无事乎此也周公之处此上为王室之虑下明臣子之节其道皆前定而其意深矣或以成王终不悟为疑葢未足以知圣人之事也假如天无风雷之变成王未迎周公之前武庚若叛周室大臣必奉王命以诛之矣不待周公也天理人事不间毫发周公之事人事已无不尽王心己必回矣而天动威以彰周公之徳又适相参合孰非周公至诚之效哉在周公之所可自尽者不过如此至于致辟之事则大法在王室大义在天下非周公之事也凡过为周公疑又欲为周公避而惜其不幸者皆未足以知圣人之事者也
　　大诰
　　成王既迎周公归三监武庚遂叛成王命周公讨之大诰天下○吕氏曰叛者三监武庚尔何必大诰多方葢天下初定人情未安三监煽乱恐牵引不止于此故大诰谕之人心有定则变无由生也○真氏曰圣贤举事必先谕告多方者所以昭大公而一众志非但防乱而已也○金氏曰三监武庚之叛同于叛而不同于情武庚之叛意在于复商三监之叛意在于得周也至于奄之叛意不过于助商而淮夷之叛则外乗应商之声内撼周公之子其意又在于得鲁是以相挻而起以秦汉之势言之殆所谓山东大抵皆反者也故邦君御事以事势之艰大欲违卜自守大诰一篇不及其他惟释其艰大之疑与其违卜之说自肆予冲人以下释其艰大也予惟小子以下释其违卜也尔惟旧人以下释其艰大也予曷其极卜以下释其违卜也若夫事理则不在言矣抑篇中曰殷小腆曰殷逋播臣于三监则畧而不详何也不忍言也不忍言则亲亲也其卒诛之何也亲亲恩也诛之天下之大义也象之欲杀舜止于乱家故舜得以全之管叔之间周公欲以乱国故成王不得不诛之使管叔而可以无诛则天下后世之为王懿亲者皆可以乱天下而无死也故黜殷天下之公义诛管蔡亦天下之公义也苟天下之公义圣人不得而私亦不得而避也吁是亦成王周公之不幸而已矣
　　王若曰猷大诰尔多邦至矧曰其有能格知天命王若曰者成王之言作书者述其大意凡成王之命而周公传之则称周公曰王若曰其止称王若曰者或史臣之辞或当时诰命如后世制诏之类也猷发语辞孔氏以为顺大道以诰天下则后篇猷殷王元子为告何道邪吊恤也犹诗弗吊昊天之例厯厯数也服五服也言我不为天所恤降害于我周家武王遂丧而不少延也大思我防冲之人嗣承大业使懵于事理弗能造哲以导民于安康是人事且有所未至况言其能至知天命乎格知天命谓承天眷而延厯服于无穷也造哲廸民康谓眼前事理之当尽者暗指讨叛而言成王意谓讨叛安民目前事理明甚于此尚昧而不能决则何以仰承天眷而嗣守基业于无穷乎此数言大意已尽下复反覆以谕之○古人所谓哲者明于事理之所当然而已矣率宁人有指疆土即造哲廸民康者也至于爽邦由哲亦惟十人廸知上帝命越天棐忱则不止为造哲廸民康而格知天命于人事之中为哲之至者矣
　　已予惟小子若渉渊水至不敢闭于天降盛用已语终而未终之辞今秦人语犹然言予惟小子未更于事当此祸变若渉渊水而兢畏之深也虽畏之之深宁可以难自阻而不求其攸济之道邪亦惟敷布国家之典章法度増益开大前人所受之命以不忘武王之大功可也今武庚不靖天固诛之明法度恢前功于是乎在予岂敢闭于天之威用而不行讨乎二敷字与下一闭字相对看贲也前人受命也所当敷故欲敷之以不忘前人之功天之威用所不可闭也故不敢闭之而必申天讨之义典章法度国家之神气精彩所存故谓之贲若不能施于所当施法纪不明无以示四方非所以敷贲也前人受命所谓皇天眷命惟我有周诞受多方者也今武庚敢挟其丧亡之余伺我王室之衅妄谓天命可图则非所以敷前人受命也夫武王安天下之大功今几何时若无敷振起气象是委之地下故敷贲敷前人受命者所以不忘武王安天下之大功葢典章修明基业开大则四海永清之烈万年一日也或曰贲大也敷贲犹言用宏兹贲也
　　宁王遗我大寳至越兹蠢称武王为宁王又曰宁武葢当时语也大寳所谓国之守也介绍所以传人之意为天之介绍以传天之意故曰绍天明天明者吉凶之理昭然者也命命也大艰大难也西土对东方诸国而言此葢武王初崩之时泛卜时事之吉凶而有此兆言将有大艰于西土西土之人亦不能静天时有变人事艰虞之防故曰大艰东方有乱西土奔命故曰不静郑谓西人亦有骚动者妄也夫武庚未叛西土方晏然而之预告已如此所谓见乎蓍者也及此果蠢然而动将言卜伐武庚之吉故先言此以见卜之有验而不可违也○上言事理当尽之意此下始以卜言以天命决人事反覆言之以勉羣心之断而不疑也
　　殷小腆诞敢纪其绪至反鄙我周邦腆厚诞大叙绪疵瑕也言武庚以殷余小腆之国大敢纪其既亡之绪是虽天降威于殷然亦因知我国有三叔瑕隙故敢言我将复殷祚而反鄙邑我周邦也三监虽愚岂不知武庚得复周邦反鄙之不为已利乎葢一时为所诱惑特未悟尔元吉与建成图世民去世民则取建成易尔此武庚之谋也吴楚七国举兵而向汉以鼂错为辞汉为之诛错而兵不罢诘之者曰此其意不在错也反者语塞成王讨武庚亦犹是也
　　今蠢今翼日至朕卜并吉今蠢今翼日举武庚蠢动之明日见大义所在贤者即见之明而应之速不待于时日之多也民之贤者十夫见其众也来翼佐我以往抚定宁武之图功宁武图功即宁考图功也后云敉宁王大命语意同此言人事先应大事戎事也人谋既从卜又并吉所以为美并吉即所谓三一习吉也蔡传读敉宁为句武图功训武为继似牵强○栾武子以三卿为主不与楚战君子之于天下也已不必常是则从众众不必常是则从贤贤者人心公议之主也邦君御事之曰艰大者所谓众不必常是者也从善以十献为主可谓众矣葢邦君御事犹有利害之惑而十献同心则公理所在超乎利害之外者质诸亿万人而皆合可知矣虽不卜亦可决况卜三而并吉乎
　　肆予告我友邦君至王害不违卜按始而三叔流言武庚诱之也既而连兵以叛武庚胁之也当时三叔必为戎首其举兵之辞虽不可知意亦必有所托邦君御事但知三叔流言之衅而不知武庚首祸之情故以王宫邦君室为言
　　肆予冲人永思艰至宁考图功造为卬我也沈栝谓秦语平音故呼我为卭恤忧毖劳也言尔以艰大沮我肆予冲人亦岂不思其艰大哉其如四国允蠢害及鳏寡之可哀何造哲迪民康乃悯人穷者之所汲汲而可以艰大止邪我之所为皆天之所役使今日之事天实以其甚大者遗于我之身而役之以图大也奚可畏其大而不为也天实以其甚艰者投于我之身而役之以图艰也奚可畏其艰而不为也我固不遑自恤以义言之尔邦君御事诚当寛我之忧勉我之事而乃反以艰大沮我无乃非人臣之义乎
　　已予惟小子不敢替上帝命至弼我丕丕基以卜为卜则占数之一术而已殊不知卜者所以绍天之明则卜之所在帝命之所在也今也卜伐武庚而吉是帝既命伐之矣其敢废乎故即先王小民莫不用卜以见已不可废卜之意天明即卜也从之则吉逆之则凶是可畏也壮我讨叛之谋坚我克敌之志辅成我丕丕基业者惟兹卜也其可违哉上释艰大此释违卜○天明说见上文
　　王曰尔惟旧人尔丕克逺省至攸受休毕閟闭也极卒与毕皆终也图事图功自其所经营者谓之事自其所成者谓之功攸受休天休也宁人十乱之属当时谓武王为宁王因谓其臣为宁人也此章以下重释艰大之语旧人即所谓考翼者逮事武王克商者也又专呼而告之曰尔惟武王之旧人尔大能逺省前日之事尔岂不知武王若此之勤劳哉武王创造之初亦以艰难勤劳而成之则今日天之否閟勤劳我者乃我成功之所也予敢不极卒宁王之图事乎化者化其固滞诱者诱其顺从棐辅也棐忱辅人之诚信也言从虽可以即事而人谋未协故犹烦化诱之辞冀其佥同之应而民献十夫以为可伐则天棐忱之辞考之我民而可见矣言天虽无言而民言之公即天意也予曷其不于前宁人之图功是终乎天亦惟用此事变以勤劳我民如人之有疾必速攻治之非可养患于身也予曷其不于前宁人所受之休是毕乎此章三言天三言予葢谓天意如此我安敢不如此既言宁王又言宁人者葢谓宁人之功我尚思终之宁人之休我尚思毕之况尔旧人乎曰事曰功曰休葢互言之大抵宁王宁人以除乱安民为事而成功于时受休于天者今适不幸有武庚之乱不能讨定则前事有不卒前功有不终前休有不毕矣不讫事之咎谁则执之我固不敢辞尔旧人与宁人昔日同功一体者亦何以自解乎○书中言棐忱者非一不可异解【蔡传云天辅以诚信之辞考之民而可见】
　　王曰若昔朕其逝至卬敉宁王大命苏氏曰如我本意则昔日已往矣所以至今者以言艰而日思之也以筑室喻又以农喻父虽敬其事而子不继其父其肯曰我有后不弃基乎我其何敢不及我身之存以抚安宁王之大命乎○以底法与菑喻武王之开创以堂播喻今日之平乱以搆获喻守成长逺之事今日正如堂之才定基稼之未降种尽有事在尚且怠惰则何望其他责在我身则欲于我身毕之故曰予曷敢不越卭敉宁王大命○此承上章卒事终功毕休之意又取喻而深切言之假如有田菑而不播播而不获有室底法而不堂堂而不构谓之事卒与不卒功终与不终休毕与不毕乎
　　若兄考至弗救兄考武王周公之兄成王之考也有友伐厥子者管蔡王之懿亲武庚武王所封本非仇敌犹之友而来伐其子也民指当时之异论者而托之民也民养葢当时语养畜养也苏氏训为厮养则非所以目其臣也意邦君御事以王宫邦君室为言者颇以管蔡为难尔而成王言譬之有友来伐其子则为所畜养者亦惟急救之为是而不可犹豫坐视相劝以弗救也劝字还是民养自相劝以弗救如隋人作毋向辽东浪死歌以相感劝即此劝字传中作劝其攻伐而不救似非语意也
　　王曰呜呼肆哉尔庶邦君至尔亦不知天命不易肆哉勉其舒肆而不畏缩也爽明也桀纣昏乱汤武克之而天下清故曰爽厥师曰爽邦由哲者由得哲人之辅也十人即乱臣十人也十臣蹈履至到故心与天通能知其祸福之几于先及周徳日隆天休滋至亦惟十人与武王同心同徳有以悟其式敎用休之意于不言之表十人有知天之徳如此以此赞襄武王克商受命用爽厥师所谓爽邦也尔于是时不敢违越武王法制惮于征役况今武王死天降祸于周首大难之四国大近相攻于其室比武王吊伐之时事势之危迫何如东征以奉天命其所赖于臣人之辅者又何如尔乃以为不可征以今视昔尔亦不知天命之不可违越矣视十人廸知帝命之心何如耶视尔昔时不敢易法之心何如耶○迪知上帝命者心与天通自然合理者也知天命不易者未能真知而不敢不信者也在武主时商罪贯盈不可不讨天命如此眷佑有周梦卜协吉天之棐忱又如此在今日武庚作乱不可不讨天命亦如此民献予翼朕卜并吉天之棐忱亦又如此是今昔之事理一也然在昔有十人之辅而尔旧人亦不敢易武王之法今考翼不可征则不惟易我之法而言害不违卜则亦不知天命之不可易矣顺上从征君之法不可易奉天行罸天之命尤不可易也以昔时奉法之心为今日顺天之义则与迪知者虽有间而与爽邦者实同功矣不亦美乎○天命至微天之棐忱亦无形声可验惟十人蹈知之吕氏曰哲人能尽天地之心○诞邻胥伐于厥室言其为害迫近比武王伐纣救民犹为乱在彼国本国固无事也○两易字蔡传训为违越而下无音则只如字读陆以豉反
　　予永念曰天惟丧殷至惟休于前宁人我长念曰天之除恶也止其身岂若农夫之去草必芟夷蕴崇之无复易种而后已哉惟人自作孽则有自灭之道如农夫去草不尽使复延蔓则有朕亩不终之责矣使武庚不叛则天之所欲亡者纣而已恶恶止其身罸弗及其嗣人理也实天心也此武王所以封武庚也夫何武庚也不畏天安分为商家世祀之谋而诞纪其绪为一旦灭祀之举乃知天之丧殷也若穯夫然不尽除之不已也则我亦安敢不终朕亩邪我之所以终亩者是天亦惟欲休美于前宁人不使有除恶不尽之累尔意以武王诛纣而复封武庚譬之去草不尽致复滋蔓为害其美不全故今欲终亩以全其美也
　　予曷其极卜至卜陈惟若兹指与耆同左传引诗耆定厥功陆音防耆定犹指定也上既厯解其艰大之疑此章又释其违卜之意谓大事以人谋为本我亦何敢尽欲用卜敢不从尔勿征乎惟佐武王以开疆土此宁人之功有待于后人之继者也此功不循不但无以休于前宁人而先王之疆土为他人所窃据则又不但朕亩不终之责而已若率循其功则讨叛伐罪王威自当丕扬于海表除残去暴疆土岂容窃据于他人指定先王疆土此实事理之显然而可见者也卜而不吉固将伐之况今卜而并吉乎肆朕大以尔东征言必往矣天命不僣言必克矣卜之所陈已明告如此矣
　　蔡传总结上原天命下述得人往推宁王宁人不可不成之功近指成王邦君御事不可不终之责而反复始终卜之一说云云最得一篇大意○周家四大事皆定于卜伐商也都洛也东征也武王之疾瘳也皆圣人诚信合天之效非寻常区区卜数之间也洪范极言其理曰是之谓大同身其康彊子孙其逢吉吁卜之为道岂小也哉非知天者不足以用之
　　微子之命
　　孔氏曰称其本爵以名篇○林氏曰不曰宋公之命而曰微子之命賔之而不臣也
　　王若曰猷殷王元子至永世无穷孔氏曰微子帝乙元子惟考古典有崇徳象贤之义言今法之按崇徳谓尊崇先圣之徳而不冺其祀也象贤谓立其后以主其祀使世其徳而存其仪刑不使与之俱亡也象也者为之象也桀纣以无道而亡夏商之国可灭而禹汤之徳不可灭故有象贤之义焉礼者典礼物者文物如路车为善而色尚白之类修其礼物不使废壊以备一王之法使后世有所考也賔以客礼遇之传所谓宋于周为客是也凡此皆古制而周室稽之以处微子皆圣人公天下之心也○或曰崇徳象贤前日失之于武庚今日得之于微子愚谓非失之于武庚也武王之时武庚之恶未形则当封者武庚也葢纣以嫡子立为天子武庚纣子实为大宗微子不过支子尔武庚在则为殷后奉汤祀者武庚也亦安得逆探其后日之事而不之封哉望之以象贤期之以咸休今日待微子之心亦昔日待武庚之心也武庚之欲自絶也乃圣人所末如之何者也然自后世论之惩于管蔡之事鲜不疑忌同姓惩于武庚之事尤少有能善处前代之后者周家则不然管蔡败而并建亲贤以蕃屏周者为益盛武庚败而建微子于上公其待遇为益加呜呼此周徳所以为至与呜呼乃祖成汤克齐圣广渊至徳垂后裔齐庄敬也圣通明也广言其大渊言其深此四字以敬为本功加于时以除暴安民而言徳垂后裔如肇修人纪犹足以开克孝之心传祗肃神祗犹足以垂肃恭之家法此言崇徳之意也
　　尔惟践修厥猷至尹兹东夏履其后曰践能敦行之曰修微子践修成汤之道在帝乙时已以贤称恪慎克孝事亲以敬也肃恭神人事神治人皆以敬也予嘉乃徳曰是敦笃而不忘其家法者也岂但予之嘉之乃上帝之所顾歆下民之所敬顺是可以统承于汤而作賔王家矣故庸建尔于上公尹兹东夏焉此言象贤之意也○笃言徳之厚不忘言其心之眷眷处不忘即所以为厚也○上帝时歆二句因其徳而美其能如此未然事也亦见其宜为祭主君临大国之意时歆只是帝休之意非谓微子享上帝也○曰孝曰恭曰笃可以想见微子之为人史称纣资辩捷疾闻见甚敏材力过人纣惟恃此而狎侮五常荒怠弗敬所以败汤之徳而覆其宗也
　　钦哉往敷乃训至俾我有周无斁真氏曰往敷乃训欲其以修于已者布其敎于国人也○金氏曰此以下勉戒之服谓上公九旒九章之服命谓上公九命凡车旗献享之节也宋王者之后得用天子礼乐于先王之庙然宋公之服命则不可不谨也微子之贤不待戒然周室伤武庚之乱为后世虑亦所以全宋也故勉戒之加详焉世世享徳万邦作式所谓诸侯宋鲁于是观礼葢礼守先代爵为上公亦诸侯之倡也无斁不厌也○乃以下协韵○烈祖成汤也字应徳垂后裔践修厥猷说衍于不替即所以之也有民指东夏之众律者有以为之范也世世享徳言微子为受封之祖而创业垂统以贻后人也因武庚絶世而深期之万邦指诸侯言葢爵为上公礼守先代万邦诸侯将视以为法也○毗一人对蕃王室世享徳对烈祖式万邦对律有民有周无斁应永绥厥位而意又进或以为通承上七句者非是林氏谓观成王戒微子之言必无赐周公天子礼乐之事良是
　　呜呼往哉惟休无替朕命往汝之国休美其政乃总括一篇大意旧即以敷训慎服命说者陋也
　　微子之事详见商书微子篇惟受封之事说者多谓武王克殷封武庚于殷墟封微子于宋乐记言武王下车投殷后于宋是也及武庚以叛诛成王复即宋国建微子为上公以奉汤祀此篇葢申命之书非初封之书也愚谓此亦不信经而信传记之过也微子之篇载三仁相谘答之言明矣诏王子出迪我罔为臣仆此箕子与微子自靖之义而欲人自献于先王者也使武王克殷微子即造于军门而受封于宋何以为微子且是时也宗国沦亡之痛方深而何其抱祭器自归之亟邪知无自归之事则亦无与武庚并封之事矣汤祀不可无奉武王已立武庚矣乐记所言初下车投殷后者武庚也曰于宋者误也原微子初出迪之意苟不见杀而身存则宗祀有寄岂谓必有后日之爵封邪其罔为臣仆与箕子实一心尔终武王之世微子无爵葢武王亦成其志而不轻屈之也因此知箕子亦无封于朝鲜之事箕子已言罔为臣仆受封朝鲜即臣矣观洪范称商祀称王访子箕子中间曰汝曰乃皆尊以师礼而不臣之明验箕子既不屈武王亦当成其高蹈或尝居于朝鲜而非受封也○朝鲜在周当为荒服之外恐非周之疆土箕子居之东夷化之惟以为受封则不可朝鲜既非周土箕子既不可臣武王何取虚名而封之哉封之亦不受也○汉书地理志云殷道衰箕子去之朝鲜不言受封惟史记云武王伐纣封箕子于朝鲜史迁多谬当以汉书为正






　　尚书日记卷十
　　钦定四库全书
　　尚书日记卷十一　　　　　明　王樵　撰康诰
　　朱子曰康诰酒诰梓材三篇是武王书无疑只缘误以洛诰书首一叚置在康诰之前故叙其书于大诰防子之命之后问如此则封康叔在武庚未叛之前矣曰想是同时商畿千里纣之地亦甚大所封必不止三两国○金氏曰按逸周书武王之封诸弟盖以次受封也先管叔蔡叔使监殷其后殷畿内诸侯有不服者分师俘之以卫封康叔以霍封叔处孟子以管叔监殷以殷畔为周公之过有康叔之贤而不使非周公之过乎曰凡封于殷墟者皆监殷者也其后独管蔡霍三人叛故止曰三监尔其实康叔亦监殷也○或问序及孔氏以康诰为成王之书而子以武王言之何也朱子曰此五胡氏之説也尝因而考之其曰朕弟寡兄者皆为武王之自言乃得事理之实而其他证亦多序之不足信于此可见○林氏曰康乃叔未受封时食采之地或曰康谥也○郑氏曰康叔初封卫至子孙而并鄘地王若曰孟侯朕其弟小子封孔氏曰五侯之长谓方伯使康叔为之
　　惟乃丕显考文王克明德慎罚按罚谓之慎言轻重适当不妄加耳左氏云务去之之谓而蔡氏引之何也观下文初言谨罸次言以德行罸终则言不用罸而用德可以见务去之之意矣盖辟以止辟刑期无刑此自古圣人明刑之本意也后世鲜复知之矣孔子曰古之知法者能省刑本也后之知法者不失有罪末矣
　　不敢侮鳏寡至肆汝小子封在兹东土不敢侮鳏寡者圣人之心视民如伤鳏寡孤独四者谓之穷民尤人君所当畱意若用心有不到处则是侮忽之矣圣人之心敬及鳏寡则无远不到无防不察矣德之盛仁之至也○吕氏曰凡君道之所当为随所寓而契于理当用者用当敬者敬当威者威各归其分此天心也○不敢侮鳏寡仁民也庸庸使能也祗祗尊贤也明德之事威威惩恶也慎罸之事慎罸之事尽于一言曰威其所当威则人无不畏而刑可省也○君之德莫先于爱民莫大于知人故举文王之明德而以是二者尽之用能敬贤讨罪一听于理而已无与焉非纯乎至公无我者不能也明德慎罸非截然二事盖慎罸亦德也故传云德着于民○左氏得经意曰明德慎罸文王所以造周也用肇造我区夏以下正是此意常谓此等处最可见古人説经辞约理明最不易及如虞书无违教无废事无凶人及此处务崇之务去之文王所以造周皆以一言而尽其意又如大学释淇澳之诗毎句止用两字曰道学也自修也恂栗也威仪也至孔子説诗止用本文添一两字曰绘事后素曰有物必有则民之秉彞也故好是懿德人便省悟○区夏指本邦言一二邦指邻邦言西土指一方言厥邦厥民言天下之万邦万民也显民对闻于上帝防肇造对大命文王三句防一二邦对厥邦厥民以修对时叙防造修怙冐时叙皆以兴于德化迁善远罪而言○克明德则契天享德之心克慎罚则契天好生之心故天休美文王而于是大命之也○克殷而化及万邦本武王事武王不自居而归之文王盖讨殷之罪受有殷命实始于文王武王特终其事而已乃寡兄朂正言已德不及文王而勉终其事肆汝小子封在兹东土引起下祗遹之意
　　王曰呜呼封汝念哉至不废在王命此下欲康叔明德也今民二字贯至末近述远稽皆法其明德以治民也凡所谓民皆指卫一国之民也商民见文王之子来临为侯必以能敬述文王之事望之康叔闻父兄道德之言熟矣一旦出而为侯既离父兄之侧恐旧闻不相承续而异闻或有害正故当尊绍其闻衣被先王之德言而体之于身也祗述绍闻不出于家庭又欲其广求之商先哲王盖汝今所往商之故地也居商之地治商之民而无其德将何以保又其民乎商贤圣之君六七作皆有耉成人为之辅其宅心训民皆有成法汝当大为之规远为之法亦以宅汝之心而知所以训民也敷求远惟犹在于近代又欲其上求于古若唐虞夏后其前言往行有可闻而益吾之知有可由而资吾之行者汝尤当别求闻由以康保其民可也夫义理无穷所以近述诸今远稽诸古者正以此理皆吾心之所固有而天者理之所从出不博不足以聚之而宏于天也博学以聚之集义以生之真积力久众理该通则此心之天理之所从出者始恢廓而有余用矣不如是不足以言得于心也既得于心则心广体胖动无违礼而德之在身始见其从容而有余裕矣不如是不足以言有诸身也明德至此始为不废在王之命若德未至此则所谓祗遹敷求远惟别求者犹为虚言而将以望于保又康保宅心知训难矣岂王之命汝之意耶○惟尊所闻而不忘即是绍其闻忘则间断矣绍者继续不间断也衣德言德言即所闻衣者体之于身也下文闻由二字闻即绍闻由即衣德言也○保又康保中俱有宅心知训意盖三者互见耳○宏于天之説蔡氏实本程子易传之意易曰天在山中大畜君子以多识前言往行以畜其德程子曰天为至大而在山之中所畜至大之象君子观象以大其蕴蓄人之蕴蓄由学问而大在多闻前古圣贤之言与行考迹以观其用察言以求其心识而得之以蓄成其德乃大畜之义也愚谓大畜即所谓宏于天也天者理之所从出而吾心之体无不该考迹而知古人之致用察言而得古人之用心积之之多至于一旦豁然贯通焉斯可以言宏于天矣○金氏曰宏于天荀子引此作宏覆于天义理无穷康叔本之家学参之国俗之旧且又远求之古先哲则所以保又其民者可谓宏于天矣德之在我者该贯浑全动有余用是谓能不废王命按此亦一説
　　王曰呜呼小子封恫瘝至懋不懋恫瘝乃身诸家以为封尔侯国非富贵之也俗顽责重乃委劳苦于乃身也此于敬哉意似顺然不如蔡传就保民上説为亲切也君民之势才以贵高自待视其休戚便不甚切于身必真知百姓为已之百姓一一与他吃疼始得曰恫瘝而承之曰敬哉敬即此心常醒而无不觉忽则昏而一膜之外与已不相闗矣皇天之威不测而有常者理何也诚则辅之也人情虽大略可见易于知天然不知至难保者小民也有情有欲易怨易咨如赤子焉未易体也所以知其疾苦而体其情欲者惟在上之心尽不尽何如尔往尽乃心无自安而好逸豫乃其所以又民也文王自朝至于日中是不遑暇食用咸和万民此事岂自安而好逸豫者所能办哉我闻曰怨不在事之大亦不在事之小惟在顺理不顺理勉行不勉行耳苟不顺理不勉行虽小足以致怨况其大者乎凡事莫不积小而成于大故无小而不当戒此所以当尽其心也尽心则得恫瘝敬哉之道而小民之难保者不见其难保治民之道在是矣若一事不顺一时不勉便是一处心失照管岂尽心之道哉
　　已汝惟小子至天命作新民已汝惟小子汝知汝事之所专重者哉惟以德化民而不恃刑罚以为治此上之德意也当广此德意以和保殷民于以助我安定天命而作新斯民盖我承文考诞受之命则有安定之责我受文考时叙之民则有作新之责皆于殷民既化卜之夫以事之在汝者而有助于我以责之在我者而有頼于汝此寄托之重而期望之深也○蔡传云此言明德之终按明德自新也新民明明德于天下也德至明于天下始尽故曰明德之终也
　　王曰呜呼封敬明乃罚至时乃不可杀此下欲康叔谨罚也作新民在德然人情趋向未易齐罚亦不可废故言谨罚之道以敬明法意为先式尔适尔犹今法之所谓故误也人有小罪以下此设为甲乙二人皆犯死罪而议其轻重也谓如甲有所犯罪虽小于乙而其情罪出过误乃惟怙终自作不法用意如此虽罪小乃不可不杀又如乙有所犯罪虽大于甲而其情本非怙终乃惟过误或为人所误偶尔如此既服罪输情乃不可杀过误之中过自己生为罪自外至为灾此章即虞书灾肆赦怙终贼刑宥过无大刑故无小之意但虞书所谓肆赦与宥乃降等之义非直免之也所谓刑乃随其罪而制其轻重非尽杀之也此章一则曰乃不可不杀一则曰乃不可杀则是以罪至于杀者言之以例其余尔非谓罪不至死而但有怙终之情者皆可杀也此条乃用法之权衡五刑之属三千之断例不知此而能敬明者未之有也故首言之○敬明乃罚一句是纲领下举罚有两端以见例有叙大明服以下则言敬明之事也
　　王曰呜呼封有叙时至惟民其康又有叙言五刑之条轻重各有伦叙也明犹惟明克允之明服犹五刑有服之服谓得其情而施之当则民自勑正而勉于和也传曰已则不明而杀人以逞不亦难乎下以取舎两端言明服之意盖民之未肯毕弃咎以上之徒法以防之耳视民之不善如疾之在已则攻治鍼砭无非所以为德也以此心待民民自知恶之不可为而毕舎其咎矣民之已防于恶者既以去疾之心去之民之未防于恶者当以保赤子之心保之赤子若无人保则虽有防穽在前蹈之而不知岂赤子之罪哉心诚求之得其不言之欲止其未形之邪与之作主全在保者以此心待民民自慕于善而无不安治矣○玩三个惟民其字分明三叚○防孟子引若保赤子以为小民无知而犯法犹赤子无知而入井则分取舎两邉为是蔡传云以保子之心保善保善二字须要活防盖对去恶而言则凡情有可恕而恕之者皆为保善耳○如保赤子为其无知也常以无知恕之则虽有可怒之事亦无所施其怒如是而刑有妄加者乎有得情而喜者乎此处形容谨罚之心曲尽真圣人之言也
　　非汝封刑人杀人至无或劓刵人又曰二字蔡传以为当在无或刑人杀人之下朱子谓当在非汝封三字之上皆谓又曰二字在腰也以愚意当在首与下条又曰要囚服念五六日一例○大小皆天讨非汝封之权也王曰外事汝陈时臬司师兹殷罚有伦外事孔頴达以为外土诸侯以狱事上于州牧之官盖康叔时为方伯也林氏以为康叔以外侯入为大司寇则内事者司宼之事也外事者卫事也二説皆佳而蔡仲黙不从采陈氏之説曰外事有司之事也盖狱之未成在有司而未达于康叔者有司之事也要囚狱之已成而达于康叔者此则康叔之事也有司之事非康叔所能尽亲则陈列其准的使有司永知所守而其所师者亦殷罚之有伦者而已盖卫居商墟周承商后刑书相因故兼用其有理者殷法殷民服习已久非轻重失伦则不必更也准限既定康叔所亲者要囚服念丕蔽之外其余皆付之有司矣○正义曰臬为准限之义故为法也
　　又曰要囚服念五六日至于旬时丕蔽要囚又曰者周公重言之也为囚求生道而不可得乃可断蔽断也孔氏曰要囚谓察其要辞以断狱既得其辞服膺思念五六日至于十日至于三月乃大断之言必反覆思念重刑之至也欧阳公曰求其生而不得则我与死者俱无憾也○正义曰言要明取要辞于囚以思讫事定故言乃大断之○今按要囚説见多方当以彼説为定王曰汝陈时臬事罚蔽殷彞至惟曰未有逊事条定之初因事而为之法用法之际取法以比是事故此承上文言汝之听狱既陈是法与事必法与事相当而断以殷之常法矣然泥古而不通不可也当于其中用其义刑者刑义杀者杀义者时之宜也其取舎固权之已矣然趋时而狥已又不可也当勿用以就汝封之意盖苟不当罪是移情就已也然则所谓义者归于当其罪而已然使自以为当而矜喜之心或生则怠忽之心将乘之矣刑杀所由以不中也故使尽顺于义曰时叙惟曰未有逊事可焉　丘文庄公曰刑杀闗乎民命一人负寃天地为之感动阴阳为之失和乌可以轻忽哉武王欲康叔之心常常不足已逊而犹曰未逊已尽而常如未尽则不敢轻视民命而苟具狱辞刑杀无不中者矣已汝惟小子未其有若汝封之心朕心朕德惟乃知平日之处心又用刑之本也慈祥恻怛之人用刑则能虚心察情而以义处法当于人心合于天意吕刑所谓惟良折狱也苟无是心则虽悉其聪明得其情实以言乎不失有罪则可耳以言乎若有疾能使民毕弃咎则难矣人谓康叔深于法不知武王取之正以其心之良尔正义曰言汝心最善汝心既善我心我德惟汝所悉知也○下文言用罚之事元恶大憝一也不率大戞二也皆因商俗而用惩恶之重典故于此先发其良心欲其以此心为用罚之本也
　　凡民自得罪至罔弗憝此武王举一端以为例也岂不见凡民自犯罪作孽非人防之也为宼攘奸宄杀人颠越人以取其货颠越谓不死而伤于取也如昼尔于茅之于睯不畏死言其心强狠殊不畏死也罔弗憝言如此之人众所共恶也刑法加焉非庸以次汝封也刑加乎自犯之罪也凡所用法皆然则契公理矣所刑非人所共恶是移法就已也
　　王曰封元恶大憝至刑兹无赦宼攘奸宄固为大恶而大可恶矣然民所以至此者先由不孝不弟始有子尝言其为人也孝弟而好犯上者鲜矣好作乱者未之有也由是言之伦理不明而父子兄弟之间先悖理伤道之事多固作乱之所由出也为人上者若视为泛常而不甚恶则何以正化源而止乱萌乎故子而有弗祗服厥父事大伤厥考心父而有不能字厥子乃疾厥子弟而有弗念天显而弗克恭厥兄兄而有不念鞠子哀大不友于弟者皆文王之刑所不赦也使是四者而不于我政人得罪焉则民将视为当然而天与我民彞必至于大泯乱盖父子兄弟之间更有人所不忍言者矣○本文矧字意要认得出盖杀人于货之盗固罪死不赦而事闗伦理者尤所当加之意盖此敎化本原所在也如今律告言呪骂祖父母父母舅姑别籍异财奉养有缺居丧嫁娶闻丧不举哀及殴告大功以上尊长小功尊属俱入十恶常赦不原若论罪则其中岂无轻于杀人于货者惟其事闗伦理故强盗不入十恶而不孝不睦不义内乱入十恶以此观之则知经文矧字之意矣○闾井小人稍知黑白者不肯为穿窬之事至于父子兄弟之常则往往为之自以为无伤也风俗由是而坏争乱由是而起乃知文王之作罚所虑者远矣然亦预敎养之后惩其怙终者耳若敎养之不素而徒以以不失有罪为明是法乃所以猎民而尽之也○圣人之治以彝伦为急务所谓明德者明此而已所谓慎罚者弼此而已○吕氏曰前言殷罚曰彞此言文王之罚曰作者殷法常行者耳经纣之恶人伦废坏文王忧之于维持纲常之法必有创立者周礼大司徒有不孝不弟之刑岂其所作耶故常事用殷罚人伦之际则用文王之罚此拨乱之道也○按孟子甞引杀越人于货愍不畏死以为不待敎而诛者也此为不待敎而诛则由文王作罚者为敎之而不改者可知矣观舜以蛮夷猾夏宼贼奸宄属之臯陶是元恶大憝直命臯陶刑之而已至于百姓不亲五品不逊则属之契不以其不亲不逊而遽忿疾之也而敎之敎之而又在寛焉则文王之罚其所以先后乎此者可知矣先儒不了此防故此章説多不同今录苏氏之説及朱子真西山评之之语于后○苏氏曰商纣之后三监之世商人父子兄弟以相残虐为俗周公之意盖曰孝友民之天性也不孝不友必有以使之子弟固有罪矣父兄独无过乎故曰凡民有自弃于奸宄者此固为元恶大憝矣刑政之所治也至于父子兄弟相与为逆乱则治之当有道不可与宼攘同法我将诲其子曰汝不服父事岂不大伤父心又诲其父曰此非汝子乎何疾之深也又诲其弟曰长幼天命也其可不顺又诲其兄曰此汝弟也独不念父母鞠养劬劳之哀乎人非木石禽犊稍假以日月须其善心油然而生未有不为君子也我独吊闵此人不幸而得罪于三监之世不得罪于正人之手天与我民五常之性而吏不知训以大冺乱乃廹而蹙之曰乃其速由文王作罚刑兹无赦则民将避罪不暇而父子兄弟益相忿戾至于贼杀而后已虽大戞击痛伤之民不率也○张氏曰东坡之论真有补于敎化者昔鲁有父子讼者孔子置之狴犴三月俟其悔而释之其意正与此合盖父子兄弟之讼不与凡民同当有敎化以感动之使自悔悟知其出于天性可也若一以法断之则用一法吏足矣不必吾儒也○朱子曰苏氏之説惩王氏之弊一槩以寛为説非先王刑人正法之意○真氏曰朱子之言当矣然苏説亦不可废○正义曰父子尊卑异等故孝名上不通于下兄弟虽有长幼而同伦故共友名不率大戞至速由兹义率杀不率大戞一句或以属上或以属下不胜异説以文势攷之属下为优盖此节去此一句则矧字无所承也不率指不孝不友也观宼攘奸宄目之为元恶不孝不友目之为不率不率者不率敎也则不待敎而诛与敎之不改而后诛之之意经已有明文矣特人忽之耳庶子官名掌正公族敎训公卿子弟者也外指卫而言下外正同正官之人若周礼三百六十职之长小臣有符节若为官行文书而有符如今之印章非行道之符节也乃别播敷造民大誉者商人安于薄俗不知伦纪之重习以为常为之官长师帅者若以修明敎化为迂不敷先王之正敎而别播敷以诳炫愚俗狥其苟且自恣之心以邀其大誉岂非不体上心不用上令而病其君乎是乃长恶于下我之所深恶也汝其速由兹义以率杀可焉兹义者文王未有其法武王制其义以为当杀也盖上者下之导人知风俗之坏于下而不知其由于上引恶之诛所以不得不重也
　　亦惟君惟长至乃非德用又君长指康叔也能犹左传云不能其大夫至于君祖母之能臣者民之表故责民之不孝不友其本在臣君者臣之表故责臣之不忠其本又在君君身正则能厥家人所谓身脩而家齐也能厥小臣外正所谓惟臣钦若也何假于威虐而以非德用又哉惟君而不克君长而不克长于是无若之何于厥家人矣无若之何于小臣外正矣乃惟威惟虐大放王命而欲以非德用又不可得也小臣即小臣诸节外正即庶子训人惟厥正人也○为君若此则岂无由文王曰兹义以议其罚者乎
　　汝亦罔不克敬典至则予一人以怿法由前古而至我周讲画至精至备皆天讨不易之定理国之常典也汝亦罔不能敬守之由是而求裕民之道裕云者典以弼敎本欲民知所趋避而从容于德化之中非以操切之也惟文王之敬忌者敬忌之心裕民之道也文王视民如伤不务咎罔攸兼于庶狱罔敢知于兹惟恐误之敬忌之至也乃裕民曰我惟有及于文王则予一人以怿矣惟有及谓如文王之敬忌也敬如文王忌如文王故无既失之悔而兆民所以咸赖敬典者知以此心为法惟恐不及庶乎可以言裕民矣○此示慎罚之标准文王克明德语其实曰敬止克慎罚语其要曰敬忌后之欲明德慎罚者师文王而已矣○明德以作新民终之慎罚以敬忌终之者明德自内而验之外慎罚自外而本之心也
　　王曰封爽惟民廸吉康至不廸则罔政在厥邦此下欲其以德用罚也吕氏曰我明而思之见得治民必开导之以吉康林氏曰尧舜之民仁寿桀纣之民鄙天非其自尔也上之人廸之者以其道与非其道故也真氏曰然则欲导民于吉康其何以哉惟于殷先哲王之德用于康乂民者作而求之而已盖殷先哲王之所为无非导民吉康之道也导之以仁义而民趋于仁义导之以孝弟而民趋于孝弟此所谓吉康也政者所以正民也不能导民俾知所适尚何政之有盖古之所谓政者合敎化而言后之所谓政者离敎化而言也按真氏以康乂民属殷先哲王以作为起与蔡传小殊而辞义尤明快
　　王曰封予惟不可不监至矧曰其尚显闻于天张氏曰我不可不监观文王明德慎罚之意而告汝上文所告皆是也德之説罚之行并以告康叔矣○邹氏曰按蔡传但释今惟民不静以下盖上四句元自作一章自有传文后逸其传文故遂以经文合于下章耳下章传首有人言二字可见今补之曰言我不可不监视文王之明德慎罚故告汝以德之説使汝用德于行罚之际则哀矜而不滥所谓以德行罚也戾止也又言民不安静云云○我惟不可不监视古义故告汝以德之説于罚之行之时盖欲以德用罚而非以罚行罚也今惟民不安静未定其心导之虽屡犹未攸同民之不静未同天将不罪民而罪导民者我不当怨也惟民之罪不在大与多苟为有罪在予一人况曰旧染之恶其尚显闻于天乎
　　王曰呜呼封敬哉无作怨至不汝瑕殄此欲其不用罚而用德也作怨非谋非彞皆以德刑相形言任刑而不任德是为作怨是为非谋是为非彞不可不戒惟断以诚意大法古人之敏德者即祗遹文考敷求殷先哲王之属是也古人之德由敏而成法古之道才怠缓悠游便不济事必以圣人为必可及古治为必可复果以行之确以守之而后可以言有其诚矣古之敏德者心固安于所止德固稽于中正谋固出于远大而我心则未必安德则未必中谋则未必远也故用以康乃之心谓安于义理而不动于非几也省汝之德谓知其不足勉其所不及也远汝之谋谓以至极自期而不以近小自限也一心于德而寛裕不廹以待民之自安若是则不汝瑕疵而弃絶矣○非谋非彞盖有谓民难以德化易以刑服如封德彞之惑太宗者则必不能安已心矣必不遑省已德矣为谋则不远矣惟断以诚意大法古人之敏德者使此心惟安于义理而无得以迁摇之者常有以自省已德而知其所未至其谋则远大而无复有非谋之杂此道也裕以民宁之道也刑罚非裕也敬典之中有裕民之道故曰乃由裕民道德本裕也纯用德化而民自安故曰裕民以宁欧阳氏论敎化谓以不倦之意待迟久之功裕以民宁之谓也○按明德慎罚初以二事分言其实慎罚亦德也故终言以德用罚然曰用罚则罚犹未能无也刑期于无刑必至于不用而后为极致故终言不用罚而用德此一篇之大意也蔡传引左传务崇务去之説最得要领
　　王曰呜呼肆汝小子封至乃以殷民世享终以天命殷民结之○始言由文考之德得天得民肆汝小子封得以在兹东土有天命殷民之寄中再以助王宅天命作新民期之故此复以天命殷民结之殄享世享对言上以天命言而欲其明乃复命高乃听康又其民以保有天命而不至于殄享下以殷民言而欲其勿替敬典听我所告以保有殷民而世享之也○明服命与防子同是特揷説高乃听指篇中所言勿卑忽之民康又则天命有常矣敬典与罔不克敬典同错综申説听朕告汝则又总举篇中所言○陈大猷解服命谓所服受之诰命非也蔡传明曰侯国服命○陈新安解不替敬典为五典亦非也此不过摘上文语而申之若指五典则蔡传当曰常道不曰常法矣但敬典实兼明德慎罚而言德罚非判然两事须有文王之敬忌以守其典始谓之敬典而慎罚皆德也故言敬典则德刑咸举之矣
　　酒诰
　　孔氏曰康叔监殷民殷民化纣嗜酒故以戒酒诰王若曰明大命于妹邦大命毖酒之命也商受荒于酒臣下化之自文王在西土时已诰毖庶邦诰敎其下矣及武王封康叔于卫卫受之故都也旧俗未变故武王特作诰以戒之而付之康叔妹古沫字沫水名因水名地在朝歌以北即诗所谓沫之东矣沫之乡矣者○武王之诰上自有位下至民庶欲其无常于酒而已初非太严而远于人情又何难行而勤于告命如此盖习俗既成难以遽革观地名朝歌而墨子廻车墨子岂但恶其名哉盖有感于纣之事也
　　乃穆考文王至亦罔非酒惟辜穆考只当依世次之义观载见及访落之诗皆谓武王为昭考朱传亦引书穆考为证可见也肇国西土为方伯时也庶邦庶士少正御事皆西土之人或以上为一方下为本邦非是此处蔡传欠明悉当依孔防云庶邦即众多国君众士朝臣也既总呼为士则卿大夫俱在内可知少正官之副贰御事治事者以其卑贱更别目之文王朝夕戒勅之曰惟祭祀乃用此酒天之降命所以使我民置此酒者以祭祀无酒则无以荐其馨香非以资人之酣饮也后人失其本意饮而不知节天于是而降威凡我民用大乱丧德亦无非是酒里做出这般勾当越小大邦用防亦无非是酒里做出这般罪过可不戒哉夫人以饮酒得祸而曰天降威者天理不在人心之外顺之则为降命逆之则为降威凡食色皆降命也有节焉无节而灭天安得不降威乎释氏本恶天之降威者乃欲并与天之降命者去之则非逹道矣○观小大邦用防之语是戒其国君则上庶邦中当含有国君在内
　　文王诰敎小子至德将无醉小子卿大夫士之少者也或云卿大夫之子弟然观下曰有正有事则是有职位之人非子弟也文王以其血气未定尤易纵酒防德故専诰敎之以为尔各有官守其职业不可常于酒越庶国之小子饮皆惟祀而后可虽祀而饮然亦必以德将之无至于醉也观此露庶国字则上小子是本国可知本国之臣但告其小子者老成人不待以酒为戒也祀兹酒者祭祀始用酒也用酒以祼献非为人之饮也饮惟祀者人得饮酒惟祭祀之时也饮以歆神之赐非以为酣醟也若饮不惟祀则为彞酒而非天降命之意矣然酒不但饮之有时即以时而饮亦当以德将之而不使至于醉将持也德将者心志有所操存而不为物所胜也若无德以将之小或乱其血气大或至于乱志防德矣○大凡志常帅气则不为物所胜不但饮酒也惟曰我民廸小子至小子惟一既告其有位者又告其民以为我民训导其子孙惟土物是爱土物稼穑也惟此是爱则非僻之念无自而生惰民始于不爱土物遂有他慕厥心之所以不藏也子孙当聪听祖考之常训训之常则入于耳者熟听之聪则志于心也恪当时饮酒者其始必曰无闗于大故殊不知以为小而不戒必至纵而不已至于防德防邦岂小失乎知湎酒之非小失则知谨酒之非小德矣故越小大德惟一视之而后可○人之所以为人者孰与身心职业之为大哉自非好乐无荒鲜有不忽其小而忘其大者故蟋蟀之诗曰无已太康职思其居好乐无荒良士瞿瞿方燕乐而遽相戒曰不已过于乐乎盍亦顾念其职之所居乎好乐而无荒不有良士之瞿瞿者乎瞿瞿却顾惟恐损于身心妨于职业良士之志盖如此此所谓小大德惟一者也○孔子曰不为酒困孟子曰禹恶防酒此慎酒之在圣人者也果可以小大言乎是故理无大小自圣人行之则皆至善无大小自君子蹈之则皆吉恶无大小自常人戒之则皆善○林氏曰孔子谓不有博奕盖使民饱食终日无所用心则非僻之心入之矣故使民不爱酒非有事而使之服勤则不可
　　妹土嗣尔股肱至自洗腆致用酒此武王敎妹土之民也嗣续纯大肇敏服事也言妹土之民久染沉湎之俗自今当嗣续汝四肢之力大治黍稷之事奔走事其父兄下民之分竭力耕田共为子职而已矣何暇于纵酒乎勤生劝业念不至于酒不服田畆心无所用则必向于酒矣夫农贾皆民之业力其本不妨兼事其末或敏于贸易牵车牛远出为贾以其所得孝养父母父母欢乐乃可自洗腆致用酒洗洁也腆厚也致用酒者致庆于父母而用酒也
　　庶士有正至永不忘在王家此武王敎妹土之臣也正伯皆长也曰君子者称之也典听朕敎典常也民虑其不省故曰聪听臣虑其易忘故曰典听羞养也古之养老有四养国老于太学养庶老于小学国老有爵有德之老庶老庶人之老及子孙死国难者之父祖也惟君尔乃饮食醉饱者养老君之惠也无敢不醉饱荣君之命也尔乃可以饮食至于醉饱也圣人开饮酒之门不过三事父母庆用酒养老用酒祭祀用酒而祭祀以事神其道尤难苟非其人尤未易言故丕惟曰尔能常常反观内省使念虑云为悉稽于中正之德而无放逸之邪始可以对于神明尔于斯庶防能进馈祀以事神焉神祗享之尔乃可以自介而用燕乐也介副也言祭祀而祼献者其正也祭毕而饮福燕毛者其副也明酒不为燕饮设尔如此则信为王治事之臣如此亦惟天顺其元德永不忘在王家矣○非以臣人之职尽于羞耉馈祀二事正以饮惟祀饮惟羞耉言其无彞酒尔谨酒如是则信为王治事之臣以职业不旷而言也天亦顺其元德以身心不放而言也谨酒而身心不放志气清明德之所居福之所向故以元德賛之以天若许之王曰封我西土棐徂邦尰御事小子至克受殷之命文王之敎上文所述是也邦君御事克用祀兹酒之敎小子克用无彞酒之敎故我至于今克受殷之命文王毖酒之敎其大如此夫西土之臣用文王敎其效既如此则妹土之臣用武王敎岂不足以保有禄位哉○真氏曰夫有司之不湎酒于天命何预而王乃以克受商命为职此之由何邪但观幽厉陈隋之朝上下沉酣以坠失天命则谨酒受命复何疑哉
　　王曰封我闻惟曰在昔殷先哲王至矧曰其敢崇饮凡言我闻惟曰者我闻殷惟以敬畏而兴我闻殷亦惟以荒腆而亡周受殷命卫居殷墟故举殷代以酒兴亡为戒殷先哲王汤也廸畏者畏之而见于行也天显即天之明命畏天之明命而所行不敢少有违越则可谓廸畏天显矣畏小民之难保而所行一不敢拂乎民心之公则可谓廸畏小民矣畏天命者鲜矣畏民与畏天并言则又圣人之防防也经德秉哲廸畏之实也经其德而不变所谓日新又新也制心制事一有常功汤之处已如此此所以严其心之所自出而上不愧于天谨其心之所由施而下无失于民者也秉其哲而不惑所谓用三有宅克即宅曰三有俊克即俊也严惟丕式克用三宅三俊汤之用人如此此所以天工无旷而上有所承民德式敷而下有所寄者也○自成汤至于帝乙成王畏相则为君者同一敬畏之心惟御事棐有恭则为臣者同一敬畏之心○成王顾经德言畏相顾秉哲言成王如太甲之克终允德太戊天命自度高宗恭黙思道之类畏相如太甲之听于伊尹高宗之学于甘盘纳诲于傅説之类○君以论相为职相以正君为职求其正已而非求其适已取其可畏而非取其可爱则能畏相矣正君者以献可替否为事而不以趋和承意为能以经世宰物为心而不以容身固宠为术则厥棐有恭矣○御事亦通指汤及后王而言如伊尹以不克尧舜其君为耻傅説以克绍乃辟于先王永绥民自任之类御事尹人皆相之别称○真氏曰此章乃一篇根本凡人敬则不纵欲纵欲则不敬殷之君臣既一于敬矣举天下之物不足以动之况荒败于酒乎此正天理人欲相为消长之几学者宜深味之
　　越在外服至祗辟越者继上君与御事而言也服事也内服外服内外治事之臣也侯甸男卫诸侯也邦伯诸侯之长也两様人庶尹至里居五様人也百僚二字是内服五様人之总冠盖因御事是百僚之长上言御事故此言内服则断自庶僚以下故以百僚字冠之对上御事而言也庶尹者官之正也亚者其贰也惟服宗工谓服尊官之事者又其次也国中百姓谓赐族命氏之家里居谓不在其位而里居也此五様皆内服之人不敢湎于酒通上在外在内有职无职而言不敢者有所畏畏心有息则有时而纵矣不暇者有所事所事既专则无暇于酒矣下困言所事之实曰惟欲助成王德之显明及尹人之祗辟尔成王本上文成王而言祗辟本上文有恭而言言当时内外之臣同心以承君相之意而欲成其美有如此也
　　我闻亦惟曰在今后嗣王酣身至自速辜一纵酒则玩而不知畏天显虽可畏酣饮则不暇顾小民虽可畏酣饮则不暇恤矣○祗保越怨不易越字训于吕氏曰先王敬保其德后王敬保其怨愚按宋哲徽以青苗市易之法为圣政而绍述之所谓祗保于怨不易者用燕丧威仪燕当为燕防之义方于丧威仪为切○人莫不痛其将亡而受益荒腆于酒不思自息其逸逸字有二有安逸之逸有纵逸之逸此不自息者乃纵欲之逸也○苏氏曰其心为酒所使忿疾强狠不复畏死真氏曰观今之小人一醉之余水火可入白刃可蹈则受之情状可知矣愚谓颠防者无不疾狠不待为酒所使也不醉而怒曰奰○罹説文心忧也虽及国灭无忧○弗惟明德之馨香祀以升闻于天惟有民之怨气及羣酣于酒之腥秽闻于上而已○天降丧于殷无爱于殷惟逸之故非天不慈惟民自速罪尔民指商之君臣对上天而言皆民也
　　王曰予不惟若兹多诰至大监抚于时正义曰既陈殷之兴言我不惟若此徒多出言以诰汝而已古人有言曰人无于水监当于民监以水监但见已形以民监知成败故也以须民监之故今殷纣无道坠失其天命我其可不大视以为戒抚安天下于今时也○邵文庄公曰物妍则妍物媸则媸是谓水监人得则德人失则怨是谓民监监妍媸于水监得失于民○蔡泽説应侯曰监于水者见面之容监于人者知吉与凶
　　予惟曰汝劼毖殷献臣至矧汝刚制于酒劼用力也劼毖者力戒谨之使不湎于酒也殷献臣殷之故家遗族所谓殷士肤敏者也首言之者人望所在故武王敎康叔瑟殷周公敎成王治洛【其大惇典殷献民】皆欲以是为始也此文在侯甸男卫之上则凡殷之贤臣居于殷墟者皆是也侯甸男卫则康叔所统之诸侯也得劼毖之与文王诰庶邦同义既曰献臣何待于劼毖盖殷俗染溺已深恐贤者亦有所未免故敎众人自贤者始贤者化则人无不化矣自太史友以下则皆卫臣也敎卫臣则自贵者始贵者化则人无不服矣太史内史皆曰友者文史之官君之所賔友也再举献臣则贤臣之在卫国者百僚大臣泛言之至于特举其官则以其尤重耳下文有事有畴则宗工中之尤重者也尔事盖即后世所谓賔师其礼重之尊于友而其事柄则初非居位执政者也如孟子之于齐正其事也賔师论道谓之服休可也又有服采者盖賔师亦有时而受其事之托如孟子为齐出吊于膝是也与服休皆在所事之列盖就所事中又有此两项之分耳若三卿则居位执政者也侯国之三卿名位通于天子列于六职是于康叔为偶以任一国之政者也故谓之若畴与偶王语意相似非谓三卿之礼秩与康叔等也三卿不次者康叔初封以封圻为急也自远而近【自殷臣而侯国而本邦故云】自卑而尊【自友而事而匹而君身故云】厯以相况皆欲其劼毖况康叔之身又一方之所视效者可不刚制于酒乎曰劼瑟曰刚制其严如此盖酒虽细故玩而难远不严则禁不絶不尤严于已则令不行也○新安陈氏曰四矧字一节重于一节盖所职愈重则所戒当愈严劼毖以上所戒勑而言刚制以已所自克而言在羣臣则当谨上之戒在康叔则当防已之欲也
　　厥或诰曰羣饮汝勿佚尽执拘以归于周予其杀孔氏曰其有告汝曰民羣聚饮酒不用上命则汝收捕之勿令佚失尽执拘以归于京师我其择罪重者而杀之项氏曰酒诰曰尽执拘以归于周予其杀众人止言待新民寛故勿杀待旧民严故杀之安国则曰予当择其罪大者杀之然后周公之训为可传也按羣饮盖纣之遗民所谓庶羣自酒腥闻于上者咸与维新申之毖戒之后犹未肯变此所谓惟终自作不典不可不杀者也故武王有予其杀之言苏氏蔡氏不得其説而疑周法之已甚则谓其为羣聚而谋为大奸者不免增益于本文之所无夫经文惟曰羣饮尔使所指果在为奸恶者圣人岂肯疑似其文以误人乎○周礼司虣【音暴】掌宪市之禁令禁其以属游饮食于市者若不可禁则搏而戮之丘文庄公曰古之圣王岂以饮食之故戮人哉民不食五谷则死而酒之为物无之不致伤生有之或以致疾而败性岂岂之民嗜其味之甘忘其身之大不严则禁不絶故也按以属游饮于市羣饮也市者奸之所容焉鬭讼所兴焉故司虣有官游饮有禁羣饮不但周禁自汉以来有之有因事而开禁者赐酺是也但武王之所指者又以殷之遗慝而言非寻常之羣饮耳
　　又惟殷之廸诸臣惟工乃湎于酒勿庸杀之姑惟敎之廸谓蹈其旧俗非羣饮故勿庸杀之姑惟敎之○曰湎酒而不曰羣饮此其罪之所以殊耳如时説则同一饮酒而臣民异法亦有难通者
　　有斯明享乃不用我敎辞惟我一人弗恤弗蠲乃事时同于杀有司谓克有其敎明享谓不失其禄敎而不从是亦怙终与凡民同故弗洁乃事是同于杀
　　王曰封汝典听朕毖勿辩乃司民湎于酒辩别也辩别其从敎与否者也传曰君必辩焉乃司有司也不别诸臣之淑慝则民之湎酒不可禁矣
　　董氏鼎曰古之为酒本以供祭祀灌地降神取其馨香下达求诸阴之义也后以其能养阳也故用之以奉亲养老又以其能合欢也故用之冠婚賔客然曰賔主百拜而酒三行又曰终日饮酒而不得醉焉未尝过也自禹饮仪狄之酒而防之宁不谓其太甚已而亡国之君败家之子接踵于后世何莫非斯然则文王之敎不惟当明于妹邦家写一通犹恐覆车之不戒也○周礼萍氏掌国之水禁几酒【察非时饮者】谨酒【使民节用酒】丘文庄公曰水溺人而酒有甚焉周设官以掌国之水禁而属以几酒谨酒也有以哉○抑周公作诰最初禁酒恐民伤德败性虑至远敎至周也后若汉文帝戒为酒醪以糜谷景帝以岁旱禁酤犹有古遗意然所谓不惟不敢亦不暇者已不复及至武帝榷酒酤则以利而已周公之法未能遽复法文景不亦可乎○苏氏曰自汉以来皆有酒禁而不能絶周公独何以能禁之曰周公无所利于酒也以正民德而已甲与乙皆笞其子甲之子服乙之子不服甲笞其子而责之学乙笞其子而夺之食此周公所以能禁酒也
　　梓材
　　王曰封以厥庶民暨厥臣达大家以厥臣达王惟邦君王氏应麟曰梓材曰以厥庶民暨厥臣达大家周封建诸侯与大家臣室共守之以为社稷之镇九两所谓宗以族得民公刘之雅所谓君之宗之此封建之根本也鲁之封有六族焉卫之封有七族焉唐之封有九宗五正焉皆所以系人心维国势○按云以其达某者谓先得乎此之心而后可以通乎彼也鲁君失民故不能制三家故达乎大家有道臣民爱戴政自行于大家矣不能其大夫国人何以事上故达乎天子有道一国顺治情自孚于天子矣
</div>
    <div class="pagination">
<a href="尚书日记_page6.html">上一页</a><span>...</span><a href="尚书日记_page2.html">2</a><a href="尚书日记_page3.html">3</a><a href="尚书日记_page4.html">4</a><a href="尚书日记_page5.html">5</a><a href="尚书日记_page6.html">6</a><span class="current-page">7</span><a href="尚书日记_page8.html">8</a><a href="尚书日记_page9.html">9</a><a href="尚书日记_page10.html">10</a><a href="尚书日记_page11.html">11</a><a href="尚书日记_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
