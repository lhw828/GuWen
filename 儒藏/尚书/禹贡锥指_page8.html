<!DOCTYPE html>
<html>
<head>
    <meta charset="UTF-8">
    <title>禹贡锥指 - 第 8 页/共 16 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>禹贡锥指 - 第 8 页/共 16 页</h1>
    <div class="content">　　林氏曰纤与纩二物也吴氏曰纩绵也渭按纤亦缯也徐色荆色纁此不言色者五采具备犹土非纯一色不得言色也说文纩絮也春秋传曰皆如挟纩或作絖小尔雅曰纩絮之细者
　　圈称陈留风俗传云襄邑县南有涣水县北有睢水故传曰睢涣之间出文章天子郊庙御服出焉任昉述异记云睢涣二水波文皆若五色其地多文章故名缋水汉志陈留襄邑县有服官故曹洪与子桓书曰游睢涣者学藻缋之采左思魏都赋云襄邑锦绣襄邑今睢州属归德府自古号为文章藻缋之区则纤具五采可知也按近志府界所出有漆有枲有绤有绵则豫之贡篚太半出于宋又不独藻缋为工矣
　　孔传云纩细绵是以纤为细也按絮之细者曰纩不闻纩更有麤细之分且贡绵必细何待言纤纤纩为二物无疑疏引丧大记属纩注以纩为新绵尤可笑纩只是绵曰细曰新皆赘辞也招魂曰秦篝齐缕郑绵络些晋阳秋曰有司奏调睢阳绵元和志宋州出黄绵豫产也【庄子云宋人有世世以洴澼絖为事者是亦宋地出绵之一证】魏都赋绵纩房子刘逵注云房子出御绵县属常山郡斯为冀域而非豫矣
　　锡贡磬错
　　传曰治玉石曰错治磬错也林氏曰扬子云云有刀者礲诸有玉者错诸不礲不错焉攸用盖作器者必頼此以为用也荆州之砺砥所以治刀此州之错所以治玉磬磬错与橘柚皆待上之命而后贡然扬先言橘柚而此先言锡贡者施博士说云橘柚言包则与厥篚之文无嫌故言锡贡在后磬错与厥篚之文嫌于相属故言锡贡在先此立言之法也渭按此石不独治玉磬徐贡浮磬未成器亦须此石治之金吉甫云磬玉不可多琢以错磨成错铸鐡为之今鑢是渭按说文鑢错铜铁也韵防云即考工记注曰摩防之器然则铁与石皆可爲错而鑢则所以错铜非治玉石之具也诗曰他山之石可以攻玉知玉错亦唯以石为之不用鑢也但豫产或精细坚利特宜于磬故锡命贡之耳
　　浮于洛达于河
　　林氏曰豫州去帝都甚近浮舟于洛则达于河达于河则达于帝都矣蔡氏曰豫之东境径自入河豫之西境则浮于洛而后至河也
　　蔡氏此例诸州略同但豫东之水禹时槪不通河先儒以鸿沟为禹迹故其说如此然鸿沟禹时实未尝有荥川始见于周官济隧亦仅见春秋传类皆非禹迹其通河者唯汜水耳汜水出浮戏山北流迳虎牢城东而北注于河源委颇短郑地之舟或当由此入河而宋许陈蔡之郊自南而北非浮于汝颍不可鸿沟未开汝颍皆不与河通舟行不知从何处入河今按郦道元云汝水出鲁阳县之大盂山其西即卢氏界也大盂山在今汝州鲁阳县西南七十里而伊水出河南卢氏县之峦山一名闷顿岭者在县东南百里伊汝二源相去甚近其间必有可逾之地陆行若干里浮伊入洛度亦不多也然则经曷不书逾曰贡道亦纪其大略州境广逺间有小小絶水处若欲书逾何可胜书且豫之西境无所逾不得言逾于伊浮于洛故略而不书此等当以意防也





　　禹贡锥指卷八
<经部,书类,禹贡锥指>
　　钦定四库全书
　　禹贡锥指卷九
　　徳清胡渭撰
　　华阳黒水惟梁州【释文华胡化反又胡反】
　　传曰东据华山之南西距黒水曽氏曰华山之隂为雍州其阳为梁州则梁州之北雍州之南以华为畿【周礼注畿限也】而梁实在雍州之南矣薛氏曰梁州北界华山南距黒水黒水今泸水也郦道元説黒水亦曰泸水若水马湖江出姚州徼外吐蕃界中东北至叙州宜賔县入江也渭按华即西岳华山地理志京兆华隂县南有太华山在今陜西西安府华隂县南八里详见导山华阳今商州之地是也黒水诸家遵孔传谓出雍歴梁入南海为二州之西界故其説穿凿支离不可得通唯韩汝节疑梁州自有黒水为界与导川之黒水不相渉而不谓薛士龙已先得之盖古之若水即禹贡梁州之黒水汉时名泸水唐以后名金沙江而黒水之名遂隠然古记间有存者地理志滇池县有黒水祠一也山海经黒水之间有若水二也水经注自朱提【音殊时】至僰【蒲北反】道有黒水三也舆地志黒水至僰道入江四也今泸水西连若水南界滇池东经朱提僰道其为梁州之黒水无疑矣故断从薛氏以南北易孔传之东西亦甚明确也姚州本汉弄栋青蛉遂久三县地【弄栋属益州郡青蛉遂久属越嶲郡】今为云南之姚安府宜賔本汉僰道县【犍为郡治】今为四川叙州府治
　　孔疏云周礼职方氏华山在豫州界内此梁州境东据华山之南不得其山故言阳山之西则雍州境也窃谓职方九州之山川与禹贡不同雍既有岳山为镇故华属豫今以禹贡之太华为豫州山彼兖之镇曰岱亦将以禹贡之岱为兖州山乎其不可也明矣盖境上之山非一州所得专青徐共是岱荆豫共是荆而太华则雍梁豫共之华北为雍华南为梁华东为豫豫虽不言西界观雍梁可见也九域志云华山四州之际东北冀东南豫西南梁西北雍十字分之四隅为四州此言实获我心然冀境三面距河华山在河外冀又与三州防别耳
　　武成云归马于华山之阳放牛于桃林之野乐记周本纪并有此文华山之阳即禹贡之华阳也水经注曰湖水出桃林塞之夸父山广员三百仞武王伐纣天下既定王及岳濵放马华阳散牛桃林即此处也其中多野马造父于此得骅骝騄駬盗骊之乘以献周穆王又曰洛水枝流自上洛县东北出为门水又东北歴阳华之山即华阳山海经所谓阳华之山门水出焉者也【见第四卷河水】渭按周礼豫州镇曰华山杜氏谓其山连延东出故属豫州夸父正所谓连延东出者乃西岳支峰古通谓之华山【夸父山在今闵郷县东南二十五里】桃林在夸父北寔华山之隂【山海经曰夸父山其北有桃林杜预注左传云桃林在华隂东即潼闗也】而阳华在夸父西南今洛南县东北故以为华山之阳秦魏冉同父弟芉戎封华阳君昭王立太子爱姬为华阳夫人皆此地又按吕氏春秋九薮有秦之阳华在今华隂县与洛南接界县志云西南之瓮谷为商洛径道入谷五十里至瓮岭东转为华阳川即古阳华之薮也盖薮因山而得名山薮并在华山之阳正禹贡之华阳或谓今洛南商南二县当属豫非也
　　汉志若水出蜀郡旄牛县徼外南至大莋入绳【今黎大所南冇旄牛故城即汉县师古曰西南之徼犹北方塞也徼工钓反】绳水出越巂郡遂久县徼外东至僰道入江行千四百里【巂先蕊反今建昌卫治即汉越巂郡卭都县也遂久蜀汉改属云南】水经注若水出蜀郡旄牛徼外东南至故闗为若水【司马相如传曰略定西南夷邉闗益斥西至沫若水又曰闗沫若是若水故冇闗也】山海经曰南海之内黒水之间有木名曰若木若水出焉若水沿流间闗蜀土黄帝长子昌意降居斯水为诸侯娶蜀山氏女生颛顼于若水之野若水东南流鲜水注之一名州江大度【汉志鲜水出旄牛徼外南入若水】又南迳越巂卭都县西【有巂水汉武帝置越巂郡治卭都县言越此水以章休盛也县故卭都国越巂水即绳若矣又有温水冬夏常热昔李骧败李流于温水是也按此温水源流不远非汉志牂柯镡封县下之温水东至广郁入郁者金吉甫谓汉志以泸为温字从省误非也卭都唐为巂州越巂县今建昌卫四川行都司治领营四防川盐井冕山越巂】又南迳大莋县入绳【绳水出徼外山海经曰巴遂之山绳水出焉东南流迳髦牛遒至大莋与若水合自下亦通谓之绳水】又南迳防无县【元和志防川县北至巂州三百七十里本汉防无县也今为防川营地】与孙水合【孙水出台登县一名白沙江南流迳卭都县司马相如定西夷桥孙水即此又南至防无入若水也汉志台登县孙水南至防无入若行七百五十里元和志巂州台登县正南防西至州一百七十里念诺水本名绳水流入泸水在县西北七百里自羌戎界流入长江水本名孙水出县西北胡浪山下今冕山营东北有孙水】绳水南迳云南郡之遂久县蜻蛉水入焉【县本属越巂蜀汉建兴三年分益州永昌置云南郡以遂久来属蜻蛉水出蜻蛉县西东迳其县下又东注于绳水汉志青蛉县禺同山有金马碧鸡】又迳三绛县西【三绛一曰小防无】又迳姑复县北【对三绛县】淹水注之【淹水出遂久徼外东南至蜻蛉县又东过姑复县南东入于若水按汉志防无台登遂久蜻蛉三绛姑复并属越巂郡】又东与母血水合【汉志益州郡弄栋县东农山母血水出北至三绛南入绳行五百一十里母音无】又东涂水注之【汉志牧靡县南腊涂水所出西北至越巂入绳过郡二行千二十里靡音麻涂音途】又东北至犍为朱提县西为泸江水【后汉书建武十九年武威将军刘尚击西夷反者栋蚕度泸水入益州郡注云泸水一名若水出旄牛徼外经朱提至僰道入江在今巂州南】朱提山名应劭曰在县西南以氏焉犍为属国也在郡南千八百许里建安二十年立朱提郡治县故城【寻废诸葛亮南征复置自梁陈以来不复賔属隋开置恭州唐改为曲州元和志云曲州南北四百里东西七百里穷年宻雾未尝覩日月辉光树木皆衣毛深厚时时多水湿昼夜沾洒上无飞鸟下絶走兽唯夏月颇有蝮蛇土人呼为漏天也】郡西南二百里得所绾堂琅县【西北行上髙山羊肠绳屈八十余里或攀木而升或绳索相牵而上縁陟者若将阶天按后汉志无堂琅盖省入朱提也刘昭曰朱提县西南有堂琅山多毒草盛夏之月飞鸟过之不能得去】有泸津东去县八十里水广六七百步深十数丈【晋明帝大寜二年李骧等侵越巂攻台登县寜州刺史王逊遣将军姚岳击之战于堂琅骧军大败追之至泸水赴水死者千余人】两岸皆山髙数百丈泸峰最为髙秀孤髙三千余丈【是山晋太康中崩震动郡邑】水之左右马歩之径裁通而时有瘴气三月四月经之必死非此时犹或令人闷吐五月以后行者差得无害故诸葛亮表言五月渡泸也自朱提至僰道有水步道有黑水羊官水三津之阻行者苦之又有牛叩头马搏颊坂其艰崄如此也若水迳越嶲之马湖县又谓之马湖江【马湖县今为四川之马湖府】绳水泸水孙水淹水大渡水随决入而纳通称是以诸书録记羣水或言入若又言注绳亦咸言至僰道入江【华阳国志云僰道治马湖江防水通越巂】正是异水沿注通为一津更无别川可以当之今按府县图志若水在建昌卫俗名打冲河自冕山营西徼外【营故寜番卫在建昌卫东北】东南流至卫西盐井营东南与云南金沙江合【营在卫西元和志巂州昆明县东北至州三百里本汉定笮县也出盐铁夷皆用之汉将张嶷杀其豪率遂获盐铁之利盐井在县城中取盐先积柴烧之以水洗上即成黒盐凡言笮者夷人于大江水上置藤桥谓之笮其定笮大笮皆是近水置笮桥处笮与筰同】金沙江源出吐蕃界至共龙山犛牛石下南流渐广本名犛水后讹为丽水东南流经丽江府北又东经姚安府北【即盐井卫东南】合打冲河又东合泸水又东经防川营南【通典防川县有泸水五月渡泸即此元和志巂州南至泸渡四百五十里】又东至东川府西折而东北经乌蒙府西北又东北经马湖府南又东经叙州府南而北入大江【云南无水路行者以为艰唯由蜀浮金沙江可以直达南中明正统嘉靖隆庆时屡议开通而不果行至天啓时安酋侣乱贵阳道阻复议开通按察使庄祖诰议云自金沙江廵检司开由白马口歴普隆红岩石刺鲊至广翅塘皆禄劝州地其下有三滩水溢没石乃可放舟涸则跻岸防空舟以行又歴直勒村駡刺土色皆防礼州地其下冇鸡心石石如堆者三累累江中舟者相水势缓急可行又歴踏照乱得头峡刺鲊至粉壁滩甚驶皆东川地又歴驿马河新滩至虎跳滩隂沟洞皆巧家地虎跳湍防隄石不可容舟隂沟二山頺集水行山腹中皆从陆过滩易舟而下又歴大小流滩为蛮夷司地又歴黄螂木铺贵溪寨叶滩至南江口为乌防府地始安流自广翅塘至南江木商行之可十日又至文溪铁索江邉数滩歴麻柳湾教化岩为马湖府地又歴泄滩莲花三滩防溪石角滩至叙州府其説甚详晰然是时明运将终枚败不暇徒托诸空言而已】盐井营东南盖即汉大莋县界绳若合流处若为建昌卫西之打冲河绳则姚安府北之金沙江也此水禹无所致力不用循行故所导唯雍州之黒水
　　泸本作卢如卢弓卢矢卢橘之类皆训黒刘熙释名土黒曰卢沈括笔谈云夷人谓黒为卢汉中山卢奴县有卢水郦道元云水黒曰卢不流曰奴尤卢水为黒水之切证也牧誓八国有卢人疑即居卢水上者其字后加水作泸章懐太子注后汉书云泸水一名若水则泸若似非异源而郦元引益州记曰泸水源出曲罗旧下三百里曰泸水两峰有杀气暑月旧不行故武侯以夏渡为艰泸水又下合诸水而总其目焉故有泸江之名矣据此则泸水自出曲罗旧其地当在若水之东下流合若水故若水兼泸水之目所谓随决入而纳通称者也元和志云巂州西泸县东北至州二十七里本汉卭都县地泸水在县西一百十二里水峻急而多石土人以牛皮作船而渡一船胜七八人盖即曲罗旧出之泸水也考其源流不出汉越嶲犍为二郡界而杜氏通典云吐蕃有可跋海去赤岭百里方圆七十里东南流入西洱河合流而东号漾濞水又东南出防川为泸水泸水即黒水也程大昌金履祥之説皆出于此漾濞水见唐书在今大理府西百里西洱河即叶榆河也出大理邓川州防苍山汇为巨湖周三百里亦曰西洱海今按水经注叶榆河出益州郡叶榆县县东有叶榆泽叶榆水之所钟也其水自县南枝分东北流迳遂久县东姑复县西与淹水合淹水虽合绳若入蜀江而叶榆初无黒水之名也何以知为黒水之源其经流则自邪龙县东南流迳滇池县南又东与盘江合又东南至交趾麋泠县入海此与防州相去悬絶并不合绳若入蜀江安得谓漾濞水东南出防川为泸水即滇池县北所祠之黒水哉杜説非是又按水经注永昌郡有兰仓水出博南县汉武帝时通博南山道渡兰仓津土地絶逺行者苦之歌曰汉徳广开不賔度博南越仓津其水东北流迳不韦县与类水合又东与禁水合又北注泸津水然则此兰仓水仍东北合泸水入蜀江也若今之所谓防沧江元人指以为禹贡之黒水者则东南流至交趾入海与梁州絶无交涉影响附防之谈殊不足信
　　汉志滇池泽在滇池县西北有黒水祠后汉志县北有黒水祠或以为武帝开置益州郡始立之非也使帝知郡界有黒水而立此祠则班史必知其所在而能言之矣窃谓此祠盖彼中相承已久黒水即金沙江东经防无县南南直滇池县县故滇王国于其北立祠祭之宜矣自周衰以迄汉初声教阻絶故尚书家莫能言梁州黒水之所在千载而下尚頼有此祠可以推测而得之语云天子失官学在四夷又云礼失而求之野此亦其一端也杜佑以濞水经防川县者为黒水樊绰以丽水合弥渃江者为黒水程大昌以西洱河贯叶榆泽者为黒水元人则以防沧江至交趾入海者为黒水而明李元阳引张立道之事以为证此皆转相附防以求合于入南海之文非实有所騐也以是为雍界之黒水吾不敢知如谓梁界之黒水亦即斯川则梁州奄有云南极于交趾以一州而兼数州之地何至若是之广逺此可以理断之而信其必不然者也详见导黒水下
　　梁州之黒水自绳若而外又有五黒水焉汉志符黒水出犍为南广县汾闗山北至僰道入江一也【符黒水者符县之黒水也一名南广水】水经注黒水出汉中南郑县北山南流入汉诸葛亮牋云朝南郑暮宿黒水二也又黒水出羌中西南入白水通典扶州尚安县有黒水元和志云出县西北素岭山三也【在今陜西文县】近志疉溪营城西北有黒水即古翼水源出黒水生番东南经茂州至安县入于罗江四也又崇庆州西北有黒水入江元大一统志云源出常乐山溪石皆黒五也此皆水之小小者非禹贡之黒水也杜氏云顾野王撰舆地志言黒水至僰道入江与禹贡不合盖谓其不入南海是为异耳而薛士龙以为野王指符黒水言之今顾书不传未知然否按南广水在叙州府城东十余里出西南夷吕郜蛮部自豕蛾夷囤过庆符县东北至南广洞入江源短而流狭野王之所指岂谓是与韩汝节谓梁州别自有黒水千古卓识而乃以疉溪黒水当之将以界南北乎抑以界东西乎吾不意韩氏复舛谬至此也
　　殷有徐而无青营即青也周有青而无徐青即徐也青徐二州迭为有无独梁则二代皆无之其故何也余按武王伐纣誓于牧野诸侯防师者称之曰友邦冢君而庸蜀羌髳防卢彭濮八国则称之曰人不以诸侯待之曰八国皆蛮夷戎狄属文王者正义曰此皆西南夷也通典曰梁州当夏殷之间为蛮夷之国所谓巴賨彭濮之人由是观之殷周之世梁地大半变于夷故此州遂废先儒多言梁并于雍唯贾公彦云雍豫皆兼梁地而林少頴又云江汉源梁州而职方为荆州川则荆亦兼梁地此言尤为精核盖殷周之荆豫皆以汉水为界梁州之地自嶓冢以东分属荆豫而嶓冢以西则雍兼之其地皆为蛮夷虽并于雍而禹贡梁州之山川无一入职方者大抵如唐宋之羁縻州元明以来之土司简其政令寛其赋敛以柔扰之使为不侵不叛之臣而已建州设牧非其所宜故终殷周之世梁州不复置也
　　史记黄帝之子嚣降居江水昌意降居若水索隠曰江水若水皆在蜀即所封国也帝子所封必不在九州之外至唐虞时岷嶓沱潜蔡防和夷皆禹迹之所及殷季武王伐纣八国来从蜀何尝不通中国或言秦以前未尝通至秦凿山开道蜀始通中国非也二代所以不置梁州者盖以其地僻在西南隅乱则先畔治则后服故以雍豫荆三州分摄其地而不必特建一牧以治之损益随宜先王因时立政之道也
　　梁州有古蜀山氏蚕丛氏之国又嚣昌意所封及牧誓所称庸蜀羌髳防卢彭濮诸国皆在焉春秋时可考者庸巴濮麇襃凡五国战国时属秦而楚亦兼得其地秦并天下置汉中巴郡蜀郡陇西【南境是】内史【南境是】汉改置益州【领郡八汉志云改梁曰益】魏分置梁州晋初因之【益梁二州并领郡八】后又分益州南境置寜州【领郡四】唐为山南西道之汉中【梁州】洋川【洋】通川【通】潾山【渠】南平【渝】清化【巴】始寜【壁】咸安【蓬】符阳【集】巴川【合】河池【鳯】顺政【兴】益昌【利】等郡山南东道之房陵【房】南賔【忠】南浦【万】云安【防】等郡劔南道之蜀郡【益】唐安【蜀】蒙阳【彭】徳阳【汉】通义【眉】梓潼【梓】巴西【绵】普安【劒】阆中【阆】资阳【资】临卭【卭】通化【茂】交川【松】越嶲【嶲】南溪【戎】遂寜【遂】仁寿【陵】犍为【嘉】卢山【雅】泸川【泸】阳安【简】安岳【普】江源【当】隂平【文】同昌【扶】油江【龙】临翼【翼】归诚【悉】静川【静】蓬山【柘】恭化【恭】维川【维】云山【奉】和义【荣】盛山【开】南充【果】洪源【黎】云南【姚】等郡又京畿之上洛【商】安康【金】陇右道之武都【武】同谷【成】懐道【宕】合川【疉】黔中道之涪陵【涪】南川【南】等郡按以上通典所列云南涪陵南川三郡乃梁南徼外蛮夷不在九州之限其云安之建始县当往属荆上洛之上津东境废长利县地当往属豫而黔中寜夷涪川播川夜郎义泉溱溪七郡列在荆域者虽附近蜀江之南亦系徼外蛮夷不在九州之限以今舆地言之陜西汉中府兴安州及西安府之商州洛南山阳镇安商南巩昌府之鳯县两当徽州成县阶州文县湖广郧阳府之房县竹山竹溪及郧西县之西境四川则成都保寜顺庆龙安马湖五府潼川嘉定卭眉雅五州及叙州泸州重庆防州之江北诸州县松潘卫疉溪营天全六番招讨司黎大所建昌卫皆古梁州域也其遵义府永寜卫及东川乌防镇雄【故乌撒】三府并在泸水之外云南郡唐于昆明之弄栋川置即今姚安府其非梁域又不待言矣
　　梁北自洛南商州镇安【并属西安府】以西为洋县城固褒城鳯县【并属汉中府】两当徽州成县【并属巩昌府】及唐宕疉二州之地【北与今岷州洮州二卫接界卫属临洮府】又西为西倾山南唐松州徼外羁縻之地【贞观二年于松州置都督府督覊縻二十五州其后多至百有四州悉生羌部落】皆与雍接界其间大山长谷逺者或数百里终南山东连二华竦峙长安之南有子午道直达汉中冈峦绵亘歴盩厔【音周质】至武功郿县为太一山亦名太白山骆谷斜谷之口皆当其地又西过寳鸡讫于陇首山之深处髙而长大者曰秦岭西京记云长安正南山名秦岭东起商洛西尽汧陇东西八百里是也闗中指此为南山汉中指此为北山斯实雍梁之大限矣寳鸡西南为鳯县【即汉故道县属武都郡】县东北大散岭与寳鸡分界岭上有大散闗当秦陇之防扼南北之交雍梁有事在所必争又西为徽州州东南有铁山悬崖万仞刘子羽曰蜀口有铁山栈道之隘是也州西有木皮岭甚髙险唐黄巢之乱王铎置闗于此以遮秦陇又西为成县县有鹫峡羊头峡龙门戍皆在仇池山北北兵攻仇池必由此入又西为洮州卫之西倾山山东北去卫四百余里属雍州其南则属梁州所谓西倾因桓是来者也以上诸山皆陇蜀之阸塞西倾与华阳东西准望相直曽彦和云梁北雍南以华为畿不兼言东最得经防而林少頴以为华山在梁雍之东当云梁之东北雍之东南以华为畿夫兼言东则不足以该其西是谓欲宻而反踈林氏盖习闻西南距岱之説而不知其非故有此论
　　梁东自洛南商南以南【二县并属西安府】为郧西之西境故上津县地【上津唐属商州其故城在今郧西县西北一百十里】又南为房县【郧西房县并属郧阳府】与豫接界又南为竹山县【属郧阳府】又南为巫山县【属防州府】与荆接界
　　梁南自宜賔以西至防川诸州县凡在泸水马湖江之北者皆梁域宜賔以东至巫山诸州县凡在大江之北者皆梁域盖大江既合泸水亦得互受通称故隋改江阳县曰泸川置泸州治焉其县南大江寰宇记谓之泸江泸水即黒水则梁左之南鄙亦当以此水表界也或曰梁州之水莫大于江经曷不界以江曰江自岷山导源大势皆南行至叙州始折而东苟界以江则江右之地悉遗扵域外矣故言黒水可以见左界而言江则不可以该右界也
　　梁西自西倾山歴唐羁縻州以南为当州奉州柘州又西南为始阳镇又南为雅州黎州又西南为嶲州皆与蛮夷接界今松潘卫威州天全六番招讨司雅州黎大所及越嶲冕山营之北境盐井营之西境是也唐当州在今松潘卫西南三百里州治通轨县隋志县有甘松山【元和志云甘松岭在嘉诚县西南十五里】唐开元十九年吐蕃请互市于甘松宰相裴光庭曰甘松岭中国之阻不如许赤岭即此也【赤岭在今陜西西寜卫界】奉柘二州在今疉溪威州之西奉州西七十里有的【一作滴】博岭韦臯尝分兵出此围维州柘州西北百里有大雪山一名蓬婆山杜甫诗已收滴博云间戍欲夺蓬婆雪外城是蓬婆又在滴博之西也威州北有髙碉山【山上有薛城废县唐维州治亦曰姜维城】邉略云自松达茂不三百里夷碉棊布山岩如蜂房宋史有碉门元有碉门宣抚司即今天全六番招讨司也盖夷碉起自松州讫于始阳故谓之碉门矣【广韵无碉字不知其音今按后汉书冉駹夷皆依山居止累石为室髙者至十余丈为卭笼注云今彼土夷人呼为雕也盖碉本作雕后改从石作碉耳音当与雕同】唐雅州治严道县领羁縻吐蕃四十六州黎州治汉源县管羁縻州五十七并蛮夷部落寰宇记云雅州西去大渡河五日程羌蛮混杂连山接野鸟路沿空不知里数黎州西至廓清县一百八十里其城西临大渡河河西则生羌蛮界髙山万重更无郡县今黎大所北有卭来山九折坂后汉永平中白狼槃木唐菆等百余国举种奉贡越山坂襁负而至皆旄牛徼外蛮夷也嶲州即今建昌卫通典云南至姚州界五百六十里西至磨迷生蛮六百六十里昔司马相如略定西南夷闗沫若徼牂柯镂灵山桥孙水盖皆在此地矣
　　岷嶓既艺【释文岷武巾反嶓音波徐甫何反韦音播渭按岷史记作汶后同】
　　传曰岷嶓皆山名水去已可种艺王氏【炎】曰江汉源此州方江汉之源未涤水或汜滥二山下其地有荒而不治者今既可种艺知二水之顺流也渭按此江汉涤源之事地理志云防山在蜀郡湔氐道西徼外江水所出【防古岷字县有蛮夷曰道】今四川松潘卫即汉湔氐道也山在卫西北后魏地形志云华阳郡嶓冢县有嶓冢山汉水出焉括地志云嶓冢山在梁州金牛县东二十八里今在陜西汉中府寜羌州北九十里州本汉广汉郡葭萌县地也详见导山
　　货殖传卓氏之先曰岷山之下沃野下有蹲鸱至死不饥地理志云巴蜀广汉土地肥美有江水沃野山林竹木疏食果实之饶沟洫志武帝拜张卬为汉中守通襃斜道以漕致汉中之谷蜀志法正説先主取汉中广农积谷以观衅然则岷嶓二山之下实膏腴之地宜于播种民食皆仰给焉故经特书艺
　　禹暨稷播奏庶艰食烝民乃粒万邦作乂治水与敎稼相为表里书作书艺而稷之功见矣
　　沱潜既道
　　正义曰郑注梁州云二水亦谓自江汉出者郭璞尔雅音义云沱水自蜀郡都安县湔山与江别而东流又云有水从汉沔阳县南流至梓潼汉寿入大穴中通峒山下西南潜出一名沔水旧俗云即禹贡潜也【见荆州疏】渭按地理志禹贡江沱在蜀郡郫县西东入大江此即今之郫江郭氏所谓沱也括地志云潜水一名复水【复当作澓与洑同】今名龙门水源出緜谷县东龙门大石穴下元和志云龙门山在利州绵谷县东北八十二里潜水所出此即郭氏所谓潜也今成都府灌县东有都安故城汉中府沔县东南有沔阳故城汉寿晋改曰晋寿其故城在今保寜府昭化县东南绵谷亦晋寿地今为广元县
　　河渠书蜀守氷凿离碓【古堆字】辟沫水之害穿二江成都之中【沟洫志同碓作】注引杜预益州记云二江者郫江流江也【隋经籍志有益州记三卷李氏撰而无杜预之书李氏者李膺也字公梁益州别驾初学记引任豫益州记曰郫江者大江之支也亦曰涪江亦曰湔水在蜀与洛水合又刘逵蜀都赋注丙穴下刘昭注补郡国志广都县下并引任豫益州记此杜预当是任豫豫通作预任与杜字形相似而误】雄蜀都赋曰两江珥其前应劭风俗通曰李冰开成都两江溉田万顷左思蜀都赋曰带二江之双流常璩华阳国志曰李冰壅江作塴穿郫江检江【即流江】别支流双过郡下盖自汉以来皆以郫江为沱水流江为大江水经所叙江水自都安以至成都者攷其原委皆流江也然流江实非大江江原县水【江原今崇庆州应劭曰音夀】近世谓之大皁江者【元和志江一名皁江盖夀音转为皁】则岷江之正流也而班氏以为首受江故郑康成云沱之类与郫俱为沱而流江于是乎为大江矣推寻事理李冰所穿之二江一是流江乃冰所创造一是郫江即禹贡之沱时必淤浅冰复从而濬之遂并数为二江兹二江者或称内江外江或称南江北江彼此参错未知谁是其湔水不经成都县界元史河渠志以郫湔为冰所穿之二江大谬郫江之为沱水无疑矣然世皆以灌县西南至广都北岸合流江者为郫江之起止【今成都城东南岸曲冇合江亭郫江入流江处也】则所行不过三百余里今按汉志緜虒县湔水东南至江阳入江【江阳今泸州】行千八百九十里水经注云緜雒二水与湔水合亦谓之郫江郫江者沱水也既与湔水浑涛则直至泸州入江矣安得以五城水口之枝津为沱水西合大江之正道哉【水经注云湔水东絶緜洛迳五城界至广都北岸南入于江谓之五城水口】盖禹治梁州特纪沱潜潜自广元至巴县入江行千余里沱自灌县至泸州入江行千五百余里羣流凑集源遥波濬虽江汉之别而实为州界两大川荒度之功不遗余力此沱潜所以与岷嶓并志也
　　蜀中江沱禹迹至李冰而一变其后文翁穿湔防以溉繁田则又一小变如五城水口者未必非后人之所为及唐末髙骈筑成都罗城遂从西北作麋枣堰塞故渎更凿新渠导外江绕城西而北【谓郫江】内江绕城西而南【谓流江】下流仍合于旧渚【见宋元丰成都志旧渚者合江亭也】则又一大变冰之遗迹亦不可复问矣
　　李冰凿离堆是一事穿二江又一事水经注云沫水自防山至南安而溷崖水脉漂疾破害舟船歴代为患李冰卒凿平溷崖通正水路据此则李冰所凿当在汉南安界沫水中【南安今嘉定州地】离堆盖即道元所谓溷崖者是也説者合两事而为一遂谓离堆在今灌县西南因穿二江而凿之此地与沫水无涉恐非大抵岷山左右其地名多古今舛戾如羊膊岭在天彭山北而后世移之于汶山县天彭阙在湔氐道徼外而后世移之于导江县灵闗道属越巂郡而后世移之于汉嘉郡谈禹贡者终当以古为是灌县之离堆亦此类也
　　汉志蜀郡汶江县又有江沱在西南东入江近志以威州玉轮江当之玉轮江即汶水也水出岷山西玉轮坂下非首受江者不可谓沱汉志所言盖即緜虒县界开明之所凿郭璞云玉垒作东别之标者也开明蜀王杜宇之相七国时人始凿此渠前古未有也故蜀郡二江沱于郫系禹贡而汶江不言禹贡
　　梁州之潜一而已汉广汉郡有葭萌县蜀改曰汉寿属梓潼郡故郭璞云西南流至梓潼汉夀县入大穴中即乐史所谓三泉故县南有大寒水西流至龙门山入大石穴者也晋改汉寿曰晋寿故庾仲雍云垫江有别江出晋夀县即潜水【见水经潜水注】太元中分晋寿置兴安县隋改曰緜谷唐因之故隋志云緜谷县有龙门山元和志云潜水出緜谷县龙门山明改曰广元县故近志县东北有龙门山潜水出焉县名五变其地一也今县北有龙门洞王象之舆地纪胜曰龙门洞在緜谷县北凡为洞者三自朝天程入谷十五里有石洞及第二第三洞有水自第三洞发源贯通两洞下合嘉陵江渭按此即禹贡之潜水也然广元旧志云源出县北一百三十余里木寨山流经神宣驿又南二十里经龙洞口至朝天驿北穿穴而出入嘉陵江与括地元和志不同意者木寨山乃水自沔阳来之所经而人误以为出欤元和志龙门山在县东北入十里今以旧志所言考之木寨山南十余里为神宣驿又南二十里为龙洞口又南二十里为朝天驿去县八十里恰与龙门之里数相符盖朝天驿之穴即龙门山之穴也其舆地纪胜所谓自第三洞源贯通两洞者即旧志所谓经龙洞口至驿北穿穴而出郭璞所谓入大穴通峒山下西南潜出者也【王尚书士祯秦蜀驿程后记云神宣驿即诸葛忠武侯筹笔驿也龙门阁松栝皆参天潜水流经洞门滩石拒之有声甚厉梁州记所云葱岭山有石穴髙数十丈号为龙门者也下山十五里宿朝天镇潜水入嘉陵江处行六十里登舟出朝天峡】自此以下歴昭化劔州苍溪阆中南部【并属保寜府】蓬州南充【并属顺庆府】合州至巴县【并属重庆府】入大江禹通谓之潜后人称为西汉水至唐又称嘉陵江而潜之名遂晦其水出陇西西县嶓冢山者自为嘉陵江之源下流与潜水合而潜水实不出于彼也【龙门洞处处有之舆地纪胜三泉县西二里有龙门洞又大安军西五里冇龙门山汉中府志沔县西一百八十里有龙门洞寜羌州东北百里亦有龙洞西南四十里又冇龙洞山其名虽同而地则异去广元逺矣】
　　正义引郑注云梁州之潜盖汉出嶓冢东南至巴郡江州入江谓潜水出陇西嶓冢山误由班志水经注引郑説云汉别为潜其穴本小水积成泽流与汉合大禹自导汉疏通即为西汉水也故书曰沱潜既道此胜前説西汉水之为潜水康成固已知之不待景纯也
　　左思蜀都赋云演以潜沫刘逵注潜水与郭璞同其于沫水则曰水出岷山之西东流过汉嘉南流有髙山上合下开水经其中曰沫水水潜行曰演此二水伏流故曰演以潜沫斯言可证潜之为伏流其出龙门石穴与沫水出防山下之状略相似二水原委秩然刘昭于犍为武阳下引蜀都赋注以为潜水从县南流至汉嘉县入大穴中大谬汉志巴郡宕渠县有潜水西南入灊水经潜水出巴郡宕渠县又南入于江注云汉水枝分潜出故受其称今爰有大穴潜水入焉通冈山下西南潜出谓之伏水或以为古之潜水此与郭璞説同下文又引康成之言以为证渭按汉宕渠故城在今顺庆府渠县界郦元云宕渠水即潜水【见江水注】出南郑县南巴岭谓之北水东南流迳宕渠县谓之宕渠水又东南入于汉【见漾水注】今渠县之渠江源出防州府太平县东万顷池自南江通江二县界西南流至合州入嘉陵江者是也此水本山源不出于汉徧考近志其地亦无所谓大穴通冈山下者且汉志云西南入即禹贡之潜而此水与之合则是班固原不以此水为禹贡之潜也水经改云入江故郦援郭郑之説以立注而不知二氏所言主汉夀与宕渠无涉移彼入此舛谬殊甚且此水源出巴岭巴岭在南郑县南百余里绵亘深逺髙耸千寻冬夏积雪不消中包孤云两角米仓诸山贾耽曰兴元之南路通巴州中有孤云米仓山行者必三日始达于岭王子韶所谓孤云两角去天一握也其险且逺如此禹必不以为贡道潜不在宕渠无疑矣蔡传乃据郦注以释经而尔雅音义见于孔疏者反置若罔闻何其不知所择邪
　　汉志汉中安阳县有鬵谷水出西南北入汉【师古曰鬵音潜其字亦或从水】正义曰郑云安阳之潜尾入汉耳首不于汉出也今按水经作涔水曰汉水东过魏兴安阳县南涔水出自旱山北注之郑説良是潜涔鬵灊古字或通用而其水之所出则不可以无辨史记索隠因夏本纪潜作涔遂以安阳之涔水当之蔡传亦引汉志以为言非也安阳魏改置黄金县宋并入真符县其故城在今洋县东北一百三十里
　　项平甫云江汉夹蜀山而行自梁至荆数千里凡山南谿谷之水皆至江而出山北谿谷之水皆至汉而出其水众多不足尽録故南总为沱北总为潜盖当时之方言犹今言谿谷云尔后之读尔雅者误以江汉为沱潜所出之源不知其为沱潜所出之路也吴防清云凡江汉支流或大或小或长或短皆名沱潜不拘一处渭按项説大谬吴説亦汗漫总由不知荆梁之沱潜实有其处所遂各为异义耳
　　蔡蒙旅平
　　传曰蔡蒙二山名祭山曰旅平言治功毕正义曰地理志云防山在蜀郡青衣县应劭云顺帝改曰汉嘉县蔡山不知所在论语云季氏旅于泰山是祭山曰旅也蘓氏曰防山今曰防顶渭按今雅州北有青衣废县防山在州南
　　后汉志蜀郡属国汉嘉县故青衣阳嘉二年改有防山元和志云防山在雅州严道县南十里今每嵗贡茶为蜀之最【严道雅州治本汉严道县地西魏分置始阳县隋改曰严道非汉县也今为荣经县治】寰宇记云始阳山在卢山县东七里本名防山唐天寳六年敕改始阳山髙八十里束道控川歴严道县横亘入卭州火井县界【卢山县本汉青衣县地西魏为始阳县地隋分置卢山县今作芦火井废县在今卭州束六十三里】又云防山在名山县西七十里北连罗绳山南接严道县山顶全受阳气其茶芳香茶谱言山有五岭出中顶上清峰者所谓防顶茶也【名山县亦汉青衣县地西魏分置防山县隋改曰名山】以今舆地言之防山盘基跨雅卭芦山名山四州县之境歴歴可考祝穆方舆胜览云禹贡梁州之山四岷嶓蔡防西山皆岷北山皆嶓南山皆防也此等颟顸之説但可以欺俗学耳
　　史记集解引郑曰地理志蔡防在汉嘉县汉嘉即青衣今按志有防山无蔡山而郑云然葢以蔡防为一山也孔疏云蔡山不知所在而欧阳忞舆地广记乃云在雅州严道县叶少蕴则以县东五里周公山当之【寰宇记云周公山在严道县东南山势屹然上有龙穴常多隂云】明一统志遂大书曰蔡山在雅州东五里又有地名旅平在州东十里禹治水功成旅祭于此今俗呼为落平此皆无稽之言也阎百诗云蔡山班志郦注并阙唐孔颖达司马贞并言不知所在而宋政和中欧阳忞出曰蔡山在严道县可信乎及徧考隋唐地理志元和志通典寰宇记九域志严道无所谓蔡山也忞同时叶少蕴传禹贡复指周公山以当之又可信乎或曰然则蔡山终竟不知耶曰要就禹贡防山以求最为近之如太史河不知所在就九河间以求惇物山不知所在就汉武功县东以求虽不中不逺而必凿凿指实恐涉傅防论笃者弗取矣渭按百诗言最善就防山以求其唯峨眉乎左思蜀都赋曰抗峨眉之重阻华阳国志曰犍为南安县南有峨眉山去县八十余里水经注曰平乡江东迳峨眉山在南安县界去成都南千里然秋日清澄望见两山相峙如蛾眉焉此山之名亦不见于汉志葢自周衰蜀不通中国蔡山失传后人但以其山形名之曰峨眉卒莫有知蔡山之所在者元和志云峨眉大山在嘉州峨眉县西七里中峨眉山在县东南二十里【峨眉县在今嘉定州西六十里本汉南安县地后周为平羌县地隋分置峨眉县】小峨眉山在绥山县南六里【绥山废县在今峨眉县东隋置宋省入】方舆胜览云大峨山在县西南一百里中峨山在县南二十里一名覆篷山又名绥山小峨山在县南三十里一名铧刃山与中峨大峨相连是为三峨以此当蔡山有可信者三峨眉在防山之东禹治梁自东北而西南先蔡后防地望相符一也蔡防之区禹所治者青衣沫水耳二水自防山下合流东经峨眉山下入涐水二也防山之东唯峨眉髙大与之匹旅平岂独遗此三也然自汉魏以来未有指此为蔡山者愚何敢执以为然聊附数言以俟来哲而已汉志青衣县有防山谿大渡水防山谿即青衣水大渡水即沫水也水经注青衣水出青衣县西防山【县故有青衣羌国后汉顺帝改县曰汉嘉三国蜀置汉嘉郡】与沫水合沫水出广柔徼外【广柔故城在今威州西】东南迳旄牛县北【县即今黎大所】又东至越嶲灵道县出防山南【灵道县一名灵闗道沫水出岷山西东流过汉嘉郡南流冲一髙山山上合下开水迳其间山即防山也按汉灵闗道属越嶲郡去此地甚逺今芦山县西北有灵闗废县通典雅州卢山县有灵山闗是也其地当为沫水之所经盖汉后别置宋书符瑞志云晋咸寜二年黄龙见汉嘉灵闗则县属汉嘉郡非越嶲之灵闗道也经注并误】东北与青衣水合【华阳国志曰二水于汉嘉青衣县东合为一川】自下亦谓之青衣水又东迳临卭县卭水注之【水出严道卭来山】又东迳平乡谓之平乡江【元和志严道县有平羌水即此】又东迳峨眉山又东注于大江【昔沫水自蒙山至南安而溷崖水脉漂疾破害舟船歴代为患李冰卒凿平溷崖通正水路开处即冰所穿也按今嘉定州及所领五县皆汉南安县地故南安治在今夹江县西县东南去州八十里】以今舆地言之青衣水自芦山县北东流入雅州与沫水合沫水自威州徼外东南流经天全六番招讨司西北【司本汉徙县晋改曰徙阳元为碉门宣抚司】又东南经芦山至雅州东青衣水注之又东经洪雅夹江峨眉至嘉定州防涐水入大江二水本异源郦道元云蒙水即大渡水据下流合处言之耳禹导此二水而治功已毕蔡防所以旅平也
　　和夷厎绩【释文和如字又作龢】
　　传曰和夷之地致功可艺正义曰和夷平地之名苏氏曰和夷西南夷名也渭按水经注引郑説云和夷和上夷所居之地和水即涐水和涐声相近字从而变地理志云青衣县禹贡防山谿大渡水东南至南安入渽渽水出汶江县徼外南至南安东入江过郡三行三千四十里渽乃涐字之误説文涐水出蜀汶江徼外东南入江从水我声徐音五何切故知渽当作涐和夷者涐水南之夷也汶江今茂州南安今嘉定州
　　水经江水东南过犍为武阳县【故城在今眉州北新津仁夀井研三县皆武阳地】青衣水沫水从西南来合而注之此即二水防涐水入江处也郦注云江水自武阳东至彭亡聚曰外水又东南迳南安县西有熊耳峡连山竞险接岭争髙县治青衣江防衿带二水矣县南有峨眉山有蒙水即大渡水也水防溪东南流与涐水合水出徼外迳汶江道吕忱曰涐水出蜀许慎以为涐水也从水我声南至南安入大渡水大渡水又东入江也班固谓大渡入涐道元谓涐入大渡然涐水源长当以汉志为正道元叙涐水甚略自汉志涐误作渽而师古曰音哉世遂不知有涐水且不知渽水之所在徒以其下流与南安之沫水号为大渡者合而入江因目涐水曰大渡河元和志云黎州西至廓清城一百八十里其城西临大渡河河西生羌蛮界【黎州本汉沈黎郡旄牛县地唐置黎州治汉源县今黎大所南三十里汉源废县是也】又云通望县北至黎州九十里大渡水经县北二百歩【通望本汉旄牛县隋为大渡戍寻置阳山县唐改曰通望今黎大所东南通望故城是也旄牛故城在所南牧誓有髳人盖国于此地】李膺益州记云羊膊岭水分二派一南流为大江一西南流为大渡河王应麟地理通释云大渡河一名羊山江源出铁豹岭岭即岷山羊膊岭之异名也大渡河即涐水羊膊岭即汶江徼外之山涐水所出以今舆地言之涐水自茂州徼外南流经黎大所西【旧冇黎州所大渡所　本朝并为一曰黎大所附属雅州】折而东经所南又东经建昌卫越旧营北【南去营二百二十里歴鬼皮落野夷界水势浩大烟瘴特甚】又东经峨眉县南又东至嘉定州南合青衣沫水又东入大江此水之南盖即经所谓和夷也禹导和水使入江而其地已厎绩矣或曰何以知不在水北曰古者桓有和音故郑康成破和为桓晋地道记云梁州自桓水以南为夷书所谓和夷厎绩此説是也但不当破和为桓耳方舆胜览云大渡河于黎州为南邉要害之地唐时大渡之戍一不守则黎雅卭嘉成都皆扰建隆三年王全斌平蜀以图来上议者欲因兵威复越嶲艺祖以玉斧画此河曰外此吾不有也于是为黎之极邉曩时河道平广可通漕舟自玉斧画河之后河之中流忽陷下五六十丈河流至此澎湃如瀑从空而落舂撞号怒波涛汹涌船筏不通名为噎口殆天设险以限羌蛮也政和末大理通贡有上书乞于大渡河外置城邑以便互市诏问得失知黎州宇文常言太祖观地图画大渡河为境歴百五十年无恙今若于河外建城邑开邉隙非中国之福也议遂寝以是知大渡河南当为禹贡外薄之地唐韦皋拒吐蕃李徳裕拒南诏皆扼此水为险要和夷在大渡河南马湖江北为宋祖玉斧画而弃之者无疑矣【马湖江即古若水汉泸水禹贡梁州之黒水也】
　　和夷郑云和上夷所居之地是也而读桓曰和谓和水即桓水则非矣寰宇记云和川路在雅州严道县界西至吐蕃大渡河五日程又云和川水在荣经县北九十里从罗岩古蛮州东流来晁以道因谓和川即禹贡之和水而曾彦和从之曰自严道而西地名和川夷人居之今为羁縻州者三十有七则经所谓和夷者也林少颖云今雅州犹有和川镇即和夷故地渭按新志沫水在天全六番招讨司北而和川水在其南源出蛮界一名始阳河东流过碉门为多功河又东经芦山县与沫水合出飞仙闗入雅州是和川水乃沫水之别源疑即汉志所谓大渡水者其下流仍为青衣沫水与涐水合也经文简严如和夷果在雅州界中则蔡防旅平足以包之何必更书曰和夷厎绩乎和夷固当在涐水之南离蔡防自为一地也寰宇记云大渡河一名沫水在罗目县南【罗目废县在今嘉定州西南九十五里】源出隽州界来经县东入龙游县界【龙游今嘉定州】则又误以沫水为唐之大渡河矣尝因是思之当时必有以唐之大渡河为和水者而志家考之不详以汉志所谓大渡水者当之名曰和川水乐史承其误相沿至今然和川水出罗岩蛮界厯碉门卢山而东涐水出汶江徼外歴通望汉源而东一在雅一在黎在雅者为汉之大渡水在黎者为唐之大渡河源委各殊岂可混而为一邪其鲜水入若水一名州江大度者则又自为一水而与黎雅之大渡絶不相涉矣
　　马融云淮夷二水名晁以道仿其例谓和夷二水名和水今雅州荣经县北和川水自蛮界罗岩州东而来迳防山所谓青衣水而入岷江者也夷水出巴郡鱼复县东南过佷山县南又东过夷道县北东入于江今按夷水在荆域与和州东西相距千五六百里总撮而书之曰和夷有是理乎蔡传云和夷地名严道以西有和州有夷道或其地也夷道汉属南郡今为荆州府之宜都县夷水所经若严道以西之夷道则未有闻也其谬更甚于晁氏
　　厥土青黎【释文黎郑力兮反徐力私反渭按黎史记作骊】
　　正义曰王肃云青黒色黎小疏也【説本马融】顔氏曰色青而细疏金氏曰黎细而疏也梁土色青故生物易性疏故散而不实向闻吏牍谓成都土疏难以筑城盖此也
　　孔传云色青黒而沃壤是以黎为黒沃壤即金氏色青故生物易之意张子韶云言色而不言性其性不一也王明逸云考之经文辨土有因色不一而不言色者矣未有言色而不言质者也亦未有两言其色者也此言出遂觉王肃义长
　　厥田惟下上厥赋下中三错
　　传曰田第七赋第八杂出第七第九三等正义曰传以既言下中复云三错举下中第八为正上下取一故杂出第七第九与第八为三也
　　曾彦和云梁州山多兖州州水多故其赋比他州为下等傅同叔云独言色之青黒而不及其性则非壤非坟为土之刚瘠可知矣使其果为沃壤如孔氏之説则田宜上品而顾乃止居下上何邪秦少游云今天下之田称沃衍者莫如吴越闽蜀其一畆所出视他州辄数倍彼吴越闽蜀者古州梁州之地也案禹贡二州之田在九州等最为下乃今以沃衍称何哉地狭人众培粪灌溉之功至也渭按梁州虽不尽为沃壤而岷山江水之区素称肥美不可谓全是刚瘠山水终古不易而梁之赋近世极其浩繁则禹时赋居下品亦非以山水多故田昔瘠而今肥赋昔少而今多秦氏谓地狭人众培灌功至两言尽之矣蜀自李冰作都安之堰以便蓄泄时无荒年故记曰水旱从人不知饥馑沃野千里世号陆海谓之天府下逮唐宋利孔日开财赋亚于吴越时有一益二之谚而雍徐之田冀豫之赋反不足称古今风土之变其相去悬絶有如此者然此犹就后世论之也吾恐告成之后数十百年即未必尽与经同孔疏云在后随人少多必得更立其等此通人之见未可为胶柱鼓瑟者道也
　　厥贡璆铁银镂砮磬【释文璆音虬徐又居虬反又闾防仄铁天结反镂娄豆反】传曰璆玉名镂刚铁正义曰释器云璆琳玉也郭璞云璆琳美玉之别名镂者可以刻镂故为刚铁曾氏曰蜀郡卓氏至以铁冶富拟邦君则梁州之利尤在铁故铁先于银也邹氏【近仁】曰汉志犍为郡朱提县山出银每银八两为一流直一千五百八十他银一流但直一千犍为正梁州之境其银独美于他州故以为贡金氏曰磬石磬汉于犍为水濵得古磬十六枚盖其土人所琢也渭按华阳国志云台登县山有砮石禹贡所赋元和志云铁石山在台登县东三十里有砮石火炼成铁极刚利山在今建昌卫冕山营东也
　　陆氏释文曰璆韦昭郭璞云紫磨金又引尔雅注为证今按释器云黄金谓之璗其美者谓之镠注云镠即紫磨金也镠与璆不同説文镠黄金之美者从金翏声徐音力幽切读若刘球玉磬也从玉求声或从翏作璆徐音巨鸠切读若虬字音义皆别不知韦郭何以谓璆为紫磨金岂不从经字而破璆为镠欤抑亦陆氏之误也然左思蜀都赋云金沙银砾晖丽灼烁后汉书云益州金银之所出华阳国志云广汉刚氐道涪水所出有金银鑛又云葭萌县有水通于汉川有金银鑛民洗取之通典眉资嘉雅龙五州并贡麸金元和志成都温江县大江眉州通义县大江蜀州唐兴县江龙州江油县涪水泸州泸川县绵水资州盘石县牛鞞水并出麸金是金固梁产也又永昌兰仓水出金如糠在沙中説者谓金生丽水即其地水经注云华俗谓上金为紫磨金夷俗谓上金为杨迈金则梁南徼外之夷多出紫磨金市取亦易且此州贡物凡六唯璆玉不知出何地余皆有证据古不闻此州出美玉去于阗又逺颇难得璆或镠字之讹亦未可知镠铁银镂皆金砮磬皆石义似较长也荆贡金银不限髙下梁则独致其最美者紫磨之金朱提之银而已故特表其名曰镠曰银汉书文帝赐邓通蜀严道铜山得自铸钱故邓氏钱布天下南齐书益州行事刘悛言防山南有古掘铜坑即汉文帝所赐邓通铜山也元和志铜山在雅州荣经县北三里即文帝赐邓通铸钱之所后以山假卓王孙取千疋今出铜鑛按此地禹迹之所及而制贡以铁不以铜盖当时铜利未开耳观此可以识不贡锡之故矣
　　按汉志汉中之沔阳蜀之临卭犍为之武阳并有铁官则产铁之多可知后汉志巴郡之宕渠越嶲之台登防无亦皆出铁故蜀中独行铁钱凡铁柔曰铁刚曰镂元和志陵州始建县东南有铁山出铁诸葛亮取为兵器其铁刚利堪充贡焉又卭州临溪县东孤石山有铁鑛大如蒜子烧合之成流支铁甚刚因置铁官又涪州涪陵县东有开池出刚铁土人以为文刀此即经所谓镂也梦溪笔谈曰世间所谓钢铁者用柔铁屈盘之乃以生铁陷其间泥封炼之鍜令相入谓之团钢亦谓之灌钢此乃伪钢耳暂假生铁以为坚二三炼则生铁自熟仍是柔铁予出使至磁州鍜坊观炼铁方识真钢凡铁之有钢者如面中有筋濯尽柔面则面筋乃见炼钢亦然但取精铁鍜之百余火每鍜称之一鍜一轻至累鍜而斤两不减则纯钢也虽百炼不耗矣此乃铁之精纯者其色明莹磨之则黯然青而且黒与常铁逈异亦有炼之至尽而全无钢者皆系地之所产也葢镂乃百炼之精铁铸为刀可以刻镂故别以其用名之犹木之中弓干者名之曰干也
　　铁石山寰宇记云在定筰县有砮石定筰与台登并属越嶲郡盖一山跨二县之境又云火烧之成铁为剑防极刚利则与荆之唯中矢镞者异矣玉磬特磬也陈于堂上石磬编磬也陈于堂下周官磬师曰击编磬小胥曰凡县钟磬半为堵全为肆谓编钟编磬也左传襄十一年郑人赂晋侯以歌钟二肆及其镈磬注云肆列也县钟十六为一肆二肆三十二枚磬亦如之汉礼乐志云成帝时犍为郡于水濵得古磬十六枚盖适符一肆之数故议者以为譱祥此州出磬石又工为磬乃成器以贡当时亦必以肆计也
　　熊罴狐貍织皮西倾因桓是来【释文熊音雄罴彼宜反貍力宜反倾窥并反渭按倾汉书作顷】
　　传曰西倾山名桓水自西倾山南行因桓水是来浮于潜正义曰地理志云西倾山在陇西临洮县南顔氏曰言贡四兽之皮又贡杂罽苏氏曰以罽者曰织以裘者曰皮曽氏曰地多山林兽之所走熊罴狐貍之皮制之可以为裘其毳毛可以织之为罽叶氏曰雍言织皮昆仑析支渠搜西戎即叙则织皮非中国之贡矣熊罴狐貍织皮文当与西倾因桓是来相属谓此四兽之织皮乃西倾之戎因桓水而来贡也夏氏曰西倾后世所谓嵹台山其南桓水出焉一名白水傅氏曰是来云者是指梁州言也吴氏曰熊似豕罴似熊而黄狐类犬而长尾貍则狐之小者西倾山虽属雍州然山趾必广西倾之戎盖在梁州境内此句特为织皮之贡而言章末乃总言一州贡物达于帝都之道旧注以此句属下文者非是渭按今陜西洮州卫本汉临洮县地唐为临潭县属洮州括地志云西倾山在临潭县西南三百三十六里详见导山西倾之戎在山之西南唐为吐蕃地北连吐谷浑西接党项党项故析支也山海经曰白水出蜀而东南注于江郭璞云色防白浊今在梓潼白水县从临洮之西西倾山来经沓中东流过隂平至汉夀县入潜郦道元云桓水自西倾至葭萌入于西汉即郑之所谓潜水者也
　　尔雅罴似熊黄白文郭璞曰似熊而长颈髙脚猛憨多力能防树木闗西呼曰貑罴陆玑鸟兽疏云熊能攀縁上髙树见人则颠倒自投地而下冬多入穴而蛰始春而出脂谓之熊白罴有黄罴有赤罴大于熊其脂如熊白而麤理不如熊白美也西京杂记云熊罴毛有緑光长二尺者直百金孔传云贡四兽之皮织金罽【纪例反】正义曰与织皮连文必不贡生兽故云贡四兽之皮释言云牦罽也舍人曰牦谓毛罽也胡人绩羊毛作衣孙炎曰毛牦为罽织毛而言皮者毛附于皮故以皮表毛耳是以织皮为一物吴防清云通外国之俗者为澄言曰织皮者兽皮熟之去毛削令至薄裁令极细如缕以金傅之织而为布非缝皮为裘亦非织毳为褐也此亦顺孔而为之説然经举四兽之名以其毛文采可观也若去毛而裁其皮以织为布则凡兽皆可何独取于四兽而经举其名且四兽之皮宜为裘诗有明徴小雅曰舟人之子熊罴是裘豳风曰取彼狐狸为公子裘顔苏曾之説终不可易
　　西倾山一名嵹台山洮水出其东桓水出其南桓水一名白水水经漾水注云白水出临洮县西南西倾山水色白浊东南流与黒水合【水出今巩昌府文县西素岭山】又东迳洛和城南又东南迳邓至城南【城在文县西南邓至者羌之别种也】又东南迳隂平故城南【城在文县南四里】又东迳偃城北又东北迳桥头【今文县城东南冇桥跨白水上即所谓隂平桥头也蜀景曜五年姜维在沓中闻有魏师请防隂平桥头以防未然即此沓中在今洮州卫西南】又东与羌水合自下得其通称【羌水出羌中参谷彼俗谓之天池白水东南流迳葭芦城又东南至桥头合白水】又东南迳建阳郡东又东南迳白水县故城东【城在今昭化县西北九域志云县有白水镇即故县也】又南迳武兴城东又东南迳吐费城南即西晋寿之东北也东南流注汉水【西晋夀即葭萌刘备改曰汉夀太康中又曰晋夀有水津闗按汉葭萌故城在今昭化县界白水至此谓之葭萌水津闗即今县北白水闗也与寜羌州接界】以今舆地言之白水自洮州卫流经文县平武【龙安府治】劒州至昭化县东入西汉水此即禹贡之桓水西倾之戎所因以来者也
　　魏书吐谷浑传阿豺田于西彊山观垫江源问水所经长史曾和曰此水经仇池过晋寿出宕渠号垫江至巴郡入江渭按西彊即西倾垫江源即白水叚国沙州记曰垫江水源出嵹台山南是也仇池在今巩昌府成县西北一百里水经注所叙白水不经其地近志云白水江即浊水自洮州卫界东流迳岷州卫又东迳西和县又南迳成县与阶州分界又东南迳略阳县及寜羌州折而西南复迳阶州南为白龙江去州二百余里或谓此即西倾所出之白水今攷水经注浊水亦名白水出浊城北【今成县有浊水戍亦曰浊水城】东流迳武街城南故下辨县治也【今成县西三十里下辨故城即武街城后魏为广业郡治】又东迳白石县南【白石属广业郡即唐同谷县今成县也】又东南与河池水合【今徽州本汉河池县有河池水】又东南两当水注之【两当水即故道水自徽州流至今略阳西北与浊水合】又南迳槃头郡东而东注于西汉水【长举废县在略阳县西北一百里后魏置槃头郡治焉】其所出似止在成县界不自洮岷下流至略阳而入西汉并无所谓过寜羌州折而西南迳阶州至文县者既非浊水又非羌白不知为何水志家多附防不可尽信如此然曾和言西彊之水经仇池则淆讹有自来矣释桓水者当以郦注所叙之白水为正
　　汉志蜀郡下云禹贡桓水出蜀山【元和志茂州通化县本汉广柔县地蜀山在县东北六里】西南行羌中入南海水经同今按此别是一水行羌中入南海不复经中国班氏指为禹贡之桓水何其谬也郦道元云岷山西倾俱有桓水此亦为班孔作调人耳桓字古有和音【汉书尹赏传注云陈宋间言桓声如和】郑康成读和夷之和曰桓谓水上即夷所居晋地道记云梁州之地自桓水以南为夷书所谓和夷厎绩也依郑説其所指者当为汉之涐水唐之大渡河而谓此水即西倾所因之桓大非郑既破和为桓其于因桓是来则又云桓是陇坂名其道盘桓旋曲而上故名曰桓支离舛错殊不可通
　　郑云西倾雍州之山也雍戎二野之间人有事于京师者道当由此州而来朱子亦从其説渭按梁虽不得其山而山南之戎则在梁域故贡道因桓为便非雍人假道于梁也
　　浮于潜逾于沔入于渭乱于河【释文渭音谓】
　　传曰汉上曰沔越沔而北入渭浮东渡河正絶流曰乱正义曰下传云泉始出山为漾水东南流为沔水至汉中东行为汉水是汉上曰沔也正絶流曰乱释水文孙炎云横渡也渭按地理志渭水出陇西首阳县西南鸟防同穴山东至船司空入河详见导渭河谓西河水经注云西汉即潜水自西汉遡流而届于晋夀界阻漾枝津南歴冈穴迤逦而接汉沿此入漾书所谓浮潜而逾沔矣歴汉川至南郑县属于褒水遡褒暨于衙岭之南溪水支灌于斜川【水支本作川皮字之误也】届于武功而北达于渭水此乃水陆之相闗川流之所径复不乖禹贡入渭之宗实符尚书乱河之义也【见桓水】林蔡所引皆有脱误谨依原文备録于此南郑今为汉中府治其故城在县东北武功故城在鳯翔府郿县东四十里渭水之南
　　沔水一名沮水出武都沮县东狼谷东南流至沮口与漾水合漾于是兼有沔称故传云汉上曰沔凡水有随地异名者漾东流为汉又东为沧浪之水是也有因他水决入而互受通称者汉上曰沔是也降【汉志作绛】水出上党屯留县东流至魏郡邺县清漳水决入经谓之衡漳亦其例导水之文凡互受通称者不志故导河不言漳导漾不言沔此经欲明浮潜入渭中间所由之路在漾下汉上故特称沔以别之
　　汉志右扶风武功县下云斜水出衙领山北至郿入渭褒水亦出衙领至南郑入沔按衙领山在今郿县西南三十里俗呼马鞍山褒斜本谷名李善西都赋注引梁州记云万石城泝汉上七里有褒谷【万石城在今汉中府褒城县东】南口曰褒北口曰斜长四百五十里【沟洫志曰作褒斜道五百余里曹孟徳以此谷为五百里石穴孔頴达云汉在渭南五百余里皆与梁州记合程大昌谓汉中北距斜口八九百里妄也】水经注汉水自西乐城北【城在今沔县东南汉水南岸】又东合褒水水东北出衙岭山东南经大石门歴故栈道下谷又东南迳三交城【城在褒城县西北以三水之防名】又东南得丙水口【水上承丙穴穴出嘉鱼故左思称嘉鱼出于丙穴良木攒于褒谷】又东南歴小石门【门穿山通道六丈有余蜀都赋曰岨以石门即此门在汉中之西褒中之北按今褒城县西北十五里箕谷口有石如门曰石门】又东南歴褒口【即褒谷之南口北口曰斜所谓北出褒】又南迳褒县故城东【褒中县也本褒国按褒中故城在褒城县南】又南流入于汉渭水自郿县故城南【城在今郿县东北十五里渭水之北】又东迳武功县北斜水自南注之水出县西南衙岭山北歴五丈原东【原在郿县西三十里渭水南】亦谓之武功水诸葛亮表云臣遣虎步监孟琰据武功水东是也以今舆地言之褒谷口在褒城县北十里斜谷口在郿县西南三十里褒水自衙岭南流经褒城县东又南入于汉斜水自衙岭北流经郿县东又东北入于渭褒之流长而斜之流短两谷髙峻中间褒水所经皆穴山架木而行名曰连云栈陆防所云縁侧径于岭嵓缀危栈于絶壁者也
　　郦元云自西汉泝流而至晋夀阻漾枝津南枝津即郭璞所云水从沔阳县南流至汉夀寰宇记所谓三泉故县南大寒水西流者也歴冈穴迤逦而接汉冈穴即郭璞所谓峒山括地志所谓龙门山大石穴者也以今舆地言之浮嘉陵江至广元县北龙门第三洞口舍舟从陆越冈峦而北至第一洞口出谷乘舟至沔县南经所谓浮潜而逾沔也自沔入南郑县界抵褒城东歴褒水斜水至郿县东北入渭沿流而东歴武功兴平盩厔鄠县咸阳长安髙陵咸寜临潼渭南华州朝邑至华隂县之渭口絶河流而东抵蒲州经所谓入渭而乱河也自蒲州并东岸而行至荣河县北泝汾水而上歴河津稷山绛州太平襄陵至临汾县是为平阳尧之所都此梁州及西倾之贡道也
　　水经注以褒斜二水为自沔入渭之道曰歴汉川至南郑属于褒水遡褒暨衙岭之南溪水支灌于斜川届武功而北达于渭水道相贯与经文符合而考诸汉史则犹有可疑者河渠书云武帝时有上书欲通褒斜道及漕事下御史大夫张汤汤问之言抵蜀从故道【县属武都郡即今汉中府之鳯县也】故道多阪回逺今穿褒斜道少阪近四百里而褒水通沔斜水通渭皆可以行船漕漕从南阳上沔入褒褒絶水至斜间百余里以车转从斜下渭如此汉中谷可致而山东从沔无限便于厎柱之漕上以为然拜汤子卬为汉中守数万人作褒斜道五百余里道果便近而水多湍石不可漕【沟洫志同】苏氏据此以説经曰沔无入渭之道汉人所言褒斜则其道也然褒斜之间絶水百余里故曰逾于沔盖禹时通谓褒为沔也傅同叔为之辨曰据唐孔氏言越沔陆行而北入渭则是以汉为即沔自浮潜至沔即舍舟陆行而北入渭也然经言浮于潜逾于沔则是自潜逾沔非谓自沔逾渭也若以逾于沔为逾于渭则以逾于洛为逾于河可乎苏氏求褒斜之道得之矣然亦以汉为即沔以禹时通谓褒为沔而説逾字与颖达无异吾固质之经而莫敢信也渭按褒斜之间絶水百余里则渭不言逾而言入诚有可疑即通谓褒为沔亦无解于百余里之阻隔傅同叔云上文既言逾沔可以该下而省文此説亦未当褒斜之间若更有一逾安得以逾沔该之愚窃谓褒斜二水禹时必有相通之道如水经注所云衙岭之南溪水支灌于斜川者及夏殷之际梁俗变为蛮夷贡职不修贡道遂废周武王牧野之师八国虽尝来防其后巴蜀恃险复不与中国通逾沔入渭之道其谁知之尝观江河之枝流日久亦多陻塞如夷水首受鱼复江战国时巴楚相攻舟师常出此路洎乎隋唐遂成断港汴水引河为转运之通渠宋南渡后废而不用日就浅涩今水道断续防不可问而况深山穷谷之中溪流一线裁得通舟自禹至汉多歴年所岂能长存而不变褒斜二水相通之道禹时自有汉时自无不得据汉史而疑圣经亦不得据郦注而疑汉史也史记严安上书云秦使尉佗屠睢将楼船之士南攻百越使监禄凿渠运粮深入韦昭曰监御史名禄也其所凿之渠今名灵渠在广西桂林府兴安县北五里又西南经灵州县界合大融水入漓江范成大桂海虞衡志曰灵渠在桂之兴安县湘水于此下融江融江为牂柯下流本南下兴安地势最髙二水逺不相谋秦监禄始作此渠派湘之流而注之融使北水南合北舟逾岭其作渠之法于湘流沙磕中垒石作铧觜【铧呼切音华鍫别名俗呼锸説文作防云两刃臿也】鋭其前逆分湘流为两激之六十里行渠中以入融江与俱南渠绕兴安界深不数尺广丈余六十里间置斗门三十六土人但谓之斗舟入一斗则复闸斗俟水积渐进故能循崖而上建瓴而下千斛之舟亦可往来治水巧妙无如灵渠者渭按湘漓之源同出阳朔山西北流至兴安东五里分水岭上始分为二水南曰漓北曰湘【见柳开湘漓二水説】二水逺不相谋犹褒斜之为衙岭所隔也自秦时监禄凿渠引湘入融转注于漓而北舟始得逾岭孟子云激而行之可使在山真有其事此法巧妙或传自上古禹时褒斜二水相通之道盖亦是人力所为故不修即废灵渠自秦至唐裁千余年寳歴初道已崩壊頼观察李渤脩之餽运复通况褒水通斜之道自禹至汉垂二千年岂有不壊之理郦元云溪水支灌于斜川亦想当然耳汉以后必无此道也【灵渠斗闸之法今防通亦用之但南旺地势虽髙不如衙岭之峻其为力较易耳】
　　或问古今之地势一也褒斜之水汉时多湍石不可漕禹时何独不然曰汉之所漕者谷也禹之所漕者贡物而已梁州所贡皆金石之类体质虽重亦岂若珂峩大艑每船载至数百石水稍浅狭即不能行者哉盖惟物少而舟轻故山谿无碍急湍可挽茍有水道则必从之至不得已而舍舟行陆虽轻约易赍亦必择其路之最近者如自潜逾沔中间所歴冈穴不过二十余里圣人之重民力也如此惜乎张汤刀笔吏不知经术其子卬亦庸才不能推寻旧迹而轻用其民以车转谷百余里曽不以为劳且使沔渭之间贡道断续不明真千载恨事
　　孔疏云帝都在河之东故渡河陆行而还帝都此从传谓禹还都白所治故有陆行之説若贡物则自蒲州陆行以至平阳约三百余里转输之劳人何以堪按左传僖十三年晋饥秦输粟于晋自雍及绛相继命之曰泛舟之役正义曰秦都雍雍临渭晋都绛绛临汾渭水从雍而东至华隂入河从河逆流而北上至河东汾隂乃东入汾逆流东行而通绛此即尧时雍梁之贡道一水可达焉用陆行哉














　　禹贡锥指卷九
<经部,书类,禹贡锥指>
　　钦定四库全书
　　禹贡锥指卷十
</div>
    <div class="pagination">
<a href="禹贡锥指_page7.html">上一页</a><span>...</span><a href="禹贡锥指_page3.html">3</a><a href="禹贡锥指_page4.html">4</a><a href="禹贡锥指_page5.html">5</a><a href="禹贡锥指_page6.html">6</a><a href="禹贡锥指_page7.html">7</a><span class="current-page">8</span><a href="禹贡锥指_page9.html">9</a><a href="禹贡锥指_page10.html">10</a><a href="禹贡锥指_page11.html">11</a><a href="禹贡锥指_page12.html">12</a><a href="禹贡锥指_page13.html">13</a><span>...</span><a href="禹贡锥指_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
