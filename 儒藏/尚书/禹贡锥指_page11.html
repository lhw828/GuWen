<!DOCTYPE html>
<html>
<head>
    <meta charset="UTF-8">
    <title>禹贡锥指 - 第 11 页/共 16 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>禹贡锥指 - 第 11 页/共 16 页</h1>
    <div class="content">


　　禹贡锥指卷十二
<经部,书类,禹贡锥指>
　　钦定四库全书
　　禹贡锥指卷十三上
　　徳清胡渭撰
　　导河积石至于龙门
　　传曰施功发于积石至于龙门正义曰河源不始于此记其施功处耳林氏曰孔传云或凿山或穿地以通流此説不然使自积石而下龙门而上果有凿山穿地之迹则经无縁略而不载也傅氏曰自积石至于龙门计应三千余里禹记河之所迳疏阔若此者以龙门而上积石而下地高而水不为患禹功所不加故不言也渭按积石龙门见雍州导者循行之谓先儒皆以为施功故其説多误洪水为帝都切近之灾龙门未辟而先从事于积石舍近图逺无是理也辩见导弱水下
　　汉志金城郡河关县下云积石山在西南羌中河水行塞外东北入塞内西域传云盐泽水潜行地下南出于积石为中国河后汉县属陇西郡志云积石山在西南河水出此禹贡之积石也叚颎传自张掖追西羌且鬭且行四十余日至河首积石山出塞二千余里唐书侯君集等追吐谷浑王伏允至星宿川又达柏海北望积石山观河源之所出是皆河关县西南羌中之积石自隋大业二年平吐谷浑于赤水城置河源郡以境有积石山名唐仪凤二年改置河源军在鄯州西百二十里【鄯州即西平郡治湟水县今为西宁卫治】又于浇河故城置积石军在廓州西南百五十里【廓州治化城县其故城在今西宁卫南一百八十里元和志云积石军西临大涧北据黄河即隋浇河郡所治】而积石之名遂移于塞内杜氏通典云积石山在今西平郡龙支县南即禹贡导河积石蔡传承其误曰地志积石在金城郡河关县西南羌中今鄯州龙支县界也阎百诗为之辩曰汉河关县宣帝神爵二年置后梁吕光龙飞二年克河关凡四百五十七年为郡县后没入吐谷浑遂不复况积石又在其西南羌中乎当在汉西海郡之外是真当日大禹导河处龙支县近在今西宁卫东南八十里本汉金城允吾【音铅牙】县地后汉为龙耆【音支】城元和志积石山在龙支县西九十八里南与河州枹【音孚】罕县分界枹罕今临洮府之河州积石山在州西北七十里积石关则又在西北百二十里所谓两山如削河流经其中是较禹所导之积石河隔千有余里岂在其县界者乎县界之积石乃小积石山即郦注之唐述山耳大小积石之名莫明辨于唐人魏王泰曰大积石山在吐谷浑界小积石山在枹罕县西北张守节曰河自盐泽潜行入吐谷浑界大积石山又东北流至小积石山李吉甫曰河出积石山西南羌中今人目彼为大积石此为小积石然则蔡传当云何曰引地志下当云今鄯州西南塞外山也汉在羌中唐在吐谷浑界今河州枹罕县鄯州龙支县界有积石山虽河所经非禹所导者渭按应劭云析支东去河关千余里河首积石南枕析支则县距此山亦千余里可知矣自东晋之后县为吐谷浑所据遂以枹罕为华戎之界故唐初太子贤注后汉书误认龙支之积石为禹贡之积石【后汉桓帝纪延熹二年烧当等八种羌叛冦陇右防羌校尉叚颎追击于罗亭破之注云东观记曰追到积石山即与罗亭相近今鄯州三年烧当羌叛叚颎追击于积石大破之注云积石山在今鄯州龙支县南即禹贡导河积石是也】而中叶已知其非独杜佑不审耳宋咸平四年真宗指甘沙伊凉等州图谓辅臣曰此图载黄河所出之山乃在积石外与禹贡所述异盖亦以龙支之积石为禹迹也蔡氏承误以释经学者宗之故元都实穷河源仍以廓州西南之积石州为积石【州即唐积石军】而至正中修宋史其河渠志亦云黄河自贵徳西宁之境至积石经河州昔郭景纯注山海经曰名实相乱莫矫其失习非胜是终古不悟此之谓矣
　　汉志冯翊夏阳县下云禹贡龙门山在北刘昭注补郡国志云太史公曰迁生龙门韦昭谓在县北也水经注引魏土地记曰梁山北有龙门山后魏志夏阳县有龙门山隋改县曰韩城故括地志云龙门山在韩城县北五十里此河西之山东与壶口隔水相望通典云同州韩城绛州龙门二县有龙门山即禹所凿是河东亦有龙门山矣然经所谓龙门在雍域不在冀域杜説本顔师古辩见导山水经注河自蒲昌有隐沦之证重源出于积石之山禹贡所谓导河自积石也山在西羌之中烧当所居延熹二年烧当犯塞防羌校尉段颎讨之追出塞至积石山斩首而还司马彪曰西羌者自析支以西濵于河首左右居也河水屈而东北流迳于析支之地是为河曲矣应劭曰禹贡析支属雍州在河关之西东去河关千余里羌人所居谓之河曲羌也河水又东自河曲迳西海郡南【汉平帝时王莽讽羌献西海之地置西海郡而筑五县焉寻废按汉志金城临羌县西北塞外有僊海盐池古音西与僊同僊海即西海也一名卑禾羌海亦曰青海又曰鲜水海赵充国请治湟陿以西道桥令可至鲜水左右王莽诱塞外羌献鲜水海允谷盐池是也郡治龙夷城在临羌新县西三百十里元和志云鄯州西至西海三百七十里龙夷城即今西北三百五十里威戎城也今为西宁卫西塞外地临羌故城在卫西二百八十里浩亹河南】又东迳允川而歴大榆小榆谷北【羌逺唐钟存所居也永元中无复聚落隃糜相曹凤上言大小榆谷土地肥美又近塞内有西海盐池之利宜建复西海郡县规固二榆广设屯田隔塞羌胡交关之路从之后羌反遂罢按允川在西宁卫西南塞外大小榆谷即唐之九曲也东去积石军三百里水甘艸良宜畜牧睿宗时杨矩为鄯州都督奏请黄河九曲之地以为金城公主汤沐之所吐蕃既得顿兵畜牧又与唐境接近自是复叛至天寳中哥舒翰为陇右节度使复校九曲置浇河洮阳二郡髙适作九曲词以美其功】又东过陇西河关县北浇水从东南来注之【河水又迳沙州北叚国曰浇河西南一百七十里有黄沙沙南北一百二十里东西七十里都不生艸木沙州于是号焉按浇经误作洮今据注改正】又东流入西平郡界左合二川【后汉建安中析金城郡临羌等县置西平郡治西都县后魏置鄯州隋改县曰湟水其故城即今西宁卫治也元和志云湟水县本汉破羌县地】又东迳浇河故城北【有古城东西犄角东北去西平二百二十里按南凉秃发乌孤以河南地为浇河郡治此城唐于此复置浇河郡其东为积石军】又东迳石城南【昔叚颎击羌于石城投河堕坑而死者八百余人按后魏石城县废帝改曰化隆唐改曰化城廓州治焉元和志云黄河在县南八十里】又东北迳黄河城南【西北去西平二百十七里】又东迳邯川城南【有三水导自北山南迳邯川注于河按废廓州城东南有邯川城秃发傉檀所置邯川护军也】又东迳临津城北白土城南【在南津西六十里有白土城在大河北为济渡处魏凉州刺史郭淮破羌遮寒于白土即此矣按临津城在今河州西北一百二十里隋曰临津开大业五年自将伐吐谷浑出临津关渡黄河至西平即此城也白土城在西宁卫南】又东左防白土川水【水出白土城西北东南注于河】又东北右防二水【河北有层山山甚灵秀有石室曰积书岩时见神人往还俗不悟其仙乃谓之鬼彼羌目鬼曰唐述因名唐述山按西宁卫东南八十里有龙支故城本汉允吾县地后汉置龙耆城和帝以曹鳯为金城西部都尉屯龙耆是也后魏于此置北金城县西魏改曰龙支元和志积石山一名唐述山今名小积石山在鄯州龙支县西九十八里河州枹罕县北七十里黄河在龙支县西南六十里枹罕县北五十里】又东歴凤林北【凤林山名五峦俱峙按凤林在今河州北隋志枹罕县有凤林山元和志云在县北三十五里】又东与漓水合【漓水导源塞外羌中东北流迳石门山疑即皋兰山门汉元狩三年霍去病出陇西至皋兰是也漓水又东北迳枹罕县故城南又东北出峡北注于河地理志曰漓水出白石县西塞外东至枹罕入河也元和志石门山在凤林县北二十八里漓水西去县二百步按枹罕故城即今河州治白石故城在州西】又东迳左南城南【石城南一百四十里有左南城今在西宁卫东南】又东迳赤城北【即河夹岸也秦州记曰枹罕有河夹岸岸广四十丈今河州西北赤岸戍是】又东洮水注之【沙州记曰洮水出嵹台山东嵹台西倾之异名也其水东北流迳吐谷浑中又东北迳曽城北又东迳临洮县故城北又北迳降狄道故城西左防大夏川水又北入河地理志曰洮水北至枹罕东入河是也按曽城即临潭故城在洮州卫西南七十里元和志云城东北二面并枕洮水临洮故城即今岷州卫治降狄道故城即今临洮府西南狄道故城也元和志犬夏县西北至河州七十里大夏川水经县南去县十步近志云大夏河即漓水谬也】又东迳金城允吾县南湟水从西来注之【允吾金城郡治也西有湟水水出塞外东南流迳龙夷城又东南迳卑禾羌海北又东迳湟中城北又东迳临羌县故城北又东迳临羌新县故城南又东迳西平城北又东迳乐都城南又东迳破羌县故城南又东与閤门河合即浩亹河也又东迳允吾县北又东迳允吾县故城南又东注于金城河即积石之黄河也元和志湟水名湟河亦谓之乐都水出青海东北乱山中东南流至兰州西南入黄河按兰州本汉金城县允吾浩亹枝阳今皆在其境州西百二十里有允吾故城后汉光和六年金城河水溢出二十余里即此河也浩音诰亹音门】又东迳石城南【谓之石城津关骃曰在金城西北今兰州西有石城津】又东南迳金城县故城北【十三州志曰大河在金城北门东流梁泉水注之按故城即今兰州治】又东迳榆中县北【昔蒙恬为秦北逐戎人开榆中之地金城之属县也章懐太子贤曰榆中在金城县东北】又东迳天水北界【苑川水出勇士县南山东北流迳牧师苑而北注于河有东西二苑城西城即乞佛所都也按今靖逺卫西有苑川城黄河自兰州界东北流越乱山中二百余里入卫界始泻落巨川如瀑布然土人沿山引水灌田甚广】又北迳武威媪围县东北【今宁夏中卫西南有温围水下流入黄河通鉴晋咸宁五年马隆讨凉州鲜卑度温围水胡三省曰汉武威郡有媪围县此水或因以名媪譌温也又庄浪所本汉武威郡地宋元嘉十六年魏主焘议伐凉州李顺等请自温围水以西至姑臧则此水当出媪围县界县在河西庄浪之东南中卫之西南也】又东北迳天水勇士县北【今靖逺卫西二百里有勇士故城】又东北迳安定祖厉县故城西北【汉武帝元鼎五年幸雍遂逾陇登空同西临祖厉河而还即于此也水出祖厉南山北流注于河按祖厉音罝赖其故城在靖逺卫西南一百三十里】又东北迳麦田城西又东北迳麦田山西【在安定西北六百四十里按麦田城在靖逺卫北晋咸和四年乞伏述延见赵亡惧自苑川迁于麦田即此】又东北髙平川水注之【即苦水也水出髙平大垄山苦水谷东北流迳髙平县故城东又北出秦长城又北迳廉城东又北迳三水县西西南去安定郡三百四十里其水又北入于河元和志秦长城在髙平县北十里按今平凉府荘浪县西二十里有苦水川自静宁州流入又北入镇原县界为髙平川髙平故城在今固原州西二里建武八年光武讨隗嚣进至髙平第一城是也】又东北迳眴卷县故城西【地理志曰河水别出为河沟东至富平北入河河水于此有上河之名按眴卷音旬箘其故城在今宁夏中卫东唐为灵州鸣沙县地】又北迳北地富平县西【河侧有两山相对水出其间即上河峡世谓之青山亦称峡口今宁夏卫西南一百四十里有峡口山】又北迳富平县故城西【北地都尉治今在灵州所西南】又北迳薄骨律镇城【城在河渚上赫连果园也唐朔方节度治所元和志灵州理廻乐县本汉富平县县枕黄河后魏刀雍为薄骨律镇将上表请开富平西三十里艾山旧渠通河水溉公私田四万余顷人大获其利又薄骨律渠在县南六十里溉田千余顷灵武县东南至灵州十八里黄河自廻乐县界流入汉渠在县南五十里从汉渠北流四十余里始为千金大陂其左右又有胡渠御史百家等八渠溉田五百余顷按五代唐长兴中朔方帅张希崇亦引河渠兴屯田以省漕运民夷爱之今灵州所境田多沃饶恒无暵涸之患赖黄河之灌溉也】又迳典农城东又迳北典农城东【二城皆上河典农都尉马参所治也在今灵州所界】又东北迳廉县故城【汉属北地郡其故城当在今所西南】又北与枝津合【水受大河东北迳富平城所在分裂以溉田圃北流入河今无水】又东迳浑懐鄣西【元和志懐逺县在灵州东北隔河一百二十里废灵武城在县东北隔河一百里其城本蒙恬所筑古谓之浑懐鄣】又东北歴石崖山西【山石自然有文若战马之状亦谓之画石山今在平罗所东】又北迳朔方临戎县西【河水东北迳三封县故城东在临戎县西一百三十里按三封属朔方郡其故城在今榆林卫界废夏州西南长泽县北二十里】又北迳临戎县故城西【旧朔方郡治】又东迳沃野故城南【元和志沃野故城在天徳军城北六十里即后魏六镇从西第一镇也刀雍上表云臣镇去沃野镇八百里道多深沙轾车往来犹以为难】又北屈南河出焉【见后】又北迤西溢于窳浑县故城东【朔方西部都尉治自县西北出鸡鹿塞汉甘露三年董忠送呼韩邪单于出鸡鹿塞后汉永元初窦宪出鸡鹿塞伐匈奴是也城今在废夏州西北】又屈而东流为北河【汉元朔二年卫青絶梓岭梁北河杜佑曰河经灵武郡西南便北流凡千余里过九原郡乃东流汉人谓之西河自九原以东汉人谓之北河然北河之名秦已有之史记惠文王后五年游北河昭襄王十八年人之上郡北河是也】东迳高阙南【史记赵武灵王自代并隂山下至高阙为塞山下有长城长城之际连山刺天其山中断望若阙焉故有髙阙之名汉元朔四年卫青败右贤王于髙阙即此处也按髙阙在废丰州城西黄河外刘昫曰髙阙北距大碛口三百里】又东迳临河县故城北【城在今榆林卫西北】又东迳阳山南【汉书注曰阳山在河北指此山也北假地名自髙阙以东夹山带河阳山以西皆北假也史记秦使蒙恬北击胡渡河取髙阙据阳山北假中是也按阳山即隂山也山在中国之极北故名隂山水北曰阳山在河水之北故亦谓之阳山徐广云隂山在河南阳山在河北非也汉书侯应曰北边塞至辽东外有隂山东西千余里艸木茂盛多禽兽本冒顿依阻其中治作弓矢求出为冦是其苑囿也孝武出师征伐斥夺此地攘之于幕北建塞徼起亭隧筑外城列屯戍以守之然后边境得用少安计隂山緜亘千余里直抵辽东非河南所能容益信徐説之谬】又南屈迳河目县左【括地志云五原郡河目县故城在北假中北假在河北今属胜州银城县汉书王莽传云五原北假膏壤殖谷】又南合南河【上承西河东迳临戎县故城北又东迳临河县南又东迳广牧县故城北流二百许里东防于河】又南迳马隂山西【史记音义曰五原安阳县北有马隂山】又东南迳朔方县故城东北【汉朔方郡治元和志仆贲故城在夏州朔方县理北即汉朔方县之故城诗所谓王命南仲城彼朔方是也汉武帝元朔二年收河南地置朔方五原郡使校尉苏建筑朔方亦谓此自汉至今常为关中根植什贲之号盖蕃语也无定河一名朔水一名奢延水源出县南百步赫连勃勃于此水之北黒水之南改筑大城名统万城郦道元云蒸土加功雉堞虽久崇墉若新】又东转迳渠搜县故城北【朔方中部都尉治在废夏州北此非禹贡之渠搜説见雍州】又东迳西安阳故城【汉属五原郡城在废丰州东北】又东迳田辟城南【汉志五原郡成宜县下云中部都尉治原亭西部都尉治田辟辟读曰壁原亭田辟葢皆县界之地名】又东迳成宜县故城南【城在废丰州界】又东迳原亭城南【五原中部都尉治】又东迳宜梁县故城南【五原西南六十里世谓之石崖城今在废丰州东】又东迳稒阳城南河隂县故城北【稒阳城即稒阳塞在稒阳县西北后汉永元初窦宪出鸡鹿塞邓鸿出稒阳塞即此城河隂汉属五原郡】又东迳九原县故城南【秦置九原郡治此汉元朔二年更名五原秦始皇逐匈奴并河以东属之陶山筑亭鄣为河上塞徐广曰陶山在五原北元和志敬本古城在中受降城北四十里郑防军録曰时人以张仁愿河外筑三城自古未有今敬本城周一万八百七十二步壕堑深峻亦古之坚守贾耽古今述曰以地理求之前代九原郡城也】又东迳临沃县南又东石门水南注之【水北出石门鄣东南流迳临沃县东注于河按临沃属五原当在稒阳县西】又东迳稒阳故城南【五原东部都尉治在榆林卫废胜州西南汉志稒阳县北出石门障得光禄城太初三年光禄徐自为出五原塞筑亭障西北至卢朐山谓之光禄塞即此按中受降城本秦九原郡地唐置天徳军元和志云武川城在军北三百里后魏六镇从西第三镇也自北出石门障即光禄城古入匈奴大路】又东迳塞泉城南又东迳云中桢陵县南又东迳沙南县北【河水南入桢陵县西北縁胡山歴沙南县东北两山二县之间而出余以太和中从髙祖北巡亲所经涉县在山南北去云中城一百二十里县南六十许里有东西大山山西枕河河水南流脉水寻经殊乖川去之次按縁胡山今在山西平卤卫西北黄河西来折而南流处桢陵即废东胜州也其故城在卫西北河东岸沙南故城在西岸榆林塞外唐为胜州地经文当云又南迳云中桢陵县西又南迳沙南县东则与郦元所见者符矣】从县东屈南迳沙陵县西白渠水注之【水出塞外西南流入河沙陵汉属云中郡】又南迳赤城东又南迳定襄桐过县西【河水于二县之间有君子济今在平卤卫西】又南树頽水注之【水出东山西南流至沃阳故城西而南注于河沃阳汉鴈门西部都尉治】又南大罗水注之【水上承树頽河南流西转迳武县故城南又西南注于河武县在善无西百五十里】又左得湳水口【水出西河郡美稷县西流合吕梁洪水而注于河按平卤卫西有吕梁山湳水口当在今河曲县西北天桥峡也】又南迳西河圁阳县东圁水注之【水出上郡白土县圁谷东迳圁隂县北人东迳圁阳县南人东注于河按今米脂县西北有圁隂故城圁阳当在其东北也圁音银史记晋文公攘戎翟居于圁洛之间即此水】又南诸次之水入焉【水出上郡诸炎山东迳榆林塞入长城又东注于河按榆林塞在废胜州南界亦谓之长榆】又南迳离石县西奢延水注之【水西出奢延县西南赤沙阜东流合黒水又东合走马水又东入于河离石今永宁州奢延故城在废夏州西南】又东迳土军县西【汉属西河郡今为石楼县】又南迳上郡髙奴县东【今肤施县北百里有金明城即汉髙奴县也】又南迳河东北屈县西【即夷吾所居邑今吉州北二十里有北屈故县】又南为采桑津【春秋僖公八年晋里克败狄于采桑是也】又南迳皮氏县西【今河津县西有皮氏故城书序祖乙圯于耿即此】北屈故城西十里有风山【元和志风山在慈州吉昌县北三十里】风山西四十里有孟门山淮南子曰龙门未辟吕梁未凿河出孟门之上大溢逆流无有丘陵髙阜灭之名曰洪水大禹疏通谓之孟门孟门即龙门之上口也实为黄河之巨阨此石经始禹凿河中漱广夹岸崇深倾崖返捍巨石临危若坠复倚其中崩浪万寻县流千丈鼓若山腾迄于下口方知慎子下龙门流驶竹箭非驷马之追也魏土地记曰梁山北有龙门山大禹所凿通孟津河口广八十步岩际镌迹遗功尚存以今舆地言之河自大积石山东北流迳陜西西宁卫西南塞外至河州西七十里入塞【卫在行都司东南入百余里黄河西自塞外流入经卫之东南与河州分水州在临洮府西一百八十里西至生番界七十里有小积石山两崖如削河流其中西南去大积石山千余里】又东北迳州北合漓水又东北合洮水【二水已见上文】又东北迳兰州西南湟水合浩亹水自西来注之【州在临洮府北二百十里黄河去州二里关骃所谓金城河也湟水自州西一百八十里入河唐书吐蕃传湟水出蒙谷抵龙泉与河合河之上流由洪济梁西南行二千里世举谓西戎地曰河湟】又东北迳州北【夹河有滩宜播五谷引河灌溉甚为民利】又东北迳金县北【县在兰州东九十里黄河去县六十里】又东北迳靖逺卫北【旧名靖虏属陜西都司本汉鹯隂县地后汉建初中赵冲追击叛羌于鹯隂河即此卫北有韦精山黄河自金县乱山中来至卫西南百里乌兰关汉祖厉县地也唐置乌兰县属防州有黄河堰刺史安敬忠所筑以捍河流】又东北迳宁夏中卫南【卫属陜西都司黄河去卫十五里地势稍平河流益盛卫东南一百五十里有鸣沙城西枕黄河人马行经此沙随路有声故号鸣沙】又东北迳灵州所北【所在宁夏卫南少西九十里本汉灵洲富平二县地旧志云黄河千里一曲自浇河至故眗卷县率东北流至富平始曲两北流亦谓之河曲】折而北迳宁夏卫东南【卫属陜西都司宋为懐逺镇干兴二年李徳明城此为兴州以居景祐中元昊升为兴庆府卫西至贺兰山边界六十里北至镇逺关边界二百里东至榆林卫界三百五十里黄河去卫四十里元和志保静县西南至灵州六十里本汉富平县地贺兰山在县西五十三里东望云山形势相接迤逦向北经灵武县又西北经保静县西乂北经懐逺县西又北迳定逺城西又东北抵河其抵河之处亦名乞伏山在黄河西从首至尾有像月形南北约长五百余里真边城之巨防山之东河之西有平田数千顷可引水灌溉如尽收地利足以赡给军储也顾景范云自宁夏以上民多穿渠溉田而宁夏之利尤博盖上流势少缓无溢决之患且泥沙未甚故引河为宜也】又北迳平罗所东【旧名平虏在宁夏卫东北一百二十里河去所十五里贺兰山在所西六十里镇逺关在所北六十里】又北迳榆林卫西出塞迳废丰州西【卫本汉上郡龟兹县地金元为米脂县地名榆林庄明正统二年筑榆林城天顺七年置榆林卫治焉北至边墙十里其外皆战国时云中九原地也黄河自灵州所横城堡西折而北迳宁夏平罗入卫界废丰州城在卫西北塞外七百里本汉朔方郡之广牧县后魏为懐朔镇隋始置丰州治九原县明初废杜佑曰丰州西至黄河百三十里北至黄河四十里东北至黄河八十里】折而东迳三受降城南【元和志三受降城景云三年朔方总管张仁愿所置也先是朔方军北与突厥以河为界河北岸有拂云堆神祠突厥将入冦必先诣祠祭酹求福因牧马料兵而后渡河时突厥黙吸尽众西击突骑施娑葛仁愿奏请乗虚夺取汉南之地于河北筑三受降城首尾相应絶其南冦之路从之六旬而三城俱就以拂云祠为中城与东西两城相去各四百余里遥相应接北拓三百余里于牛头朝那山北置烽堆一千八百所自是突厥不得度山放牧朔方无复冦掠减镇兵数万人顾景范云中城在废夏州北八百里西城在废丰州北八十里东城在废胜州东北二百里今按东城本汉定襄郡之盛乐县后魏尝都此唐置振武军元和六年以韩重华为振武营田和籴水陆运使重华请募人为十五屯屯置百三十人而种百顷令各就髙为堡东起振武转而西过云中界极于中受降城出入河山之际六百余里屯堡相望冦来不能为暴人得肆耕其中少可以罢漕挽之费朝廷从其议秋果倍收歳省度支钱千三百万见韩愈送重华归所治序】折而南迳废胜州东入塞其东岸则平卤卫【废胜州城在榆林卫东北四百五十里本汉云中五原二郡地隋置胜州治榆林县元和志云北近榆林即汉之榆林塞云中故城在县东北四十里东受降城在县东北八里榆林关在县东三十里东北临河自夏州朔方县流入又经河濵县东十五步阔一里不通舡楫即河濵关渡处名君子津杜佑曰胜州东至黄河四十里北至黄河五里西北至黄河二十里平卤卫在山西大同府西少南二百四十里明置本汉鴈门郡之武州县隋唐以后为朔州地元和志黄河在朔州鄯阳县西三百里辽自河西移置胜州于此曰东胜州其故城在今卫西北元志云唐徙东受降城于绥逺烽南即今州治也明洪武初改建左右二卫兵民皆耕牧河套中冦益稀少二十六年城东胜永乐初移就延绥其地遂墟今按自废丰州西至废胜州东黄河三面围绕之地周数千里谓之河套周曰朔方秦曰新秦汉为朔方郡地隋唐为丰胜三州地明为榆林卫北境自国初舍受降而卫东胜已失二面之险其后又撤东胜以就延绥则外险尽失冦来莫御天顺六年元孽毛里孩阿罗山孛罗出三部始入居河套屡为边患隆庆中吉能以俺答内附亦来款塞因而羁縻之　本朝属理藩院榆林新志曰河套之地南抵边墙北濵黄河逺者八九百里六七百里近者亦一二百里唯黄甫川之南焦家坪及娘娘滩羊圈渡口为最近云】又南迳府谷县东其东岸则河曲县保徳州【府谷在陜西葭州东少北三百四十里黄河南流迳黄甫川东九里入县界又南迳县东去县百歩河曲在山西太原府西北五百二十八里黄河在县西北府志云自县东北故东胜州境转而西南流八十里至县西北平泉村复转西流九十里至天桥峡又南流入保徳州界偏头关在县东北一百十里东接鸦角山西逼黄河其地东仰西伏因名偏头保徳在府西北五百里黄河在州西北一里】迆西迳神木县南又南迳葭州东其东岸则兴县【神木在葭州东北一二十里黄河去县十里葭州在延安府东北五百八十里黄河去州一里兴县在太原府岢岚州西一百五十里黄河在县西五十里元和志岚州合河县黄河在县西二里按今兴县西北五十里有合河故城旧志云山西自河曲至蒲津千五百里俱邻陜西河最狭而于神木渡河为尤易】又南迳吴堡县东又南迳绥徳州东其东岸则临县永宁州宁乡县【吴堡在葭州南八十里黄河去县一里绥徳在延安府东北三百六十里黄河去州一百二十里无定河在州城东即古奢延水以溃沙急流深浅不定故名临县在山西汾州府西北三百里黄河在县西八十里永寜州在府西少北一百二十里宁乡在州西南五十里黄河并在其西元和志石州平夷县黄河西去县一百四十五里定胡县黄河去县西二百步按平夷故城即今宁乡县治定胡当在永宁州界永宁本石州明隆庆三年更名】又南迳清涧县东又南迳延川县东又南迳延长县东其东岸则石楼县永和县大宁县【清涧在延安府东北二百三十五里黄河去县百里延川在府东北二百里黄河去县四十五里延长在府东少南百五十里黄河去县三十五里元和志延州延水县黄河在县东八里门山县黄河在县东三十五里按延水故城在今府东北一百十里门山故城在府东南一百八十里石楼在汾州府西少南二百六十里黄河在县西九十里永和在山西平阳府隰州西九十里黄河在县西六十里大宁在州西南九十五里黄河在县西六十八里孟门山在县西南八十里与吉州分山】又南迳宜川县东其东岸则吉州乡宁县【宜川在延安府东南二百八十里黄河去县八十里元和志丹州汾川县西南至州七十里黄河在县北七里河岸顿狭状似槽形乡人呼为石槽盖禹治水凿石导河之处石槽长千歩阔三十步悬水奔流鼋鼍鱼鼈所不能游按汾川故城在今宜川县东七十里孟门山在县东南二十里黄河西岸山势绵延与吉州孟门山参差相接即文城故县西南三十六里河中之石槽山也吉州在平阳府西二百四十里黄河在州西六十里壶口山在州西南七十里乡宁在州东南六十里黄河在县西七十九里】又南至韩城县东北龙门山在焉其东岸则河津县【韩城在西安府同州东北二百里黄河去县十五里龙门山在县北五十里河津在平阳府蒲州东北二百里黄河在县西元和志云去县二十五里即龙门口三秦记曰河津一名龙门水陆不通鱼鼈之属莫能上江海大鱼集龙门下数千不得上上则为龙故曰曝鳃龙门水经注曰其鱼出巩县巩穴每三月则上渡龙门得渡为龙否则防额而还】此导河积石至于龙门之所经也
　　蔡传李复云同州韩城北有安国岭东西四十余里东临大河濒河有禹庙在山断河出处禹凿龙门起于唐张仁愿所筑东受降城之东自北而南至此山尽两岸石壁峭立大河盘束于山峡间千数百里至此山开岸阔豁然奔放怒气喷风声如万雷余按旧説禹凿龙门而不详其所以凿诵説相传但谓因旧修辟去其龃龉以决水势而已今详此説则谓受降以东至于龙门皆是禹新开凿若果如此则禹未凿时河之故道不知却在何处而李氏之学极博不知此説又何所考也渭按安国传言禹治河或凿山或穿地以通流此亦有所本凿山即辟龙门穿地即凿吕梁也但不当云起自积石耳颖达复为之説曰释水云河千里一曲一直则河从积石北行又东乃南行至于龙门计应三千余里龙门底柱凿山也其余平地穿地也言自龙门以下亦然则其所穿凿更逺矣李复谓起自东受降城较安国所言为近然计东城至安国岭亦有千四五百里如必须处处穿凿岂人力所能及禹劳民亦不应至此而二孔之妄又无论矣总由以导为施功遂积误相承而不觉耳至其所谓凿山穿地者亦只是因旧修辟非本无水道而始开之蔡氏云云则又疑所不当疑也
　　孔疏谓积石在龙支又据释水之文故云至龙门三千余里然其实不止于此约计有四千三百余里若禹贡之积石更在龙支县西南塞外一千二百余里则自积石至于龙门当有五千五百余里也龙门以下记河行方向甚详而其上絶不言方向蔡传云荒逺其所略也今按龙门以上禹功所不加故数千里之河总括为一句河自积石东北流至宁夏折而北至废丰州折而东至东受降城折而南方向不一难于属辞故略之非为荒逺也【河自积石至龙门所行皆雍州之域不可谓荒逺宋人见朔方西凉不入其版图遂以荒逺目之耳】禹导自积石为中国河其水不复行戎翟之境及三代之季雍州西北二隅每为戎翟所侵秦汉以来屡复屡失大抵河湟之外悉属羌浑云中五原尽归獯鬻河行其间出且入者再唐之中叶吐蕃盛强盗有陇西州县逺近有司不复传宰相贾耽乃绘布陇右山南九州具载河所经受为图曰吐蕃黄河録贞元十四年上之【艺文志有贾耽吐蕃黄河録四卷】其系之吐蕃者盖本中国河行之地而时为吐蕃所据耽志存经略故详着之非谓河源之在积石外者也宋世亦防吐蕃及西夏元乃混一罔不賔服明仍以河州为入塞之始而天顺六年元孽毛里孩等入居河套羁縻不絶以迄于今汉云中五原二郡地遂不登版图黄河之行其境者世将不知为弼成之所及而州县旧迹置之不问矣故余解导河于大积石以下黄甫川以上备考古记叙次特详
　　附论河源
　　山海经曰槐江之山丘时之水出焉而北流注于泑水实惟帝之平圃南望昆仑其光熊熊其气魂魂西南四百里曰昆仑之丘是实惟帝之下都河水出焉而南流注于无达赤水出焉而东南流注于汜天之水洋水出焉而西南流注于丑涂之水黒水出焉而西流注于大杅是多怪鸟兽又曰积石之山其下有石门河水冒以西南流【郭璞注云下都天帝都邑之在下者河水出山东北隅赤水出山东南隅洋水出山西北隅黒水亦出山西北隅无达汜天丑涂大杅皆山名冐犹覆也积石山在今金城河关县西南羌中河水行塞外东入塞内】
　　渭按此第二卷西次三经文也是书山川之方乡里至不可为典要后世无从测算昆仑疑当在西域而不知其在何国去玉门阳关凡几许也
　　又曰海内昆仑之墟在西北帝之下都昆仑之墟方八百里髙万仞赤水出东南隅以行其东北西南流注南海厌火东河水出东北隅以行其北西南流入渤海又出海外即西而北入禹所导积石山洋水黒水出西北隅以东东行又东北南入海羽民南弱水青水出西南隅以东又北又西南过碧方鸟东【郭注云言海内者明海外复有昆仑山方八百里髙万仞谓其墟广轮之髙卑耳自此以上二千五百余里上有醴泉华池去嵩髙五万里盖天地之中也见禹本纪吴任臣广注云此文王崇庆疑其重出非有二昆仑也】按此第十一卷海内西经文也其山即西次三经之昆仑唯多弱水青水耳海内谓西海之内郭注云海外复有昆仑者即大荒经之所言也是书非一时一手作故文多冗复谓此条重出者近是但考其河行之方乡自昆仑东北隅西流迳其北又西南出渤海外又西转北入禹所导积石山则昆仑反在积石之东矣有是理乎
　　又曰西海之南流沙之濵赤水之后黒水之前有大山名曰昆仑之丘其下有弱水之渊环之其外有炎火之山投物輙然有人戴胜虎齿有豹尾穴处名曰西王母此山万物尽有【郭注云弱水其水不胜鸿毛河图玉版亦曰西王母居昆仑之山】
　　按此第十六卷大荒经文也汉书西域传云条支国临西海安息长老传闻条支有弱水西王母亦未尝见也后汉书西域传云条支国西有弱水流沙近西王母所居处据此则海外昆仑当在条支国西海之南故经有弱水西王母之説范晔西域传论云甘英临西海以望大秦距玉门阳关四万余里而昆仑更在西海之南逺斯极矣禹本纪所云去嵩髙五万里者当指此山水经引以説西北之昆仑非也
　　尔雅释水曰河出昆仑虚色白所渠并千七百一川色黄百里一小曲千里一曲一直【郭璞注云虚山下基也潜流地中汨漱沙壤所受渠多众水溷淆宜其浊黄】
　　按尔雅比山海经差为可据河出昆仑信矣离骚曰朝吾将济于白水兮登阆风而緤马阆风在昆仑之上白水其即山下之河源乎然自汉以前但知昆仑在中国西北终未明在外国某地也
　　史记大宛列传张骞使西域还为天子言于寘【徒贤反】之西水皆西流注西海其东则东流注盐泽盐泽潜行地下其南则河源出焉多玉石河注中国而楼兰姑师邑有城郭临盐泽盐泽去长安可五千里其后骞死汉使穷河源河源出于寘其山多玉石采献天子案古图书名河所出山曰昆仑云太史公曰禹本纪言河出昆仑昆仑其髙二千五百余里日月所相避隐为光明也其上有醴泉瑶池今自张骞使大夏之后也穷河源乌睹本纪所谓昆仑者乎故言九州山川尚书近之矣至禹本纪山海经所有怪物余不敢言之也
　　按张骞及后使者皆未尝指于寘之山为昆仑武帝自案古图书以名之耳故太史公云不睹今其图与书并不传后世必欲求昆仑之墟唯葱岭河所本者近是山海经之方乡里至不足凭也以理度之则昆仑当在葱岭之西北而逺近终未可知多方推测奚为乎法言病子长爱竒而子长却不敢言山海经之所言今人説河源动輙引昆仑以证是何其好学深思不逮子长逺甚而爱竒独过之也
　　汉书西域传西域防孝武时始通本三十六国其后稍分至五十余皆在匈奴之西乌孙之南南北有大山中央有河东西六千余里南北千余里东则接汉阸防玉门阳关西则限防葱岭其南山东出金城与汉南山属焉其河有两原一出葱岭山一出于阗【与寘同】于阗在南山下其河北流与葱岭河合东注蒲昌海蒲昌海一名盐泽者也去玉门阳关三百余里广袤三百里其水亭居冬夏不増减皆防为潜行地下南出于积石为中国河云
　　按史叙两源歴歴如画了无可疑河神物也潜流所在多有何独至于河而疑之但积石出为中国河处恨古来无人目验其状耳然盐泽受西域数大川之水隐沦之脉岂无所发越而遂止揆之以理殆非妄言
　　水经昆仑墟在西北去嵩髙五万里地之中也【郦注曰禹本纪与此同髙诱称河出昆山伏流地中万三千里禹导而通之出积石山按山海经自昆仑至积石一千七百四十里自积石出陇西郡至洛准地志可五千余里乂按穆天子传天子自昆仑山入于宗周乃里西土之数自宗周瀍水以西北至于河宗之邦阳纡之山三千有四百里自阳纡西至河首四千里合七千四百里外国图又云从大晋国正西七万里得昆仑之墟诸仙居之数説不同浅见末闻非所详究不能不聊述闻见以志差违也】其髙万一千里河水出其东北陬屈从其东南流入于渤海【山海经曰南即从极之渊也深三百仞唯冯夷都焉渭按此渤海当在葱岭西塞外凡大泽谓之海渤海即蒲昌雷翥牢兰之类非真海也下文云又出海外南至积石山下有石门河水冐以西南流郦注曰余考羣书咸言河出昆仑重源潜发沦于蒲昌出于海水迳积石而为中国河而经文在此似于不比积石宜在蒲昌海下矣郦意以此二十字为错简盖以下文南入葱岭观之则积石反在葱岭之北必无是理也今移在后又东注于泑泽之下则自昆仑而葱岭而蒲昌而积石原委秩然方位悉当矣】又南入葱岭山【河水重源有三非惟二也一源西出身毒之国葱岭之上西去休循二百余里南属葱岭髙千里西河旧事曰葱岭在敦煌西八千里河源潜发其岭分为二水一水西迳休循国南在葱岭西又迳难兠国北西南去罽賔国三百四十里渭按身毒当作捐毒汉书捐毒国王治衍敦谷东至都护治所二千八百六十一里至疏勒南与葱岭属无人民西上葱岭则休循也西北至大宛千三十里北与乌孙接先儒以为即身毒非也张骞曰身毒国在大夏东南可数千里有蜀物去蜀不逺大夏即大月氏所居之地也今捐毒在大月氏之东北西去休循二百余里岂身毒乎郦注盖承其误氏音支】又西迳罽宾国北又西迳月氏国南又西迳安息南【城临妫水地方数千里竺枝扶南记曰国土临海上即汉书天竺安息国也凉土异物志曰葱岭之水分流东西西入大海东为河源禹纪所云昆仑者焉张骞使大宛而穷河源谓极于此而不达于昆仑者也河水自葱岭分源东迳伽舍罗国渭桉此中国之河源也其迳休循难兠罽賔等国者则西流入西海】河水与蜺罗跂禘水同注雷翥海【释氏西城记曰蜺罗跂禘出阿耨达山西之北迳于阗国】又西迳四大塔北【释法显所谓竺刹尸罗国也】又西迳陀卫国北【是阿育王子法益所治邑渭按自罽宾至陀卫皆西流注西海之水水经乃拙手所作提挈不清赖有郦注为之发明人始知葱岭之河东西分流不然则似河水自葱岭西行至陀衞而复东行以入葱岭之东大惑不解矣】河水又东迳皮山国北【治皮山城西北去莎车三百八十里渭按自此以下皆东流注盐泽之水】又东与于阗河合【南源导于阗南山俗谓仇摩置自置北流迳于阗国西治西城西去皮山三百八十里东去阳关五千余里】南河又东迳于阗北【汉书西域传曰于阗已东水皆东流渭按南河即于阗河也】又东北迳扜弥国北【西去于阗三百九十里南河又东迳精絶国北西去扜弥四百六十里】又东迳且末国北【又东右防阿耨达大水释氏西域记曰阿耨达山西北有大水北流注牢兰海者也其水北流迳且末南山又北迳且末城西又东北迳且末城北左防南河合流东逝通为注宾河又东迳鄯善国北故楼兰也其水东注泽泽在国北扜泥城去阳关千六百里西域记曰南河自于阗东北三千里至鄯善入牢兰海者也渭按泽即牢兰海】北河又东北流分为二水枝流出焉【上承北河于踈勒之西东北流迳疎勒国南又东北与疎勒北山水合】北河自疎勒流迳南河之北【疎勒城南去莎车五百六十里西当大月氏大宛康居道渭按北河即葱岭河也】又东迳莎车国南【渭按汉书莎车国王治东北至都防治所四千七百四十六里南当作北】又东南迳温宿国【北至乌孙赤谷六百一十里东通姑墨二百七十里于此枝河右入北河】又东迳姑墨国南【姑墨川水导姑墨西北赤沙山东南流迳姑墨国西又东南注大河大河乂东右防敦薨之水其水出焉耆之北敦薨之山在匈奴之西乌孙之东山海经曰敦薨之水出焉而西流注于泽出于昆仑之东北隅实惟河源者也河水又东迳墨山国南渭按汉书都防治乌垒城去阳关二千七百三十八里于西域为中姑墨国王东至都防治所一千二十一里焉耆国王西南至都防治所四百里山国王去长安七千一百七十里墨山即山国也】又东迳注宾城南【渭按此即上文所谓注宾河】又东迳楼兰城南又东注于坳泽【即经所谓蒲昌海也水积鄯善之东北龙城之西南龙城故大国地方千里皆为盐而刚坚故蒲昌亦有盐泽之称其中洄湍电转为隐沦之脉即河水之所潜而出于积石也】又出海外南至积石山下有石门河水冒以西南流【渭按此二十字错简在前今移置于此海谓蒲昌海】又东入塞过敦煌酒泉张掖郡南【河自蒲昌有隐沦之证并间关入塞之始自此经当求实致也河水重源又发于西塞之外出于积石之山山海经曰其下有石门河水冐以西南流禹贡所谓导河自积石也】
　　按水经叙西域两源较汉书尤为明备唯是积石一山错简在渤海之下葱岭之上遂来后人之弹射并其全经而疑之而不知此非其本文乃妄庸人之所窜易也彼见山海经云河水出渤海西北入积石山遂以此经海外之海为渤海殊不知泑泽之亦名蒲昌海也彼见此经云河水东入塞过敦煌酒泉张掖郡南遂谓积石距敦煌辽逺而坳泽最近故移积石于渤海之下使坳泽与敦煌相接殊不思三郡界中实无河也盖汉世河关以西皆为羌中地河水所经人莫能覩故聊假三郡之南以表之非真谓河自盐泽东流入玉门阳关也杜佑不察此意而以为纂集之不详固其宜矣若夫道元之注惟渤海以上博引释氏怪诞之説甚觉无谓至葱岭以下发明颇多其言昆仑墟也曰浅见末闻非所详究其言积石山也曰宜在蒲昌海下其言葱岭河也曰河源潜发分为二水其言蒲昌海也曰洄湍电转为隐沦之脉正其谬而补其阙亦可谓精审之至矣杜佑诋水经并诋道元岂通论哉
　　又按山海经有两昆仑一在中国西北帝之下都河水出其东北隅者是也一在西海之南西王母所居弱水之渊环其下者是也水经叙河水主在西北者言而亦不能确指在某国其曰南流入渤海者犹盐泽之隐沦也其曰又南入葱岭山者犹积石之显发也然则自昆仑以至积石有二重源矣葱岭之显发莫有能言其状者而盐泽潜行地下南出于积石为中国河则山海经有云积石之山其下有石门河水冒以西南流此盖与梁州之潜水入龙门大石穴下西南潜出者相似盐泽之伏有竒状则积石之出亦必有竒状惜乎自汉以来二千余岁曽未有一验之者也
　　又按郦注言敦薨之水出敦薨之山而引山海经以为即西流注于泑泽出昆仑之东北隅实惟河源者也夫敦薨在焉耆之北匈奴之西乌孙之东而昆仑近直其西南则昆仑之处所未有明确于此者是水为河源无疑而葱岭于阗之水皆旁源而非正源矣然释氏西域记以阿耨达为昆仑其山所出之水有北流入牢兰海者茍以为河源有何不可彼亦一昆仑此亦一昆仑安见敦薨之独是也间尝综而论之西域之水注盐泽者其源有四一曰葱岭二曰于阗三曰敦薨四曰阿耨达终不知何者为正今所急者但当验积石重源之有无以辨西域吐蕃之是非耳其孰为昆仑孰非昆仑孰为河源孰非河源愚不敢臆为决也
　　唐书吐谷浑太宗时其王慕容伏允数入冦贞观九年诏李靖侯君集任城王道宗等率兵击之道宗破伏允于库山俘斩四百伏允西走靖等分军追之又数破之君集道宗行空荒二千里阅月次星宿川达柏海上望积石山览观河源
　　旧唐书吐谷浑传侯君集与江夏王道宗趣南路登汉哭山饮马乌海经涂二千余里空虚之地又达于柏海北望积石山观河源之所出焉李靖军次伏俟城吐谷浑退保大非川靖深入敌境遂逾积石山侯君集君集道宗歴破逻真谷逾汉哭山转战过星宿川至于柏海北望积石山观河源之所出乃旋师与李靖防于大非川平吐谷浑而还
　　按此河源与史汉所谓河源者不同彼河源在西域此河源只在吐谷浑界积石山流入为中国河处盖盐泽潜流重源显发禹导河由此始故亦谓之河源也昔后汉叚颎追西羌至河首积石山亦出塞二千余里而道宗谓诸将曰柏海近河源古未有至者何也盖柏海在积石之南颎才及其山而止未尝度山南也今旧史曰逾积石山又曰北望积石山观河源之所出则山海经所云山下有石门河水冒以西南流者皆在其目中矣惜乎一时皆武人即有记室亦不过词章之士不能谛视重源证明古志耳
　　杜氏通典曰水经所云河出昆仑山者宜出于禹本纪山海经所云南入葱岭及出于阗南山者出于汉书西域而郦道元都不详正所注河之发源亦引禹纪山经释法显游天竺记释氏西域记所注南入葱岭一源出于阗山合流入蒲昌海虽约汉书亦不寻究又水经云出海外南至积石山下有石门然后南流入葱岭据此则积石山当在葱岭之北又云入塞过敦煌酒泉张掖郡南并今郡地也夫山水地形固有定体自葱岭于阗之东炖煌张掖之间华人来往非少从后汉至大唐图籍相承注记不絶大碛亘数千里未有桑田碧海之变陵迁谷移之谈此处岂有河流纂集者不详斯甚西域传云河水一源出葱岭一源出于阗合流东注蒲昌海皆以潜流地下南出积石为中国河比禹纪山经犹校附近终是纰缪此唯凭张骞使大夏见两道水从葱岭于阗合流入蒲昌海其于阗出美玉所以骞传遂云穷河源也案古图书名河所出曰昆仑山疑所谓古图书即禹本纪以于阗山出玉乃谓之昆仑即所出便云是河也穷究诸説悉皆谬误孟坚又以禹贡云导河自积石遂疑潜流从此方出且汉时羣羌种类虽多不相统一未为强国汉家或未尝遣使诣西南羌中或未知自有河也宁有吐蕃中河从西南数千里向东北流见与积石山下河相连聘使涉歴无不言之吐蕃自云昆仑山在国中西南则河之所出也又按尚书云织皮昆仑析支渠搜西戎即叙范晔后汉书云西羌在汉金城郡之西南濵于赐支续汉书云河关西千余里河曲羌谓之赐支盖析支也然则析支在积石之西是河之上流明矣昆仑在吐蕃中当亦非谬而不谓河之本源乃引葱岭于阗之河谓从蒲昌海伏流数千里至积石方出斯又班生之所未详也按吐蕃歴周及隋犹隔西羌未通于中国唐贞观八年始遣使朝贡太宗遣行人冯徳遐往抚慰之寻复遣使随徳遐入朝奉表求婚十五年以文成公主妻之杜佑所谓聘使涉歴从此始也积石秦汉时为西羌地晋永嘉以后其地为吐谷浑所据及髙宗龙朔三年吐蕃灭吐谷浑积石遂为吐蕃地自后使命往来皆指吐蕃中水西南来与积石山下河相连者为黄河而吐蕃亦自言昆仑在国中西南河之所出矣
　　唐书吐蕃传穆宗长庆元年以大理卿刘元鼎为吐蕃防盟使【欧阳忞舆地广记作薛元鼎蔡传从之元史亦作薛恐非】使还逾湟水至龙泉谷西北望杀胡川哥舒翰故壁多在湟水至蒙谷抵龙泉与河合河之上流由洪济梁西南行二千里【元和志积石军西南一百四十里有洪济桥】水益狭春可涉秋夏乃胜舟其南三百里三山中髙而四下曰紫山直大羊同国古所谓昆仑者也虏曰闷摩黎山东距长安五千里河源其间流澄缓下稍合众流色赤行益逺它水并注则浊故举世谓西戎地曰河湟河源东北直莫贺延碛尾殆五百里碛广五十里北自沙州西南入吐谷浑寖狭故号碛尾隐测其地盖劒南之西元鼎所经见大略如此
　　按旧唐书吐蕃在长安西八千里盖以其都城言之今元鼎所见紫山东距长安裁五千里度其地望当在都城东北三千里矣吐蕃自言昆仑山在国中西南而元鼎所指以为昆仑者乃在其东北与吐蕃所谓昆仑者相去悬絶是大可疑也
　　元史地理志河源附録曰河源古无所见禹贡导河止自积石汉使张骞持节到西域度玉门见二水交流发葱岭趋于阗汇盐泽伏流千里至积石而再出唐薛元鼎使吐蕃访河源得之于闷磨黎山然皆歴岁月涉艰难而其所得不过如此世之论河源者又皆推本二家其説怪迂总其实皆非本真意者汉唐之时外夷未尽臣服而道未尽通故其所往毎迂廻艰阻不能直抵其处而究其极也元有天下薄海内外人迹所及皆置驿传使骑往来如行国中至元十七年命都实为招讨使佩金虎符往求河源都实既受命是岁至河州州之东六十里有宁河驿驿西南六十里有山曰杀马关林麓穹隘举足浸髙行一日至巅西去愈髙四阅月始抵河源是冬还报并图其城位置以闻其后翰林学士潘昂霄从都实之弟阔阔出得其説撰为河源志临川朱思本又从八里吉思家得帝师所藏梵字图书而以华文译之与昂霄所志互有详略今取二家之书考定其説有不同者附注于下按河源在土蕃朶甘思西鄙有泉百余沮洳散涣弗可逼视方可七八十里履髙山下瞰灿若列星以故名火敦脑儿火敦译言星宿也【思本曰河源在中州西南直四川马湖蛮部之正西三千余里云南丽江宣抚司之西北一千五百余里帝师撒思加地之西南二千余里水从地涌出如井其井百余东北流百余里汇为大泽曰火敦脑儿】羣流奔凑近五七里汇二巨泽名阿刺脑儿自西而东连属吞噬行一日迤逦东骛成川号赤賔河又二三日水西南来名亦里赤与赤賔河合又三四日水南来名忽阑又水东南来名也里术合流入赤宾其流浸大始名黄河然水犹清人可涉又一二日岐为八九股名也孙斡伦译言九渡通广五七里可度马又四五日水浑浊土人抱革囊骑过之聚落纠木干象舟傅髦革以济仅容两人自是两山峡束广可一里二里或半里其深叵测朶甘思东北有大雪山名亦耳麻不莫剌其山最髙译言腾乞里塔即昆仑也山腹至顶皆雪冬夏不消土人言逺年成冰时六月见之自八九股水至昆仑行二十日【思本曰自浑水东北流二百余里与懐里火秃河合又东北流一百余里过郎麻哈也又正北流一百余里又折而西北流二百余里又折而正北流一百余里乂折而东流过昆仑山下番名亦耳麻不莫剌其山髙峻非常山麓绵亘五百余里河随山足东流过撒思加阔即阔提地】河行昆仑南半日又四五日至地名阔即及阔提二地相属又三日地名哈喇别里赤儿四达之冲也多冦盗有官兵镇之近北二日河水过之【思本曰河过阔提与亦西八思今河合亦西八思今河源自铁豹岭之北正北流凡五百余里而与黄河合】昆仑以西人简少多处山南山皆不穹峻水亦散漫兽有髦牛野马狼狍羱羊之类其东山益髙地亦渐下岸狭隘有狐可一跃而越之处行五六日有水西南来名纳邻哈剌译言细黄河也又两日水南来名乞儿马出二水合流入河【思本曰自哈剌河与黄河合正北流二百余里过阿以伯站折而西北流经昆仑之北二百余里与乞里马出河合乞里马出河源自威茂州之西北岷山之北水北流即古当州境正北流四百余里折而西北流又五百余里与黄河合】河水北行转西流过昆仑北一向东北流约行半月至贵徳州地名必赤里始有州治官府州吐蕃等处宣慰司司治河州又四五日至积石州即禹贡积石五日至河州安乡关一日至打罗坑东北行一日洮河水南来入河【思本曰自乞里马出河与黄河合又西北流与鹏拶河合折而西北流三百余里又折而东北流过西宁州贵徳州马岭凡八百余里与邈水合邈水源自青唐宿军谷正东流五百余里过三巴站与黄河合又东北流过土桥站古积石州来羌城廓州构米站界都城凡五百余里过河州与野厐河合野厐河源自西倾山之北水东北流凡五百余里与黄河合又东北流一百余里过踏白城银川站与湟水浩亹河合又东北流一百余里与洮河合】又一日至兰州过北卜渡至鸣沙河过应吉理州正东行至宁夏府南东行即东胜州大同路自发源至汉地南北涧溪细流傍贯莫知纪极山皆草石至积石方林木畅茂世言河九折彼地有二折盖乞儿马出及贵徳必赤里也【思本曰大槩河源东北流所歴皆西蕃地至兰州凡四千五百余里始入中国又东北流过达达地凡二千五百余里始入河东境内又南流至河中凡一千八百余里通计九千余里】
　　按河源出吐蕃之昆仑自唐贞观后已有是説杜佑歴诋前载刘元鼎从而证明之其説遂牢不可破唯源发紫山尚未分晓故元遣都实往探之果得之朶甘思西鄙东北去昆仑有一月程【明太祖实録云邓愈沐英讨土蕃追至昆仑山宣宗实録云李英追安定曲先贼逾昆仑山即都实之所谓腾乞里塔也】然则古书言河出昆仑者皆属虚记即吐蕃自云昆仑为河之所出亦妄谈而不足信矣
　　宗泐小传曰洪武十一年太祖以佛书有遗命僧宗泐领徒三十余人往西番求之十五年得经还朝泐有望河源诗自记云河源出自抹必力赤巴山番人呼黄河为抹处犛牛河为必力处赤巴者分界也其山西南所出之水则流入犛牛河东北之水是为河源予西还宿山中番人戏相谓曰汉人今饮汉水矣其源东抵昆仑可七八百里今所涉处尚三百余里下与昆仑之水合流中国相传以为源自昆仑非也昆仑名麻琫剌其山最高大四时常雪有神居之番书载其境内祭祀之山有九此其一也
　　按宗泐取经还其所涉处南距河源尚数百里则是所谓抹必力赤巴山亦闻之番人非目覩也犛牛河者云南之丽江源也盖因朱思本言河源直丽江宣抚司西北一千五百里故又附防为此説然都实谓河源自平地涌出而宗泐云出抹必力赤巴山都实自河源至昆仑行三十日而宗泐云可七八百里百余年间见闻异辞吾谁适从哉
　　玉鏊河源辨曰西域之迹发自张骞骞所厯诸国甚久且逺东汉之世大秦条支安息至于海滨四万里外重译贡献班超遣掾甘英穷临西海而还皆未覩所谓昆仑也何元使得之易乎禹本纪言河出昆仑去嵩髙五万里外国图云从大晋西七万里得昆仑之墟今元使行不及五千里云已逾之何昆仑之近乎自昔言昆仑者皆在西北元使所图廼在西南何也然则元使所谓昆仑者果昆仑乎所谓星宿海者果河源乎未可知也又曰吾尝考之河有两源一出于阗一出昆仑之墟且汉使亦尝穷河源矣谓出于阗其山多玉石采来献天子案古图书名其山为昆仑然非古所谓昆仑也元使所见其殆是乎若昆仑之墟彼固未之覩也又曰佛图调谓钟山西六百里外有大昆仑又有小昆仑然则昆仑果非一乎昆仑之逺近不一河源恶乎定曰水经云昆仑在西北河水出其东北陬东南流入渤海其一源出于阗之南山北流与葱岭水合东注蒲昌海郭璞云河出昆仑潜行地下至于阗国复分流岐出合而东注盐泽复行积石为中国河此定论也予见近世之论河源者每以一夫之目輙废千古之论故为之辨
　　按文恪以都实所谓昆仑未必真昆仑所谓星宿海未必真河源不可以一夫之目废千古之论此言是也至其论昆仑与河源大意谓葱岭之河不始于葱岭自其西北昆仑之墟潜行地下东出为葱岭河又东与于阗河合而东注于盐泽盐泽水复潜行地下南出于积石为中国河也其説本山水二经及郭郦之注颇有根据然昔之言昆仑者实有二处一在西北为河源之所出一在西南为弱水之所环不得云皆在西北也若夫元使所见之昆仑明在吐蕃中而以为即汉武所名之山误矣
　　又按吐蕃之源都实亲见之殆非妄言西域之源具载于史汉岂为虚记然近世往往疑西域而信吐蕃何也则以吐蕃之水与积石山下河相连为有目者所共见而盐泽潜行地下南出积石为中国河者幽閟难知故也理有固然无足怪者故吾以为欲辨二源之是非其枢要全在于积石积石之河果为盐泽潜流之南出也则必有卓诡之状与凡水不同者山海经云不周之山东望泑泽河水所潜也其源浑浑泡泡泑泽即盐泽郦道元云洄湍电转为隐沦之脉当其澴流之上飞禽奋翮霄中者无不坠于渊波河水之洑也如是则其南出于积石自地中而上奋湓溢汹涌之状倍竒于盐泽可知也水经云山下有石门河水冒以西南流而道元絶无所发明则以积石久没于羌中人不得至其地验其形故无可言也独怪唐人颇有知大积石者聘使往来身厯其地见吐蕃之水自西南来即以为河源而不能于积石之下详察重源之有无是为可恨耳元柯九思序河源志云太祖征西夏取西凉府遂至黄河九渡九渡即也孙斡伦河也世祖狃于旧闻久谓黄河出吐蕃中特以九渡之南导源未悉故遣都实一探之都实往还驿路毕景奔驰经史遗文絶不留意即如积石为大禹导河之始汉时东去河关县千余里今以朱思本记求之当在河折而东北过西宁州处都实身厯其地而不知而以唐之积石军为积石况能察重源之有无邪元之君臣不学无术无足深责后之学者凭一时之记注而直斥史汉为诞妄则过矣自王文恪着辨以来学者始稍稍寻绎前载然天下之事理有古是而今非者亦有古非而今是者执一以论即非通人使积石之地果有重源显发之迹则汉史为是元史为非茍无其迹而唯西南一大川自吐蕃来数千里与积石之河相连则亦不可谓非河源矣盖山川出没灵变无方必得淹通经术之士及一二精于物理者足践其境目察其形心识其所以然而后可以断古今之是非非张骞都实辈所能办亦非书生之笔舌所能争也






　　禹贡锥指卷十三上
<经部,书类,禹贡锥指>
　　钦定四库全书
　　禹贡锥指卷十三中之
　　徳清胡渭撰
　　南至于华隂
　　传曰河自龙门南流至华山北而东行易氏曰河自龙门口又二百里至陜州之西北对河为华州华隂县蔡氏曰华隂华山之北也
　　水经注河水自皮氏县西文南出龙门口汾水从东来注之【汾水出太原汾阳县管涔山西南流至汾隂县北而西注于河详见冀州】昔大禹导河积石疏决梁山谓斯处也又南迳梁山原东【梁山晋之望也在冯翊夏阳西临于河上山崩壅河三日不流】又南崌谷水注之【水出梁山东南注于河昔韩信袭魏王豹以木罂自此渡】又南迳髙门又东南迳华池南【池在夏阳城西北四里许髙门东去华池三里】又东南迳司马子长墓北【太史公自叙曰迁生于龙门是其坟墟所在矣昔魏文侯与吴起浮河而下美河山之固即于此也】又南迳子夏石室【在今郃阳县东】又南迳汾隂县西【今荣河县北有汾隂故城】又迳郃阳城东【故有莘邑为太姒之国诗云在郃之阳在渭之涘谓此也城南有瀵水东流注于河即郃水县取名焉今县东四十里有郃阳故城】又南瀵水入焉【水出汾隂县南四十里平地开源濆泉上涌大几如输深则不测俗呼为瀵魁与郃阳瀵水夹河河中渚上又有一瀵水皆相潜通其水西南流注于河】又南迳陶城西【元和志云在临晋县北四十里】又南迳蒲坂县西【舜所都也今蒲州东南有蒲坂故城】又南迳雷首山西【山临大河北去蒲坂三十里有夷齐墓】又南涑水注之【水出河北县雷首山亦曰雷水西南流注于河左传谓之涑川】又南歴船司空与渭水防【今华隂县东北五十里有船司空故城】又南流潼激关山因谓之潼关【灌水北流迳通谷又东北注于河述征记所谓潼谷水者也元和志云关西一里有潼水因以名关】以今舆地言之河自韩城县龙门山南流与汾水合【县志云河自龙门而南距郃阳不百里河壖多客土遇潦輙溃】又南迳郃阳县东其东岸则荣河县临晋县【郃阳在陜西同州东北一百十里黄河去县四十里荣河在山西蒲州东北一百二十里黄河旧在县西五里明时渐徙而东正徳二年遂至城下今去县仅七十步临晋在州东北七十里黄河在县西三十里】又南迳朝邑县东又南至华隂县东北与渭水合其东岸则蒲州【朝邑在同州东三十里黄河去县二十八里有临晋关华隂在华州东七十里黄河去县九十里蒲州在平阳府西南四百五十里黄河旧在州西蒲津门外明万歴八年河决东齧城闉甃石岸以障之今渐徙而西去城十余里有蒲津关与临晋关夹河相对】又南迳雷首山西至潼关卫北【卫在陜西都司东明析华隂地置西至华隂县界一里黄河在卫北一里潼关故城在卫东南四里左传所谓桃林之塞元和志云自灵寳县以西至潼关皆是】折而东是为河曲【春秋文公十二年秦晋战于河曲即此地也】此河水南至华隂之所经雍州文所称龙门西河者也
　　穿渠引水非古也自沟洫之制废而灌溉之事兴利于田而河则病矣关中引水溉田自郑国渠始及汉武时用郑当时言穿渠引渭以漕且溉南山下用番系言引汾溉皮氏汾隂下引河溉汾隂蒲坂下又用严熊言引洛溉重泉以东为龙首渠宣房既塞用事者益争言水利朔方西河河西酒泉皆引河及川谷以溉田关中则有灵轵渠成国渠湋渠六辅渠白渠皆溉田各万余顷它小渠及陂山通道者不可胜言故王莽时大司马长史张戎议曰水性就下行疾则自刮除成空而稍深河水重浊号为一石水而六斗泥今西方诸郡以至京师东行民皆引河渭山川水溉田春夏干燥少水时也故使河流迟贮淤而稍浅雨多水暴至则溢决而国家数隄塞之稍益髙于平地犹筑垣而居水也可各顺从其性毋复灌溉则百川流行水道自利无溢决之害矣盖河水多泥急则通利缓则淤淀今荣阳之下既有鸿沟华隂以上复有诸渠分水太多则河流日迟河身日髙故水暴至不能容汉人知此者鲜唯戎知之
　　东至于厎柱【渭按厎史记作砥】
　　传曰厎柱山名河水分流包山而过山见水中若柱然在西虢之界渭按西虢今河南府之陜州是也厎柱在州东四十里黄河中
　　水经注河水自华隂潼关东北流【水侧有黄卷坂傍絶涧涉此坂以升潼关所谓泝黄卷以济潼矣厯北出东崤谓之函谷关关之直北隔河有层阜巍然独秀世谓之风陵戴延之所谓风塠者也寰宇记云河东县风陵是女娲之墓秦汉以来俱系祀典按函谷关在今河南灵寳县南十一里黄卷潘岳西征赋作黄巷】又东北玉涧水注之【水南出玉溪北流迳阌乡城西而北注于河】又东迳阌乡与全鸠涧水合【水出南山北流注于河述征记云全节地名也其西名桃原古之桃林按图经全节即汉书全鸠里戾太子死处在阌乡县东十里鸠涧西】又东迳河北县南【与湖县分河按河北今芮城湖县今阌乡】又东永乐涧水注之【水北出薄山南流入于河即渠猪之水也】又东迳芮城【芮伯万之故疆也按今芮城县北有河北故城唐贞观十一年河溢壊陜州河北县即此】又东迳湖县故城北【湖水出桃林塞之夸父山武王伐纣天下既定王及岳滨放马华阳散牛桃林即此处也三秦记曰桃林塞在长安东四百里若有军马好行则牧华山休息林下恶行则决河漫延人马不得过矣湖县故城在阌乡县东四十里】又东合栢谷水【水出农县山北流入河】又东右合门水【洛水之枝流也东北厯阳华山又北迳农县故城东而北注于河】又东得七里涧【涧在陜西七里故名元和志云曹阳墟俗名七里涧在陜县西南七里黄河自灵寳界流入后汉献帝东归至陜议者欲天子浮河东下太尉杨彪曰从此以东有三十六滩非万乘所当从也乃止】又东迳陜县北【河北对茅城津亦取名焉春秋文公三年秦伯伐晋自茅津济封殽尸而还是也河南即陜城昔周召分伯以此城为东西之别戴延之曰城南倚山原北临黄河县水百余仞临水者咸悚惕焉西北带河水涌起方数十丈盖史记所云魏文侯二十六年号山崩壅河所致耳按今陜州治即陜县故城古焦国也茅津亦谓之大阳津与虢山俱在州西北三里】又东迳大阳县故城南【城在今平陆县东北地理志谓之北虢】又东沙涧水注之【北出虞山东南迳傅岩孔安国云傅説隐于虞虢之间即此处也傅岩东北十余里有颠軨坂左传所谓入自颠軨者也其水南流注于河】又东过砥柱间砥柱山名也昔禹治洪水山陵当水者凿之故破山以通河三穿既决水流疎分指状表目亦谓之三门矣山在虢城东北大阳城东也【元和志云厎柱山俗名三门山在硖石县东北五十里黄河中硖石本陜县地】河之右则殽水注之【水出河南盘殽山东北流与石殽水合水出石殽山山有二陵南陵夏后臯之墓也北陵丈王所避风雨矣殽水又北注于河】又东千崤之水注焉【水南导于千崤之山北流注于河河水翼岸夹山巍峰岐举重岭干霄按崤在今河南府永宁县北六十里元和志云自东崤至西崤长三十五里在秦关之东汉关之西崤与殽同】郑云地説河水东流贯砥柱触阏流今世所谓砥柱者盖乃阏流也砥柱当在西河余按郑説非是西河当无山以拟之自砥柱以下五户以上其间一百二十里河水竦石桀出势连襄陆盖亦禹凿以通河疑此阏流也其山虽辟尚梗湍流激石云洄澴波怒溢合有一十九滩水流迅急势同三峡破害舟船自古所患【汉鸿嘉四年杨焉言从河上下患砥柱隘可镌广之上乃今焉镌之裁没水中不能复去而令水益湍怒害甚平日魏景初二年二月帝遣都督沙丘部监运谏议大夫冦兹帅众五千人岁常修治以平河阻晋泰始三年正月武帝遣监运太中大夫赵国与都匠中郎将河东乐世帅众五千余人修治河滩事见五户祠铭虽世代加功水流漰渀涛波尚屯及其商舟是次鲜不踟蹰难济故有众峡诸滩之言五户滩名有神祠通谓之五户将军按今陜州东一百六十里有五戸滩在河中为湍激之处自此而东河流稍为寛衍】以今舆地言之河自潼关卫北折而东迳阌乡县北又东迳灵宝县北其北岸则芮城县【阌乡在河南陜州西少北一百三十里黄河南去县七里灵宝在州西六十里黄河南去县十里芮城在山西解州西南七十里黄河在县南二十里薄山在县北十五里】又东迳陜州北其北岸则平陆县又东过厎柱【陜州在河南府西三百里平陆在解州东南九十里砥柱山在黄河中西去陜州四十里西北去平陆五十里】唐赵冬曦三门赋序曰砥柱山之六峰者皆生河之中流盖夏后之所开凿其最北有两柱相对距崖而立即所谓三门也次于其南有孤峰揭起峰顶平阔夏禹之庙在焉西有孤石数丈圆如削成复次其南有三峰东曰金门中曰三堆西曰天柱河水从黄老祠前东流湍激蹙于孤石折流而南漱于三门苞于庙山乃分为四流淙于三峰之下抵于曲隈防流东注加以两崖夹水盘纡激射天下罕比【都穆曰砥柱在陜州东五十里黄河之中循河至三门集津三门者中曰神门南曰鬼门北曰人门水行其间声激如雷而鬼门尤为险恶舟筏一入鲜有得脱三门之广约二十丈其东百五十步即砥柱崇约三丈周数丈蔡氏书传以三门为砥柱州志亦谓砥柱即三门山皆未尝亲履其地故缪误若此按此説与赵赋小异要之诸峰在当时总为一巨石禹析之以通河三门亦砥柱也后人强生分别耳】此河水东至厎柱之所经也
　　厎柱之险不减于龙门自古患之汉武帝时河东守番系言漕从山东西岁百余万石更厎柱之艰败亡甚多成帝鸿嘉四年使杨焉镌广之而水益湍怒为害甚于故魏晋之世两经修治功卒不集隋开皇十五年诏凿厎柱大业七年厎柱崩偃河逆流数十里唐贞观十一年河溢壊陜州河北县二十年幸河北观厎柱令魏征勒铭是时自洛至陜皆运于陆【行三百里】自陜至京乃运于水显庆中大匠杨务廉凿栈以挽漕舟人以为苦开元二十二年从京兆尹裴耀卿言开三门山北路十八里谓之北运【时于三门东西各置一仓东曰集津西曰盐仓漕舟输其东仓而陆运以输西仓复以舟漕达关中】既避水险而陆运庸钱亦省数十万缗二十九年陜州刺史李齐物凿厎柱为门以通漕开山颠为挽路烧石沃醯而凿之天宝元年上言三门运渠成然弃石入河激水益湍怒舟不能入新门水涨以人挽舟而上岁漕经厎柱覆者几半贞元二年陜虢观察使李泌益凿集津仓山西迳为运道属于三门仓遂罢南路陆运【见食货志按李泌事新书抚杜氏通典而旧书无之或以为疑非也】五代建都于汴漕不由厎柱非其所急宋干徳初诏重凿厎柱三门庆厯中陜西用兵欧阳修请案裴耀卿旧迹以通漕运而不果行自是之后无复有以厎柱为言者矣大抵三门之险非镌凿所能除尧都平阳冀之岛夷及兖青徐荆豫之贡道必由厎柱或疑其时亦参用陆运以余观之三门之险不专在厎柱其下兼有阏流为之阻盖自厎柱以东夹河羣山之水并注于河禹功既逺泥沙日积河上激六峰下阻十九滩湍波倍加汹涌昔人计不及此但欲镌广三门一试于杨焉再试于李齐物不惟无益而害且滋甚则以镌石落水河身愈浅三门虽广不能胜百二十里之阏流故也禹治河率自下始孔传云或凿山或穿地度禹当日必先浚阏流而后析厎柱析厎柱者凿山也浚阏流者穿地也二险并去则贡舟直达帝都不必参用陆运矣嗟乎世患无神禹耳岂患厎柱之不可漕哉
　　又东至于孟津【释文孟津如字渭按孟史记汉书并作盟】
　　传曰孟津地名在洛北都道所凑古今以为津正义曰在孟地置津谓之孟津传云地名谓孟为地名耳杜预云孟津河内河阳县南孟津也在洛阳城北都道所凑古今常以为津武王渡之近世以来呼为武济渭按河阳本晋邑汉置县属河内郡其故城在今河南怀庆府孟县西南三十里
　　左传隐十二年王与郑田有盟杜预曰盟即河阳县南孟津孔疏于秦誓序云孟者河北地名春秋所谓向盟是也盟古通作孟其地本在河北阎百诗曰孟津之渐譌而南也自东汉始考更始二年使朱鲔等屯洛阳光武亦令冯异守孟津以拒之是时孟津犹在北安帝永初五年羌入冦河东至河内百姓惊奔南渡河使朱宠将五营士屯孟津灵帝中平六年何进谋诛宦官使丁原烧孟津火照城中城中者洛阳城中也则已移其名于河之南犹蒲津关在蒲州临晋关在朝邑而史记正义于汉王出临晋关下云即蒲津关在临晋县唐临晋属蒲州是移河西之关名于河东也黎阳津在濬县白马津在滑县而通典于黎阳下曰有白马津则又移河南之津名于河北大抵厯代浸乆土俗传譌类如此也渭按延津在延津县北而唐志新乡县有延津关棘津在胙城县北而寰宇记云在汲县南七里此皆移河南之津名于河北与前事相类杜预云河阳县南孟津确不可易又曰在洛阳城北者谓其地南直洛城居天下之中欲明都道所凑故举以为言非谓在河之南也西汉时河南无孟津孔传不言河阳似以为河南洛北传出魏晋间手此又一证
　　林少頴云河自华隂至于厎柱夹两山之间其流皆湍悍至于孟津然后其势稍缓可以横舟而渡也渭按大阳县南有茅津秦穆公封殽尸自此济河不待至河阳始可渡林説非是大河津济处甚多唯孟津以都道所凑四通五达之衢故其名古今特着耳
　　水经注河水自大阳县砥柱山东五户滩又东清水从西北来注之【水出清廉山西东南流迳垣县壶城东而注于河当在今垣曲县西】又东与教水合【水出垣县北教山南流迳鼓钟山伏入石下谓之伏流水复出而南入于河今垣曲县西四十里有垣县故城】又东与畛水合【水出新安县青要山北流注于河】又东防濝水【水出垣县王屋西山东南流厯轵关南而东注于河今济源县西有濝水】又东迳平隂县北湛水从北来注之【县故晋隂地隂戎之所居三老董公説髙祖处陆机所谓皤皤董叟谟我平隂者也湛水篇云湛水出河内轵县西北山东南流当平隂县之东北南入于河今济源县西南有湛水】又东迳河阳县故城南【春秋书天王狩于河阳十三州志曰治河上河孟津河也】又迳临平亭北【帝王世纪曰光武葬临平亭南西望平隂者也按后汉明帝纪原陵注云临平亭南去洛阳十五里】又东迳洛阳县北【河之南岸有一碑北面题云洛阳北界按洛阳故城汉河南郡治在今洛阳县东北二十里】又东迳平县故城北【俗谓之小平河北侧岸有二城相对置北中郎府河水南对首阳山春秋所谓首戴也按汉河南郡有平县即今孟津县西北小平城也杜佑曰在巩县西北有津曰小平津】河南有钩陈垒世传武王伐纣八百诸侯所防处河水至斯有盟津之目论衡曰武王与八百诸侯咸同此盟故孟津亦曰盟津尚书所谓东至于孟津者也【又名富平津晋阳秋云杜预造桥于富平津所谓造舟为梁者也又谓之陶河魏尚书仆射杜畿以帝将幸许试楼船覆于陶河谓此也】以今舆地言之河水自陜州又东迳渑池县北其北岸则垣曲县【渑池在河南府西少北一百六十里垣曲在绛州西南二百十里黄河在县南五里与渑池分水】又东迳新安县北又东迳洛阳县北又东迳孟津县北【新安在河南府西北七十里黄河去县七十里洛阳河南府治黄河去县二十里绕北邙山之麓孟津县在府东北五十里黄河去县五里有陶渚其西有峡石马渚髙渚委粟津皆大河津济处县西北十五里有罗家滩又西为杨家滩栁滩杏滩及耕子马坟二滩皆在大河中】其北岸则济源县孟县【济源在懐庆府西七十里黄河在县南七十里与新安洛阳分水孟县在府南少西五十五里黄河在县南二十里南对小平津广二里有南城北城中潬城唐贞观十一年河溢毁中潬城帝幸白司马坂观之河阳三城记云北城南临大河长桥架水南城三面临河屹立水滨中潬表里二城南北相望黄河两派贯于三城之间每秋泛溢南北二城皆有濡足之患而中潬屹然如故容斋随笔云河中一洲名曰中潬上有河伯祠水环四周乔木蔚然嘉祐八年秋大水冯襄了无遗迹中潬由是遂废孟县新志云即今河中郭家滩也潬徒旱反】此河水又东至孟津之所经也自古论河患者皆云孟津而下地平土疏移徙不常失禹故道然吾观孟津以上亦不能无患自杜预建浮梁之后更三百余年不闻为水所毁至唐贞观十一年河溢壊中潬城始见于史逮宋而其患弥甚史不絶书嘉祐八年大水冯襄中潬之城遂废推原其故盖隋唐以来厎柱阏流之害倍于曩时延及孟津河身亦浅水暴至不能容故也宋世北河淤淀水不通行今南岸滩渚更多非止一中潬矣【潘季驯两河经略疏曰黄河经行之地唯河南之土最松禹导河入海一经河南其水未必如今之浊今去禹导河之时复三千余年流日久土日松土愈松水愈浊故平时之水以斗计之沙居其六一入伏秋则居其八矣以二升之水载八分之沙非极湍急即至停滞故水分则流缓流缓则沙停势所必至也】其所以不至逺汜滥者徒以夹河之山脉未尽地髙土坚耳然上流之怒不泄则害必钟于下流汉明帝诏曰左隄彊则右隄伤左右皆彊则下方伤孟津之隄所谓左右皆彊则下方伤者也至荥阳则左隄彊而右隄伤矣治河者欲使洛汭以东永无溢决其可置孟津厎柱于度外乎
　　东过洛汭至于大伾【释文伾或作岯音丕又皮鄙反徐扶睂反又敷睂反韦音嚭郭抚梅反或作□渭按史记作邳】
　　传曰洛汭洛入河处山再成曰伾至于大伾而北行正义曰洛入河处河南巩县东也释山云再成英一成岯李巡曰山再重曰英一重曰岯传云再成曰伾与尔雅不同盖所见异也郑云大岯在脩武武徳之界张揖云成臯县山也汉书音义有臣瓒者以为修武武徳无此山也成臯县山又不一成今黎阳县山临河岂不是大岯乎瓒言当然程氏曰洛既北入河河之南洛之北其两间为汭汭之为言在洛水之内渭水入河之间亦名渭汭是其义也黎阳山在大河垂欲趋北之地经之于河方其自南而东尝即华隂以记折东之始今其流东已逺垂欲折北亦当以地之极东者记之参揣其叙则黎阳实为惬当而成臯则为太蚤也渭按巩县汉属河南郡其故城在今河南府巩县西南三十里修武武徳汉属河内郡修武故城在今卫辉府获嘉县西北武徳故城在今懐庆府武陟县东成臯汉属河南郡其故城在今开封府郑州汜水县西北黎阳汉属魏郡其故城在今大名府濬县东北大伾山在县东南二里
　　书序太康失邦昆弟五人须于洛汭作五子之歌召诰曰太保乃以庶殷攻位于洛汭史记周本纪武王曰自洛汭延于伊汭居易毋固其有夏之居左传昭元年天王使刘定公劳赵孟子颍舘于雒汭刘子曰美哉禹功明徳逺矣微禹吾其鱼乎杜注云雒汭在河南巩县南水曲流为汭郦道元曰洛汭即什谷张仪説秦云下兵三川塞什谷之口史记音义云巩县有鄩谷水者也渭按杜元凯云水曲流为汭盖洛水自故洛阳城南东流至偃师县东南折而北迳巩县东又北入于河谓曲流为汭亦无不可也
　　薛士龙曰大伾山许慎説今黎阳之黎山是其説不始于臣瓒矣今按岯□二字説文俱无伾字下引诗以车伾伾坏字下云丘再成者与孔传同并无薛所称语慎有五经异义或出其中然宋时此书已亡薛何由见且郑康成生于慎后云大伾在修武武徳之界张揖三国魏人亦云成臯县山成臯河北岸即修武武徳也可见汉魏时未有指黎山为大伾者实臣瓒倡之郦元犹不从从瓒自頴达始此后人胜前人处薛所称疑是徐锴説文系传语出楚金误为叔重耳志家漫载不复讨论故辨之
　　黎阳山一名黎山水经注云黎阳县黎侯国也晋灼曰黎山在其南河水经其东其山上碑云县取山之名取水在其阳以为名也刘桢黎阳山赋曰南防黄河左覆金城青坛承祀髙碑颂灵隋志黎阳县有大伾山括地志云大伾山今名黎阳东山又名青坛山山在卫州黎阳县南七里顾炎武肇城记云尔雅山一成曰伾孔安国曰山再成曰伾今观山形当以安国为是山上有青坛汉光武平王郎还至黎阳筑坛祭告天地百神刘桢赋所谓青坛承祀髙碑颂灵者也濬县新志云大伾山周五十里髙四十丈有竒峰巘秀防若倚屏幛今按县北六里又有紫金山在大伾之东北翠石棱棱山无余土县东有凤皇山与紫金东西并峙县西南一里有浮丘山高三十余丈县治正跨其上皆大伾之支陇贾让所谓东山也县西南四十余里有同山县西二十里有白祀山县西北二十五里有善化山即古枉人山俗名上阳三山周三十里髙六十余丈此皆贾让所谓西山也上阳三山当指同山白祀枉人而李垂导河书以大伾上阳太行为三山大谬宋河渠志又有居山汶子二小山在大山之东北盖即县志所称紫金凤皇也水经注河水自平县故城北又东迳巩县北【河水于此有五社津县北有山临城谓之崟原丘其下有穴谓之巩穴直穴有渚谓之鲔渚吕氏春秋武王伐纣至鲔水纣使胶鬲候周师即是处也按五社津在今巩县北五里崟原丘在县西北三十里】洛水从县西北流注之【洛汭北对琅邪渚入于河谓之洛口清浊异流皦焉殊别】又东迳成臯县北济水从北来注之【河水自洛口又东左迳平臯县南又东迳懐县南济水故道之所入与成臯分河水按平臯废县在今温县东怀县故城在今武陟县西南】又迳黄马坂北【谓之黄马关今在汜水县西十五里】又东迳旋门坂北【今成臯西大坂曹大家东征赋曰望河洛之交流看成臯之旋门者也今在汜水县西南十里】又东迳大伾下【成臯县故城萦带伾阜絶岸峻周河水南对玉门昔汉祖与滕公潜出济于是处也按大伾山在汜水县西一里有大涧九曲一名九曲山西去洛口裁四十里非禹贡之大伾明甚】又东合汜水【水南出浮戏山世谓之方山北流迳虎牢城东又北注于河按方山在汜水县南四十里】又东迳板城北【有津谓之板城渚口按板渚在汜水县东北二十里即板城渚隋大业初开通济渠自板渚引河厯荥阳入汴是也】又东迳荥阳县蒗荡渠出焉【汉平帝之世河汴决坏未及得修汴渠东侵日月弥广水门故处皆在水中明帝永平十二年议治汴渠乃诏王景与将作谒者王昊筑隄修堨起自荥阳东至千乘海口千有余里景乃商度地势凿山开涧防遏冲要疏决壅带十里一水门更相洄注无复溃漏之患顺帝阳嘉中又自汴口以东縁河积石为堰通古淮口咸曰金堤灵帝建宁中又增修石门以遏渠口水盛则通注津耗则辍流按古荥阳今为荥泽河隂二县地蒗荡渠首受河处即今河隂县西二十里之石门渠是也河渠书言荥阳下引河东南为鸿沟亦即其处班志河南荥阳县下云有浪汤渠首受泲泲即济也汉人谓济水截河而南故曰首受泲京相璠所谓出河之济宋张洎云即鸿沟也蒗荡渠东南流为荥渎济水为官渡水为隂沟汳水浚仪渠其在大梁城南者为鸿沟鸿沟南流兼沙水之目沙水枝津又为睢水涡水名称不一要皆河隂石门河水为之委别而原同也志家不晓系鸿沟于今荥阳县汉京县地系蒗荡于荥泽县系石门渠于河隂县似各为一水原委不相贯者而人以河隂石门与荥口石门混为一处故详辨之若隋炀引板渚口水入汴则在汜水县东北二十里汉成臯县地其非古荥阳引河处亦明矣】河水又东北迳卷之扈亭北【左传文公七年晋赵盾与诸侯盟于扈竹书纪年晋出公二十二年河絶于扈即于是也按杜预云扈郑地在荥阳卷县西北今原武县西北有扈亭】又东迳八激堤北【汉安帝永初七年令谒者于岑于石门东积石八所皆如小山以捍冲波谓之八激堤】又东迳卷县北【楚荘祀河告成而还即是处也按卷县故城在原武县西北七里城东有济隧济水上承河水于卷县北河南与出河之济防】又东北迳武徳县东沁水从西来注之【沁水篇云沁水出上党湼县谒戾山东南流迳武徳县南又东南至荥阳县北东入于河】又东北迳酸枣县西濮水东出焉【汉孝文时河决酸枣东溃金堤大发卒塞之今无水按酸枣故城在今延津县北十五里济水注云濮水受河于酸枣县汉世塞之即此濮水也】河水又东北通谓之延津【元和志云滑州灵昌县有延津即灵昌津在县东北二十二里今滑县西南有灵昌废县津在白马津之西南】又东迳燕县故城北【河水于是有棘津之名故南津也春秋僖公二十一年晋将伐曹曹在县东假道于衞衞人不许还自南河济即此也按今胙城县东有东燕故城棘津又名石济宋元嘉中垣护之以水军守石济是也】又东淇水入焉【淇水口亦名清河口以淇清二水合流入河故互受其名也详见北过降水下】又东迳遮害亭南【沟洫志曰在淇水口东十八里有金隄隄高一丈自淇口东地稍下隄稍髙至遮害亭四五丈按淇水口贾让云在黎阳南七十余里遮害亭西十八里是河先合淇水而后经遮害亭也】有宿胥口旧河水北入也【按宿胥口在濬县西南遮害亭东详见北过降水下】以今舆地言之河水自孟津县北又东迳巩县北洛水入焉其北岸则温县济水入焉【巩县在河南府东少北一百三十里黄河南去县十里洛水旧于此入河今又东过汜水县至满家沟入河温县在懐庆府东南五十里黄河在县南新志云河旧离城二十里今渐徙而北逼近城隈矣济水古于武陟县东入河后徙流迳温县南至平皋入河今故道尽陷河中】又东迳汜水县北又东迳荥阳县北其北岸则武陟县沁水入焉【汜水在开封府郑州西一百一十里黄河南去县二十五里荣阳在郑州西七十里黄河南去县二十五里武陟在怀庆府东一百里黄河在县南十五里沁水源出山西沁州沁源县之绵山穿太行而东南流厯济源河内修武至武陟县东一里入河名南贾口方舆纪要云明永乐九年沁河溢淹没县境田庐诏修决口以御之盖沁水多沙而横暴也】又东迳河隂县北又东迳荥泽县北其北岸则获嘉县【河隂在郑州西北五十里黄河南去县十里荥泽在州北五十里黄河旧去县十里近时河益南侵直逼县城矣获嘉在卫辉府西南九十里黄河旧在县南六十里明天顺中河自武陟徙入原武而县界之流遂絶】又东迳原武县北【原武在开封府西一百二十里黄河南去县二十里】又东迳阳武县北【阳武在府西北九十里黄河旧在县北二十三里与新郷分水元至元中河徙出阳武县南而县北之流遂絶】又东迳延津县北又东迳胙城县北其北岸则新乡汲县【延津在府西北九十里黄河旧在县北明成化中河徙从县南入封丘界而县北之流遂絶胙城在卫辉府东南三十五里黄河旧在县北一里金明昌五年河徙自阳武灌封丘而东而胙城之流遂絶新郷在府西南五十里黄河旧在县西南元至元九年新乡县广盈仓南河北岸决五十余步寻又崩一百八十三步命修完之其后河徙自原武出阳武南而新乡之流遂絶汲县为府治黄河旧在县东南十七里与胙城分水府志云自获嘉县西南四十里至新乡县南又东北至胙城县又北接汲县皆有汉古隄城东南有杏园镇为河津戍守处自金明昌中河徙而汲县之流遂絶】又东北至濬县西南古宿胥口大伾山在其东北其南岸则滑县【濬县在大名府西南一百八十里滑县在府西南二百里黄河旧在濬县东南滑县西北自金明昌中河离汲县而濬滑之流遂絶】此河水东过洛汭至于大伾之所经也
　　凡二水并行一盛则一微自然之势也宋元祐初苏辙上疏有云黄河之性急则通流缓则淤淀既无东西皆急之势安有两河并行之理此格言也盖上流宜合而不宜分合则流急而沙去分则流缓而沙停而禹顾于大伾之南酾为漯川者则以河势欲东不得不分之以泄其怒以漯川一道分河流十之一二不使指大如股亦未为害耳及周之衰王政不修水官失职诸侯各擅其山川以为己利于是有荥阳下引河为鸿沟者自是以后日渐穿通枝津交络宋郑陈蔡曹卫之郊无所不达至定王五年河遂南徙无他河水之入鸿沟者多则经流迟贮不能冲刷泥沙故也宿胥之塞实鸿沟致之不然禹功厯千余岁而不敝何独至春秋一旦变迁也哉
　　河自孟津以下出险就平兼防济沁伊洛渐有奔放之势然南岸巩至荥泽山脉不断濒河地形髙卬河不能决而南故广武以东无河患禹但猪荥波而其事毕矣自鸿沟既开不惟害及禹河而豫之东境亦被其灾汉平帝之世河侵汴渠岁月逾甚荥泽塞为平地陶丘不辨壤坟后虽修治而决溢时有边韶荥口石门碑云一有决溢弥原淹野蚁孔之溃害起不测此鸿沟之遗患也故黄文叔曰蒗荡出河断非禹迹禹之行河本以河湍悍难行平地故酾二渠以引河而载之髙地二渠非得已也后世不识圣人之意妄凿河为渎或不顺地阞或附属不理孙故其势易决【考工记凡沟逆地阞谓之不行水属不理孙谓之不行注云沟谓造沟阞谓脉理属读为注孙顺也不行谓决溢也禹凿龙门播九河为此逆阞与不理孙也孙音逊】盖非独蒗荡也其下濮水通河而酸枣决瓠水通河而瓠子决汴渠亦屡决至王景治汴凿山开涧十里置门使水更相囘注紊乱渠脉而禹迹益坏矣且所为通淮泗者以舟楫之利也菏已通矣而何更用通蒗荡哉其曰禹塞淫水而凿之者春秋战国之世商榷功利而忽逺图并植私徇欲而不顾大经策谋之士托其名于禹而世不察也河渠书云荥阳下引河东南为鸿沟以通宋郑陈蔡曹卫与济汝淮泗防其在春秋战国之际明矣伟哉此论善发禹贡之蕴并可以证徐州达于河之误昔汉武帝云河廼大禹之所道也圣人作事为万世功通于神明恐难改更唯英主能为是言周衰列国之君不明斯义茍欲便转输资灌溉则妄引河流贯注境内狃于一时之小利而不顾万世之大害穿渠之祸甚于曲防真夏王之罪人也
　　禹贡锥指卷十三中之上
　　钦定四库全书
　　禹贡锥指卷十三中之下
　　徳清胡渭撰
　　北过降水至于大陆【释文降如字郑户江反渭按降汉书作洚字之误也】
　　传曰降水水名入河渭按宋张洎云降水即浊漳也字或作绛地理志上党屯留县下云桑钦言绛水出西南东入海郦道元引此文作入漳云绛水发源屯留下乱漳津与漳俱得通称也通典云漳水横流而入河在今广平郡肥乡县界大陆城名见冀州河渠书云禹道河至于大伾以为河所从来者髙水湍悍难以行平地数为败乃厮二渠以引其河北载之高地过降水至于大陆二渠其一为漯川自黎阳大伾山南东北流至千乘入海其一则河之经流自大伾山西南折而北为宿胥口又东北迳邺县东至列人斥章县界合漳水是为北过降水沟洫志王横曰禹之行河水本随西山下东北去周谱云定王五年河徙则今所行非禹之所穿宜更开空使縁西山足乗髙地而东北入海即此道也水经所叙漳水自平恩以下皆禹河之故道河自斥漳又东北迳平恩曲周以至钜鹿其西畔为大陆也汉钜鹿县唐为平乡钜鹿二县属邢州今属顺徳府钜鹿故城即今平乡县治
　　正义云地理志降水在信都县案汉书以襄国为信都在大陆之西或降水发源在此下尾至今之信都故得先过降水乃至大陆郑以降读为下江反声转为共河内共县淇水出焉东至魏郡黎阳县入河此近降水周时国于此地者恶言降故谓之共此郑胸臆不可从也渭按襄国今为邢台县县界絶无降源孔説非是郦注浊漳引郑尚书注言降水字不当作绛是也而读降为郕降于齐师之降以淇水为降水共城为降城则谬又曰今河所从去大陆逺矣馆陶北屯氏河其故道与郦以为近是今考地理志馆陶县下云河水别出为屯氏河东北至章武入海今馆陶临清清平髙唐景州南皮沧州盐山界中并有古屯氏河则屯河行清河之东大河故渎之西其为禹河故道理或有之然邺县故大河在东北入海地志有明文禹河既自宿胥口北行至邺岂复东行至馆陶而与屯氏相接哉其非禹迹亦明矣
　　水经注浊漳水出上党长子县西发鸠山【元和志云在县西南六十五里】东迳长水县故城南【城在今县西】屈从县东北流陶水注之【水自城北东注于漳】又东迳屯留县南又屈迳其城东东北流有绛水注之绛水西出谷逺县东发鸠之谷为滥水【发鸠谷一名盘秀岭又名方山鹿渎山盘石山后魏地形志蓝水出寄氏县盘秀岭南北流入浊漳元和志绛水出屯留县西南方山去县八十四里寰宇记引冀州图谓之鹿渎山屯留新志盘秀山在县西南九十里一名盘石山按汉志上党有谷逺县在今屯留县界寄氏故城在县西南七十里蓝水即滥水绛水之上源也或分蓝绛为二水谓蓝出其阳绛出其隂非是】东迳屯留县故城南东北流入于漳故桑钦云绛水出屯留西南东入漳也【地形志屯留县绛水自寄氏界来入浊漳因名交漳】漳水又东陈水注之【水出西发鸠山东注于漳】漳水又东北迳壶关县故城西【县有壶口关今在黎城县东北太行山上】屈迳其城北厯鹿台山与铜鞮水合【元和志鹿台山在襄垣县南二十里浊漳水在县南二十一里】又东迳襄垣县故城南【城在今县北】又东北迳潞县北【元和志漳水一名潞水在潞城县北】又东北迳望夫山湼水注之【山在今黎城县东北元和志清漳水在黎城县东北五十里浊漳水在县西北五十六里】又东迳磻阳城北仓石水入焉【水出林虑县东北流至磻阳城东而北注于漳按磻阳城在今林县北八十里】又东迳武安县清漳水自涉县东南来注之世谓之交漳口【元和志清漳水一名涉河在涉县南一里】又东出山迳邺县西【故邺城在今临漳县西可四十里西接林县界有太行林虑倚阳天平诸山漳水之所经也】又东迳三戸津【在故邺城西四十里】又东迳武城南【故邺城北漳水上有讲武城曹操所筑葢即此也】又东北迳西门豹祠前【昔魏文侯以西门豹为邺令引漳以溉邺民赖其用其后魏襄王以史起为邺令又堰水以溉邺田咸成沃壤百姓歌之】又北迳祭陌西【西门豹沉巫处田融以为紫陌在故邺城西北五里】又东迳梁期城南【城在故邺城北五十里】又迳平阳城北【括地志云临漳县西二十五里有平阳故城】又东右迳斥丘县北即裴县故城南【元和志成安县浊漳水西自滏阳县界流入斥丘故城在县东南三十里】又东北迳列人县故城南右合白渠故渎【白渠水出魏郡武安县东南流迳肥乡县故城北又迳列人右防漳津今无水地理志曰白渠东至列人入漳是也按肥乡故城在今肥乡县西二十二里魏分邯郸县地置列人故城在县北三十里列人堤上】又东北迳斥漳县南【今曲周县东有斥漳故城元和志漳水在曲周县西二十九里】尚书所谓覃怀厎绩至于衡漳者也以今舆地言之屯留壶关襄垣潞城黎城【并属山西潞安府】林县涉县邺县【并属河南彰徳府】成安肥乡曲周【并属直广平府】界中皆禹贡降水之所经也
　　汉志杂采古记故漳绛二水并存实一川也漳绛本入河及河徙之后漳绛循河故道而下故郦元云水流间关所在着目信都复见绛名而东入于海也然汉志信都之绛水则又有别志云故章河在北东入海禹贡绛水亦入海盖县北故漳即禹河之故道而绛水出其南则漳水之徙流郦元所谓绛渎者也浊漳注云漳水自南宫县故城西【城在今县西北】又北绛渎出焉今无水故渎东南迳九门城南【城在今藁城县西北二十五里】又东南迳南宫城北【元和志绛水故凟在南宫县东南六里】又东南迳缭城县故城北【十三州志曰经县东五十里有缭城故县也按河水注云张甲河左渎北迳经城东缭城西又迳南宫县西又注绛渎即此水也缭城在今南宫县东南经城在今威县北】左迳安城南【故信都之安乡也今在冀州东南】又东北迳辟阳亭【今冀州东南二十五里有辟阳故城】又北迳信都城东散入泽渚【信都城即今冀州治】西至于信都城【句】东连于广川县之张甲故渎同归于海【今枣强县东三十里有广川故城河水注云张甲河右渎自广川县东北迳其故城西又东北至脩县东防清河入漳脩与蓚同音条】故地理志曰禹贡绛水在信都东入于海也【淇水注云清河东迳脩县南又东北左与张甲屯绛故渎合又东北迳东光防大河故渎又东北迳南皮浮阳滹沱别渎注焉浊漳注云漳水防滹沱别渎又东北入清河又东北迳章武平舒入海此即信都绛水入海之道也】葢汉时信都之漳水徙从其县南故地志以此为绛水而目县北之渎曰故漳河其后漳又复北道故水经叙漳水仍自信都县西东北过下博县而郦元云绛渎今无水唐人遂谓之枯洚通典云清河郡经城县界有枯洚渠北入信都郡界是也此渠乃漳水一时之徙流汉志以为禹贡之绛水大谬而杜佑据以分冀兖之界自后説经者动称枯洚以证导河之所过皆班固禹贡二字误之也
　　大陆地也非泽也以地为泽自班固始安国于冀州云地名而导河又云泽名前后违戾反若乞灵于班固者朱子疑孔传为后人伪撰有以也若尔雅十薮自当主泽言孙炎解不误頴达引以证经之大陆则误耳然自禹河徙后去古日益逺大陆不知所在赖有其泽名大陆犹可因泽以表地耳頴达云泽虽卑下旁带广平之地故统名焉此説得之
　　冀州疏曰春秋魏献子田于大陆焚焉还卒于甯杜氏嫌钜鹿絶逺以为汲郡脩武县吴泽也甯即脩武然此二泽相去甚逺所以得为大陆者以尔雅广平曰陆但广而平者则名大陆故异所而同名焉渭按此説允当脩武今获嘉县县西北有吴泽陂其旁近地即大陆也水经浊漳注曰郑注尚书引地説云大河东北流过绛水千里至大陆为地腹今淇水东至黎阳入河近所谓降水葢以淇口应北过降水之文也道元疑之曰黎阳钜鹿非千里之迳是矣而其下又云自甯迄于钜鹿出于东北皆为大陆则以南北两大陆聮为一地以应千里之数何其无定见也信如郦言则淇口在黎阳西南距脩武二百余里河之所经当先大陆而后降水矣郑説亦岂可通乎
　　程氏禹贡论曰古洚渎自唐贝州经城北入南宫贯穿信都大抵北向而入故河于信都之北为合北过降水之文又曰大陆地志谓在钜鹿县其地逺在枯洚上流不与经应当以深之陆泽为大陆则古河之行贝冀者可用枯洚以应北过降水之文其迳深而入沧者可以谓之至于大陆也今按程氏所称故河即禹河也据水经浊漳注云绛渎北迳信都城东东连广川县之张甲故渎河水注云张甲故渎东北至脩县东防清河淇水注云清河自脩县南又东北过东光县西又东北左与张甲屯绛故渎合又东北右防大河故渎然则信都之北为绛渎所入者乃张甲河非漳水也安得谓入故河乎绛渎合张甲又东北至脩县合清河又东北至东光合大河故渎【即王莽河】又东北至阜城合漳水漳水即禹河故道汉志所云东北至阜城入大河者也绛渎至此始入故河非信都界深州在阜城西北纵移大陆于此亦枯洚之上流河之所行仍先大陆而后降水不与经相应而况大陆在钜鹿班固孙炎俱有明文其可以意为迁就邪禹河自汲县东北流入黎阳县界至大伾山西南折而北为宿胥口苏代曰决宿胥之口魏无虚顿丘虚在朝歌界【今濬县西南有古朝歌城本殷虚卫世家云封康叔居河淇间故商墟即此】顿丘在黎阳界【今濬县西有顿丘故城本卫邑诗曰送子涉淇至于顿丘即此】时河已徙而东宿胥口塞故秦欲决之以灌二邑水经河水注云自淇口东至遮害亭【亭在濬县西南五十里】又有宿胥口旧河水北入也淇水注云淇水东流迳枋城南【元和志枋头故城在卫州卫县东一里建安九年魏武在淇水口下大方木为堰遏淇水令入白渠以开运漕故号其处为枋头今在濬县之西南即所谓淇门渡也】右合宿胥故渎渎受河于顿丘县遮害亭东黎山西【句】北防淇水处立石堰遏水令更东北注魏武开白沟因宿胥故渎而加其功故苏代曰决宿胥之口魏无虚顿丘即指是渎也淇水又东北迳雍榆城南【春秋襄公二十三年叔孙豹帅师救晋次于雍榆者也按杜注云晋地汲郡朝歌县东有雍城今在濬县西南】又东北迳同山东【明一统志同山在濬县西南四十五里新志云其麓绵亘四十余里有龙脊冈冈之西有山相辅而行西属太行曰达西冈】又北迳其城东东北迳帝喾冢西【皇览曰帝喾冢在顿丘城南台隂野中者也其地有白祠陂同山陂二陂所结即台隂野矣元和志帝喾陵在澶州顿丘县北三十里】又北迳白祠山东厯广阳里迳颛顼冢西【帝王世纪曰颛顼葬顿丘城南广阳里大冢者是也元和志颛顼陵在顿丘县西北三十五里又有秋山山海经云帝喾所葬濬县新志曰白祀山在县西二十里】又北迳顿丘县故城西【古文尚书以为观地葢太康弟五君之号曰五观者也竹书纪年晋定公三十一年城顿丘其故城在今濬县西】又东北迳枉人山东牵城西【春秋定公十三年公防齐侯卫侯于牵杜预曰黎阳东北有牵城即此按枉人山元和志云在黎阳县西北四十五里俗言纣杀比干于此故名寰宇记云在县西北十三里俗名上阳三山明一统志云在濬县西北二十五里内黄县西南六十里北连跨巨冈左右谿涧不啻数百又按荡水注云宜师沟东迳荡隂县南又东迳枉人山东北至内黄泽右入荡水汤隂县志云枉人山在县东南二十五里与濬县接界是一山而跨三县之境也】又东北迳石柱冈【枉人山北连跨巨冈石柱之类也】又东过内黄县南为白沟也【即汉志所谓清河】今按宋李垂上导河形势书请自汲郡东推禹故道出大伾上阳三山之间复西河故渎即郦元所谓宿胥故渎也濬县旧志故渎在县西十里亦曰西河葢禹迹汉时则流经县东又县北四十里有大齐村相传亦黄河故道也然淇水自东过内黄县南为白沟而向北之河道不可得闻据本注云内黄县故城右对黄泽即贾让所见内黄界中有泽方数十里环之有隄者也内黄故城在今县西北泽大方数十里当接安阳县界疑此地亦禹河之所经河徙乃钟为黄泽耳昔殷王河亶甲居相其子祖乙圯焉而又迁【书序仲丁迁于嚣河亶甲居相祖乙圮于耿传云相地名在河北祖乙亶甲子圯于相迁于耿河水所毁曰圯】通典相州治安阳县殷王河亶甲居相即其地元和志相州内黄县东南十三里有故殷城河亶甲居相筑此则禹河出内黄安阳之间明矣自此而北则为邺东之故大河洹水注云洹水出山迳邺县南殷墟北竹书纪年曰盘庚即位自奄迁于此遂曰殷也【奄未详处所】据书序盘庚所迁之殷在河南与竹书异孔颖达云盘庚后王或有从河南亳地迁于洹水之南者非盘庚也今按楚语白公子张曰昔殷武丁能耸其徳至于神明以入于河自河徂亳韦昭云从河内徙都亳也此必盘庚后王有自亳迁于奄者又有自奄迁于邺南之殷者故武丁即位时殷都仍在河北寻复徂亳葢亦圮而迁焉【殷本纪曰武乙复去亳徙河北此即纣都朝歌也武丁自邺南复迁于亳至武乙则又自亳迁于朝歌淇水注引晋书地道记谓武丁迁居沫邑葢误以武乙为武丁耳】禹河行临漳之东又明矣自此东北厯成安至肥乡而合漳是为北过降水也漳绛至此并为河矣及河南徙漳绛循河故道而下故东川复有漳绛之目水经注云漳水自斥漳县南又东北迳平恩县故城西【平恩故城在今东昌府丘县西旧在曲周县东南五十里金省入曲周丘县志云漳水旧经平恩城西北至曲周今唯经曲周不入县界】又东北迳南曲县故城西【应劭曰平恩县北四十里有南曲亭故县也今在丘县西北】又东北迳曲周县故城东【城在今县东北漳水故渎在县东志云漳水旧自县东北入威县其后自魏县东出经流遂为枯渎】又北迳巨桥邸阁西【昔武王伐纣巨桥之粟服防曰钜鹿水之大桥也】又北迳钜鹿县故城东【钜鹿郡治其故城即今平乡县魏收志云平乡县治钜鹿城是也史记项羽救钜鹿军漳南括地志云今俗名栁河在平乡县南元和志云浊漳水在县西南十里明成化十八年漳河东决入广宗县界是为新漳而旧漳遂涸】又厯经县故城西有薄落津【经县故城在今广宗县东二十里本后汉经县地后魏析置二县此为西经漳水自平乡流入县界即古薄落水战国防赵武灵王曰吾国东有河薄落之水后汉初平四年袁绍击公孙瓒于薄落津郡国志云经县西有漳水津名薄落津也】又迳沙丘台东【纣所成也在钜鹿故城东北七十里按通典平乡县有沙丘台今在广宗县界广宗唐平乡地也】又迳铜马祠东【汉光武庙按寰宇记铜马祠在钜鹿县北七里漳水旧在县东唐钜鹿县故城在县南宋北流决入漳水大观元年邢州言河决陷钜鹿县诏迁县于髙地即今治其后河复南出漳亦随之故道多塞】皆汉钜鹿县境也昔殷王祖乙迁于邢杜佑云即邢州今为顺徳府盖亦濒河之地故其后盘庚又圮而迁子亳殷【书序祖乙圯于耿作祖乙传云圮于相迁于耿殷本纪云祖乙迁于那其説不同按耿在汉河东皮氏县今为河津县地传直以圯为迁未安从史记较长抑或序圯于耿下脱迁于邢三字皇极经世云祖乙践位圯于耿徙居邢此説是也仲丁河亶甲盘庚皆为迁事作书祖乙但圯而不迁何用作书其为迁邢而作无疑矣】禹河行钜鹿之东又明矣以今舆地言之河自濬县西南折而北厯内黄【并属直大名府】汤隂安阳临漳【并属河南彰徳府】魏县【属直大名府】成安肥乡曲周【并属广平府】平乡广宗至钜鹿县【并属顺徳府】大陆泽在焉此即禹河北过降水至于大陆之故道也
　　王横所称西山即贾让所谓放河使北西薄大山者髙地即史迁所谓至大伾引河北载之髙地者也皆在黎阳大伾一名黎阳东山则上阳三山为黎阳西山可知矣杜佑曰西山者太行恒山也今按太行在辉县西东距濬县可二百里又东北则在林县西东距临漳可一百五十里恒山在曲阳县西北南距钜鹿可四百里至濬县则八百余里其禹河所行在唐卫相洺邢冀深瀛沧诸州之境安得随二山之足而东北去乎杜説非是程大昌云禹河自澶相以北皆行西山之麓又云古河之在贝冀以及枯洚之南率皆穿西山踵趾以行今按澶非禹河所经自黎阳已行西山之麓不始于相贝冀界中亦更无西山踵趾殊不可解也或曰水性就下载之髙地是拂其性也疑迁与横之言为妄余曰髙地非谓髙于河之上流也贾让云淇水口金隄髙一丈自是东地稍下隄稍髙至遮害亭髙四五丈因欲决是隄放河使北入海则亭北之地固下于河矣禹引河使北岂有难行之理其曰髙地者特以大伾之东地益卑以彼视宿胥口则宿胥口之地较髙耳髙地对上文平地而言非谓髙于河之上流也读者其可以辞害意乎或问禹始引河北载之髙地然则水未治以前河从何处行曰尧时河从大伾山南东出或决而北或决而南汜滥兖豫青徐之域即太史公所谓行平地数为败者也及禹治水乃厮为二渠一引而北载之髙地为大河之经流而余波循故道以东者名之曰漯漯川受水不多虽平地不为害先是全河东注则犹泻杯水于掌上溃溢四出与后世东郡平原之决当亦相似也【沟洫志云王莽时长水校尉关并言河决率常于平原东郡左右其地形下而土稍恶闻禹治河时本空此地以为水猥盛则放溢少稍自索虽时易处犹不能离此上古难识近察秦汉以来河决曹卫之域其南北不过百八十里者可空此地勿以为官亭民室而已】窃意平恩以下本漳水之所行禹穿地自宿胥口以至邺东引河合漳水入海是谓北过降水耳清河行漳水之东宋时大河北流合清河入海輙决而西则清河之地髙于漳水之地可知滹沱行漳水之北自古迄今但闻滹沱决而南不闻漳水决而北则漳水之地卑于滹沱之地又可知也漳虽善徙为南北两厓所束终不能逺汜滥禹引河由此入海所以为圣人之智后世易之宜其数败也
　　王横所称周谱如淳注云世统谱谍也今其书已亡不知体制若何又怪太史公以武帝导河行北渎为复禹旧迹似不曽见此书尝以问百诗百诗曰案梁书刘杳传王僧孺被敕撰谱访杳血脉所因杳曰桓谭新论云太史三代世表旁行邪上并效周谱以此而推当起周代则王横所引即此谱也太史公曰殷以前诸侯不可得而谱周以来乃颇可着又曰太史公读春秋厯谱谍周谱迁所读或者于河徙事未及讨论古人读书尽有疎略者余闻之宿疑顿释因思迁书疎略颇多言北载之髙地而不知大伾以东非髙地读周谱而三代世表不书河徙亦疎略之一端也或曰迁非不知今所行非禹所穿时武帝自多其功以为复禹旧迹故因而书之但迁于武帝之事未尝少有所讳何独于此为之隐而使禹河之故道不白于天下后世哉以为疎略者近是虽然禹河至勃碣入海汉河亦至勃碣入海即以为复禹旧迹亦无不可不必过降水至大陆而后为复禹旧迹也当今之世有能囘河北行使入于勃海吾亦谓之复禹旧迹也已
　　王横云禹河随西山下东北去其言有可证者十五书序河亶甲居相相城在今安阳内黄二县界而其后为河所圯证一也楚语武丁自河徂亳注云从河内徙都亳河内即邺南殷墟自河徂亳葢亦为河所圮证二也史记殷本纪祖乙迁于邢其后盘庚又自邢迁于亳下篇曰今我民用荡析离居罔有定极葢亦为河所圯钜鹿界明有禹河证三也【殷去夏不逺其所居相殷在汉魏郡界邢在钜鹿界以殷都证禹河最确故首着之】诗卫风曰河水洋洋北流活活河至大伾山西南折而北迳朝歌之东故谓之北流证四也礼记王制曰自东河至于西河千里而近葢西河自华隂折而东为南河又东至大伾折而北是为东河计所行不满千里故曰千里而近若汉河则东过大伾山南至白马县之长寿津始折而北西去宿胥口又一百五六十里则为千里而遥矣证五也史记卫世家封康叔为卫君居河淇间故商墟商墟即古朝歌城在今濬县西南淇县东北淇水迳其西河水迳其东是为河淇之间故淳于髠曰王豹处于淇而河西善讴证六也战国策苏代曰决宿胥之口魏无虚顿丘二邑在今濬县西南郦道元云宿胥故渎受河于顿丘县遮害亭东黎山西证七也史记河渠书曰禹自大伾厮二渠以引其河北载之髙地据贾让言遮害亭东地益下则黎阳西山之足实为髙地证八也汉书沟洫志贾让曰决黎阳遮害亭放河使北入海西薄大山东薄金隄大山即王横之所谓西山证九也叙传曰商竭周移正指定王五年事固已知武帝所道非禹旧迹证十也地理志邺县有故大河在东茍非随西山下东北去安得至邺证十一也孙炎曰大陆钜鹿北广河泽河所经葢此泽本禹河之所汇故亦名广河证十二也水经注漳水北迳祭陌西俗巫为河伯娶妇祭于此陌葢邺本有河故以河伯惑人证十三也杜佑曰漳水横流至肥乡县界入河曽曰河自大伾折而北流漳水东流注之地形南北为从东西为横河从而漳横故谓之横漳证十四也李垂曰自汲郡东推禹故道出大伾上阳三山之间复西河故渎证十五也愚以汉时漳水自平恩以下为禹河之故道亦有可证者五汉书地理志漳水东北至阜城入大河又水东至文安入大河滹沱东至参户合滹沱别从河东至文安入海是水经所叙漳水自成平以下至章武入海者在西汉时犹为大河证一也又成平县有滹沱河民曰徒骇河与许商所言正合葢漳水自东昌县防滹沱河又东迳弓髙阜城至成平世遂谓之滹沱然漳故徒骇也土俗犹能识之不言漳滹沱仍曰徒骇证二也水经浊漳注曰鬲般峙其东北徒骇渎聨漳绛则漳绛即徒骇之上流通为一川证三也唐书地理志清池县西五十里有徒骇河西隄是浮阳参戸之漳水亦古徒骇证四也齐乘曰河昔北流衡漳注之河既东徙漳自入海安知北流之漳非古徒骇河欤证五也无征不信庶乎其免矣
　　凡河所经之地纳山源大川则河徙而渎不空漳水循河故道以专达于海是也不然则经流一去枝渎皆空乆之化为平陆矣汉北渎于东光纳清河于阜城纳漳水王莽时河空而漳清纳流之地不空则以有二川行其故道也东汉以后之河无山源之可纳则一空俱空矣宋北流合清河入海故金明昌中河徙而清河自若其下流分为二派一由南清河入淮一由北清河入海及元至元中河徙而南北清河亦自若今河行汴泗入淮淮泗之外亦更无山源之可纳他日河复北道则汴空而淮泗不空此理固甚明也周定王时河徙自肥乡以下有漳水行其故道犹可推寻其肥乡以上虽有清淇荡洹诸山源之水皆横絶故河而东入于白沟不能南北灌注所以多致陻塞反覆参验益信漳水东出为禹河之故道非臆説也
　　汉河隄率谓之金隄文帝时河决酸枣东溃金隄在今延津县界成帝时河水盛溢泛浸瓠子金隄在今开州界郦道元云河水旧于白马县南泆通濮济黄沟金隄既建故渠水断在今滑县界若贾让所云决黎阳遮害亭放河使北入海西薄大山东薄金隄者则在今濬县界其言曰黎阳南故大金隄从河西西北行至西山南头廼折东与东山相属此隄葢即让所欲决以放河使北入海者刘桢黎阳山赋曰南防黄河左覆金城金城即金隄又在东山之东矣禹引河北载之髙地使随西山下东北去无借于隄而亦不妨有隄李垂导河书言曹公所开运渠东北有伯禹古隄盖鲧所作也而禹修之世遂目之曰禹隄让所谓东薄金隄即此也鲧用之以防川而河有逆行之患禹因之以导水而河得就下之宜胜棋所用败棋之着也良庖所宰族庖之刀也而善败则相去逺矣
　　汉志河内共县下云北山淇水所出东至黎阳入河隆虑县下云国水东北至信成入张甲河过郡三行千八百四十里魏郡内黄县下云清河水出南水经淇水出隆虑县西大号山东过内黄县南为白沟又东北过广宗县东为清河清水出脩武县北黒山东北过获嘉县又东过汲县北又东入于河郦注云谓之清河口即淇河口也地理志曰清河水出内黄县南无清水可来所有者唯钟是水耳葢河徒南注清水渎移唯留迳絶余目故东川有清河之称曹公开白沟遏水北注方复故渎矣渭按水经隆虑所出之淇水即国水宿胥故渎乃禹河之所行国水自西来注之势不得东出内黄县南为清河清河葢禹河下流渐淤决而为此川犹汉屯氏河之类及周定王时宿胥口塞大河之水不至国水循宿胥故渎东北迳内黄县南为清河汉志所谓东北至信成入张甲河行千八百四十里者也其后故渎又塞清河随淇水至黎阳入河故淇水口亦名清河口及曹公堰淇口因宿胥故渎而加其功使东北流为白沟是为复故渎也苏秦説赵曰东有清河説齐曰西有清河清河之来已乆疑春秋前有之愚尝以鸿沟为禹河致塞之由今清河又分河于此间则下流缓弱不能冲刷泥沙邺东河道之塞未必不由此也
　　地理志邺县故大河在东北入海水经注宿胥故渎受河于遮害亭东黎山西者即王横所云禹之行河随西山下东北去者也自黎阳以下水经所称大河故渎一名北渎俗谓之王莽河者即周定王时所徙西汉犹行之至王莽时遂空者也所称河水自铁丘南东北流至千乗入海者即王景所治东汉以后见行之河也禹河旧迹乆失其传汉魏诸儒皆以北渎为禹河司马迁知禹引河北载之髙地矣而不知当时所行者非禹河王横知禹河随西山下东北去矣而不能实指其地名班固知有邺东故大河矣而不知其上承宿胥口郦道元知宿胥故渎为白沟矣而不知其下流即邺东之河杜佑知衡漳至肥乡入河矣而不知其河即北过降水之河故自大伾以下凡降水大陆九河逆河之所在皆不得其真独宋程大昌着禹贡论及山川地理图确然自有其所为禹河者迨考其归趣则以河水至千乗入海者为元光改流出顿丘东南之河而邺东故大河即禹之旧迹孟康以为王莽河非也今按孟康所谓出贝丘西南自王莽时遂空者即大河故渎一名北渎者也未尝指邺东故大河为王莽河且康既知此河出贝丘岂复与在邺东者混而为一顿丘东南之决河未几即塞安得以河水为元光改流之道始建国三年之徙见汉书王莽传而大昌谓禹河空于元光不待莽时世恶莽居下流故河迁济竭皆归之本无此事然则汉人纪汉河亦不足信邪葢唯不知汉时漳水自平恩以下皆禹河之故道故谓钜鹿去古河絶逺而以枯洚应降水移大陆于深州种种谬误皆由此出也大昌锐意求禹河动称王横班固而其言犹方枘圆凿之不相入蔡传随声附和世儒墨守不移禹河之所以日晦也
　　又北播为九河
　　传曰北分为九河以杀其溢在兖州界顔氏曰播布也林氏曰凡言为者皆从此而为彼也程氏曰自大陆以北河播列为九则其地不复平衍而特为卑洼故也渭按徒骇与冀分水八枝皆在兖域説见兖州水经注漳水自钜鹿县铜马祠东又北迳南宫县故城西又北绛渎出焉【见北过降水下】漳水又北迳堂阳县西长芦水出焉【衡水自堰分为二水一北出迳县故城西其右水东北注出石门谓之长芦水葢变引葭之名也元和志堂阳县长芦水亦谓之堂水在县南二百步县因取名按堂阳今为新河县其故城在南宫县西北衡水即漳水】漳水又东北迳扶栁县北【今冀州西南有扶栁故城】又北迳昌成县故城西【在今冀州西北】又迳西梁县故城东【在扶栁故城西北五十里元和志信都县衡水亦曰长芦水即浊漳水之下流也西北去县六十二里寰宇记长芦枯沟在州西二里漳水在州西北六十里】又东北迳桃县故城北合斯洨故渎【斯洨水首受大白渠东北入衡水衡水又东为表谭渡元和志长芦水在衡水县南二百步按桃县故城亦在冀州西北】又北迳鄡县故城东【在今束鹿县东接深州界元和志衡漳水在鹿城县南】又右迳下博县故城西【城今在深州南元和志云在下博县南二十里】又东北厯下博城西逶迤东北注谓之九争【元和志长芦桥在下博县南架长芦水】西迳乐乡县故城南引葭水注之【城在深州东北引葭即长芦也自此以下衡漳与长芦互受通称】又东北迳阜城县北【此阜城当在今武邑县界】又东北迳武邑郡南【魏所置元和志武邑县长芦水北去县三十二里】又东北迳武强县北【元和志武强故城在武强县西南二十五里按今县南有武强故城二一魏置一西晋置寰宇记衡漳在武强县南五里】又东北迳武隧县故城南【元和志武隧故城在武强县东三十一里】又东迳武邑县故城北【晋分武邑武隧观津为武邑郡治此当在今武邑县界县志云漳河在县西北二十里】又东北至昌亭与滹沱河防【衡漳又迳东昌县故城北经所谓昌亭又东北左防滹沱故渎谓之合口今武邑县东有东昌废县】又东迳弓髙县故城北【在今阜城县西南】又东迳阜城县故城北乐成县故城南【阜城故城在今县东二十二里乐成故城在今献县东南】又东北迳成平县南【衡漳东迳建成县故城南成平县故城在北按二城并在今交河县东】又东左防滹沱别河故渎【汉志成平县有虖沱河民曰徒骇河又乐成县虖沱别水首受虖沱河东至东光入虖沱河此虖沱河即漳水古之徒骇也滹沱别河故渎即虖沱别水自乐成来者志云至东光入虖沱河葢与成平接界处也】又东北合清河谓之合口【河水篇曰大河故渎东北至东光县故城西而北与漳水合是也县界清河本西汉大河之经流王莽时河徙清河由此北防漳水故郦元云清漳二渎河之旧道也合口在今青县南二里接沧州界】又东北濊水出焉【濊水东北迳参户亭北又东迳东平舒县故城南又东北注滹沱谓之濊口按青县宋为干宁军本汉参户县兼得章武地县南有参戸故城即郦注所谓参户亭也元和志云一名木门城在长芦县西北四十里青县新志云濊水东北流迳天津镇东南十里为大直沽地势平衍羣流涨溢茫无涯涘故得厥称长芦县即今县南七十里卫河西岸之长芦镇也】又东北迳章武县西又东北迳平舒县南东入海【章武汉属勃海郡唐为鲁城县在沧州北一百里东平舒故城在今大城县界淇水篇云清河自濊邑北又东北至泉州县北入滹沱又东迳漂榆邑故城南入于海按今静海县本汉章武平舒二县地县北有漂榆城清漳合流经此入海寰宇纪云御河自干宁军东北九十里入潮河合流向东七十里于独流口入海潮河即界河也县东北九十里有小直沽天津卫设焉本汉章武县地元为静海县之海濵镇明永乐二年筑城置卫本朝改衞为镇小直沽即古沽水后魏志章武县有沽水水经云沽水东南至泉州县与清河合东入于海是也泉州今为宝坻漷县地小直沽受南北诸水东迳天津城北又东南合大直沽而东注于海汉志所云河水东北至章武入海者也海即勃海元和志云在鲁城县东九十里今在静海县东北一百五十里南接沧州折而东北接宝坻县界禹贡之逆河后世则为勃海亦谓之海也】以今舆地言之漳水自钜鹿又北厯南宫新河冀州【并属直真定府】束鹿【属保定府】深州衡水武邑武强【并属真定府】阜城献县交河青县静海【并属河间府】大城宝坻【并属顺天府】至天津镇【属河间府】注于勃海即古徒骇河之故道也
　　许商云徒骇在成平胡苏在东光鬲津在鬲县徒骇前已悉今徳平乐陵齐河济阳庆云海丰界中有土河志以为徒骇妄也漳水不经此安得有徒骇且徒骇最北岂反出鬲津之南哉今东光宁津南皮沧州庆云海丰界中并有胡苏河元和志云胡苏河在饶安县西五十里寰宇记云一名赤河自临津流迳饶安无棣入海汉志东光县有胡苏亭水经注云清河东至东光县西南迳胡苏亭是也今宁津县本东光县地其西有胡苏亭盖即在东光者齐乗以沧州南之大连淀为胡苏河得之【隋书平原东有豆子防通鉴云豆子防负海带河地形深阻葢在汉平原勃海河间三郡之交顾炎武肇域记云即今沧州南之大连淀也】鬲津最南最长较诸河差有考据今徳州北有鬲津枯河【汉志鬲县平当以为鬲津通典鬲县故城在安徳县西北元和志鬲津枯河在徳州安徳南七十里按唐徳州治安徳今为陵县】东迳陵县北【北接吴桥县界元和志鬲津枯河南去将陵县二十里金志安徳县有鬲津河按唐将陵县南至徳州治五十里其故城当在今陵县北五十里吴桥志云古鬲津河在县南里许亦名吴川】又东迳徳平县北【去县十五里北接宁津县界徳平本平昌五代唐更名】又东迳乐陵县北【北接南皮县界寰宇记乐陵县有鬲津枯河在县西三里金志乐陵县有鬲津河南皮新志云在县东南四十五里】又东迳庆云县南【金志无棣县有鬲津河其故城在今县东元分无棣于此置西无棣县明永乐初改今名县东南二里有卧龙冈在鬲津河中】又东北迳盐山县东南【新志云鬲津河自庆云北入县界】又东北迳海丰县西北【此元东无棣县也明永乐初改今名】又东北入海【渤海在县东北一百五十里东南接霑化北接盐山】齐乗以濵州北士伤河为鬲津云即汉时所辅求代刘雄处今按辅代雄处为厌次津在今武定州南东汉大河之经流士伤河在濵州北盖即唐景福后黄河所徙之道自勃海县西北六十里东北流迳无棣县东南六十里又东北迳马谷小山南而东注于海者【见寰宇记】非辅代雄处也齐乗指此为鬲津未审是否据许商言自鬲以北至徒骇间相去二百余里则当在此地海丰新志云经县西北五十里又东北入海则徒骇鬲津南北相距太狭殆非也
　　太史马颊覆釡三河据尔雅次序以许商言证之当在成平之南东光之北通典云马颊覆釡在平原郡界又云安徳县有覆釡河按郡即徳州治安徳所领有蓚县寰宇记云马颊河迳蓚县界是也而又云笃马河即古马颊河人皆斥其谬然唐自有马颊河出澶州新丰县界东北流至平昌县合笃马河二水合流并得通称以笃马为马颊不可谓谬谬在一古字指为九河之第三耳元和志马颊河在安徳县南五十里又在平昌县南十里久视二年开决亦名新河近志平原商河阳信界中并有马颊河皆唐之马颊也在鬲津之南与九河无涉太史河自昔无考而明一统志云在南皮县北此臆説沧州志又云覆釡河在庆云县南二十里即钩盘北派亦不足信齐乗以为太史等河在漳南清沧二州之间庶几得之【元清州治防川即今青县沧州治清池即今沧州】
　　简洁钩盘三河据尔雅次序以许商言证之当在东光之南鬲县之北史记正义云简在贝州厯亭县界舆地广记云简洁在临津金志云南皮县有洁河按唐厯亭县今东昌府之恩县是也简河在此则出鬲津之南矣大谬庆云新志以县南笃马河为简河亦非临津今宁津北与南皮接界谓简洁在此理或有之齐乗曰沧州大连淀南至西无棣县百余里间有大河沙河盖即简洁也汉志平原有般县韦昭曰音逋垣反师古曰尔雅说九河云钩般郭璞以为水曲如钩流般桓也今土俗用韦音按般县故城在今徳平县东北县南二十里有盘河后汉初平二年公孙瓒破黄巾于槃河又瓒与袁绍相攻瓒引军屯槃河即此后魏志般县有故般河水经注云笃马河自西平昌县故渠川派东入般县为般河盖亦九河之一道也通典古钩盘河在乐陵县东南元和志阳信县北四十里有钩盘河寰宇记乐陵县东南五十里有钩盘河金志将陵县有钩盘河近志陵县徳平乐陵商河武定海丰阳信霑化界中并有钩盘八枝自鬲津而外此河亦有可据齐乗曰东无棣县北有陷河阔数里疑即钩盘河按此河自乐陵分为南北二派海丰旧志云南派在县南名钩盘河东经霑化县北又东至久山镇入海新志云北派在县西北三十里自庆云流入又东北经马谷山前抵土河口入海今县北盘河村尚以此为名盖北派即齐乗所谓陷河也或曰陷河即笃马河之别名许商云在九河南齐乗指此以为古钩盘恐非然许商亦就上流言之耳鬲津出鬲县笃马出平原鬲在平原之西北故曰孙禁所欲开者在九河南笃马河若其下流入海处则商固未之悉也笃马首受大河大河溃溢纵其所之遇水即合安知笃马下流非即钩盘之故道乎
　　撰水经者不知漳水即徒骇而以王莽河为禹河故云大河故渎东北迳元城县西北沙丘堰至于大陆北播为九河按汉元城县故城在今大名府元城县东沙麓之侧沙丘堰北去钜鹿尚百余里谓播为九河自此始与经自大陆又北之文不合唐人疑钜鹿广阿东去平原太逺故又以深州之陆泽当禹贡之大陆然自陆泽以东南距鬲县可三百里禹河亦必不至此始分为鬲津而南入鬲县也且古之九河并东北出至章武髙城栁县之东【髙城县故城在今盐山县南栁县故城在县东】合为逆河至碣石入海及周定王时河徙自东光南皮浮阳絶八枝而北合徒骇汉人指此为逆河是九河之所同故王莽改勃海郡曰迎河郡南皮县曰迎河亭而其实非也以意度之徒骇大势北行亦迆东八枝太史最北宜最短向南则渐加长鬲津最南最长首受大河当在南宫县界也要之九河所在后人率多附防其名为某河者未必即古之九河不名为某河者又未必非古之九河【如濊水浮水无棣沟笃马河之类】冯逡元九河今既灭难明班固云自兹距汉北亡八枝郦道元云城地并存川渎多亡斯为实録无事深求近志杂乱者勿论即如孔頴达于钦准许商三河以为言亦未可尽信也
　　顾景范川渎异同曰黄河自巩洛以东已出险就平大伾以北地势益广衍大陆则又钟水之区也乗建瓴之势注沮洳之乡奔腾横溢必不能免禹因而疏之顺其性之所便从其地之所近而九河以名此在洚洞之际最为当机而扼要也计初时汜滥乍平九河必势均力敌既而横流益杀更复冬春消减九河之或盈或涸或通或湮亦理所必有厯时既久后人但见安澜之效而忘其弭患之功遂置九河于度外壅遏逾逺淫潦乗之河于是起而发大难之端矣凡九河之坏也非一朝一夕之故则九河之兴也抑岂仅一手一足之烈哉故曰神禹也
</div>
    <div class="pagination">
<a href="禹贡锥指_page10.html">上一页</a><span>...</span><a href="禹贡锥指_page6.html">6</a><a href="禹贡锥指_page7.html">7</a><a href="禹贡锥指_page8.html">8</a><a href="禹贡锥指_page9.html">9</a><a href="禹贡锥指_page10.html">10</a><span class="current-page">11</span><a href="禹贡锥指_page12.html">12</a><a href="禹贡锥指_page13.html">13</a><a href="禹贡锥指_page14.html">14</a><a href="禹贡锥指_page15.html">15</a><a href="禹贡锥指_page16.html">16</a><a href="禹贡锥指_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
