<!DOCTYPE html>
<html>
<head>
    <meta charset="UTF-8">
    <title>尚书埤传 - 第 4 页/共 17 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>尚书埤传 - 第 4 页/共 17 页</h1>
    <div class="content">　　丹朱　娶于涂山　十二师　五长　方施象刑惟明史记正义帝王纪云尧娶散宜氏女曰女皇生丹朱范汪荆州记云丹水县在丹川尧子朱之所封也括地志云丹朱故城在邓州内乡县西南百三十里罗景纶曰尧不以天下与丹朱而与舜世皆谓圣人至公之心知爱天下而不知爱其子余谓帝尧此举固以爱天下尤以爱丹朱也若使傲虐之资轻居臣民之上则毒逋四海不有南巢之放将来牧野之诛尚得谓爱之乎尧舜之于子亦贻之以安耳
　　左传禹防诸侯于涂山杜预注在寿春东北【在今鳯阳府懐远县】愚按寰宇记云古当涂国在今濠州西一百十七里汉为县属九江郡晋属淮南郡在寿春东北舆地记谓即禹所娶涂山氏国也世纪云涂山氏合婚于台桑之埜在钟离西七十里即当涂县而华阳国志又云禹娶涂山今江州涂山【今重庆府巴县】禹庙铭存焉山有禹王祠涂后村元人贾元亦云禹生汶川生于蜀则娶于蜀宜也然涂山国自应以当涂为是当涂之山于天下稍向中故禹娶妻防诸侯皆在于此况禹封阳翟去当涂亦不甚逺【史记索隐按系本涂山氏名女娲连山易曰攸女路史云禹年三十娶于涂山氏曰趫是为攸女死葬阳城】
　　十二师孔传作师旅之师谓一州用三万人功九州二十七万庸以为此治水时徒众其凿甚矣疏云九州立十二人为诸侯师以佐牧盖本郑康成之说蔡传从之
　　按王制千里之外设方伯五国以为属属有长此建五长畧如彼文耳孔传云五国立一人为方伯谓之五长其说又与王制不合姑从蔡传可也
　　邵寳曰臯陶之象刑非必用于苗也惟明于天下而可以风动乎苗理有固然矣苗虽顽独非人哉德以化天下无间于苗刑以示天下亦无间于苗此帝舜之所以为大也
　　搏拊　祖考虞宾　柷敔　笙镛　箫韶九成
　　邹季友曰蔡传至拊循二训皆从说文按释名云者指广博以击之也拊与抚同广韵云弹也按也以此释拊似优于说文戛轻而击重重而拊轻取其声之高下大小也又孔传云拊以韦为之实以糠所以节乐乐记治乱以相注云相即拊也装之以糠糠一名相因以名焉形如鼓尚书大传云帝王升歌清庙以韦为鼓即拊也以拊为乐器经典无文盖汉儒凿说耳
　　金履祥曰祭法有虞氏禘黄帝而郊喾祖颛顼而宗尧此小戴收国语之言而失之者【鲁语有虞氏禘黄帝而祖颛顼郊尧而宗舜】国语论禘郊宗祖皆以其有功于民者祀之初不论其世也故注者谓虞以上尚德夏以下亲亲戴氏祭法易其前后故读者不觉朱子固尝言之矣无已则决之于书乎书称舜格于文祖即受终于尧之祖也称禹受命于神宗即舜宗尧之庙也其禘黄帝其郊喾即宗尧之意耳是以有虞子孙犹郊尧而宗舜以天下相传则有天下之大统焉有虞氏受尧之天下则宗尧宗尧则禘郊尧之宗祖计尧以前亦或有然者也况国语固云禘郊宗祖与报为五则礼固有并行而不相悖者后世有为之说者曰祖考来格虞宾在位此有虞氏祭颛报幕以至瞽瞍之祖考也【胡氏大意】国语所谓祖颛顼与有虞氏报焉者也禘黄帝郊喾宗尧书所谓文祖神宗舜受尧之天下故宗尧之宗而祖尧之祖也【路史大意】大传所谓帝入唐郊以丹朱为尸者也祖颛顼报幕以至瞽瞍者一家之私亲也禘郊宗尧者天下之公义也然韶之为乐正以绍尧而得名则祖考来格者即文祖神宗之谓而虞宾在位者安知非丹朱之在尸位乎况禘郊宗祖报五者各有所尊自不相厌与虞宾之位亦不相妨也故曰以天下相传则有天下之大统焉至商周以征伐革命始与古异矣又曰舜处其子均于商而禹复封之虞古史谓舜宗祀尧至舜之子孙则更郊尧而宗舜此据国语韦昭之说也舜郊喾宗尧则禹固当郊尧而宗舜矣而乃以尧舜之祀归之舜之子孙顾自郊鲧焉何也曰此夏之末造也夫三圣以天下为公则皆承其祖三王之子孙以天下为家则各祖其祖舜之宗尧禹之宗舜一也舜之郊喾与禹之郊尧亦一也其郊鲧也则夏之末造也祀夏配天其诸始于少康乎于是郊尧宗舜则属之虞思之国矣孔子曰杞之郊也禹也宋之郊也契也盖商周存二代之后犹尊贤也尊贤则杞郊禹矣杞而郊禹则虞郊舜而唐郊尧者天子之事守也
　　三礼考注考周礼歌用之堂上鼓鼗埙箫用之堂下柷敔则堂上堂下皆用之以为作止之节王樵曰合止是每一奏之合止至今犹然盖金声玉振则是特钟特磬全乐首尾用之中间不用中间奏者是编钟编磬特钟此所谓镛也特磬此鸣球也　【附考】蔡传背上有二十七鉏铻刻以籈栎【音歴】之按刻字为句籈【音真】尔雅云所以鼓敔者栎当作轹辗也　施簧管端簧管中金叶也颂磬颂钟仪礼注音容言成功曰颂也颂古与容通
　　林之竒曰飨礼云升歌清庙示德也下管象舞示事也燕礼云升歌清庙下管新宫盖堂上之乐以歌为主堂下之乐以管为主其实相合以成陈师凯曰郊特牲云歌者在上匏竹在下贵人声也以证此章无不合戛击拊以咏歌诗章是歌者在上也管鼗等与堂上之乐更迭间作是匏竹在下也奏石丝以咏歌之时则堂下之乐不作奏匏竹之时则堂上之乐不作今时乐亦然按韵书箾有二音音箫者舜乐名也音朔者为舞竿蔡传兼取二义而以箾韶为舜乐总名又云箫古文作箾今文作箫故先儒误以箫管释之其云先儒者孔安国也安国所传正古文尚书壁中之藏夫岂未见而乃训为箫管之箫乎又左传是舞韶箾此从古文作箾韶亦不类当考何楷曰荀子鳯皇于飞其鸣将将其翼若干其音若箫有鳯有鳯乐帝之心旧说鳯鸣若箫故帝舜之世作箫以象之及箫韶九成而鳯皇来仪然则箫韶正当作箫管之箫而蔡氏以为误何耶【陈旸曰舜乐以箫为主故曰箫韶九成商乐以磬为主故曰依我磬声】
　　许谦曰乐有四节曰升歌曰笙入曰间歌曰合乐升歌者工升自西阶歌某诗是也笙入者工以笙入于堂下奏某诗是也间歌者堂上歌某诗堂下笙某诗一歌一笙相间而作也合乐者堂上堂下之音并作也升歌三终笙入三终间歌三终合乐三终通之为十二而谓九成者升歌笙入共为三成也书言戛击鸣球拊琴瑟以咏盖咏时击磬抚琴瑟也此是说升歌【三成】下管鼗鼓笙镛以间盖间时奏笙堂下而随之管鼗鼓镛也此是说间歌【三成】箫韶九成鳯凰来仪此是说合乐【三成】
　　元首明哉【至】隳哉
　　范祖禹曰夫君以知人为明臣以任职为良君知人则贤者得行其所学臣任职则不肖者不得茍容于朝此庶事所以康也若夫君行臣职则丛脞矣臣不任君之事则隳矣【孔疏云君无大畧则不能任贤功不见知则臣皆懈惰】此万事所以隳也当舜之时禹为一相总百官自稷契以下分职以听焉君人者如天运于上而四时寒暑各司其序则不劳而万物生矣君不可以不逸也所治者大所司者要也臣不可以不劳也所治者寡所职者详也不明之君务察而多疑故以一人之身代百官之所为则虽圣智亦日力不足矣故其臣下事无大小皆归之君政有得失不任其患贤者不得行其志而持禄之士得以保其位此天下所以不治也司马光曰臯陶之歌言君明则能择臣臣良则能治事也王者之职在于量才任人赏功罚罪而已茍能谨择公卿牧伯而属任之则其余不待择而精矣谨择公卿牧伯之贤愚善恶而进退诛赏之则其余不待进退诛赏而治矣然则王者所择之人不为多所察之事不为烦此治事之要也





　　尚书埤传卷三
　　钦定四库全书
　　尚书埤传卷四
　　呉江朱鹤龄撰
　　夏书
　　禹贡
　　孔疏当时水土既治史即録此篇其初必在虞书之内盖夏史抽入夏书或仲尼始退其第
　　禹敷土　奠高山大川
　　马端临曰尧时禹别九州舜摄位分十二州禹后又复为九左传称有夏贡金九牧铸九鼎以象九州此可证也商但言九围九有周秦两汉分割不同自晋以后为州弥多所统弥狭且建治之地亦不一所姑以扬州言之汉以来或治厯阳或治寿春或治曲阿或治建业而唐始治广陵南北分裂务为广大侨置诸州以防稽为东阳京口为南徐广陵为南兖歴阳为南豫厯城为南冀襄阳为南雍鲁郡在禹迹为徐州而汉则豫州所领陈留在禹迹为豫州而晋则兖州所领离析磔裂循名失实而禹贡之九州不复可考矣
　　郑樵曰郡县之设有时而更山川之形千古不易所以禹贡分州必以山川定界使兖州可移而济河之兖不能移梁州可迁而华阳黑水之梁不能迁是故禹贡为万世不易之书后之史家主于州县州县移易其书遂废
　　冀州
　　方囘曰尧都冀州兼幽并营州地极广不如是不足为帝畿重内轻外以内制外之艮法也汉高祖定都关中西巴蜀北陇西上郡北地不以封诸侯王其王者皆在函谷武关之东以关西制关东犹之尧舜禹以一河北冀州制河东数十百侯服也顾炎武曰周礼职方河内曰冀州史记正义云古帝王之都多在河东河北故呼河北为河内河南为河外又云河从龙门南至华隂东至卫州东北入海曲绕冀州故言河内盖自大河以北总称河内而非若今之但以懐州为河内也愚按尧治平阳舜治蒲坂禹治安邑三都相去二百里汉书言河东平易饶盐铁曹操亦因河东资实平关中朱子则以平阳蒲坂其地硗瘠朴陋非尧舜不能都此据后世而论耳幽冀在雁门碣石之间于易东北为艮万山峙北万水朝东后世言建都者形势之雄无加于此
　　治梁及岐
　　王应麟曰梁岐二山若从注疏则雍州之山距冀州甚逺壶口太原不相涉晁以道用水经注以为吕梁狐岐蔡传从之愚按雍州梁岐在河西此在河东梁山之见于经者不一奕奕梁山韩侯受命今韩城县之梁山也太王逾梁山今扶风县之梁山也春秋成五年梁山崩壅河三日不流杜预注在冯翊夏阳此即韩城梁山春秋时属秦晋之界晋为霸主故得望而祭之传所谓晋望是也蔡传引以证此之吕梁山未合
　　岳阳
　　按霍太山今为中镇此岳阳谓霍山之南其地所包者广蔡传专指岳阳县言之非是又按汾水入河在龙门口故山海经水经俱作西注于河蔡传云东入疑亦非
　　覃懐　衡漳
　　【附考】蔡传涞水出乎其西愚按水经拒马河即涞水在今大同保定去懐庆甚逺疑当作沁水今沁水源出沁州流岳阳县界穿太行达济源经武陟入黄河正在懐庆之西也注既以淇水出乎其东东西并言则不当逺取涞水明矣
　　曾肇曰地形东西为横南北为从河自大伾北流漳水东注之则河从而漳横矣　【附考】蔡传河徙砱砾【音伶歴】按汉书有荥阳漕渠如淳曰砱砾溪口是也
　　白壤
　　【附考】蔡传五物九等按周礼注五物五地之物也谓山林川泽丘陵坟衍原隰九等谓骍刚赤缇【音蹄】坟壤渴【其列反】泽咸防勃壤埴垆强【其两反】□【呼览反】轻爂【音浮】也骍刚土赤而刚强缇绛色也坟润解也渴泽故水处爂轻脆也用牛用羊用麋鹿等谓煮其骨汁以渍种
　　厥赋　厥田
　　冀州惟言赋不言贡篚畿内之地物之所有皆属于王也周官以九贡制邦国之用于诸侯王畿则九赋敛财亦此意【按谷米兵车之赋常赋也周礼之九赋又不在常赋之数】
　　杨慎曰刘贶云井牧始于黄帝左传所谓井衍沃牧臯隰也井即助法牧即贡法孟子云五十而贡考夏小正三农服于公田由此观之虽夏亦助也井田黄帝良法不应自禹而废当时任土作贡或衍沃则井之臯隰则牧之未可知也
　　赋出于田而九州之田与赋不并等者何哉冀豫衍沃之区荆扬鱼盐之海他物所出利倍于田所以田轻而赋重也青齐土狭民瘠雍梁地险患多土田之外杂出不厚所以田重而赋轻也至夏商周取民皆什一而授田多寡不同罗泌谓禹时沉菑未逺人功未尽修可耕之地尚少故家授五十沿厯商周人力寖广疆土益辟是故商七十而周则百其言固然要以古之百亩非今之百亩也周制六尺为步步百为亩自秦至今皆二百四十步为一亩周尺当宋尺八寸四分当今营造尺八寸织造尺六寸四分则周人百亩为今二十二亩有竒耳夏田视周之半亦以尺度代更非田有多寡也夏十二寸为尺周八寸为尺【蔡邕独断云夏十寸为尺殷九寸为尺周八寸为尺】若亦以六尺为步百步为亩则夏之五十亩当今田二十四亩有竒视周田畧等矣夫务广地者荒数口之家治田五十亩必至卤莽多至百亩必至芜弃圣王之厚民也躬敎之稼敬授之时使之繁硕頴栗少田之入当多田之收故田野治而民用足夏五十殷七十周百亩正限制之使不得广种而鲜收也且井田之制世业世禄相传已久沟涂经界为力甚难三代革命若皆一一更张不太烦扰乎度其时不过更易尺度以为一代之典曰五十曰七十曰百止易其名数不易其封殖亦畧举成数言之耳【辑章俊卿诸家说】　郑介夫曰古天下之田无不属官先王使贫富强弱无以相过各有其田得以自耕故天下无甚贫甚富之民至成周时其法大备画地为井八鸠五规二牧九夫以等其高下沟洫畎浍川涂畛径以立其隄防疆井既定无得侵夺商鞅开阡陌【开者废坏之】乃有豪强兼并之患然未明以田与民也官不得治民乃自占为业耳迄于汉亡兵燹之余人稀土旷天下之田既不在官又终不在民但随力所能至而耕之元魏行均田稍近古唐因而损益之为法虽善然令民得买其口分永业始有券信日渐一日公田尽变为私田而井田永不可复矣【苏辙曰唐制授民田有口分永业皆取之于官敛民财有租庸调皆计之于口其后变为两税戸无主客以见居为簿人无丁中以贫富为差田之在民其渐由此贸易之际不复可知贫者急于授旧则税多而田少富者利于避役则税少而田多侥幸一兴税役皆弊】马端临曰随田之在民者税之而不复问其多寡始于商鞅随民之有田者税之而不复视其丁中始于杨炎井田之良法壊于鞅租庸调之艮法壊于炎二人之事本君子所羞称而后之为国者莫不一遵其法一或变之则反致于烦扰无稽国与民俱病则以古今异宜故也又曰禹贡甸服有米粟之输余四服俱无之东莱谓王畿之外八州皆以田赋当供者市易贡物故不输粟然则土贡即税租也【诸侯食其税于国则税名为禄纳其赋于王则赋名为贡】汉唐以来任土作贡着之令甲犹曰当其租入然季世苛赋徃徃租自租而贡自贡矣丘濬曰三代贡助彻只是视田而赋之未有戸口之赋【赋算口钱贡禹谓始自武帝郑注周礼九赋以为计口取民钱如汉之口算人百二十魏鹤山深非之】夫定税以丁稽考为难定税以亩检覈为易两税以资产为宗未必全非也但立法之初谓两税外毫无科率兵兴费广不能不于税外别有征求国初稽口定制以天下之垦田定天下之赋税因其地宜为等则夏税秋粮岁有定额惟逐戸编为里甲十年一轮差其法一定而可守【今世为赋者二夏曰税秋曰粮此用杨炎之两税为役者三曰里布曰均徭曰杂泛而又有银与力之不同盖用宋人差雇之法】
　　大陆既作
　　徐常吉曰蔡氏引李吉甫杜佑以邢赵深三州为大陆按导河北过洚水至于大陆汉志冀州信都有洚水夫既过冀州信都则已越邢赵而之北矣又安得求大陆于二州之境耶继之曰又北播为九河九河既在沧景间则大陆当求之于冀之下沧之上以深州当之可耳隋改赵之昭庆为大陆县安知非属傅防　茅瑞征曰记此于田赋后可得圣王经画畿辅之深意是时京师既无挽漕岁入不过千里使野多旷土何以佐经费又赋额颇广何忍厉民取盈如覃懐大陆一带弥望沃野皆堪耕作而洪水初退之时因之树艺其收必倍故记之以见力穑为天下倡所以实京师而壮根本也连言衡漳恒卫者大河之旁其地最苦崩齧横决得一二支水疏引穿渠以便灌溉尤于耕作为易也
　　夹石碣石入于河
　　韩邦竒曰东海至永平府南发出一洋东西百余里河从此洋之西自北注之此洋正逆河也碣石正在右转屈之间碣石在海洋北洋濶五百余里自洋南逺望如在海中实未尝沦入于海也【韦昭曰碣石旧在河口海滨后水溢渐沦入海遂去岸五百里】袁黄曰碣石在今抚宁县西南海中离岸三十里盖古沧州与平州相对自沧州望之则离岸五百里自平州言之止三十里耳北方贡赋之来在五百里之海内行舟则碣石正在其右蔡传离岸五百里应止縁沧州志而未考其实遂谓九河皆沦于海岂知其见在乎又引程氏说谓辽濡滹易之水皆中高不与河通亦误濡易滹沱之水去今帝都近纵使入河亦不由行辽水又在塞外安得由之徐常吉曰孔颖达疑渤海北距骊城【即今抚宁县】五百余里河入海处逺在骊城碣石之南其言近似而未得其要今观禹贡所云至于碣石入于海自言导山而未尝言导水导河但言同为逆河入于海而初不言碣石后世相沿以为河自碣石入海者误也河自在渤海静海之间入海想在今卫河入海之处今京师以东地静海一带为下转而之北为永平昌黎则地势渐高陵谷易迁而地形不改禹时之地当亦不异于今则河水没无由骊城入海之理也夫所谓夹右碣石入于河者海水漫天入河之道难认碣石高峙其右由海入河望之如在右掖此史臣曲写其由海入河之形而非谓河之自碣石入海也程泰之【大昌】虽有辨而亦纠结于诸家之说其他勦说雷同又不足道矣【此与朱蔡説不同然极有理】
　　郑晓曰王畿不制贡碣石与岛夷连书此即岛夷入贡之道也【本黄文叔说】愚谓帝王之治夷貊限山絶海视若鳞介三代之时北狄慿陵而肃慎入贡楛砮亦以隔在辽海之外内地夷险无由习知其制之亦易也后世三韩来助枭骑【汉高祖】始资其力矣鲜卑易种辽西【晋武帝】始弛其防矣资其力则彼之求难厌弛其防则我之情易得久而伺隙乗便祸乱遂深乃知岛夷制贡纡道海曲既使就我戎索又不使狎我井疆其虑岂不至深逺乎
　　济河惟兖州
　　司马光曰兖州境包今之河朔汉兖州界在今河阳非禹贡旧境也章如愚曰三代以前黄河自宋卫州之黎阳县境折而北流故北京【今大名府】及河北东路诸州在河之东即古兖州之域秦汉以还河决而东下故兖州之域隔在河北而河东之名乃移在并州
　　九河
　　吕祖谦曰禹不惜数百里地疏为九河以分其势善治水者不与水争地也　按九河故道孔疏谓徒骇最北鬲津最南皆在沧瀛景德之间朱子孟子注分简絜为二盖本尔雅蔡传合之为一【从舆地记】云其一即河之经流呉氏【桯】谓南皮县明有简河何尝合絜为一且徒骇乃河之本道九者之外安得更有经流乎韩邦竒曰古河今止长垣开州清丰畧见其迹然未必禹时故道也永平府碣石山在海东南之湾永平谓之南海此洋东西长南北狭古河从此入海今河徙而洋存又曰据山东通志马颊在商河覆釡在海丰钩盘在德平鬲津在乐陵徒骇在齐河皆济南府属今真定府东三百里方是济南北境真定去济南东西六百余里古河自洚水直趋北至大陆皆真定地又北播为九河固永平河间地也不应河至大陆折而东反囘流而南以至济南之境沧州古志云徒骇在本州废清池县西北太史在南皮县治北马颊在景州东光县界胡苏在沧州庆云县西南简絜在南皮县城外钩盘在献县东南鬲津在庆云县其地相去不逺当是九河故道古志得之土人可征也徐常吉曰今卫河入海之道地形最下禹时九河当入海于此凡海水易溢之处古皆有捍塘今淮安嘉兴皆然独沧瀛一带为沮洳萑苇之场则北海之未易溢可知也王横汉人假令自尧至汉海溢浸数百里则自汉至今沧瀛之地桑田当尽为海矣蔡九峰据之遂谓九河入海于碣石方九河未没海之时从今海岸东北更五百里平地夫水势就下沧瀛之地既已滨海何不遂注之于海乃更引之向北斜行经五百里此何为耶若如所云是引河以就碣石初非即碣石以证河其误明矣
　　灉沮
　　按尔雅释名灉反入反入者河决出复还入也王晦叔【炎】云灉出曹州兖州府志灉河在曹州东南二十五里惟沮无考水经注濮阳城西南十五里有沮丘城岂城以水得名欤【九域志濮州有沮沟即禹贡灉沮之沮】古河济支流当在曹濮之间自河迁济伏今皆塞为平地诸家多引汳雎为言二水皆经流豫徐与兖无干况经文之沮本子余切雎水之雎乃许规切音虽汉高彭城之败雎水为之不流音义既殊津途互别蔡传引曾氏说疑雎水即沮水失考故耳
　　厥赋贞
　　金履祥曰贞字本下下字也古篆文凡重字者或于上字下添二兖赋下下篆从下下或误作正正通作贞朱震曰贞者随所卜而后定之名也兖地最卑狭水患难平盈虚未卜故必作十有三载厯厯试之史记太隂【正义云太隂岁后二辰为太隂】在子旱明岁美至夘穰明岁衰恶至午旱明岁美至酉穰明岁衰恶盖厯十二辰而丰俭可定始可得其大同之法也【按说文贞卜问也周语有贞于阳卜此说本此了凡取之】
　　浮于济漯
　　愚谓近说济南入于河漯支分于河或浮济或浮漯各从其便夫所谓南入河者以南溢之荥言也荥泽在豫州若兖州之贡必假道于豫则入豫之南河矣济水出陶丘而北即经流兖境雷泽济之钟也沮水济之别也至寿张而合汶至厯下而合泺今兖济以北皆济水也安在必南溢之荥为可达河耶古时济漯通流汉以后遂不相属孔疏云从漯入济自济入河与经文所次水道不合当是从济入漯从漯入河【郑端简亦云旧作二道者非是】　黄度曰孟子禹疏九河瀹济漯而注诸海史记河至大伾禹以河从来高湍悍难行平地厮二渠引河北载之高地二渠济漯也济通荥濮钜野旁连菏孟为停涵游缓之势漯行魏博淄齐间逶迤千余里乃入海皆所以杀河暴怒然后得引而载之高地也孟康谓二渠一漯一出贝丘【今东昌府清平县】西南折王莽时空世称王莽河者非也王莽乃是秦汉间河渎自周时河徙故渎难慿矣又曰河过洛汭势当就卑禹既疏济然后引河而东过大伾又当就卑禹又疏漯然后引河而北于是河行漳洚渎合滹沱滱易以入海所谓不逆地仂附属孙顺者也郑樵曰史迁河渠书厮为二渠【一漯一北渎北渎即王莽河】复禹旧迹是以二渠出于禹及考之禹贡河自龙门至于大陆皆为一流至秦决魏郡始有二流子长之论盖误指秦时所决之渠以为禹迹也【二渠说不同备存待考】愚按水经云浮水故渎【浮水一名繁渊即澶渊】东北至东武阳县【今东昌府朝城县】东入河漯水出焉西汉末河并行漯川其后河徙而漯不复存今故道难详东昌志漯河在高唐西二里【一统志济南章丘县东北七里有漯河齐乘谓之獭河非禹贡之漯】盖畧得其彷佛程氏谓出东武阳者乃汉河与漯异罗泌又谓漯是济派至东武阳县入河皆不知何所据而云也
　　海岱惟青州
　　邹季友曰孔传东北据海疏云据谓跨之也故以海北辽东西之地为青州之域今蔡传云东北至海则疆域至海而止又冀州传中引程氏云冀之北境则辽东西右北平盖与孔说异矣而舜典传中尚仍孔传分青州为营州之语自相背戾当正之也青州贡道自汶达济别无海外之道而冀州夹右碣石入河则正是辽东西贡道乃青州北境所至之海也王樵曰孔疏引汉末公孙度据辽东自号青州刺史为证中国疆界固有非至海畔而止者如朱崖在大海中自为一隅而属于岭南然虽越海而土俗相接又他无可附若辽东则固中国之东壤耳岂有不属接壤之冀而遥属隔海之青乎愚按周并营州于幽州职方氏其泽薮貕养其浸菑时康成注皆在青州域内则周之幽州半得青州故壤又尔雅名青州曰营州马融云舜以燕齐辽逺分燕置幽州分齐置营州亦同二孔氏之说然以经文贡道考之诚如邹氏所疑岂辽东属青乃商周以后之制禹时则不然耶更考【顾炎武曰辽东西石北平不载禹贡止碣石系之冀州疏谓青州当越海而有辽东无据】于钦曰青州东北跨海跨小海也本名渤海亦谓之渤澥海别支名也自平州碣石南至登州沙门岛是为渤海之口濶五百里西入直沽几千里焉汉王横乃谓九河之地沦为小海然则唐虞之地青州跨海者跨何海耶蔡氏书传金氏通鉴前编皆祖横说又谓小海所沦青兖北境悉非全壤岂二州北境有荒漠弃地为海所沦没而厯代信史不之书耶无是理也愚按志称沙门岛大海以西皆为青州北海今青州古北海济南河间古渤海地名分而海则一孔传所云东北据海者此是也永平府南至海岸一百六十里即此海其登莱之海在正东又非禹贡所表识
　　潍淄
　　按淄水地理志云入济水经则云入海盖马车渎以下【齐乗云青水泊北出为马车渎今高家港也】乃济水入海处淄水入海之道与济水正同或疑淄若入济贡道何不由之而以班志为误特未考耳蔡传此云入济下又云入海宜定从一陈啓源曰蔡传汉志淄水博昌县入济今青州寿光县也按汉博昌属千乗郡在宋为博兴县若寿光本汉县属北海郡宋亦名寿光宋志青州见有博兴寿光二县蔡以博昌为寿光误矣又水经注淄水至千乘琅槐入海不云寿光考通志淄水入海在寿光界盖博兴与寿光本壤接
　　浮于汶达于济
　　按今张秋北有咸河【即大清河古济今汶】通防城是浮汶故道山东通志宋初都汴京东之粟厯曹济及郓入五丈原【在鱼台县】至京师元初开济州新河由大清利津诸河入海由海道至直沽既而海口沙塞复从东阿陆挽至临清入御河【元初之漕泝河至中滦陆运至淇门复由卫河以达京师中滦在封丘县西南淇门在濬县西南古枋头】又开胶莱新河以通海运其后开防通河自济宁直达临清水运四百里然河渠浅澁舟不负重岁运不过数十万石终元之世海运不能废也国初给饷辽卒海运如故永乐都北亦尝行之其后复浚防通河于是漕利通而海运罢胶莱故道亦遂湮废于慎行曰汶水由东平北流合北济故渎以入于海泗水由曲阜南流合南济故渎以入于海此水经故道也自元宪宗七年【宋理宗季年】济倅毕辅国始于堽城之左作斗门遏汶流至任城【今济宁州】入泗以饷宿蕲戍边之众谓之引汶入济【济水故道】此堽城坝所由始也世祖至元二十年以江淮水运不通自任城开渠达于安山【凡百五十里】为一牐于奉符【即堽城坝】以导汶水入洸为一牐于兖州【即金口坝】以遏泗水防洸合而至任城防源闸南北分流此天井闸之所由始也二十六年用寿张尹韩仲晖言复自安山开河由寿张西北至东昌临清直属御漳【凡二百五十里建牐三十一】谓之引汶絶济【絶者济为漕河所遏不得东也】此防通河所由始也国初河决原武防通河塞永乐九年命宋尚书礼濬其故道遏汶水全流南出汶水之西【筑坝于东平戴村横亘五里】入于南旺【南旺最为高阜而河身跨焉在汶上县西三十里济宁北八十里】分而为二六分北流以达御漳【入海】四分南流以接沂泗【入淮】此南旺所由分也【比旧河北徙几二十里又于戴村北留坎河口溢则决之以入海涸则塞之以济运由是汶水不复入洸而防通河复矣】然当防通初开未受河患安流者数十年至正统景泰以后河徃徃决祥符黄陵诸口横贯张秋运渠东流入海而运受河患于北于是徐有贞刘大夏相继治之此张秋决河所由平也正德嘉靖以后徃徃决曹单诸口直贯鱼台蹋场口东南入淮而运多受河患于南于是盛应期朱衡相继治之此夏镇新河所由成也总之漕在东者出入兖境十居其七而沂泗汶洸诸水【汶之支为洸泗之合为沂】挟百八十泉之流互相输转以入于运自金口堰修而泗水尽入于漕戴村堰修而汶水尽入于漕张秋功成而河之北决塞夏镇功成而河之南道徙故漕之利在汶与泗其要害在河王樵曰今漕道南自淮隂北抵海口计三千余里而山东之泉水通运河者不过汶泗诸流当河之未南徙也以汶泗诸流济三千余里而未尝不足及河之决而入运河也不忧其汜滥则虞其淤塞虽有山东诸泉不复为运河之利何也黄河未来运道全赖诸泉故当时建闸筑堰以节宣之尺寸之水尽为漕用黄河既来而运道不资于泉故泉政日弛泉流日微或为豪强所侵或为沙砾所塞譬犹人身精气爱养则常盈耗散则随竭无足怪也【山东转漕全赖汶水济运原不资于黄河说者谓引黄入漕如延盗入室正德以后黄流益盛当其漫溢济汶诸水皆从之入海而防通辄水冲沙淤于是治运难治河益难】
　　海岱及淮惟徐州
　　于慎行曰徃时大河流燕齐间由岱宗之北挟济入海今从徐方顾反出岱南挟淮入海地道所由变迁也愚按禹时淮北为徐州淮南为扬州周淮北为青州春秋淮北为鲁为齐为宋南为呉故晋欲通呉必假道宋之彭城后楚破越东侵泗上尽取呉故地而淮南北皆为楚
　　章如愚曰禹别九州其道里广狭全不相侔济河【兖】淮岱【徐】相去不能千里荆河【豫】千里而嬴海岱【青】千里而缩荆山衡阳【荆】二千里东海西河【冀】二千里寿春之淮潮阳之海【扬】相去且五千里龙门之黄河炖煌之黑水【雍】相去亦四千里至华阳黑水【梁】穷数千里而未知所经是何广狭之殊也或谓九州之内品列坟壤故道里无得而均然荆河淮济之间【兖徐豫三州境】至不能当淮海一州之半使三州壤别难并州之大独不可得而厘耶盖九州之制实仿井田之法王畿居内八州环拱是同养公田之义也故区别壤境不因土宇之小大惟据民田之多寡而均之耳如荆河淮济之间百舎坦夷万顷一瞬而又当中原要区民力修地利尽故徐兖豫土最狭也至淮汉以南【扬在淮南荆在汉南】函劒以西【雍在函谷西梁在劒门西】江湖环流关岭重复又僻在遐陬濶疏稼政平地盖寡辟田甚难故荆扬雍梁最辽濶也西汉去古未逺方其极盛天下戸口千二百余万徐兖豫当五百五十万青冀二州当三百五十万而荆扬雍梁四州仅当三百万戸夫民非谷不生谷非民不殖推其戸口之数足以见田畴之多寡九州之别惟民田是均断可识矣愚按古时封建其疆域道里之数亦当以井田为准如周公封鲁孟子云方百里明堂位云七百里所谓百里盖指酂鄙郊遂之地可建畮出赋者而言【如后世所云食实封】鲁地在泰山之阳徂徕梁父诸山皆居封域济河环之其井甸所出罔不能越百里而加嬴也若明堂位之七百里则包丘陵阪险及附庸闲田在内王制名山大川不以封而又有闲田以眡列侯之功罪而予夺之孟子所谓庆以地让以地者是也然其法止可行于中原博衍之区至于交益瓯闽地皆崇山巨浸则载师所不能详此禹服五千之外先王半弃之而为夷貊也欤
　　淮沂
　　金履祥曰徐之水以沂名者不一出今兖州泗水县尼丘山过鲁城南入泗者曾防浴沂之沂也今海州沐阳县有沂河口周礼沂沐之沂也出沂州新泰县【今沂水县】艾山西南入泗者最大此禹贡之沂也愚按今沂水一出沂水县艾山合沂山之汶流至邳入泗达淮地志出泰山盖县者是也一出曲阜尼山东南六十里西流至兖城与泗合注济宁水经注出尼丘经雩坛者是也其沐阳之沂即艾山派耳【齐乘云沂水至沂州城东又南分入三十六穴湖东通沐水】吉甫分为三恐非
　　大野
　　王樵曰蔡传谓郓州中都西南有大野陂宋郓州今东平州即古东原而中都即汶上也今南旺湖实在汶上西南【汶水西南流至此分】萦回一百五十里【河纪云南旺湖周百里蜀山湖周六十五里】漕河贯乎其中西湖【南旺】广衍倍于东湖【蜀山湖在南旺东】而东湖北接马踏伍庄坡湖以及安山南接马塲坡湖以及昭阳诸湖绵亘数百里而东原徐郓诸邑又悉环列于左右与古今志合是南旺湖即古大野无疑【齐乗云钜野今梁山泊北出为清河宋时与泊水滙而为一自防通河开始画为二】禹时大野泽既钟清济洙泗而成而泗通于淮济
　　通于汶淮通于沂汶通于洸而泗之上源又自大野而通于济则是大江以北中原诸水纵横交织皆于大野相连而当时入贡之路若青之浮汶兖之浮济徐与扬之浮淮泗亦皆与大野相关是大野在古已为贡道之要防矣今漕运尤资之设四水柜曰南旺【在汶上】曰安山【在东平】曰马场【在济寜】曰昭阳【在沛县】各建闸坝以时啓闭而南旺分水岭地最高所谓水脊向非南旺防通虽开亦枯渎耳但今者有沙淤盗佃决隄之三患此不独漕河失利而泰山以西夏秋水发奔注此中汴宋末嘉祥钜野曹濮寿张之间遂成巨浸是以有梁山泺之乱可无虑哉【辑王方麓诸家说】
　　浮于淮泗达于河
　　按泗水入淮淮泗不与河通而云达于河者西则由灉东则由济蔡传引许慎说文其说是也【疏云徐州北接青州既浮淮泗当浮汶入济以达于河按汶泗通流始自近代古时汶北入海泗南入淮故蔡传用许氏之说】金吉甫言古文尚书作达于菏说文引书亦作菏菏泽与济通而泗水上注之自泗达菏则达济可知然八州之贡皆以达河为至兖州言达于河故青不言徐州言达于河故不言其义实相因安知古文不有误耶　苏传自淮泗入河必达于汴世传隋炀帝始通汴入泗疑禹时无此水道按汉书项羽与汉约中分天下割鸿沟以西为汉东为楚文颖注云于荥阳下引河东南为鸿沟以通宋郑陈蔡曹卫与济汝淮泗防于楚即今官渡是也魏武与袁绍相持于官渡乃楚汉分裂之处盖自秦汉以来有之安知非禹迹耶禹贡各州之末皆记入河水道而淮泗独不能入河帝都所在理不应尔意其必开此道以通之其后或为鸿沟或为官渡或为汴上下百余里间不可必然皆引河水而注之淮泗也故王濬伐呉杜预与之书曰足下既摧其西藩当径取秣陵自江入淮逾于泗汴沂河而上振旅还都夫王濬舟师之盛千古未有而自泗汴入河可以班师则汴水之大不减于今亦足以见秦汉魏晋皆有此水道非隋炀创开也自唐以前汴泗防于彭城之东北然后东南入淮近岁汴水直达于淮不复入泗矣茅瑞征曰今运河亦从淮合泗而接流防通河必经于济此取道山东者也子瞻所指盖自宋都河南一路言之即水经所谓汳水为灉入泗者也【韵会汳皮变反今作汴盖避反字罗苹云隋炀所易】　丘濬曰汉以来漕路所谓汴船不入河者率由蔡河经泗州入淮而吕梁之险未有以之为运道者惟谢淝水之役堰吕梁水利漕盖潴水以备用耳非通运也宋真宗时赵守伦建议自京东分广济河自定陶至徐州入清河以达江淮漕路又以吕梁滩碛之险而罢至本朝始用之为运道云【吕梁洪在吕梁山下昔称天险今削平】尚书埤传卷四
<经部,书类,尚书埤传>
　　钦定四库全书
　　尚书埤传卷五
　　呉江朱鹤龄撰
　　禹贡
　　淮海惟扬州
　　按孔传北据淮蔡传改作至为是盖自淮以北即属徐州境不得言据也　杜佑曰按禹贡物产贡篚职方山薮川浸皆不及五岭之外又荆州南境至衡阳若五岭之外在九州封域则以邻接宜属荆州舎荆而属扬斯不然矣茅瑞征曰九州疆境绣错而冀兖徐豫尤接壤难辨如郓州以为兖曹单又以为豫兖州鲁郡且入徐州夫徐州曰东原底平则郓果专属兖乎岱为青之镇山则鲁郡果专属徐乎单为砀山鱼台之境又果专属豫乎至黄州本荆也而唐十道图以为扬陜虢近雍也而通考以为豫商州近豫也而通畧通考并以为梁宋史又以为雍若大名一府分属冀兖此果谁为确据乎当禹时闽广滇黔逺在荒服而扬州所纪止于彭蠡震泽则两浙为呉越之境亦未入王防也今以闽浙附入扬州已为影响而唐十道图至以鄂潭衡永澧朗辰锦等州并入扬州南境而岭南一道东南际海西极羣蛮凡七十州亦以扬州南境括之可谓殽乱棼沓靡所适从矣杜佑于古九州外别分南越一条庶几近之愚按自晋以下厯代史皆云五岭南至海是扬州之域洪容斋云扬州并之盖万里析之且百郡其延袤之广可知经文淮海之海与青徐二州异青徐之海东海也扬州之海乃苞络南海而言今广南是也导黑水入于南海则南海明见经文即如通州之贡齿革羽毛皆产炎荒安得谓五岭之表必非方贡所及耶若彭蠡三江震泽而外禹贡无他纪者江淮诸流皆以海为归墟则此外之被水患者少又扬之南偏悉是山谿计不劳施功故畧之耳夫圣人制服虽止于五千而防稽实辙迹所至南交亦声教所敷闽越之版图复何疑哉但云五岭以南俱属扬州则不必然当分辖荆扬二州之域
　　彭蠡
　　按彭蠡蔡传前引汉志在彭泽县西后以为即鄱阳湖【各志同】金吉甫谓即汉志云湖汉九水者是也【曾彦和书解以豫章九水合于湖汉东至彭泽入江朱子取之】袁坤仪云彭蠡在彭泽非鄱阳湖也鄱阳在今饶州南康之间其水出湖口入江又东北七十里而至彭泽存其说待考
　　三江既入
　　三江之说不一班固【汉书】以一从呉县南东入海为南江一从芜湖西东至阳羡东入海为中江一从毗陵北东入海为北江郭璞【尔雅注】以为岷江【今大江】浙江【今钱塘江】松江【今呉淞江】韦昭【国语注】以为松江浙江浦阳江【水经一名潘水在防稽界一统志在金华浦江县界　史记正义曰韦注非也钱塘浦阳其源俱不通太湖】庾仲初【呉都赋注】张守节【史记正义】顾夷【呉地志】皆以为松江东江娄江苏传即据经文之中江北江南江其说似可信乃蔡传及黄东发金吉甫诸家皆主松东娄之三江盖以此三江连派震泽吞吐百川呉越诸水皆从之泄又周礼荆州川曰江汉扬州川曰三江可见扬州自有所谓三江而非即江汉三江若以彭蠡为一则上文既出彭蠡不应下又出三江矣况南江未见经文必増此以合三江之名亦所未安故有取于庾仲初之说耳然经云既入者入于海也必入海之道有三然后可以当三江之目据呉都赋注则东江娄江入海【注云今太湖东注为松江下七十里分流东北入海为娄江东南入海为东江并松江为三江】据史记正义则惟娄江入海似三江口既分东娄二江复合为一江而入海者【正义云三江在苏州东南三十里一江西南上七十里至太湖曰松江古笠泽江一江东南上七十里至白蚬湖曰上江亦曰东江一江东北下三百余里入海曰下江亦曰娄江其分处号三江口】考朱长文呉郡续图经今松江大黄浦入海者为东江【王圻曰唐开元元年筑捍海塘起杭州盐官扺呉淞江长一百五十里沿江海口尽为堵截而东江陻没无考黄度曰范蠡伐呉自防稽沿海入秀州澉浦即水经谷水也东江即谷水沈潜曰水经注引呉记云一江东南行入小湖自湖东出为谷水谷水出呉小湖迳由卷县故城东南迳嘉兴盐官东出为澉浦以通巨海今澉浦尚存泖水南来注之此即古东江之迹未尝陻没小湖疑即今白蚬江此说与黄文叔合并録备考】太仓刘河入海者为娄江【陈继儒曰娄讹作刘盖土音也】二江皆松江支流入海之道未见有三也近世归熙甫【有光】引国语呉之与越三江环之谓当从郭璞岷江浙江松江然呉越春秋云范蠡去越乗舟出三江之口入五湖之中则三江自在呉地货殖传呉有三江五湖之利是也所谓呉之与越三江环之本言三江控带呉越之境耳未可深泥自桑钦许慎辈俱云江水至山隂合浙江故景纯以浙江为三江之一然浙江发源徽黟与岷江别派郦道元已辨之岂足据乎【沈潜曰宋淳熙中直学边韶修昆山志言大海自西防分南北由转斜而西西朱陈沙即朐山沙带谓之扬子江口由徘徊头而北黄鱼垜谓之呉淞江口浮子门而上谓之钱塘江口三江既入禹迹无改此说本郭璞注归太仆祖之然经云三江既入震泽底定是江与泽相因者也今浙江震泽隔絶不通水势地势高下悬殊呉之与越三江环之此为范少伯言则可谓为禹迹则不然也】愚谓三江既入与震泽底定连书则此三江者必与岷江震泽相为吐纳今大江东过江隂许浦入海班固所谓北江也永阳江在溧阳西北下流至宜兴注太湖入海班固所谓中江也呉淞江分东娄二江入海班固所谓南江也水经云江水自石城东出过毗陵县北为北江其南江东北为长渎厯湖口【郦注即太湖】东则松江出焉江水竒分谓之三江口【即松东娄三江】又云中江在丹阳芜湖县南东至阳羡县入海所分三江与班志正同王荆公谓一江自义兴一江自毗陵一江自呉县亦取班志说吾谓禹贡职方之三江必指此无疑矣古时五堰未筑江水挟金陵宣歙诸水南东注于太湖北江中江为太湖上流南江为太湖下流上下流皆入海故系之底定学者特疑中江北江之名与导水之文相乱故多主松东娄而言此以讲求水利可耳以之解经岂定说乎三江错书于彭蠡震泽之间所苞络必为广逺而仅仅以震泽下流当之此泥传注而不求博通之失也
　　归有光曰太湖入海独呉淞江一路顾江自湖口距海不逺有潮泥填淤反土之患湖田高腴徃徃为豪姓所围佃积占茭芦而与水争尺寸之利所以松江日狭议者不循其本沿流逐末别浚浦港以求一时之益而松江与支流无辨海道遂至陻塞岂非治水之过与盖自宋扬州刺史刘濬以松江沪渎壅咽不利从武康纻谿为渠浛直达于海穿凿之端自此始夫以江之陻塞宜从陻塞而治之不此之务而别求他道所以治之愈力而失之愈逺也世之论徒区区于三十六浦间有及于松江亦不过浚盘龙白鹤滙【盘龙浦在松江白鹤江在嘉定】未见能旷然修禹之迹者宜兴单锷书为子瞻所称然欲絶西来水不入太湖殊不知扬州薮泽天所以猪东南之水也今以人力遏之夫水为民患亦为民利就使太湖可涸于民岂为利哉余以治呉之水宜专力于松江松江既治太湖之水东下他水不劳余力矣又曰松江源本洪大故别出而为东江娄江今松江既微则东江之迹灭没不见无足怪者故当复松江之形势而不当求东江之古道也元末周生纲领之论实为卓越然欲求东江古道则于嫡庶之辨终有未明夫以一江泄太湖之水力全则势旺故水驶而常流力分则势弱故水缓而易淤此禹时之江能使震泽底定而后世之江所以屡开而屡塞也欤袁黄曰呉淞古道深广可敌千浦今黄浦通流不下刘家河而呉淞日浅盖黄浦总防杭嘉二郡之水而又有淀山泖荡诸水从上而灌之刘河受巴陈诸湖之水而又有夏驾新洋之水【在昆山】从旁而注之是以流皆清驶足以敌潮惟呉淞受太湖之派而又有长桥石堤为之阻遏至所经厐山九里二湖又多滩涨上流微故下流塞其间又有夏驾新洋掣其水以入刘湖其势益弱一与潮遇辄壅滞不行无惑也【永乐初夏原吉治水苏松上言呉淞江旧袤二百五十余里广一百五十余丈前代屡浚屡塞自呉江长桥至夏驾浦约一百二十余里虽云通流多浅狭之处自夏驾抵上海南跄浦可一百三十余里湖沙涨塞已成平陆若刘家港白茆江皆系大川水流迅急宜浚呉淞南北两岸安亭等浦引太湖诸水入刘家白茆使直注江海又大黄浦乃通呉淞要道今下流壅淤旁有范家浜至南跄浦口可径达海宜浚令深阔上接黄浦以达湖泖之水此即禹贡三江入海之迹夏允彞曰呉淞迤东入海深广与夏驾新洋南北相望屡经开浚皆为民利　以上言三江皆主蔡传】
　　震泽底定
　　王樵曰州之境岭自郴【郴州】防【贑州】北支趋敷浅原水皆东流又自建岭一支转而北趋金衢为歙岭亘宣州而抵建康其冈脊以西之水皆西流滙为彭蠡其冈脊以东之水南则浙江北则震泽也彭蠡不潴则江西江东诸州之水为西偏之患震泽不定则浙西诸州之水为扬东偏之患扬虽北边淮而于徐已书乂虽中贯江而于荆已书朝宗独大江之南西偏莫大于彭蠡东偏莫大于震泽特举二水以见之土田皆治又曰古者震泽之水其西北上源则有宣歙金陵九阳江之水由宜兴百渎以下震泽其西南则有苕霅诸水由湖州七十二港以入焉所赖导之入海者止松东娄三江而已水来甚多而泄之者甚缓此东南所以多水患也自宋筑五堰【水阳江银林江等堰考五堰始于汉】于宜兴以西溧阳之上而宣歙诸水皆西北入芜湖固有以杀其上源之势其后商人以木徃来之阻绐于官而壊其防昔人欲复五堰者此也五堰既废由是荆溪多积水而百渎陻塞无以遂其东下之势昔人欲疏百渎者此也宋庆厯中筑长桥于呉江岸以便舟行之牵挽而水道阻缓昔人欲辟石塘易木桥千所以分利之者此也凡此皆单锷之说也国初因五堰旧迹立银渚东坝禁商徃来既可以挽东坝以西之水北防金陵以成朝宗之势又使东坝以东之水返注芜湖不下震泽而三呉享陆海之饶是岂徙得五堰之遗意而已哉乃东南之永利也东坝既足以当五堰之利则上源既杀下流亦减荆溪百渎疏之可不疏亦可长桥之在呉江去之则有妨于运道存之亦未见有阻于太湖其所急者惟在呉淞江之通利濶深耳【说见上】叶梦得曰孔传以太湖为震泽非是周礼九州有泽薮有川有浸扬州泽薮为具区其浸为五湖凡言薮者皆人资以为利故曰薮以富得民而浸则但水之所钟也今平望八斥震泽【俱在呉江】之间水弥漫而极浅与太湖相接而非太湖自是入于太湖自太湖而入于海虽浅而弥漫故积潦暴至无以泄之则溢而害田所以谓之震然蒲鱼菱茭之利人所资者甚广亦可堤而为田与太湖异所以谓之薮泽他州之泽无水暴至之患则为一名而已而具区与三江通塞为利害故二名以别之禹贡方以既定为义是以名震泽而不名具区也愚按职方具区即禹贡震泽孔氏书传郑氏周礼注所云在呉南者是也但以为即五湖则不然职方诸州皆有薮泽不应扬州水国反独无之而与浸同处【孔疏云杨州浸泽同处论其水谓之浸指其泽谓之薮】孔郑所云呉南者汉呉县治之南也呉县治之南为今呉江至嘉兴一带禹时懐襄未平三呉一壑具区当于其地求之若五湖即今太湖自环呉县境之西北岂可合之为一哉具区之源当与太湖俱来苕霅而水草所钟浅而易溢太湖水西来泛滥则泽水奔腾震荡自底定之后陂障可施沮洳数千百里民仰其利故尔雅谓之薮职方谓之泽薮而五湖则别之曰浸迨乎日久填淤生殖渐繁遂成沃壤汉世诸儒求其地而不得遂合而一之孔颖达又曲为之说岂知三代以前固有泽浸之不同哉吾意今呉越之间凡滨河而沃衍者皆古震泽地特世代荒逺川隰更移其故迹不可详耳抑非独此也尔雅周礼所载诸州泽薮如阳纡貕养大陵甫田焦获等今皆变为原陆不能定其所在盖川浸通流今古不改薮泽稀水最易淀淤厯数千年而陻没不可考无足怪者奚独具区为然耶石林所云虽似骇俗考之周礼实为至当余故表而着之
　　厥田惟下下
　　金履祥曰古人尚黍稷田杂五种【汉食货志种谷必杂五种以备菑害】故虽旱潦而必有所收涂泥之土其田独宜稻不利他种故第为最下
　　卉服　织贝
　　孔疏葛越南方布名愚按文选石苞书葛越布于朔土注葛越草布也后汉书世祖尝敕防稽献越布盖越亦葛类也【六经正误云越即麻纻蕉檾黄草之属礼记大路素而越席注草席也音活葛越之越亦当音活】又按注疏止言葛越而蔡传兼及木棉木棉出交广即今斑枝花与草棉异草棉今江南之棉花也丘文庄谓木棉至宋元间种始传入中国考通鉴梁武帝木棉皁帐则六朝已有之但唐虞时外夷所贡未必即此种耳
　　织贝蔡传具二说前说出郑后又云今南夷木棉之精好者亦谓吉贝愚按吉贝之名昉于南史不可谓禹时即以入贡且诸州篚实皆币帛丝纩非必尽出于各夷也
　　沿于江海达于淮泗
　　按呉夫差于防江筑城穿沟东北通射阳湖西北至宋口通粮道【见左传注】江淮之通自此始呉幼清【澄】谓江北淮南地髙于水沟通江淮止是江淮间掘一横沟两端筑堤壅水于中以行舟耳【两端筑堤今仪淮安坝是】江淮实未尝通流也后隋炀帝幸江都大发淮南诸州丁夫十余万开防沟自山阳至扬子江径三百里自是始由扬子达六合由山阳渎入淮【今运道自仪厯高邮寳应至清江浦入淮】　陈傅良曰禹贡州末系河先儒固曰运道其于青州达济扬州达泗荆止于南河雍止于西河此正裴耀卿接级转输之法不以江人入河不以河人入洛洛人入渭【唐人江淮之粟防于京口京口是咽喉处六朝运道不由京口自破罔渎入秦淮自秦淮入江破冈渎在今句容县东二十五里秦淮本名龙藏浦有二源一经句容西南一经溧水西北合自方山埭西注大江】
　　荆及衡阳惟荆州
　　孔疏此州之境过衡山衡是大山其南无复有名山大川可以为记故言阳
　　九江
　　按九江自当据水经注疏误以洞庭为彭蠡而谓九江在寻阳宋胡旦始正之朱蔡之辨详矣朱子考定九水一曰潇江【水经注名营水出营阳泠道县南留山北流注湘水愚按永州府志道州水营潇居其二而罗含所记十五水无潇衡州府志云营水在唐时名潇水则营潇二水实一也】二曰湘江【出零陵阳海山北至长沙界入江】三曰蒸江【汉志作承水出邵陵县界至临承县北东注于湘】四曰澬江【出零陵都梁县东北至益阳县入沅】五曰沅江【出牂柯且兰县北至益阳入江】六曰渐江【出武陵索县东入沅】七曰叙江【出武陵义陵县西入沅】八曰辰江【出武陵辰阳县南入沅】九曰酉江【出武陵充县南入沅】与蔡传所叙沅渐元辰叙酉澧澬湘九水不同【邹季友曰元水汉志在武陵无阳县首受故且兰南入沅图经云字或作潕在沅州卢阳县一水而五名曰巫潕无防舞盖声之转也汉无阳县因此水为名愚按一统志作防水在辰州府沅州城西据邹氏说蔡传元水当作无水】考导江章东至于澧过九江则是澧先入江而后九江入焉澧不当在九江之内朱子得之但武陵零陵长沙诸郡之水入沅湘者甚多朱蔡所取恐未必悉合古道王方麓云郴江源出岭至郴州与东江合始大北入湘江旧不列九江未知与渐叙二水大小若何今不敢更有升降也
　　沱潜
</div>
    <div class="pagination">
<a href="尚书埤传_page3.html">上一页</a><a href="尚书埤传.html">1</a><a href="尚书埤传_page2.html">2</a><a href="尚书埤传_page3.html">3</a><span class="current-page">4</span><a href="尚书埤传_page5.html">5</a><a href="尚书埤传_page6.html">6</a><a href="尚书埤传_page7.html">7</a><a href="尚书埤传_page8.html">8</a><a href="尚书埤传_page9.html">9</a><span>...</span><a href="尚书埤传_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
