<!DOCTYPE html>
<html>
 <head>
  <meta charset="utf-8"/>
  <title>
   钦定书经传说汇纂 - 第 12 页/共 38 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   钦定书经传说汇纂 - 第 12 页/共 38 页
  </h1>
  <div class="content">
   【厥贡虽以所赋之物爲贡用赋物不尽有也亦有全不用赋物直随地所有采取以爲贡者此之所贡即与周礼太宰九贡不殊但周礼分之爲九耳○林氏之竒曰别而言之虽有贡有赋冇上下之差合而言之则贡者乃赋税之总称田赋包篚皆在其中此贡之一字与商之助周之彻皆是其一代之制取民之总名也○朱子曰禹自言予决九川距四海濬畎浍距川一篇禹贡不过此数语】
　　禹敷土随山刋木奠高山大川
　　集传敷分也分别土地以爲九州也奠定也定髙山大川以别州境也若兖之济河青之海岱扬之准海雍之黑水西河荆之荆衡徐之海岱淮豫之荆河梁之华阳黑水是也方洪水横流不辨区域禹分九州之地随山之势相其便宜斩木通道以治之【蘓氏轼曰山行多迷刋木以表之且以通道史记云行山表木○吕氏祖谦曰随山有两意一谓随山开道以观水势一谓随山之脉络相视其水势濬其川】又定其山之髙者与其川之大者以爲之纪纲【叶氏梦得曰治水者惟形势之顺形势以山川爲主山川以高且大者爲主高山大川各定其所而名正则其余可以类求】此三者禹治水之要故作书者首述之○曾氏曰禹别九州非用其私智天文地理区域各定故星土之法则有九野而在地者必有髙山大川为之限隔风气为之不通民生其间亦各异俗【礼记王制曰广谷大川异制民生其间者异俗】故禹因髙山大川之所限者别为九州又定其山之髙峻水之深大者为其州之镇秩其祭而使其国主之也
　　集説【杜氏佑曰九州本制起于颛顼辨其疆界始于禹贡○黄氏度曰髙山山之防也岗麓分衍谿壑随大小行其中众水辏合于大川大川所以纪理众小水也九州皆有髙山大川不独五岳四渎所谓刋旅涤源者也○郑氏樵曰州县之设有时而更山川之形千古不易所以禹贡分州必以山川定疆界使兖州可移而济河之兖州不能移梁州可迁而华阳黑水之梁州不能迁故禹贡为万世不易之书○吕氏祖谦曰史官作禹贡首言禹敷土见禹之胸中先有一定之规模分布九州之土某土如此某土如彼然后用工所以有成奠髙山大川者先定髙山之标准次辨其大川之所归○罗氏苹曰广谷大川风俗之所以分故推其髙大者先正之然后九州可别如大山定而山之西为兖大河定而河之南为豫此分画之要也】
　　冀州
　　集传冀州帝都之地【左传疏曰尧治平阳舜治蒲坂禹治安邑三都相去各二百余里俱在冀州】三面距河兖河之西雍河之东豫河之北【孔氏頴逹曰兖州云济河自东河以东也豫州云荆河自南河以南也雍州云西河自西河以西也明东河之西西河之东南河之北是冀州之境也】周礼职方河内曰冀州是也【尔雅曰两河间曰冀州○史记正义曰古帝王之都多在河东河西故呼河北爲河内河南爲河外又云河从龙门南至华隂东至卫州东北入海曲绕冀州故言河内】八州皆言疆界而冀不言者以余州所至可见晁氏曰亦所以尊京师示王者无外之意【地理今释冀州今山西之太原平阳汾州潞安大同五府泽辽沁三州直隷之顺天永平保定广平顺徳宣化六府及真定河间二府西北境大名府濬县西境　盛京之锦州府河南之懐庆卫辉彰徳三府其北直抵塞外隂山下西起东受降城今蒙古名萨尔几村之北东讫于大辽水也】
　　集説【曾氏旼曰九州其来乆矣洪水堙没禹治水复分别之舜即位分爲十二州分冀东爲并东北爲幽分青之东北爲营至商又但言九围九冇尔雅九州有幽营而无青梁其商制欤周礼职方氏有幽并而无徐梁营则周制也○朱子曰平阳晋州蒲坂太行山之尽头其地硗瘠人民朴陋俭啬惟尧舜能都之○成氏申之曰河自积石东北流入中国则折而南流雍州在其西故曰西河至华隂折而东流豫州在其南故曰南河至大伾又折而西北流兖州在其东故曰东河冀地最广兖最狭冀今河东河北皆在焉居天下四分之一舜分爲幽并幽州燕蓟幽涿朔莫等州是其域也并州太原泽潞晋代汾绛等州是其域也○焦氏竑曰冀在唐虞水患特甚在今日河流徐邳而九河故地乃爲漳卫入海之道则冀之东北无复河水之绕而所谓三面滨河者盖旧迹也○茅氏瑞征曰王氏曰九州之序禹贡始于冀次于兖而终于雍职方氏则始于扬次于荆而终于并者盖禹贡言治水之序也职方言逺近之序也治水则自帝都始然后顺水性所便自下而上故由兖至雍也以逺近言则周之化自北而南爲逺扬在东南荆在正南并在正北先逺而后近也】
　　既载壶口
　　集传经始治之谓之载壶口山名汉地志在河东郡北屈县东南【应氏劭曰已有南屈故称北屈】今隰州吉乡县也【皇舆表吉乡县今吉州属平阳府地理今释壶口今山西平阳府吉州西南七十里有壶口山黄河之水注其中如壶然】○今案既载云者冀州帝都之地禹受命治水所始在所当先经始壶口等处以杀河势【焦氏竑曰河自塞外入中国壶口当南出之孔道故名河口】故曰既载【朱子曰既者已事之词载者始有事也】然禹治水施功之序则皆自下流始故次兖次青次徐次扬次荆次豫次梁次雍兖最下故所先雍最髙故独后禹言予决九川距四海濬畎浍距川即其用工之本末先决九川之水以距海则水之大者有所归又濬畎浍以距川则水之小者有所泄皆自下流以疏杀其势读禹贡之书求禹功之序当于此详之集説【孔氏頴达曰九州之次以治爲先后水性下流当从下而泄故治水皆从下爲始自兖已下皆准地之形势从下向高从东向西青徐扬三州竝爲东偏雍州高于豫豫高于青徐雍豫之水从青徐而入海也梁髙于荆荆髙于扬梁荆之水从扬而入海也兖在冀东南冀兖二州之水各自东北入海也冀州之水不经兖州以冀是帝都河爲大患故先从冀起而次治兖若使冀州之水东入兖州水无去处治之无益虽是帝都不得先也】
　　治梁及岐
　　集传梁岐皆冀州山梁山吕梁山也在今石州离石县东北【皇舆表离石县今永寜州属汾州府】尔雅云梁山晋望即冀州吕梁也吕不韦曰龙门未辟吕梁未凿河出孟门之上又春秋梁山崩左氏谷梁皆以爲晋山则亦指吕梁矣郦道元谓吕梁之石崇竦河流激荡震动天地此禹既事壶口乃即治梁也岐山在今汾州介休县狐岐之山胜水所出东北流注于汾郦道元云后魏于胡岐置六壁防离石诸胡因爲大镇今六壁城在胜水之侧实古河迳之险阨二山河水所经治之所以开河道也先儒以爲雍州梁岐者非是【地理今释案孔传梁岐在雍州今陜西西安府韩城县西北九十里之梁山鳯翔府岐山县东北四十里之岐山也岐山一名天柱山山南爲周原诗所谓周原膴膴也蔡传疑雍州之山不当载于冀州指今山西汾州府永寜州东北之吕梁山一名骨脊山者爲梁山汾州府孝义县西之狐岐山一名薛颉山者爲岐山然二山去河甚逺不得谓河水所经曾旼云壶口梁岐一役也其施功皆同时不可分言于二州故并言于冀得此可释蔡氏之疑】
　　集説【朱子曰他所举山川皆先地后绩者覩成功而言也壶口梁岐及太原皆先绩后地者本用功之始而言也岂治之冇难易欤○论形势先识大纲如水则中国莫大于河南方莫大于江泾渭则入河者也先定大者则小者便易攷】
　　既修太原至于岳阳
　　集传修因鲧之功而修之也【曾氏旼曰记云禹能修鲧之功】广平曰原今河东路太原府也【孔氏頴达曰太原原之大者地理今释案孔传高平曰太原今以爲郡名正义曰即晋阳县也唐之晋阳县今山西太原县是东北去太原府治四十里蔡传以爲今河东路太原府者亦统同言之也】岳太岳也周职方冀州其山镇曰霍山地志谓霍太山即太岳在河东郡彘县东今晋州霍邑也【孔氏安国曰太岳在太原西南○皇舆表晋州今平阳府霍邑今霍州属平阳府地理今释岳阳太岳一名霍太山今爲中镇在山西平阳府霍州东三十里山周三百余里南接岳阳赵城二县北接灵石县东接沁源县界】山南曰阳即今岳阳县地也【皇舆表今属平阳府】尧之所都【徐氏坚曰帝尧爲唐侯所都】扬子云冀州箴曰岳阳是都是也盖汾水出于太原经于太岳东入于河此则导汾水也【茅氏瑞征曰河入海汾入河二水原相属禹自壶口至太岳治河即以治汾】
　　集説【陈氏防曰惟冀州有修治之辞余州皆无之非余州皆无事也以冀例之见余州之役自禹创始者皆曰治修鲧之功者皆曰修蒙冀文也○夏氏允彝曰鲧隄在今开州博州亦有鲧隄又名禹隄卫州亦有禹隄通名金隄一名千里隄今案汾水自管涔而下西濒省城不数百武地卑湿又河土疏且沙淖故善徙説者谓河出山陿中势得逞故易徙全赖石堤坚固非得已也○茅氏瑞征曰岳阳向爲尧都鲧极意崇防颇有遗迹可因而壶口梁岐则禹创爲疏凿耳总之治冀州水以河爲主先疏下流以杀河势便得大头脑河流既定太原一带只修鲧旧绩自可奏功此神禹化工手段也并鲧迹不朽矣凡既字皆据成功言工力创造曰治沿绪曰修道里附近曰及总括曰至皆书法也】
　　覃怀厎绩至于衡漳
　　集传覃怀地名地志河内郡有怀县今怀州也【地理今释覃怀今河南怀庆府地通典云怀州禹贡覃怀之地是也】曾氏曰覃怀平地也当在孟津之东大行之西涞水出乎其西淇水出乎其东方洪水怀山襄陵之时而平地致功为难故曰厎绩衡漳水名衡古横字地志漳水二一出上党沾县大□谷今平定军乐平县【皇舆表今平定州乐平县属太原府】少山也名为清漳一出上党长子县鹿谷山今潞州长子县【皇舆表今长子县属潞安府】鸠山也名为浊漳郦道元谓之衡水又谓之横水东至邺合清漳东北至阜城入北河邺今潞州渉县也【皇舆表渉县今属彰徳府】阜城今定逺军东光县也【皇舆表东光县今阜城县属河间府地理今释衡漳清漳水出今山西太原府乐平县西南三十里沾岭水经注所谓少山大□谷也东南流至河南彰徳府渉县交漳口防浊漳水又东北流入直隷界至广平县分二支一支东行入卫河一支为经流东北行经山东邱县界复分二支一支北行入大陆泽一支为经流东北行经直隷清河阜城交河至青县合卫河北流至天津西沽合桑干诸水东行入海所谓老漳河也其一支入大陆者亦东北行至天津西沽合诸水入海所谓新漳河也浊漳水出今山西潞安府长子县西五十里鸠山亦东南流至交漳口防清漳】○又案桑钦云二漳异源而下流相合同归于海唐人亦言漳水能独逹于海请以为渎而不云入河者盖禹之导河自洚水大陆至碣石入于海本随西山下东北去周定王五年河徙砱砾【案汉书沟洫志周定王五年河徙不着其地蔡传则云定王五年河徙砱砾又见于导河传説本程氏但砱砾地名未详据沟洫志载贾让治河奏有荥阳漕渠如淳曰今砾谿口是也师古曰砾谿谿名即水经所云泲水东过砾谿者似程氏讹以今为令又加石作砱遂为周时河徙之处而蔡传相承引用耳】则渐迁而东汉初漳犹入河其后河徙日东而取漳水益逺至钦时河自大伾而下已非故道而漳自入海矣故钦与唐人所言者如此
　　集説【曾氏旼曰河自大伾北流漳水东流注之地形东西为横南北为从河北流而漳东注则河从而漳横矣　林氏之竒曰禹自覃怀致功遂逾大行而北既得　源而导之入河漳水合河下流如不以道则亦害于河流故也○夏氏僎曰自壶口至衡漳皆所以治河之害与夫别流之入于河也】
　　厥土惟白壤
　　集传汉孔氏曰无块曰壤【孔氏颖逹曰壤是土和缓之名故云无块此土本色为然水去土复其性色白而壤】顔氏曰柔土曰壤夏氏曰周官大司徒辨十有二壤之物而知其种以教稼穑树艺以土均之法辨五物九等【周礼注五物五地之物也九等骍刚赤缇之属○周礼疏禹贡白壤白坟九等与此骍刚之属九等不同者以禹贡是九州大判各为一等此九等无妨一州竝有其类故不同也】制天下之地征则夫教民树艺与因地制贡固不可不先于辨土也然辨土之宜有二白以辨其色壤以辨其性也盖草人粪壤之法骍刚用牛赤缇用羊坟壤用麋渴泽用鹿【周礼草人凡粪种骍刚用牛赤缇用羊坟壤用麋渴泽用鹿咸泻用貆勃壤用狐塡垆用豕疆防用蕡轻爂用犬注云凡所以粪种者谓煑取汁也赤缇縓色也渴泽故水处也】粪治田畴各因色性而辨其所当用也曾氏曰冀州之土岂皆白壤云然者土防之法【周礼注防讣也以土计贡税之法】从其多者论也
　　集説【刘氏向曰山川污泽陵陆邱阜五土之宜圣王就其势因其便不失其性髙者黍中者稷下者秔蒲苇菅蒯之用不乏麻麦黍梁亦不尽○王氏安石曰物其土田以知所宜奠其赋以知所出也○金氏履祥曰河东太行地势全体皆石土载其上但壤性柔细故其地为九州第五】
　　厥赋惟上上错厥田惟中中
　　集传赋田所出谷米兵车之类错杂也【孔氏颖达曰赋谓土地所生以供天子多者为正少者为杂○朱子曰常出者为正闲出者为杂】赋第一等而错出第二等也田第五等也【孔氏安国曰田之髙下肥瘠九州之中为第五】赋髙于田四等者地广而人稠也林氏曰冀州先赋后田者冀王畿之地天子所自治并与场圃园田漆林之类而征之如周官载师所载赋非尽出于田也【周礼载师凡任地国宅无征园廛二十而一近郊十一逺郊二十而三甸稍县都皆无过十二惟其漆林之征二十而五】故以赋属于厥土之下余州皆田之赋也故先田而后赋又案九州九等之赋皆每州嵗入总数以九州多寡相较而为九等非以是等田而责其出是等赋也冀独不言贡篚者冀天子封内之地无所事于贡篚也
　　集説【陆氏徳明曰禹贡九州言田赋者九曰篚者三曰包者二匦者一曰贡者八而冀州则独言田赋而不言贡者盖八州诸侯分封之国各以嵗时致其田之所有以献于王者之谓贡冀为天子畿内之地其物之所有皆属于王则虞衡泽虞牧人罟人掌之何贡之为○叶氏梦得曰赋不皆出于田故有田上而赋寡如徐青梁之类而甚若雍之田上上而赋乃中下者有田下而赋多如豫冀扬之类而甚若荆之田下中而赋乃上上者田下而赋多则土赋兼其间也田上而赋寡则又沟畎灌溉之于水旱畜泄有利否而人力众寡勤惰之不齐不可概以田为率也○朱子曰赋有九等此乃计九州嵗入多寡相较以为之等非科定取民也取民则用什一赋入既有常数而又有闲出他等之时者嵗有丰凶不能皆如其常故有错法以通之然则虽夏法亦未尝不通也】
　　恒衞既从大陆既作
　　集传恒衞二水名恒水地志出常山郡上曲阳县恒山北谷在今定州曲阳县西北恒山也【皇舆表定州曲阳县今眞定府曲阳县】东入滱水【水经曰滱水出代郡灵邱县髙氏山南过广昌县南又东南过中山上曲阳县北恒水从西来注之】薛氏曰东流合滱水至瀛州髙阳县入易水【皇舆表瀛州今河间府髙阳县今属保定府】晁氏曰今之恒水西南流至眞定府行唐县东流入于滋水又南流入于衡水非古迳矣【地理今释恒水一名长溪源出恒山自直隷眞定府阜平县龙泉闗北迤逦流经大山为大水亦曰沙水又东南至保定府祁州界合滋河入于唐水唐水即滱水也】卫水地志出常山郡灵寿县东北即今眞定府灵寿县也东入滹沱河薛氏曰东北合滹沱河过信安军【九域志覇州淤口寨改信安军】入易水【地理今释卫水今名雷沟河出真定府灵寿县良同村南流至县东南入滹沱河】从从其道也大陆孙炎曰钜鹿北广阿泽河所经也程氏曰钜鹿去古河絶逺河未尝迳邢以行钜鹿之广阿非是【地理今释大陆泽一名广阿泽跨今直隷保定府东鹿县元和志大陆泽在深州鹿城县南是也顺徳府钜鹿县元和志大陆泽一名钜鹿泽在邢州钜鹿县西北五里是也真定府隆平县通典赵州昭庆县有大陆泽元和志广阿泽在赵州昭庆县东二十五里是也寜晋县明一统志宁晋县有葫芦河即大陆泽是也深州通典深州陆泽县禹贡大陆泽在此元和志深州陆泽县南三里即大陆之泽是也上承滹沱滏阳漳唐诸河水滙为巨浸又东北流为新漳河至大城县为子牙河至天津卫入海○案汉书沟洫志禹之行河水本随西山下东北去钜鹿正在西山之下自是大河所经程大昌以为钜鹿去河絶逺未尝迳邢以行非也当从孙炎之说为是】案尔雅髙平曰陆大陆云者四无山阜旷然平地盖禹河自澶相以北【皇舆表澶今大名府开州相今彰徳府】皆行西山之麓故班马王横皆谓载之髙地则古河之在贝冀以及枯洚之南率皆穿西山踵趾以行及其已过信洚之北【汉书地理志冀州信都县有洚水故曰信洚】则西山势断旷然四平盖以此地谓之大陆乃与下文北至大陆者合故隋改赵之昭庆以为大陆县唐又割鹿城置陆浑县皆疑钜鹿之大陆不与河应而亦求之向北之地杜佑李吉甫以为邢赵深三州【皇舆表邢州今顺徳府赵州深州今属真定府】为大陆者得之作者言可耕治水患既息而平地之广衍者亦可耕治也恒卫水小而地逺大陆地平而近河【曽氏旼曰恒卫在帝都之北而且逺大地最卑而河所经】　故其成功于田赋之后
　　集説【傅氏寅曰大陆之地广大跨相赵深三州俱有之不止于河所经也恒卫二水既入滱与滹沱而滱滹沱皆经大陆之北而东行言恒卫既从则滱滹沱之治可知矣滱滹沱治则大陆之可耕作必矣○黄氏度曰河未入海则恒卫合而为弥漫之势大陆沦焉自河北流不壅恒卫皆顺从大陆于是可耕作矣○吕氏祖谦曰言水土平于田赋之前者其害大当先治也言于田赋后其害小徐治之也】
　　岛夷皮服
　　集传海曲曰岛【尔雅释名曰海中可居者曰岛】海岛之夷以皮服来贡也【焦氏竑曰尔雅所谓东北方之文皮者是也】
　　集説【林氏之竒曰冀州之岛夷青州之莱夷徐州之淮夷梁州之和夷与雍州之昆仑析攴渠搜皆是逐州之闲所近要荒之服也洪水既平之后任土作贡自绥服之内皆有每嵗之常贡至于要荒之服则不责其必贡也亦不责其重货也闲有欲效诚于上者惟输其所有之物如蠙珠织皮之类是也岛夷皮服者言水害既除海曲之夷献其皮服也○王氏炎曰北地寒故服用皮南地暖故服用卉】
　　夹右碣石入于河
　　集传碣石地志在北平郡骊城县【孔氏颖达曰碣石海畔山也○皇舆表骊城县今永平府抚宁县】西南河口之地今平州之南也【皇舆表平州今永平府地理今释碣石案汉书地理志云大碣石山在右北平郡骊城县西南武帝纪注文頴云碣石在辽西絫县絫县今罢入临渝此石着海旁盖骊城即今直隷永平府抚宁县絫县即今昌黎县二县壤地连接杳无碣石踪迹而海水荡灭之説又荒诞不可信考肇域志云山东济南府海丰县有马谷山即古碣石刘文伟亦以马谷山在古九河之下合于禹贡入河入海之文断为碣石无疑近世论碣石者惟此説庶几近之】冀州北方贡赋之来自北海入河南向西转而碣石在其右转屈之闲故曰夹右也【苏氏轼曰夹挟也自海入河逆流而西右顾碣石如在挟掖也】程氏曰冀为帝都东西南三靣距河他州贡赋皆以达河为至故此三方亦不必书而其北境则汉辽东西右北平渔阳上谷之地其水如辽濡滹易皆中髙不与河通故必自北海然后能达河也又案郦道元言骊城枕海有石如甬道数十里当山顶有大石如柱形韦昭以为碣石其山昔在河口海濵故以志其入贡河道歴世既久为水所渐沦入于海已去岸五百余里矣【程氏大昌曰道元所书特为详具韦昭推究首尾谓汉世水波襄食地广碣石当巳苞沦于海故歴代释经皆援此碣石以为之据也】战国防以碣石在常山郡九门县者恐名偶同而郑氏以为九门无此山也【孔氏颖逹曰郑云战国莱碣石在九门县今属常山郡盖别有碣石与此名同今验九门无此山也】
　　集説【孔氏颖达曰下文导河入于海传云入于渤海渤海之郡当以此海为名计渤海北距碣石五百余里河入海处逺在碣石之南禹行碣石不得入于河也盖逺行通水之处北尽冀州之境然后南廻入河而逆上也夹右者孔云夹行此山之右则行碣石山西南行入河在碣石之右故云夹右也顾氏亦云山西曰右○林氏之竒曰禹贡所载上言田赋贡篚之事而于下言其所以达于帝都之道其始末曲折莫不尽备而皆以达于河为至盖达于河则达于帝都故也此云夹右碣石入于河者盖在冀州之北者逺于帝都之地或有舟楫转输则必遵海道以入于河然后至于帝都濒河之地则径自河以达于帝都矣○朱子曰碣石山负海当河入海之衡自海道夹出碣石之右然后入河而达帝都也冀州三而距河其建都实取转漕之利朝防之便故九州之终皆言达河以纪其入帝都之道冀实帝都亦曰入河者为北境絶逺者言之以明海道亦可至也】
　　济河惟兖州
　　集传兖州之域东南据济西北距河【郑氏樵曰以地命州如兖州者当时所命之名后世安知其在南在北故以济水河水之闲为兖州也】济河见导水苏氏曰河济之间相去不逺兖州之境东南跨济非止于济也愚谓河昔北流兖州之境北尽碣石河右之地后碣石之地沦入于海河益徙而南济河之闲始相去不逺苏氏之説未必然也【地理今释兖州今山东之东昌府及兖州府曹州阳谷寿张郓城三县济南青州二府西北境直隷之大名府及真定河间二府东南境河南之卫辉府胙城县也】○林氏曰济古文作泲説文注云此兖州之济也其从水从齐者説文注云出常山房子县【皇与表房子县今赵州临城县属真定府】赞皇山则此二字音同义异当以古文为正【茅氏瑞征曰泲即沇水其从水从齐者非四渎之水然水经注云二济同名则泲之讹为济旧矣】集説【孔氏颖达曰此下八州首言山川者皆谓境界所及也○林氏之竒曰以髙山大川定逐州疆界序所谓别九州篇首所谓奠山川也九州命名之意盖出于一时之偶然不可必求其义也○朱子曰河患惟兖为甚兖州是河曲处其曲处两岸无山皆是平地所以溃决常必在此故禹自其决处导之用工尤难○熊氏禾曰兖州当河之下流西距河东距济北濵海南接徐豫之境】
　　九河既道
　　集传九河尔雅一曰徒骇二曰太史三曰马颊四曰覆鬴五曰胡苏六曰简洁七曰钩盘八曰鬲津其一则河之经流也先儒不知河之经流遂分简洁为二既道者既顺其道也○案徒骇河地志云滹沱河寰宇记云在沧州清池南【皇舆表清池县今沧州属河间府】许商云在平城马颊河元和志在徳州安徳平原南东【皇舆表安徳今陵县平原今徳州平原县竝属济南府】寰宇记云在棣州滳河北【皇舆表棣州滳河今商河县属济南府】舆地记云即笃马河也覆鬴河通典云在徳州安徳胡苏河寰宇记云在沧之饶安无棣临津三县【皇舆表饶安今沧州无棣今庆云县临津今南皮县竝属河间府】许商云在东光【皇舆表东光今东光县属河间府】简洁河舆地记云在临津【案孔颖达九河疏据尔雅郭璞注以简洁为二河朱子孟子集注亦因之曰简曰洁分举犂然蔡传则据曾旼之説合简洁为一河其一则河之经流也林之竒尝辨之以为九河势均安得以一为经流八为支派哉当从朱子孟子集注为正】钩盘河寰宇记云在乐陵东南【皇舆表乐陵今武定州乐陵县属济南府】从徳州平昌来舆地记云在乐陵鬲津河寰宇记云在乐陵东西北流入饶安许商云在鬲县舆地记云在无棣太史河不知所在自汉以来讲求九河者甚详汉世近古止得其三唐人集累世积传之语遂得其六欧阳忞舆地记又得其一或新河而载以旧名或一地而互为两説要之皆似是而非无所依据至其显然谬误者则班固以滹沱为徒骇而不知滹沱不与古河相渉乐史马颊乃以汉笃马河当之郑氏求之不得又以为九河齐桓塞其八流以自广夫曲防齐之所禁塞河宜非桓公之所为也河水可塞而河道果能尽平乎皆无稽考之言也惟程氏以为九河之地已沦于海引碣石为九河之证以谓今沧州之地北与平州接境【皇舆表平州今永平府】相去五百余里禹之九河当在其地后为海水沦没故其迹不存方九河未没于海之时从今海岸东北更五百里平地河播为九在此五百里中又上文言夹右碣石则九河入海之处有碣石在其西北岸九河水道变迁难于推考而碣石通趾顶皆石不应仆没今兖冀之地既无此石而平州正南有山而名碣石者尚在海中去岸五百余里卓立可见则是古河自今以为海处向北斜行始分为九其河道已沦入于海明矣汉王横言昔天常连雨东北风海水溢西南出浸数百里九河之地已为海水所渐郦道元亦谓九河碣石苞沦于海后世儒者知求九河于平地而不知求碣石有无以为之证故前后异説竟无归宿盖非九河之地而强凿求之宜其支离而不能得也【地理今释案孔颖达九河疏徒骇在成平胡苏在东光鬲津在鬲县此祖汉许商徒骇最北鬲津最南之言也其余六者复据尔雅九河之次谓太史马颊覆釡在东光之北成平之南简洁钩盘在东光之南鬲县之北蔡传以太史河不知所在又合简洁为一与孔疏异今考直隷河间府沧州自唐迄元沧州治清池县之西交河县汉成平县之东北六十里有徒骇河汉书地理志所谓滹沱河民曰徒骇河是也山东济南府平原县北有笃马河东北经陵县徳平商河隋唐为滳河县乐陵诸县界其流或断或续相传即马颊河也济南府徳州有覆釜河东北至海丰县入海河间府东光县东南有胡苏河东经宁津县唐临津县沧州汉凤安县在州东南庆云县隋唐为无非县界至海丰县入海河间府南皮县城外有简河絜河二河相去最近济南府乐陵县东南有钩盘河自平原徳平二县界流入至海丰县东入海徳州西南有鬲津河东经呉桥宁津徳平乐陵庆云诸县界至海丰县大沽口入海其太史河据齐乗在清沧二州之间明一统志亦云在南皮县北今其地虽无显迹然以孔疏参之明一统志亦非无据盖九河故道自春秋时已湮废迁徙汉唐以来诸儒访求古迹就所见之断港絶潢指为某河某河似乎是非不可知然河自大陆以北顺势下趋禹时九河自当在徳州以上河间数百里之地考之于古验之于今是亦可信也已】
　　集説【孔氏安国曰河水分为九道在此州界平原以北是○吕氏祖谦曰禹不惜数百里地疏为九河以分其势善治水者不与水争地也○余氏阙曰多其委使河之大有所防而其力有所分此禹治河之道也自周定王时河始南徙讫于汉而禹之故道失矣故西京时受患特甚自瓠子再决流为屯氏诸河其后河入千乗而徳棣之河又播为八汉人指以为太史马颊者偶合于禹迹故迄东都至唐河不为害者千数百年至宋而河又南决乃由彭城合汴泗东南以入淮】
　　雷夏既泽
　　集传泽者水之钟也【尔雅释名曰下而有水曰泽言润泽也○风俗通曰水草交厝名之为泽】雷夏地志在济隂郡城阳县西北今濮州雷泽县西北也【皇舆表雷泽县今东昌府濮州地理今释雷夏今山东东昌府濮州东南有雷泽接曹州界水经注云雷泽在大成阳故城西北十余里其陂东西二十余里南北十五里即舜所渔也】山海经云泽中有雷神龙身而人颊鼓其腹则雷然则本夏泽也因其神名之曰雷夏也洪水横流而入于泽泽不能受则亦泛滥奔溃故水治而后雷夏为泽集説【孔氏颖达曰洪水之时髙原亦水泽不为泽雷夏既泽髙地水尽此复为泽也】
　　灉沮防同
　　集传灉沮二水名灉水曾氏曰尔雅水自河出为灉许愼云河灉水在宋又曰汳水受陈留浚仪隂沟至蒙为灉水东入于泗水经汳水出隂沟东至蒙为狙獾【案水经汳水至梁郡蒙县为濉水又获水出汳水于梁郡蒙县北无狙獾字当是濉获二字之讹】则灉水即汳水也灉之下流入于睢水沮水地志睢水出沛国芒县【皇舆表汉沛国芒县今归徳府永城县】睢水其沮水欤晁氏曰尔雅云自河出为灉济出为濋求之于韵沮有楚音二水河济之别也二説未详孰是【地理今释案元和志灉水沮水俱出濮州雷泽县西北平地去县四十里九域志濮州有沮沟即禹贡灉沮防同是也宋时河决曹濮间灉沮之源适当其冲久而泥滓塡淤二水遂涸蔡传乃欲以汳睢当之非是韩汝节云汳睢在豫徐之境无豫于兖州而兖州自有灉沮也】防者水之合也同者合而一也
　　集説【王氏炎曰九域志濮州有沮沟即禹贡灉沮防同者下流相合接山东诸水盈涸不常○茅氏瑞征曰河济为兖州二大水灉沮其支流也二水竝治而兖境无复水患矣】
　　桑土既蚕是降丘宅土
　　集传桑土宜桑之土既蚕者可以蚕桑也蚕性恶湿故水退而后可蚕然九州皆赖其利而独于兖言之者兖地宜桑后世之濮上桑闲犹可验也【郑氏康成曰今濮水之上地有桑闲者僖三十一年卫迁于帝邱杜预云今东郡濮阳县也濮阳在濮水之北是有桑土矣】地高曰邱【尔雅释邱曰非人为之邱孙炎曰地性自然也○广雅曰小陵曰邱】兖地多在卑下水害尤甚民皆依邱陵以居至是始得下居平地也
　　集説【孔氏頴达曰降丘宅土与既蚕连文知下邱居平土就桑蚕也计下邱居土诸处皆然独于此州言之者郑云此州寡于山而夹川両大流之闲遭洪水其民尤困水害既除于是下邱居土以其免于厄尤喜故记之○王氏纲振曰兖州水治后歴数其土可桑可蚕可宅可作备言民生衣食居止之利】
　　厥土黑坟厥草惟繇厥木惟条
　　集传坟土脉坟起也如左氏所谓祭之地地坟是也繇茂条长也【孔氏頴逹曰繇是茂之貎条是长之体言草茂而木长也】○林氏曰九州之势西北多山东南多水多山则草木为宜不待书也兖徐扬三州最居东南下流其地卑湿沮洳洪水为患草木不得其生至是或繇或条或夭或乔而或渐包故于三州特言之以见水土平草木亦得遂其性也
　　集説【陈氏大猷曰兖徐扬居河济江淮下流水未平则为下湿于草木非宜水既平则为沃衍于草木尤宜故以三州言草木】
　　厥田惟中下厥赋贞作十有三载乃同
　　集传田第六等赋第九等贞正也兖赋最薄言君天下者以薄赋为正也作十有三载乃同者【孔氏颖逹曰作者役功作务】兖当河下流之冲水激而湍悍地平而土疎被害尤剧今水患虽平而卑湿沮洳未必尽去土旷人稀生理鲜少必作治十有三载然后赋法同于他州此为田赋而言故其文属于厥赋之下先儒以为禹治水所歴之年且谓此州治水最在后毕州为第九成功因以上文厥赋贞者谓赋亦第九与州正为相当殊无意义其説非是
　　集説【王氏炎曰水患未尽去则赋难定其等故十三载姑较所収而定其赋之下下州界既狭又冇浸灌之患赋所以最少○王氏充耘曰天道变于上地力复于下然后使供输比同于他州盖因其受患之深所以优恤之至○陈氏雅言曰地利之羙有未辟故田稍髙而赋为至下人工之修冇未齐故赋既薄而其入尤后○王氏樵曰史臣叙兖之成功其文异于他州者有二记桑土一也记赋贞十三载乃同二也皆以河患故也】
　　厥贡漆丝厥篚织文
　　集传贡者下献其土所有于上也【周礼太宰以九贡致邦国之用○朱子曰贡者诸侯贡天子故畿外八州皆有贡】兖地宜漆宜桑故贡漆丝也【周礼典丝掌丝入而辨其物○孔氏頴达曰任土作贡此州贡漆知地宜漆林也周礼载师云漆林之征】篚竹噐筐属也古者币帛之属则盛之以筐篚而贡焉经曰篚厥黄是也织文者织而有文锦绮之属也【顔氏师古曰锦织防为文也○孔氏颖达曰绮是织缯之有文者是绫锦之别名故云锦绮之属】以非一色故以织文总之林氏曰有贡又有篚者所贡之物入于篚也
　　集説【孔氏颖达曰郑云贡者百功之府受而藏之其实于篚者入于女功故以贡篚别之篚之所盛皆供衣服之用诸州无厥篚者无入篚之物故不贡也○林氏之竒曰八州之贡扬荆最多兖雍最寡各因其地之所有而不强之以所无也虽有多寡然皆以其所入准其髙下以充每嵗之常贡是以有多寡而无轻重○吕氏祖谦曰八州之贡皆服食噐用之物所谓惟正之供也】
　　浮于济漯达于河
　　集传舟行水曰浮漯者河之枝流也兖之贡赋浮济浮漯以达于河也【孔氏安国曰因水入水曰达○孔氏颖达曰谓不湏舍舟而陆行水路相通得乗舟径达也】帝都冀州三靣距河达河则达帝都矣又案地志曰漯水出东郡东武阳至千乗【皇舆表东武阳今濮州朝城县属东昌府千乗今青州府乐安县】入海【汉书地理志过郡三行千二十里】程氏以为此乃汉河与漯殊异然亦不能明言漯河所在未详其地也【地理今释漯今山东东昌府朝城县南有漯河陂广十余里又青州府高苑县北有漯河济南府禹城县西二里有漯河一名源河俗乂名土河东北入临邑县界案朝城汉之东武阳县高苑汉之千乘县禹城汉之高唐县也盖漯水本出高唐至千乘入海自禹导河至大伾始分河之一支史记禹厮二栗以引其河注其一则漯川东北流首经东武阳至高唐合漯水自合漯水则高唐以南武阳以北之河皆彼以漯名矣故汉志于平原郡高唐注则云漯水所出于东郡东武阳则云禹治漯水东北至千乘入海疏解漯水源流固自了然蔡传未究斯防又误解程大昌此河乃汉河元非禹河之语竟不知漯水所在善乎陈师凯书传旁通曰程氏之意非指漯为汉河盖言漯入河处所受河水乃汉以后所徙顿邱之河非禹时澶相以北之河其漯水仍以东武阳为是也】
　　集説【程氏大昌曰禹贡古河其分派旁出者凡二在南为济少北为漯二水虽分枝于河而皆不得名河周定王时河徙故渎则已与禹贡异汉元光河又改向顿邱东南流入渤海则汉河全非禹河故迹矣司马迁班固虽能言禹河之在降水大陆者别为一枝而乂杂取汉世新河亦附之禹其曰禹酾为二渠者是也孟康顺承迁固此语以汉河为漯川然漯在禹时未尝得附名于河也】
　　海岱惟青州
　　集传青州之域东北至海西南距岱岱泰山也在今袭庆府奉符县西北三十里【皇舆表袭庆府今兖州府奉符县今济南府泰安州地理今释青州今山东之登州莱州二府青州府益都临淄昌乐安邱夀光临朐六县及诸城高苑博兴乐安四县南境济南府肥城长清歴城章邱邹平长山新城淄川八县及泰安州莱芜县北境兖州府东阿平隂二县北境其东北跨海为　盛京之奉天府讫于朝鲜国也】
　　集説【孔氏颖达曰东莱东境之县入海曲之闲青州之境非至海畔而已尧时青州当越海而有辽东也舜为十二州分青州为营州营州即辽东也○杜氏佑曰青州之界从岱山东歴密州东北歴海曲莱州越海分辽东乐浪三韩之地西扺辽水也○金氏履祥曰青州于中国为正东故名从东方之色】
　　嵎夷既略
　　集传嵎夷薛氏曰今登州之地略经略为之封畛也【杨氏愼曰昭七年左传经略注聚土为封曰略经谓廵行略谓边界】即尧典之嵎夷【于氏钦曰寜海州为禹贡嵎夷】
　　集説【郑氏晓曰嵎夷东表之地可以兴树艺而为之封也可以立沟涂而为之畛也青州之土平矣○焦氏竑曰经界东方尽嵎夷之地举逺以见近也】
　　潍淄其道
　　集传潍淄二水名潍水地志云出琅琊郡箕县今密州莒县【皇舆表密州莒县今青州府莒州】东北潍山也北至都昌入海今潍州昌邑也【皇舆表潍州今潍县属莱州府地理今释潍水出今山东青州府莒州西北九十里箕屋山即潍山也土人名为淮河东流迳诸城县西折而北至莱州府昌邑县东北五十里入海】淄水地志云出泰山郡莱芜县原山今淄州淄川县【皇舆表淄川县今属济南府】东南七十里原山也东至博昌县入济今青州寿光县也【地理今释淄水出今青州府益都县西南顔神镇东南二十五里岳阳山即原山也其山接济南府章邱淄川莱芜三县淄水出于山之东谷东北流至青州府寿光县北由清水泊入海禹时淄水入海不入济水经注叙述甚明史记河渠书亦云禹治水之后于齐则通菑济之闲是二水不通可知蔡氏因汉书淄水入泲一语云淄水东入济非是】其道者水循其道也上文言既道者禹为之道也此言其道者泛滥既去水得其故道也林氏曰河济下流兖受之淮下流徐受之江汉下流扬受之青虽近海然不当众流之冲但潍淄二水顺其故道则其功毕矣比之他州用力最省者也
　　集説【王氏纲振曰青州是济水防汶入海处则济汶皆宜入纪但因汶入海近不为青害而济之治又详见于豫兖二州故本州但纪潍淄治正如江汉皆扬州入海亦因江入海不为扬害而其治亦详见于荆梁二州故本州但纪彭蠡震泽治同一例】
　　厥土白坟海滨广斥
　　集传滨涯也海涯之地广漠而斥卤【孔氏颖达曰言水害除复旧性也】许慎曰东方谓之斥西方谓之卤斥卤咸地可煑为盐者也【金氏履祥曰斥卤可煑为盐故齐有鱼盐之利今登州千里长沙是其地】集説【林氏之竒曰此州土有二种平地之土色白而性坟海滨之土弥望皆斥卤○郑氏晓曰上辨一州之土下辨一方之土○茅氏瑞征曰州境边海者三而青土独别举海滨以盐利蚤开故特摽土产为贡盐志其始也】
　　厥田惟上下厥赋中上
　　集传田第三赋第四也
　　集説【金氏履祥曰九州雍田第一青徐即次之后世所谓秦得百二齐得十二亦言其地利之饶非独形势也○郑氏晓曰田有定则赋有定等也】
　　厥贡盐絺海物惟错岱畎丝枲铅松怪石莱夷作牧厥篚檿丝
　　集传盐斥地所出絺细葛也错杂也海物非一种故曰错林氏曰既总谓之海物则固非一物矣此与扬州齿革羽毛惟木文势正同错盖别为一物如锡贡磬错之错理或然也畎谷也岱山之谷也枲麻也怪石怪异之石也【陆氏徳明曰怪石碔砆之属】林氏曰怪石之贡诚为可疑意其必湏以为噐用之饰而有不可阙者非特贡其怪异之石以为玩好也【孔氏頴达曰岱山之谷有此五物美于他方所有故贡之也】莱夷顔师古曰莱山之夷齐有莱侯莱人即今莱州之地【司马氏贞曰宣七年左传齐侯伐莱服防以为东莱黄县是今案地理志黄县有莱山恐即此地之夷地理今释案蔡传以莱夷为今莱州之地然元和志云故黄城在登州黄县东南二十五里古莱子国宣七年春秋传曰齐侯伐莱杜注今东莱黄县是今之登州府亦禹贡莱夷地不独莱州府矣】作牧者言可牧放夷人以畜牧为生也檿山桑也山桑之丝其韧中琴瑟之苏氏曰惟东莱为有此丝以之为缯其坚韧异常莱人谓之山茧集説【林氏之竒曰凡贡不言所出以一州所出皆可贡也言所出者以此地所出为良也○朱子曰莱夷及扬之岛夷闲于贡篚之闲时贡土物以见来王之意】
　　浮于汶达于济
　　集传汶水出泰山郡莱芜县原山今袭庆府莱芜县也【皇舆表袭庆府莱芜县今泰安州莱芜县属济南府】西南入济在今郓州中都县也【皇舆表郓州中都县今东平州汶上县属兖州府地理今释汶水出今山东济南府莱芜县其源非一合流于泰安州之静安镇谓之大汶又有小汶出新泰县宫山之下至徂徕山南入大汶水经注有牟汶北汶柴汶元和志又有嬴汶禹贡锥指云汶水有五北汶嬴汶柴汶牟汶其一则经流也嬴汶在今莱芜县南三十里源出新泰县宫山之隂流合牟汶牟汶在莱芜县南门外西流至泰安州东入汶北汶即泮水源出泰山分水岭泰安州志谓之堑汶柴汶在泰安州东三十五里俗名司马河又有水出莱芜县寨子村流合牟汶者近志指为浯汶据汉志琅邪灵门县有高泵山浯水所出东北入潍説文云水出灵门山世谓之浯汶在今莒州界与业芜无涉志误汶水旧由安民亭合济水东北入海自明永乐九年于东平州东六十里筑戴村坝尽遏汶水出南旺南北分流南流达于济寜州防沂泗诸水入淮者十之四北流达于临清州防漳卫诸水入海者十之六矣】盖淄水出莱芜原山之隂东北而入海汶水出莱芜原山之阳西南而入济不言逹河者因于兖也
　　集説【桑氏钦曰汶水出原山西南过嬴县南又东南过奉高县北又西南过寿张县北又西南至安民亭入于济○程氏大昌曰青之浮汶入济盖期至河而非以至济也经书青贡止曰逹济而不竟之于河者达济则河自可达不待复书也○于氏钦口入济之汶见禹贡论语之汶上书传谓之北汶即今大清河入潍之汶见汉书入沂之汶见水经齐有三汶清河为大○焦氏竑曰西南入济汶之水道浮汶达济青之贡道今之汶则南北分流为转漕之要道矣○胡氏瓒曰自河南徙而济水中枯止汶水北流今遏之南接淮泗北通漳卫以济漕所谓防通河也张秋北有盐河通防城是浮汶之故道】
　　海岱及淮惟徐州
　　集传徐州之域东至海南至淮北至岱而西不言济者岱之阳济东为徐岱之北济东为青言济不足以辨故略之也尔雅济东曰徐州者商无青并青于徐也周礼正东曰青州者周无徐并徐于青也【杜氏佑曰今分入兖州之域】林氏曰一州之境必有四至七州皆止二至盖以邻州互见至此州独载其三边者止言海岱则嫌于青止言淮海则嫌于扬故必曰海岱及淮而后徐州之疆境始别也【地理今释徐州今江南之徐州及鳯阳府怀逺五河虹灵璧四县泗宿二州淮安府桃源清河安东宿迁睢寜赣榆六县邳海二州山东之兖州府滋阳曲阜寜阳泗水金郷鱼台嘉祥钜野汶上郯城邹滕峄费十四县及平隂县南境济寜东平沂三州济南府新泰县及莱芜县泰安州南境青州府莒州蒙隂沂水日照三县及诸城县南境也】
　　集説【郑氏康成曰成王封周公元子伯禽于鲁其封域在禹贡徐州大野蒙羽之野又武王以陶唐氏火正阏伯之虚封微子啓宋公为商后其封域在徐州泗滨西及豫州盟猪之野○熊氏禾曰徐州沂泗诸水在其前冀东与兖豫之地皆可接引而在怀抱拱揖之内亦东方一形胜也】
　　淮沂其乂
　　集传淮沂二水名淮见导水曾氏曰淮之源出于豫之境至扬徐之闲始大其泛滥为患尤在于徐故淮之治于徐言之也沂水地志云出泰山郡盖县艾山【寰宇记曰艾山一名临乐】今沂州沂水县也【皇舆表沂州今属兖州府沂水县今属青州府】南至于下邳西南而入于泗【孔氏頴达曰地志云过郡五行六百里○金氏履祥曰此禹贡之沂地理今释沂水出今山东青州府沂水县西北一百七十里雕崖山郑康成云沂水出沂山或云临乐山郦道元云沂水出艾山禹贡锥指谓雕崖临乐艾山皆沂山支阜之异名也接蒙隂县界南流至江南淮安府宿迁县北汇为骆马湖又南入运河】曾氏曰徐州水以沂名者非一郦道元谓水出尼邱山西北径鲁之雩门亦谓之沂水【金氏履祥曰此曽防浴沂之沂】水出太公武阳之冠石山【皇舆表武阳今费县属兖州府】亦谓之沂水【许氏慎曰沂水出东海费县东西入泗俗谓为小沂水】而沂水之大则出于泰山也又案徐之水有泗有汶有汴有漷而独以淮沂言者周职方氏青州其川淮泗其浸沂沭周无徐州兼之于青周之青即禹之徐则徐之川莫大于淮淮乂则自泗而下凡为川者可知矣徐之浸莫大于沂沂乂则自沭而下凡为浸者可知矣【郑氏晓曰泉源注于海曰川可为陂障以灌溉者曰浸】集説【孔氏頴达曰淮出桐栢山源逺矣于此州言之者淮水至此而大为害尤甚喜得其治故于此记之】
　　蒙羽其艺
　　集传蒙羽二山名蒙山【林氏之竒曰即语东蒙诗奄有龟蒙】地志在泰山郡蒙隂县西南今沂州费县也【地理今释蒙山在今山东青州府蒙隂县南八里西南接兖州府费县界延袤一百余里】羽山地志在东海郡祝其县南今海州朐山县也【皇舆表朐山县今海州属淮安府】艺者言可种艺也【孔氏颖达曰诗云艺之荏菽故艺为种也○茅氏瑞征曰其艺与既艺亦别既艺言已开垦其艺则可施功种艺也】
　　集説【王氏炎曰先淮后沂先大而后小也先蒙后羽先高而后下也淮沂乂而后蒙羽可艺事之相因也○焦氏竑曰蒙山与龟山相连延袤八十余里蒙山之阳为费县隂为蒙隂县羽山在今淮安府赣榆县西北八十里即舜殛鲧处然登州府又有羽山在府治东南三十里亦以为舜殛鲧处○茅氏瑞征曰经云徐田上中齐乘称沂州东南芙蓉山下有湖溉田千顷香粳钟亩古称琅琊之稻元和志承县界有陂十三所今沂峄二州仰泇承二水漑田青徐水利莫与为匹皆十三陂之遗迹则蒙羽为沃壤可知】
　　大野既猪
　　集传大野泽名地志在山阳郡钜野县北今济州钜野县也【皇舆表钜野县今属兖州府】钜即大也水蓄而复流者谓之猪【孔氏頴达曰猪停水处也往前漫溢今得猪水为泽也】案水经济水至乗氏县分为二南为菏北为济郦道元谓一水东南流一水东北流入钜野泽则大野为济之所絶其所聚也大矣何承天曰钜野广大南导洙泗北连清济徐之有济于是乎见又郓州中都西南亦有大野陂或皆大野之地也【地理今释元和志云大野泽一名钜野在郓州钜野县今属山东兖州府东五里南北三百里东西百余里禹贡锥指云钜野屡遭河患自汉以来冲决填淤凡四五度高下易形乆已非禹迹之旧逮元至正四年河又决入此地及河南徙泽遂涸为平陆而畔岸不可复识矣】集説【会氏旼曰职方河东曰兖州其泽薮曰大野济水之所絶禹时盖在徐之西兖之东也周无徐故专属兖○王氏樵曰或云郓州中都西南有大野陂郓州今东平州即古东原而中都则汶上县也今南旺湖实在汶上西南萦廻百五十余里漕河贯乎其中西湖广衍倍于东湖东湖北接马踏伍庄坡湖以及安山南接蜀山焉场坡湖以及昭阳诸湖连亘数百里而东原徐郓诸邑又悉环列左右与古经志合是南旺湖即古大野无疑】
　　东原厎平
　　集传东原汉之东平国今之郓州也晁氏曰东平自古多水患数徙其城咸平中又徙城于东南则其下湿可知厎平者水患已去而厎于平也后人以其地之平故谓之东平又案东原在徐之西北而谓之东者以在济东故也东平国在景帝亦谓济东国云益知大野东原所以志济也【地理今释东原今山东兖州府东平州及济南府泰安州之西南境也】
　　集説【曾氏旼曰淮沂水之流者大野水之止者蒙羽地之高者东原地之平者无不治也○王氏炎曰大野猪而后东原平亦事之相因也】
　　厥土赤埴坟草木渐包
　　集传土黏曰埴埴腻也黏泥如脂之腻也周有抟埴之工【孔氏颖达曰考工记用上为瓦谓之抟埴之工是埴为黏土】老氏言埏埴以为噐惟土性黏腻细密故可抟可埏也渐进长也如易所谓木渐言其日进于茂而不已也包丛生也如诗之所谓如竹包矣言其丛生而稹也【孔氏颖达曰释言云苞稹也孙炎曰物丛生曰苞齐人名曰稹郭璞曰今人呼丛致者为稹渐包谓长进丛生言其美也】集説【林氏之竒曰徐受淮之下流其地垫溺已甚草木不得遂茂乆矣今洪水既平乃至进长丛生故可书也○王氏樵曰埴土性之美者也而又坟起最宜于生物故草木渐包】
　　厥田惟上中厥赋中中
　　集传田第二等赋第五等也
　　集説【胡氏瓒曰土禀冲和之气故壤为上太燥者不凝故坟次之坟膏起也青在壤上者以有斥南之利豫壤同而先冀者或田赋递为上下也色性相参而三壤则矣○茅氏瑞征曰徐州土美故田第二凡赋卑于田者以壤地狭或人工未修也】
　　厥贡惟土五色羽畎夏翟峄阳孤桐泗滨浮磬淮夷蠙珠暨鱼厥篚纤缟
　　集传徐州之土虽赤而五色之土亦闲有之故制以为贡【水经注姑幕县有五色土王者封建诸侯随方受之○元和志徐州彭城郡开元贡五色土各一斗○寰宇记出彭城县北三十五里之赭土山】周书作雒曰诸侯受命于周乃建大社于国中其壝东青土南赤土西白土北骊土中央舋以黄土将建诸侯凿取其方面之土苞以黄土【孔氏頴达曰四方各依其方色皆以黄土覆之】苴以白茅【孔氏頴达曰易称借用白茅茅色白而洁美】以为土封故曰受削土于周室此贡土五色意亦为是用也羽畎羽山之谷也夏翟【孔氏頴达曰释鸟云翟山雉此言夏翟共为雉名周礼立夏采之官取此名也】雉具五色其羽中旌旄者也【孔氏頴达曰周礼司常曰全羽为旞析羽为旌用此羽为之故曰羽中旌旄】染人之职秋染夏【周礼染人掌染丝帛凡染春防练夏纁秋染夏冬献功】郑氏曰染夏者染五色也林氏曰古之车服噐用以雉为饰者多不但旌旄也曾氏曰山雉具五色出于羽山之畎则其名山以羽者以此欤峄山名地志云东海郡下邳县西有葛峄山古文以为峄山【焦氏竑曰在邹县者为邹峄在邳州者为葛峄地理今释峄阳一名葛峄山在今江南淮安府邳州西南俗名距山以与沂水相距也】下邳今淮阳军下邳县也【皇舆表下邳县今邳州属淮安府】阳者山南也孤桐特生之桐【管子曰五沃之土其木为桐】其材中琴瑟【应氏劭曰梧桐出峄阳山采东南孙枝为琴声甚清越】诗曰梧桐生矣于彼朝阳盖草木之生以向日为贵也泗水名出鲁国卞县桃墟西北陪尾山源有泉四四泉俱导因以为名西南过彭城又东南过下邳入淮卞县今袭庆府泗水县也【皇舆表袭庆府泗水县今兖州府泗水县地理今释泗水出今山东兖州府泗水县东五十里陪尾山四源竝发故名西南流至兖州府城东金口坝分为二派一越坝西南流至济寜州界为泗河又西南至鲁桥入运河一从坝上西流至兖州府城西为府河又西南至济寜州东合洸水又西南至天井牐入运河】滨水旁也浮磬石露水滨若浮于水然【孔氏安国曰泗水涯水中见石可以为磬】或曰非也泗滨非必水中泗水之旁近浮者石浮生土中不根著者也今下邳有石磬山或以为古取磬之地曾氏曰不谓之石者成磬而后贡也【陈氏大猷曰石轻浮可为磬者成而贡之磬声清越取轻浮者良】淮夷淮之夷也【地理今释淮夷淮南北近海之夷民今江南淮安扬州二府近海之地皆是】蠙蚌之别名也【孔氏頴达曰此蠙出珠故以蠙为珠名】暨及也珠为服饰鱼用祭祀今濠泗楚皆贡淮白鱼亦古之遗制欤夏翟之出于羽畎孤桐之生于峄阳浮磬之出于泗滨珠鱼之出于淮夷各有所产之地非他处所有故详其地而使贡也赤黑色币也武成曰篚厥黄【孔氏頴达曰篚之所盛例是衣服之用】纤缟皆缯也【尔雅缟皓也○孔氏安国曰纤细也】礼曰及期而大祥素缟麻衣中月而禫禫而纤记曰有虞氏缟衣而飬老则知纤缟皆缯之名也曾氏曰赤而有黑色以之为衮所以祭也以之为端所以齐也【胡氏一桂曰端取其正谓士服衣袂二尺二寸属幅广袤等也】以之为冠以为首服也黑经白纬曰纤纤也缟也皆去凶即吉之所服也
　　集説【茅氏瑞征曰此州制贡大略竝供礼乐之用○顾氏霖调曰物取国之用不困天下以无故之求地取物之良不强天下以难得之货经国之义爱民之仁也】
　　浮于淮泗逹于河
　　集传许愼曰汳水受陈留浚仪隂沟【皇舆表浚仪今祥符县属开封府】至蒙为灉水东入于泗则淮泗之可以达于河者以灉至于泗也许愼又曰泗受泲水东入淮盖泗水至大野而合泲然则泗之上源自泲亦可以通河也【案史记河渠书叙禹功毕廼云自是之后荥阳下引河东南为鸿沟与济汝淮泗防则汳水为鸿沟分流禹时所未有许慎所云乃汉周以后水道不可为禹时淮泗入河之证也盖徐州贡道自淮入泗自泗入泲入漯以达河当在菏泽以东若菏泽以西泲水屡见屡伏与河无相通之理泗水安能达于河耶蔡氏所谓泗之上源自济可以通河者亦未明晰】
  </div>
  <div class="pagination">
   <a href="钦定书经传说汇纂_page11.html">
    上一页
   </a>
   <span>
    ...
   </span>
   <a href="钦定书经传说汇纂_page7.html">
    7
   </a>
   <a href="钦定书经传说汇纂_page8.html">
    8
   </a>
   <a href="钦定书经传说汇纂_page9.html">
    9
   </a>
   <a href="钦定书经传说汇纂_page10.html">
    10
   </a>
   <a href="钦定书经传说汇纂_page11.html">
    11
   </a>
   <span class="current-page">
    12
   </span>
   <a href="钦定书经传说汇纂_page13.html">
    13
   </a>
   <a href="钦定书经传说汇纂_page14.html">
    14
   </a>
   <a href="钦定书经传说汇纂_page15.html">
    15
   </a>
   <a href="钦定书经传说汇纂_page16.html">
    16
   </a>
   <a href="钦定书经传说汇纂_page17.html">
    17
   </a>
   <span>
    ...
   </span>
   <a href="钦定书经传说汇纂_page13.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
