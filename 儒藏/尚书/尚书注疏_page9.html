<!DOCTYPE html>
<html>
 <head>
  <meta charset="utf-8"/>
  <title>
   尚书注疏 - 第 9 页/共 15 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   尚书注疏 - 第 9 页/共 15 页
  </h1>
  <div class="content">
   惟十有三年春传此周之孟春疏建子之月也○【臣召南】按注疏甚确蔡沈谓是夏正建寅之月非也孔传汉志即属后人推测而周语伶州鸠谓武王伐殷歳在鹑火月在天驷日在析木之津辰在斗前星在天鼋则其为周正建子之月明矣
　　肆予小子发以尔友邦冡君观政于商传谓十一年自孟津还时○林之竒曰汉儒以观政为观兵附防于小序言十一年而为周师再举之说考之于经不合
　　同力度徳同德度义疏与纣无者为敌虽未交兵揆度优劣胜负可见○【臣照】按与纣无者为敌句必有舛讹顾无善本可从今仍之
　　予有乱臣十人疏郑元等皆以十人为文母周公太公召公毕公荣公太颠闳夭散宜生南宫适○刘敞曰子无臣母之义盖邑姜也
　　虽有周亲不如仁人传言纣至亲虽多不如周家之少仁人○【臣召南】按此传甚明而何晏论语注引孔曰亲而不贤不忠则诛之管蔡是也仁人谓箕子微子来则用之同出安国一手而所说判然何也
　　罔或无畏○林之竒曰此篇孔壁续出孔氏为古定其间必有不能晓而以意増损者故与孟子不同
　　牧誓序虎贲三百人○【臣召南】按孟子言三千人疑此序误然孔传觧戎车三百两既云戎车百夫长所载解此句又云皆百夫长则小序自作三百人与孟子异非字画讹也
　　疏正义曰○此文监夲误刋后标目之下今改正
　　王朝至于商郊牧野疏武成云癸亥夜陈未毕而雨○【臣召南】按周语伶州鸠曰王以二月癸亥夜陈未毕而雨以夷则之上宫毕之武成无此文也疏误引耳
　　武成序识其政事传记识殷家政教善事以为法○【臣召南】按孔传误解序意经中虽言反商政政由旧而篇名武成自以武功告成为义此篇记言甚少叙事最多故序言之刘敞谓史官具记武王克商所施行之政是也
　　武成疏或初藏之日已失其本或壊壁得之始有脱漏○【臣召南】按古文脱误此篇为最颖逹疑之是也至谓不得大聚百官惟诵祷词义理甚确
　　惟一月壬辰疏汉书律厯志引武成篇云云○朱子曰以孔注汉志叅考大抵多同但汉志二月既死魄越五日甲子为差速而四月既生魄与丁未庚戌先后小不同耳葢以上文一月壬辰旁死魄推之则二月之死魄后五日且当为辛酉或壬戌而未得为甲子此汉志之误也又以一月壬辰二月甲子并闰推之则汉志言四月既生魄越六日庚戌当为二十二日而经以生魄居丁未庚戌之后则恐经文倒也歴法虽无四月俱小之理然亦不过先后一二日耳不应所差如此之多也宗庙内事日用丁巳汉志乃无丁未而以庚戌燎于周庙则为刚日非所当用而燎又非宗庙之礼且以翼日辛亥祀于天位而越五日乙卯又祀馘于周庙则六日之间三举大祭礼烦而数近于不敬抑亦经文所无不知刘歆何所据也顔注以为今文尚书则伏生今文二十八篇中本无此篇顔氏之云又未知何所据也
　　既戊午师逾孟津癸亥陈于商郊俟天休命疏于文次当承自周于征伐商之下○【臣召南】按武成本非完书其脱简既无可考错简尤先后不伦孔颖逹此疏已开宋儒考定之先矣刘敞王安石程子各有订正至朱子以汉志日辰及经文前后细推移四月既生魄于丁未祀周庙之前惟臣附我大邑周之下义始通顺蔡沈作传爰载考定武成一篇然后儒犹未惬也今畧载刘敞蔡沈及后儒之说于左
　　刘敞曰惟一月壬辰至于征伐商此下当次以厎商之罪至万姓恱服皆在纣都所行之事也次以厥四月哉生明云云又次以丁未祀于周庙云云至其承厥志此下武王之诰未终当有百工受命之诏计脱五六简矣然后次以偃武修文云云又次以列爵惟五云云
　　蔡沈考定武成自惟一月至于征伐商次以厎商之罪至罔不率俾次以惟尔有神至无作神羞次以既戊午至万姓恱服次以厥四月哉生明至示天下弗服次以既生魄至受命于周次以丁未祀于周庙至大告武成次以王若曰至其承厥志次以恭天成命至用附我大邑周次以列爵惟五至垂拱而天下治归有光曰余所考定武成只移厥四月以下一段文势既顺亦无阙文汪玉卿尝疑甲子失序葢先儒以汉志推此年置闰在二月故四月有丁未庚戌本无可疑也自惟一月壬辰至于征伐商次以王若曰至万姓恱服次以厥四月哉生明至受命于周次以列爵惟五至垂拱而天下治
　　李光地考定武成惟一月壬辰至于征伐商次以既生魄至万姓恱服次以厥四月哉生明至大告武成次以列爵惟五至垂拱而天下治

　　尚书注疏卷十考证
&lt;经部,书类,尚书注疏&gt;
　　钦定四库全书
　　尚书注疏卷十一
　　汉孔氏传　唐陆德明音义　孔颖达疏
　　周书　【洪范】
　　序武王胜殷杀受立武庚传不放而杀纣自焚也武庚纣子以爲王者后一名禄父以箕子归作洪范传归镐京箕子作之音义【胜商证反父音甫范音范镐胡老反本又作鄗武王所都也】疏【正义曰武王伐殷既胜杀受立其子武庚爲殷后以箕子归镐京访以天道箕子爲陈天地之大法叙述其事作洪范此惟当言箕子归耳乃言杀受立武庚者序自相顾爲文上武成序云武王伐殷故此言胜之下微子之命序云黜殷命杀武庚故此言立之序言此以顺上下也传正义曰放桀也汤放桀此不放而杀之者纣自焚而死也殷本纪云纣兵败纣走入登鹿台衣其宝玉衣赴火而死武王遂斩纣头悬之太白旗是也泰誓云取彼凶残则志在于杀也死犹斩之则生亦不放传据实而言之耳本纪云封纣子武庚禄父以续殷祀是以爲王者后也本纪武庚禄父双言之伏生尚书传云武王胜殷继公子禄父是一名禄父也郑云武庚字禄父春秋之世有齐侯禄父蔡侯考父季孙行父父亦是名未必爲字故传言一名禄父上篇云至于丰者文王之庙在丰至丰先告庙耳时王都在镐知归者归镐京也此经文防异于余篇非直问答而已不是史官叙述必是箕子既对武王之问退而自撰其事故传特云箕子作之书传云武王释箕子之囚箕子不忍周之释走之朝鲜武王闻之因以朝鲜封之箕子既受周之封不得无臣礼故于十三祀来朝武王因其朝而问洪范案此序云胜殷以箕子归明既释其囚即以归之不令其走去而后来朝也又朝鲜去周路将万里闻其所在然后封之受封乃朝必厯年矣不得仍在十三祀也宋世家云既作洪范武王乃封箕子于朝鲜得其实也】
　　洪范传洪大范法也言天地之大法疏【正义曰此经开源于首覆更演说非复一问一答之势必是箕子自爲之也发首二句自记被问之年自王乃言至彝伦攸叙王问之辞自箕子乃言至彞伦攸叙言禹得九畴之由自初一曰至威用六极言禹第叙九畴之次自一五行已下箕子更条说九畴之义此条说者当时亦以对王更复退而修撰定其文辞使成典教耳传正义曰洪大范法皆释诂文】
　　惟十有三祀王访于箕子传商曰祀箕子称祀不忘本此年四月归宗周先告武成次问天道王乃言曰呜呼箕子惟天隂骘下民相恊厥居传骘定也天不言而黙定下民是助合其居使有常生之资我不知其彝伦攸叙言我不知天所以定民之常道理次叙问何由音义【隂黙也马云覆也骘之逸反马云升也升犹举也举犹生也相息亮反助也彝以之反】疏【正义曰此箕子陈王问已之年被问之事惟文王受命十有三祀武王访问于箕子即陈其问辞王乃言曰呜呼箕子此上天不言而黙定下民佑助谐合其安居使有常生之资我不知此天之定民常道所以次叙问天意何由也传正义曰商曰祀周曰年释天文案此周书也泰誓称年此独称祀故解之箕子称祀不忘本也此篇箕子所作箕子商人故记传引此篇者皆云商书曰是箕子自作明矣序言归作洪范似归即作之照在武成之前故云此年四月归宗周先告武成次问天道以次在武成之后故知先告武成也骘即质也质训爲成成亦定义故爲定也言民是上天所生形神天之所授故天不言而黙定下民羣生受气流形各有性灵心识下民不知其然是天黙定也相助也协和也助合其居者言民有其心天佑助之令其谐合其生出言是非立行得失衣食之用动止之宜无不禀诸上天乃得谐合失道则死合道则生言天非徒赋命于人授以形体心识乃复佑助谐舍其居业使有常主之资九畴施之于民皆是天助之事也此问答皆言乃者以天道之大沉吟乃问思虑乃答宣八年公羊传曰乃缓辞也王肃以隂骘下民一句爲天事相协以下爲民事注云隂深也言天深定下民与之五常之性王者当助天和合其居所行天之性我不知常道伦理所以次叙是问承天顺民何所由与孔异也】
　　箕子乃言曰我闻在昔鲧陻洪水汨陈其五行传陻塞汨乱也治水失道乱陈其五行帝乃震怒不畀洪范九畴彝伦攸斁传畀与斁败也天动怒鲧不与大法九畴畴类也故常道所以败鲧则殛死禹乃嗣兴传放鲧至死不赦嗣继也废父兴子尧舜之道天乃锡禹洪范九畴彝伦攸叙传天与禹洛出书神龟负文而出列于背有数至于九禹遂因而第之以成九类常道所以次叙音义【鲧工本反陻音因汨工忽反行户庚反畀必二反徐甫至反注同与也斁多路反徐同路反败也殛纪力反本或作极音同锡星歴反】疏【正义曰箕子乃言答王曰我闻在昔鲧障塞洪水治水失道是乃乱陈其五行而逆天道也天帝乃动其威怒不与鲧大法九类天之常道所以败也鲧则放殛至死不赦禹以圣徳继父而兴代治洪水决道使通天乃锡禹大法九类天之常道所以得其次叙此说其得九类之由也传正义曰襄二十五年左传说陈之伐郑云井陻木刋谓塞其井斩其木是陻爲塞也汨是乱之意故为乱也水是五行之一水性下流鲧反塞之失水之性水失其道则五行皆失矣是塞洪水爲乱陈其五行言五行陈列皆乱也大禹谟帝美禹治水之功云地平天成传云水土治曰平五行叙曰成水既治五行序是治水失道为乱五行也畀与释詀文斁败相传训也以禹得而鲧不得故爲天动威怒鲧不与大法九畴畴是辈类之名故爲类也言其每事自相类者有九九者各有一章故汉书谓之为九章此谓九类是天之常道既不得九类故常道所以败也自古以来得九畴者惟有禹耳未闻余人有得之者也若人皆得之鲧独不得可言天帝怒鲧余人皆不得独言天怒鲧者以禹由治水有功故天赐之鲧亦治水而天不与以鲧禹俱是治水父不得而子得之所以彰禹之圣当于天心故举鲧以彰禹也嫌殛谓被诛杀故辩之云放鲧至死不赦也嗣继释诂文三代以还父罪子废故云废父兴子尧舜之道赏罸各从其实爲天下之至公也易系辞云河出图洛出书圣人则之九类各有文字即是书也而云天乃锡禹知此天与禹者即是洛书也汉书五行志刘歆以为伏义系天而王河出图则而画之八卦是也禹治洪水锡洛书法而陈之洪范是也先逹共爲此说龟负洛书经无其事中候及诸纬多说黄帝尧舜禹汤文武受图书之事皆云龙负图龟负书纬之书不知谁作通人计覈谓伪起哀平虽复前汉之末始有此书以前学者必相传此说故孔以九类是神龟负文而出列于背有数从一而至于九禹见其文遂因而第之以成此九类法也此九类陈而行之常道所以得次叙也言禹第之者以天神言语必当简要不应曲有次第丁宁若此故以为禹次第之禹既第之当有成法可应人尽知之而武王独问箕子者五行志云圣人行其道而寳其真降及于殷箕子在父师之位而典之周既克殷以箕子归周武王亲虚已而问焉言箕子兴其事故武王特问之其义或当然也若然大禹既得九类常道始有次叙未有洛书之前常道所以不乱者世有浇淳教有疎宻三皇以前无文亦治何止无洛书也但既得九类以后圣王法而行之从之则治违之则乱故此说常道攸叙攸斁由洛书耳】
　　初一曰五行传九类类一章以五行爲始次二曰敬用五事传五事在身用之必敬乃善次三曰农用八政传农厚也厚用之政乃成次四曰恊用五纪传恊和也和天时使得正用五纪次五曰建用皇极传皇大极中也凡立事当用大中之道次六曰乂用三徳传治民必用刚柔正直之三徳次七曰明用稽疑传明用卜筮考疑之事次八曰念用庻征次九曰向用五福威用六极传言天所以向劝人用五福所以威沮人用六极此已上禹所第叙音义【农马云食为八政之首故以农名之向许亮反又许两反沮在汝反此已上时掌反禹所第叙马云从五行已下至六极洛书文也汉书五行志以初一已下皆洛书文也】疏【正义曰天所赐禹大法九类者初一曰五行气性流行次二曰敬用在身五种之行事次三曰厚用接物八品之政教次四曰和用天象五物之纲纪次五曰立治用大为中正之道次六曰治民用三等之徳次七曰明用卜筮以考疑事次八曰念用天时众气之应验次九曰向劝人用五福威沮人用六极此九类之事也传正义曰郑云农读爲醲则农是醲意故为厚也政施于民善不厌深故厚用之政乃成也张晏王肃皆言农食之本也食爲八政之首故以农言之然则农用止爲一食不兼八事非上下之例故传不然八政三徳总是治民但政是被物之名德是在已之称故分为二畴也协和释诂文天是积气其状无形列宿四方爲天之限天左行昼夜一周日月右行日迟月疾周天三百六十五度有余日则日行一度月则日行十三度有余日月行于星辰乃为天之厯数和此天时令不差错使行得正用五纪也日月逆天道而行其行又有迟疾故须调和之皇大释诂文极之为中常训也凡所立事王者所行皆是无得过与不及当用大中之道也诗云莫匪尔极周礼以为民极论语允执其中皆谓用大中也贫弱等六者皆谓穷极恶事故目之六极也福者人之所慕皆向望之极者人之所恶皆畏惧之劝勉也勉之为善沮止也止其为恶福极皆上天为之言天所以向望劝勉人用五福所以畏惧沮止人用六极自初一曰已下至此六极已上皆是禹所次第而叙之下文更将此九类而演说之知此九者皆禹所第也禹为此次者盖以五行世所行用是诸事之本故五行为初也发见于人则为五事故五事为二也正身而后及人施人乃名爲政故八政为三也施人之政用天之道故五纪为四也顺天布政则得大中故皇极为五也欲求大中随徳是任故三徳为六也政虽在徳事必有疑故稽疑为七也行事在于政得失应于天故庻征为八也天监在下善恶必报休咎验于时气祸福加于人身故五福六极为九也皇极居中者总包上下故皇极传云大中之道大立其有中谓行九畴之义是也福极处末者顾氏云前八事俱得五福归之前八事俱失六极臻之故福极处末也发首言初一其末不言终九者数必以一为始其九非数之终故从上言次而不言终也五行不言用者五行万物之本天地百物莫不有之不嫌非用也传于五福六极言天用者以前并是人君所用五福六极受之于天故言天用传言此禹所第叙不知洛书本有防字五行志悉载此一章乃云凡此六十五字皆洛书本文计天言简要必无次第之数上传云禹因而第之则孔以第是禹之所为初一曰等二十七字必是禹加之也其敬用农用等一十八字大刘及顾氏以为龟背先有总三十八字小刘以为敬用等亦禹所第叙其龟文惟有二十字并无明据未知孰是故两存焉皇极不言数者以总该九畴理兼万事非局数能尽故也稽疑不言数者以卜五筮二共成为七若举卜不得兼筮举筮不得兼卜且疑事既众不可以数总之故也庻徴不言数者以庻徴得为五休失为五咎若举休不兼咎举咎不兼休若休咎并言便为十事夲是五物不可言十也然五福六极所以善恶皆言者以沮劝在下故丁寕明言善恶也且庻徴虽有休咎皆以念虑包之福极向威相反不可一言为目故别爲文焉知五福六极非各分为畴所以共为一者盖以文福极相近一处故禹第之总为一畴等行五事所以福五而极六者大刘以为皇极若得则分散总为五福若失则不能为五事之主与五事并列其咎弱故为六也犹诗平王以后与诸侯并列同爲国风焉咎徴有五而极有六者五行传云皇之不极厥罚常隂即与咎徴常雨相类故以常雨包之爲五也】一五行一曰水二曰火三曰木四曰金五曰土传皆其生数水曰润下火曰炎上传言其自然之常性木曰曲直金曰从革传木可以揉曲直金可以改更土爰稼穑传种曰稼敛曰穑土可以种可以敛润下作咸传水卤所生炎上作苦传焦气之味曲直作酸传木实之性从革作辛传金之气稼穑作甘传甘味生于百谷五行以下箕子所陈音义【炎荣钳反上时掌反又如字下同揉如酉反咸音咸卤音鲁】疏【正义曰此以下箕子所演陈禹所第畴名于上条列说以成之此章所演文有三重第一言其名次第二言其体性第三言其气味言五者性异而味别各爲人之用书传云水火者百姓之所饮食也金木者百姓之所兴作也土者万物之所资生也是爲人用五行即五材也襄二十七年左传云天生五材民竝用之言五者各有材干也谓之行者若在天则五气流行在地世所行用也传正义曰易系辞曰天一地二天三地四天五地六天七地八天九地十此即是五行生成之数天一生水地二生火天三生木地四生金天五生土此其生数也如此则阳无匹隂无偶故地六成水天七成火地八成木天九成金地十成土于是隂阳各有匹偶而物得成焉故谓之成数也易系辞又曰天数五地数五五位相得而各有合此所以成变化而行鬼神谓此也又数之所起起于隂阳隂阳往来在于日道十一月冬至日南极阳来而隂往冬水位也以一阳生为水数五月夏至日北极隂进而阳退夏火位也当以一隂生为火数但隂不名竒数必以偶故以六月二隂生为火数也是故易说称干贞于十一月子坤贞于六月未而皆左行由此也冬至以及于夏至当为阳来正月为春木位也三阳已生故三为木数夏至以及冬至当为隂进八月为秋金位也四隂已生故四为金数三月春之季四季土位也五阳已生故五为土数此其生数之由也又万物之本有生于无着生于微及其成形亦以微着为渐五行先后亦以微着为次五行之体水最微为一火渐着为二木形实为三金体固为四土质大为五亦是次之宜大刘与顾氏皆以为水火木金得土数而成故水成数六火成数七木成数八金成数九土成数十义亦然也易文言云水流湿火就燥王肃曰水之性润万物而退下火之性炎盛而升上是润下炎上言其自然之木性木可以揉曲直金可以改更此亦言其性也揉曲直者为器有须曲直也可改更者可销铸以为器也木可以揉令曲直金可以从人改更言其可为人用之意也由此而观水则润下可用以灌溉火则炎上可用以炊爨亦可知也水既纯隂则润下趣隂火是纯阳故炎上趣阳木金隂阳相杂故可曲直改更也郑周礼注云种谷曰稼若嫁女之有所生然则穑是惜也言聚蓄之可惜也共为治田之事分为种敛二名耳土上所为故为土性上文润下炎上曲直从革即是水火木金体有本性其稼穑以人事为名非是土之本性生物是土之本性其稼穑非土本性也爰亦曰也变曰言爰以见此异也六府以土谷为二由其体异故也水性本甘久浸其地变而为卤卤味乃咸说文云卤西方咸地东方谓之斥西方谓之卤禹贡云海濵广斥是海浸其旁地使之咸也月令冬云其味咸其臭朽是也上言曰者言其本性此言作者从其发见指其体则称曰致其类即言作下五事庻徴言曰作者义亦然也火性炎上焚物则焦焦是苦气月令夏云其臭焦其味苦苦为焦味故云焦气之味也臭之曰气在口曰味木生子实其味多酸五果之味虽殊其为酸一也是木实之性然也月令春云其味酸其臭羶是也金之在火别有腥气非苦非酸其味近辛故辛为金之气味月令秋云其味辛其臭腥是也甘味生于百谷谷是土之所生故甘为土之味也月令中央云其味甘其臭香是也】
　　二五事一曰貌传容仪二曰言传词章三曰视传观正四曰听传察是非五曰思传心虑所行貌曰恭传俨恪言曰从传是则可从视曰明传必清审听曰聪传必微谛思曰睿传必通于微恭作肃传心敬从作乂传可以治明作晢传照了聪作谋传所谋必成当睿作圣传于事无不通谓之圣音义【貎本亦作防视常止反徐市止反思如字徐息吏反下同俨鱼检反谛音帝睿恱嵗反马云通也晢之舌反徐之列反又之世反当丁浪反】疏【正义曰此章所演亦为三重第一言其所名第二言其所用第三言其所致貌是容仪举身之大名也言是口之所出视是目之所见听是耳之所闻思是心之所虑一人之上有此五事也貌必须防言乃可从视必当明听必当聪思必当通于微宻也此一重即是敬用之事貌能恭则心肃敬也言可从则政必治也视能明则所见照晢也听能聪则所谋必当也思通微则事无不通乃成圣也此一重言其所致之事洪范本体与人主作法皆据人主为说貌总身也口言之目视之耳听之心虑之人主始于敬身终通万事此五事为天下之本也五事为此次者郑云此数本诸隂阳昭明人相见之次也五行传曰貌属木言属金视属火听属水思属土五行传伏生之书也孔于太戊桑谷之下云七日大拱貌不恭之罚高宗雊雉之下云耳不聪之异皆书传之文也孔取书传为说则此次之意亦当如书传也木有华叶之容故貌属木言之决断若金之斩割故言属金火外光故视属火水内明故听属水土安静而万物生心思虑而万事成故思属土又于易东方震为足足所以动容貌也西方兑为口口出言也南方离为目目视物也北方坎为耳耳听声也土在内犹思在心亦是五属之义也传正义曰此五事皆有是非论语云非礼勿视非礼勿听非礼勿言非礼勿动又引诗六思无邪故此五事皆有是非也此经□言五名名非善恶之称伿为之有善有恶传皆以是辞释之貌者言其动有容仪也言者道其语有辞章也视者言其观正不观邪也听者受人言察是非也思者心虑所行使行得中也传于听云察是非明五者皆有是非也所为者为正不为邪也于视不言视邪正于听言察是非亦所以互相明也必通于微以上此一重言敬用之事貌戒惰容故恭为俨恪曲礼曰俨若思俨是严正之貌也恪敬也貌当严正而庄敬也言非礼则人违之故言是则可从也视必明于善恶故必清彻而审察也听当别彼是非必微妙而审谛也王肃云睿通也思虑苦其不深故必深思使通于微也此皆敬用使然故经以善事明之郑云此恭明聪睿行之于我身其从则是彼人从我以与上下违者我是而彼从亦我所为不乖刺也此据人主为文皆是人主之事太甲云接下思恭视远惟明听徳惟聪卽此是也于事无不通之谓圣以上此一重言所致之事也防在貌而敬在心人有心慢而貌恭必当縁防以致敬故貌防作心敬也下从上则国治故人主言必从其国可以治也视能清审则照了物情故视明致照晢也听聪则知其是非从其是为谋必当故听聪致善谋也睿圣俱是通名圣大而睿小缘其能通微事事无不通因睿以作圣也郑周礼注云圣通而先识也是言识事在于众物之先无所不通以是名之为圣圣是智之上通之大也此言人主行其小而致其大皆是人主之事也郑皆谓其政所致也君貌防则臣礼肃君言从则臣职治君视明则臣照晢君听聪则臣进谋君思睿则臣贤智郑意谓此所致皆是君致臣也案庶徴之意休征咎征皆肃乂所致若肃乂明聪皆是臣事则休咎之所致悉皆不由君矣又圣大而睿小若君睿而致臣圣则臣皆上于君矣何不然之甚乎晢字王肃及汉书五行志皆云悊智也郑本作晢则读为哲】
　　三八政一曰食传勤农业二曰货传宝用物三曰祀传敬鬼神以成教四曰司空传主空土以居民五曰司徒传主徒众教以礼义六曰司寇传主奸盗使无纵七曰宾传礼宾客无不敬八曰师传简师所任必良士卒必练音义【纵子用反或作从音同卒子忽反】疏【正义曰八政者人主施政教于民有八事也一曰食敎民使勤农业也二曰货敎民使求资用也三曰祀教民使敬鬼神也四曰司空之官主空土以居民也五曰司徒之官敎众民以礼义也六曰司寇之官诘治民之奸盗也七曰宾教民以礼待宾客相徃来也八曰师立师防寇贼以安保民也八政如此次者人不食则死食于人最急故教为先也有食又须衣货为人之用故货为二也所以得食货乃是明灵祐之人当敬事鬼神故祀为三也足衣食祭鬼神必当有所安居司空主居民故司空为四也虽有所安居非礼义不立司徒教以礼义故司徒为五也虽有礼义之教而无刑杀之法则彊弱相陵司寇主奸盗故司寇为六也民不往来则无相亲之好故宾为七也寇贼为害则民不安居故师为八也此用于民缓急而为次也食货祀宾师指事为之名三卿举官为名者三官所主事多若以一字为名则所掌不尽故举官名以见义郑云此数本诸其职先后之宜也食谓掌民食之官若后稷者也货掌金帛之官若周礼司货贿是也祀掌祭祀之官若宗伯者也司空掌居民之官司徒掌敎民之官也司寇掌诘盗贼之官宾掌诸侯朝觐之官周礼大行人是也师掌军旅之官若司马也王肃云宾掌宾客之官也即如郑王之说自可皆举官名何独三事举官也八政主以教民非谓公家之事司货贿掌公家货贿大行人掌王之宾客若其事如周礼皆掌王家之事非复施民之政何以谓之政乎且司马在上司空在下今司空在四司马在八非取职之先后也传正义曰货者金玉布帛之总名皆为人用故为用物旅獒云不贵异物贱用物是也食则勤农以求之衣则蚕绩以求之但货非独衣不可指言求处故云得而宝爱之孝经云谨身节用诗序云俭以足用是宝物也周官篇云司空掌邦土居四民时地利司徒掌邦教敷五典扰兆民司寇掌邦禁诘奸慝刑乱周礼司徒教以礼义司寇无纵罪人其文具矣经言宾师当有宾师之法故传以礼宾客无不敬敎民待宾客相往来也师者众之通名必当选人为之故传言简师选人为师也所任必良任良将也士卒必练练谓教习使知义若练金使精也论语以不教民战是谓弃之是士卒必须练也】
　　四五纪一曰歳传所以纪四时二曰月传所以纪一月三曰日传纪一日四曰星辰传二十八宿迭见以叙气节十二辰以纪日月所防五曰厯数传厯数节气之度以为厯敬授民时音义【宿音秀迭田节反见贤遍反】疏【正义曰五纪者五事为天时之经纪也一曰嵗从冬至以及明年冬至为一嵗所以纪四时也二曰月从朔至晦大月三十日小月二十九日所以纪一月也三曰日从夜半以至明日夜半周十二辰为一日所以纪一日也四曰星辰星谓二十八宿昏明迭见辰谓日月别行防于宿度从子至于丑为十二辰星以纪节气早晚辰以纪日月所防处也五曰厯数算日月行道所厯计气朔早晚之数所以为一嵗之厯凡此五者皆所以纪天时故谓之五纪也五纪不言时者以嵗月气节正而四时亦自正时随月变非厯所推故不言时也五纪为此次者嵗统月月统日星辰见于天其曰厯数总厯四者故嵗为始厯为终也传正义曰二十八宿布于四方随天转运昏明迭见月令十二月皆纪昏旦所中之星若月令孟春昏参中旦尾中仲春昏弧中旦建星中季春昏七星中旦牵牛中孟夏昏翼中旦婺女中仲夏昏亢中旦危中季夏昏火中旦奎中孟秋昏建星中旦毕中仲秋昏牵牛中旦觜中季秋昏虚中旦栁中孟冬昏危中旦七星中仲冬昏东壁中旦轸中季冬昏娄中旦氐中皆所以叙气节也气节者一嵗三百六十五日有余分为十二月有二十四气一为节气为月初也一为中气为月半也以彼迭见之星叙此月之节气也昭七年左传晋侯问士文伯曰多语寡人辰而莫同何谓辰对曰日月之会是谓辰会者日行迟月行疾俱循天度而右行二十九日过半月行一周天又前及日而与日会因谓会处为辰则月令孟春日在营室仲春日在奎季春日在胃孟夏日在毕仲夏日在东井季夏日在栁孟秋日在翼仲秋日在角季秋日在房孟冬日在尾仲冬日在斗季冬日在婺女十二会以为十二辰辰即子丑寅夘之谓也十二辰所以纪日月之会处也郑以为星五星也然五星所行下民不以为候故传不以星为五星也天以积气无形二十八宿分之为限每宿各有度数合成三百六十五度有余日月右行循此宿度日行一度月行十三度有余二十九日过半而月一周与日会每于一会谓之一月是一嵗为十二月仍有余十一日为日行天未周故置閠以充足若均分天度以为十二次则每次三十度有余一次之内有节气中气次之所管其度多每月之所统其日八月朔参差不及节气不得在月朔中气不得在月半故圣人厯数此节气之度使知气所在既得气在之日以为一嵗之厯所以敬授民时王肃云日月星辰所行布而数之所以纪度数是也嵗月日星传皆言纪厯数不言纪者厯数数上四事为纪所纪非独一事故传不得言纪但成彼四事为纪故通数以为五耳】五皇极皇建其有极传大中之道大立其有中谓行九畴之义敛时五福用敷锡厥庻民传敛是五福之道以为教用布与众民使慕之惟时厥庻民于汝极锡汝保极传君上有五福之教众民于君取中与君以安中之善言从化凡厥庶民无有滛朋人无有比德惟皇作极传民有安中之善则无滛过朋党之恶比周之徳惟天下皆大为中正音义【比毗志反注同】疏【正义曰皇大也极中也施政教治下民当使大得其中无有邪僻故演之云大中者人君为民之主当大自立其有中之道以施敎于民当先敬用五事以敛聚五福之道用此为教布与众民使众民慕而行之在上能教如此惟是其众民皆效上所为无不于汝人君取其中道而行积久渐以成性乃更与汝人君以安中之道言皆化也若能化如是几其众民无有淫过朋党之行人无有恶相阿比之徳惟皆大为中正之道言天下众民画得中也传正义曰此畴以大中为名故演其大中之义大中之道大立其有中欲使人主先自立其大中乃以大中教民也凡行不迂僻则谓之中中庸所谓从容中道论语允执其中皆谓此也九畴为徳皆求大中是为善之总故云谓行九畴之义言九畴之义皆求得中非独此畴求大中也此大中是人君之大行故特叙以为一畴耳五福生于五事五事得中则福报之敛是五福之道指其敬用五事也用五事得中则各得其福其福乃散于五处不相集聚若能五事皆敬则五福集来归之普敬五事则是敛聚五福之道以此敬五事为教布与众民则众民劝慕为之福在幽冥无形可见敬用五事则能致之敛是五福正是敬用五事不言敬用五事以教而云敛是五福以为教者福是善之见者故言福以劝民欲其慕而行善也汝者箕子汝王也凡人皆有善性善不能自成必须人君敎一乃得为善君上有五福之教以大中教民众民于君取中保训安也旣学得中则其心安之君以大中教民民以大中向君是民与君皆以大中之善君有大中民亦有大中言从君化也民有安中之善非中不与为交安中之人则无淫过朋党之恶无有比周之徳朋党比周是不中者善多恶少则恶亦化而为善无复有不中之人惟天下皆大为中正矣】凡厥庶民有猷有为有守汝则念之传民戢有道有所为有所执守汝则念録叙之不协于极不罹于咎皇则受之传凡民之行虽不合于中而不罹于咎恶皆可进用大法受之而康而色曰予攸好德汝则锡之福传汝当安汝顔色以谦下人人曰我所好者徳汝则与之爵禄时人斯其惟皇之极传不合于中之人汝与之福则是人此其惟大之中言可勉进无虐茕独而畏髙明传茕单无兄弟也无子曰独单独者不侵虐之宠贵者不枉法畏之音义【罹马力驰反又来多反行下孟反好呼报反下遐嫁反无虐马本作亡侮茕岐扄反畏如字徐云郑音威】疏【正义曰又说用人为官使之大中凡其众民有道徳有所为有所执守汝为人君则当念録叙之用之为官若未能如此虽不合于中亦不罹于咎恶此人可勉进宜以取人大法则受取之其受人之大法如何乎汝当和安汝之顔色以谦下人彼欲仕者谓汝曰我所好者徳也汝则与之以福禄随其所能用之为官是人庶防必自勉进此其惟为大中之道又为君者无侵虐单独而畏忌髙明高明谓贵宠之人勿枉法畏之如是卽为大中矣传正义曰戢敛也因上敛是五福故传以戢言之戢文兼下三事民能敛徳行智能使其身有道徳其才能有所施为用心有所执守如此人者汝念録叙之宜用之为官也有所为谓艺能也有执守谓得善事能守而勿失言其心正不逆邪也不合于中不罹于咎谓未为大善又无恶行是中人已上可劝勉有方将者也故皆可进用以大法受之大法谓用人之法取其所长弃瑕録用也上丈人君以大中教民使天下皆为大中此句又令不合于中亦用之者上文言设教耳其实天下之大兆民之众不可使皆合大中且庶官交旷卽须任人不可待人尽合大中然后叙用言各有为不相妨害安汝顔色以谦下人其此不合于中之人此人言曰我所好者徳也是有慕善之心有方将者也汝则与之爵禄以长进之上句言受之谓始受取此言与爵禄谓用为官也不合于中之人初时未合中也汝与之爵禄置之朝廷见人为善心必慕之则是人此其惟大中之道为大中之人言可劝勉使进也荀卿书曰蓬生麻中不扶自直白沙在湼与之俱黒斯言信矣此经或言时人徳郑王诸本皆无徳字此传不以徳为义定本无徳疑衍字也诗云独行茕茕是为单谓无兄弟也无子曰独王制文髙明与茕独相对非谓才高知宠贵之人位望高也不枉法畏之卽诗所谓不畏强御是也此经皆是据天子无陵虐茕独而畏避髙明宠贵者顾氏亦以此经据人君小刘以为据人臣谬也】人之有能有为使羞其行而邦其昌传功能有为之士使进其所行汝国其昌盛凡厥正人既富方谷传凡其正直之人既当以爵禄富之又当以善道接之汝弗能使有好于而家时人斯其辜传不能使正直之人有好于国家则是人斯其诈取罪而去于其无好德汝虽锡之福其作汝用咎传于其无好徳之人汝虽与之爵禄其为汝用恶道以败汝善音义【其行如字徐下孟反其为于伪反】疏【正义曰此又言用臣之法人之在位者有才能有所为当褒赏之委任使进其行汝国其将昌盛也凡其正直之人既以爵禄冨之又复以善道接之使之荷恩尽力汝若不能使正直之人有好善于汝国家是人于此其将诈取罪而去矣于其无好徳之之谓性行恶者汝虽与之福赐之爵禄但本性既恶必为恶行其为汝臣必用恶道以败汝善言当任善而去恶传正义曰功能有为之士谓其身有才能所为有成功此谓已在朝廷任用者也使进其行者谓人之有善若上知其有能有为或以言语劳来之或以财货赏赐之或更任之以大位如是则其人喜于见知必当行自进益人皆渐自修进汝国其昌盛矣凡其正直之人皆谓臣民有正直者爵禄所设正直是与己知彼人正直必当授之以官既当以爵禄冨之又当以善道接之言其非徒与官而已又当数加燕赐使得其欢心也授之以官爵加之以燕赐喜于知已荷君恩徳必进谋树功有好善于国家若虽用为官心不委任礼意疎薄更无恩纪言不听计不用必将奋衣而去不肯久留故言不能使正直之人有好于国家则是人使其诈取罪而去也无好对有好有好为有善也无好徳之人谓彼性不幻徳好恶之人也论语曰未见好徳如好色者传纪言好徳者多矣故传以好徳言之定本作无恶者疑误耳不好徳者性行木恶君虽与之爵禄不能感恩行义其为汝臣必用恶道以败汝善也易系辞云无咎者善补过也咎是过之别名故为恶耳】无偏无陂遵王之义传偏不平陂不正言当循先王之正义以治民无有作好遵王之道无有作恶遵王之路传言无有乱为私好恶动必循先王之道路无偏无党王道荡荡传言开辟无党无偏王道平平传言辩治无反无侧王道正直传言所行无反道不正则王道平直防其有极归其有极传言防其有中而行之则天下皆归其有中矣音义【陂音秘旧本作颇音普多反好呼报反恶乌路反注同辟婢亦反平平婢緜反治直吏反】疏【正义曰更言大中之体为人君者当无偏私无陂曲动循先王之正义无有乱为私好谬赏恶人动循先王之正道无有乱为私恶滥罚善人动循先王之正路无偏私无阿党王家所行之道荡荡然开辟矣无阿党无偏私王者所立之道平平然辩治矣所行无反道无偏侧王家之道正直矣所行得无偏私皆正直者会集其有中之道而行之若其行必得中则天下归其中矣言人皆谓此人为大中之人也传正义曰不平谓高下不正为邪僻与下好恶反侧其义一也偏颇阿党是政之大患故箕子殷勤言耳下传云无有乱为私好私恶者人有私好恶则乱于正道故传以乱言之会谓集防言人之将为行也集防其有中之道而行之行实得中则天下皆归其为有中矣天下者大言之论语云一日克己复礼天下归仁焉此意与彼同也】曰皇极之敷言是是训于帝其训传曰者大其义言以大中之道布陈言教不失其常则人皆是顺矣天且其顺而况于人乎凡厥庶民极之敷言是训是行以近天子之光传凡其众民中心之所陈言凡顺是行之则可以近益天子之光明曰天子作民父母以为天下王传言天子布徳恵之教为兆民之父母是为天下所归往不可不务音义【近附近之近】疏【正义曰旣言有中矣为天下所归更羙之曰以大中之道布陈言教不使失是常道则民皆于是顺矣天且其顺而况于人乎以此之故大中为天下所归也又大中之道至矣何但出于天子为贵凡其众民中和之心所陈之言谓以善言闻于上者于是顺之于是行之悦于民而便于政则可近益天子之光明矣又本人君须大中者更羙大之曰人君于天所子布徳之教为民之父母以是之故为天下所归往由大中之道教使然言人君不可不务大中矣】
　　六三德一曰正直能正人之曲直二曰刚克刚能立事三曰柔克和柔能治三者皆徳平康正直世平安用正直治之彊弗友刚克友顺也世强御不顺以刚能治之燮友桑克燮和也世和顺以柔能治之沈潜刚克沈潜谓地虽柔亦有刚能出金石髙明柔克髙明谓天言天为刚徳亦有柔克不干四时喻臣当执刚以正君君亦当执柔以纳臣惟辟作福惟辟作威惟辟玉食言惟君得専威福为美食臣无有作福作威玉食臣之有作福作威玊食其害于而家凶于而国人用侧颇僻民用僭忒在位不敦平则下民僭差音义【克马云胜也御鱼吕反治直吏反燮息协反辟徐补亦反玉食张晏注汉书云玉食珍食也韦昭云诸侯备珍异之食颇普多反僻匹亦反僣子念反忒他得反马云恶也】疏【正义曰此三德者人君之徳张弛有三也一曰正直言能正人之曲使直二曰刚克言刚强而能立事三曰柔克言和柔而能治既言人主有三德又说随时而用之平安之世用正直治之强御不顺之世用刚能治之和顺之世用柔能治之既言三徳张弛随时而用又举天地之德以喻君臣之交地之徳沈深而柔弱矣而有刚能出金石之物也天之徳髙明刚强矣而有柔能顺隂阳之气也以喻臣道虽柔当执刚以正君君道虽刚当执柔以纳臣也既言君臣之交刚柔递用更言君臣之分贵贱有恒惟君作福得专赏人也惟君作威得专罚人也惟君玉食得备珍食也为臣无得有作福作威玉食言政当一统权不可分也臣之有作福作威玉食者其必害于汝臣之家凶于汝君之国言将得罪防家且乱邦也在位之人用此大臣专权之故其行侧颇僻下民用在位颇僻之故皆言不信而行差错传正义曰刚不恒用有时施之故传言立事柔则常用以治故传言能治三德为此次者正直在刚柔之间故先言二者光刚后永得其叙矣王肃意与孔同郑以为三徳人各有一徳谓人臣也释训云善兄弟为友友是和顺之名故为顺也传曰燮扣也释詀文此三徳是王者一人之德视世而为之故传三者各言世世平安虽时无逆乱而民俗未和其下犹有曲者须在上以正之故世平安用正直之道冶之世有强御不顺非刚无以制之故以刚能治之世既和顺风俗又安故以柔能治之郑以为人臣各有一徳天子择使之注云安平之国使中平守一之人治之使不失旧职而已国有不顺孝敬之行者则使刚能之人诛治之其有中和之行者则使柔能之人治之差正之与孔不同中庸云博厚配地髙明配天高而明者惟有天耳知高明谓天也以此高明是天故上传沈潜谓地也文五年左传云天为刚徳犹不干时是言天亦有柔徳不干四时之序也地柔而能刚天刚而能柔故以喻臣当执刚以正君君当执柔以纳臣也作福作威玉食于三徳之下説此事者以德则随时而用位则不可假人故言尊卑之分君臣之纪不可使臣专威福夺君权也衣亦不得僭君而独言食者人之所资食最为重故举言重也王肃云辟君也不言王者关诸侯也诸侯于国得专赏罚其义或当然也此经福威与食于君每事言辟于臣则并文而略之也作福作威谓秉国之权勇略震主者也人用侧颇辟者谓在位小臣见彼大臣威福由已由此之故小臣皆附下罔上为此侧颇僻也下民见此在位小臣秉心僻侧用此之故下民皆不信恒为此僭差也言在位由大臣下民由在位故皆言用也传不解家王肃云大夫称家言秉权之臣必灭家复害其国也】
　　七稽疑择建立卜筮人龟曰卜蓍曰筮考正疑事当选择知卜筮人而建立之乃命卜筮建立其人命以其职曰雨曰霁龟兆形有似雨者有似雨止者曰蒙蒙隂闇曰驿气落驿不连属曰克兆相交错五者卜筮之常法曰贞曰悔内卦曰贞外卦曰悔凡七卜筮之数卜五占用二衍忒立时人作卜筮三人占则从二人之言立是知卜筮人使为卜筮之事夏殷周卜筮各异三法并卜从二人之言善钧从众卜筮各三人汝则有大疑谋及乃心谋及卿士谋及庶人谋及卜筮将举事而汝则有大疑先尽汝心以谋虑之次及卿士众民然后卜筮以决之汝则从从筮从卿士从庻民从是之谓大同人心和顺筮从之是谓大同于吉身其康彊子孙其逄吉动不违众故后世遇吉汝则从龟从筮从卿士逆庻民逆吉三从二逆中吉亦可举事卿士从从筮从汝则逆庶民逆吉君臣不同决之卜筮亦中吉庶民从从筮从汝则逆卿士逆吉民与上异心亦卜筮以决之汝则从从筮逆卿士逆庶民逆作内吉作外凶二从三逆龟筮相违故可以祭祀冠婚不可以出师征伐筮共违于人皆逆用静吉用作凶安以守常则吉动则凶音义【蓍音尸霁子细反蒙武工反徐亡钩反驿音亦注同属音烛占用二马云占筮也衍以浅反逢马云大也冠官唤反】疏【正义曰稽疑者言王者考正疑事当选择知卜筮者而建立之以为卜筮人谓立为卜人筮人之官也既立其官乃命以卜筮之职云卜兆有五曰雨兆如雨下也曰霁兆如雨止也曰雺兆气蒙闇也曰圛兆气落驿不连属也曰克兆相交也筮卦有二重二体乃成一卦曰贞谓内卦也曰悔谓外卦也卜筮兆卦其法有七事其卜兆用五雨霁蒙驿克也其筮占用二贞与悔也卜筮皆就此七者推衍其变立是知卜筮人使作卜筮之官其卜筮必用三代之法三人占之若其所占不同而其善钧者则从二人之言言以此法考正疑事也传正义曰龟曰卜蓍曰筮曲礼文也考正疑事当选择知卜筮人而建立之建亦立也复言之耳郑王皆以建立为二言将考疑事选择可立者立为卜人筮人兆相交错五者卜筮之常法者此上五者灼龟为兆其璺拆形状有五种是卜兆之常法也说文云霁雨止也霁似雨止则雨似雨下郑云霁如雨止者云在上也雺声近蒙诗云零雨其蒙则蒙是闇之义故以雺为兆蒙是隂闇也圛即驿也故以为兆气落驿不连属落驿希疎之意也雨霁既相对则蒙驿亦相对故驿为落驿气不连属则雺为气连蒙闇也王肃云圉霍驿消减如云隂雺天气下地不应闇冥也其意如孔言郑以圛为明言色泽光明也雺者气泽郁郁冥冥也自以眀闇相对异于孔也克谓兆相交错王肃云兆相侵入盖兆为二拆其拆相交也郑云克者如雨气色相侵入卜筮之事体用难明故先儒各以意説未知孰得其本今之用龟其兆横昔为土立者为木斜向径者为金背径者为火因兆而细曲者为水不知与此五者同异如何此五兆不言一曰二曰者灼龟所遇无先后也僖十五年左传云秦伯伐晋卜徒父筮之其卦遇蛊蛊卦巽下艮上説卦云巽为风艮为山其占云蛊之贞风也其悔山也是内卦为贞外卦为悔也筮法爻从下起故以下体为内上体为外下体为本因而重之故以下卦为贞贞正也言下体是其正郑云悔之言晦晦犹终也晦是月之终故以为终言上体是其终也下体言正以见上体不正上体言终以见下体为始二名互相明也此经卜五占用二衍忒孔不为传郑云卜五占用谓雨霁蒙驿克也二衍忒谓贞悔也断用从上句二衍忒者指谓筮事王肃云卜五者筮短龟长故卜多而筮少占用二者以贞悔占六爻衍忒者当推衍其爻义以极其意卜五占二其义当如王觧其衍忒宜总谓卜筮皆当衍其义极其变非独筮衍而卜否也传言立是知卜筮人使为卜筮之事者言经之此文覆述上句立卜筮人也言三人占是占此卜筮法当有三人周礼太卜掌三兆之法一曰玉兆二曰瓦兆三曰原兆掌三易之法一曰连山二曰归藏三曰周易杜子春以为玉兆帝颛顼之兆瓦兆帝尧之兆又云连山虙牺归藏黄帝三兆三易皆非夏殷而孔意必以三代夏殷周法者以周礼指言一曰二曰不辩时代之名案考工记云夏曰世室殷曰重屋周曰明堂又礼记郊特牲云夏収殷冔周冕皆以夏殷周三代相因眀三易亦夏殷周相因之法子春之言孔所不取郑易赞亦云夏曰连山殷曰归藏与孔同也所言三兆三易必是三代异法故传以为夏殷周卜筮各异三代异法三法并卜法有一人故三人也从二人之言者二人为善既钧故从众也若三人之内贤智不等虽少从贤不从众也善钧从众成六年左传文既言三法并卜嫌筮不然故又云卜筮各三人也经惟言三占从二何知不一法而三占而知三法并用者金縢云乃卜三龟一习吉仪礼士防卜葬占者三人贵贱俱用三龟知卜筮并用三代法也非有所举则自不卜故云将举事事有疑则当卜筮人君先尽已心以谋虑之次及卿士众民人谋犹不能定然后问卜筮以决之故先言乃心后言卜筮也郑云卿士六卿掌事者然则谋及卿士以卿为首耳其大夫及士亦在焉以下惟言庶人眀大夫及士寄卿文以见之矣周礼小司寇掌外朝之政以致万民而询焉一曰询国危二曰询国迁三曰询立君是有大疑而询众也又曰小司寇以叙进而问焉是谋及之也大疑者不要是彼三询其谋及则同也谋及庶人必是大事若小事不必询于万民或谋及庶人在官者耳小司寇又曰以三刺断庶民狱讼之中一曰讯羣臣二曰讯羣吏三曰讯万民彼羣臣羣吏分而为二此惟言卿士者彼将断狱令众议然后行刑故臣与民为三其人主待众议而决之此则人主自疑故一人主为一又总羣臣为一也人主与卿士庶民皆从是人心和顺也此必臣民皆从乃问卜筮而进龟筮于上者尊神物故先言之不在汝则之上者卜当有主故以人为先下三事亦然改卜言龟者卜是请问之意吉凶龟占兆告于人故改言龟也筮则本是蓍名故不须改也物贵和同故大同之吉延及于后宣三年左传称成王定鼎卜世三十卜年七百是后世遇吉三从二逆中吉者此与下二事皆是三从二逆除龟筮以外有汝与卿士庶民分三者各为一从二逆嫌其贵贱有异从逆或殊故三者各以有一从为主见其为吉同也方论得吉以从者为主故次言卿士从下言庶民从也以从为主故退汝则于下解其意卿士从者君臣不同也庶民从者民与上异心也解臣民与君异心得其筮之意也不言四从一逆者吉可知不假言之也四从之内虽龟筮相违亦为吉以其从者多也若三从之内龟筮相违虽不如龟筮俱从犹胜下龟筮相违二从三逆必知然者以下云二从三逆龟筮相违既计从之多少明从多则吉故杜预云龟筮同卿士之数者是龟筮虽灵不至越于人也上言庶人又言庶民者嫌庶人惟指在官者变人言民见其同也民人之贱得与卿士敌者贵者虽贵未必谋虑长故通以民为一令与君臣等也天子圣人庶民愚贱得为识见同者但圣人生知不假卜筮垂教作训晦迹同凡且庻民既众以众情可否亦得上敌于圣人老子云圣人无常心以百姓心为心是也二从三逆为小吉故犹可举事内谓国内故可以祭祀冠婚外谓境外故不可以出师征伐征伐事大此非大吉故也此经龟从筮逆其筮从龟逆为吉亦同故传言龟筮相违见龟筮之智等也若龟筮智等而僖四年左传云筮短龟长者于时晋献公欲以骊姬为夫人卜既不吉而更令筮之神灵不以实告筮之得吉必欲用之卜人欲令公舍筮从卜故曰筮短龟长非是龟实长也易系辞云蓍之徳圆而神卦之徳方以智神以知来智以藏往然则知来藏往是谓极妙虽龟之长无以加此圣人演筮为易所知岂是短乎明彼长短之説乃是有为言耳此二从三逆以汝与龟为二从耳卿士庶民谋有一从亦是二从凶吉亦同故不复设文同可知也若然汝卿士庶民皆逆龟筮并从则亦是二从三逆而经无文者若君与臣民皆逆本自不问卜矣何有龟从筮从之理也前三从之内龟筮既从君与卿士庶民各有一从以配龟筮凡有三条若惟君与卿士从配龟为一条或君与庶民从配龟又为一条或卿士庶民从配龟又为一条凡有三条若筮从龟逆其事亦然二从三逆君配龟从为一条于经已其卿士配龟从为二条庶民配龟从为三条若筮从龟逆以人配筮其事亦同案周礼筮人国之大事先筮而后卜郑云于筮之凶则止何有筮逆龟从及龟筮俱违者崔灵恩以为筮用三代之占若三占之俱主凶则止不卜即郑注周礼筮凶则止是也若三占二逆一从凶犹不决虽有筮逆犹得更卜故此有筮逆龟从之事或筮防则止而不卜乃是郑之意非是周礼经文未必孔之所取曲礼云卜筮不相袭郑云卜不吉则又筮筮不吉则又卜是谓凟龟筮周礼大卜小事筮大事卜应筮而又用卜应卜而又用筮及国之大事先筮后卜不吉之后更作卜筮如此之等是为相袭皆据吉凶分明不可重为卜筮若吉凶未决于事尚疑者则得更为卜筮僖二十五年晋侯卜纳王得阪众之兆曰吾不堪也公曰筮之遇大有之暌又哀九年晋赵鞅卜救郑遇水适火又筮之遇泰之需之类是也周礼既先筮后卜而春秋时先卜后筮者不能依礼故也】
　　八庶征【正义曰庶众也徴验也王者用九畴为大中行稽疑以上为善政则众验有美恶以为人上自曰雨至一极无凶总言五气之验有美有恶曰休徴叙美行之验曰咎徴叙恶行之验自曰王省至家用平康言政善致美也日月岁时至家用不寜言政恶致咎也庶民惟星以下言人君当以常度齐正下民】曰雨曰曰燠曰寒曰风曰时雨以润物以干物暖以长物寒以成物风以动物五者各以其时所以为众验五者来备各以其叙庶草蕃庑言五者备至各以次序则众草蕃滋庑丰也一极备凶一极无凶一者僃极过甚则凶一者极无不至亦凶谓不时失叙音义【旸音阳干音干暖乃管反长丁丈反蕃音烦庑无甫反徐莫杜反】疏【正义曰将说其验先立其名五者行于天地之间人物所以得生成也其名曰雨所以润万物也曰旸所以干万物也曰燠所以长万物也曰寒所以成万物也曰风所以动万物也此是五气之名曰时言五者各以时来所以为众事之验也更述时与不时之事五者于是来皆备足须风则风来须雨则雨来其来各以次序则众草木蕃滋而丰茂矣谓来以时也若不以时五者之内一者备极过甚则凶一者极无不至亦凶雨多则涝雨少则旱是备极亦凶极无亦凶其余四者亦然传正义曰易说卦云风以散之雨以润之日以烜之日旸也烜干也是雨以润物旸以干物风以动物也易系辞云寒往则暑来暑往则寒来寒暑相推而歳成焉是言天气有寒有暑暑长物而寒成物也释言云燠暖也舍人曰燠温暖也是燠暖为一故传以暖言之不言暑而言燠者燠是热之始暑是热之极凉是冷之始寒是冷之极长物举其始成物举其极理宜然也五者各以其时而至所以为众事之验也所以言时者谓当至则来当止则去无常时也冬寒夏燠虽有定时或夏须渐寒冬当渐热雨足则思旸旸久则思雨草木春则待风而长秋则待风而落皆是无定时也不言一日二日者为其来无先后也依五事所致为次下云休徴咎徴雨若风若是其致之次也昭元年左传云天有六气隂阳风雨晦明也以彼六气校此五气雨旸风文与彼同彼言晦明此言寒燠则晦是寒也明是燠也惟彼隂于此无所当耳五行传说五事致此五气云貌之不防是谓不肃厥罚恒雨惟金沴木言之不从是谓不乂厥罚恒旸惟木沴金视之不明是谓不晳厥罚恒燠惟水沴火听之不聪是谓不谋厥罚恒寒惟火沴水思之不睿是谓不圣厥罚恒风惟木金水火沴土如彼五行传言是雨属木旸属金燠属火寒属水风属土郑云雨木气也春始施生故木气爲雨旸金气也秋物成而坚故金气为燠火气也寒水气也风土气也凡气非风不行犹金木水火非土不处故土气为风是用五行传为说孔意亦当然也六气有隂五事休咎皆不致隂五行传又曰皇之不极厥罚常隂是隂气不由五事别自属皇极也盖立用大中则隂顺时为休大之不中隂恒若为咎也五气所以生成万物正可时来时去不可常无常有故言五者备至各以次序须至则来须止则去则众草百物蕃滋庑丰也释诂文庑丰茂也草蕃庑言草滋多而茂盛也下言百谷用成此言众草蕃庑者举草茂盛则谷成必矣举轻以明重也不时失叙者此谓不以时来其至无次序也一者备极过甚则凶谓来而不去也一者极无不至亦凶谓去而不来也卽下云恒雨若恒风若之类是也有无相刑去来正反恒雨则无旸恒寒则无燠恒雨亦凶无旸亦凶恒寒亦凶无燠亦凶谓至不待时失次序也如此则草不茂谷不成也】曰休征叙美行之验曰肃时雨若君行敬则时雨顺之曰乂时旸若君行政治则时旸顺之曰晢时燠若君能照晢则时燠顺之曰谋时寒若君能谋则时寒顺之曰圣时风若君能通理则时风顺之音义【行下孟反治直吏反下政治治其职皆同哲之设反徐音制又音哲】疏【正义曰既言五者次序覆述次序之事曰美行致以时之验何者是也曰人君行敬则雨以时而顺之曰人君政治则旸以时而顺之曰人君照晢则燠以时而顺之曰人君谋当则寒以时而顺之曰人君通圣则风以时而顺之此则致上文各以其次序庶草蕃庑也】曰咎征叙恶行之验曰狂恒雨若君行狂疾则常雨顺之曰僭恒若君行僣差则常顺之曰豫恒燠若君行逸豫则常燠顺之曰急恒寒若君行急则常寒顺之曰蒙恒风若君行蒙闇则常风顺之音义【咎其九反豫羊庶反徐又音舒】疏【正义曰上既言失次序覆过失次序之事曰恶行致备极之验何者是也曰君行狂妄则常雨顺之曰君行僭差则常旸顺之曰君行逸豫则常燠顺之曰君行急躁则常寒顺之曰君行蒙闇则常风顺之此即致上文一极备凶一极无凶也传正义曰此休咎皆言若者其所致者皆顺其所行故言若也易文言云云从龙风从虎水流湿火就燥是物各以类相应故知天气顺人所行以示其验也其咎反于休者人君行不敬则狂妄故狂对肃也政不治则僭差故僭对乂也明不照物则行自逸豫故豫对晢也心无谋虑则行必急躁故急对谋也性不通晓则行必蒙闇故蒙对圣也郑以狂为倨慢以对不敬故为慢也郑王本豫作舒郑云舒迟也王肃云舒惰也以对照晢故为迟惰郑云急促自用也以谋者用人之言故急为自用已也郑云蒙见冐乱也王肃云蒙瞽蒙以圣是通逹故蒙为瞽蒙所见冐乱言其不晓事与圣反也与孔各小异耳】曰王省惟岁王所省职兼所总羣吏如歳兼四时卿士惟月卿士各有所掌如月之有别师尹惟日众正官之吏分治其职如日之有歳月歳月日时无易各顺常百谷用成又用明歳月日时无易则百谷成君臣无易则政治明俊民用章家用平康贤臣显用国家平宁日月岁时既易是三者已易喻君臣易职百谷用不成乂用昏不明俊民用微家用不宁君失其柄权臣擅命治闇贤隐国家乱音义【省息井反别彼列反】疏【正义曰旣陈五事之休咎又言皇极之得失与上异端更复言曰王之省职兼总羣吏惟如歳也卿士分居列位惟如月也众正官之长各治其职惟如日也此王也卿士也师尹也掌事犹岁月日者言皆无改易君秉君道臣行臣事则百谷用此而成岁丰稔也其治用是而明世安泰也俊民用此而章在官位也国家用此而平安风俗和也若王也卿士也师尹也掌事犹如日月岁者是已变易君失其柄权臣各专恣百谷用此而不成歳饥馑也其治用此昏闇而不明政事乱也俊民用此而卑微皆隐遁也国家用此而不安泰时世乱也此是皇极所致得中则致善不中则致恶歳月日无易是得中也旣易是不中也所致善恶乃大于庶征故于此叙之也传正义曰下云庶民惟星以星喻民知此岁月日者皆以喻职事也于王言省则卿士师尹亦为省也王之所省职无不兼所总羣吏如岁兼四时下句惟有月日羣臣无喻时者但时以统月故传以四时言之言其兼下日月也师众也尹正也众正官之吏谓卿士之下有正官大夫与其同类之官为长周礼大司乐为乐官之长太卜为卜官之长此之类也此等分治其职属王属卿如日之有岁月言其有系属也诗称赫赫师尹乃谓三公之官此以师尹为正官之吏谓大夫者以此师尹之文在卿士之下卑于卿士知是大夫与小官为长亦是众官之长故师尹之名同耳郑云所以承休徴咎徴言之者休咎五事得失之应其所致尚微故大陈君臣之象成皇极之事其道得则其美应如此其道失则败徳如彼非徒风雨寒燠而已是也】庶民惟星星有好风星有好雨星民象故众民惟若星箕星好风毕星好雨亦民所好日月之行则有冬有夏日月之行冬夏各有常度君臣政治大小各有常法月之从星则以风雨月经于箕则多风离于毕则多雨政教失常以从民欲亦所以乱音义【好呼报反】疏【正义曰既言大中治民不可改易又言民各有心须齐正之言庶民之性惟若星然星有好风星有好雨以喻民有好善亦有好恶日月之行则有冬有夏言日月之行乆夏各有常道喻君臣为政小大各有常法若日月失其常道则天气从而改焉月之行度失道从星所好以致风雨喻人君政教失常从民所欲则致国乱故当立用大中以齐正之不得从民欲也传正义曰星之在天犹民之在地星为民象以其象民故因以星喻故众民惟若星也直言星有好风不知何星故云箕星好风也毕星好雨亦如民有所好也不言毕星好雨具于下传日月之行四时皆有常法变冬夏为南北之极故举以言之日月之行冬夏各有常度喻人君为政小大各有常去张衡蔡邕王蕃等说浑天者皆云周天三百六十五度四分度之一天体圆如弹丸北髙南下北极出地上三十六度南极入地下三十六度北极去南极直径一百二十二度弱其依天体隆曲南极去北极一百八十二度彊正当天之中央南北二极中等之处谓之赤道去南北极各九十一度春分日行赤道从此渐北夏至赤道之北二十四度去北极六十七度去南极一百一十五度日行黒道从夏至日以后日渐南至秋分还行赤道与春分同冬至行赤道之南二十四度去南极六十七度去北极一百一十五度其日之行处谓之黄道又有月行之道与日道相近交路而过半在日道之里半在日道之表其当交则両道相合交去极远处两道相去六度此其日月行道之大畧也王肃云日月行有常度君臣礼有常法以齐其民诗云月离于毕俾滂沱矣是离毕则多雨其文见于经经箕则多风传记无其事郑则春秋纬云月离于箕则风扬沙作纬在孔君之后以前必有此说孔依用之也月行虽有常度时或失道从星经箕多风离毕多雨此天象之自然以箕为簸扬之器毕亦捕鱼之物故耳郑以为箕星好风者箕东方木宿风中央土气木克土为妻从妻所好故好风也毕星好雨者毕西方金宿雨东方木气金克木为妻从妻所好故好雨也推此则南宫好旸北宫好燠中宫四季好寒以各尚妻之所好故也未知孔意同否顾氏所解亦同于郑言从星者谓不应从而从以致此风雨故喻政敎失常以从民欲亦所以乱也上云日月之行此句惟言月者郑云不言日者日之从星不可见故也】
　　九五福一曰寿百二十年二曰富财丰备三曰康宁无疾病四曰攸好德所好者徳福之道五曰考终命各成其短长之命以自终不横夭六极一曰凶短折动不遇吉短未六十折未三十言辛苦二曰疾常抱疾苦三曰忧多所忧四曰贫困于财五曰恶丑陋六曰弱尫劣音义【横华孟反又如字凶马云终也折持设反又之舌反尫乌黄反】疏【正义曰五福者谓人蒙福祜有五事也一曰寿年得长也二曰富家丰财货也三曰康寜无疾病也四曰攸好徳性所好者美徳也五曰考终命成终长短之命不横夭也六极谓穷极恶事有六一曰凶短折遇凶而横夭性命也二曰疾常抱疾痛三曰忧常多忧四曰贫困乏于财五曰恶貌状丑陋六曰弱志力尫劣也五福六极天实得为之而厯言此者以人生于世有此福极为善致福为恶致极劝人君使行善也五福六极如此次者郑云此数本诸其尤者福是人之所欲以尤欲者为先极是人之所恶以尤所不欲者为先以下缘人意轻重为次耳传正义曰人之大期百年为限世有长寿云百二十年者故传以最长者言之未必有正文也人所嗜好禀诸上天性之所好不能自已好善者或当知善是善好恶者不知恶之为恶谓恶是善故好之无厌任其所好而观之所好者徳是福之道也好徳者天使之然故为福也郑云民皆好有徳也王肃云言人君所好者道徳为福洪范以人君为主上之所为下必从之人君好徳故民亦好徳事相通也成十三年左传云民受天地之中以生所谓命也能者养之以福不能者败以取祸是言命之短长虽有定分未必能遂其性不致夭枉故各成其短长之命以自终不横夭者亦为福也动不遇吉者解凶也传以寿为百二十年短者半之为未六十折又半为未三十辛苦者味也辛苦之味入口犹困厄之事在身故为殃厄劳役之事为辛苦也郑以为凶短折皆是夭枉之名未齓曰凶未冠曰短未婚曰折汉书五行志云伤人曰凶禽兽曰短草木曰折一曰凶夭是也兄防弟曰短父防子曰折并与孔不同尫劣并是弱事为筋力弱亦为志气弱郑云愚懦不毅曰弱言其志气弱也五行传有志极之文无致福之事郑依书传云凶短折思不睿之罚疾视不明之罚忧言不从之罚贫听不聪之罚恶貌不防之罚弱皇不极之罚反此而云王者思睿则致寿听聪则致富视明则致康宁言从则致攸好徳貌防则致考终命所以然者不但行运气性相感以义言之以思睿则无拥神安而保命故寿若蒙则不通殇神夭性所以短折也听聪则谋当所求而防故致富违而失计故贫也视眀照了性得而安宁不眀以扰神而疾也言从由于徳故好者德也不从而无德所以忧耳貌恭则容俨形美而成性以终其命容毁故致恶也不能为大中故所以弱也此亦孔所不同焉此福极之文虽主于君亦兼于下故有贫富恶弱之等也】
　　序武王既胜殷邦诸侯班宗彜赋宗庙彝器酒罇赐诸侯作分器言诸侯尊卑各有分也亡音义【班木又作般音同分扶问反注同】疏【正义曰武王既以胜殷制邦国以封有功者为诸侯既封为国君乃班赋宗庙彝器以赐之于时有言诰戒勅史叙其事作分器之篇传正义曰序云邦诸侯者立邦国封人为诸侯也乐记云封有功者为诸侯诗赉序云大封于庙谓此时也释言云班赋也周礼有司尊彞之官郑云彝亦尊也郁鬯曰彛彛法也言为尊之法正然则盛鬯者为彝盛酒者为尊皆祭宗庙之酒器也分宗庙彝器酒尊以赋诸侯既封乃赐之也篇名分器知其篇言诸侯尊卑各有分也昭十二年左传楚灵王云昔我先王熊绎与吕伋王孙牟夑父禽父并事康王四国皆有分我独无十五年传曰诸侯之封也皆受明器于王室杜预云谓明徳之分器也是诸侯各有分也亡】


　　尚书注疏卷十一
　　尚书注疏卷十一考证
　　洪范序传箕子作之疏不是史官叙述○陈雅言曰夏僎谓古者史官于人君言动无所不书岂有武王访箕子其事如此之大史官不録而箕子自録之理此说极是且如孔说则于惟十有三祀一句虽说得通而于王访于箕子一句说不通矣【臣照】按孔疏固非而陈雅言之非孔亦非也洪范固箕子所作葢自惟十有三祀至箕子乃言曰皆史官所叙其下即据箕子所陈之范述之耳非尽出于史官之笔也
　　惟十有三祀王访于箕子○金履祥曰书十有三祀知箕子之不臣于武王书王访于箕子知武王之不臣箕子
　　疏箕子商人故记传引此篇者皆云商书曰○【臣召南】按左传文五年嬴引商书曰沈潜刚克髙明柔克成六年或谓栾武子商书曰三人占从二人然则春秋时多称洪范为商书如称大禹谟臯陶谟为夏书矣又按经文明言十有三祀即泰誓之十有三年而史记殷本纪乃云武王已克殷后二年问箕子云云则妄说也
　　惟天隂骘下民传骘定也○史记宋世家作隂定下民天乃锡禹洪范九畴传洛出书神龟负文而出列于背有数至于九禹遂因而第之以成九类○关子明曰洛书之文九前一后三左七右四前左二前右八后左六后右朱子曰读大戴礼又得一证甚明其明堂篇有二九四七五三六一八之语而郑氏注云法龟文也然则汉人固以九数者为洛书也又曰洛书与洪范之初一至次九者合而具九畴之数则固洪范之所自出也【臣召南】按易系辞言河出图洛出书圣人则之似言二者并出于伏羲之世则之以画卦也此经祗言天乃锡禹洪范九畴不云锡禹洛书他经亦无明训以九畴为夲洛书自孔安国始刘歆班固又言之然亦未尝谓洛书之数一在某方九在某位也以明堂篇之数为法龟文又自郑康成始宋世大儒并守其说皆因经有天乃锡禹之文意必有符瑞如河图等物林之竒曰古人之语于其最重者必推于天典曰天叙礼曰天秩命曰天命诛曰天讨莫非天也帝乃震怒不畀洪范九畴犹所谓天夺其魄天乃锡禹洪范九畴犹所谓天诱其又曰洪范之书非由数起其言天锡犹言天乃锡王勇智耳林氏说尽扫前儒即朱子亦不能易其言矣
　　初一曰五行传九类类一章以五行为始○曾巩曰五者行乎三才万物之间又曰五事以下皆言用而五行不言用者自五事至于六极皆以顺五行则五行之用可知也虞书于六府次以三事则箕子于五行次之以五事而下是也虞书于九功言戒之用休董之用威则箕子于九畴庶征与福极是也
　　协用五纪○协汉志引此经作旪【臣召南】按此篇今古文俱有今文之夲后世不传而史记宋世家全载经文汉书五行志所引五行传即伏生大传而夏侯始昌诸儒又增附之者也其经文有与古文殊异并记于此洪范九畴史记作鸿范九等次二曰敬用五事史记作二曰五事三曰八政至庶征皆然惟九曰向用五福畏用六极与古文同然亦不言次九也汉志则初一次二次三云云并同古文而敬用五事作羞用五事顔注曰羞进也乂用三徳作艾用三徳顔注曰艾读曰乂畏用六极与史记同苏轼曰古字威畏通用
　　建用皇极传皇大极中也○朱子皇极辨曰自孔传训皇极为大中诸儒皆祖其说余知其必不然葢皇者君之称也极者至极之义标凖之名四方望之以取正者也若北辰为天极脊栋为屋极其义皆然而礼所谓民极诗所谓四方之极者于义为尤近如旧说读皇为大极为中则所谓惟大作中大则受之为何等语乎【臣召南】按朱子觧皇极确矣但以大训皇惟孔传则然伏生今文亦自作君字解汉志引传曰皇君也极中建立也人君貌言视听思心五事皆失不得其中则不能立万事此今文训解皇字之明证也
　　次九曰向用五福威用六极传言天所以向劝人用五福所以威沮人用六极○曾巩曰福之在于民则宜向之极之在于民则宜畏之林之竒曰孔传非也自敬用至念用皆指人君之用岂于此二者独言天之所用耶曾氏说是葢向之畏之在人主心术之间耳又传此已上禹所第叙疏五行志悉载此一章云凡此六十五字皆洛书本文○朱子曰洛书本文只有四十五点班固云六十五字皆洛书本文恐只是以数起之不是文如此【臣召南】按孔传谓此以上禹所第叙五行以下箕子所陈说甚明白疏所引五行志谓洛书本文六十五字刘焯顾彪谓三十八字刘谓二十字颖逹谓初一曰等二十七字必是禹加之皆妄说也
　　一五行○金履祥曰汉石经无一字余传首句并不言畴数
　　思曰睿传必通于微○【臣召南】按马融王肃张晏并训睿为通知睿字今古文所同也乃汉志引此经作思曰作圣注应劭曰通也古文作睿似字画异矣然字义犹同也乃志引传曰思心者心思虑也寛也孔子曰居上不寛吾何以观之哉似伏生书作字画字义并与古文不合未闻先儒有论此者又疏太甲云接下思恭视逺惟明听徳惟聪○此夲太甲文非说命也监夲误作说命今改正
　　明作晢传照了音义晢之舌反徐之列反又之世反疏王肃及汉书五行志皆云悊智也郑夲作晢则读为哲○【臣照】按哲字旧夲作晢葢晢哲古今字也晢从日从折晢明也故从日而折声其作西亦切者亦明也从日从析日则意而析则声后人改日从口无义
　　皇建其有极传谓行九畴之义○项安世曰五行天之纲五事人之纲八政人之纪五纪天之纪四者皆道之体治之所由出也三徳决于人稽疑决于天庶徴騐于天福极騐于人四者道之用治之所以成也合而言之皇极为纲八者又为目也李光地曰皇极一而已非如他畴有条目故释其义惟曰皇建其有极言王者作君作师为天下表也
　　无偏无陂遵王之义音义陂音秘旧夲作颇音普多反○无陂史记作无颇【臣召南】按经文夲作无偏无颇唐元宗开元中诏改颇字为陂以颇与义音不协也唐书艺文志具载其事陆氏在唐初安知后当改陂而预为之音注乎此条盖宋开宝中校定释文所増入者
　　无有作好传言无有乱为私好恶○为字监夲讹无从旧夲改正
　　于帝其训○史记作于帝其顺又是训是行亦作是顺是行【臣浩】按孔传解于帝其训云天且是顺则汉初训顺二字相通也
　　沈潜刚克髙明柔克传沈潜谓地髙明谓天○【臣召南】按传解二句非是因左传谓天为刚德犹不干时遂为此解又以沈潜属臣髙明属君尤不可信
　　曰雨曰霁曰防曰驿曰克○史记作曰雨曰济曰涕曰霿曰克周礼太卜注引此作曰雨曰济曰圛曰蟊曰尅
　　传五者卜筮之常法○【臣召南】按筮字当作兆各本俱误雨霁防圛克与筮无渉也
　　三人占传夏殷周卜筮各异疏周礼太卜掌三兆之法一曰玉兆二曰瓦兆三曰原兆掌三易之法一曰连山二曰归蔵三曰周易○蔡元定曰旧说非是禹叙洛书时未有原兆与周易也【臣召南】按蔡说是也虞书曰龟筮协从则唐虞以前自有占书明矣
　　五者来僃疏五行传说五事致此五气○【臣召南】按五行传原本伏生其说貌属水庶徴为雨言属金庶徴为视属火庶徴为燠听属水庶徴为寒思属土庶徴为风后儒未有易其说者朱子曰旧说错乱吴斗南谓雨属水旸属火燠属木寒属金风属土又貌言视听思皆以次第相属蔡传因之五行传之说始为一变【臣照】按真德秀以一四七二五八三六九以类相从而李光地韪之引而伸之作洪范说颇有禆于经盖五行天事也协纪以推天之度稽疑以顺天之心类也五事人事也敬用则建极矣敬不敬皆有徴焉象见于天而吉凶被于民类也八政民事也八政以养而三治以教而五福六极行乎其中焉类也要惟皇极之所运旋洪范之大指也
　　曰豫○史记汉志作舒
　　曰王省惟歳○苏轼曰自此以下至则以风雨五纪之传也当在五曰厯数之下
　　月之从星则以风雨传政教失常以从民欲亦所以乱○【臣召南】按传意是说王者不可违道以干民誉也细味经意是说不可咈百姓以从已之欲也朱子以所欲与聚所恶勿施解之尤确
　　九五福○朱子曰福极通天下人民而言人主以天下为福极也陈大猷曰四代皆尚齿故五福寿为先
　　四曰攸好德传疏好恶者不知恶之为恶谓恶是善○监本脱谓恶二字从旧本添









　　尚书注疏卷十一考证
&lt;经部,书类,尚书注疏&gt;
　　钦定四库全书
　　尚书注疏卷十二
　　汉孔氏传　唐陆德明音义　孔颖达疏
　　周书　【旅獒　金縢大诰　微子之命】
　　序西旅献獒传西戎逺国贡大犬大保作旅獒传召公陈戒音义【獒五羔反马云作豪酋豪也召时照反后召云皆仿此】疏【正义曰西方之戎有国名旅者遣献其大犬其名曰獒于是大保召公因陈戒史叙其事作旅獒传正义曰西旅西方夷名西方曰戎克商之后乃来知是西戎逺国也獒是犬名故云贡大犬成王时召公为大保知此时大保亦召公也释诂云旅陈也故云召公陈戒上旅是国名此旅训为陈二旅字同而义异郑云獒读曰豪西戎无君名强大有政者为酋豪国人遣其酋豪来献见于周良由不见古文妄为此说】
　　旅獒传因獒而陈道义
　　惟克商遂通道于九夷八蛮传四夷慕化贡其方贿九八言非一皆通道路无逺不服西旅厎贡厥獒传西戎之长致贡其獒犬髙四尺曰獒以大为异大保乃作旅獒用训于王传陈贡獒之义以训谏王音义【贿呼罪反厎之履反长丁丈反】疏【正义曰惟武王既克商华夏既定遂开通道路于九夷八蛮于是有西戎旅国致贡其大犬名獒太保召公乃作此篇陈贡獒之义用训諌于王传正义曰曲礼云其在东夷西戎南蛮北狄经举夷蛮则戎狄可知四夷慕化贡其方贿言所贡非独旅也四夷各自为国无大小统领九八言非一也释地云九夷八狄七戎六蛮谓之四海又云八蛮在南方六戎在西方五狄在北方上下二文三方数目不同明堂位称九夷八蛮六戎五狄与尔雅上文不同周礼职方氏掌四夷八蛮七闽九貉五戎六狄之人郑众云四八七九五六周之所服国数也徧检经传四夷之数参差不同先儒旧解此尔雅殷制明堂位及职方并尔雅下文云八蛮在南六戎在西五狄在北皆为周制义或当然明堂位言六戎五狄职方言五戎六狄赵商以此问郑郑答云戎狄但有其国数其名难得而知是郑亦不能定解言克商遂通道是王家遣使通道也鲁语引此事韦昭云通道译使懐柔之是王家遣使通彼彼闻命来献也言其通夷蛮而有戎贡是四夷皆通道路无所不服西戎之长谓旅国之君致贡其獒或遣使贡之不必自来也犬髙四尺曰獒释畜文左传晋灵公有犬谓之獒旅国以犬为异故贡之也】
　　曰呜呼明王愼德四夷咸賔传言明王愼德以懐逺故四夷皆賔服无有逺迩毕献方物惟服食器用传天下万国无有逺近尽贡其方土所生之物惟可以供服食器用者言不为耳目华侈王乃昭德之致于异姓之邦无替厥服传德之所致谓逺夷之贡以分赐异姓诸侯使无废其职分宝玉于伯叔之国时庸展亲传以宝玉分同姓之国是用诚信其亲亲之道音义【供音恭为于伪反侈昌氏反又式氏反】疏【正义曰呜呼叹而言也自古明圣之王慎其徳教以柔逺人四夷皆来賔服无有逺之与近尽贡其方土所生之物其所献者惟可以供其服食器用而已不为耳目华侈供玩好之用也明王既得所贡乃明其徳之所致分赐于彼异姓之国明已德致逺赐异姓之国令使无废其服职事也分宝玉于同姓伯叔之国见已无所爱惜是用诚信其亲亲之道也传正义曰以言无有逺近是华夷总统之辞释诂云毕尽也故云天下万国无有逺之与近尽贡其方土所生之物惟可以供服食器用者纁絺纻供服也橘柚菁茅供食也羽毛齿革瑶琨篠簜供器用也下言不役耳目故知言不为耳目华侈也周礼大行人云九州之外谓之蕃国世壹见各以其所贵宝为贽郑云所贵宝见经传者犬戎献白狼白鹿是也余外则周书王会备焉案王防篇诸方致贡无所不有此言惟服食器用者逺方所贡虽不充于器用实亦受之召公深戒武王故言此耳明王有德四夷乃贡是德之所致谓逺夷之贡也昭德之致正谓赐异姓诸侯令其见此逺物服德畏威无废其贡献常职也鲁语称武王时肃慎氏来贡楛矢石砮长尺有咫先王欲昭令德之致逺以示后人使永监焉故铭其楛曰肃慎氏贡矢以分大姬配虞胡公而封诸陈古者分异姓以逺方之贡使无忘服也故分陈以肃慎氏之矢是分异姓之事礼有异姓庶姓异姓王之甥舅庶姓与王无亲其分庶姓亦当以逺方之贡矣宝玉亦是万国所贡但不必是逺方所贡耳以宝玉分同姓之国示已不爱惜共诸侯有之是用诚信其亲亲之道也言用宝以表诚心使彼知王亲爱之也定四年左传称分鲁公以夏后氏之璜是以宝玉分同姓也异姓疎虑其废职故赐以逺方之物摄彼心同姓亲嫌王无恩赐以宝玉贵物表王心此亦互相见也】人不易物惟德其物传言物贵由人有德则物贵无德则物贱所贵在于德德盛不狎侮传盛德必自敬何狎易侮慢之有狎侮君子罔以尽人心传以虚受人则人尽其心矣狎侮小人罔以尽其力传以悦使民民忘其劳则力尽矣音义【不易羊质反狎易以豉反尽津忍反下同】疏【正义曰既言分物赐人因说贵不在物言有徳无徳之王俱是以物赐人所赐之物一也不改易其物惟有德者赐人其此赐者是物若无德者赐人则此物不是物矣恐人主恃已赐人不自脩德言此者戒人主使脩徳也又说脩德之事德盛者常自敬身不为轻狎侮慢之事狎侮君子则无以尽人心君子被君侮慢不肯尽心矣狎侮小人则无以尽其力小人被君侮慢不复肯尽力矣君子不尽心小人不尽力则国家之事败矣传正义曰有德不滥赏赏必加于贤人得者则以为荣故有德则物贵也无德则滥赏赏或加于小人贤者得之反以为耻故无德则物贱也所贵不在于物乃在于德以虚受人易咸卦象辞也人主以已为虚受用人言执谦以下人则人皆尽其心矣诗序云悦以使民民忘其死故云以悦使民民忘其劳在上抚悦之则人皆尽其力矣此君子谓臣小人谓民太甲曰接下思恭不可狎侮臣也论语云使民如承大祭不可狎侮民也襄九年左传云君子劳心小人劳力故别言之】不役耳目百度惟贞传言不以声色自役则百度正玩人丧德玩物丧志传以人为戏弄则丧其德以器物为戏弄则丧其志志以道宁言以道接传在心为志发气为言皆以道为本故君子勤道不作无益害有益功乃成不贵异物贱用物民乃足传游观为无益竒巧为异物言明王之道以德义为益器用为贵所以化治生民犬马非其土性不畜传非此土所生不畜以不习其用珍禽竒兽不育于国传皆非所用有损害故不宝逺物则逺人格传不侵夺其利则来服矣所宝惟贤则迩人安传宝贤任能则近人安近人安则逺人安矣音义【玩五贯反丧息浪反观官唤反畜许竹反】疏【正义曰既言不可狎侮又言不可纵恣不以声色使役耳目则百事之度皆惟正矣以声色自娱必玩弄人物既玩弄人者丧其德也玩弄物者丧其志也人物既不可玩则当以道自处志当以道而宁身言当以道而接物依道而行则志自得而言自当传正义曰昭元年左传子产论晋侯之疾云兹心不爽昏乱百度杜预云百度百事之节也此言志既不营声色百事皆自用心则皆得正也丧德丧志其义一也玩人为重以德言之玩物为轻以志言之终是志荒而德丧耳在心为志诗序文也在心为志谓心动有所向也发气为言言于志所趣也志是未发言是已发相接而成本末之异耳志言并皆用道但志未发故以道宁志不依道则不得宁耳言是已发故以道接言不以道则不可接物志言皆以道为本故君子须勤道也游观徒费时日故为无益无益多矣非徒游观而已竒巧世所希有故为异物异物多矣非徒竒巧而已诸是妄作皆为无益诸是世所希皆为异物异物无益不可徧举举此二者以明此类皆是也不作是初造之辞为作有所害故以为无益不贵是爱好之语有贵必有贱故以异物对用物虽经言用物传言器用可矣经言有益有益不知所谓故传以德义是人之本故德义为有益诸是益身之物皆是有益亦举重为言经之戒人主人主如此所以化世俗生养下民也此言生民宣十二年左传云分谤生民皆为生活民也下云生民保厥居与孝经云生民之本尽矣言民生于世谓之生民与此传异也俗本云弗贱衍弗字也犬马非其土性不畜者此篇为戒止为此句以西旅之獒非中国之犬不用令王爱好之故言此也僖十五年左传言晋侯乗郑马及战防于泞是非此土所生不习其用也犬不习用传记无文诗序云任贤使能周室中兴故传以任能配宝贤言之论语云举直错诸枉则民服故宝贤任能则近人安嫌安近不及逺故云近人安则逺人安矣楚语云王孙圉聘于晋定公飨之赵简子鸣玉以相问于王孙圉曰楚之白珩犹在乎对曰然简子曰其为宝也防何矣曰未尝为宝楚之所宝者曰观射父及左史倚相此楚国之宝也若夫白珩先王之所玩何宝之焉是谓宝贤也】
　　呜呼夙夜罔或不勤传言当早起夜寐常勤于德不矜细行终累大德传轻忽小物积害毁大故君子愼其微爲山九仞功亏一篑传八尺曰仞喻向成也未成一篑犹不为山故曰功亏一篑是以圣人干干日昃愼终如始允廸兹生民保厥居惟乃世王传言其能信蹈行此诫则生人安其居天子乃世世王天下武王虽圣犹设此诫况非圣人可以无诫乎其不免于过则亦宜矣音义【行下孟反累劣伪反仞音刃字又作刃七尺曰仞一云八尺曰仞亏曲为反篑其贵反向许亮反干其连反昃音侧王如字又于况反注同】疏【正义曰所戒以终故叹以结之呜呼为人君者当早起夜寐无有不勤于德言当勤行德也若不矜惜细行作随宜小过终必损累大德矣譬如为山已髙九仭其功亏损在于一篑惟少一篑而止犹尚不成山以喻树德行政小有不终德政则不成矣必当慎终如始以成徳政王者信能蹈行此诫生民皆安其居处惟天子乃世世王天下也传正义曰矜是怜惜之意故以不惜细行为轻忽小物谓上狎侮君子小人爱玩犬马禽兽之类是小事也积小害毁大德故君子愼其微易系辞曰小人以小善为无益而不为也以小恶为无伤而不去也故恶积而不可掩罪大而不可解是故君子当愼微也周礼匠人有畎遂沟洫皆广深等而浍云广二寻深二仞则浍亦广深等仞与寻同故知八尺曰仞王肃圣证论及注家语皆云八尺曰仞与孔义同郑云七尺曰仞与孔意异论语云譬如为山未成一篑郑云篑盛土器为山九仞欲成山以喻为善向成也未成一篑犹不为山故曰为山功亏一篑古语云行百里者半于九十言末路之艰难也是以圣人干干不息至于日昃不敢自暇恐末路之失同于一篑故愼终如始也干干易乾卦文日昃无逸篇文允廸兹者此总结上文信蹈行此诫行此以上言也言君主于治民故先云生民安其居天子乃得世世王天下也以庸君多自用已不受人言叙经意而申之云武王虽圣召公犹设此诫况非圣人可以无诫乎身既非圣又无善诫其不免于过则亦宜其然矣】
　　序巢伯来朝传殷之诸侯伯爵也南方逺国武王克商慕义来朝芮伯作旅巢命传芮伯周同姓圻内之国为卿大夫陈威德以命巢亡音义【巢仕交反徐吕交反芮如鋭反圻音祈】疏【正义曰巢国伯爵之君南方逺国也以武王克商乃慕义来朝王之卿大夫有芮伯者陈王威德以命巢君史叙其事作旅巢命之篇传正义曰武王克商即来受周之王命知是殷之诸侯伯是爵也仲虺之诰云成汤放桀于南巢或此巢是也故先儒相传皆以为南方之国今闻武王克商慕义而来朝也郑以为南方世一见者孔以夷狄之爵不过子此君伯爵夷夏未明故直言逺国也世本云芮伯姬姓是周同姓也杜预云芮冯翊临晋县芮乡是也知是圻内之国者芮伯在朝作命必是王臣不得其官故卿与大夫并言之旅训为陈陈王威徳以命巢】
　　序武王有疾周公作金縢传为请命之书藏之于匮缄之以金不欲人开之音义【武王有疾马本作有疾不豫縢徒登反缄工咸反】疏【正义曰武王有疾周公作防书告神请代武王死事毕纳书于金縢之匮遂作金縢凡序言作者谓作此篇也案经周公防命之书自纳金縢之匮及为流言所谤成王悟而开之史叙其事乃作此篇非周公作也序以经具故略言之传正义曰经云金縢之匮则金縢是匮之名也诗述韔弓之事云竹闭绲縢毛传云绲绳縢约也此传言缄之以金则训縢为缄王郑皆云縢束也又郑丧大记注云齐人谓棺束为缄家语称周庙之内有金人三缄其口则縢是束缚之义藏之于匮缄之以金若今钉□之不欲人开也郑云凡藏秘书藏之于匮必以金缄其表是秘密之书皆藏于匮非周公始造此匮独藏此书也】金縢传遂以所藏为篇名疏【正义曰发首至王季文王史叙将告神之事也史乃防祝至屏璧与珪告神之辞也自乃卜至乃瘳言卜吉告王差之事也自武王既丧已下叙周公被流言东征还反之事也此篇叙事多而言语少若使周公不遭流言则请命之事遂无人知为成王开书周公得反史官美大其事故叙之以为此篇】
　　旣克商二年王有疾弗豫传伐纣明年武王有疾不悦豫二公曰我其爲王穆卜周公曰未可以戚我先王传穆敬戚近也召公太公言王疾当敬卜吉凶周公言未可以死近我先王相顺之辞公乃自以爲功传周公乃自以请命为已事爲三坛同墠传因大王王季文王请命于天故为三坛坛筑土墠除地大除地于中为三坛爲坛于南方北面周公立焉传立坛上对三王植璧秉珪乃告大王王季文王传璧以礼神植置也置于三王之坐周公秉桓珪以为防告谓祝辞音义【豫本又作忬为于伪反戚千歴反坛徒丹反筑土也马云土堂墠音善植时织反徐音置防音至祝如字或之又反下同】疏【正义曰既克商二年即伐纣之明年也王有疾病不悦豫召公与太公二公同辞而言曰我其为王敬卜吉凶问王疾病瘳否周公曰王今有疾未可以死近我先王故当须卜也周公既为此言公乃自以请命之事为己事除地为墠墠内筑坛为三坛同墠又为一坛于南方北面周公立坛上焉置璧于三王之坐公自执珪乃告大王王季文王告此三王之神也传正义曰武王以文王受命十三年伐纣既杀纣即当称元年克纣称元年知此二年是伐纣之明年也王肃亦云克殷明年顾命云王有疾不怿怿悦也故不豫为不悦豫也何休因此为例云天子曰不豫诸侯曰负兹大夫曰犬马士曰负薪释训云穆敬也戚是亲近之义故为近也武王时三公惟周召与太公耳知二公是召公太公也言王疾恐死当敬卜吉凶周公言武王既定天下当成就周道未可以死近我先王死则神与先王相近故言近先王若生则人神道隔是为逺也二公恐王死欲为之卜周公言王未可以死是相顺之辞也郑云戚忧也周公既内知武王有九龄之命又有文王曰吾与尔三之期今必瘳不以此终故止二公之卜云未可以忧怖我先王如郑此言周公知王不死先王岂不知乎而虑先王忧也功训事也周公虽许二公之卜仍恐王疾不瘳不复与二公谋之乃自以请命为己之事独请代武王死也所以周公自请为己事者周公位居宰地则近亲脱或卜之不善不可使外人知悉亦不可苟譲故自以为功也请命请之于天而告三王者以三王精神已在天矣故因太王王季文王以请命于天三王每王一坛故为三坛坛是筑土墠是除地大除其地于中为三坛周公为坛于南方亦当在此墠内但其处小别故下别言之周公北面则三坛南面可知但不知以何方为上耳郑云时为坛墠于丰坛墠之处犹存焉礼授坐不立授立不坐欲其髙下均也神位在坛故周公立坛上对三王也周礼大宗伯云以苍璧礼天诗说祷旱云圭璧既卒是璧以礼神不知其何色也郑云植古置字故为置也言置璧于三王之坐也周礼云公执桓圭知周公秉桓圭又置以为防也告谓祝辞下文是其辞也】
　　史乃册祝曰惟尔元孙某遘厉虐疾传史为册书祝辞也元孙武王某名臣讳君故曰某厉危虐暴也若尔三王是有丕子之责于天以旦代某之身传大子之责谓疾不可救于天则当以旦代之死生有命不可请代圣人叙臣子之心以垂世教予仁若考能多材多艺能事鬼神传我周公仁能顺父又多材多艺能事鬼神言可以代武王之意乃元孙不若旦多材多艺不能事鬼神乃命于帝庭敷佑四方传汝元孙受命于天庭为天子布其德教以佑助四方言不可以死用能定尔子孙于下地四方之民罔不只畏传言武王用受命帝庭之故能定先人子孙于天下四方之民无不敬畏呜呼无坠天之降宝命我先王亦永有依归传叹惜武王言不救则坠天之宝命救之则先王长有依归今我卽命于元龟传就受三王之命于大龟卜知吉凶尔之许我我其以璧与珪归俟尔命传许谓疾瘳待命当以事神尔不许我我乃屏璧与珪传不许谓不愈也屏藏也言不得事神音义【遘工豆反遇也丕普悲反马同徐甫眉反郑音不瘳勑留反下同】疏【正义曰史乃为防书执以祝之曰惟尔元孙某某即发也遇得危暴重疾今恐其死若尔三王是有大子之责于天谓负天大子责必须一子死者请以旦代发之身令旦死而发生又告神以代之状我仁能顺父又且多材力多技艺又能善事鬼神汝元孙不如旦多材多艺又不能事鬼神言取发不如取旦也然人各有能发虽不能事鬼神则有人君之用乃受命于天帝之庭能布其徳教以佑助四方之民用能安定汝三王子孙在于下地四方之民无不敬而畏之以此之故不可使死呜呼发之可惜如此神明当救助之无得陨坠天之所下宝命天下宝命谓使为天子若武王死是陨坠之也若不坠命则我先王亦永有依归为宗庙之主神得归之我与三王人神道隔许我以否不可知今我就受三王之命于彼大龟卜其吉凶吉则许我凶则为不许我尔之许我使卜得吉兆旦死而发生我其以璧与珪归家待汝神命我死当以珪璧事神尔不许我使卜兆不吉发死而旦生我乃屏去璧之与珪言不得事神当藏珪璧也传正义曰告神之言书之于防祝是读书告神之名故云史为策书祝辞史读此防书以祝告神也武王是大王之曾孙也尊统于上继之于祖谓元孙是长孙也某者武王之名本告神云元孙发臣讳君故曰某也易乾卦云夕惕若厉厉为危也虐训为暴言性命危而疾暴重也泰誓牧誓皆不讳发而此独讳之孔惟言臣讳君不解讳之意郑云讳之者由成王读之也意虽不明当谓成王开匮得书王自读之至此字口改为某史官録为此篇因遂成王所读故讳之上篇泰誓牧誓王自称者令入史制为此典故不须讳之责读如左传施舎已责之责责谓负人物也大子之责于天言负天一大子谓必须死疾不可救于天必须一子死则当以旦代之死生有命不可请代今请代者圣人叙臣子之心以垂世教耳非谓可代得也郑弟子赵商问曰若武王未终疾固当瘳信命之终虽请不得自古以来何患不为答曰君父疾病方困忠臣孝子不忍黙尔视其歔欷归其命于天中心恻然欲为之请命周公达于此礼着在尚书若君父之病不为请命岂忠孝之志也然则命有定分非可代死周公为此者自申臣子之心非谓死实可代自古不废亦有其人但不见尔未必周公独为之郑云丕读曰不爱子孙曰子元孙遇疾若汝不救是将有不爱子孙之过为天所责欲使为之请命也与孔读异告神称予知周公自称我也考是父也故仁能顺父上云元孙对祖生称此言顺父从亲为始祖为王考曾祖为皇考考父可以通之传举亲而言父耳既能顺父又多材多艺能事鬼神言已可以代武王之意上言丕子之责于天则是天欲取武王非父祖取之此言已能顺父祖善事鬼神者假令天意取之其神必共父祖同处言已是父祖所欲欲令请之于天也以王者存亡大运在天有徳于民天之所与是受命天庭也以人况天故言在庭非王实至天庭受天命也既受天命以为天子布其徳教以佑助四方之民当于天心有功于民言不可以死也】
　　乃卜三龟一习吉传习因也以三王之龟卜一相因而吉啓籥见书乃幷是吉传三兆既同吉开籥见占兆书乃亦幷是吉公曰体王其罔害传公视兆曰如此兆体王其无害言必愈予小子新命于三王惟永终是图传周公言我小子新受三王之命武王惟长终是谋周之道兹攸俟能念予一人传言武王愈此所以待能念我天子事成周道公归乃纳册于金縢之匮中王翼日乃瘳传从坛归翼明瘳差也音义【籥于若反徐以略反马云藏卜兆书管并必政反差初卖反】疏【正义曰祝告已毕即于坛所乃卜其吉凶用三王之龟卜一皆相因而吉观兆已知其吉犹尚未见占书占书在于藏内啓藏以籥见其占书亦与兆体乃并是吉公视兆曰观此兆体王身其无患害也我小子新受命于三王谓卜得吉也我武王当惟长终是谋周之道此卜吉之愈者上天所以须待武王能念我一人天子之事成其周道故也公自坛归乃纳防于金縢之匮中王明日乃病瘳传正义曰习则袭也袭是重衣之名因前而重之故以习为因也虽三龟并卜卜有先后后者因前故云因也周礼太卜掌三兆之法一曰玉兆二曰瓦兆三曰原兆三兆各别必三代法也洪范卜筮之法三人占则从二人之言是必三代之法并用之矣故知三龟三王之龟龟形无异代之别但卜法既别各用一龟谓之三王之龟耳每龟一人占之其后君与大夫等总占三代之龟定其吉凶未见占书已知吉者卜有大体见兆之吉凶麤观可识故知吉也郑云籥开藏之管也开兆书藏之室以管乃复见三龟占书亦合于是吉王肃亦云籥开藏占兆书管也然则占兆别在于藏大卜三兆之下云其经兆之体皆百有二十其颂皆千有二百占兆之书则彼颂是也略观三兆既已同吉开藏以籥见彼占兆之书乃亦并是吉言其兆颂符同为大吉也如此兆体指卜之所得兆也周礼占人云凡卜筮君占体大夫占色史占墨卜人占圻郑云体兆象也色兆气也墨兆广也圻兆璺也尊者视兆象而已卑者以次详其余也周公卜武王占之曰体王其无害郑意此言体者即彼君占体也但周公令卜汲汲欲王之愈必当亲视灼龟躬省兆繇不惟占体而已但郑以君占体与此文同故引以为证耳兹攸俟能念予一人者此原三王之意也言武王得愈者此谓卜吉武王之愈言天与三王一一须待武王能念我天子事成周道若死则不复得念天子之事周道必不成也礼天子自称曰予一人故以一人言天子也坛所即卜故从坛归也翼明释言文瘳训差亦为愈病除之名也藏此书者此既告神即是国家旧事其书不可捐弃又不可示诸世人故藏于金縢之匮耳】
　　武王旣丧管叔及其羣弟乃流言于国传武王死周公摄政其弟管叔及蔡叔霍叔乃放言于国以诬周公以惑成王曰公将不利于孺子传三叔以周公大圣有次立之势遂生流言孺稚也稚子成王周公乃告二公曰我之弗辟我无以告我先王传辟法也告召公太公言我不以法法三叔则我无以成周道告我先王周公居东二年则罪人斯得传周公既告二公遂东征之二年之中罪人此得于后公乃爲诗以贻王名之曰鸱鸮王亦未敢诮公传成王信流言而疑周公故周公既诛三监而作诗解所以宜诛之意以遗王王犹未悟故欲让公而未敢音义【丧苏浪反孺如树反辟扶亦反治也说文作壁云必亦反法也马郑音避谓避居东都贻羊支反名如字徐亡政反鸱尺夷反鸮于骄反诮在笑反遗唯季反】疏【正义曰公于成王之世为管蔡所诬王开金縢之书方始明公本意卒得成就周道天下太平史官美大其事述为此篇故追言请命于前乃说流言于后自此以下说周公身事武王既丧成王幼弱周公摄王之政専决万防管叔及其羣弟蔡叔霍叔乃流放其言于国中曰公将不利于孺子言欲簒王位为不利周公乃告二公曰我之不以法法此三叔则我无以成就周道告我先王既言此遂东征之周公居东二年则罪人于此皆得谓获三叔及诸叛逆者罪人既得讫成王犹尚疑公公于此既得罪人之后为诗遗王名之曰鸱鸮鸱鸮言三叔不可不诛之意王心虽疑亦未敢责诮公言王意欲责而未敢也传正义曰武王既死成王幼弱故周公摄政摄政者虽以成王为主政令自公出不复闗成王也蔡仲之命云羣叔流言乃致辟管叔于商囚蔡叔于郭邻降霍叔于庶人则知羣弟是蔡叔霍叔也周语云兽三为羣则满三乃称羣蔡霍二人而言羣者并管故称羣也传既言周公摄政乃云其弟管叔盖以管叔为周公之弟孟子曰周公弟也管叔兄也史记亦以管叔为周公之兄孔似不用孟子之说或可孔以其弟谓武王之弟与史记亦不违也流言者宣布其言使人闻知若水流然流即放也乃放言于国以诬周公以惑成王王亦未敢诮公是王心惑也郑云流公将不利于孺子之言于京师于时管蔡在东盖遣人流传此言于民间也殷法多兄亡弟立三叔以周公大圣又是武王之弟有次立之势今复秉国之权恐其因即簒夺遂生流言不识大圣之度谓其实有异心非是故诬之也但啓商共叛为罪重耳辟法也释诂文周公东征诗东山之篇歌此事也序云东征知居东者遂东往征也虽征而不战故言居东也东山诗曰自我不见于今三年又云三年而归此言二年者诗言初去及来凡经三年此直数居东之年除其去年故二年也罪人既多必前后得之故云二年之中罪人此得惟言居东不知居在何处王肃云东洛邑也管蔡与商奄共叛故东征镇抚之案验其事二年之间罪人皆得成王信流言而疑周公管蔡既诛王疑益甚故周公既诛三监而作诗解所以宜诛之意其诗云鸱鸮鸱鸮既取我子无毁我室毛传云无能毁我室者攻坚之故也宁亡二子不可以毁我周室言宜诛之意也释言云贻遗也以诗遗王王犹未悟故欲譲公而未敢政在周公故畏威未敢也郑以为武王崩周公为宰三年服终将欲摄政管蔡流言即避居东都成王多杀公之属党公作鸱鸮之诗救其属臣请勿夺其官位土地及遭风雷之异啓金縢之书迎公来反反乃居摄后方始东征管蔡解此一篇及鸱鸮之诗皆与孔异】
　　秋大熟未获天大雷电以风传二年秋也蒙恒风若雷以威之故有风雷之异禾尽偃大木斯拔邦人大恐传风灾所及邦人皆大恐王与大夫尽弁以啓金縢之书传皮弁质服以应天乃得周公所自以爲功代武王之说传所藏请命册书本二公及王乃问诸史与百执事传二公倡王啓之故先见书史百执事皆从周公请命对曰信噫公命我勿敢言传史百执事言信有此事周公使我勿道今言之则负周公噫恨辞王执书以泣曰其勿穆卜传本欲敬卜吉凶今天意可知故止之昔公勤劳王家惟予冲人弗及知传言已童幼不及知周公昔日忠勤今天动威以彰周公之德传发雷风之威以明周公之圣德惟朕小子其新逆我国家礼亦宜之传周公以成王未寤故留东未还改过自新遣使者迎之亦国家礼有德之宜王出郊天乃雨反风禾则尽起传郊以玉币谢天天即反风起禾明郊之是二公命邦人凡大木所偃尽起而筑之岁则大熟传木有偃拔起而立之筑有其根禾木无亏百谷丰熟周公之德此已上大诰后因武王丧幷见之音义【获户郭反拔皮八反弁皮彦反徐扶变反应应对之应说如字徐音始锐反倡昌亮反从才用反又如字噫于其反马本作懿犹亿也冲直忠反新逆马本作亲迎使所吏反筑音竹本亦作筑谓筑其根马云筑拾也见贤遍反】疏【正义曰为诗遗王之后其秋大熟未及收获天大雷电又随之以风禾尽偃仆大木于此而拔风灾所及邦人大恐王见此变与大夫尽皮弁以开金縢之书案省故事求变异所由乃得周公所自以为功请代武王之说二公及王问于本从公之人史与百执事问审然以否对曰信言有此事也乃为不平之声噫公命我勿敢言王执书以泣曰其勿敬卜吉凶言天之意已可知也昔公勤劳王家惟我幼童之人不及见知今天动雷电之威以彰明周公之德惟朕小子其改过自新遣人往迎之我国家褒崇有德之礼亦宜行之王于是出郊而祭以谢天天乃雨反风禾则尽起二公命邦人凡大木所偃仆者尽扶起而筑之禾木无亏岁则大熟言周公之所感致若此也传正义曰上文居东二年未有别年之事知即是二年秋也嫌别年故辨之洪范咎征云蒙恒风若以成王蒙闇故常风顺之风是闇征而有雷者以威怒之故以示天之威怒有雷风之异言邦人则风灾惟在周邦不及寛逺故云风灾所及邦人皆大恐言独畿内恐也皮弁象古故为质服祭天尚质故服以应天也周礼司服云王祀昊天上帝则服大裘而冕无旒乃是冕之质者是事天宜质服故服之以应天变也周礼视朝则皮弁服皮弁是视朝服每日常服而言质者皮弁白布衣素积裳故为质也郑以为爵弁必爵弁者承天变降服亦如国家失道焉二公与王若同而问当言王及二公今言二公及王则是二公先问知二公倡王啓之故先见书郑云开金縢之书者省察变异所由故事也以金縢匮内有先王故事疑其遭遇灾变必有消伏之术故倡王啓之史为公造防书而百执事给使令皆从周公请命者周公使我勿道此事者公以臣子之情忠心欲代王死非是规求名誉不用使人知之且武王廖而周公不死恐人以公为诈故令知者勿言今被问而言之是违负周公也噫者心不平之声故为恨辞公之东征止为伐罪罪人既得公即当还以成王未寤恐与公不和故留东未还待王之察已也新迎者改过自新遣使者迎之诗九罭之篇是迎之事也亦国家礼有德之宜言尊崇有德宜用厚礼诗称衮衣笾豆是国家礼也祭天于南郊故谓之郊郊是祭天之处也王出郊者出城至郊为坛告天也周礼大宗伯云以苍璧礼天牲币如其器之色是祭天有玉有币今言郊者以玉币祭天告天以谢过也王谢天天即反风起禾明王郊之是也郑引易传云阳感天不旋日阳谓天子也天子行善以感天不回旋经日故郊之是得反风也上文禾偃木拔拔必亦偃故云木有偃拔起而立之筑有其根禾木无亏百谷丰熟郑王皆云筑拾也禾为大木所偃者起其木拾下禾无所亡失意太曲碎当非经防案序将东征作大诰此上居东二年以来皆是大诰后事而编于大诰之前者因武王丧并见之】
　　序武王崩三监及淮夷叛传三监管蔡商淮夷徐奄之属皆叛周周公相成王将黜殷作大诰传相谓摄政黜絶也将以诛叛者之义大诰天下音义【监古懴反视也相息亮反注同】疏【正义曰武王既崩管叔蔡叔与纣子武庚三人监殷民者又及淮夷共叛周公相成王摄王政将欲东征黜退殷君武庚之命以诛叛之义大诰天下史叙其事作大诰传正义曰知三监是管蔡商者以序上下相顾为文此言三监及淮夷叛总举诸叛之人也下云成王既黜殷命杀武庚命微子啓代殷后又言成王既伐管叔蔡叔以殷余民封康叔此序言三监叛将征之下篇之序歴言伐得三人足知下文管叔蔡叔武庚即此三监之谓知三监是管蔡商也汉书地理志云周既灭殷分其畿内为三国诗风邶鄘卫是也邶以封纣子武庚鄘管叔尹之卫蔡叔尹之以监殷民谓之三监先儒多同此说惟郑以三监为管蔡霍独为异耳谓之监者当以殷之畿内被纣化日久未可以建诸侯且使三人监此殷民未是封建之也三人虽有其分互相监领不必独主一方也史记卫世家云武王克殷封纣子武庚为诸侯奉其先祀为武庚未集恐有侧心乃令其弟管叔蔡叔傅相之是言辅相武庚共监殷人故称监也序惟言淮夷叛传言淮夷徐奄之属共叛周者以下序文云成王东伐淮夷遂践奄作成王政又云成王既黜殷命灭淮夷作周官又云鲁侯伯禽宅曲阜徐夷并兴作费誓彼三序者一时之事皆在周公归政之后也多方篇数此诸国之罪云至于再至于三得不以武王初崩已叛成王即政又叛谓此为再三也以此知淮夷叛者徐奄之属皆叛也君奭序云召公为保周公为师相成王为左右于时成王为天子自知政事二公为臣辅助之此言相成王者有异于彼故辨之相谓摄政摄政者敎由公出不复闗白成王耳仍以成王为主故称成王郑云黜贬退也黜实退名但此黜乃杀其身絶其爵故以黜为絶也周公此行普伐诸叛独言黜殷命者定四年左传云管蔡啓商惎间王室则此叛武庚为主且顾微子之序故特言黜殷命也以诛叛者之义大诰天下经皆是也】
　　大诰传陈大道以诰天下遂以名篇音义【诰本亦作靠】疏【正义曰此陈伐叛之义以大诰天下而兵凶战危非众所欲故言烦重其自殷勤多止而更端故数言王曰大意皆是陈说武庚之罪自言已之不能言已当继父祖之功须去叛逆之贼人心既从卜之又吉往伐无有不克劝人勉力用心此时武王初崩属有此乱周公以臣代君天下未察其志亲弟犹尚致惑何况疎贱者乎周公虑其有向背之意故殷勤告之陈夀云臯陶之谟略而雅周公之诰烦而悉何则臯陶与舜禹共谈周公与羣下矢誓也其意或亦然乎但君奭康诰乃与召公康叔语也其辞亦甚委悉抑亦当时设言自好烦复也管蔡导武庚为乱此篇略于管蔡者犹难以伐弟为言故专说武庚罪耳】
　　王若曰猷大诰尔多邦越尔御事传周公称成王命顺大道以诰天下众国及于御治事者尽及之弗吊天降割于我家不少传言周道不至故天下凶害于我家不少谓三监淮夷并作难延洪惟我幼冲人传凶害延大惟累我幼童人成王言其不可不诛之意嗣无疆大厯服弗造哲迪民康传言子孙承继祖考无穷大数服行其政而不能为智道以安人故使叛先自责矧曰其有能格知天命传安人且犹不能况其有能至知天命者乎已予惟小子若渉渊水予惟往求朕攸济传已发端叹辞也我惟小子承先人之业若渉渊水往求我所以济渡言只惧敷贲敷前人受命兹不忘大功传前人文武也我求济渡在布行大道在布陈文武受命在此不忘大功言任重予不敢闭于天降威用传天下威用谓诛恶也言我不敢闭絶天所下威用而不行将欲伐四国宁王遗我大宝龟绍天明卽命传安天下之王谓文王也遗我大宝龟疑则卜之以继天明就其命而言之言卜不可违音义【猷音由道也邦马本作大诰繇尔多邦尽津忍反吊音的又如字割马本作害不少马读弗少延为句难乃旦反累劣伪反矧矢忍反贲扶云反徐音愤遗唯季反】疏【正义曰周公虽摄王政其号令大事则假成王为辞言王顺大道而为言曰我今以大道诰汝天下众国及于众治事之臣以我周道不至故上天下其凶害于我家不少言叛逆者多此害延长寛大惟累我幼童人成王自言害及已也我之致此凶害以我为子孙承继无疆界之大数服行其政不能为智道令民安故使之叛自责也安民犹且不能况曰其能至于知天之大命者乎言已不能知天意也复叹而言已乎我惟小子承先人之业如渉渊水惟往求我所以济渡言已恐惧之甚我所求济者惟在布行大道布陈前人文王武王受命之事在我此身不忘大功既不忘大功将诛叛逆由此我不敢絶天之所下威用而不行之言必将伐四国也宁天下之王谓文王也文王遗我大宝龟疑则就而卜之以继大明命今我就受其命言已就龟卜其伐之吉凶已得吉也传正义曰序云相成王则王若曰者称成王之言故言周公称成王命实非王意成王尔时信流言疑周公岂命公伐管蔡乎猷训道也故云顺大道以告天下众国也郑王本猷在诰下汉书王莽摄位东郡大守翟义叛莽莽依此作大诰其书亦道在诰下此本猷在大上言以道诰众国于文为便但此经云猷大传云大道古人之语多倒犹诗称中谷谷中也多邦之下云于尔御事是于诸国治事者尽及之也郑云王周公也周公居摄命大事则权称王惟名与器不可假人周公自称为王则是不为臣矣大圣作则岂为是乎释诂云延长也洪大也此害长大败乱国家经言惟我幼童人谓损累之故传加累字累我童人言其不可不诛之意郑王皆以延上属为句言害不少乃延长之王肃又以惟为念向下为义大念我幼童子与继文武无穷之道嗣训继也言子孙承继祖疆境界则是无穷大数长逺传世三十卜年七百是长逺也民近而天逺以易而况难天子必当至灵至灵乃知天命言已犹不能安民明其不知天命自责而谦前人文武也者成王前人故为文武也以渉水为喻言求济者在于布行大道行天子之政也文武有大功德故受天命又当布陈文武受命所行之事也陈行天子之政又陈文武所行之事在此不忘大功大功太平之功也言已所任至重不得不奉天道行诛伐也王者征伐刑狱象天震曜杀戮则征伐者天之所威用谓诛恶是也天有此道王者用之用之则开不用则闭言我不敢闭絶天之所下威用而不行之既不敢不行故将伐四国纣为昏虐天下不安言文王能安之安天下之王谓文王也遗我大宝龟者天子宝藏神龟疑则卜之继天明道就其命而行之言卜吉则当行不可违卜也所以大宝龟皆得继天明者以天道逺龟是神灵能传天意以示吉凶故疑则卜之以继天明道郑云时既卜乃后出诰故先云然】
　　曰有大艰于西土西土人亦不静越兹蠢传曰语更端也四国作大难于京师西土人亦不安于此蠢动殷小腆诞敢纪其叙传言殷后小腆腆之禄父大敢纪其王业欲复之天降威知我国有疵传天下威谓三叔流言故禄父知我周国有疵病民不康曰予复反鄙我周邦传禄父言我殷当复欺惑东国人令不安反鄙易我周家道其罪无状今蠢今翼日民献有十夫予翼以于敉宁武图功传今天下蠢动今之明日四国人贤者有十夫来翼佐我周用抚安武事谋立其功言人事先应我有大事休朕卜幷吉传大事戎事也人谋既从卜又幷吉所以为美音义【蠢尺允反难乃旦反下同又如字腆他典反马云至也诞大旦反父音甫后同疵在斯反马云瑕也令力呈反易以防反下其易同敉亡婢反应应对之应幷必政反注及篇末同】疏【正义曰上言为害不少陈欲征之意未说武庚之罪更后发端言之曰今四国叛逆有大艰于西土言作乱于东与京师为难也西土之人为此亦不得安静于此人情皆蠢蠢然动殷后小国腆腆然之禄父大敢纪其王业之次叙而欲兴复之禄父所以敢然者上天下威于三叔以其流言欲下威诛之禄父知我周国自此庛病而欺惑东国人令人不安禄父谓人曰我殷复望得更为天子反鄙易我周国今天下蠢动今之明日四国民之贤者有十夫不从叛逆其来为我翼佐我周于是用抚安武事谋立其功明禄父举事不当得贤者叛来投我为我谋用是人事先应如此则我有兵戎大事征伐必休美矣人谋既从我卜又并吉是其休也言往必克敌安民之意告众使知也传正义曰周公丁宁其事止而复言别加一曰语更端也下言王曰此不言王史详略耳四国作逆于东京师以为大艰故言作大难于京师西土人亦不安亦如东方见其乱不安也释诂云蠢动也郑云周民亦不定其心騒动言以兵应之当时京师无与应者郑言妄耳殷本天子之国武庚比之为小故言小腆腆是小貌也郑云腆谓小国也王肃云腆主也殷小主谓禄父也大敢纪其王业经纪王业望复之也王肃云天降威者谓三叔流言当诛伐之言诛三叔是天下威也释诂云疵病也郑王皆云知我国有疵病之瑕禄父以父罪灭殷身亦当死幸得继其先祀宜荷天恩反鄙薄轻易我周家言其不识恩养道其罪无状也汉代止有无状之语盖言其罪大无可形状也近代已来遭重丧答人书云无状招祸是古人之遗语也武庚既叛闻者皆惊故今天下蠢动谓闻叛之日也今之明日闻叛之明日以献为贤四国民内贤者十夫来翼佐我周十人史无姓名直是在彼逆地有先见之明知彼必败弃而归周周公喜其来降举以告众谓之为贤未必是大贤也用抚安武事谋立其功用此十夫为之将欲伐叛而贤者即来言人事先应也成十三年左传云国之大事在祀与戎今论伐叛知大事戎事也十夫来翼人谋既从卜又并吉所以为美美即经之休也既言其休乃说我卜并吉以成此休之意郑云卜并吉者谓三龟皆从也王肃云何以言美以三龟一习吉是言并吉证其休也与孔异矣】
　　肆予告我友邦君越尹氏庶士御事传以美故告我友国诸侯及于正官尹氏卿大夫众士御治事者言谋及之曰予得吉卜予惟以尔庶邦于伐殷逋播臣传用汝众国往伐殷逋亡之臣谓禄父尔庶邦君越庶士御事罔不反曰艰大传汝众国上下无不反曰征伐四国为大难叙其情以戒之民不静亦惟在王宫邦君室传言四国不安亦在天子诸侯教化之过自责不能绥近以及逺越予小子考翼不可征王害不违卜传于我小子先卜敬成周道若谓今四国不可征则王室有害故宜从卜音义【逋布吾反】疏【正义曰以人从卜吉为美之故故我告汝有邦国之君及于尹氏卿大夫众士治事者曰我得吉卜我惟与汝众国往伐殷逋亡播荡之臣谓伐禄父也汝国君及于众治事者无不反我之意相与言曰伐此四国为难甚大言其不欲征也汝不欲伐罪我之由四国之民不安而叛者亦惟在我天子王宫与邦君之室教化之过使之然以此令汝难征过事在我虽然于我小子先考疑而卜之欲敬成周道若谓四国难大不可征则于王室有害不可违卜宜从卜往征也传正义曰肆训故也承上休之下以其东征必美之故我告友国君以下共谋之尹氏即顾命云百尹氏也尹正也诸官之正谓卿大夫故传言及于正官尹氏卿大夫尹氏即官也总呼大夫为官氏也上文大诰尔多邦越尔御事无尹氏庶士下文尔庶邦君越庶士御事亦无尹氏惟此及下文施义二者详其文余略之从可知也逋逃也播谓播荡逃亡之意禄父殷君谓之为殷今日叛逆是背周逃亡故云用汝众国往伐彼殷君于我周家逋逃亡叛之臣谓禄父也王以卜吉之故将以诸国伐殷且彼诸国之情必有不欲伐者无不反我之意相与言曰征伐四国为大难言其情必如此叙其情以戒之使勿然也郑云汝国君及下羣臣不与我同志者无不反我之意云三监叛其为难大是言反者谓反上意反是上意则知曰者相与言也自责惟当言天子教化之过而并言诸侯者化从天子布于诸侯道之不行亦邦君之咎见庶邦亦有过故并言之教化之过在于君身而云王宫邦君室者宫室是行化之处故指以言之翼训敬也于我小子先自考卜欲敬成周道汝庶邦御事等若谓今四国不可征则周道不成于王室有害故宜从卜小子先卜当谓初即位时卜其欲成周道也不可违卜谓上朕卜并吉也言欲征卜吉当从卜征之】
　　肆予冲人永思艰曰呜呼允蠢鳏寡哀哉传故我童人成王长思此难而叹曰信蠢动天下使无妻无夫者受其害可哀哉予造天役遗大投艰于朕身传我周家为天下役事遗我甚大投此艰难于我身言不得已越予冲人不卬自恤义尔邦君越尔多士尹氏御事传言征四国于我童人不惟自忧而已乃欲施义于汝众国君臣上下至御治事者绥予曰无毖于恤不可不成乃宁考图功传汝众国君臣当安勉我曰无劳于忧不可不成汝宁祖圣考文武所谋之功责其以善言之助音义【鳏故顽反造为也马云遗也卬五刚反我也毖音秘】疏【正义曰以汝等有难征之意故我童子成王长思此难而叹曰呜呼四国今叛信蠢动天下使鳏寡受害尤可哀哉我周家为天下役事而遗我甚大乃投此艰难于我身此难须平不可以已今征四国于我童人不惟自忧而已乃欲施义于汝众国君于汝多士尹氏治事之人如此为汝计汝君臣当安勉我曰无劳于征伐之忧我诸侯当往共征四国汝王不可不成汝宁祖圣考所谋之功宜出此善言以助我何谓违我不欲征也传正义曰为天子者当役已以养天下故我国家为天下役事总言周家当救天下此事遗我故为甚大以大役遗我以为甚大而又投掷此艰难之事于我身谓当己之时有四国叛逆言已职当静乱不得以已也卬我恤忧也四国叛逆害及众国君得静乱则为大美言征四国于我童人不惟自忧而已乃欲施义于汝众国君臣言难除则义施也绥安也毖劳也言我既施义于汝汝众国君臣言得我之功当安慰勉劝我曰无劳于忧令我无忧四国众国自来征之经言宁即文王考即武王故言宁祖圣考也王以众国反己乃复设为此言责其无善言助己】
　　巳予惟小子不敢替上帝命传不敢废天命言卜吉当必征之天休于宁王兴我小邦周宁王惟卜用克绥受兹命传言天美文王兴周者以文王惟卜之用故能安受此天命明卜宜用今天其相民矧亦惟卜用传人献十夫是天助民况亦用卜乎吉可知矣亦亦文王呜呼天明畏弼我丕丕基传叹天之明德可畏辅成我大大之基业言卜不可违也音义【相息浪反畏如字徐音威】疏【正义曰既叙众国之情告以必征之意已乎我惟小子不敢废上帝之命卜吉不征是废天命从卜而兴乃有故事天休美于安天下之文王兴我小国周者以安民之王惟卜是用以此之故安受此上天之命明卜宜用之今天助民矣十夫佐周是天助也人事既验况亦如文王惟卜之用吉可知矣呜呼而叹天之明德可畏也辅成我周家大大之基业卜既得吉不可违也传正义曰天之助民乃是常道而云民献十夫是天助民者下云亦惟十人迪知上帝命故以民献十夫为天助民也】
　　王曰尔惟旧人尔丕克远省尔知宁王若勤哉传特命久老之人知文王故事者大能逺省识古事汝知文王若彼之勤劳哉目所亲见法之又明天閟毖我成功所予不敢不极卒宁王图事传閟愼也言天愼劳我周家成功所在我不敢不极尽文王所谋之事谓致太平肆予大化诱我友邦君传我欲极尽文王所谋故大化天下道我友国诸侯天棐忱辞其考我民传言我周家有大化诚辞为天所辅其成我民矣予曷其不于前宁人图功攸终传我何其不于前文王安人之道谋立其功所终乎天亦惟用勤毖我民若有疾传天亦劳愼我民欲安之如人有疾欲已去之予曷敢不于前宁人攸受休毕传天欲安民我何敢不于前文王所受美命终毕之音义【省悉井反閟音秘棐徐音匪又芳鬼反忱市林反】疏【正义曰既述文王之事王又命于众曰汝惟久老之人汝大能逺省识古事汝知宁王若此之勤劳哉以老人目所亲见必知之也以文王勤劳如此故天命慎劳来我周家当至成功所在天意既然我不敢不极尽文王所谋之事文王教致太平我欲尽行之我欲尽文王所谋故我大为教化劝诱我所友国君共伐叛逆天既辅助我周家有大化诚辞其必成就我之众民天意既如此矣我何其不于前文王安民之道谋立其功之处所而终竟之乎天亦惟劳慎我民若人有疾病而欲已去之天意于民如此之急我何敢不于前安人文王所受美命终毕之乎以须终毕之故故当诛除逆乱安养下民使之致太平传正义曰閟慎释诂文天慎劳我周家者美其德当天心慎惜又劳来劝勉之使至成功所在在于致太平也天意欲使之然我为文王子孙敢不极尽文王所谋之事文王本谋谓致太平释诂云棐辅也忱诚也文承大化之下知辅诚辞者言周家有大化诚辞为天所辅其成我民必为民除害使得成也亦者亦民之义也君民共为一体天慎劳使成功亦当勤劳民使安宁故言亦也如疾欲已去之言天急于民至甚也上云卒宁王图事又云图功攸终此云攸受休毕毕终也三者文辞略同义不甚异大意惟言当终文王之业须征逆乱之贼周公重兵慎战丁宁以劝民耳】
  </div>
  <div class="pagination">
   <a href="尚书注疏_page8.html">
    上一页
   </a>
   <span>
    ...
   </span>
   <a href="尚书注疏_page4.html">
    4
   </a>
   <a href="尚书注疏_page5.html">
    5
   </a>
   <a href="尚书注疏_page6.html">
    6
   </a>
   <a href="尚书注疏_page7.html">
    7
   </a>
   <a href="尚书注疏_page8.html">
    8
   </a>
   <span class="current-page">
    9
   </span>
   <a href="尚书注疏_page10.html">
    10
   </a>
   <a href="尚书注疏_page11.html">
    11
   </a>
   <a href="尚书注疏_page12.html">
    12
   </a>
   <a href="尚书注疏_page13.html">
    13
   </a>
   <a href="尚书注疏_page14.html">
    14
   </a>
   <span>
    ...
   </span>
   <a href="尚书注疏_page10.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
