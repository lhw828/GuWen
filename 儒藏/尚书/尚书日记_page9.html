<!DOCTYPE html>
<html>
 <head>
  <meta charset="utf-8"/>
  <title>
   尚书日记 - 第 9 页/共 11 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   尚书日记 - 第 9 页/共 11 页
  </h1>
  <div class="content">
   钦定四库全书
　　尚书日记卷十三　　　　　明　王樵　撰无逸
　　张氏曰周召之于成王所陈在敬所戒在逸葢敬则不逸逸则不敬以敬为心则为恭为畏为不暇为克已尊先王之典彞而享国至于长乆以逸为心则为傲慢为躭乐好田猎峻威刑听小人之邪说而享国不克长乆此理之自然者也召公以敬之説陈于前周公以无逸之説继于后惟恐其坠文武之业也不如是则不足以为周召○吕氏曰逸豫者祸乱之原三年东征以定外乱此特治其末流尔无逸者治源之书也
　　周公曰呜呼君子所其无逸所字説见召诰国以勤而兴以逸而废家以勤而成以逸而败事以勤而立以逸而隳心以勤而存以逸而放故君子所其无逸无逸者君子敬戒惕励之心也所其无逸者君子所以为敬戒惕励之密也置此身于天理之中动静食息将必有事焉使有时而操有时而放则怠荒有乘其隙之所矣怠荒有乘其隙之所而乌在其能无逸耶所谓无逸者无时无处而不在于无逸焉则君子诚无可以自逸之所而君子之于无逸也乃恒其所者也是之曰所其无逸○魏氏曰古之人君以天位为至艰至危如履虎尾如蹈春氷如恫瘝乃身是故师氏司朝仆臣正位太史奉讳工师诵诗御瞽几声巫史后先卜筮左右人主无一时可纵弛也虞宾在位三恪助祭夏士在庭殷士在庙讐民在甸夷隷在门人主无一事不戒惧也虫飞而防盈日出而视朝朝退而路寝听政日中而考政夕而紏防天刑日入而絜奉粢盛然后即安人主无一刻可暇逸也后妃御见有度应门击柝鼓人上堂女史授环彤管记过人主无一息可肆欲也夫以贵为天子富有四海之内而自朝至昃兢兢业业居内之日常少居外之时常多葢所以养夀命之源保身以保民也○胡氏曰古之人君朝以听政则公卿在前史在左右谏诤有人训告敎诲而无怠朝矣昼以访问则监于成宪学于古训多识前言徃行与万民之疾苦物情之幽隐而无怠昼矣夕以修令则思夫应违虑夫荣辱慎而后出奠而后发不敢苟也而无怠夕矣而又无淫于观于逸于游于田于酒于乐而又盘有铭几有戒杖有诏器有箴图有规艺有諌夫所以寅畏祗惧不使放心邪气得少入焉如此夜而寝息则又有鸡鸣之贤妃卷耳之淑女警戒相成不懐宴安昧爽丕显坐以待旦此乃忧勤之事也忧勤如此乃所以端拱无为也是故勤劳者非衡石程书之谓也无为者非遗弃万务黙然兀然之谓也稽无逸周公之言则人君之法具矣按魏胡二氏之言无逸之义防也魏氏及于养夀命之源保身以保民正无逸本篇之防胡氏及于忧勤乃所以端拱无为又谓勤劳非衡石程书之谓无为非遗弃万务之谓更足以发明无逸言外之防学者宜深玩焉
　　先知稼穑之艰难乃逸则知小人之依吕氏曰此言先备尝稼穑之艰难乃处于安逸则深知小人之依未尝知稼穑而遽处安逸兴一宫室起一力役视若易然而民有不得其死者矣按本文先知字与则知字为对蔡传以勤居逸一言最简而尽而吕氏之説亦得其语意但备尝二字未尽先知之义如太戊文王未尝旧劳于外旧为小人而稼穑之艰难如身履之则有不必备尝而后知者矣此大指重在于知知不知在心而非论其事也则知小人之依言不纵逸不以土木力役妨民亦且是粗説○金氏曰人主者小民之主而所处则安逸之地易纵于逸无逸者谓其勿纵于酒色躭乐与游观田猎之娯也君子所以无逸者以其先知稼穑之艰难乃处安逸之地则知小人之依所以能体恤小民不自纵逸故能致小民之无怨亦足以介吾身之夀康人主而不先知稼穑之艰难则处安逸之地不知小人之依不知小人之依则但知纵一身之欲夫不知小人之依则下致民怨但知纵一身之欲则享年不永此一篇大意篇首举其端而篇内详之○按经文数逸字颇不同有逸豫之逸有安逸之逸所其无逸逸豫之逸也所谓惟躭乐之从也非止一事先知稼穑之艰难乃逸此安逸之逸也后王生则逸亦此逸字惟生于安逸不知艰难所以惟躭乐之从也此在本篇自有两义不可不知相小人厥父母勤劳至昔之人无闻知苏氏曰虽农夫之子生而饱暖则不知艰难而况于王乎○蔡传以逸为逸与上以勤居逸为对人君之位本逸者也故曰以勤居逸小人不可云以逸居逸故改居字为为字○不知稼穑之艰难【句】乃逸乃谚既诞【句】上文读先知稼穑之艰难乃逸为句此却于艰难句断故蔡传云其子乃生于豢养不知稼穑之艰难乃纵逸自恣乃习俚巷鄙语既又诞妄无所不至此顺文解句也而首则曰不知稼穑之艰难乃逸者以逸为逸也此摘文总掇一节之意与上文以勤居逸为反对故其言不得不然非于乃逸为句断也不知稼穑之艰难乃逸云者谓不知稼穑之艰难而纵逸自恣尔陈氏经徒见此处有以逸为逸之语遂移之以解上文曰艰难之中自有逸乐之理君子当以艰难为逸不当以逸乐为逸也如其説是必并改上文之居字为为字而后其义始可通也其亦失蔡氏之意矣○旧有先知稼穑之艰难乃谋逸豫之説而苏氏非之以为周公方以逸为戒何其谋逸之亟也当知始勤终逸之説固非以为艰难乃所以为安逸者亦非也
　　周公曰呜呼我闻曰昔在殷王中宗至七十有五年孔氏曰太戊也殷家中世尊其德故称宗○正义曰中宗庙号殷家中世尊其德其庙不毁故称中宗○吕氏曰上既论无逸之理此复举无逸之君以示之法此中宗无逸之实严恭寅畏合而言之敬也天命自度言中宗常以天命自持也内体道心之防外观天下之公而不违其则天人一理既畏天命必不敢轻下民中宗之敬则然矣所以享国七十五年何也惟敬则夀也操存则血气循轨而不乱收敛则精神内固而不浮至于检约克治去戕贼之累又不在言凡此皆敬之力而夀之理也自此而下至于文王皆此理○金氏曰天命天所付予之理也自度以天理为已尺度不敢逾越也○孔氏曰以敬畏之故得夀考之福○愚按敬畏得寿葢无逸必寡欲寡欲而不寿者鲜矣逸乐必多欲多欲而克夀者亦鲜矣如吕氏推説敬则寿之意亦佳享国七十有五年自尧舜以后未有乆于此者后代享国有及五十年者已为絶少而又多不克终○中宗高宗祖甲文王享国年数皆以在位言惟穆王享国百年则通生年而数○蔡氏曰书序太戊有原命咸乂等篇意述其当时敬天治民之事今无考矣
　　其在高宗时旧劳于外至五十有九年孔氏曰其父小乙使之乆居民间与小人出入同事○正义曰使与小人同劳其时葢未为天子也殷道虽质不可既为太子更得与小人杂居也○亮隂説见商书宅忧亮隂三年而犹不言所谓恭黙思道也其惟不言言乃雍和发无不当亦法中宗不敢荒怠自安用能嘉靖殷邦至子小大无时或怨化行俗美谓之嘉四方安业谓之靖汉文帝与民休息谓之靖则可谓之嘉则未可小大无时或怨万民咸和也此所以为嘉靖也高宗无逸之实如此故亦享国永年○传中和字因发言和顺而生其实和之发于身本于恭黙思道和之达于政着于民本于不敢荒宁是高宗之得力处亦在一敬字而已金氏谓知小人之依所以能体恤小民不自纵逸故能致小人之无怨亦足以介吾身之寿康以此证高宗尤切
　　其在祖甲不义惟王至三十有三年孔氏曰汤孙太甲为王不义乆为小人之行伊尹放之桐在桐三年起就王位太甲亦以知小人之依故得乆年此以徳优劣立年多少为先后故祖甲在下殷家亦祖其功故称祖郑曰祖甲武丁子帝甲也有兄祖庚贤武庚欲废兄立弟祖甲以此为不义逃于人间故云乆为小人史记云武丁崩子祖庚立祖庚崩弟祖甲立是为帝甲滛乱殷道复衰国语説殷事云帝甲乱之七代而殒按祖甲之説不同孔頴达以郑为妄造蔡仲黙以国语为承譌大抵説经且当以经为据必欲取证于传记杂说多有不合亦难尽信商贤圣之君六七作周公独举中宗高宗祖甲三人言之凡再且曰兹四人廸哲则祖甲者二宗文王之流其为太甲或武丁之后有贤君为祖甲而非传记之所及皆不可知要当取信于经而已○据经祖甲未尝称宗据史惟太甲称太宗殷家所宗太甲居首而祖甲不与周公不应舍太甲而称祖甲但欲决以为太甲则又未有据○孔氏谓太甲殷家亦祖其功故称祖者谬説也○殷王之称甲者五以太以小以沃以阳以祖别之不应有二祖甲蔡氏此説良是其曰要以周公之言为正者诚确论也○史记帝甲之説恐因于国语国语之説则谬传也○爰知小人之依爰字本旧为小人来能保惠于庶民能字又本上知字来周公之意非谓人主必尝居民间而后能知小人之依也在高宗祖甲则其事实如此故亦据其实而言尔不敢侮鳏寡谓于庶民中尤敬及鳏寡此皆本于身歴闾阎备尝民之艰苦而得之能字最有力非鳏寡庶民实受其赐而可谓之能哉○三宗夀数不可攷以经文推之中宗即位必蚤高宗次之祖甲则在中身后盖使祖甲即位而蚤则在位三十三年未足为寿惟文王夀数明见于经曰受命惟中身厥享国五十年葢欲人以是而知三宗也考之经世书太甲祖甲在位皆三十三年太甲之立必蚤此虽无他证然太甲汤孙继汤而立必在冲年以此知周公之称三宗固以其德亦取其享国之最永者言之此太甲之所以不与也武丁之后有祖甲之贤知小人之依能保惠于庶民不敢侮鳏寡周公之言炳炳可据如此乃为国语迁史所诬后儒不能辩正又从而迁就其説岂不可罪也哉○知小人之依相小人爰暨小人旧为小人语意一类皆谓细民尔孔氏谓太甲乆为小人之行亦几于诬太甲矣○爰暨小人如汉宣帝旧为小人如汉光武○祖甲在位之年虽未及中宗高宗之乆然计其寿亦不相逺矣葢言其旧为小人则知其即位之晚也尤见其畎亩艰难僃尝之故不义惟王其语难解其事难攷不如阙之
　　自时厥后立王生则逸至或四三年孔氏曰过乐谓之躭高者十年下者三年言逸乐之损寿○金氏曰人主所处与常人异子女声色之奉驱骋田猎之娱嗜欲玩好何求不获一有纵逸之心则必溺于此皆伐性之斧斤伤生之蟊贼也其能克夀者鲜矣○苏氏曰人莫不好逸欲而所甚好者生也以其所甚好而禁其所好庶几必信此无逸之所为作也然犹有不信者以逸欲之未必害生也汉武帝唐明皇岂无欲者哉而寿乃如彼夫多欲不享国者皆是也汉武明皇千一而已岂可专望乎此哉按汉武帝唐宗荒亡戕贼宜促其龄而夀者幸也一则巫蛊之祸父子相夷一则失国播迁身几不保逸豫之害明效大验如此虽庸夫子亦讳言之而不足愿也苏氏之言亦有未尽者也
　　周公曰呜呼厥亦惟我周太王王季克自抑畏孔氏曰太王王季皆能以义自抑畏将説文王故本其父祖○抑者自下畏者不敢人自抑畏而纵逸者未之有也文王卑服即康功田功至厥享国五十年三宗之后称先王以周家家法所在文祖王之近亲耳目所逮言之愀然若复见之此所以独详之也○文王于衣服之奉所性不存而专意于安养斯民葢人君重于奉身则轻于为民心不能两重而事亦不能兼得而无所妨也康功田功特约言之内有许多事在事在有司者文王以身先之事在民者文王以身劳之故下个即字○陈氏大猷曰卑服非止恶衣服凡服用皆卑损也○徽懿皆美也徽柔懿恭犹诗之言柔嘉维则也不过其则则柔为徽柔而恭为懿恭言文王和易近民其德如此也懐保小民又加恩惠于鳏寡之人自朝时至于日中至于过昃犹不暇食用咸和万民其勤如此○文王之德何所不僃特赞其柔恭者将言其保民敬寡故自其德之亲下者言之也视穷民之防贱如保赤子周知其情而处之无不到此非徽柔懿恭者不能也周公之言何其曲尽也○盛满之君抗然于上而上之意不接于下下之情不通于上则虽有刚明之资而民隐无以周知恩泽无以下逮文王视民如伤所谓徽柔也小心翼翼不侮鳏寡所谓懿恭也是以其于穷檐蔀屋之下无异一身人之疾痛疴痒无有不知而其所以拊摩而抑搔之者无所不及也○惠鲜字难晓蔡传谓赉予赒给之使之有生意葢以意觧比旧説为有理但欠证据史记陆贾云数见不鲜言人情频见则易厌不见鲜美也后汉马宫传君有不鲜不鲜是汉人语也此可证惠鲜之义又韩愈诗云霜晓菊鲜鲜○金氏曰即康功田功则知稼穑之艰难不足言懐保小民则知小人之依不足言葢上文所引三宗皆守成之贤主而文王则创业之圣君所以不同也○又曰省耕省敛非不游也不敢盘于游恐流连以废事尔敎民讲武干豆賔客非不田也不敢盘于田恐暴殄或扰民尔○按游田国有常制文王虽不废而逾之若不敢此言其心也惟恐有过乃所以不过也○邵文庄公曰为方伯则有伯事伯事所需庶邦供之国事不与焉是谓惟正○服且卑矣矧崇其宫乎食且不遑矣矧暇逸乎游田既不盘矣宁犹观逸乎庶邦且正供矣矧万民乎是以约在一已而和在万民文王之无逸可见矣○吕氏曰文王之寿即前章之理经训昭然犹有为文王忧勤损寿之説以啓人主之好逸如郑者
　　周公曰呜呼继自今嗣王至以万民惟正之供孔氏曰继今以徃皆戒之○金氏曰此勉成王之无逸也夫观以广视逸以安身游以省农田以讲武皆人君所不能无但不可滛于此淫则为纵逸之私且病民矣故周公不戒之使无而但戒其淫苟必絶之使无不惟废礼且使人君苦于拘则未必不乐于肆矣○林氏曰隐公观鱼庄公观社观也唐敬宗日昃坐朝逸也周穆王所至有车辙马迹游也太康畋洛表田也皆滛于此者○按前称文王此戒嗣王皆先言简游田而继以惟正之供葢淫于四者侈费无度其势不得不横敛四者既省用有常经自应以万民惟正之供也上文言游田而不言观逸以大而包小也此言万民而不言庶邦举近以见逺也
　　无皇曰今日躭乐至酗于酒德哉苏氏曰以百日之劳而开一日之乐疑若可许也然周公不许防其渐也曰此非所以训民顺天也【蔡氏曰下非民之所法上非天之所顺】○叶氏曰今日躭乐则日复一日矣○金氏曰为纣非难凡以一日之躭乐为无伤者纣之徒也○吕氏曰无若殷王受云者纣之大恶数千载之后匹夫匹妇犹羞比之况当是时夷灭尚新恶之尤甚故举其甚恶者以警之以为苟不戒一日之躭乐长此不已则必至为纣之徒也无皇曰今日躭乐葢原淫乐之始使之深絶其防无若殷王受葢要滛乐之终必至此极也始终僃矣
　　周公曰呜呼我闻曰古之人犹胥训告至民无或胥诪张为幻孔氏曰叹古之君臣虽君明臣良犹相道告相安顺相敎诲君臣以道相正【蔡氏谓臣相与正君】故下民无有相欺诳○按训告是先事告戒及因事箴规之意如禹戒舜曰无若丹朱傲益戒舜曰曰罔失法度罔游于逸罔淫于乐伊尹告太甲以烈祖之成德及三风十愆之事与夫召公训旅獒周公训无逸之类皆是也保惠者保养其心将顺其美敎诲者规正其偏成就其德吕氏谓训告敎诲皆见于言语保惠则极其调护于日用饮食之间功用葢相表里也愚谓古人保惠敎诲之功无所不在不专于言不止一事程子所谓傅德义者在乎防见闻之非节嗜好之过保身体者在乎适起居之宜存畏慎之心是也又如居寝有御之箴临事有瞽史之导宴居有工师之诵凡若此类皆所以保惠而教诲之也保惠之豫故君不至于有过敎诲之僃故善必底于有成三言胥正见非一之意言犹见古之人犹然今尤不可少也训告之未巳而又保惠之保惠之未巳而又敎诲之古之人其爱君诚无穷也不以训告为足而使之保惠不以保惠为足而使之教诲古之人其纳善诚无倦也○古之人如此是以心正理明事无遗照奸不能欺佞不能惑民之所以无或敢诪张为幻也大扺正论常伸则邪説无自入○诪张诳也幻即也惑乱之名汉书称西域有幻人是也【并注防语】
　　此厥不听人乃训之至否则厥口诅祝此厥不听谓于我所言古人受训告之事而不见听则人乃法之惟阿谀顺旨葢厌闻训告惮受敎諌则甘言进而幻言入矣乃变乱先王之正法至于小大无不变乱葢忠言与正法常相表里逆忠正则变正法亦势所必至也故民否则其心违怨否则其口诅呪言政令不便于民而民皆患其上怨蓄于中至形于外则其怨深矣如汉张汤以更定律令为廷尉汲黯质责汤于武帝前曰君为正卿不能安国富民使囹圄空虚何空取高皇帝约束纷更之为又谓御史大夫汤智足以拒谏诈足以餙非非肯正为天下言专阿主意此所谓人乃训之变乱先王之正刑者
　　周公曰呜呼自殷王中宗至不啻不敢含怒哲即所谓知稼穑之艰难知小人之依也廸哲者言四君之知非苟知之亦允蹈之也葢为世主有知而不能勿去者故又发此一义其实篇首二知字即廸哲也篇中歴叙三宗文王无逸之实即廸哲之事也此则总上事而申明之以起下意故蔡传即以下意解廸哲曰人主知小人之依而或忿戾之者是不能蹈其知者也按四君廸哲只是如保赤子心诚求之民之所好好之民之所恶恶之使民眞不失其所依乃是真知处何曾有致怨亦非谓必待怨詈之来无所藏怒而始足以见其廸哲也葢言其平时照管既无不周到至于一旦闻人有怨詈悚然自反直任其咎畧无忿疾人言之心尤足以见其廸知之实譬如言孝平时先意承志就养无方百凡自尽何处非廸履之实所以必説到瞽象欲杀舜而舜只一味负罪引慝起敬起孝者葢知之到不到处于事之拂逆难堪人情之所不能无动处尤足以验之也○吕氏曰凡人平居无事之时孰不知自反不责人之理哉及谤讟入于耳激于心则平日所谓自反不责人者忽然忘之是非能蹈其知者也惟三宗文王不然厥或告之曰小人怨汝詈汝则大自敬德益脩其所未至其所诬毁之愆安而受之曰是我之过信若是不止于不敢含怒而已葢初无怒之可藏也斯其所以为廸哲也○不止不敢含怒又从而自咎焉经文自明蔡传去不敢二字失其语意矣
　　此厥不听至是丛于厥身此厥不听谓于我所言古人廸哲之事而不见听则人乃相诳为幻汝则信之以一人之身当天下之怨皆幻言有以惑之也人主忧勤则心庄气肃而一身和下无怨诅而天下和夀所以永也人主逸乐则心有所蛊壊而一身失其和邪説进忿戾行而天下失其和此祚所以短也
　　周公曰呜呼嗣王其监于兹无逸之书七发端皆曰呜呼而后及其所言之事至此嗟叹之外更无他语惟欲其监于上文所言而已所谓言有尽而意无穷也岂但人主之鉴在学士大夫皆当切已体察后世膏粱子弟已不知稼穑之艰难一居民上便不知闾阎之苦乐身为怨府利归小人逆耳之言尚不肯受矧曰小人怨汝詈汝肯不敢含怒乎在下者且如此况可望于人主乎
　　君奭
　　问召公不悦之意朱子曰召公不悦只是书序恁地説里面却无此意这只是召公要去后周公留他説道朝廷不可无老臣又曰召公不悦葢以为周公归政之后不当复留而已亦老而当去故周公言二人不可不留之意曰呜呼君已曰时我我亦不敢宁于上帝命弗永逺念天威越我民罔尤违又歴道古今圣贤倚赖老臣以固其国家之事又曰予不惠若兹多诰予惟用闵于天越民只此便见周公之心毎读至此未尝不喟然太息也○吕氏曰成功不可居洛邑成而周公告归召公亦同此心也已而成王留周公憣然改矣召公犹守欲退之心也周公遂力留之及其既喻非特留于一时终相成王且相康王身任托孤之责而不辞惟不苟于随所以笃于信也
　　周公若曰君奭至终出于不祥尊之曰君奭召公名也古人质相与语多名之召公周之支族言天既下防亡于殷殷既失天命我有周既受之矣我不敢知曰其基业长信于休美乎如天果辅我之诚邪我亦不敢知曰其终出于不祥乎意言在人也下文发之
　　呜呼君已曰时我至天不庸释于文王受命君已曰时我谓有人则永孚于休无人则终出于不祥其祸其福皆在我而不在天也召公尝欲上下勤恤期勿替夏商之歴年欲王以小民受天永命是固尝以天命自任矣我之心亦如此我亦不敢宁于上帝命弗永逺念天威之可畏于我民无尤怨背违之时也天命民心去就无常实惟在人而已今召公乃忘前日之言翻然求去使在我后嗣子孙大不能敬天敬民骄慢肆侈遏絶佚坠文武光显可得谓在家而不知乎○帝命之弗敢宁天威之当永念正以天命不易天难谌故也是命也前人以恭明之德克当天心而得之后嗣子孙不能经歴继嗣则失之矣恭德者畏天显畏小民无遗夀耉尊贤下士也明德者声色不迩货利不殖讲学稽古知人逺佞也后嗣子孙事忽于未更虑防于不戒不克经厯继嗣兹德而蹈防亡者往往是也今公可不为孺子虑乎周公意谓须得老成人辅导乃能不坠先德惟其如此故在今予小子旦朝夕夙夜于王非敢曰大有所禆益匡正也惟以前人光大之德若无人説与冲子则将至于泯没而防冲之人心志未定善言不先入标凖不先立则将有昧于所从者故孜孜啓廸惟前人之光是付使不遏于冲子之身而已在我者如此在公者将无同乎又曰天固不可信矣然在我之道惟以宁王之德不斩于其子则天于文王所受之命岂遂庸释于其孙哉○我亦弗敢寜于上帝命弗永逺念天威越我民罔尤违越字当训及今蔡传训于【与祗保越怨字同】帝天之命主于民心以今日之民心固无尤怨背违天命似若可保然民心无常怨不在大既不能必民之常爱戴于我则安能必天之无降威之时若民罔尤违之时即逺念天威之可畏即不敢寜于上帝命也
　　右以天命民心之无常言国不可无老成之辅以下则歴言商之六臣文王之五臣武王之四臣或辅君以受命或辅君以保祚反覆推明以见召公之未可去此一篇之大意
　　公曰君奭我闻在昔成汤既受命至则有若甘盘周公举商家所以创业守成中兴者皆得大臣为之辅相以见召公未可去也成汤之时则有若伊尹格于皇天伊尹相汤咸有一德君则曰万方有罪在予一人臣则曰一夫不获时予之辜其治化所达与天无间故高宗称之曰佑我烈祖格于皇天周公称之曰格于皇天无异辞焉太甲时则有若保衡保衡即伊尹葢太甲始立是号以尊伊尹而不名也不言其绩因上文也太甲虽未可拟于汤而尹躬尚在汤泽尚新则其治化犹如故也【伊尹勲在两世召公佐武王相成王事亦同也】在太戊时则有若伊陟臣扈格于上帝格于上帝言克厌天心前篇言太戊严恭寅畏天命自度治民祗惧不敢荒宁此其格于上帝之实也克配上帝者汤也克敬惟亲者太戊也此其语意之间亦防有分矣伊陟臣扈巫咸所事同一太戊而或曰格上帝或曰乂王家葢各以其所着而言亡书有咸乂四篇葢其事实而周公之所以称之者也伊陟伊尹之子太戊太甲之孙汤时已有臣扈此臣扈岂二人而同名者邪巫贤巫咸之子祖乙太戊之孙此见商家贤君屡作非子则孙由累世有人而其臣亦勲德相传非身则子故累世有资皆召公之所当念也说命曰予小子旧学于甘盘周公所举皆世臣旧德故武丁世不及傅説文武世不及太公今周公与召公正如殷之六臣文武之五臣岂可去乎
　　率惟兹有陈至多歴年所孔氏曰言伊尹至甘盘六臣佐其君循惟此道有陈列之功以安治有殷故殷礼能升配天享国乆长多歴年所○按陟配天苏氏谓五王配祀于天而其臣亦配食于庙其説得之此葢殷礼也至周惟郊祀后稷以配天宗祀文王于明堂以配上帝余不配天也陟配天言其臣主之同其荣多歴年所言其致国祚之乆○陟不必以为升遐蔡説非是多厯年所通以殷之国祚言以见五王六臣之功非指各君享国之数也
　　天惟纯佑命则商实至若卜筮罔不是孚此承上商人格于皇天格于上帝而言惟天心眷顾之纯又使其国有人而实孟子言不信仁贤则国空虚是国以有人为实也因言其内之百官着姓与夫王臣之防者无不秉持其德明白以忧其君之忧外之小臣与夫藩屏侯甸矧皆奔走所明恤者惟兹惟举德以治其君之事故不遑于内所奔走者惟兹惟举德以治其君之事故不遑于外商得多贤之助如此故一人有事于四方四方之人如敬听于卜筮而无不孚信也○惟兹应上之辞惟德称正义以举贤为説言内外之臣惟明恤奔走之故又皆惟德是举用治其君之事言其又能推贤譲能以人事君如此也一説此二句只带外臣一边惟兹兹字指奔走而言德称亦如内臣之秉德也乂厥辟亦如内臣之明恤也用乂厥辟如云乂王家相似又多方夹介乂我周王○有事于四方蔡氏曰如征伐防同之类○天之佑商则百姓王人罔不秉德明恤小臣屏侯甸矧咸奔走天之弃周则三事大夫莫肯夙夜邦君诸侯莫肯朝夕
　　此篇大意专言国有老成则天命可固因言天眷佑人国家使其臣子多贤效忠宣力之人充布内外足以应其相之旁求副其君之任使至是则为相者可谓不惟以一身之材能事其君而以众人之材能事其君吾身有时不在而不患无复如我者焉如是而功成身退告老而去其复何憾若犹未也则未可去也
　　公曰君奭天寿平格保乂有殷至厥乱明我新造邦平公正也格感通也此又言寿国之道葢多歴年所天之寿殷也天岂私于殷哉实由成汤伊尹而下君臣有至平之德通格于天故能保乂有殷多厯年所至于纣亦嗣天位乃骤罹灭亡之威曾不赖前人而免焉益见天之无私夀也周公言天命之无常而归重于召公商家先哲王之多也基业之厚也一旦失道而灭天曾不私寿之况我新造之周天命未固者乎今召公能为周家永乆之念则天有巩固之命其治效亦赫然明着于我新造之邦矣天寿指国祚言保乂有殷本天意説重多歴年所上此与率惟兹有陈保乂有殷语同而意不同也永念欲其置浅近廹切之去志为天命民心无穷之计如是则如商六臣之平格也固命则如商六臣之天寿也厥乱明我新造邦则如商六臣之保乂也此处正勉召公以匹休之意也○吕氏以平格归诸六臣而君不与非是○持心如衡是谓平德平者天道故至平通格于天○天地之道平而已矣人而平则通彻三极矣○先正刘文成公言宰相持心如水以义理为权衡而我无预焉其知平格之道者与
　　公曰君奭在昔上帝割至集大命于厥躬割割殷也申重劝勉也寜王武王也劝即天惟式敎我用休之意多方兼文武而言此言申劝宁王之德则前此式劝文王之德可知矣申者继前之辞也集犹大綂未集之集此言周家之命集于武王以起下文文王受命之意惟文王尚克脩和我有夏至文王蔑德降于国人脩犹一二邦以脩之脩和犹咸和万民之和曰尚克者难其事而重其助于臣也有夏诸夏也孔氏曰虢国叔字文王弟闳散泰南宫皆氏夭宜生颠括皆名凡五臣佐文王为疏附奔走先后御侮之臣○按言有五臣者为之往来奔走导廸其常敎故文王之德能下逹即下文所谓廸见冒是也又反言若无五臣者能为文王如此则文王亦无德降及于国人矣矧曰脩和有夏乎反覆言之故以又曰更端发之
　　亦惟纯佑至受有殷命哉言天纯佑文王亦如昔之纯佑于商而有秉德之臣践履至到实知天威之不可违越以是昭显文王啓廸其德使之着见于上覆冐于下即所谓西土怙冐也于是闻于上帝即所谓闻于上帝帝休也廸见冐闻正是昭文王处而见冐闻又皆廸之使然惟是之故遂受有殷之天命文王止为诸侯于何见其受命葢人心归之三分天下有其二则天命之可知文王之臣后佐武王诛纣不过卒其伐功而已上章言商贤圣之君皆已受天命之君也故以一人有事于四方罔不是孚言之此言文王始受天命之君也故以受有殷命言之言文王由五臣之辅受有殷命见武王之集大命本于此也
　　武王惟兹四人尚廸有禄至丕单称德孔氏曰文王没武王立惟此四人庶几辅相武王蹈有天禄虢叔先死故曰四人此四人后与武王皆杀其敌谓诛纣惟此四人明武王之德使布冒天下大尽举行其德○尚廸有禄谓有天下对文王受命而言惟冒丕单称德谓化及天下对文王见冒而言谓武王诛纣一天下而化被天下使天下尽举行其德也按书中言称丕显德言惟德称皆训举此称德亦合然也蔡传作称颂之称更详之昭武王以上文昭文王例之昭字内当带得有廸字意廸不专是啓廸其德为之导廸彞敎亦廸也惟冒冒字内亦合带得有见字意廸而后见见而后冒乃所以昭之也○文王见冒止在西土至武王惟冒始化及天下但丕单称德亦且是大槩説其时殷民未服奄与淮夷屡叛故周公自期又尚有曰丕冒云者○后曁武王曰后者前承文王之辞也文王之时为之导廸彞敎使德降于国人者此五臣也武王之时与之咸刘厥敌使德洽于天下者此四臣也四人者出之可以为将入之可以为相无所不可立政所谓从容德勿替厥义德者即此也
　　此数节相承周公之意尤极分明葢周家之受命成之者武王啓之者文王而五臣四臣赞助乎其间则于基命集命胥有力焉者也文王脩和有夏得五臣之辅而命于是乎基武王丕承厥志得四臣之辅而命于是乎集见得成王以防冲嗣文武之基绪当时之所谓四臣五臣者又半已雕谢朝廷尤不可无人之意○按文武之臣独称五人四人葢逮事王季所谓世臣者也太公归周于文王之时故不及先儒徒见周公不称太公而不得其説故或以为太公文王师周公谦不以自比或以为其时太公尚在録死勉生不生诵太公之功要皆未当毕竟太公歴事文王又逮见成王之立世德之臣莫重焉何得谓周公所举主世臣旧徳故不及乎故吕氏归诸偶有详略非为人物评者可谓得之然愚则窃有疑焉文王之五臣既歴举其名则下所谓惟兹四人者疑自有四臣之名而非因乎五臣之辞也在昔上帝割一节之下先儒多疑其有阙文安知此节之下不尚有云有若某某者有若某某者而太公在其中乎此章则当在受有殷命之下然后接之曰武王惟兹四人尚廸有禄岂不为顺乎今也在昔上帝割一节既越出于文王之前而下意不接武王惟兹四人一句又突出于五人之后而上无所承恐经文无此例也姑记所疑以竢来者
　　今在予小子旦若游大川至矧曰其有能格以游大川喻欲与召公共济召公意谓王已临政天下事已略定其他周公一人自足以任之故周公言大无我责欲敛德而退罔朂勉我之不及公去则耉老成人之德不下于民在郊之凤将不复闻其鸣矧曰其有能感格于天乎○正义曰诗卷阿之九章曰凤凰鸣矣于彼高冈则成王之时凤凰至也鳯凰至见太平此恐其不复能然故戒之此经之意言功格上天难于致凤故以鸣凤况之
　　公曰呜呼君肆其监于兹至我不以后人迷兹指上文所言告召公肆其监视于此我文武受命固有无疆之美然迹其积累缔造葢亦艰难之大者不可不相与竭力保守之也告君盍谋所以寛裕之道乎苟欲独洁其身而不为社稷深长之虑则亦狭隘之甚矣我道惟寜王德延终不独善而以后人迷也以如以其君覇之以留而啓廸则以予小子扬文武烈去而莫知适从则是我以其君迷尔
　　公曰前人敷乃心至丕承无疆之恤周公与召公同受武王顾命以辅成王故周公言前人布其腹心以悉命汝位汝三公以为民极民极谓大臣之职为民标凖故周礼六卿之首皆曰以为民极精白一心之谓明勉力不怠之谓朂下两即喻以明之偶王在亶以耕喻也乗兹大命以车喻也皆承明朂而言相信并力指召公与王而言三公为王副贰如耕之有偶也在于相信君推诚委任其臣臣竭诚匡辅其君志同道合乃克有济也三公为王任天下之重如车之有驭也在于合力天之难谌君知不可无臣而上下勤恤之相资命之难保臣不诿于在君而天夀平格以自任乘兹大命乃克不坠也惟文王德者文王之德周之所以受命也积累缔造艰难召公之所亲见也常思念此而不忘则勉辅孺子自不容于不尽矣无疆之恤者天下初定忧虞方多也丕承者继武王之辞也武王之言如此而可去乎公曰君告汝朕允至肆念我天威大否大乱也告勉将终与之决于一言曰告汝朕允保奭朕允犹言我之情也惟曰汝能敬视殷之防亡大乱可不大念我天威之可畏乎殷之防亡大乱周召二公躬尝歴之言之犹且不忍况见之乎是时成王初政老成雕谢深虑一旦蹉跌复蹈其辙此实周公肝膈之隐而难于察察言之者
　　予不允惟若兹诰至在譲后人于丕时允即朕允之允言予岂不允而若兹告语乎予惟曰王业之成在我二人而已汝闻我言而有合哉亦曰在时二人但天休滋至惟是我二人将不堪胜汝若以盈满为惧则当能自敬德明扬俊民以尽大臣之职业庶乎天休可答毋徒惴惴而欲去为也他日汝譲后人于大盛之时谁复汝禁今岂汝辞位之时乎○文王时五人至武王时四人今我二人而已○滋至则盈盈则难持召公所以有盈满之惧然知惧在于自强非可以退求自免也故曰其汝克敬德明我俊民勉其益脩德以自尽益求贤以自辅尔○惧德之不足以胜则益自敬德可也惧二人之不足以胜则明我俊民可也○益脩德使平格保乂如商六臣廸知天威如周五臣明俊民使明恤于内奔走于外如商廸见冐于前昭惟冐于后如文武○其汝克敬德有匹休平格之意明我俊民有匹休商实之意○譲后人古大臣之心也譲后人于丕时惟周公能及此惟召公可语此○有贤者可以譲而后其身可以退呜呼笃棐时二人至海隅出日罔不率俾笃棐通指事文武成王而言周家之业始于文王成于成王周召二公则辅其始辅其成者也今日休民风丕变是也此自文王怙冐西土以来积之有自矣其功不可以不成也我欲与公咸成此功于不怠大覆冒斯民使海隅出日之地无不臣服然后可尔周都西土去东为逺故以出日见逺惟不倦可以成终故成曰不怠惟同心可以共济故成曰咸成文王功指治化而言不怠以成之惟在敬德荐贤二事文王曰见冐武王曰惟冒周公自期曰丕冒治化有一处之不被圣人之心歉然不能已也伐淮夷在此书后可见当时未能致罔不率俾也
　　公曰君予不惠若兹多诰予惟用闵于天越民多诰通指一篇而言如商周诸臣之烈武王顾命之言天休之当答祖功之当终皆是也是岂不顺于理而若兹告语之多乎葢大臣去留天命民心实系之国有老成则天眷可凝民心可固不然则是二者胥可忧矣予惟上忧天命之不终下忧斯民之无頼是以言之不觉其多尔上言予岂不允而惟若兹诰此又言予岂不顺而若兹诰之多曰允曰惠丁宁上之所言以见其告语之非得已
　　公曰呜呼君惟乃知民德至徃敬用治叹息言召公践履谙练之乆惟乃知民之徳亦罔不能厥初惟其终论理之在民者如此正所谓民德也民非后罔事其相得之际孰不有其始乎当思其终谓有尤怨背违之时初终皆指民德言兹字指上三句説用治治民也民德谓民心之向顺非向背也然即其所向顺终始不恒则向背在其中矣天命不外于民心故篇末专以民德言之○讴歌讼狱夏非不能厥初也而其终也及汝偕亡亦即斯民尔来苏徯后商非不能厥初也而其终也大命不挚亦即斯民尔
　　先儒释经时世多从篇次若此篇在洛诰多士无逸之后成王已即政前已尝以自服土中期之矣不应今尚曰小子同未在位则篇次有不可尽从者矣金氏以其为初年之书葢非无据也无逸不知何时书但他篇有冲子孺子之称而此篇无之则成王亲政后也立政官名多异如三宅之类葢周初草创仍袭前代之称也又一则曰孺子王二则曰孺子王可知其亦初年书也
　　蔡仲之命
　　蔡仲之命蔡氏以为次第当在洛诰之前金氏通鉴前编系之八年周公分正东郊后事
　　惟周公位冢宰正百工至邦之蔡正长也周公位冡宰长百官武王崩时也羣叔流言事在金縢言流言而不言其与武庚叛者本其罪之所起以该之也按大诰曰殷小腆诞敢纪其绪天降威知我国有疵民不康曰予复反鄙我周邦此武庚之本情也羣叔不知其情为所惑诱其因起于周公居内执政管叔兄也反在外监殷心不平而为流言以间周公欲以动摇王室及成王迎周公归管叔遂与武庚俱叛是得罪于社稷非成王之所敢赦也故周公奉王命以讨之致辟管叔于商辟大辟也囚蔡叔于郭邻囚谓制其出入郭邻孔氏曰中国之外地名从车七乘言少也降霍叔于庶人三年不齿于属列三年之后乃复其爵禄也此三叔得罪首从之差也仲叔之子克常敬德周公以为已卿士叔卒乃命之成王而封之蔡也周公留佐成王食邑于圻内圻内诸侯孟仲二卿故周公用仲为卿非鲁之卿也蔡在淮汝之间仲不别封而国于蔡者不絶叔于蔡也○苏氏曰蔡叔未卒仲无君国之理蒯聩在而辄立卫所以乱所以封仲必在叔卒之后也○正义曰世家云封叔鲜于管封叔度于蔡封叔处于霍杜预云管在荥阳京县东北武王封叔度于汝南上蔡至平侯徙新蔡昭侯徙居九江下蔡上蔡新蔡皆属汝南郡○按孔氏谓蔡叔初封圻内之蔡今不知所在胡之所封仍取蔡名示不絶之是叔仍得为始祖也
　　王若曰小子胡惟尔率德改行至徃即乃封敬哉孔氏曰胡仲名言汝循祖之德改父之行能愼其道故我命尔为侯于东土往就汝封当敬哉
　　尔尚葢前人之愆至无若尔考之违王命此因其率德改行而加勉之叔违王命忝文考忠孝俱蹉跌矣尔庶几揜前人之失者在于忠孝而已尔前无所因自防为善可谓迈徃其迹自尔之身克勤无怠则不但揜过于前亦可以垂法乃后矣其率乃文祖之彞训无若尔考之违王命焉此二句蔡氏作已然説似非语意
　　皇天无亲至尔其戒哉天无私亲所辅者德民无常主所懐者惠进尔之德布尔之惠斯得天人之助矣不德不惠则叔以文王之子而不得保其身有德有惠则仲以蔡叔之子而不得辞其国善固不一端而无不可为之善恶亦不一端而无可为之恶尔其戒哉○金氏曰上文言其改行而已此又推广之言天人之向背靡常而善恶之事几亦众凡不善之事皆足以为乱非但不为蔡叔之为亦非但如今日之所为而止也○克敬惟亲敬字深惟德是辅德字浅懐于有仁仁字深惟惠之懐惠字浅葢德惠是犬槩字面敬则与天为一而君道止于仁此所以有浅深之辨也
　　愼厥初惟厥终至终以困穷此与仲虺之诰篇末语相似彼言谨其终之道惟于其始图之此言谨其初之道惟在于思其终葢未有始之不谨而能谨其终亦未有不思其终而能谨其始者也始终一理也于始虑终终以不困不愼终于始终以困穷矣○陈氏曰仲率德改行能谨初矣尤当克勤无怠是在于惟厥终也○张氏曰感激者多鋭于初而怠于终
　　乃攸绩至康济小民蔡传作五事平説吕氏谓上奉天子旁睦友邦下安民庶是所当懋之绩也诸侯之职毕矣防来吕説较优
　　率自中无作聪明乱旧章至则予一人汝嘉自中即所谓自有之中也心能制义顺而由之无徃而非中旧章者先王之成法中之所在厥度者吾身之常法中之所循若心有私主而作聪明以乱旧章则非中矣心无主而视听不详或以侧言而改厥度则非中矣作聪明者已之私智侧言者人之私见侧言恒因视听不详而得入○吕氏曰旧章徃徃不与新进喜事者合故作聪明者尢欲乱之听览不贵于速而贵于详谗说奸言毎乘其匆遽而入之详者听览之大法也规矩凖度未至于乐循理者则常为其势维侧言乃解其絷维而纵之放逸之塲者故从之也轻仲以英妙之年任国事周公老成深虑故戒如此○聪明出于已旧章守于人者也视听接于人厥度秉于已者也聪明戒于作而法之创于人者能不违于已视听勉于详而度之秉于已者能不移于人以相对而言○旧章厥度皆中之所出何也民受天地之中以生是以有动作礼义威仪之则在吾身则谓之度在先王脩之于礼乐刑政以治天下国家则谓之旧章诗曰不愆不忘率由旧章不愆不忘则无不中矣○聪明天德也作聪明则私智尔吕氏作与不作天人判焉语防防○聪明视听之则也详视听亦聪明之事○弗为贵所动不骄弗为慧所使不妄制贵易制慧难作聪明者为慧所使者也
　　王曰呜呼小子胡汝徃哉无荒废朕命




　　尚书日记卷十三
&lt;经部,书类,尚书日记&gt;
　　钦定四库全书
　　尚书日记巻十四　　　　　明　王樵　撰多方
　　书序成王东伐淮夷遂践奄作成王政成王旣践奄将迁其君于蒲姑周公告召公作将蒲姑成王归自奄在宗周诰庶邦作多方孔传曰成王即政淮夷奄国又叛王亲征之遂灭奄而徙之○正义曰洛诰之篇言周公归政成王多士以下皆是成王即政初事编篇以先后为次此篇在成王书内知是成王即政淮夷奄国又叛王亲征之又案洛诰成王即政始封伯禽伯禽既为鲁侯乃居曲阜费誓称鲁侯伯禽宅曲阜淮夷徐戎并兴鲁侯征之作费誓彼言淮夷并兴即此伐淮夷王伐淮夷鲁伐徐戎是同时伐明是成王即政之年复重叛也郑谓此伐淮夷与践奄是摄政三年伐管蔡时事其编篇于此即云未闻费誓篇言淮夷之叛则是重叛明矣多方篇责殷臣云我惟时其战要囚之至于再至于三若武王伐纣之后惟摄政三年一叛正可至于再尔安得至于三乎故知是成王即政又叛也郑读践为翦翦灭也孔不破字葢以践其国即是践灭之事故以践为灭也
　　惟五月丁亥王来自奄至于宗周正义曰成王归自伐奄在于宗周镐亰诸侯以王征还皆来朝集周公称王命以告天下国史叙其事作多方又曰自武王伐纣及成王即政新封建者甚少天下诸侯多是殷之旧国其心未服周家由是奄君重叛今因伐奄新归故告天下诸侯以兴亡之戒语虽普告天下意在殷之旧国又曰卫孔悝之鼎铭曰即宫于宗周谓洛邑也是洛邑亦名宗周吕氏曰王者定都天下所宗东迁之后则洛亦名宗周
　　周公曰王若曰猷告尔四国多方至寅念于祀吕氏曰先曰周公曰复曰王若曰何也明周公传王命而非周公之命也周公之命诰终于此篇故发例于此○告多方而所主在殷民故又专提殷侯之正民者告之言殷民罪应诛戮我大降宥尔命尔宜无不知乃大惟私意图谋天命不深长敬念于宗祀何邪
　　按此篇首责殷人图天之命遂发帝廸之说而下文于桀纣皆以图天之命为言夫日用之间常行之理此心之灵若或啓之虽至愚之人未尝无一念之明是帝之廸人无徃而不在也人惟终日孜孜顺天之理因其所明不敢荒弃则动与吉防而天命固在是矣岂待图度于杳防冀幸于非分哉奈何桀纣不知出此乃大淫昏不克终日劝于帝之廸则自絶于天矣乃犹不自知而谓已有天命谓福可以祷求谓祸可以禳免慼言不肯出于民百为不克开于民民欲与之偕亡天亦惟顺民之所欲故此显休之命不畀于图之之桀而畀于不图之汤不畀于图之之纣而畀于不图之周彼图之者多方其所素有而乃失之此不图者多方非所素有而乃有之图之有益与无益足以见矣尔四国曾不此之监反欲效其所为而图天命于既去之日则岂非探天之威也哉
　　惟帝降格于夏至刑殄有夏诸篇例先言夏先后而后言桀而此章便言桀故蔡氏疑其有缺文言天降灾异以谴告桀桀不知警天谴愈甚桀恶愈长方且大其逸豫虽忧民之言不肯出诸口况望行其实此心暂有开时乃帝之所以廸汝也而不克终日劝焉况望至于乆乃尔所闻也天命在民祈天之道爱民而已桀图天之命乃不克开于民之丽丽犹依也夺其时失其业匮其财伤其力使无生路可趋犹乃大降威虐于民国已乱矣而崇之不已其所因则始于内嬖蛊其心使桀错缪颠倒不能善承其众不能大进于恭以大寛其民而惟贪叨忿懫者是日钦崇以劓割夏邑也桀失天命由失民心桀失民心其事多端而其大者在内嬖用事用舎颠倒叨懫者任而仁善者逺洪舒者为无用而劓割者为能臣此所以暴其民甚而民欲与之偕亡也天为斯民求主于是大降显休之命于成汤以讨灭有夏也○吕氏曰虽闾巷之人岂无人欲少醒耳目清明之顷乎惟其介然之蹊旋复堙塞所以泯然众人也至于桀纣则终日昏酣未尝知警天理几乎息矣○罔丕惟进之恭此句难解若如蔡说则本文之字须作于字始通○惟天不畀纯至大不克开吕氏曰桀之自絶者大故天之絶桀者亦大桀所任用皆不义之人义民在下志不得伸虽多何补故周公叹桀以尔多方之义民相随覆亡不能永受众多之享犹负米而饥载泉而渇葢深哀之也义民不能用而所敬之众士则皆叨懫之人大不能明保斯民享其乂安乃专相与播其虐于民民被其虐凡有所为无一能逹四向皆穷如抵墙壁民穷如此安得不速其亡○按四方之义民指天下之贤者夏之恭多士指桀之所用言桀以尔多方之义民不克以之永于多享而所恭之多士则不克明保享于民者也殷侯尹民尝逮事纣者盍亦自省其身视夏之义民何如夏之义民非不多而不能救桀之亡者桀不用故也今殷侯尹民则尝为纣所信用矣不克保民乃惟胥虐得无亦有似之然乎不救其亡于昔而反侧于今亦独何哉闻斯言也亦可以惕然内愧矣
　　乃惟成汤克以尔多方简至弗克以尔多方享天之命上言天为民求主此言成汤克以尔多方简代夏作民主葢天无心以民之心为心民之所简者天之所畀也民择汤而归之者归其仁而已仁者君之所依也汤深谨其所依以劝勉其民如心依于仁以为父母斯民之本政依于仁以为父母斯民之用于是民亦以仁为劝而仪刑于下心其心以不违顺其政以无犯也汤之时上下同一心如此自是而后至于帝乙虽厯世不同而先后同一心皆能明其徳慎其罚焉徳明其体而有先王之仁心罚愼其施而有先王之仁政宛然愼厥丽之家法也于是亦克劝勉其民而象其徳以自明外其罚以自爱者亦无不同一心矣然徳明之而已慎罚之事有可言者焉彼要囚之中有情罪已当而当殄戮者亦有原情可恕而当开释者戮之不当则良民惧而戮不足以为劝非愼罚也释之不当则奸人幸而释不足以为劝非愼罚也商王则时乎殄戮多罪也亦克用劝焉时乎开释无辜也亦克用劝焉愼罚如此则其明徳以为之本者又可知矣明徳愼罚合而言之一仁而已今至于尔辟弗克以尔全盛之多方借先哲王之余防以享天命而一旦遂失之者无他不仁而已凡言劝者天下非可驱以智力束以法制惟有以动化其民使之慕勉而不能自已所谓劝也今至于尔辟对上三节防先王以仁而兴纣以不仁而亡多方一也汤以之而作民主纣不能以之而享天命在所以何如尔
　　呜呼王若曰诰告尔多方非天庸释有夏至天惟降时丧呜呼在王若曰之上周公先自叹息而后称王命以告之也言夏商之亡皆自取
　　惟圣罔念作狂至罔可念听圣狂之相去不啻霄壤而作圣作狂分于一念使尧舜而忘兢业岂不趋于狂桀纣而能改过迁善岂不趋于圣孔子曰惟上智与下愚不移语圣狂之成也其习既成则不移矣书之言圣狂之分也孔子虽曰不移实有可移之理但恐下愚自暴自弃不肯移耳肯移之是狂之克念也公言此者明纣之为恶倘一旦改悔天不终弃之也天以汤故五年须暇其子孙冀其改悔大为民主而纣五年之间心未尝讼过口未尝出悔言事无可念言无可听五年必有指实汉儒有观兵之说故谓服丧三年还师二年其谬已辩见防誓○湏待暇寛也须暇二字曲尽天意召公言皇天改厥元子大邦殷之命天于此一改甚重亦甚决其未定也甚重所谓湏暇也其既定也甚决所谓祝降时丧也○吕氏曰纣虽当亡天尚以先哲王之故未忍遽絶而待其改也纣固无能改之事而有可改之理圣狂罔念克念之机所谓可改之理也周公知天之未遽絶纣可也又何所见而能数其年也我之未忍民之未厌斯则天也民由之而不知圣人与天为一动静久速极于着察故明数其年而谓之五焉此葢武王周公之所独知说者乃牵合歳月以附其数则非矣
　　天惟求尔多方至罔堪顾之金氏曰大动以威开厥顾天如周饥克殷而年丰葢商末此事甚多而多方无有能上当天意者○正义曰开厥顾天谓人顾天也罔堪顾之谓天顾之也言多方皆无徳不堪使天顾之愚按正义说是开厥顾天与顔諟之顾同本文曰顾天而蔡传曰天眷顾之命文意似欠顺
　　惟我周王灵承于旅至尹尔多方孔氏曰惟我周王善承于众言以仁政得人心金氏曰商既无可念听多方又罔堪顾之惟我周王善承于众是克开于民之丽也徳輶如毛民鲜克举之惟周王克堪用之是诚可谓神天之祭主故天啓佑之以休嘉之道而简防畀付以代殷之命用尹正尔多方焉○按伊尹言夏王弗克庸徳皇天弗保监于万方啓廸有命眷求一徳俾作神主与此处语意甚同监于万方眷求一徳即求尔多方也啓廸有命即开厥顾天也俾作神主即惟典神天也○惟我周王灵承于旅克堪用徳言其能顾天也天惟式教我用休言天顾之也式教犹云天啓众人不克劝于帝之廸而自絶于天圣人缉熈敬止动与天防其徳业之日新又新若天啓之○帝廸无徃而不在百姓日用而不知圣人志气清明义理昭著其思也若或啓之其行也若或翼之昌大休明之势有所谓几非在我者故曰天惟式教我用休【用休用吕氏说与金氏说小异】
　　今我曷敢多诰我惟大降尔四国民命孔氏曰今我何敢多告汝而已我惟大下汝四国民命谓诛管蔡商奄之君○正义曰因奄重叛而追说前事王肃以四国为四方之国
　　尔曷不忱裕之于尔多方至乃惟尔自速辜征讨虽行诛戮未及宥过之恩亦厚矣尔何不及今自新秉诚履信寛裕于尔多方乎葢疑贰畏忌则平居自见其局促而不寛裕也尔何不夹辅介助乂我周王享天之命乎【蔡传脱乂字陈大猷谓如用乂厥辟之乂得之】葢顺天命事有道翼王室治其君之事乃保族宜家与周咸休无穷之道也尔之叛乱据法定罪则潴其宅收其田可也今尔犹得宅尔宅畋尔田【治田曰畋犹捕鱼曰渔】尔何不顺我王室各守尔典以广尔之天命乎葢惠王守典则将来之福无限不止不失其旧贯而已此三者责其何不如此也人当自爱天命当安不可轻弃不法之事不可作今尔乃屡蹈不静自取灭亡尔心其未知自爱邪尔乃大不安天命邪尔乃轻弃天命邪尔乃自作不法欲图见信于正者以为当然邪四国之民自以不忘殷为义欲图见信于正者而不知其为不法也不法者正之所诛何忱于正之有此四者责其不可如此也以尔执迷不悟我不谓其不可教时同于杀也我惟时其教告之我惟时其战要囚之今至于再至于三矣若犹不省悛悍然不用我降宥之命则固将大罚殛之前日之恩不可望矣此非我周秉徳不康宁乃惟尔自速其辜而已秉徳不康宁多士多方皆言之葢顽民不自省已之廸屡不静乃不康宁之大者反咎周之迁徙讨伐为不康宁故每提尔而告之○教告之谓讯之以文诰战恐惧也要囚谓俘系之详此则要当平声要囚要束而囚执之也战要囚之而不杀今至再三矣○正义曰以伐纣为一故再谓摄政之初三监与淮夷叛时也三谓成王即政又叛也言上廸屡不静之事按孟子言周公相武王诛纣伐奄则奄实济纣之恶武王时既用师矣至是葢三加兵于奄也然亦不必凿析再三只见屡意尔
　　王曰呜呼猷告尔有方多士至有服在大僚此以下专告多士有方多士者三国之遗臣殷多士者武庚之遗臣也夫人情久而服事势久而定向者于迁洛之时有监官之建尔多士受其约束奔走臣服五祀于兹情亦宜孚而势亦宜定矣越惟有胥伯小大多正葢殷士有职于洛共长治迁民者也迁商民之时就防其隽豪以长治之用其素所服习此安集亲附之要领也胥如大胥小胥之胥伯长也正如党正县正之正各有治教之职尔无或不能事其事也自作不和以下勉以尽职之辞夫心不安静而欲言动当理身得其和顺难矣尔惟和之哉而非可求之于外也身不和顺而欲家人效法家得其和顺难矣尔惟和之哉而非可求之于人也上和哉欲安静其心以和其身也下和哉欲和顺其身以和其家也夫身家不治如尔邑何尔邑不治如尔事何今也身家既治尔邑自从莫不懽然有恩以相爱灿然有文以相接尔邑克明如此尔始为不负其职而克勤乃事者矣此句正与前罔不克臬相应又言尔庶几不至畏忌顽民凶徳者非有他道亦则以尔能治其身心穆穆和敬端处尔位以潜消其悍逆悖戾之气又能简阅尔邑之贤者以谋其助则民之顽者且革而化矣尚何可畏之有哉又言尔果能如此庶几自此洛邑长保田禄岂惟此哉天亦惟畀矜尔谓天亦降之福岂惟天哉我有周亦大介助赉锡尔介如佑贤辅徳之意赉如锡之土田之意且将自此洛邑之正长而廸简在王庭矣不倦尔之事且将有服在大僚矣○新安陈氏曰尔庶几寛绰其心不忌嫉凶徳者亦则以和敬居尔位葢服凶人莫如和敬也又能简阅尔邑求贤以谋自介助和敬尽于已而介助资于人庶凶徳化而人和洽矣○善众而恶寡治之始乎恶恶众而善寡治之始乎善当迁殷之初成王择殷士之可与者使比介于周之贤臣以薰陶其徳多士所谓臣我多逊多方所谓臣我五祀周公所以欲王先服殷之御事者此也殷士既从则又教之以益脩其身治其心使自身心而逹于家邑无不和顺则凶徳庶几乎不足畏而可以默夺而潜消犹惧其未也尔邑之贤者又教以克阅而谋其助则善人益多而善者之力胜矣夫以殷治殷以贤引贤而使之以贤治不肖此圣人转移殷俗之妙机也○吕氏曰多士序商民之怨周曰夏廸简在王庭有服在百僚予一人惟听用徳肆予敢求尔于天邑商予惟率肆矜尔非予罪时惟天命则以大义裁之此乃以廸简在王庭尚尔事有服在大僚为劝何也爵位上之所命非下之可干因其怨望而许之姑息之政也示以好恶而劝之磨厉之具也此周公御商士之开阖大用也
　　王曰呜呼多士尔不克劝忱我命至离逖尔土上既劝勉之此言尔不劝信于我之命是尔无事上之实而民亦效之矣天之威未尝求人而加之尔乃放逸颇僻大违王命则惟尔多士探天威而自取之我则致天之罚逺徙尔土不得宅尔宅畋尔田矣前言不用我降尔命我乃大罚殛之为凡民言也此为殷士之多逊者言故言离逖尔土罚葢有间也
　　王曰我不惟多诰我惟祗告尔命尔命上文之命也我不多诰在汝劝信而已
　　又曰时惟尔初不克敬于和则无我怨与之更始故曰尔初苟又不能敬于和顺之道则无我怨矣殷民从纣之恶武王克殷是其一初不能而从三监之叛自奄降宥又其一初不能而有奄之再叛首恶之外仍降尔命是今又尔之初而可又失哉怙终不可赦降命不可常得矣○吕氏曰又曰二字见周公之惓惓于民会已毕而犹有余情诰已终而犹有余语也
　　立政
　　此书戒成王以任用贤材之道而其防意则又上戒成王专择百官有司之长葢古制长官自择其属长官既贤则所举无不贤者矣唐陆贽曰委任长官谨简僚属所简既少所求益精得贤有鉴识之名失实当闇缪之责又曰尊者领其要卑者任其详是以人主择辅臣辅臣择庶长庶长择佐僚所任愈崇故所择愈少所试渐下故所举渐轻胡寅曰陆相所言简而易行要而易守○吕氏曰无逸立政二篇相为表里以无逸之心明立政之体君道偹矣
　　周公若曰拜手稽首告嗣天子至鲜哉周公以立政之道得人为本是以率羣臣将有言于王而赞之曰拜手稽首告嗣天子王矣羣臣用皆进戒曰王左右之臣有牧民之长曰常伯有任事之公卿曰常任有守法之有司曰凖人三事之外掌服器者曰缀衣执射御者曰虎贲羣臣之辞未毕周公叹息言曰美矣此官然知忧得其人者少哉周公与羣臣之言错互相足古书无此体葢史官在旁亲见而记之所谓堪画者也观篇末周公呼太史而告以司冦苏公一叚益知此篇葢记于即时者正义曰凖平也察狱之官用法必当均平故谓狱官为凖人○吕氏曰常伯常任凖人议政而在左右者也缀衣虎贲共役而在左右者也尊卑虽有间然职重者有安危之寄职亲者有习染之移其系天下之本一也常伯常任凖人即下文所谓三宅三事也固知其任大体重然经无所见意者公卿辅相之别名与缀衣虎贲特于侍御仆从之中错举二者以见其余尔先言休兹而继以知恤者必知建官制置之美意然后能深以为恤也常伯常任准人岂髙位重禄而已乎弥纶康济其职葢甚休也缀衣虎奔岂奔走承顺而已乎薫陶移养其职葢甚休也其敢恬不加恤使非人处之乎
　　古之人廸惟有夏至兹乃三宅无义民吕氏曰周公既叹知恤者鲜复歴举知恤者以告成王夏也成汤也文武也皆知恤乎此者也○俊者天民位者天职旁招俊乂列于庶位则野无遗贤而天职不旷皆所以尊上帝也○古之贤臣以人事君古之贤王以人事天○事天之道莫大于得贤以治天职○不举贤卑天爵也用非其人贱天职也○吕氏曰统名之曰俊而其所以为俊者或直而温或寛而栗岂一途所可识哉不能实知笃信于九徳之行虽随其鉴裁各有所获然得于此未免遗于彼廸知者蹈知而非苟知忱恂者诚信而非轻信知之深则信之笃也自臯陶以九徳授禹夏之先后世守之以为知人之法矣周公之戒成王自缀衣虎贲之外其礼其辞与夏略同然则以图任三宅为人君之职者三代告君之常法也表亲近之职使人君不敢轻者周公养源之精意也○苟知轻信即谋面也蹈知诚信即克知灼见灼知厥若是也
　　按夏臣之告其君与篇首周公帅羣臣进戒之意如出一口周公于三宅之外又以近臣为言葢公卿大臣其内外有限其进退有时惟左右近习人主燕私啓处之际无不与之同焉能蔽其耳目移其心志逄迎以中其欲小廉曲谨以市其信人主一堕其术中则亦何所不至哉故虽以文式之圣而侍御仆从犹乐于得正人之助周公告成王以立政用人之道尤拳拳于缀衣虎贲趣马擕仆之官表其关于君徳之重至与三宅大臣列叙而并言而于周礼太宰之职则举而属焉养源之精意实在乎此宫府一体后世知此意者诸葛武侯而已汉初此意犹存一二自武帝时内外庭始隔絶为二公卿大臣不复与内政而小人专宠用事于中遂至于渐不可制然后知周公之所以保防君心养成圣德者正有在乎此而不可易也
　　桀徳惟乃弗作往任惟暴德罔后吕氏曰非人材果劣于徃日也桀之恶德弗作往日任用而已徃惟俊徳是任效见于有室大竞桀惟暴徳是任效见于絶世无后信乎存亡在所任也
　　亦越成汤陟丕厘上帝之耿命至用丕式见徳在夏曰吁俊尊上帝在汤曰丕厘上帝之耿命在文武曰敬事上帝皆谓得贤以治天职也臯陶谟曰无旷庶官天工人其代之即继之曰天叙有典勑我五典五惇哉天秩有礼自我五礼有庸哉天命有徳五服五章哉天讨有罪五刑五用哉即天工人代之之目其曰同寅协恭和哉政事懋哉懋哉则言如是而后能无旷也而其本则在君之知人葢臯陶上文自亦行有九徳乃言曰载采采至彰厥有常吉哉正言知人之事即此篇所谓迪知忱恂于九徳之行而汤之克即宅即俊文武之克知灼见皆是也君之知人如此故官使无不当众贤盈于朝百僚有师师之风同寅协恭懋哉懋哉以趋事赴工然后典无不惇礼无不庸徳无不命罪无不讨而天工无旷此则汤之所谓丕厘上帝之耿命而禹之尊帝文武之敬事上帝亦何莫而非是哉○曰三有俊曰论也此一叚文义颇艰奥蔡传甚明畅但严惟丕式一句尚未了然严惟恐即后末惟成徳之彦之意两丕式字上言君丕式乎贤下言民丕式乎君○严惟丕式言思虑精专一于贤者即凡事委心听顺惟贤者是师而不自用便是丕式处若欲其舍所学而从我或侵其职或代其谋不以贤者之心为心不以贤者之事为法即非任贤勿贰之道矣○言行之接莫亲于家人其次则莫近于国人见闻稔熟故情未易齐协字即齐字家曰齐言能使一家如一人也商邑曰协言能使一国如一家也○四方之人皆大法乎君而以徳自见所谓徧为尔徳也
　　呜呼其在受徳睯至奄甸万姓桀纣所任非人皆本于躬有邪徳故曰桀徳受徳推本而言之也言受徳强睯故所进用惟用刑暴德之人与之行威虐于国乃惟羣小近习逸徳之人与共政事而躭乐于内帝敬罚之使我有诸夏受商命而治万姓也○庶习逸德如汉成帝与张放等宴饮禁中皆饮满举白谈笑大噱是也亦越文王武王至立民长伯吕氏曰三宅其政者也知其心者犹未尽则不能无间惟文武真能知其心也三俊待用者也未与事遇则底蕴不外见惟文武灼然见其心也○正义曰文武知此三宅三俊之心用之皆得其人故能敬事上天称天心也立民正长合民心也○吕氏曰事天以人三代所共也○按三宅内总百官外总州牧侯伯以临民故谓之立民长伯传引王制是解长伯二字之义非谓三宅出封为诸侯也天职脩而上有所承见敬事意体统立而下有所寄见长伯意体统字正谓三宅总内外之治而凡治民者皆受其纲维也立政任人凖夫牧作三事至阪尹上言文武之知人此厯言文武之官皆得人也文武立政以任人凖夫牧作三事任人常任也凖夫凖人也牧常伯也三事者庶官之首庶政之纲文武之所愼简者莫先于此此得其人因使各举所知各简其属则布列内外无不得其人矣趣马掌马之官小尹小官之长泛指不依吕氏金氏说擕仆孔传曰左右擕持器物之仆则如汉孔光为侍中执唾壶是也蔡传曰擕持仆御之人则以为二事百司庶府传因司字府字各举两官以见之此等皆侍御于王者大都小伯者大都之伯小都之伯也省文互见尔大都公之采邑小都公之采地也艺人执技以事上者百司庶府此内百司所谓里臣也表对里之辞若外府外司服之属则表臣也太史史官秩下大夫尹伯者有司之长如庖人尹庖内外饔尹饔膳夫则其伯也钟师尹钟磬师尹磬大司乐则其伯也曰内外百司则凡官皆举之矣至于特见其名则皆有意如吕氏所说固为有理但上文庶府既以为内府太府之属则非冗贱当以财用出纳所关尤易以导上之侈心而见尔大率此叚多有缺略未改定处善读者姑防其意可也庶常吉士言在文武之廷者无非常徳吉士此一言而上下防之古史之体也蔡传此条下首云此都邑之官也只指大都小伯余不在内司徒司马司空亚旅诸侯之官也夷微卢烝三亳阪尹王官之监于诸侯四夷者也夷夷国也微卢见牧誓烝字错于微卢三亳之间亦恐是夷名三亳正义曰亳民分为三处三处各为立监郑曰东成臯南轘辕西降谷也葢元为一地而今分为三如云三秦三晋三楚之类汤旧都在偃师与防谷熟相去太逺殊非其地说见汤诰阪音反尹者言通上皆为立监名尹也蔡氏曰古者险危之地封疆之守或不以封而使王官治之参错于五服之间是之谓尹地志载王官所治非一此特举其重者尔自诸侯三卿而降惟列官名而无他语承上庶常吉士之文也○庖人尹庖内外饔尹饔此吕氏原文蔡传漏尹庖尹饔四字○微庐烝葢夷国之内属者武王伐商微卢尝从焉为之置尹如汉为西域置都防之比也险危之地不必边裔如陜之崤函赵之井陉郑之虎牢皆参错于五服之间者○武王使羣叔监殷殷是纣之故都在河北三亳是汤之故都在河南殷有监易知三亳有监何也岂亦以其地在形险之故与○正义曰此经惟阪下言尹则夷微以下以一尹总之○文武以一人之聪明岂能周知内外逺近大小之臣哉三宅大臣人主所亲择其下小大臣工又各委之三宅髙宗曰惟暨乃僚穆王亦曰慎简乃僚皆然也○文武时得人之盛如此推其本原由其知立政纲领在用三宅三宅得人故内外众职皆得人也下文遂复以三宅参错言之
　　文王惟克厥宅心至以克俊有徳厥宅心即三有宅心三克字最有力言文王之知人惟克知其心乃克立其官以克称其任之人也人君未尝不欲其官之得人惟此之权度未精而彼之底蕴未尽则情伪可得而乱邪正可得而易位置之间不觉人官每至于相左也常事常任也司牧人常伯也此篇论三宅有全言之者有举其二者有举其一者参错及之尔
　　文王罔攸兼于庶言庶狱庶慎至罔敢知于兹庶言诸侯之复万民之逆也庶狱狱讼也庶慎所当慎者非一如财用慎其出入不虞慎其戒备之类皆是也有司主者也牧夫司牧人也用用命者违不用命也兼谓与其事也言文王于庶言庶狱庶慎一无所兼但于有司牧夫之用违则训之而已牧夫主庶言庶狱庶慎之事故不曰牧夫而曰有司之牧夫也训其用命者则其事可以不问而自理训其不用命者则其事可以不严而自治文王岂屑屑焉于此三者而下侵众职哉抑有司者治之尔有司治庶言庶狱庶慎之事而吾则治有司之不治者焉于此三者罔攸兼而于庶狱庶慎则又罔敢知焉罔攸兼者委任之至不以身与其事也罔敢知者敬忌之至不以心与其事也常人之任人或能不以身与其事而不能不以心虑其事文王则不然所当知者不得不知则特不兼之而已不当知者不惟不兼并于罔敢知焉三宅不言凖人说见上○庶言狱慎三事三宅皆道不必分属观后勿误于庶狱亦单说牧夫可见○吕氏曰不曰罔知于兹而曰罔敢知于兹者徒言罔知则是庄老之无为也惟言罔敢知然后见文王敬畏之至思不出其位之意毫厘之辩学者宜精察之按吕说甚佳○蔡云罔攸兼则犹知之罔敢知则若未尝知有其事葢信任之益专也吾谓罔敢知姑以庶狱明之罔兼如代有司之听断罔知如罚二十以上皆亲览焉非若未尝知有其事也如云君明乐官不明乐音言君当明于知乐官而不在知乐音审音乃乐官之职非人主之所当察也○司马公曰人君急于知人缓于知事亦此意有司之牧夫是训用违急于知人也庶狱庶慎罔敢知于兹缓于知事也汉宣帝综核名实非不明矣而不能知宏石之奸唐宣宗抉擿细微非不察夷而不能知令孤绹之佞明于小而闇于大也故尧舜之知不徧物而急先务
　　亦越武王率惟敉功至丕丕基呉氏曰武王率循文王之功于其义徳之人用之而不敢替率循文王之谋于其容徳之人从之而不敢违葢拯民危急必资剸裁之能诒谋宏逺必资寛大之度此武王述事继志而不改父之臣故父子并受此至大之基业也○在受徳暋故所用惟暴徳逸徳在武王率循文王故不替其义徳容徳○按周公于文武之事首言文武知人之同次言内外得人之盛中则言文王之克厥宅心以见文王知人之要罔攸兼罔敢知于狱慎之事以见文王任人之要至于武王无复他语惟言其能用文王之人而已此又武王知人任人之要也下章以文武之心法授成王灼知厥若即克厥宅心也勿有间之即罔攸兼不敢替厥义徳也○蔡传云周公上文言武王率循文王之功公字下缺一承字
　　呜呼孺子王矣继自今至以乂我受民我者指王而言若顺也叹息言孺子今既为王矣继自今我其立政惟当于立事凖人牧夫之官克明知其所顺立事即常任也顺者其心之所安也凡勉于一时者非其心之所安也心之所安必始终如心表里如一知人者必灼知其如此而始可谓之克知其心不然则犹未也既得其人则当推心任之大使展布为治相佐我所受之民调剂我狱慎之事其委寄之重如此而可使非人得以间之哉间谓有参之者也与贤者谋之与愚者败之则贤者何以得自竭而终始其治乎故勿有间之此又任人之要也○继自今我其立政立政二字提起看下立事即常任牧夫即常伯此处乃是备举三宅官名言立政之道在于用三宅之官尔相受民牧之责也和庶狱凖之责也和庶慎事之责也此篇三宅有全言之者有举其一二以包其余者有变文者前章常事司牧人即常任常伯是举其二以包凖人也有司之牧夫是举一以包常任凖人也既是举一以包二则不必以庶言等三件事为三宅通有也此为定说○孔氏以立政为大臣立事为小臣诸家皆以立政立事为一意以凖人牧夫为错举其二皆非是此篇专言立政之道故篇中每举立政为言如云罔有立政用憸人继自今立政之类言立政者非一其言立政之下即言三宅者凡三作三事一也此章二也自古商人三也三宅每变文任人即常任而又曰常事又曰立事诸家不晓变文之义故妄说尔○克灼知厥若与前克知灼见克厥宅心只一层事但指出厥若义又亲尔○受民即所谓皇天既付中国民与文武受民者也付之非人是弃所受之重也庶狱下系民命上关天和庶慎之有偹无偹而政之得失国之安危时之治乱亦系焉此二句本丕乃俾乱来言委寄之重又起下勿有间之之意○自一话一言承勿有间之而言一话一事之始终一言一句而已此不止是言其时之至浅亦谓议论之间微有向背一出话一出言微不终于専主君子则小人乗间入之矣言人君思虑当专在于君子无一话言之间而后君子得终其治斯民得受其福也○时则勿有间之人知间之者小人也而不知间生于我间生于我而后人得而入之人主之于贤者虽尊礼委任未衰而意向有不合厌怠有其萌皆间之所由生也末惟之惟亦训思前言严思大法乎贤者此言自一话一言终思贤者以治我受民皆见意向尃一之至
　　鸣呼子旦已受人之徽言至惟正是乂之徽言通指禹汤文武以下成王守成尚文于武王则文子于文王则文孙庶狱准人之事庶慎常任之事或言狱愼三宅兼有非是误者有所兼有所知不付之有司而以已误之也上言勿间之以人此言勿误之以已大抵人君任贤不専其弊有是二端故反覆言之也
　　自古商人至用劢相我国家言商以该夏言文以该武也自古立政之道于三宅之官则克宅之言能得贤者以居其职也克由绎之绎引其端绪也【按注疏绎音亦由字无音葢只如字读也蔡传谓防绎用之而尽其材是以意解非即以由字为防字也防音抽汉书谷永传云燕见防绎师古曰防绎者引其端绪也】葢不间之以人不误之以已则能使贤者自效有以引其端绪而尽其用也夫国未尝无材而患不能俾乂者以宅之不当其材不尽其用也当其材尽其用于俾乂乎何有○吕氏曰则克宅之人与位相称也○又曰人主唯以别白君子小人为职国之兴亡常必由之此篇反覆于君子小人之际有防哉文武有庶常吉士公复以其惟吉士望王召公之歌诗言王多吉士亦至于再穆王命伯冏吉士犹在口也是则周家父祖所传师保所训子孙所守惟在吉士一代治体可识矣憸人者吉士之反周之家法所严恶斥絶者也○立政二字含三宅在内后凡言立政而不言三宅者俱放此勿用憸人惟用吉士葢欲法古人之克宅也
　　今文子文孙孺子王矣其勿误于庶狱惟有司之牧夫此欲委任三宅之专以法古人之由绎也金氏曰于三无独言庶狱于三宅又独言牧夫葢刑者民之司命尤所当重有司之牧夫固足以互见三宅然独表牧夫则是尤以亲民之任为重也
　　其克诘尔戎兵至以杨武王之大烈金氏曰此与上通为一章诘治也陟升也耿光明徳大烈功业也文光武烈各举其盛者称之也古者诘兵葢有国之常政军伍藏于井甸战陈讲于搜狝威略寓于巡狩防同但恐守文之主或自废弛焉尔故成王康王之初元老大臣皆有诘戎兵张皇六师之告是皆有国者之所当讲而其所谓诘者儆军实除戎器严纪律而已以是陟禹迹征弗庭必非黩武劳民之师非若守文之主以兵为讳日就废弛一旦警急则仓皇无措一有好大喜功之心则又诛求征发于常调之外也至谓陟禹之迹尤有深意古者圣人疆理中国中外异宜各有界限故禹迹之旧中国世守之一有玷缺则中国之祸终有不可料者后世有以燕云之地弃之敌国者中外接壤曽不几时子孙亲受其祸而卒贻中国无穷之害如此而后知周公之言非为土地其意逺矣○按禹迹即所谓弼成五服至于五千外薄四海咸建五长声教讫于四海是也陟谓今威徳所加尽禹迹所至也方行徳威之流行也文王之耿光光于四方显于西土武王之大烈永清四海丕单称徳觐扬谓不遏佚之顾文子文孙而言成王虽守成尚文然武亦不可弛诘戎兵亦文子事也○此因上勿误而并及之克诘中亦须体勿误意
　　呜呼继自今后王立政其惟克用常人金氏曰周公丁宁之意并后王而戒之使成王行之后王传之以为家法也常人常徳之人即上文之吉士也常人憸人二者相反凡憸利便防者憸人也凡持重守正者常人也憸人常以生事为功常人常以生物为意常人如四时有序万物生成而莫知为之者憸人如盛夏骤凉隆冬乍燠一时若快人意而民人疾疫生物夭札之患自是滋矣此用人者所当辨也○推庶狱勿误之心则凡立政皆然而当谨其用也推憸人勿用之心则当惟常人是求而贵能用之也
　　周公若曰太史司冠苏公至以列用中罚吕氏曰既戒后嗣王以择司狱之牧夫恐其未知取人之准则故命太史书苏公之事于简以示后王曰此万世司狱牧夫之式也○孔氏曰忿生为武王司冦封苏国○敬尔由狱敬即所谓列用中罚也夫死者不可复生断者不可复续一不敬而差则民命所系岂可悔哉苏公之用刑惟敬而常得其中所以培植太和之脉以长我王国长如字读乃短长之长也使后世为司狱者能取法于此而有谨焉则列用中罚亦如苏公矣列条列也指成法而言列有轻者有重者原情定罪用其所当轻当重者是乃所谓中也中者得宜之谓非以轻重之间为中也○汉有决事比周礼小司冦登中于天府注曰取其计狱蔽讼之得其中者上于天府使藏之以为法比后罪犯有合于是者则援引以为质也即列用中罚之意观此则引律条以定罪其来久矣○式敬之式用也兹式之式法也○狱者民命所系观苗民虐刑无世在下则知苏公能敬刑长我王国矣○兹式有慎周公欲后之典狱者如是欲后之任典狱者必择如是之人也
　　周官
　　孔氏曰周官言周家设官分职用人之法○正义曰经言立三公六卿是设官也各言所掌是分职也各举其官之所掌示以材堪乃得居之是说用人之法
　　惟周王抚万邦至董正治官廵侯甸即六服而畧言之也六服承徳即九服而以内五服并王畿言之也禹贡五服通畿内而言此以内五服并畿内为六服正与侯甸男邦采卫之辞合略外四服尔庭直也董督也治官治事之官○正义曰周礼九服此惟言六者夷镇蕃三服在九州之外边徼之地王者之于逺人覊縻而已不可同于华夏故惟举六服诸侯奉承周徳言协服也周为天下所宗王都所在皆得称之故丰镐与洛邑皆名宗周○抚万邦只言君临天下之意省方观民去暴除残皆所以安天下之民也六服羣辟罔不奉承周徳则是素直而贤者固于旬于宣以广一人之徳化悔其不直者亦来享来王以奉天子之威灵归字对巡征言董正有二意正其体统训其职守
　　王曰若昔大猷至保邦于未危正义曰治谓政治邦谓国家治有失则乱国不治则危思其乱预为之制虑其危谋之使安制其治于未乱之前安其国于未危之前张设官府使分职明任委贤能使事务理如是则政治而国安矣标此二句于前以示立官之意○按归于宗周董正治官正以制治保邦之本在此也官者治乱安危之所出人则制之保之者也
　　曰唐虞稽古建官惟百至不惟其官惟其人上文葢述古语此曰字成王自言也建官其来久矣虽唐虞亦稽之上古损益随宜建为百职内则百揆无所不总四岳总方岳之事外则州牧各总其州侯伯次州牧而长其属国内外相承体统不紊故庶政惟和而万国咸安夏商之时世变事繁观其防通制其繁简官数加倍亦能用乂然此特制数尔大抵官得其人则治非其人庸则废事邪则乱政明王立政不惟其官惟其得人而已夏商官倍亦内外相承体统不紊葢官不相沿而此意不可易○唐虞能使庶政和而万国安复商亦克用乂者葢不恃其建官惟得人尔贤者能立政官不足恃也○百揆四岳总治于内而方岳之事四岳主之则内通乎外州牧侯伯总治于外而州牧又总于四岳则外通乎内○益稷篇禹言州十有二师即侯伯也孔氏以为五国之长葢本五国以为属属有长之说未知唐虞之制然否正义引咸建五长此五长在五服之外岂侯伯也○惟和者总治分治之事皆得其理也有乖宜则不和矣万国咸宁又本于庶政来以其时而言五兵虽设而不试也五刑虽制而不用也以其民而言帝则顺之而弗知也帝力頼之而弗庸也此唐虞万国咸宁之气象也○不惟其官惟其人官不必备惟其人惟其人三字是一篇之要
　　今予小子祗勤于徳至训廸厥官成王以已之徳弗若古人祗敬勤勉夙夜不怠仰惟其制治保邦之意是顺以训廸厥官也○制治保邦之本先求谢身而训廸董正固非空言也○训官之意欲官皆得其人也而身又人之本故此言予小子祗勤于徳夙夜不逮本其平日自勉之心也此训迪以前事仰惟前代时若训迪厥官则言今日所以董正之意也时若指唐虞夏商建官得人而言训廸之意是欲使今日之官皆如之也○自史臣言之曰董正自成王言之曰训廸一也分为二节正其体统一也训其职守二也如三孤贰公六卿分职六职之中冡宰又统百官六卿又各率其属外之九牧又统诸侯以听六卿之倡此所谓体统也公论道孤宏化六卿各有所掌六属受六卿之率各有所司凢牧受六卿之倡宣布于诸侯各有其事以至成王之所告戒自有官君子以下皆职守也
　　立太师太傅太保至官不必偹惟其人程子曰三代之时人君必有师傅保之官师道之教训傅傅之徳义保保其身体后世作事无本知求治而不知正君知规过而不知养徳傅徳义之道固已疎矣保身体之法复无闻焉又曰辅养之道非谓告诏以言过而后谏也又曰傅徳义者在乎防见闻之非节嗜好之过保身体者在乎适起居之宜存畏愼之心愚按程子之言深得古圣人设官之意○唐虞时未有此官然舜命禹宅百揆禹曰帝慎乃在位安汝止惟几惟康其弼直而帝亦曰予违汝弼则亦论道之任矣禹臯陶每相与语帝前而曰予思日赞赞襄哉固论道经邦之实事也○微子曰父师少师是师傅官前已有之立为定制则自成王始尔○道者隂阳之理凡邦国之务不外此理三公坐论其理以经邦使天地四时得其职而隂阳得其调即爕理隂阳也○论道之义不明久矣所论者何道即经纶邦国和调隂阳之道也夫邦国若此其大也要使礼乐刑政之施君臣父子之叙井然有条而不乱此必有其道隂阳运行于天地之间而能使三光全寒暑平无愆阳伏隂以多变此亦必有其道惟三公以道为天子师为能知其所以然之故则使之论说于天子之前故论道皆所以经邦而爕理隂阳经邦爕理皆实事则论道非空言也论者谟谋之谓经者政治之谓三公论之天子宰相相与施行之葢一事也○爕理隂阳别无他道惟区处人事各得其宜则天地之气自顺○爕和也理字始见于此事之有理犹物之有脉循之则治逆之则乱物之脉理惟玉最宻故字从玉凡治必循其理故治事治民皆曰理治玉曰理治狱曰理导隂阳曰理周子曰隂阳理而后和○惟其人与商书左右惟其人语意同谓此三公必其人足以为师为保者始居之无其人则阙○师傅保所以必三者正君养德之道不可以不偹也官不必备者以论道经邦爕理隂阳之任不可以虚居也○后代详于政治而不详于人主之身成周治事之官六而三师并三少亦六所以致详于人主之身以正君为求治之本辅德于先不待过而后谏也
　　少师少傅少保曰三孤至弼予一人孔氏曰此三官名曰三孤孤特也言卑于公尊于卿特置此三者副贰三公大道化○按化即三公之论道经邦也寅亮天地即三公之爕理隂阳也如人能道之葢天地无为而吾之所讲明推行者无非所以化也化者天地之用而之者人使天地之心徧于万物庶事无不得其所是即寅亮天地也亮相也与亮天工一列蔡云敬明则似以为亮采之亮矣弼予一人即所谓导之教训傅之德义保其身体也君身万化之原论道爕理化寅亮之所有事者莫先于兹所谓格君心之非一正君而国定者也上文三公不言者以论道中足以包之也○道化与隂阳天地各相对为文而非有异义化即道也庄子注曰天道隂阳运行则为道自无而有自有而无则为化此皆一隂一阳之妙而天地之所以为天地者也圣人有以参赞之设官以论其道其化则隂阳和天地位其实论道者非不化化者非不论道而爕理隂阳与寅亮天地又非二事也所以如此立文者以见公论于前孤弼于后其道相成而非有二尔如以道化为公孤之差别则隂阳天地亦岂可以差别耶隂阳气也一隂一阳者道也流行乎天地之间者化也主宰乎道化者天地也为天地之心者人也人之道即天地之道故论道化爕理寅亮即赞天地之化育之实事也○三公言官不必僃惟其人则三孤亦然三孤言弼予一人则三公可知○周礼无其职葢坐而论道不烦以事不以一职名官故不载○叶氏曰成王以周召为师保而太傅无闻周公没召公仍为保而不闻设师傅葢难之也○三公多以六卿兼之但其人足以兼公则加以公之位无其人则止为卿而已三公三孤皆无其人则阙而六卿自若也○以顾命六卿证之召公冡宰毕公司马毛公司空皆兼三公○周公代太公为太师毕公代周公为太师召公自武王时至康王初为太保○召公代周公为冡宰顾命中可见○商之伊尹傅説皆为冡宰而太甲曰既徃背师保之训说命曰王置诸其左右朝夕纳诲是皆冡宰行保傅之事
　　冡宰掌邦治至时地利凡治事之长谓之宰故家相曰宰天子之相谓之冡宰贰王治事百官总焉则进异名而谓之冡宰分职于王与五卿并列各与其亚贰为对则退异名而谓之太宰冡太之上也山顶曰冡冡宰之职内统百官外均四海是即所谓掌邦治也百官异职管摄使归于一是之谓统四海异宜调剂使得其平是之谓均○司専主也惟冡宰无不统自此而下则有専主矣徒人众也司徒主凡夫家之徒众也治众莫大乎教布君臣父子夫妇兄弟朋友五者之常以驯扰兆民之不顺者而使之顺也王介甫曰善教者浃于民心而耳目无闻焉以道扰民者也不善教者施于民之耳目而求浃于心以道强民者也扰之为言犹山薮之扰毛羽川泽之扰鳞介也岂有制哉自然然尔强之为言其犹囿毛羽沼鳞介乎一失其制脱然逝矣○司徒之职虽曰掌教然土地人民之数制其田里教之树畜保息六以养之本俗六以安之荒政十有二以聚之执事十有二以登之无一不掌亦无一而非教也夫教岂一端而已哉虽稽夫家之众寡会万民之卒伍辨征役之施舍要皆以寓吾道徳之意是以举一世之人皆安于法度分守之内父诏其子长帅其幼何莫而非五礼六乐三物十二教哉后世治出于二而政与教分民生日用之常无复能寓吾道徳之意方且以开设学校为美谈増博士之员下诏劝学以风四方儒者輙从而谀之曰是有志于教化者名存而实不至可以善人之形而不可以善人之心也上为文具下为观美相与为欺而已○六官司徒司空皆云司以其各主一官不兼羣职太宰不言司者以其总御众官不主一官之事宗伯亦不言司者以其祭祀鬼神鬼神非人所主故也正义曰宗庙也伯长也宗庙官之长故名其官曰宗伯周礼其职云掌建邦之天神人鬼地祗之礼又主吉凶军賔嘉之五礼太宰职云礼典以和邦国以谐万民按礼以辨上下定民志上下辨民志定则和矣所谓有序则和也宗伯掌邦礼以治神人之序和尊卑上下使不僭不乖也○司马主兵政兵以车马为重而尤急于马故政官曰司马六师六军也天子六军司马掌之平谓使强不得凌弱众不得暴寡邦国各得其平也莫非政也而独兵事谓之政政者正也征伐所以正人之不正政之大者也○羣行攻劫曰冦人之恶不止冦而名官曰司冦亦举重而言也刑官也而不曰掌邦刑者圣人立法禁于未然至于刑则加之人矣止恶于未然圣人之本心刑非得已也然小惩而大戒亦所以为禁也故曰掌邦禁诘者推鞫之事刑者断决之事诘而后刑刑者必诘互文也○司空主国空土以居民使顺天时分地利空土者凡土之旷田之未授者也四民谓士农工商之受禄受田受肆受廛者皆有以分画而与之时地利谓田有稼穑之利塲圃园田漆林之类有树艺之利以时而兴之使无空土无闲民也○邦土者积石曰山竹木曰林注渎曰川水钟曰泽土髙曰丘大阜曰陵水涯曰坟下平曰衍高平曰原下湿曰隰无非司空所掌司空辨其名物知其土宜以居四民时地利其居民也相其隂阳之向背尝其水泉之甘苦利则使居之害则使避之居得其所则民生可阜鸟兽可蕃草木可毓大则邦国都鄙之数小则县鄙形体之法皆所以居民也其时地利也五物九等既辨由是以作民职则三农以至闲民各任其事也以令地贡则九谷以至山泽之物各出其有也土事出于十有二土稼穑树艺出于十有二壤皆所以时地利也○周礼司空之文多错于他官而地官尤多汉儒不知本经以考正而妄谓其缺因以考工记补之殊不知考工记记工事尔非设官也故无员秩且其所谓国有六职者自明言于下不过言上自王公士大夫下至农耕妇织商通货财各有所职而工在其一不可相无尔何尝及天地四时之职也
　　吕氏曰天下之事有治以均之有教以扰之又有礼以和之其待天下之理亦已尽矣其间或有败常干纪者大则职之司马小则职之司冦以此见王者之治不倚一偏既有以开导之又有以警畏之如天地之有雨露必有霜雪有春夏必有秋冬何可少也庄老乃谓徳衰而后有刑亦不识天地隂阳之化矣司空一官居终者葢有前五者而后民可得安其居也○又曰三公三孤天子所与共调精微之源而无所治者也统万事而分职之则有六卿之职焉六卿者万事之纲也为天下者始于立纲纪故一曰邦治纲纪既立首教之以人道之大故二曰邦教人道立则必有节文之者故三曰邦礼教立礼行而犹有干纪乱常者焉则将帅之事也故四曰邦政大罪陈于原野降此则有司之法在故五曰邦禁民迁善逺罪然后可以永奠其居故六曰邦土终焉冡宰相天子统百官则司徒以下无非所统乃均列一职而并数为六何也纲在网中也乾坤与六子并列于八方冡宰与五卿并立于六职其义一也按冡宰统百官则其任专六卿分职则其事不相厌【音押】此万世任相之法
  </div>
  <div class="pagination">
   <a href="尚书日记_page8.html">
    上一页
   </a>
   <span>
    ...
   </span>
   <a href="尚书日记_page4.html">
    4
   </a>
   <a href="尚书日记_page5.html">
    5
   </a>
   <a href="尚书日记_page6.html">
    6
   </a>
   <a href="尚书日记_page7.html">
    7
   </a>
   <a href="尚书日记_page8.html">
    8
   </a>
   <span class="current-page">
    9
   </span>
   <a href="尚书日记_page10.html">
    10
   </a>
   <a href="尚书日记_page11.html">
    11
   </a>
   <a href="尚书日记_page10.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
