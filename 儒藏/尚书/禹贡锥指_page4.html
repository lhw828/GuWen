<!DOCTYPE html>
<html>
 <head>
  <meta charset="utf-8"/>
  <title>
   禹贡锥指 - 第 4 页/共 16 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   禹贡锥指 - 第 4 页/共 16 页
  </h1>
  <div class="content">
   孔传云织文锦绮之属吴氏州注曰染其丝五色织之曰织贝不染五色而织之成文者曰织文故以为绫罗之属而不言锦盖锦必染丝以织也其义较长今从之
　　浮于济漯达于河【释文漯天荅反篇韵作他合反】
　　传曰济漯两水名因水入水曰达正义曰地理志云漯水出东郡东武阳县至乐安千乗县入海过郡三行千二十里其济则下文具矣因水入水谓不须舎舟而陆行也蔡氏曰舟行水曰浮漯者河之枝流也兖之贡浮济浮漯以达于河也帝都冀州三面距河达河则达帝都矣渭按今山东东昌府朝城县西有东武阳故城青州府髙苑县北有千乗故城皆汉县河谓南河之尾漯首受河防也孟子曰禹疏九河瀹济漯皆在兖域而经于济漯不言施功以贡道见之曰浮于济漯则二水之治可知矣其立文简奥类如此也
　　传云顺流曰浮张子韶取之以释荆州之贡道而传同叔为之辩曰豫贡浮于洛达于河顺流也雍贡浮于积石至于龙门顺流也而济漯受河而东流兖贡浮济漯以达于河果为顺流乎况荆贡所谓浮于江沱潜汉正如程氏各随其便之説而逾洛则是泝汉而上无水可以通河故舍舟陆行以入洛由洛以至于河耳又安可谓浮汉为顺流乎今按傅説良是浮者舟行水上之谓沿泝同辞贡道言浮者七傅所举五州之外唯青贡浮于汶达于济亦为顺流而梁贡浮于潜逾于沔有沿有泝安国不防经始末而轻为之解其谬显然无垢犹有取焉何也
　　济漯之漯説文本作湿【水出东郡东武阳入海从水防声桑钦云出千乘髙唐他合切】燥湿之湿説文本作湿【幽湿也从水一所以覆也覆而有王故湿也防省声失入切】隶改日为田又省一糸遂作漯而湿转为湿湿湿二字混而无别汉千乗郡有湿沃县漯水之所经故名而地理志讹为湿司马彪魏收皆承其误惟水经注作漯沃当从之
　　汉志东郡东武阳县下云禹治漯水东北至千乗入海【东武阳即今朝城县应劭曰在武水之阳郦道元曰漯水亦或武水也其故城在今县西千乗县为千乗郡治后汉始改郡为乐安国防引班志不当加乐安二字】又平原郡髙唐县下云桑钦言漯水所出今按禹引河自大伾山西折而北循大陆东畔入海而漯首受河自黎阳宿胥口始不起东武阳也水经注所叙河水自宿胥口又东右迳滑台城【故白马县治在今县西南】又东北迳黎阳县南【黎阳故城在今濬县东北】又东北迳凉城县【在今县东北】又东北迳伍子胥庙南【庙在晋顿丘郡界今清丰县之西境是】又东北为长夀津河之故渎出焉【津在凉城废县东北六十里】河水又东迳鐡丘南【元和志鐡丘在滑州卫南县东南十里卫南本汉濮阳县地也丘今在开州之西南】又东北迳濮阳县北【开州西南二十里有濮阳故城】又东北迳卫国县南【县故畔观也其故城在今观城县西清丰之南境开州之北境皆得其地】又东迳鄄城县北【今濮州东二十里有鄄县故城唐濮州治也】又东北迳范县之秦亭西【春秋书筑台于秦者也今范县东南二十里有范县故城】又东北迳委粟津【寰宇记观城县东南六十七里有委粟城盖与津相近】皆古漯水也自周定王之五年河徙从宿胥口东行漯川至长夀津始与漯别其津以西漯水之故道悉为河所占而上防较短矣然河之故渎不经东武阳亦不经髙唐迨汉成帝建始末河决馆陶【属魏郡】由东武阳絶漯水而东北至髙唐又絶漯水东北至千乗入海虽尝塞治而故道犹存王莽始建国三年复决于此莽为元城冢墓计不隄塞明帝永平中王景修之遂为大河之经流自是委粟津以西漯水之故道又为河所占上防益短矣漯水一出于武阳再出于髙唐据成帝后言之耳【详见导河歴代徙流下】水经注委粟津河北即东武阳也漯水出焉【河自此与漯别东北迳东阿茌平防县至千乗入海】水上承河水于武阳县东南而北迳武阳新城东引水自东门石窦北注于堂池水帀隍堑于城东北合为一渎东北出郭迳阳平县之冈城西【阳平故城今为莘县治冈城在县西南七里通典莘县汉阳平县地有武阳城无此水矣元和志武河在朝城县东十步盖即漯水也新志云故流今堙惟县城西门外少南三里许有大陂广十余里其势城而东与阳谷县西大陂连夏秋积潦幷成巨浸相传为古漯河汇流防】又北絶莘道城之西北【今莘县西十三里有莘亭故城】又东北迳乐平县故城东【本汉清县后汉更名乐平其故城在今唐邑县东南三十里】又北迳聊城县故城西【城在今聊城县西十五里】又东北迳清河县故城北【城在今清平县南清平本汉贝丘县其西南有贝丘故城】又东北迳文郷城东南【城亦在清平县南】又东北迳博平县故城南【城在今博平县西北三十里】右与黄沟合【沟承聊城郭水东北出迳清河城南又东北迳摄城北春秋所谓聊摄以东也又东迳文鄊城又东北出于髙唐县东注漯水】又东北迳援县故城西【杜预释地曰济南祝阿县西北有援城今在禹城县西南汉志作瑗】又迳髙唐县故城东【左传哀公十年赵鞅帅师伐齐取犂及辕毁髙唐之郭杜预曰辕即援也祝阿县西北有髙唐城今在禹城县西四十里禹城本汉祝阿县】桑钦地理志曰漯水出髙唐余按穆天子传称丁卯天子自五鹿东征钓于漯水以祭淑人丁巳天子东征食马于漯水之上寻其沿厯迳趣不得近出高唐桑氏所言盖津流出次于所间【去声】也俗以是水上承于河亦谓之源河矣【源河乃漯之再出者桑钦唯知此而不知起东武阳则疎矣河既与漯合复分为二漯由漯隂故城北河由平原故城东盖自高唐以西至武阳河在南而漯在北自髙唐以东至海则漯在南而河在北矣今禹城县南有源阳故城唐县在源河之北故名】漯水又东北迳漯隂县故城北【伏琛谓之漯阳城地理风俗记曰平原漯隂县今巨漯亭是也按临邑县西有漯隂故城元和志漯水北去临邑县七里】又东北迳着县故城南【城在今济阳县西南着竹庶反】又东北迳崔氏城北【城在今章丘县西北】又东北迳东朝阳故城南【城亦在章丘西北】又东迳汉徴君伏生墓南【碑碣尚存】又东迳邹平县故城北【城在今邹平县北与齐东县接界】又东北迳东邹城北【今青城县界有东邹故县】又东北迳建信县故城北【应劭曰在临济县西北五十里今在高苑县西北】又东北迳千乘县二城间【伏琛云千乘城在齐城西北一百五十里隔防水即漯之别名也元和志千乘故城在淄州高苑县北二十五里】又东北为马常坈【盖亦在千乘县界玉篇坈音而勇切地名今按下文里数则坈乃淀泊之类】坈东西八十里南北三十里乱河枝流而入于海【第五卷河水泣云河水自干乘北城北又东分为二水枝津东迳甲下城南东南厯马常坈注济又第八卷济水注云济水自甲下邑南东歴琅槐故城北又东北河水枝津注之盖即漯之所乱者】此目西汉末以迄后魏漯川之原委也以今舆地言之濬县滑县开州清丰【并属直隶大名府】观城濮州范县朝城莘县堂邑城清平博平【并属山东东昌府】禹城临邑济阳章丘邹平齐东青城【并属济南府】高苑【属青州府】诸州县界中皆古漯水之所经自宋世河决商胡朝城流絶而旧迹之存者鲜矣
　　蔡传云地志漯水出东郡东武阳至千乘入海程氏以为此乃汉河与漯殊异然亦不能明言漯河所在未洋其地也陈师凯曰程氏贡道图云漯受河于武阳此汉河而非禹河愚按其意非指漯为汉河葢言今自漯入河处所受河水乃汉以后所徙顿丘之河非禹时澶相以北之河也其漯水仍以东武阳为是料河水未徙之前其目漯入河处则又过武阳以北之地也即无与漯殊异之文故不别言漯所在耳此言足以正蔡氏之谬且水经注所叙漯水原委极其明确蔡氏束诸高閤而不观乃以为其地不可得详仅以河之枝流一语了之如此颟顸亦何俾于禹贡邪
　　困学纪闻曰太史公班孟坚谓禹酾二渠以引其河一贝丘一漯川李垂导河形势书云东为漯川者乃今泉源赤河北出贝丘者乃今王莽故渎而汉塞宣房所行二渠盖独漯川其一则汉决之起观城入蒲台所谓武河者也渭按赤河在今东平州西北及东阿县北五代周显德初命宰相李谷治杨刘决河其不复故道者离为赤河及游金二河欧阳修所称游赤金三河是也古漯川不行东平界中以赤河为漯川殊谬武河者武水也水经注云即漯水亦不闻为汉决之凡垂书所言旧迹多不可信大抵如此
　　孟康云河自王莽时遂空唯用漯耳其实河行漯川独武阳以上则然而武阳以下河漯仍自别行应劭曰河盛则通津委海水耗则微涓絶流谓漯自高唐以东以河之消长为盈涸非谓河行漯以入海也观水经河漯各有其道郦善长云河于济漯之北别流注海今所辍一流者惟漯水耳【见第八卷济水注】然则漯入海处后魏时虽已辍流而故道犹存未尝为河所占况东汉之世乎今大清河自歴城以东皆漯川故道五代晋后屡为黄河所行其滨州以下则又非漯矣漯入海处终未尝为河所占也明一统志云漯河在章丘县北七里源出长白山西北流入小清河焦弱侯指为禹贡之漯滑按漯上承河水非山源也亦不于章丘县北入小清河据元和志章丘县有济水即今小清河也水经注云济水东迳菅县故城南【城在章丘县西北二十五里】右纳百脉水水出土鼔县故城西又东北流注于济济水又东有杨渚沟水出于陵故城西南而北迳土鼔城东又西北迳章丘城东又北流注于济也于陵故城在今长山县西南杨渚沟水由章丘城东而北入小清河寰宇记谓之河齐乘云在章丘县东七里出长白山之王村峪【山在长山县西南三十里元和志引齐记曰于陵城西三里有长白山】其后小清之上流淤塞章丘邹平长山界中故渎为河之所行俗遂以为漯齐乘云小清河自邹平又东迳长山新城今为漯河经流矣此即杨渚沟一名河者字随声变与禹贡之漯全无交涉也
　　或问河南之济伏见断续若以为贡道则必有舍舟从陆之事法当如荆梁书逾而经无其文何也曰荥泽渟而不流其水濳行地下至陶丘复出为济【详见导沇】中间相去约四百里皆须陆行圣人重劳民贡道必不由此其所谓浮于济漯达于河者盖自陶丘之东浮济而北由漯以达河本无所逾故不言逾也或又曰汉与洛濳与皆二水而异名故言逾陶丘荥泽一济也故不言逾曰苟有舍舟从陆之事则必书逾何论一水二水乎唯本无所逾故不言逾也
　　济漯二水为东南四州贡道之所必由非独兖也青承兖曰达于济则由济入漯可知矣徐承青曰达于菏则由菏入济可知矣承徐曰达于淮泗则由淮入泗由泗入菏可知矣淮通泗泗通菏菏通济济通漯漯通河四州之贡道无不由济者而总与陶丘荥泽之间无渉此其所以不言逾也禹时济实通漯林少頴云案经文无济漯相通之道非也但孔疏云从漯入济自济入河则必有舍舟行陆之事是为大谬耳周希圣更定其文曰由济而入漯由漯而入河经防灼然矣近惟朱长孺深知此意其所着禹贡长笺曰古时济漯通流汉以后遂不相属孔疏与经文所次水道不合当是从济入漯从漯入河郑端简亦云旧作二道者非是此适与周氏闇合也新唐书许敬宗传云高宗东封泰山次濮阳问书称浮于济漯今齐与漯断不相属何故敬宗对曰沇济自温入河伏地南出为荥泽又伏而出曹濮之间汶水从入之故书又言浮汶达济不言合漯者漯自东武阳至千乘入海也或据此以駮济与漯通之説余曰济漯本相附近逮西汉末河行济漯之间高唐以西至东武阳二水为河所隔唐世犹然故高宗谓济漯断不相属敬宗不知古今水道之变迁而慿臆以对殊失经防未可以证禹贡也然则济与漯通当在何处曰是不可知按水经邓里渠与将渠合北迳茌平县东临邑县故城西北流入于河河水又东北迳四凟津注云河水东分济亦曰济水受河也【水经注济或作泲又因泲而讹为沛今悉改从济】自河入济自济入淮自淮水径周通故有四凟之名盖其时济漯之间为河所隔故云河分济又云济受河在禹时则固漯分济或济受漯也汉临邑县在今茬平县东【通典汉临邑故城在卢县东按今长清县西南二十五里有卢县故城西与茬平接界汉临邑当在此间今临邑本汉漯隂县刘宋侨置临邑非汉县也】四渎津在临邑故城东北【寰宇记四口故关在城县东八十里一名四渎口】当为古济漯通波处此亦不敢定以为是然济与漯通必在防汶之后又北将东之际而临邑适当其地东北接高唐故城为漯之所经枝津径通理无可疑
　　黄文叔云或浮济或浮漯而皆达于河愚谓兖之北境可径浮漯以达河而其南境则必由济入漯也凖此以推则青之汶徐之淮扬之江海荆之江沱濳汉雍之龙门虽并列于经而或由或不由各随其便唯豫之洛梁之潜沔渭为道所必由耳水患莫大于河尧时河从大伾以东行平地数为败青徐之菑特甚降水大陆九河之区尚未为河所行孔疏云冀州之水不经兖州故得先冀而后兖此笃论也谓治河当自兖始而不信龙门吕梁之事总由读河渠书不熟耳九河既道青徐之河患息其所当治者济与淮而已雍之西河豫之南河治冀时早已就绪及治豫雍则唯决诸川使由洛渭以入河而其功已毕河无事焉禹治水势如破竹青徐以下所谓数节之后迎刃而解者也









　　禹贡锥指卷三
&lt;经部,书类,禹贡锥指&gt;
　　钦定四库全书
　　禹贡锥指卷四
　　徳清胡渭撰
　　海岱惟青州【释文岱音代】
　　传曰东北据海西南距岱顔氏【师古】曰岱即太山也【渭】按成王赐太公履曰东至于海季札闻齐音曰表东海者其太公乎齐湣王谓张仪曰齐僻陋隐居东海之上是东据海也而传兼言北楚子谓齐侯曰君处北海苏秦説齐王曰北有勃海盖自今成山以至乐安者是也故云东北据海然自朝鲜以至日照皆青也所遗多矣专言东则固可该琅邪与朝鲜也地理志岱山在泰山郡博县西北今山东济南府泰安州东南有博县故城山在州北五里于故城为西北也公羊传曰越在岱隂齐苏秦説齐王曰南有泰山史记曰泰山之阳则鲁其隂则齐岱主南言与徐分界也而传兼言西则岱不足以表其界盖青西以济为兖界齐语正封疆西至于济其明征也北自琅槐以西亦以济为兖界故王莽改汉齐郡曰济南而经不言济者蒙兖济河之文从可知也传兼言西则欲宻而反疎甚矣说经之难也
　　正义云海非可越而言据者东莱东境之县浮海入海曲之间青州之境非至海畔而已故言据也汉末有公孙度者窃据辽东自号青州刺史越海收东莱诸郡尧时青州当越海而有辽东也舜为十二州分青州为营州营州即辽东也渭按安国传出魏晋问其释舜典云分青为营袭马郑也此云青州东北据海盖直案当时舆地辽东属幽州以为青之北境至勃海而止故曰东北据海若忘乎其营之出于青者而颖达善为传防训据曰跨以求合于前説夫青之跨海固也而以传之据为跨则非也以青之据海为跨海犹之可也推而至于兖之据济扬之据淮荆之据荆山梁之据华山之南雍之据河皆以为跨之则大不可矣颖达岂未之思邪先儒谓分青为营据尔雅齐曰营州以立义康成云舜以青州越海分置营州是尧时辽东本属青也而王明逸非之曰中国疆界固有非至海畔止者如珠崖在大海中自为一隅而属于岭南然虽越海而土俗相接又他无可附辽东固中国东境岂有不属接壤之冀而遥属隔海之青乎周时辽东即营州而幷于幽州则尧时决非属青矣斯言亦近理然孙炎以尔雅为殷制殷必有所受辽东苟非青域殷何由改青曰营马郑诸儒相沿已久当从之古今疆域或因或革未可据周之属幽以证尧时不属青也
　　周礼正东曰青州其疆域与禹贡大异郑注云青州则徐州地也盖以其山镇曰沂山其川淮泗其浸沂沭知之经曰海岱及淮惟徐州又曰淮沂其乂又曰浮于淮泗是知徐幷于青也贾疏云周之青州于禹贡侵豫州之地盖以其泽薮曰望诸知之望诸即孟猪经于豫州曰导菏泽被孟猪是知侵豫之地也疏又云周时幽州南侵徐州之地盖以其泽薮曰貕养知之地理志琅邪长广县西有奚养泽琅邪郡属徐州是知侵徐之地也【渭】按长广故城在今登州府莱阳县东汉属徐州实古青州域幽之所侵乃青地非徐地也不但此也其川河泲其浸菑时皆青地为幽所侵而贾不言何其疎也盖今青登莱三府之地在青域者周时皆割入幽其西又为兖所侵而损豫之东南境以益之徐则岱山大野皆入于兖是青亦不全得徐也郑云青州即徐州亦言其大略而已
　　林少颖云尔雅不言青州者青幷于徐也蔡传取之【渭】按齐曰营州注云自岱东至海邢昺疏云营州即青州地也博物志云营与青同海东有青邱齐有营邱岂是名乎盖殷改青曰营青地入营未尝幷于徐也林氏徒以越海之艰当合徐而不合营故为此言然邢疏凿凿可据蔡氏汨于近説而不知考亦独何哉
　　唐营州治栁城县【西南距平川七百里】此隋开皇三年平髙宝寜以其地置营州大业初改为栁城郡者实在禹冀州舜幽州之域于青州无涉也水经大辽水注云渝水首受白狼水南迳营邱城西营邱在齐侨置于此也寰宇记引开元十道略云舜筑栁城以证古时已有栁城之地盖皆因尔雅齐曰营州之文而附防为此説不知栁城汉属辽西郡隋始于此置营州名同而地异非舜之分青为营者也青州有古爽鸠氏之虚为季崱有逢伯陵蒲姑氏之所因及斟灌斟寻寒过之封皆在焉春秋时可考者齐纪谭州夷介莱凡七国战国时为齐燕二国地秦幷天下置齐郡琅邪【东境是】辽东汉复置青州【领郡国六】后汉魏并因之【领郡国五】晋分置平州【青州领郡国六平州领郡国五】后改曰幽州唐为河南道之北海【青州】济南【齐】淄川【淄】髙宻【宻】东莱【莱】东牟【登】等郡河北道之安东都防府按以上通典所列髙宻之莒县及诸城之南境当往属徐又有当来属者兖域济阳之卢县及东阿之东境【后汉谷城县地在济东者即今东阿县】平隂之北境徐域鲁郡干封莱芜之北境是也以今舆地言之山东登州莱州二府其青州府则益都临淄昌乐安邱夀光临胊及诸城髙苑博兴乐安之南境济南府则肥城长清厯城章邱邹平长山新城淄川及泰安莱芜之北境兖州府则唯东阿及平隂之北境【三府之地南以齐长城故阯与徐分界西及北以汉时济水故道与兖分界】其东北跨海为故辽东都司之东境及朝鲜国皆古青州域也
　　青之东境登莱二府之地斗入大海中东西长八九百里形如吐舌史记齐世家云齐自泰山属之琅邪北被于海膏壤二千里盖幷登莱计之也海水自日照县东与徐分界【日照本汉海曲县属珢邪郡今属青州府莒州】北厯诸城县东折而东北厯胶州即墨莱阳栖霞文登诸县南又东北出而西折厯寜海州及福山蓬莱二县北【蓬莱登州府治也海在府城北五里北与辽东相望自新开海口而东北扺辽东金州卫南之旅顺口三百里而近有沙门砣矶铁山诸岛可以泊舟避风一帆径度亦不甚险汉书元封二年遣栖船将军杨仆从齐浮勃海击朝鲜元和志大人故城在登州黄县北二十里司马宣王伐辽东造此城运粮船从此入今新罗百济往还常由于此】又西厯招逺掖县昌邑潍县北与兖分界
　　禹河自碣石入海碣石以西为逆河其东则海无所谓勃海也勃海之名始见于战国策苏秦説齐曰北有勃海是也然春秋时已有之左传楚子使屈完谓齐桓公曰君处北海韩非子曰齐景公与晏子游于少海北海少海即勃海也亦作勃澥説文云海之别又谓之禆海齐语渠弭于有渚韦昭注云渠弭禆海是也列子曰勃海之东有大壑名曰归墟归墟者尾闾也应劭曰海之横出者曰勃史记索隐崔浩曰勃防跌也旁跌出者横在齐北故齐都赋云海旁出为勃【徐轩左思皆有齐都赋】汉置勃海郡治浮阳县即今河间府之沧州又置北海郡治营陵县即今青州府之昌乐县二郡皆在勃海之滨一属兖一属青也元和志莱州掖县北有渤海则已入东莱郡界过碣石二百余里矣元人又以铁山为碣石于钦齐乗曰青州东北跨海跨小海也盖太行恒岳北徼之山循塞东入朝鲜海限塞山有此一曲北自平州碣石南至登州沙门岛是为渤海之口濶五百里西入直沽防千里焉【于氏所谓碣石盖即铁山也铁山南对沙门岛北与旅顺口相接正当渤海之口若在昌黎者与此地遥隔五六百里安得举以为言】渤海初不若是之逺经云夹右碣石入于河又云至于碣石入于海汉天文志云中国山川东北流其维首在陇蜀尾没于勃海碣石碣石者河海分界处也碣石以西至直沽口禹时为逆河战国时谓之勃海勃海止此耳以铁山沙门为勃海之口而旅顺以东为大海近志之失也详见导河
　　舜典嵗二月东巡守至于岱宗传云泰山为四岳所宗周礼兖州山镇曰岱山尔雅河东岱李巡云东岳泰山也史记黄帝东至于海登岱宗汉书五行志曰泰山岱宗五岳之长王者易姓告代之处也山有天门曰观马第伯封禅仪记云仰视天门窔辽如从穴中视天直上七里类羊肠逶迤名曰环道往往有絙索可得而登也应劭汉官仪云泰山东南山顶名曰日观鸡一鸣时见日始欲出长三丈许故以名焉唐六典云泰山周一百六十里髙四十余里今泰安州境有云云亭亭梁父社首髙里石闾徂徕等山新泰县境有山新甫山虽随地异名实泰山之支峰别阜也
　　岱南与徐分界处尝考齐长城故阯而约略得之管子曰长城之阳鲁也长城之隂齐也是春秋时已有长城矣竹书纪年曰梁惠成王二十年齐筑防以为长城城缘河径泰山千余里东至琅邪台入海齐记曰齐宣王乗山岭之上筑长城东至海西至济州千余里水经注云济水自临邑县东又北迳平隂城西京相璠曰平隂齐地在济北卢县故城西南十里【今长清县西南二十五里有卢县故城】南有长城东至海西至济河道所由名防门去平隂三里齐侯堑防门即此也其水引济故渎尚存【见济水】又云朱虚县泰山上有长城【泰山东泰山也亦名小泰山在临胊县南百里朱虚故城在县东】西接岱山东连琅邪巨海千有余里盖田氏之所造【见东汶水】括地志云长城西北起济州平隂县缘河厯泰山北冈上经齐州淄州东至宻州琅邪台入海【台在州治诸城县东南百四十里琅邪山上】元和志云故长城首起平隂北二十九里通典云卢县有长城东至海苏代説燕王曰齐有长城钜防钜防即防门也寰宇记云诸城县南四十里有长城东南自海迤逦上大朱山尽州南界二百五十里【大朱山南距琅邪台六十里】今按齐长城横絶泰山緜地千余里自平隂而东厯肥城【在县北】长清【在县南】泰安【在州西北六十里】莱芜【在县北】淄川【在县南】沂水【在县北九十五里】临朐【在县南又有穆陵关在大岘山上西接沂水县界】莒州【在州北】以讫于诸城【在县南七十里】皆有故阯此虽后人所筑然皆因冈阜自然之势为之禹时青徐分界亦必以此也
　　青西及北以济为界郑渔仲云不言济者以兖州见之也按水经注济水自临邑过平隂卢县厯城台县梁邹临济安平乐安利县至琅槐入海以今舆地言之平隂长清齐河厯城界中之大清河及章邱邹平常山新城髙苑博与乐安界中之小清河即汉时济水防汶入海之故道古青兖分界处也
　　青之东北界无可考疏云越海而有辽东之地恐未尽通典云青州之界东跨海从岱山东厯宻州东北经海曲莱州越海分辽东乐浪三韩之地西抵辽水此説近是然三韩地太逺而菟不可遗窃疑汉武所开二郡皆古嵎夷之地在青州之域者而三韩不与焉盖嵎夷羲和之所宅朝鲜箕子之所封不应在化外先儒但云有辽东非也汉书言东夷天性柔顺异于三方之外故孔子悼道不行设浮于海欲居九夷后汉书言东夷率皆土著喜饮酒歌舞或冠弁衣锦器用俎豆所谓中国失礼求之四夷者也观其土俗则青之东北界不止于辽东明矣史记秦始皇本纪云地东至海暨朝鲜北据河为塞并隂山至辽东朝鲜列传云自始全燕时略属真番朝鲜为置吏筑鄣塞秦灭燕属辽东外徼燕秦之所经略盖禹贡嵎夷之地唐一行所谓北戒山河抵恒山之右乃东循塞垣至濊貊朝鲜者也
　　明辽东都指挥使司兼辖汉辽东西二郡之地都司城西四百二十里为广寜卫本辽东无虑县也卫西幽州域卫东营州域都司城东至鸭緑江五百六十里与髙丽分水太康地志云乐浪遂城县有碣石长城所起通典云在今髙丽旧界盖即蒙恬所筑起临洮至辽东者也东汉以来故阯湮没都司城北至三万卫三百三十里古肃慎氏地卫西有开元城金置防寜府号为上京禹贡青州之北界当极于此卫东北距长白山千余里其水北流为混同江南流为鸭緑江唐书东夷传云髙丽马訾水出韎鞨之白山色若鸭头即此江也都司城南至旅顺海口七百三十里去登州不逺顺风帆信宿可达眀初辽东士子附山东乡试后以渡海之艰改附顺天犹周之幷营于幽也
　　嵎夷既略【释文嵎音隅】
　　传曰嵎夷地名正义曰即尧典宅嵎夷是也嵎夷莱夷和夷为地名淮夷为水名畧是简略之义故用功少为畧也王氏曰畧为之封畛也曾氏曰地接于夷为之封畛金氏曰首书嵎夷诸州无此例也但青州实跨海而有东夷兼尧命羲和宅嵎夷以候正东之景故特表于前【渭】按后汉书东夷有九种昔尧命羲仲宅嵎夷曰旸谷盖日之所出也賛曰宅是嵎夷曰乃旸谷巢山海厥区九族是以九夷为嵎夷也金说本此盖碣石之功毕禹即东行至辽东经略嵎夷然后渡海而南治潍淄二水也
　　嵎夷按説文云尚书考灵曜及史记作禺銕【渭】按五帝本纪作郁夷张守节曰郁音隅夏本纪仍作嵎夷司马贞曰今文尚书及帝命验并作禺铁在辽西铁古夷字也纬书已亡检史记无作禺銕者唯説文作嵎銕銕字见金部云古文铁从夷从夷则可读为夷不当作铁其作铁者盖后人传写之误
　　九州唯此书略必有精义传云用功少曰略非也按左传曰天子经略诸侯正封古之制也封略之内何非君土又曰封畛土略又曰侵败王略略皆训界经略犹言经界也王説本此而曽氏尤善林少颖称之
　　尧典传云东表之地称嵎夷旸明也日出于谷而天下明故称旸谷旸谷嵎夷一也正义曰青州在东界外之畔为表故云东表之地据日所出谓之旸谷指其地名即称嵎夷故云旸谷嵎夷一也然不言在何郡县説文崵山在辽西一曰嵎銕旸谷也既在辽西则冀域而非青域不可以当禹贡之嵎夷薛士龙云嵎夷今登州齐乘因以寜海州为嵎夷近世皆宗其説余按封禅书秦始皇东游海上祠齐之八神其七曰日主祠成山成山斗入海最居齐东北隅以迎日出云韦昭曰成山在东莱不夜县今文登县东北一百八十里有成山是也【不夜故城在县东】自古相传为日出之地谓羲仲之所宅在此颇近理然文登与莱州接壤禹既略嵎夷不应越莱夷而西治潍淄是则可疑耳且朝鲜更在成山之东寅宾出日尤为得宜【元史天文志言郭守敬为太史四海测景之所凡二十七东极髙丽西至滇池南逾朱崖北尽铁勒皆古人之所未及按髙丽即古朝鲜北极出地三十八度与登州同后世朝鲜为外国测景但可在登州尧时嵎夷为青域测景自当在朝鲜也元之初起威行塞外诸国罔不臣服故测景穷河源悉聴其所为】范史以东夷九族为嵎夷必有根据杜氏通典亦用其説今从之【通鉴唐髙宗显庆五年命苏定方伐百济以新罗王春秋为嵎夷道行军总管是亦以东夷为嵎夷也】汉书武帝纪云元封三年朝鲜斩其王右渠降以其地为乐浪临屯菟真番郡地理志云菟乐浪武帝时置皆朝鲜濊貊句骊蛮夷应劭曰菟故真番国乐浪故朝鲜国也后汉书东夷传云濊及沃沮句骊本皆朝鲜之地也汉元封三年灭朝鲜分置四郡至昭帝始元五年罢临屯真番以幷乐浪菟菟复徙居句骊自单大领已东沃沮濊貊悉属乐浪然则此二郡之地东穷大海皆古嵎夷也菟北与夫余挹娄连壤故为之封畛使北国不得南侵乐浪南与三韩分海故为之封畛使岛夷不得北侵而中外之防峻矣
　　潍淄其道【释文潍音惟本亦作惟又作维淄侧其反渭按潍淄汉书作惟甾顔氏云惟字今作维甾字或作淄古今通用也】
　　传曰潍淄二水复其故道正义曰地理志云潍水出琅邪箕屋山【山见説文班志无之此误増】北至都昌县入海过郡三行五百二十里淄水出泰山莱芜县原山东北至博昌县入海【今汉书本作入泲】林氏曰河济下流兖受之淮下流徐受之江汉下流受之青虽近海然不当众流之冲但潍淄二水顺其故道则功毕矣比之他州用力最省者也蔡氏曰上文言既道禹为之道也此言其道泛滥既去水循其道也渭按都昌属北海郡博昌属千乘郡今山东青州府莒州东有箕县故城益都县西南有莱芜故城博兴县东南有博昌故城莱州府昌邑县西有都昌故城皆汉县也
　　顾氏日知録曰潍水出琅邪郡箕屋山【在今莒州西北九十里】书禹贡潍淄其道左传襄公十八年晋师东侵及潍是也其字或省水作维或省糸作淮又或从心作惟总是一字汉书地理志琅邪郡朱虗下箕下作维灵门下横下折泉下作淮上文引禹贡惟甾其道又作惟一卷之中异文三见【马文炜曰汉书王子侯表城阳顷王子东淮侯类封北海按北海郡别无淮水盖亦潍字之异文】通鉴梁武帝纪魏李叔仁击邢杲于惟水【胡三省注惟当作潍】古人之文或省或借其旁并从鸟隹之隹则一尔后人误读为淮沂其乂之淮而呼此水为槐河失之矣【按淮字当从佳人之佳乃得声今本説文亦误】
　　水经注潍水出琅邪箕县潍山【许慎吕忱云潍水出箕屋山淮南子曰潍水出覆舟山盖广异名也元和志潍山在宻州莒县东北八十三里潍水所出渭按説文潍水出琅邪箕屋山谓琅邪郡箕县之屋山非山名箕屋也】东北迳其县故城西又东北迳诸县故域西【城在今诸城县西南】又东北迳东武县故城西【故城汉琅邪郡治也今为诸城县治元和志潍州故堰在诸城县东北四十六里蓄以为塘方二十余里溉水田万顷】又北迳平昌县故城东【城在今安邱县南】又北迳髙宻县故城西【城在今县西南元和志潍水在髙宻县西南去县四十里韩信与楚将龙且夹潍水而陈即此处】又北迳淳于县东【今安邱县东北有淳于故城潍水在县东五十里】又北左防汶水【此东汶也出朱虚县小泰山】北迳平城亭西又东北迳宻乡亭西【应劭曰淳于县东北有平城亭又四十里有宻乡亭故县也今昌邑县南有平城故城东南有宻乡故城】又东北迳下宻县故城西【城在昌邑县东南与潍县接界潍县本唐北海县元和志海在北海县东北一百二十里潍水南去县五十五里】又东北迳都昌县故城东【晋省都昌入掖县宋建隆三年始以其地改置昌邑县】又东北入于海【元和志莱州掖县海在县北五十二里】以今舆地言之维水出莒州东北潍山厯诸城【属青州府】髙宻【属莱州府】安邱【属青州府】潍县至昌邑东北五十里入海也【并属莱州府】
　　説文有甾字菑字而无淄字淄作甾或作菑周礼幽州浸曰菑时是也水经注淄水出泰山莱芜县西南原山下世谓之原泉【淮南子曰淄水出自饴山盖山别名也括地志曰淄州淄川县东北七十里原山淄水所出俗传云禹治水功毕土石黒数里之中波若漆故谓之淄水齐乗曰淄水出今益都县岳阳山东麓地名泉河古莱芜地岳阳即原山也淄多伏流俗谓上下有十八漏益都新志淄水源曰泉河头泉在县西南一百三十里】东北流迳莱芜谷【谷在今益都县西南元和志淄水西去益都县五十五里】屈而西北流迳其县故城南【述征记曰城在莱芜谷当路岨两山间道由南北门元和志莱芜县故城在今淄州东南六十里按故城明初割属益都今在其西南或仍谓在淄川县界者误也今莱芜本汉嬴县唐贞观元年省入博城长安四年复以其地置莱芜县在泰安州东一百二十里】又西北转迳城西又北出山谓之莱芜口【齐乗曰淄水自莱芜谷又北迳长峪青州旧志自临淄西南至古莱芜有长峪界两山间逾二百里中通淄河按长峪本名马陉亦名弇中见春秋传】东北流迳牛山西又东迳临淄县故城南东得天齐水口【水出南郊山下谓之天齐渊五泉并出山即牛山也水在齐八祠中北流注于淄】又北迳其城东【城中有营邱尔雅云水出其前左为营邱也汉齐郡治此】又东迳利县东【晏谟曰利县在齐城北五十里齐城即青州府北五十里之临淄故城也今博兴县东有利县故城】又东北迳东安平城北【应劭曰博昌县西南三十里有安平亭故县也按淄水自利县东又东北流不得过博昌之西南今临淄县东有安平故城若以为是则当先安平后利县岂注文偶尔失次邪不然则道元误引利县东北当别有东安平城也】又东迳巨淀县故城西【城在今乐安县东北】又东北迳广饶县故城南【城亦在乐安东北汉广饶巨淀二县属齐郡后汉省晋复置广饶刘宋改曰千乘厯代因之金改曰乐安元和志淄水南去千乗县二十八里】又东入马车渎【渎水首受巨淀即浊水所注也在今乐安县东北齐乘云今乐安髙家港也县志云在县东五十里清水泊北】乱流东北迳琅槐故城南【应劭曰博昌东北八十里有琅槐郷故县也今乐安县东北一百十里琅槐故城是】又东北迳马井城北与时绳之水合互受通称【时水出齐城西南二十五里平地出泉即如水也亦谓之源水因水色黑俗又目之为黑水渑水出营城东世谓之汉溙水北迳傅昌南界入时水自下通谓之渑又东北至广饶故域北东北入淄水孔子曰淄渑之水合易牙尝而知之谓斯水矣绳当作渑齐乗云时水之源南近淄水详其地形盖伏淄所土人名曰乌河一名耏水亦名如水渑水北流势极屈曲俗称九里十八湾】又东北至皮邱沈入于海【沈疑是坈如马常坈之类下同】故晏谟伏琛并言淄渑之水合于皮邱沈西【元和志夀光县淄渑二水西自千乘县界流入去县四十里】地理志曰马车渎至琅槐入海盖举县言也【谓言琅槐而不言皮邱坈】以今舆地言之淄水出益都县东南岳阳山厯临淄博兴乐安至夀光县北由清水泊入海【并属青州府元和志渤海在夀光县东北一百十里】据琅槐故城在今乐安县界则淄水入海不当在夀光然清水泊跨二县之境必皆汉琅槐地马车渎近海处岂即古之皮邱坈与【元和志千乗县北有青邱齐景公畋于青邱即此齐乗云今清水泊是也】朱长孺曰淄水地志云入济水经独云入海者马车渎以下乃济水入海处淄水入海之道与济水正同非经志互有龃龉也渭按济由马车渎入海自金皇统中始前此不尔也河渠书云于齐通淄济之间故淄得由博昌入济
　　地志谓淄入济水经谓淄入海杜预谓淄入汶郑樵以入汶为是今按左传昭二十六年成人伐齐师之饮马于淄者注云淄水出泰山梁父县西北入汶此淄即柴汶也杜注左传不误郑据以为禹贡之淄则误耳
　　青与兖以济为界则济之下流青亦受之但瀹济之功在治徐时故此州专纪潍淄亦犹徐共是淮而排淮之功治徐时已毕故独书其乂而不复言也敢以补林氏之阙
　　厥土白坟海滨广斥【释文滨必人反斥徐音尺渭按滨汉书竹濒后同斥史记汉书并作泻】传曰滨涯也言复其斥卤正义曰説文卤咸地也东方谓之斥西方谓之卤海畔迥濶地皆斥卤故云广斥言水害除复旧性也林氏曰此州之土有二种平地则色白而性坟至于海滨则弥望皆斥卤之地斥者咸土可煮以为盐者也金氏曰斥卤可煮为盐故齐有鱼盐之利今登州千里长沙是其地
　　管子曰齐有渠展之盐燕有辽东之煮渠展今不知所在水经注云平度县有土山胶水北厯土山注于海海南土山以北悉盐坈相承修煮不辍平度汉属东莱郡故城在今掖县东北自此以西厯昌邑潍县夀光乐安其北境滨海之地疑即是古之渠展尔雅十薮齐有海隅郭璞以海滨广斥当之渠展盖海隅之别名也然广斥恐不止于此按齐语桓公通齐国之鱼盐于东莱使关市讥而不征以为诸侯利韦昭曰言通者则先时禁之矣东莱齐东莱夷也【汉置东莱郡今为莱州登州二府地】取鱼盐者不征税所以利诸侯致逺物也由是观之则东莱出盐最多郑康成周礼注云东西曰广【古旷切】南北曰轮礼记注云横量曰广从量曰轮广者东西之地形也今登莱二府东西长八九百里三面滨海皆可以煮盐海滨广斥盖谓此也金説良是【管子注云渠展地名泲水入海之处】
　　冀兖皆滨勃海今静海县东有咸水沽即古豆子防地斥卤数十里盐山县东有咸土周百五十里长芦盐利出此者十之五六皆兖域也而经不书徐皆滨大海自呉濞煮盐以富其国防稽于是乎有盐官唐以后淮浙之盐甲于天下二州咸土更多而经亦不书独于此书海滨广斥何也盖他州咸土唯沿边一带冀兖徐各数百里据禹迹之所及亦止千余里而东莱之地斗入大海中长八九百里以三面计之咸土不下二千里是一州而兼数州之斥地形卓诡故特书之昔太公以齐地负海舄卤少五谷乃通鱼盐之利而人物辐辏桓公管仲复脩其业通鱼盐之利于东莱及灵公灭莱而有其地为利益博故晏子曰鱼盐蜃蛤弗加于海言陈氏厚施通东莱之利于国中也检汉志北海郡唯都昌夀光有盐官而东莱郡则曲成东牟惤【音坚】昌阳当利五县并有盐官则莱夷之产倍于齐国又可知己齐之所出不足以给诸侯故弛禁而通莱夷之产以济之齐资莱莱无借于齐愚故以为广斥在东莱也【通齐国之鱼盐于东莱谓使莱夷之产得售于齐而输之逺方不然则何以言利诸侯邪此古人倒装文法慎勿错解】抑又思之人性不能食淡艰鲜已奏则盐亦食之最急者故禹既制贡以给国家之用而又懋迁有无使四方之人各得其所欲青之广斥所以利民者甚大又安得而不书传意谓经志土复其性审尔则滨海之州皆然何独书于青茅氏汇疏云以盐利早开故特标土质为贡盐张本庶防得之
　　乐安县志云海滨广斥谓如今髙家港以往其地都无所生妇人有白首而不识五稼嵗时盘荐唯鱼飱耳知府朱鉴诗曰海若生潮成碧浪天如不雨尽黄尘可堪二月无花栁踏遍孤村不见春【渭】按斥卤之地五谷不生大率类此髙家港即古马车渎在县东北五十里谓此亦齐之渠展则可若以为青之广斥尽于此则非也
　　斥卤对言则东方为斥西方为卤单举则斥亦卤也故郑康成云斥谓地咸卤史汉并作广泻广韵云泻咸土周礼草人咸泻疏云逆水之处水写去其地为咸卤通作舄沟洫志民歌史起曰终古舄卤兮生稻粱注云舄即斥卤吕氏春秋舄作斥盖古字斥与泻舄通也黄氏日抄曰案管子斥者薪刍所生之地卤乃咸地于斥不相干今嘉兴府濒海人呼产芦之地为斥堑渭按海滨咸土不生他物唯芦生之可充薪刍以给煮盐之用取之甚便故曰斥者薪刍所生之地未见斥之非卤也嘉兴之斥堑亦即盐场先儒之义殆不可易
　　厥田惟上下厥赋中上
　　传曰田第三赋第四
　　厥贡盐絺海物惟错【释文盐余占反絺勅其反】
　　传曰絺细葛错杂非一种林氏曰盐即广斥之地所生海物水族之可食者蔡氏元度曰贡物不以精麤为叙而以多少为叙青州盐居多故叙于先也他仿此呉氏曰海物水族蠯蜃蠃蚔之类渭按海中之物诡类殊形非止江河鳞介之族故谓之错
　　史记货殖传云山东食海盐山西食盐卤宋史食货志云盐类有二引池而成者曰颗盐周官所谓盬盐也【盬盐周礼作苦盐苦读曰盬説文盬河东盐池从盐省古声】防【古煮字】海防井防鹻而成者曰末盐周官所谓散盐也按今解州盐池宻迩帝都其所出岂不足以给甸服千里之食而必有借于青者盖洪水之后土性未复不能凝结成盐故耳水经注云河东盐池出石盐自然印成朝取夕复终无减损唯水暴雨澍甘潦奔泆则盐池用耗洪水之为害于盬也明矣舜作五之琴以歌南风其诗曰南风之时兮可以阜吾民之财兮説者谓池遇南风则结盐多故曰可以阜财盖盬盐未防即兴也然周官盐人之文诸盐用各有所宜则后此盬盐虽兴青之贡恐亦终不可废耳
　　诗为絺为绤服之无斁传云精曰絺麤曰绤周官掌葛以时征絺绤之材于山农盖取诸畿内此经为邦国之贡故献其布之精者内外事不同也曲礼为天子削瓜者副【普逼反】之巾以絺则絺又可用作巾矣禹时青豫既贡絺之岛夷又贡卉服先儒以为即葛越左思呉都赋云蕉葛升越弱于罗纨是也后世专以出南土者为佳考杜氏通典贡蕉葛者凡十余郡皆南土也唯临淄贡丝葛十五疋犹有禹贡之余制焉
　　周礼醢人馈食之豆有蠃【古螺字】醢蠯【音排】醢蜃蚔【音迟】醢又鼈人祭祀共蠯蠃蚔以授醢人故林氏以海物为蠃蠯蜃蚔之类然蚔乃蚍蜉子非水族也郑康成庖人注云青州之蟹胥后汉伏隆传张步遣使献鳆【音雹】鱼斯实经之海物矣【又按本草乌贼海鹞牡蛎马刀魁蛤文蛤车螯东海中皆有之马刀即蠯魁蛤即蚶也】礼王者大飨有四海九州之美味禹菲饮食而致孝乎鬼神故此等亦令贡之非以奉上之口腹也青距帝都不过二千余里而又献薨【古老反】不献鱻【悉然反】则于民固无害矣后世海物莫盛于岭海而海岱则微如郭璞江赋所言王珧海月三蝬江洪蚶石鲎蝞之类皆岭海产也逺方驰贡烦扰疲费唐元和中孔戣奏罢明州嵗贡淡菜蚶蛤之属长庆中复贡元稹观察浙东又奏罢之明州且以为苦况粤闽乎以是知禹贡海物唯青有之而不及徐其为斯民虑也盖详
　　惟错有别解林少颖云先儒谓海物错杂非一种此説不然夫既谓之海物而不指其名则固非一种矣何须更言惟错窃谓此与州齿革羽毛惟木文势正同错别是一物如豫州之磬错也吴幼清云惟或在句中犹言与及暨也或在句端犹如越如若也错石可磨砺者也诗云他山之石可以为错【渭】按此错果为石则荆何必又贡砺砥惟字在句中亦不尽如吴氏训海岱惟青州岂可谓与青州暨青州邪
　　岱畎丝枲铅松怪石【释文畎工犬反徐本作畎谷枲思似反铅寅专反字从防防音以选反怪如字】
　　传曰畎谷也怪异好石似玉者岱山之谷出此五物皆贡之正义曰释水云水注川曰谿注谿曰谷谷是两山之间流水之道故言畎去水故言谷也怪石竒怪之石故云好石似玉也枲麻也铅锡也岱山之谷有此五物美于他方所有故贡之也陆氏【徳明】曰怪石碔砆之属王氏曰黑锡曰铅林氏曰凡贡不言其所出之地者一州所出皆可贡言所出之地者以此地所产为良也又曰怪石之贡诚为可疑窃意当时制礼作乐资以为器用之饰有必不可阙者非贡无益之物以充玩好也程氏【大昌】曰质状色泽似石而非石故命为怪非抑之也所以髙之也古者用玉比后世特多其势不得不以似玉者充之玖璁琫琇之类是已盖贡怪石以足用非如今灵璧太湖之石嵌空玲珑可为戏玩者也【按尹文子云魏田父得玉以告邻人邻人诈之曰此怪石也怪石似玉故可以相诳】
　　益稷濬畎浍距川传曰一畎之间广尺深尺曰畎方百里之间广二寻深二仞曰浍正义曰匠人为沟洫耜广五寸二耜为耦一耦之伐广尺深尺谓之畎田首倍之广二尺深二尺谓之遂九夫为井井间广四尺深四尺谓之沟方十里为成成间广八尺深八尺谓之洫方百里为同同间广二寻深二仞谓之浍是畎遂沟洫浍皆通水之道惟言畎浍者举大小而略其余也与此释岱畎不同【渭】按二义不可偏废山势已尽平原旷野之乡可以备五者之制自当依匠人説若在山中崎岖偪侧安所得成同之地而为之自当依释水説盖谷是涧壑之流直出山中以注谿即禹所谓畎谿则谷口横截一道受涧壑诸水以注川即禹所谓浍也匠人之沟洫乃人为之谿谷天成不必五者俱备秩然整齐
　　周礼太宰九职其一曰嫔妇化治丝枲又有典丝典枲掌其藏与其出以待兴功之时颁之于外内工贾疏云按丧服传牡麻者枲麻也则枲是雄麻对苴是麻之有蕡实者桓寛盐铁论曰古者庶人耋老而后衣丝其余则麻枲而已故命曰布衣是枲贱于丝也兖豫通州之丝皆可贡青所出不尽美故系之以岱畎
　　説文铅青金也本草铅一名黑锡今泰山之下不闻有铅苏颂曰铅生蜀郡平泽今有银坑处皆有之盖矿利渐开不必以岱畎为良遂隐而不传矣铅不知其所用案胡粉黄丹皆化铅为之土宿真言本草云铅乃五金之祖变化最多一变而成胡粉再变而成黄丹是也胡粉一名白粉黄丹一名朱粉可以代丹垩故贡其材使炼治之以给绘画涂饰之用也
　　鲁颂閟宫之卒章曰徂来之松新甫之栢是断是度是寻是尺松桷有舄路寝孔硕徂徕山在今泰安州东南四十里实岱之支峰特异其名耳水经注云徂徕山多松柏诗所谓徂徕之松也邹山记曰徂徕山在梁父奉髙博三县界犹有美松【见第二十四巻汶水】昔秦始皇登泰山避风雨于松下因封其树为五大夫岱畎之多松明矣齐鲁以岱分界徂徕在南与新甫俱为徐域故其材鲁得用之也金吉甫云怪石如今莱之温石可为器今青州黑山红丝石红黄相参文如林木或如月晕如山峰如云霞如花卉即古怪石也淄川梓桐山石门涧石色若青金纹如铜屑理极细宻亦竒石但不如红丝石之坚凡此诸品皆可为器用今取以为砚登州府志云怪石出莱阳县五龙山色类昆山石而文理过之渭按经之怪石本出岱畎青莱登之地去岱絶逺泛引无当也名医别录言白紫石英皆生太山山谷白石英大如指长二三寸六面如削白澈有光长五六寸者弥佳寇宗奭曰紫石英明彻如水精但色紫而不匀李时珍曰太平御览云自大岘至太山皆有紫石英太山所出甚瓌玮斯二英者其经之所谓怪石乎英通作瑛説文瑛玉光也徐锴曰案符瑞图玉瑛仁宝不斲自成光若白华汉文帝时渭阳玉瑛见今白石紫石瑛皆石之似玉有光者由是观之二英之可代玉益信矣【诗齐风尚之以琼英传云石似玉亦可证石英之义】但近世器服之饰此石罕用人唯知为药物故言怪石者不复以二英当之耳【魏文帝黄初元年取白石英紫石英及五色大石起景阳山于芳林园此则与结瑶构琼无别非大禹作贡之意也】
　　莱夷作牧【释文莱音来牧徐音目一音茂】
　　顔氏曰莱夷莱山之夷也林氏曰史记齐世家太公东就国莱夷来伐与之争营丘左传夹谷之防莱人欲以兵劫鲁侯孔子曰两君合好而裔夷之俘以兵乱之莱之为夷无疑矣先儒但以为地名非也呉氏曰作谓耕作牧谓放牧夷人以耕牧为业也渭按今莱州登州二府皆禹贡莱夷之地其成功独后故书作牧于赋贡之下与冀之恒卫大陆同一变例元和志云故黄城在登州黄县东南二十五里古莱子国春秋传齐侯灭莱杜注今东莱黄县是也莱山在县东南二十里封禅书齐之八祠六曰月主祠莱山此莱国之所都也今髙宻县在胶州西北五十五里县治即夷安故城古夷维邑水经注胶水北过夷安县东应劭曰故莱夷邑太史公曰晏平仲莱之夷维人也西去潍水四十里然则髙宻亦莱地其境越胶水而西去潍水不逺矣即墨在州东而为齐邑盖灭莱后始有其地耳然春秋时又有夷介二国与莱错壤而居夷在即墨县西介在胶州之南隐元年纪人伐夷僖二十九年介葛卢来是也嵎夷既略便当治莱夷而禹不然者盖以其水入海路近为患不深而潍淄内地宜先治之此成功所以独后也
　　孔传云莱夷地名可以放牧説者皆因之以作牧为一事唯吴幼清不然今按莱夷之地三面濒海皆为斥卤五谷不生中间又有莱胶劳成羽金与之罘文登不其距艾等山及貕养泽【元和志云泽在莱川昌阳县西北四十里今为登州府莱阳县地也】其可耕者无防齐地负海泻卤少五谷况莱夷乎耕田不足以自给故必兼畜牧而后可以厚其生经所以言作又言牧也若从旧解则作字颇赘且经凡书作皆谓耕作此不当独异故改从呉氏金吉甫曰莱夷地宜畜牧取其畜以供此臆説也禹贡周官未有以畜贡者唯周书王防篇言外国所献有纨牛露犬之类盖非常畜不可据以释此经
　　厥篚檿丝【释文檿乌簟反渭按檿史记作酓盖从古文本也】
　　传曰檿桑蚕丝中琴瑟正义曰释木云檿桑山桑郭璞曰柘属也檿丝是蚕食檿桑所得丝韧中琴瑟也【枚乗七之言琴曰野茧之丝以为】苏氏曰檿桑出东莱以织缯坚韧异常东莱人谓之山茧渭按丝不入篚而檿丝入篚盖贵重之诸篚皆织成之物而此独以丝盖或或缯聴其所为也
　　苏氏云檿丝出东莱莱夷作牧而后有此故书篚在其后亦不言独莱夷贡之也登州府志云檿丝出栖霞县文登招逺等县亦有之其茧生山桑不浴不饲居民取之制为防久而不敝斯所谓出东莱坚韧异常者也今青州济南兖州等处皆有茧防其蚕乃人放椿树上食叶作茧丝不甚坚韧尝询诸土人野蚕食山桑叶作茧髙岩之上樵者往往得之不过数枚欲制为防须广收多积乃成一匹所出至少官长欲市取亦无从得也盖必此种而后可以当禹贡之檿丝古今事变不同以今之徧地皆有而疑古之独出于东莱也亦过矣刘原父曰青徐三篚皆三夷之贡也孙征取之今按之贝锦果出岛夷则下文厥橘柚岂亦岛夷贡之乎其不可通也明矣檿丝虽出莱夷他国可市取以贡亦犹蓝田出玉而贡璆琳者非独蓝田在其境内者也説见雍州
　　困学纪闻曰地理志谓齐俗弥侈织作氷纨绮绣纯丽之物号为冠带衣履天下临淄有服官墨子曰锦绣絺纻乱君之所造其本皆兴于齐景公喜奢而忘俭幸有晏子以俭镌之然犹防不能胜齐俗之侈盖自景公始【渭】按汉世齐有三服官春献冠帻縰为首服纨素为冬服轻绡为夏服又有氷绮方空【音孔】縠吹纶絮之目齐俗之工于织作如此然自春秋以前皆未尝有也故青州贡絺篚檿丝而已矣豫贡絺纻篚贝锦舜观古人之象以作绣四者自唐虞有之而墨子以为乱君之所造不亦誖乎盖一意尚俭讥齐俗之侈而不自觉其言之过耳
　　浮于汶达于济
　　正义曰地理志云汶水出泰山莱芜县原山西南入济蔡氏曰不言达河者因于兖也【渭】按此经蒙兖之文曰达于济则由漯以入河可知矣其东北境径浮济不必从汶也
　　水经注汶水出泰山莱芜县原山【莱芜县在齐城西南原山又在县西南六十许里从征记曰汶水出县西南流自入莱芜谷夹路连山数百里水隍多行石涧中按原山在今莱芜县东北七十里东接益都西接章邱北接淄川县界髙耸出羣山之上亦名马耳山魏收志嬴县有马耳山汶水出是马耳即原山矣今又名岳阳山】西南迳嬴县故城南【城在今莱芜县西北】又东南迳奉髙县北【今泰安州东有奉髙废县】屈从县西南流与一水合俗谓之牟汶【水出牟县故城西南阜下俗谓之胡卢堆西南迳奉髙县故城而西南流注于汶今莱芜县东有牟县故城牟汶水在县南门外西流至泰安州东入汶】又南右合北汶【水出分水谿东南流迳泰山东合天门下谿水又东南流迳南明堂下昔汉武令奉髙作明堂引水为壁雍世谓之石汶又左入于汶水今泰安州南有泮水出泰山分水岭考其源流盖即北汶也】又西南迳徂徕山西【山在州东南四十里】又南迳博县故城东【城在川东南汉置唐改曰干封】又西南迳龙乡故城南又西南迳亭亭山【山在州南五十里】又南左防淄水世谓之柴汶【水出泰山梁父县东西南流迳菟裘城北又迳梁父故城南又西南迳柴县故城北又迳成邑北春秋齐师围成成人伐齐饮马于斯水者也淄水又西迳阳闗城南西流注于汶水今按州南有废柴县梁父故城西南有阳关城柴汶水在州东三十五里俗名司马河】又南迳钜平县故城东【城在州西南】又西南迳鲁国汶阳县北又西迳汶阳县故城北【城在今寜阳县东北】又西洸水出焉【吕忱曰洸水出东平上承汶水于冈县西阐亭东尔雅汶别为阐其犹洛之有波矣洸水西南流迳乘邱县故城东又东南注于洙水按乘邱故城在今滋阳县西北】又西迳蛇邱县南【今肥城县南有蛇邱故城本鲁蛇渊囿汉置县】又西南迳冈县北【县本鲁阐邑在今寜阳县境】又西南迳东平章县南【今东平州东有章县故城】又西南迳桃乡县故城西【城在令汶上县东北四十里】又西南迳夀张县北【夀张本夀良后汉光武更名】又西南至安民亭入于济【今州西南十里安山镇即故安民亭】汶水自桃乡四分当其派别之处谓之四汶口【即今戴村坝地】其左二水双流西南至无盐县之郈乡城南又西南迳东平陆故城北又西迳危山南【世谓之龙山】又西合为一水西南入茂都淀【即今南旺湖】次一汶西迳郈亭北又西至寿张故城东遂为泽渚其右一汶西流迳无盐县故城【城在今东平州东】又西迳洽乡城南又西南迳寿张县故城北【城在州西南】又西入于济以今舆地言之汶水自莱芜厯泰安肥城寜阳至东平入济合流以注于海此禹迹也迨元人引汶絶济为防通河明永乐中又筑戴村坝遏汶水尽出南旺以资运而安山入济之故道填淤久矣
　　元和志干封县界有五汶源别而流同五汶者曰北汶嬴汶柴汶牟汶其一则经流也【四汶口乃下流岐分处不在五汶之数】按郦注无嬴汶嬴汶在今莱芜县南三十里源出宫山之隂流合牟汶宫山者新甫之别名也山在新泰县西北泮水源出泰山分水岭即北汶州志谓之堑汶在今泰安州南五汶之外有小汶在州东南七十里源出宫山流迳徂徕山南又西入汶水所谓大汶口也嬴汶流合牟汶故郦注不言五汶以小易嬴斯为当矣又有水出莱芜县寨子村流合牟汶者近志指为浯汶据汉志琅邪灵门县有髙防山浯水所出东北入潍説文云水出灵门山世谓之浯汶【浯水合东汶入潍故有此名】在今莒州界与莱芜无涉志妄言耳东汶出朱虚县小泰山北流至淳于县入潍在今临胊安邱界淮南子曰汶岀弗其西流入济髙诱云弗其山名在朱虚县东是即入潍之东汶言入济者淮南之误也曽彦和曰汶水有二出莱芜县原山入济者徐州之汶也出朱虚县泰山入潍者青州之汶也【渭】按原山北接淄川延袤跨青徐之境汶虽徐水其导源处犹为青域故青之贡道书浮于汶云







　　禹贡锥指卷四
&lt;经部,书类,禹贡锥指&gt;
　　钦定四库全书
　　禹贡锥指卷五
　　徳清胡渭撰
　　海岱及淮惟徐州
　　传曰东至海北至岱南及淮林氏曰一州之境必有四至七州皆止二至盖以邻州互见至此州独载其三边者止言海岱则嫌于青止言淮海则嫌于杨故必曰海岱及淮而后徐州之疆境始别也【渭】按地理志桐柏大复山在南阳平氏县东南淮水所出东南至淮陵入海【陵当作隂字之误也】过郡四行三千二百四十里详见导淮徐西不言所至然尔雅云济东曰徐州则知其西亦距济而经不言者郑渔仲云岱山之阳济东为徐岱山以北济东为青言济不足以辨故略之愚谓此蒙兖济河之文犹夫青耳非为其不足以辨而略之也
　　尔雅济东曰徐州郭注云自济东至海似为禹贡徐州之旧域然尧时州之境跨江北至淮而尔雅云江南曰州盖殷割淮南江北之地以益徐视尧时之徐则大矣周礼正东曰青州禹贡徐州之山水皆在焉盖以徐为青青地太半入幽而徐之西则又入于兖云吕氏春秋泗上曰徐州郑渔仲释之曰泗水出陪尾山至下邳入淮源委皆在徐州非若淮之与共济之与兖共也故不韦亦得以为説焉
　　徐州有古大庭少皥之虚【左传梓慎登大庭氏之库注云大庭古国名在鲁城内或曰大庭即炎帝也刘桢鲁都赋云戢武器于有炎之库】有缗大彭奄邳之封皆在焉春秋时可考者鲁滕茅薛徐邾莒萧郯遂任宿须句颛防鄫鄅阳鄣郳【后为小邾】向极牟铸鄟邿偪阳根牟钟吾甲父凡二十九国战国时属鲁而宋齐楚亦兼得其地秦幷天下置泗水琅邪【西境是】薛郡汉改置东海郡复以其地为徐州【领郡国四】后汉魏晋并因之【魏晋领郡国七】唐为河南道之彭城【徐州】临淮【泗】鲁郡【兖】东海【海】琅邪【沂】等郡按以上通典所列唯鲁郡干封莱芜之北境当往属青其当来属者兖域东平之须昌钜野宿城及夀张之东境济阳平隂之南境青域髙宻之莒县及诸城之南境是也以今舆地言之江南徐州及凤阳府之懐逺五河虹县泗州宿州灵璧淮安府之桃源清河安东邳州宿迁雎寜海州贑榆山东兖州府则滋阳曲阜寜阳邹县泗水滕县峄县金乡鱼台济寜嘉祥钜野东平汶上沂州郯城费县及平隂之南境济南府则新泰及泰安莱芜之南境青州府则蒙隂沂水莒州日照及诸城之南境皆古徐州域也
　　海自江南山阳县东折而西北为淮水入海之口其北岸则安东县也是为徐域海自县东而北厯海州东中有郁林山【亦名郁洲北齐置东海县元和志云本汉贑榆县地俗谓之郁州亦谓之田横岛】又北厯贑榆县东又东北厯山东日照县东又东北厯诸城县东至琅邪台过此则为青域矣
　　徐北至岱岱之西南为东平其南为泰安所谓汶阳之田者也东南为莱芜新泰沂州莒州诸城皆以长城故阯与青分界详见青州
　　淮水今自凤阳府夀州界【州在淮南】东流经懐逺五河泗州南又东北经淮安府清河县南与黄河合又东经安东县南而东北入于海中流与分界故曰南及淮也
  </div>
  <div class="pagination">
   <a href="禹贡锥指_page3.html">
    上一页
   </a>
   <a href="禹贡锥指.html">
    1
   </a>
   <a href="禹贡锥指_page2.html">
    2
   </a>
   <a href="禹贡锥指_page3.html">
    3
   </a>
   <span class="current-page">
    4
   </span>
   <a href="禹贡锥指_page5.html">
    5
   </a>
   <a href="禹贡锥指_page6.html">
    6
   </a>
   <a href="禹贡锥指_page7.html">
    7
   </a>
   <a href="禹贡锥指_page8.html">
    8
   </a>
   <a href="禹贡锥指_page9.html">
    9
   </a>
   <span>
    ...
   </span>
   <a href="禹贡锥指_page5.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
