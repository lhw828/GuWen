<!DOCTYPE html>
<html>
<head>
    <meta charset="UTF-8">
    <title>读书管见 - 第 6 页/共 7 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>读书管见 - 第 6 页/共 7 页</h1>
    <div class="content">　　唐虞稽古
　　盖自黄帝得六相设左右大监监万国云龙鸟火之号其来尚矣到尧舜时监前代防革而緫集大成故其法度体统森严周密内有百揆四岳百揆即九官也眀王立政是緫唐虞夏商之君言之言唐虞能使庶政和而万国安夏商亦克用乂者盖不恃其建官恃得人耳贤者能立政官不足恃也传云不惟其官之多经无此意今予小子祗勤于徳夙夜不逮仰惟前代时若训廸厥官
　　盖前代制治保邦者无他建官择人以立政而已故予小子亦仰惟前代时若而训廸厥官盖天下之事非一人所能为也
　　立太师太太保【止】官不必备惟其人
　　三公为天子之师不亲政事所职者坐而论道耳所论者何道即经纶邦国和调隂阳之道也夫邦国若此其大也要使之君君臣臣父父子子井然有条而不乱此必有其道隂阳运行于天地之间而能使三光全寒暑平无愆阳伏隂以多变此亦必有其道是道也惟三公为能明达其所以然则使之论説于天子之前至于以其道见之施为则天子宰相之责也官不必备惟其人非其人之难得也以知道者之不可多得也六卿分任庶政一官不备则一政阙三公同论此道则得一知道者足矣否则虽多亦奚以为
　　三公夑理隂阳
　　燮理隂阳别无他道惟区处人事各得其宜则天地之气自顺故尧舜在上而天灾灭熄庶征太和有夏懋徳而罔有天灾考其所为不过咨四岳九官十二牧分任庶政使人人各遂其性而已初未尝特设燮理隂阳之官亦未闻别有燮理隂阳之政太戊修徳以弭桑谷之妖亦不过早朝晏罢吊死问生勤于政治而已然以道经邦乃所以燮理隂阳也故天灾少见于治平之世而迭见于衰乱之时者以其所为有以召之也彼匹夫衔寃犹足致三年之旱况政乗民困而千万人詋诅叹恨岂不足以伤两间之和今论者不察此徒曰吾能治一身之中和则心正气顺而天地自位万物自育世宁有是理哉甚者灾变之来则归过于三公而策免之谓其燮理无状夫论夑理之道者三公也而行夑理之政殆君相之责非尽三公所得为也使三公而无所建明则防免之诚不为过若其言之而不听听之而不行君相所为自有以召天变不知自反徒归咎于三公岂不过哉且后世三公居散地经邦之事全不干与而徒责其燮理隂阳其讹谬益甚矣
　　丙吉逢羣鬬死伤不问而问牛喘以为三公调隂阳职当忧不知当春而热隂阳失序吉忧之当如何而调之邪夫治争鬬固非宰相之职然使有司失职而死伤寃抑无所告诉其干隂阳之和不亦大可虑邪故为吉者问争鬬则不可至于戒饬有司审理寃滥不可不加之意也
　　三孤贰公化
　　三孤为三公之佐故曰贰公言其为三公副贰也化与经邦为对化者教化即所用以经邦者也寅亮天地与燮理隂阳为对亮者相也与惟亮天工之亮同谓补助其所不及也弼予一人弼者匡辅其不逮也此皆就行事上说与三公之职微冇不同盖三公长官三孤佐贰均此职也长官尊主张其事于上佐官卑身任其事于下是故三公经邦是运天下于掌上者三孤化则是因其已成之化而推广之耳三公燮理隂阳是范围天地之化者三孤寅亮天地只是辅相其不及而已三公论道是教训天子者三孤弼一人只是弥缝其阙失而已此所以为公孤之别
　　谓吕氏説谓隂阳之理恒而不变者为道天地之用运而无迹者为化牵强附会但图对偶亲切耳而不察实事不知天地之化运于无迹将使三公何如张而大之
　　三公上言立而下言官不必备惟其人而三孤六卿不言者盖立凡例于前而后皆蒙其语耳者不察谓三公非始于此立为周家定制则始于此三孤六卿独非立为周家之制者乎何以不言立也夫立与建同建官惟贤岂亦必自武王设官而谓之建邪盖立官建官设官皆恒言耳且三公必其人而不必备员三孤六卿独可备员而非其人乎以此知特例于此耳非专为三公言也
　　六卿倡九牧
　　六卿緫治于内九牧亲民于外六卿之职虽不同而其为民则一也冡宰均四海固所以治民司徒掌教以复民性宗伯掌礼以定民志司马掌兵以卫民患司冦掌刑以诘民奸司空掌土以定民居以此倡九牧而九牧皆一一奉行于外则民自殷阜而化成矣君子先成民而后致力于神成之者治之养之教之无欠阙之谓也
　　学古入官
　　学古入官眀于古道议事以制则叅以时宜如此则博古通今而政无错缪者矣其尔典常作之师欲其守常也无以利口乱厥官戒其好异也犹云罔以侧言改厥度罔以辩言乱旧政皆为轻信他人之言耳云不可喋喋利口而纷乱之似以为自己利口非也
　　功崇惟志
　　建功业者在于志与勤而志勤必贵于果断保禄位在于恭与俭而恭俭必贵于实徳前是告之以建功业之道后是语之以保禄位之方所谓后艰者非后患乃艰难而不易耳盖天下之事乗其几而为之则易为力后其时而为之则难为功
　　推贤让能
　　一人推让则众人咸起而推逊所谓济济相让而庶官和矣不然则人各有心其为乖戾甚矣政事安得归于一而不杂哉
　　万邦惟无斁
　　此一语不可觧古文书屡言无斁如云朕承王之休无斁俾我有周无斁皆训厌斁朕无斁于王周无斁于微子皆可通训至于戒饬百官而云以佑乃辟永康兆民万邦惟无斁不成万邦厌斁百官且惟之一字更不可通此古文阙漏处
　　君陈
　　尔其戒哉尔惟风下民惟草
　　引草上之风必偃非也盖凡人未见圣则起慕慨想惟恐不得见及其既见则怠惰因循亦不克由圣此凡人常情然在凡人则可在尔有所不可何也尔居民上而为风民居尔下而为草尔且如此民何则焉欲其所为以凡人为戒而自强于治必以周公为法可也
　　出入自尔师虞
　　或废或兴莫不谋诸众人而后蔽之于己所谓绎者再三反复思之不可造次剖决恐其有不周备此即所谓莫或不艰者也
　　从容以和
　　从容以和只是凡事无急廹当从容寛缓以和之盖近民之法当如此耳否则急促躁暴强速化而民且无所措手足矣谓和不可一于和当从容以和之语不可通
　　殷民在辟予曰辟尔惟勿辟
　　殷民在辟在宥而惟厥中者言必审其当尔使其中辟则辟之中宥则宥之不中则否虽君言有所不可从也下文辟以止辟乃辟此是中辟者辟之也三细不宥此是不中宥者宜勿宥也
　　无忿疾于顽无求备于一夫
　　无忿疾于顽是有忍也无求备于一夫是有容也言各有主盖事有当忍者有当容者谓忍犹坚制力蓄恢乎其有容斯乃徳之大意谓容胜于忍又分浅深似不必如此未化者不可忿疾已化者不可求备且一味容忍将去就其中有能修其职业修其行义者简防而登之使彼有所慕焉则顽者有时而自化不修者有时而修矣
　　惟民生厚因物有迁违上所命从厥攸好
　　孩提之童皆知爱亲及长皆知敬兄民生本厚也知诱物化然后百姓不亲五品不逊者有之盖因物有迁耳是以违上所命教令有所不行从厥攸好而放僻邪侈无所不为厥者其也指民而言自徇己所好耳以为从上所好者非也
　　尔克敬典在徳【止】终有辞于永世
　　言臣能得所以化之之道而使人人向化易浇漓之俗而升为大道之世则我可膺受多福矣盖天下治平者君之福也其尔之休终有辞于永世者拟议于将然之辞言民皆从化则尔臣亦何所不得乎殆亦有无穷之闻故曰有辞于永世是臣之休也以为臣承其美者语意弗眀
　　顾命
　　恐不获誓言嗣
　　言恐一旦而死不得出誓言以属托嗣子承继之事
　　敬迓天威嗣守文武大训
　　敬迓天威是敬天嗣守文武大训是不敢背弃祖宗成宪各有所指谓于天言威于文武言大训非有二也殊不可晓不成文武法度即天威乎
　　济于艰难
　　王业以艰难成之亦必以艰难守之济于艰难言守成难必待诸臣与君共济之也
　　柔逺能迩安劝小大庶邦
　　此教以治人之道思夫人自乱于威仪则是教以修己之道
　　敷重篾席敷重笋席
　　篾席笋席皆指其物名防席丰席独不言其物盖防席以其底而在下犹今以末职为防僚相似言其最下而着底也丰者言其髙而在上未知何物为之谓防席为蒲席蒲草贱或者因此谓之防席至谓丰席为笋席则不应又自有笋席此为可疑要之今人言书多错互见亦未可知
　　临君周邦
　　临君周邦不过为天子以莅其民率循祖宗之大法燮和天下以此对扬文武之光训谓居大位由大法致大和牵连三大字殊觉牵强无味
　　顾命一篇铺叙始末宛如图画甞谓今文书如禹贡洪范顾命费誓条理曲折法度森严若有错简阙文则全无可理防矣而此皆出于伏生口授先儒谓伏生书不可晓晁错以意属读之此等岂晁错自能以意想像而言之者乎故知衞宏之说盖左袒古文而欲抑今文其言决未可信
　　洪范中间似有错简
　　康王之诰
　　惟新陟王毕协赏罚【止】用敷遗后人休
　　盖文武能受天命以有天下耳定大下致太平以遗后人者成王也其所以戡定者无他惟毕协赏罚而已盖刑赏乃人君之大权使赏必当功而不刑必当罪而不滥则天下不劳而定矣
　　昔君文武丕平富【止】保乂王家
　　君之徳用昭眀于天下所谓彰信兆民即康诰所谓显民者是也人臣保乂王家而用端命于上帝即是辅相其君扶持其国使治效上通于天即君奭所谓乃惟时昭文王廸见冒闻于上帝之谓由此然后皇天用顺文武之道而畀付以四方其与帝休天乃大命文王殪戎殷皆相出入故知用端命于上帝与用昭眀于天下作对说而端命二字亦若活字犹云感格上帝相似云文武用受正命于天下而经文无受字其説未安
　　康王冕服
　　成王初立经三监之变王室几危召公毕公故权一时之宜即正君臣之分使天下知所定而无疑继世以正大统天下之大义不可以更张废吉凶不可乱孔子曰羔裘冠不以吊则凶服亦不可为吉事也变服变礼引苏氏之説而叶吕陈氏之说皆有可取要之召公酌礼之变而用之所以惩前之祸也
　　毕命
　　惟文武敷大徳于天下
　　惟文王式王敷大徳于天下用克受殷命此言得天下之由惟周公左右先王止式化厥训此言化殷之由既厯三纪止予一人以宁此言殷民已化而天下治安矣道有升降止民罔攸劝此言政事当随时变迁今之世又非复周公初定殷民之时宜有旌别淑慝之政盖殷民初定周公一味包涵镇之以静使久而自定到今则世变风移善者当赏恶者当惩宜有以少变其习俗矣
　　申画郊圻慎固封守以康四海
　　盖洛都乃京畿所在而与下都雠民相邻故毕公一面旌别淑慝以化之一面固封守以防之圣人固恃徳以服人然亦未甞不豫备不虞故易有重门击柝以待暴客又言王公设险以守其国否则疆埸不戒以启戎心此谁之咎欤洛帝都也帝都一摇则四海相煽而受祸矣故云以康四海
　　邦之安危惟兹殷士
　　此与式王告康叔以乃服惟王应保殷民亦惟助王宅天命作新民之意同谓其不茍于小成非也昔者商奄构难四国动摇其后式化厥训四方无虞邦之安危固不在于殷士乎遇之以刚则急之而生变抚之以柔则又狎玩而肆侮惟不刚不柔而后可也
　　周公慎始君陈和中
　　周公克慎厥始君陈克和厥中皆见于已然惟公克成厥终是期望之于将然言此事非毕公不能终也盖殷民难服系天下安危天下安危系人主忧乐使殷民从化则天下治安天下治安则灾害不生祸乱不作外而四夷亦得以被其赐而一人固可以享其休故曰四夷咸赖予小子永膺多福
　　钦若先王成烈以休于前政
　　言毕公当敬若文武之功毋堕周公君陈之政也君牙
　　敷五典式和民则
　　此语以施教之方典即五常父子君臣是也则者父之慈子之孝之类是也以其常行而不可易则谓之典以其不可过不可不及则谓之则
　　尔身克正罔敢弗正民心罔中惟尔之中
　　此语以立教之本
　　夏暑雨
　　暑雨祁寒民胥怨咨其生之艰难如此为司徒者皆当图之盖司徒为亲民之官凡制其田里教之树畜皆司徒之职盖民必饱暖然后能服从教化敷教特举其重者言之耳观周礼地官所职掌可见不然则公刘作室召司空宜也如何并召司徒栾盈过周为人所掠王使司徒衞而出之境武王伐商有司徒与司马司空自随盖谓之司徒政是重掌民徒起徒役皆属之司徒
　　用奉若于先王对扬文武之光命
　　当作一句读盖文谟武烈所以遗后者无不完尔但敬以明司徒之训以教人能如先王所以对扬文武光命焉则可以追配前人矣盖光命即谟烈也前王成康用尔祖父为司徒故能对扬文武光命而不坠其治民之法今汝能不失成康之意则与祖父无异矣
　　乃惟由先正旧典时式民之治乱在兹
　　夫教化行而君君臣臣父父子子则天下治教化不眀而君不君臣不臣父不父子不子则天下乱则民之治乱不在此而何在乎
　　吕刑
　　遏絶苗民无世在下
　　若止于窜其君不当称民既云无世在下不当后来又有征苗之事以此见窜三苗者不但窜其君必并其民而徙之故云分北三苗后来苗民被窜者皆改所事故禹贡云三苗丕叙而禹谟征苗一段此后人杜撰之辞非实事也
　　絶地天通
　　在天而神在地而民无相渎乱则妖诞自息此固正人心急务然使常道不眀为善者或不得免祸为恶者或茍免于刑而鳏寡屈抑无所告诉则民不能不詋诅于神故羣后之逮在下凡长民者眀眀棐常虽势力单弱之甚如鳏寡者其情亦得以上达而无复屈抑不伸之患则民又何苦而听于神哉
　　徳威惟畏徳眀惟眀
　　眀者彰其善威者惩其恶刑当其罪者谓之徳威故人无不畏赏当其善者谓之徳眀故人无不眀
　　伯夷降典折民惟刑
　　凡礼教与刑相表里故司徒敷教亦必有刑以弼之伯夷降典以辨上下之分有不从者则以刑折之使其陵僭者不得以自遂则其势不得不折而入于礼也
　　士制百姓于刑之中以教只徳
　　三后成功民既殷阜然后使士师以不轻不重之刑以制之以教其敬徳也盖民未殷富时所谓救死不赡何暇治礼义其陷于刑戮者非民之罪也今导之而生养遂矣有不率教则不可无刑以纠之矣此是先教养而后刑罚
　　穆穆在上眀眀在下【止】率乂于民棐彞
　　君臣以身率之于上朝廷清眀四方丕变矣然后眀于刑之中者以治民而辅其常性彞即彞伦如纠之以不孝不弟之刑以驱而入于孝弟是即所以棐彞也此是先徳教而后刑戮之意又以见徳化虽已兴行而刑亦不可废盖非此无以弼教也
　　两言刑之中者何盖刑而失之重则伤于苛暴而民无所措手足失之轻则流于姑息而恶者无所惩惟酌其中则能使人畏服而不敢犯
　　惟克天徳自作元命配享在下
　　诸家皆自典狱之人言之然谓之元命是国命与厥惟废元命同谓之配享在下是又言人君享国与天相配与克配上帝配天其泽之意同盖谓所用典狱之人能敬忌之至用刑悉无寃滥则是人君徳与天合而自作元命犹云自贻哲命可以长治久安而配享在下矣此即司冦苏公式敬尔由狱以长我王国之意耳
　　有邦有土告尔祥刑在今尔安百姓
　　有邦有土固常以安百姓为职果能择人敬刑而审度其所逮及者是即所以为祥刑矣
　　两造具备
　　两造具备犹云原告被论干证悉完也师听五辞犹今团坐公同推问也
</div>
    <div class="pagination">
<a href="读书管见_page5.html">上一页</a><a href="读书管见.html">1</a><a href="读书管见_page2.html">2</a><a href="读书管见_page3.html">3</a><a href="读书管见_page4.html">4</a><a href="读书管见_page5.html">5</a><span class="current-page">6</span><a href="读书管见_page7.html">7</a><a href="读书管见_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
