<!DOCTYPE html>
<html>
<head>
    <meta charset="UTF-8">
    <title>书纂言 - 第 9 页/共 14 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>书纂言 - 第 9 页/共 14 页</h1>
    <div class="content">　　汝则从从筮从卿士从庶民从是之谓大同身其康彊子孙其逢吉
　　康彊无疾而寿逢大也朱子曰此条无问尊卑其谋皆配于筮故爲大同之吉人心之虚灵知觉无异于神虽筮之灵不至逾于人也故自此以下必以人谋爲首然神无心而人有欲人之虑未必尽能无适莫之私故自此以下皆以筮爲主人虽不尽从不害其爲吉若筮两逆则凶咎必矣
　　汝则从从筮从卿士逆庶民逆吉
　　朱子曰此条惟君谋配于筮亦吉
　　卿士从从筮从汝则逆庶民逆吉
　　朱子曰此条惟卿士谋配于筮亦吉
　　庶民从从筮从汝则逆卿士逆吉
　　朱子曰此条惟民谋配于筮亦吉
　　汝则从从筮逆卿士逆庶民逆作内吉作外凶内谓祭祀冠婚外谓出师征伐朱子曰此条筮一从一违本不可以举事但筮短长又尊者之谋配合故内事犹可外事则凶
　　筮共违于人用静吉用作凶
　　静谓外事内事俱不作也朱子曰此条筮皆逆于人人谋纵有从者动则凶矣
　　此第九章陈氏曰卜筮者天之所示也人事尽而后可以求之天故必皇极建三徳乂至于有疑然后谋及人而断之以卜筮苟人事不协而惟卜筮之从虽得吉兆而无益也故稽疑必在于皇极三徳之后
　　八
　　洛书文
　　庶徴曰雨曰旸曰燠曰寒曰风
　　隂阳之气交则蒸而爲雨气散则开而爲旸隂退阳进则爲燠阳退隂进则爲寒隂阳旋绕扇播则爲风燠凉寒四时之气也雨旸风佐四时之气而化育不言凉止言燠寒者燠爲之防寒爲凉之极长物举其始成物举其终也雨与旸对燠与寒对风行于四时之间
　　曰时五者来备各以其叙庶草蕃庑
　　备犹有也是五者之来其有各应期而不乱所谓时雨时旸时燠时寒时风也庶草物之尤防者此茂盛则万物咸遂可知所谓休也
　　一极备凶一极无凶
　　极备谓过于有极无谓过于无一者过于有谓恒雨恒旸恒燠恒寒恒风也一者过于无谓恒雨则无旸恒旸则无雨恒燠则无寒恒寒则无燠或弥旬弥月无风也凶谓饥馑疫疠由此起所谓咎也
　　曰休征曰肃时雨若曰乂时旸若曰哲时燠若曰谋时寒若曰圣时风若
　　祯祥曰休皆因五事之敬而有此徴肃有滋润意时雨似之乂有开豁意时旸似之哲昭融有和暖意时燠似之谋审宻有凝结意时寒似之圣无所不通时风似之
　　曰咎徴曰狂恒雨若曰僭恒旸若曰豫恒燠若曰急恒寒若曰恒风若
　　灾沴曰咎皆因五事之不敬而有此徴狂者貌之放荡淫雨似之僭者言之差忒亢旸似之豫则昏惰散缓而不收恒燠似之急则躁率缩栗而不舒恒寒似之蒙则心冥迷而无主犹风之终日飘扬而无定也凡此休咎之徴因其事而各以类应
　　此第十章
　　九
　　洛书文
　　五福一曰寿二曰富三曰康宁四曰攸好徳五曰考终命
　　五福以人所尤好者爲先生而爲人孰不好生而恶死寿者其生之长也故先之以寿有生必有以养故继之以富虽有以养又必身安而心宁故继之以康宁身康心宁又必知爲善之乐故继之以攸好徳考成也成全以终其命谓尽其天年而不死于战鬬刑戮也有虽寿而不得善终者故卒之以考终命
　　六极一曰凶短折二曰疾三曰忧四曰贫五曰恶六曰弱
　　六极以人所尤恶者爲先不得其死曰凶凶者考之反也疾忧者康宁之反也贫者冨之反也陷于不善者恶也虽欲爲善而不能自彊者弱也恶弱者好德之反也
　　敛时五福用敷锡厥庶民
　　言人君当敛聚此五福以广布与庶民
　　凡厥正人旣富方谷而康而色曰予攸好德汝则锡之福汝弗能使有好于而家时人斯其辜予其无好德汝虽锡之福其作汝用咎
　　色当作宁字之误也正人谓爲正长之官者谷禄也诗曰佌佌方有谷好如乡党自好者之好谓自爱重也言正长之官使之旣富足有禄而又身得以康心得以宁其人必能爲善而曰予所好者德则是汝实与之以此福也汝若不能先使之富且康宁则彼在家无所顾借不自爱重将陷于罪而无好德之心汝虽欲与之以福而彼之所作爲无非得罪于汝之事矣上爲庶民言敛五福此爲在官之人言而不及寿与考终命者盖以人臣委质致命不敢有全身保生之心然苟真能好德则天自报之以寿考也
　　惟辟作福惟辟作威惟辟玉食
　　辟君也威谓六极之可畏玉食谓珍美之食也此言能爲民福祸者惟君一人此其所以独享天下珍美之奉也
　　臣无有作福作威玉食臣之有作福作威玉食其害于而家凶于而国人用侧颇僻民用僭忒
　　臣谓大臣人谓小臣颇不平僻不中也臣佐君治民然无有能自爲福祸者故亦不敢享至尊之奉若爲臣而有君之权享君之奉则是僭乱之臣君臣必俱伤败凶于臣之家害于君之国有位之人效之而侧僻天下之民效之而僭越差忒矣
　　此第十一章
　　金縢
　　蔡氏曰武王有疾周公以王室未安殷民未服根本易摇故请命三王欲以身代武王之死其册文藏于金縢之匮编书者序其事之始末因以金縢名篇孔疏曰首至王季文王叙将告神史乃册至屏璧与珪记告神之辞乃卜至乃瘳记卜吉及王病瘳之事武王旣丧以下记周公流言居东及成王迎归之事也
　　旣克商二年王有疾弗豫
　　克商以后之二年言克商未久也有疾初得疾弗恱豫则疾笃也
　　二公曰我其爲王穆卜
　　二公太公召公也穆敬也古者国有大事卜则公卿百执事咸在肃敬以听命于神故曰穆卜
　　周公曰未可以戚我先王
　　叶氏曰戚者休之反也二公以武王疾爲先王不佑而遗之戚如云汉之诗言父母先祖胡宁忍予者故周公以爲未可因武王之疾而遽戚我先王也
　　公乃自以爲功爲三坛同墠爲坛于南方兆靣周公立焉植璧秉珪乃告太王王季文王
　　功事也自以爲功谓以身自任其事筑土曰坛除地曰墠同除地一所而筑三坛设三王之位皆南向三坛之南别爲一坛北向周公所立之地也古礼凡于逺祖之无庙者及宗子去其宗庙而在他国者及支子虽在本国而于礼不得入庙者或有祷告必须墠地爲坛以栖祖考之神周公之爲子爲臣故不敢告于庙而爲坛以告也璧珪所以礼神植谓置之于坛秉谓执之以手二公爲王穆卜不过欲占其病之安否何如非能转凶爲吉也周公以介弟之亲任冢宰之重爱兄忧国其情切至爲宗社计其虑深逺有非二公所得与者故却二公之卜而自任其事也
　　史乃册祝曰惟尔元孙某遘厉虐疾若尔三王是有丕子之责于天以旦代某之身予仁若考能多材多艺能事神乃元孙不若旦多材多艺不能事神乃命于帝庭敷佑四方用能定尔子孙于下地四方之民罔不祗畏呜呼无坠天之降宝命我先王亦永有依归今我即命于元尔之许我我其以璧与珪归俟尔命尔不许我我乃屏璧与珪
　　史掌治文书册作册以书告神之辞也祝掌接神祝曰者祝述册书之辞以告也元孙长孙某武王名遘遇也厉恶虐害丕子太子也责犹责其侍子之责旦周公名武王爲文王之丕子若尔三王之灵在天责其来服事左右愿以身代之材才智艺技能周公谓我之仁德如父又多材艺从三王在天则能供给服役于神武王之德虽亦能然而材艺不如我之多纵死而从三王于天亦不能供给服役于神但当畱下地作民主乃受命于天帝之庭广佑四方之民而君之矣用能定尔三王之子孙皆有分土在于下地四方之民无不敬畏武王之威德然天命方新人心初服未久未固未可遽死也武王一身宗社所系三王爱念保护毋令其死而坠失天所已降之命则我先王之祀亦永有所赖以存也宝命即帝庭之命也谓之宝者贵重之也即就也命三王之命也元大也就受三王之命于元谓决之于卜也卜之吉是三王之许我卜之不吉是三王之不许我也许我则王疾瘳而已代死得从三王在天事神故以此璧与珪归家而俟三王许我之命屏藏也不许我则王疾弗瘳而已不死不得从三王在天事神而此璧与珪无所用故藏之也案周公告三王称尔称我无异人子之侍侧以语其亲可见终身慕父母不死其亲之实孝爱忠诚之至也又案武王丧于克商七八年之后天下大势已定犹有武庚之叛周室几危设使丧于克商甫二年之时则祸变又将若何周公盖覩事势之必至于此所以欲代武王之死也或曰死生有命而周公欲代死理有之乎曰有匹夫匹妇一诚心可动天地况圣人至诚至公心与天一志壹则动气固有改移造化之理若理之所无则周公岂爲之哉
　　乃卜三一习吉啓籥见书乃幷是吉公曰体王其罔害予小子新命于三王惟永终是图兹攸俟能念予一人
　　卜筮必立三人以相参考洪范所谓立时人作卜筮三人是也三者三人所卜之一犹齐也习重也幷并也谓三之兆齐相继而吉及啓籥见兆书而其占果并吉也体兆之体周官君占体大夫占色史占墨卜人占坼公言视卜兆之体王之疾其可无害予小子周公自谓予一人谓武王也公视卜知王疾必瘳而已亦不代死故言我新受命于三王惟当永久克终是图三王旣不令我代死则今此所俟三王之命但俟其能爱念武王而使其疾之瘳矣
　　公归乃纳册于金縢之匮中王翼日乃瘳
　　公归周公归其私家也册即史所作之册縢缄也匮藏物之器金縢之匮藏卜书之匮以金缄之也翼日公归之明日瘳愈也言公旣卜而归卜人乃以周公请命之册纳于匮中与卜书并藏也蔡氏曰金縢之匮藏卜筮书每卜则以告神之辞书于册旣卜则纳册于匮而藏之前后卜皆如此王氏曰卜筮旣毕而不敢亵必纳其册书于匮异时将卜则复啓焉乃国家故事非特爲此匮藏其册爲后来自解之计也愚谓匮所以藏卜书卜则啓匮此常事也惟周公此时之卜有与常时不同者以先有册书告三王而后卜也故旣卜之后其册书因得同藏于卜书之匮若常时之卜则史述卜主之命告卜人盖不书于册旣卜亦无册可藏也故前此二公欲卜武王之疾后此成王欲卜风雷之变皆不闻有册王氏蔡氏之说未当而谓非周公藏其册爲后来自解之计则是
　　此第一章
　　武王旣丧管叔及其羣弟乃流言于国曰公将不利于孺子
　　武王之疾旣瘳数年之后乃丧管叔名鲜武王弟周公兄也羣弟蔡叔度也非长弟故曰羣弟犹仪礼非长子者曰众子也流言如水流自彼至此也国周国也其言自纣都而传至周国也孺子成王也公将不利于孺子谓欲夺其位也盖商有天下六百年贤圣之君六七作德泽之入人者深纣爲无道诸侯离心而雍梁荆豫徐扬六州归周冀兖青三州犹属商及武王克商封帝乙元子微子启于宋以奉汤祀分纣故都爲三以母弟三人爲三监纣都之北爲邶封管叔南爲鄘封蔡叔东爲卫封康叔纣子武庚居殷墟有司厚给其廪禄而已盖未尝与之土地人民也然殷民怀商不忘武王崩成王幼周公摄政武庚煽惑管叔以谓兄亡弟及管叔当立今周公弟也而居内将爲天子管叔兄也而居外不过爲诸侯管叔及弟蔡叔唱爲流言以惑王而闲公将西向奔丧以军师从而图不轨周旣有衅武庚俟管蔡二叔去国之后收其遗民叛周而复商南有徐戎淮夷等国亦相挺而起所谓管叔监殷以殷叛者其事情之实盖如此而前史所载失其传也
　　周公乃告二公曰我之弗辟我无以告我先王
　　辟法也周公自责言今此召谤致乱是我之所爲不法也王室将危我何告我先王乎亟能弭变安王室乃可于是大诰诸侯东征叛人
　　周公居东二年则罪人斯得
　　居东谓出征而居东方也二年出征之第二年也罪人谓叛人武庚得谓捕也武庚伏诛而管叔亦死殷乱遂平林氏曰自周公居东以下其事迹皆在大诰之后然实与周公请死之事相爲始终故于此倂载之
　　于后公乃爲诗以贻王名之曰鸱鸮王亦未敢诮公于后谓罪人斯得之后贻遗也鸱鸮诗见今豳风以言责人曰诮管叔流言谓周公将爲不利公不俟王疑之释而自往征之盖国家安危重于一身圣人之心至公无我岂若小丈夫然避小嫌而妨大计乎以王室至亲兼东方诸侯伯而仇雠之人煽惑我兄弟离闲我君臣以倾覆我国家祸变艰大事机迫急拯溺救焚惟恐不及征之其可少缓乎逮叛乱旣平周公居东不归作鸱鸮之诗以贻王极言周家创造王业之难而有倾覆之者其情哀痛庶几成王之悟而王疑终于未释但亦未敢诮公而已
　　秋大熟未获天大雷电以风禾尽偃大木斯拔邦人大恐王与大夫尽弁以启金縢之书乃得周公所自以爲功代武王之说二公及王乃问诸史与百执事对曰信噫公命我勿敢言王执书以泣曰其勿穆卜昔公勤劳王家惟予冲人弗及知今天动威以彰周公之德惟朕小子其亲逆我国家礼亦冝之王出郊天乃雨反风禾则尽起二公命人凡大木所偃尽起而筑之歳则大熟
　　东征之二年罪人斯得而周公尚畱居东都此其三年之秋也大雷电以风天之怒而渝也弁皮弁常服冠端畏天威敬神故王与大夫尽改服皮弁素积启金縢所藏卜书以卜而于其匮中见周公请命之册诸史百执事供给卜筮之人昔日从周公以卜者今王将卜故爲卜而俱至二公及王得周公代死之说遂以问之则爲信有此事噫心不平之声又慨叹而谓公常有命令勿与人言故我勿敢言尔盖请命代死出于一时迫切之诚变礼也非常道也故不令宣泄成王初意欲卜天变之爲何旣得此说始知昔日周公如此用心以勤劳于王家王自悔年幼不及知不免爲流言所惑夫周公肯以身代兄死其肯夺兄子之位乎以公之忠圣而被谤疑至今在外公无于王王有负于公矣天动威谴告以彰显周公忠圣之德王因此感悟知天变爲公故曰其勿穆卜王疑旣释亟欲去归谓我当亲迎而国家所以待公之礼亦当冝称公自东归将至王出郊以迎而天乃雨隂阳和也反偃禾之风而禾之偃者尽起天意囘也感应之速如此凡大木爲风所拔者旣颠仆于地矣风所偃者根未拔而榦欹斜则合众力支拽之起其榦令不偃又筑其根令坚固也前言秋大熟后言歳则大熟其辞相始终以见未获而禾偃旣偃而复起虽遭风灾而不害也亲迎俗本亲作新今从马氏本
　　此第二章
　　大诰
　　诰辞有大诰二字取以名篇武王克商诛纣其子武庚曷尝一日忘周哉顾周未有隙可乗又在已无土地人民之资耳会武王崩成王幼周公摄政管叔不平此可乗之隙也武庚说管叔声周公之罪举兵西向其心岂爲管叔计直欲伺管蔡二叔去商则己得收遗民据故都以复商也管蔡庸愚武庚狡黠管叔身行叛事而实爲武庚所陷武庚身造叛谋而先借管叔以祸机可畏折之于方萌则易遏之于已炽则难所以不得不速出师也此诰盖作于武王崩之年他书载武王崩在十二月若果尔东征亦当不出是月也成王元年殷乱平二年周公归三年伐奄迁殷民七年营洛
　　王若曰猷大诰尔多邦越尔御事弗吊天降割于我家不少延洪惟我幼冲人嗣无疆大厯服弗造哲迪民康矧曰其有能格知天命
　　周公以冢宰摄行王事公之东征代王亲征也国之号令当自天子出故称王命以告猷语辞大诰犹言普徧以告也多邦谓诸侯之君御事谓其治事之臣不吊犹言不幸谓不爲天所闵恤也割犹害也遭大丧祸其痛如割也延谓待也不少延谓伐殷未久武王遽崩也无疆谓无有境界穷尽之处言其大也厯天之厯数也服犹事也造犹造道之造格犹格物之格武王受天厯而服王事此至大之任大惟我以幼小冲弱之人而嗣守之弗能造于明哲以导民于安康是人事且有未尽况敢言能格知天命乎
　　巳予惟小子若涉渊水予惟往求朕攸济敷贲敷前人受命兹不忘大功
　　渡水曰涉往犹进也渡讫曰济敷广也贲饰也若涉深渊之水进而求所以济思欲增广修饰以増广前人所受之命使其命愈隆愈固此不忘前人创业之大功也
　　予不敢闭于天降威用宁王遗我大宝绍天明即命曰有大艰于西土西土人亦不静
　　闭谓掩藏讳护降威即降割也宁王武王也绍谓能承接天意以传于人即命就受天之命于也曰者兆之占如此云也大艰谓大患难也天降丧祸于我未知天意若何不敢讳护不问故用宁王所遗我之大宝以继绍天明卜未来之吉凶而兆之占预报以武庚叛乱之事谓将有爲大患难于西土者盖言武庚叛周也虽西土之人亦爲不安静之事盖言管蔡虽是周人而亦爲乱也此武王崩后所卜
　　越玆蠢殷小腆诞敢纪其叙天降威知我国有疵民不康曰予复反鄙我周邦
　　蠢如虫之物而无知也殷谓武庚腆厚也纪理丝也叙传世之次也疵犹隙也国有疵谓二叔谤周公以惑成王也民即人不康即不静谓动兵也反谓反于常理也鄙逺邑也武王崩后兆预告以将有叛乱及此果有蠢然而动者殷余小小腆厚之武庚大敢理其传系以已爲殷王之子当继世而王适值天降丧祸于周知二叔与周公有隙而爲不安静之事遂乗比隙而曰此予殷家兴复之时欲亡周而反以周邦之土地爲商畿之逺鄙此武庚之叛谋也当时蠢动盖是管蔡率殷民以来诰辞直归罪武庚者指出叛谋所起祸根所在而言也
　　今蠢今翼日民献有十夫予翼以于敉宁武图功我有大事休朕卜幷吉
　　民献未仕之贤也于往敉抚安也宁武亦谓武王初丧未諡以其能安天下曰宁王有安天下之武功故曰宁武自嗣子言之则曰宁考槩言之曰宁人自后人言之则曰前宁人大事戎事也幷吉三皆吉也今殷民蠢动于今日之明日有贤者十人来爲我辅翼以往抚安武王所图之功克殷有天下者武王所图之功也使殷再复则前功矣往平殷乱所以敉其图功也我之戎事有克捷休祥之徴故卜三而皆吉此东征之时所卜圣人虽灼见事理之当爲尤必协人谋谋而不自用也
　　肆予告我友邦君越尹氏庶士御事曰予得吉卜予惟以尔庶于伐殷逋播臣尔庶君越庶士御事罔不反曰艰大民不静亦惟在王宫邦君室越予小子考翼不可征王害不违卜
　　尹氏大夫庶士上中下士御事指卿而言也逋播臣谓殷亡而武庚逋逃播荡也以此见周未尝封武庚爲诸侯而自司马迁以来皆谓纣诛而以武庚续殷祀者所传谬误也越予小子设爲诸侯自称之辞考谓揆度审察翼即十夫予翼者周公以十贤来助卜协吉决于往伐而邦君御事乃不欲往曰患难之大而人之爲不静者亦惟在王之宫邦君之室盖谓王惑流言二叔不咸也我众诸侯揆度审察十夫之谋不可往征王曷不违卜而罢东征之役乎或曰王师以顺讨逆而诸侯敢不从命何也曰管蔡二叔诬谤周公举兵内向必以奬辅王室爲名成王幼冲方且疑惑岂遽目之爲逆武庚之叛谋甚深党附二叔劝之西行实欲二叔去殷乱周而已得以据殷叛周也二叔旣堕其术中众人浅识亦但见二叔有不咸之迹而不知武庚怀叵测之心诸侯不欲东征者以二叔王室至亲而武庚叛形未露也惟周公上智洞烛几先明徴其辞显斥其罪专指武庚而不及二叔兵法所谓上兵伐谋先人夺人之心者固圣人之余事邦君御事乃以艰大不静惟在二叔而不及武庚愚智所见相去悬絶若此傥武庚谋泄迹着人人皆知其叛则诸侯安敢不从征讨而自比于逆乱哉
　　肆予冲人永思艰曰呜呼允蠢鳏寡哀哉予造天役遗大投艰于朕身越予冲人不卬自恤义尔邦君越尔多士尹氏御事绥予曰无毖于恤不可不成乃宁考图功永思犹曰深长思也卬我也毖谨慎勤劳之意我深思今日之患难而曰彼之蠢信乎爲无知而动矣然少壮被驱以行鳏寡不得其养可哀也哉我嗣受天命兴师讨罪乃天役也爲此天役所谓大艰皆遗之投之于我一身谓我身自当之也但我不暇自忧一身所忧者在前人之基业意谓尔邦君等知义必安我曰无过于忧不可不勇往定乱以成汝宁考所图之功今尔反曰不可征岂爲义乎
　　已予惟小子不敢替上帝命天休于宁王兴我小邦周宁王惟卜用克绥受兹命今天其相民矧亦惟卜用呜呼天明畏弼我丕丕基
　　我之往征盖不敢废上帝之命也天降休命于宁王由百里小邦而兴周惟卜之吉而用以伐纣遂能安受此天命而爲王今天意其相助我周之人犹宁王时也况我亦惟卜之吉而用以讨叛卜吉则天意可知矣故叹而言曰天之明天之威辅弼我大大之基业其可不顺天命以讨彼之逆天命者乎
　　王曰尔惟旧人尔丕克逺省尔知宁王若勤哉天閟毖我成功所予不敢不极卒宁王图事肆予大化诱我友邦君天棐忱辞其考我民予曷其不于前宁人图功攸终天亦惟用勤毖我民若有疾予曷敢不于前宁人攸受休毕
　　尔西土邦君御事皆旧事武王之人尔大能逺省前事岂不知武王定天下若是之勤劳哉閟者隐匿不显之意天实隐匿勤慎与我以成完前人图功之所我不敢不极尽以卒其所图之事也化谓化其固滞诱谓诱之顺从天非诚有言辞以命我但考我之民民贤来助即天意也予曷其不于前人所图之功而思所以终之乎天亦惟用勤谨佑我周之人若有疾病当速攻治予曷其不于前人所受之休命而思所以毕之乎
　　王曰若昔朕其逝朕言艰日思若考作室旣厎法厥子乃弗肯堂矧肯构厥父菑厥子乃弗肯播矧肯获厥考翼其肯曰予有后弗弃基肆予曷敢不越卬敉宁王大命若兄考乃有友伐厥子民养其劝弗救
　　昔昔日也谓初欲东征之时言语辞或曰犹谓说及也如昔日之意则我已往矣我亦于此患难日日思之以至于今譬如作室父旣厎定广狭之度矣其子乃不肯爲之筑基况肯爲之造屋乎譬如耕田父旣反土而菑矣其子乃不肯爲之播种况肯使之成熟而获乎其子如此其父之辅翼者其肯曰予有后嗣能不弃父之基业乎予者予其父也盖武王定天下如作室之厎法如耕田之旣菑今不能讨平叛乱以终武王之业则是不肯堂不肯播矣况可望其肯构肯获而保天命于无穷乎故我何敢不以我而抚安武王所已受之天命此自责之辞养如养痈防疽之养劝如盘庚篇汝诞劝忧之劝叛者当惩不往诛之是劝之也坐视其叛而不之惩是养其劝而不救也兄考喻武王友喻武庚子喻成王民谓爲兄考家之人喻邦君御事此责诸侯之辞
　　王曰呜呼肆哉尔庶君越尔御事爽由哲亦惟十人迪知上帝命越天棐忱尔时罔敢易法矧今天降戾于周邦惟大艰人诞邻胥伐于厥室尔亦不知天命不易予永念曰天惟丧殷若穑夫予曷敢不终朕亩天亦惟休于前宁人予曷其极卜敢弗于从率宁人有指疆土矧今卜幷吉肆朕诞以尔东征天命不僭卜陈惟若兹
　　肆下加哉字亦语之辞连下至御事句絶明察国事由于哲人十人即民献十夫迪知者真知非臆度知之十人知天命之眷周故来助东征之役天非可信尔于是无敢改易前人之法奉天命以伐商者武王之成法改其成法是逆天命也则天将不可信而命亦改矣况今天降丧祸之戾于周邦故惟兴大患难之人大于邻近之处自相攻伐于其邦君之室此事不可考疑是康叔不肯从乱而管蔡伐之也今汝不欲东征是不知天命之不易得而轻弃之也降戾犹前章降割降威谓武王崩也盖亦有周之丧祸故有殷之大艰也天意惟欲亡殷武王旣诛纣于始若穑夫然予曷敢不因武王已垦之田而终其亩乎谓当诛武庚也天亦惟休眷我武王故伐纣之时卜之而吉明周当得天下此极吉之卜也予曷敢不从此吉卜而率循保守武王已有所指定之疆土乎何况今日将伐武庚卜之又并吉是天意欲诛武庚也天之命不僭差以卜之吉陈说告汝是如此也
　　康诰
　　康地名文王之子名封初食采于康武王克商之后分纣故都朝歌以北爲邶管叔居之以南爲鄘蔡叔居之以东爲卫康叔居之管蔡以长康叔以贤皆以母弟鎭守商地其后纣子武庚诱管叔以畔惟康叔忠贤阻阨乱人如防制水殷乱之平康叔有力焉如汉时吴楚七国反得梁孝王捍其冲七国卒以破亡事势相类汉书言周公善康叔不从管蔡之乱是也此篇及酒诰乃康叔往卫之时武王告之之辞朱子曰孔氏小序以康诰爲成王周公之书而五峯胡氏以爲武王尝考之其曰朕弟寡兄皆武王之自言而其他证亦多小序之言不足信蔡氏曰康叔成王叔父不应以弟称之说者谓周公以成王命诰故曰弟然谓之王若曰则爲成王之言周公何遽自以弟称之也说者又谓寡兄勗爲称武王尤非寡兄自谦之辞苟语他人犹之可也武王康叔之兄家人相语安得以武王爲寡兄而告其弟乎且康诰酒诰言文王者非一而略无一语及武王何耶或又谓武王时康叔尚幼故不得封然康叔武王同母弟武王分封之时年已九十安有九十之兄同母弟尚幼者乎又按汲冢周书克殷篇言王即位于社南羣臣毕从毛叔郑奉明水卫叔封傅礼召公奭赞采师尚父牵牲史记亦言康叔布兹与汲冢大同小异康叔在武王时非幼明矣特序者不知康诰篇首四十八字爲脱简因误爲成王书也康诰酒诰篇次当在金縢前
　　王若曰孟侯朕其弟小子封惟乃丕显考文王克明徳愼罚不敢侮鳏寡庸庸祗祗威威显民用肇造我区夏越我一二邦以修我西土惟时怙冒闻于上帝帝休天乃犬命文王殪戎殷诞受厥命越厥邦厥民惟时叙乃寡兄勗肆汝小子封在兹东土
　　孟长也言爲诸侯之长丕显大明也明徳生知而犹缉熙也慎罚哀矜而不轻用也侮谓忽慢鳏无妻寡无夫民之穷而无告者且不敢侮则法不轻用于民可知也庸有常祗敬威可畏重言之犹尧典言安安以庸常敬畏之德显其民谓导民而使之明也肈始造作区谓分画界域夏谓华夏岐周犹近西戎文王徙丰始作区宇于华夏之地也一二邦谓邻国也修谓完治怙恃也冒上进也此言文王初年我西土惟文王是怙其德日盛上闻于天天用休嘉之乃大命文王而三分天下有其二也殪杀也戎殷谓殷之虐民犹寇戎也诞大寡兄武王自谓谦辞东土殷都在周东也此言灭商而大受天命爲天子及所统之国所有之民无一不得其叙乃汝寡徳之兄所勉勗以继志述事者也故今日汝得以在此东土而爲诸侯
　　王曰呜呼封汝念哉今民将在祗遹乃文考绍闻衣徳言往敷求于殷先哲王用保乂民汝丕逺惟商耇成人宅心知训别求闻由古先哲王用康保民于天若徳裕乃身不废在王命
　　此以下王曰者二欲康叔明德也念谓不可忽将语辞遹述也绍继也闻衣谓闻而服之于身犹下文言闻由也往之国也敷求广求也宅心谓居官之心如立政所言克厥宅心也训古训也充广也裕饶益也言汝今治民在敬述文王所绍所闻所衣之徳言葢文王虽生知安行之圣亦闻而知之故孟子曰由汤至于文王五百有余歳若文王则闻而知之因文王之所闻又往敷求殷家先哲王所用以保乂其民之道以证文王所闻之德言汝大逺惟商之老成人居官者所知之古训因商臣之所知又更求知行古昔先哲王所用以康保其民之道以证商臣所知之古训然未可自足也又当扩充其德与天爲一若德足乎已则王之命汝者永不废矣
　　王曰呜呼小子封恫瘝乃身敬哉天畏棐忱民情大可见小人难保往尽乃心无康好逸豫乃其乂民我闻曰怨不在大亦不在小惠不惠懋不懋已汝惟小子乃服惟王应保殷民亦惟助王宅天命作新民
　　恫痛瘝病戒慎恐惧常若病痛之在身则无所不敬矣畏威通棐朱子从顔氏汉书注与匪同后并仿此忱信也天之威非可信其常佑助民之情大可见者小人难保其常怀服也然天之视听自民民情所向即天所佑民情所背即天所弃汝往就国当尽汝之心毋自安而好逸豫乃可以治民又申言小人难保之意我闻人有言曰凡民不当使之有怨怨无大小皆能爲患不在大者大起于小不在小者小至于大汝之德虽已惠爱于人犹自以爲不惠虽已懋勉于已犹自以爲不懋歉然不自足惟恐失民之心如此庶可使民无怨也应谓顺其心宅谓已得天命而居守之也作谓振起而变化之也新民殷民之新附者汝所服行惟广王之所以应保殷民者亦惟佐助王之所以守天命而动化其新民者
　　王曰呜呼封敬明乃罚人有小罪非眚乃惟终自作不典式尔有厥罪小乃不可不杀乃有大罪非终乃惟眚灾适尔旣道极厥辜时乃不可杀
　　此以下王曰者六欲康叔慎罚也敬则慎重所以能明小大犹言轻重眚谓误犯终谓故犯典式谓以常法爲法式也自作不典式谓自爲不法之事眚灾谓因过误而罹灾祸适尔适然如此也苏氏曰此设爲死罪之大小以明其情之有轻重非谓小罪爲可杀也如甲乙皆百死罪而甲之罪小于乙非谓其罪不至死也今世之法谋杀已伤虽未杀皆死虽未伤而寘人于必死之地亦死过失杀虽已杀皆赎与此意略相似
</div>
    <div class="pagination">
<a href="书纂言_page8.html">上一页</a><span>...</span><a href="书纂言_page4.html">4</a><a href="书纂言_page5.html">5</a><a href="书纂言_page6.html">6</a><a href="书纂言_page7.html">7</a><a href="书纂言_page8.html">8</a><span class="current-page">9</span><a href="书纂言_page10.html">10</a><a href="书纂言_page11.html">11</a><a href="书纂言_page12.html">12</a><a href="书纂言_page13.html">13</a><a href="书纂言_page14.html">14</a><a href="书纂言_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
