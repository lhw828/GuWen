<!DOCTYPE html>
<html>
<head>
    <meta charset="UTF-8">
    <title>增修东莱书说 - 第 19 页/共 21 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>增修东莱书说 - 第 19 页/共 21 页</h1>
    <div class="content">





　　增修东莱书说卷二十八
<经部,书类,增修东莱书说>
　　钦定四库全书
　　増修东莱书说卷二十九　　宋　时澜　撰
　　立政第二十一　　　　　周书
　　无逸立政二篇相为经纬者也以无逸之心明立政之体君道备矣无是心则虽具举政体不过在方防而巳故先之以无逸有是心矣而不知所统则与汉宣隋文相去盖无几也故继之以立政
　　周公作立政
　　自立政而后周公不复有书矣在百篇中则是篇乃周公絶笔也为治体统固臻其极至于反覆申重之意忠厚惇笃之诚深长逺大之虑学者当于言外体之
　　周公若曰拜手稽首告嗣天子王矣用咸戒于王曰王左右常伯常任准人缀衣虎贲周公曰呜呼休兹知恤鲜哉
　　成王之为王乆矣周公方拜手稽首而告之何也盖成王前此幼冲素成于周公虽居王位习而不察犹未知其难居也故周公致敬尽礼告而警之曰嗣天子今为王矣其可不弃尔幼志而深思天位之艰乎既警之以为君之难彼方震悚而未知攸济乃悉数治道纲领以咸戒之则入之者深而听之者不敢易矣曰王左右常伯常任准人缀衣虎贲所谓为治之纲领也常伯常任准人议政而在左右者也缀衣虎贲共役而在左右者也尊卑虽甚有间然职重者有安危之职亲者有染习之移其系天下之本一也常伯常任准人即下章所谓三宅之事也以文意考固知其任大体重然于三代之书它无所见意者公卿辅相之别名欤官之有别名者其来巳乆相也而或谓之阿衡保衡卿也而或谓之祈父农父然则常伯常任准人者是三代辅政之别名耳说者乃配合之俾各有攸司则皆意为之也缀衣虎贲特于侍御仆从之中错举二者以见其余耳缀衣盖常张帷幄者也周公既言复叹息自古为天下者果能休嘉此数职知忧恤审择之者盖甚鲜焉先言休兹而继以知恤者必知建官置职之美意然后能深以为恤也常伯常任准人之官岂髙位重禄而巳乎弥纶康济其职盖甚休也缀衣虎贲凡仆御之官岂頥指气使而巳乎薫陶移养其职盖甚休也其职之休如是其敢恬不加恤使非其人处之乎惟深识建官之美意故深叹其休而使成王深绎之也
　　古之人迪惟有夏乃有室大竞吁俊尊上帝迪知忱恂于九德之行乃敢告教厥后曰拜手稽首后矣曰宅乃事宅乃牧宅乃准兹惟后矣谋面用丕训德则乃宅人兹乃三宅无义民桀德惟乃弗作往任是惟暴德罔后周公既叹知恤者鲜矣复歴举知恤者以告成王夏也成汤也文武也皆知恤乎此者也古之人迪惟有夏乃有室大竞吁俊尊上帝者求贤任官世主曷尝不诵此语哉貌敬而情则踈也声善而中则不然也凡此皆名为之而非实蹈之也若有夏先后则既允蹈之矣迪云者蹈之之谓也乃其国家所以大彊者以能吁召贤俊知尊上帝之实而巳子克家则父尊言其干父之蛊也贤在位则上帝尊言其代天之工也吁召贤俊固所以彊国必引之至于尊上帝者葢夏后氏之号召贤俊本以共代天工发于公心非欲私彊其国家也大竞之效犹响应声而匪求之也迪知忱恂于九徳之行者虽既号召贤俊茍工于招纳而拙于采择犹无益也统名之则曰俊而其所以为俊者或直而温或寛而栗岂一涂所可识哉不能实知笃信于九徳之行虽随其鉴裁各有所获然得之于此遗之于彼必不能尽入彀中也迪知者蹈知而非茍知也忱恂者诚信而非轻信也知之深则信之笃也自臯陶以九徳授禹夏之先后盖世守之以为知人之法矣乃敢告教厥后曰拜手稽首后矣曰宅乃事宅乃牧宅乃准兹惟后矣者夏之羣臣见其君于贤实知笃信如此乃敢告教以图任之要也茍此意未孚于下则臣亦岂敢遽进其言哉坤道固不当先倡也噫人臣之难进言固矣人君之得闻忠言抑甚难也始焉拜手稽首而曰后矣敬告以为君之难也终焉歴叙事牧准而曰兹惟后矣申告之以为君之职也乃事乃牧乃准即前所谓常伯常任准人为治之体统系焉宅是三者人君之分毕矣当吁俊之后羣贤四集天下惟观三宅之举以为向背政柄有归则庶官列位随材授任葢有司存非人主之职也周公之戒成王自缀衣虎贲之外其礼其辞与夏略同然则以图任三宅为人君之职者三代告君之常法也表亲近之职使人君不敢轻者周公养源之精意也谋面用丕训徳者夏之羣臣既以宅三宅为戒其君于是谋以博询之面以亲验之用其大顺于徳者焉则乃宅人者必如是乃可谓之能宅人葢大任不可轻付大徳不可小知必参人已然后尽也兹乃三宅无义民桀徳惟乃弗作往任是惟暴徳罔后者方夏之盛任三宅者如是之详及其衰也遂至于曽无义民言皆不义之人而无一君子也兹乃云者此乃三宅之位非它位也犹无义民则余可知矣然非人材果劣于往日也桀之恶徳弗作往日任用而巳往惟俊徳是任效见于有室大竞桀惟暴徳是任效见于絶世无后信乎存亡在所任也
　　亦越成汤陟丕厘上帝之耿命乃用三有宅克即宅曰三有俊克即俊严惟丕式克用三宅三俊其在商邑用协于厥邑其在四方用丕式见德呜呼其在受德暋惟羞刑暴德之人同于厥乃惟庶习逸德之人同于厥政帝钦罚之乃伻我有夏式商受命奄甸万姓
　　凡典礼命讨昭著于天下者皆上帝之光明也成汤之升大治之使章条炳蔚所谓陟丕厘上帝之耿命也然汤所以大治之者岂一手足之力哉亦曰图任三宅三俊而巳乃用三有宅克即宅曰三有俊克即俊言知之之明也所用之三宅实能就是位而不旷其职所称之三俊实能就是徳而不浮其名未即宅未即俊之前知之者独汤既即宅既即俊之后则夫人而信之也三俊说者谓它日次补三宅者观夫宅以位言俊以徳言意其储养待用或如说者之所谓欤髙帝储参陵平勃于身后迄能定再世之乱诸葛亮储琬袆允维于身后亦能持循数十年况三代所以为社稷长虑者股肱心腹之任固冝预求其继也严惟丕式克用三宅三俊言待之之恭也严事贤者一话言一举措惟大则效之而罔有疑贰然后能用三宅三俊而俾自竭所谓学于伊尹然后臣之斯其一证也后世始有驾驭臣下之论抑不知可得而驾驭者奸雄狙诈耳茍操是心贤者其肯委身乎成汤所以克用三宅三俊者特严惟丕式以极其恭不闻其驾驭也知之既明待之既恭贤俊奋庸登于至治其在商邑用协于厥邑近者察之详其情未易齐畿甸之协则纯之至也其在四方用丕式见徳逺者及之难其徳未易徧观法之同则大之至也至纯至大治道无余蕴矣周公既述成汤乃慨然发叹于纣徳之昏所与共国者惟羞刑暴徳之人羞刑者冝进刑戮者也所与共政者惟庶习逸徳之人也庶习者备谙众丑者也庶习逸徳之恶甚于羞刑暴徳故共政之任亦亲于共国焉举贤者拔其萃嗜恶者从其尤皆用其极者也纣淫昏不钦天职故帝钦罚之使我周集有华夏复用商所受之命同治万姓焉钦者天之理纣之干罚背此理者也周之有夏顺此理者也非有罚之者而罚至亡国非有使之者而使其有夏是所谓天理也冠之以钦而继之以罚以伻言其背此理也以至于所谓式商受命亦非外此理而复有命也合周公论夏商之兴亡不出于任用得失之间立政之体统其在兹乎
　　亦越文王武王克知三有宅心灼见三有俊心以敬事上帝立民长伯立政任人准夫牧作三事虎贲缀衣趣马小尹左右仆百司庶府大都小伯艺人表臣百司太史尹伯庶常吉士司徒司马司空亚旅夷微卢烝三亳阪尹
　　论成汤文武皆以亦越发语端葢与上文相参也桀之时若不可为矣亦于成汤而遽如是焉纣之时若不可为矣亦于文武而遽如是焉是非有两天下也治乱同机而异发圣狂同心而异念贤材同世而异用人君盍于此而深省乎三宅共政者也知其心者犹未尽则不能无间惟文武眞能知其心也成王反风之后不可谓不知周公之心矣其知之也亦成王之知而巳其视文武之知周公则犹大有径庭也三俊待用者也未与事遇则厎蕴不外见惟文武灼然见其心也它人则或疑信相半矣文武之知三宅三俊皆曰心者葢君臣之相与万化之原也茍貌亲口惠相期于肝膈之外则既无其本矣文武既克知灼见三宅三俊之心以是而敬事上帝则天职修而上有所承以是而为民长伯则体统立而下有所浩然无愧于俯仰之际矣夏曰尊上帝商曰陟丕厘上帝之耿命周曰敬事上帝然则事天以人三代所共也既论文武之大纲复条陈而歴数之立政任人准夫牧作三事者所谓三宅葢立政之本也虎贲缀衣趣马小尹左右仆百司庶府者盖在内侍卫与凡职掌也周制马有十二匹立趣马一人则下比于圉牧者也小尹虎贲缀衣趣马皆奉御小职尹则其长也左右仆持共用之物服役左右者也庶府葢府史之府庶言众也大都小伯者大都小都之长也大都言都不言伯小伯言伯不言都互见之也艺人者卜祝巫匠执艺以事其上者也表臣百司者在外之百司也表对里之辞上文百司葢内百司若内府内司服之属所谓里臣也此百司葢外百司若外府外司服之属所谓表臣也太史者史官也尹伯者有司之长也如庖人尹庖内饔尹饔膳夫则是数尹之伯也钟师尹钟磬师尹磬大师司乐则是数尹之伯也凡所谓官吏莫不在内外百司之中至于特见其名者则皆有意焉虎贲缀衣趣马小尹左右仆以扈衞亲近而见庶府以冗贱人所易忽而见艺人以恐其或淫巧机诈荡上心而见太史以奉讳恶公天下后世之是非而见尹伯以大小相维体统所系而见若大都小伯则分治郊畿不预百司之数者也既条陈歴数文武之众职而緫结之曰庶常吉士庶众也言在文武之廷无非吉士也常乆也言终文武之世无非吉士也人之相去何啻千百等用之者小大亦各有方今合而谓之吉士葢长短虽不齐要皆慈祥良善之人而不容一惨刻倾险者投足其间此文武用人之大法所以立周家忠厚之治体也序书既备复论诸侯之官与夫王官之监于诸侯四夷者焉司徒司马司空亚旅诸侯之三卿与其副也侯国之官独此是举其名位通于天子者欤先儒以三卿为文武未伐纣前官制如果皆文武在廷之官何繇重出于庶常吉士之后乎此章葢通叙文武之官文王虽不有天下武王克商官制实达乎四海其为侯国之官无疑也夷微卢烝三亳阪尹王官之监于诸侯四夷者也夷也微也卢也葢皆蛮夷牧誓常见其二焉烝先儒以为众或者亦蛮夷之名而失其地欤三亳说者谓为北亳谷熟为南亳偃师为西亳阪则未详也古者险危之地封疆之守或不以封而使王官治之参错于五服之间是之谓尹王制载王官所治非一此特举其重者耳自诸侯三卿以降惟列官名而无它语葢承上庶常吉士之文以内见外也
　　文王惟克厥宅心乃克立兹常事司牧人以克俊有德前章敷叙文武众职既巳详复恐成王览其目不识其纲故极本原以示之心者万事之纲也放而不宅则憧憧扰扰自流于一物尚何以纲万事乎君心既宅安厥攸居则经世事业皆此心之建立也举世人才皆此心之应感也首章所叙文王之事文王之官若不胜其繁矣然文王曷尝支离多端而求之于外哉惟能宅心而巳是心之宅乃能立兹常事而体统咸举常事葢有国常行而不可废者前章百官所掌皆是也司牧人亦能观感之故罔不秉徳司牧人葢举其长以见其属徳虽司牧之所自有然所以俊敏日新者实由于文王圣心造化之中而不自知故曰以克言以文王而能非其所自能也昔之教者葢有示以制度文为使之自造上达之妙者矣亦有微发端倪使之推于事物之际者矣本末虽未尝相离然语之各有其方惟周公之于成王博之以庶官而物无所遗约之以一心而它无所事博约具举体用毕陈呜呼父师之心也
　　文王罔攸兼于庶言庶狱庶愼惟有司之牧夫是训用违庶狱庶愼文王罔敢知于兹
　　治道原有体宅心其原也罔攸兼于庶狱庶慎其体也凡奏请词讼所谓庶言也凡刑辟讯鞫所谓庶狱也凡事莫不系利害皆当谨戒所谓庶慎也国家之事不出于此三者矣文王既宅心而司牧人克俊有徳则典之者各有司存岂文王之所当兼哉惟付之有司之牧长顺其用违葢可否听其裁决而巳不复兼也君当一于为君臣当一于为臣君茍兼臣之职非惟二其君道而臣亦不得专其职也庶狱庶慎文王罔敢知于兹者申言之也置庶言而不论者事之未施行则谓之言既施行则狱与慎可包之矣不曰罔知于兹而曰罔敢知于兹者徒言罔知则是老庄之无为也惟言罔敢知然后见文王之敬忌思不出位之意毫厘之辨学者宜精察之
　　亦越武王率惟敉功不敢替厥义德率惟谋从容德以并受此丕丕基
　　亦越继前之辞也论文王以心以体自其本原言之也论武王以功以业自其发用言之也观其本原可以知其发用观其发用可以知其本原两章葢交相见也文王一怒而安天下之民安民者所谓敉寜之功一怒则所谓义徳也武王亦一怒而安天下之民所以率惟不敢替者也肆不殄厥愠亦不陨厥问文王之容徳也不泄迩不忘逺逺迩并包所以率循思惟谋度而从之者也文武神武大度如此宜其并受丕丕之基建八百年盛大之业也于义徳曰不敢替于容徳曰率惟谋从者生育肃杀一阖一辟固非二气而生者天地圣人之心也故容徳率惟谋从而义徳则廹于不得巳而不敢替焉先论心次论体终论功业言之序也
　　呜呼孺子王矣继自今我其立政立事准人牧夫我其克灼知厥若丕乃俾乱相我受民和我庶狱庶愼时则勿有间之自一话一言我则末惟成徳之彦以乂我受民呜呼予旦巳受人之徽言咸告孺子王矣继自今文子文孙其勿误于庶狱庶慎惟正是乂之
　　周公既述文武基业之大叹息言孺子今既为王承如是之基业矣其何以居之乎其可不精思图任之要乎一篇之间所谓王矣者盖屡言之而屡叹之深恐成王平日委重视成今犹不自知身当职分之大故警之者不一而足也继自今我其立政立事准人牧夫我其克灼知厥若者授之以知人之法也继自今谓继此以往自成王而下后嗣王皆欲其世守之周公惓惓之意则无穷也我者主君而言周公以君为体者也政事有小大纲目之判曰立政则既举其纲矣复曰立事者挈持固有其要综理欲其周也所以立政立事者岂人主亲为之哉要在图任准人牧夫而巳三宅遗其一葢略举其二以包其余无他意也图任三宅不可无知人之法灼知厥若所谓知人之法也若顺也物莫不有所顺水顺于下火顺于上葢有堙之而不下郁之而不上者矣然终非其所顺也人之于善岂无饰其外而勉为之者哉茍能明知其所顺则君子小人心之所安不得而遁矣夏后氏宅人之法亦曰谋面用丕训徳训亦顺也观人以其顺葢有所传矣既灼知其所顺果正而不它然后推心而委付之丕乃俾乱相我受民和我庶狱庶慎时则勿有间之者言用之之专也疑则不用用则不疑夫既深知之矣则当大畀付之使之为治以相助辅翼我所受之民以和调均齐我庶狱庶慎之事岂容复使异意者间之哉民而言受者言受命于天于祖宗而非成王之所自有也知人不可不尽任人不可不专周公所以竭两端而告之也成王既莅政矣周公忧其或自用而无所畏也故复戒以自一话一言之间我则终惟我成徳之彦是咨是访不敢自用以治我所受之民苟造次顚沛或忘师保则民有不得其死者而负上天祖宗之畀付矣人主尊无二上必常使之上畏师保下畏民庶然后兢业而不敢肆周公之训所以维持其敬心葢作圣之功也呜呼予旦巳受人之徽言咸告孺子王矣者复深感切之也周公叹息而言予巳受人之美言皆告我以孺子既王矣汝其何以称塞此言哉茍无以称塞则今日之誉它日之毁也可不惧乎誉子弟者多于父兄之前茍无其实则父兄每代之踧踖也其感切成王可谓深矣继自今文子文孙其勿误于庶狱庶慎惟正是乂之者前既言择人以和狱慎惟以正道是治之简畀正人付之狱慎使之以正法断刑以正理揆事所谓正道也茍不知正道虽惴惴然欲其勿误安能勿误乎勿误者言其敬之之心正者言其治之之体也
　　自古商人亦越我周文王立政立事牧夫准人则克宅之克由绎之兹乃俾乂国则罔有立政用憸人不训于徳是罔显在厥世继自今立政其勿以憸人其惟吉士用劢相我国家今文子文孙孺子王矣其勿误于庶狱惟有司之牧夫
　　前代图任之得失其明效大验既条列之矣曷为于此洊言之也忠爱之意源源不穷故纳诲者亦谆谆不巳也自古商人亦越我周文王所以立政立事而图任牧夫准人者既能识其内而知其可以宅是官矣复能由其外而深绎其中焉由其言而绎其心也由其材而绎其徳也由其发舒于当时者而绎其持乆于歳晏者果何如也绎之者葢不一端而足也则克宅之则人与位相称克由绎之则表与里相符其审如是然后俾之为治既俾之为治则一听其所为矣惟难于未任之先故易于既任之后茍先而遽易则小人得以投隙后而方难则君子无以尽心先后诚不可错施也既举图任之得以为法复举图任之失以为戒国既罔有立政无复纲纪所用乃憸利轻巧之人不顺于徳者是冝晻昩微灭罔显在厥世君子阳故用则升其国于明昌小人隂故用则降其国于晻灭隂阳升降亦各从其也前后用君子小人之得失章章如此继自今立政者其勿用憸人其专择吉士以劢勉相助我国家戒之者葢甚力矣人主无它职惟以别白君子小人为职国家之存亡常必由之立政之书反复于君子小人之际者其有防哉文武百官既庶常吉士而周公复以其惟吉士望后之人同时召公进戒之诗歌蔼蔼王多吉士者亦至再焉穆王之世周道既衰矣其命伯冏吉士犹在口也是则周家父祖所传师保所训子孙所守唯在于吉士其一代之治体葢可识矣小人而谓之憸人者形容其沾沾便捷之情状使人主知之也斯盖吉士之反周家家法所严恶者也今文子文孙孺子王矣其勿误于庶狱惟有司之牧夫者复呼成王而警以狱事之重也继自今文子文孙者自成王以至于后嗣也今文子文孙者专指成王也始云庶言庶狱庶慎巳而去其一止曰庶狱庶慎巳而去其二独曰庶狱葢挈其重者独举之使成王深知狱之不可少误而致严于典狱牧夫之选耳狱曷为其独重也民命所系亦国命所系也导迎善气祈天永命者狱也并告无辜无世在下者亦狱也冝周公独言而独戒之哉
　　其克诘尔戎兵以陟禹之迹方行天下至于海表罔有不服以觐文王之耿光以扬武王之大烈
　　兵者刑之大也故既言庶狱而继以治兵之戒焉继世之主多湛于逸乐不出戸庭弛备忘战以堕祖宗之业故戒其必能诘治戎兵徧登大禹九州之旧迹有截其师严正方整行于天下至于海表罔有不服以震耀文武之光烈是役也葢奋张其气而不使惰偷操握其众而不使扞格摧压其奸而不使觊觎保位之良图也成王抚万廵侯甸四征不庭绥厥兆民则既克践此语矣虽然周公之训稽其所敝得无或启后世好大喜功之患乎曰周公诘戎兵之训继勿误于庶狱之后者也庶狱之间尚恐一刑之误况六师万众之命其敢不审而误举乎以前明后推勿误庶狱之心而奉克诘戎兵之戒必非得巳不巳而轻用民命者也
　　呜呼继自今后王立政其惟克用常人
　　常人有徳之人与吉士异名而同实者也其于国也葢食之谷粟衣之布帛得之则生不得则死者也然每多重迟木讷例不能与小慧新进者争长于颊舌之间故世主惑于取舎而治乱分焉噫此周公所以慨叹而深致意于卒章欤
　　周公若曰太史司冦苏公式敬尔由狱以长我王国兹式有愼以列用中罚
　　立政之篇终矣周公复告太史以苏公之事何也立政所甚重者狱而苏公者治狱之师也苏忿生之为武王司防每用法敬其所由之狱未尝敢易小大之狱莫不由于司冦式敬尔由狱葢言无所不用其敬也故能封殖基本以长养我王国茍治狱者以此为法而有慎焉斯能各以轻重之条列用其中罚而无过差矣慎者敬之形所以传苏公之心者也周公既戒后嗣王以择司狱之牧夫恐其未知取人之准则故命太史书苏公之事于简以示后王曰此万世司狱牧夫之式也合此则用戾此则斥岂不易乎周公之为庶狱虑者悉矣









　　増修东莱书说卷二十九
　　钦定四库全书
　　増修东莱书说卷三十　　　宋　时澜　撰
　　周官第二十二　　　　　周书
　　金縢成王初年之书也洛诰周公还政之书也无逸立政周公教戒成王之书也周官成王亲政开物成务之书也合是数篇以观成王可以见其本质焉可以见其昏明疑信之变焉可以见其讲贯启发之深焉可以见其知通逹离师傅而不反焉过此而有君陈乃周公既没之后又过此而有顾命乃其身将没之时成王进徳终始之序备矣周公格君造化之功着矣
　　成王既黜殷命灭淮夷还归在丰作周官
　　内修外攘治之序也而成王黜殷命灭淮夷乃始归丰作周官何也境外之寇乡邻之鬭者也先修而后攘可也境内之冦同室之鬭者也苟不先治其鬭室可得而治乎武庚三监之叛近在肘腋实系王室安危而淮夷亦在封域之中声相者也二患既除海内清晏然后创制立法之事可兴矣是固治之序也
　　惟周王抚万廵侯甸四征弗庭绥厥兆民六服羣辟罔不承德归于宗周董正治官
　　天下大物也非绵力小材所能运转非薄物细故所能维持向也成王不出闺闼之孱王耳今焉抚万廵侯甸四征弗庭绥厥兆民六服羣辟罔不承德干开坤辟秋杀春生四海皆随其运转功成治定归于宗周董正治官训督裁正品式备具本末内外体统相承万世皆入其维持是其进不可以阶级数而其大不可以尺度量也呜呼不如是何以觐文王之耿光而武王之大烈乎
　　王曰若昔大猷制治于未乱保邦于未危
　　建官分职固自古制治保之大道也曰制治于未乱保于未危岌岌乎若危乱踵其后一何迫也是岂成王之过虑哉成王深观乎古而深见乎此也阖辟非二气屈伸非二体而治乱安危非二机也反治即乱去安即危其间本不容髪也若昔帝王建其长立其贰设其参傅其伍者岂茍云乎哉皆所以制其未乱而保其未危也非曰文其治而饰其安也大官大职固所当谨同舟济海一事不牢则俱受其败盖虽贱有司亦不敢忽也后世之主或舛逆体统而失其建官之意或简畀庸谫而违其任官之材彼惟以为爵出于口而视之若不甚急耳呜呼舜发畎亩禹躬胼胝相与戚嗟官人之难备尝险阻固诚知其急也成王长于周家十六王积累平富之余而亲发未乱未危之论学之于人大矣哉
　　曰唐虞稽古建官惟百内有百揆四岳外有州牧侯伯庻政惟和万国咸寜夏商官倍亦克用乂明王立政不惟其官惟其人今予小子祗勤于德夙夜不逮仰惟前代时若训迪厥官
　　成王既原自古建官之道复序自古建官之法唐虞建官惟百而谓之稽古则官之有百盖前于唐虞矣上古官制于此可推也百揆无所不总者也四岳兼总方岳者也州牧各总其州者也侯伯逮春秋犹袭以霸者之称在唐虞则必次州牧而总诸侯者也若曰五等之侯伯则奚独置其三者而举二也治道之达自百揆而受之以四岳自四岳而受之以州牧自州牧而受之以侯伯本自一源于万渎庶政惟和万国咸寜唐虞之治纲可识矣唐虞之官见于书者犹多成王独举其四惟识其大故能挈其纲也夏商之官倍也观其防通而制其繁简也百焉而治倍焉而亦能用治则夏商之于唐虞不期于同而期于治也明王立政不惟其官惟其人官者位也非其人则虚位也然位之布列其法岂真可轻哉首尾倒置承受参错虽得其人亦何所施成王既序唐虞夏商建官之法矣复恐人得其徒法而不循其本也故抑其辞而使识之也今予小子祗勤于徳夙夜不逮成王实用力于此而眞知其不足所以仰惟前代时若训迪厥官而共治之也德君德也祗勤于徳则止其所而非丛脞也训迪厥官训导之俾各知所职下文所序是也
　　立太师太傅太保兹惟三公论道经邦燮理隂阳官不必备惟其人少师少傅少保曰三孤贰公化寅亮天地弼予一人
　　立始辞也三公非始于此立以为周家之定制则始于此也经而下皆训迪之辞也三公位皆上公所论之道即以经燮理隂阳者也经者经纶之谓也燮理者和调之谓也明则邦国幽则隂阳幽明之所以然乃所谓道也经纶之用藏于无迹和调之妙闲不容声亦何待于论乎论云者拟议以成其变化讲明启沃而精一之者也非经纶天下之大经参天地之化育者不足以与此故官不必备惟其人也三孤位皆孤卿贰三公而大其化寅敬也亮明也敬明天地之理以辅予一人也隂阳以气言也天地以形言也燮理运之者也寅亮承之者也公孤之分于此着矣然弼予一人乃格君心之任独于孤言之而公之职反不与言何耶论道经燮理隂阳未有不自君心者特成王尊三公之至若不敢以身烦之盖曰斯人也乃造物之友非予一人之弼也尊之至也考之成王之序公孤慨然有感于周之人材焉成王所序三公之职在后世盖旷千百年而不见者也成王不曰不必有而曰不必备盖亦有之特不备耳三孤之职者亦后世旷千百年而不见者也成王乃不论偹与不备是可以常备矣何其盛也
　　冢宰掌治统百官均四海司徒掌教敷五典扰兆民宗伯掌礼治神人和上下司马掌政统六师平邦国司寇掌禁诘奸慝刑暴乱司空掌土居四民时地利六卿分职各率其属以倡九牧阜成兆民三公三孤天子所与共调化育之源而无所治者也统万事而分治之则六卿之职焉六卿者万事之纲也治官之长是为冢宰内统百官外均四海盖天子之相也百官异职管摄之使皆归于一是之谓统四海异宜调齐之使咸得其平是之谓均所以管摄之者非官官而控制之也自百而归之六自六而归之一所操者至简也所以调齐之者非人人而称量之也大者与之为大小者与之为小所居者至易也明乎易简之理则相业无余蕴矣教官之长是为司徒父子君臣夫妇兄弟朋友之五典自唐虞以来司徒既职之矣天下之达道惟是五者故古今之达教亦不能改是五者也敷典敎民而谓之扰盖驯习而熟之之谓也拊摩而入之之谓也蓄养而寛之之谓也深味乎扰之一言则司徒之教思过半矣礼官之长是为宗伯坛坎昭穆之等聘飨射御之节贯本末而等文质者所谓礼也神人之所以治上下之所以和者也一失其礼则僭乱謟妄而渎乎神陵犯乖争而悖乎人上下皆失其分安得而和乎成周合礼乐于一官和云者盖亦包乐于其间也后世礼乐废壊所以治人者不过期防簿书之末至于祀典尤为不经间有一二仅存者不过曰使先王之文物不废于吾世而巳所谓治神者漫不知其何语矣又一说云礼官之长是为宗伯坛坎昭穆之等聘飨乡射之节莫非天秩察乎幽明之故然后能极其蕴也后世视以为仪章之末意宗伯治神人和上下必有妙于此者焉抑不知工师之所辨祝嘏之所诏宗伯岂能加毫末于此哉然治神人和上下者非工师祝嘏所能与而独归于宗伯于同而识其异于异而识其同则宗伯之职庶乎其可思矣政官之长是为司马自夏后氏命侯掌六师举政典以誓众则政之掌于司马旧矣国之大事何莫非政独戎政谓之政何也天下无事寓兵于农然后赋役百为始有所施是固政之所从出也天下有事举兵讨乱之存亡安危系焉其为政之大又不待论矣此戎政所以独谓之政也统六师而谓之平国则王者用师之本防特欲乎国之不平者耳非有它求也非济贪忿而夸武功也所谓天讨也司寇掌禁凡之刑辟皆总焉奸慝隐而难知故谓之诘盖推鞫穷诘而求其情也暴乱显而易见直刑之而巳天下之罪恶虽万状要不出于隠显之两端曰诘曰刑既皆有以待之矣司空掌土凡之土地皆緫焉居四民者士农工商各居其所不见异物之迁所以辨上下而定民志管仲行之于齐者乃其遗法也地利者陂泽之灌溉土壤之膏腴皆是也不曰兴利而曰时地利者江河之徙移固有昔瘠而今沃者矣陵谷之迁变固有昔下而今髙者矣随时而权其兴废然后地利可尽焉为天下者始于立纲纪故一曰邦治纪纲既立首敎之以人道之大故二曰敎人道立则必有节文之者矣故三曰礼敎立礼行而犹有干纪乱常者则将帅之事焉故四曰政大罪陈之原野降此则有司之法在故五曰邦禁民迁善逺罪然后可以求奠其居故六曰土终焉六卿分职各率其六十之属以倡九州之牧自内而达之外九州之牧各率其州之诸侯以应六卿之令自外而受之于内内倡外应周浃天下兆民之众阜厚化成其治无以复加矣此成周治天下之体统也冢宰相天子统百官则司徒以下无非冢宰之所统乃均列一职而并数之为六卿何也纲在网之中而首亦岂处身之外哉乾坤之与六子并列于八方也冢宰之与五卿并居于六职也一也
　　六年五服一朝又六年王乃时廵考制度于四岳诸侯各朝于方岳大明黜陟
　　成王既训廸厥官以立为治之纲矣继之以朝觐廵守之制所以振其纲也内焉六卿外焉九牧表里倡和固有彛伦然多厯嵗序非时有以振之岂无壅滞而不达者乎六年五服一朝所以达其壅也岂无废壊而不修者乎又六年王乃时廵考制度于四岳诸侯各朝于方岳大明黜陟所以修其废也诸侯既亲承徳意于天子天子复亲考制度于诸侯礼乐刑政斯四达而不悖矣是制也尝一见于虞书后千余年始复出于此验其疏数而世之升降事之繁简舆衞之多寡用度之丰约与夫成王观防通而行典礼者皆可得而推矣
　　王曰呜呼凡我有官君子钦乃攸司慎乃出令令出惟行弗惟反以公灭私民其允怀学古入官议事以制政乃不迷其尔典常作之师无以利口乱厥官蓄疑败谋怠忽荒政不学墙面莅事惟烦戒尔卿士功崇惟志业广惟勤惟克果断乃罔后艰位不期骄禄不期侈恭俭惟德无载尔伪作德心逸日休作伪心劳日拙居宠思危罔不惟畏弗畏入畏推贤让能庶官乃和不和政厖举能其官惟尔之能称匪其人惟尔不任
　　建官之体统前章既训迪之矣此章则所以居官守职者莫不咸在曰凡我有官君子者合尊卑小大而同训之也首之以钦乃攸司为训者盖当是时体统既定各司其局一或不钦左不恭于左右不恭于右则纲条陵夺而定制紊矣大而侵小不明其体者也小而侵大不用其极者也虽意在于善然思出其位纷然无度非所谓钦也慎乃出令令出惟行弗惟反者戒之以审令于未出之前也令出则惟行而不可反矣不可不熟之复之也令出而误固当迁令然所伤则既多矣曰惟行弗惟反者所以深戒出令之不可轻非谓其真不可反以意逆志读之可也令出于君今戒凡有官君子而谓之慎乃出令岂在官者皆可出令乎盖令之大者固无异统而百司庶府自下条敎于其属亦何莫非令随其轻重皆有休戚固不可易也以公灭私民其允懐者民之从违视公私之消长私意侵克则民怀寖深至于允怀则心诚怀之无有余蕴非以公尽灭其私者不能也上尽其公则下尽其情也不曰至公无私而曰以公灭私者盖私者古今在官者之实病故成王示之消长之理使知所用力也学古入官议事以制政乃不迷者有民人焉有社稷焉何必读书然后为学今必使之学古而后入官何也盖渊源必考其自来轨辙必观其巳试三代君臣相与建事入官一以稽古为本至荀卿始开法后王之论李斯得之荡灭古学令吏以法令为师卒以亡秦然则三代所以严守古学者是诚有意也既入官而议事则必断之以制制者即前日所学之成法也古今之变亦不齐矣能斟酌权量不胶不滞是可谓能用其学者也始而不能学学而不能用则将何以应事政安得不迷乎其尔典常作之师无以利口乱厥官者学古前代之法也典常当代之法也周家之典常皆文武周公之所讲画至精至备凡莅官者谨师之而已茍喋喋利口妄欲改更以纷乱职业则动摇一代之治体岂细故哉自古变乱祖宗之法度未有不始于利口之人成王所以欲深絶其萌也蓄疑败谋者有疑即辨可否立决蓄而不辨一前一却谋之所以不成也怠忽荒政者怠则失于不及忽则失于过或过或不及荒其政则均也不学墙面莅事惟烦者既歴数莅官之病复申勉之以学之不可巳学者应事以理不学者应事以材力学者以理应事虽万变而不劳不学者于理不通懵然面墙遇事之至始一二以材力营之未至什伯固巳不胜其烦矣戒尔卿士功崇惟志业广惟勤惟克果断乃罔后艰者人之居官患在因循茍且趣过目前不以功业自期故更端而警之欲其注于心也功者业之成也业者功之积也所谓功业者非欲经营分表而求新竒凡一官一职莫不有无穷之事业也崇其功者存乎志广其业者存乎勤勤由志而生志待勤而遂虽有二者当几而不能果断则志与勤虚用而终蹈后艰矣位不期骄禄不期侈恭俭惟徳无载尔伪作徳心逸日休作伪心劳日拙者居移气飬移体位禄之移养入于骄侈而不自知处此而欲恭俭非声音笑貎所能为也必实有是徳不容毫髪之伪于其闲然后可也载者容之之谓也声利之攻人也微而无间苟有毫髪之未实安得不为所引取乎因是而推言诚伪之辨从事于诚则心广体胖日以休泰从事于伪虽殚其智虑左蔽右隐人之视巳如见其肺肝日彰其拙矣天下之至逸而无忧者莫如德天下之至劳而无益者莫如伪使小人作伪者共知劳而无益亦何苦为此乎此两途凡人皆当知所择在官守者怵于权利怀谖行诈以覆家其害为尤甚成王别白示之其惕后世深矣居宠思危罔不惟畏弗畏入畏者心在事外然后能当宠而虑其危周视环顾无非可畏此心稍而不畏即入于忧危祸患之中矣后之患失者与思危若相似然思危者以宠为忧患失者以宠为乐所存大不同也推贤让能庶官乃和不和政厖者人情相下然后能相入后世聚讼纷争人各有心东曹所与西或夺之左台所建右或毁之政事厖杂莫知所适从者正坐不相下故耳茍在列者推贤让能彼此相下安得不和政亦安得而厖乎举能其官惟尔之能称匪其人惟尔不任成王既勉庶官以推贤让能于此复以举人之实终焉观庻官之能否者不观诸它惟观诸所举之得失人主既专以人物为向背则百官亦专以人物为风俗此风既成更相汲引人材将源源而不穷成周之治亦将新新而不已此成王遗后世不斩之泽也
　　王曰呜呼三事暨大夫敬尔有官乱尔有政以佑乃辟永康兆民万惟无斁
　　成王训戒既终复叹息而总告之敬尔有官者各敬其官乱尔有政者各治其政即始所谓钦乃攸司也由三公而至于下士尊尊卑卑各止其所而天下定矣成王之训所以始乎由是而终乎由是也其官其政固各止其所统而言之为上为徳为下为民而已矣曰以佑乃辟永康兆民万惟无斁欲其尽心于君民永永不替庻乎万之治无有厌斁也成王期庶官以任重道逺者亦可以见其规摹之久大矣
　　成王既伐东夷肃慎来贺王俾荣伯作贿肃慎之命周公在丰将没欲葬成周公薨成王葬于毕告周公作亳姑
　　成王之世其征伐可见者三监也淮夷也奄也东夷也经营四方勤亦至矣至肃慎来贺则威徳畅而逺人来治功于是乎极贿之之命意其必有警戒不自满假之辞惜乎其逸也周公终老于丰盖成王拳拳不可一日逺周公故不容之鲁观洛诰所以反覆挽留者则可见矣公羊氏乃谓欲天下之一乎周此盖以利害言不足与论三代君臣之际也将没而欲葬于成周盖宗臣垂老忧国之心以之安危惟兹殷士致其不忘之意耳以葬警成王而意不在葬也成王识之故领其意而不从其葬葬于毕者祔于文武从周家之兆域也亳姑之名其书既逸其义不可知先儒谓并告还奄之事义或然也










　　増修东莱书説卷三十
<经部,书类,增修东莱书说>
　　钦定四库全书
　　増修东莱书说卷三十一　　宋　时澜　撰
　　君陈第二十三　　　　　周书
　　周官一篇固可见成王离师傅而不反者然周公犹在焉涵濡渐渍盖有不知之润也君陈之命周公则既没矣成王真得实造之学当于是篇求之
　　周公既没命君陈分正东郊成周作君陈
　　周公之没也庞臣硕辅昭文王武王者尚多立于朝而分正东郊之重任成王独以属诸君陈玩其戒饬之辞与毕命轻重大不则盖新进者也是独何哉斯时也东郊之治体所宜尽循周公之典使付之旧臣则诸老固非作聦明乱旧章者然平日与周公同功一体虑其兢业循守者或未専固苟微有作意于其间则于治体已有害矣不若畀之新进纯慤之人则洞洞属属一意奉承不敢毫发増损成王微指盖在乎此也至于成终之任开阖变化非四世大老莫能故康王必付之毕公焉成康之于治体其观时义者精矣
　　王若曰君陈惟尔令德孝恭惟孝友于兄弟克施有政命汝尹兹东郊敬哉昔周公师保万民民怀其徳徃慎乃司兹率厥常懋昭周公之训惟民其乂
　　令德即孝恭也令者所以形容孝恭之粹羙孝恭者所以指其徳之实也惟孝友于兄弟自父母而达之兄弟也克施有政自家而达之官也本立而生成章而达其序则然也政曰克施者难辞也举斯心而加诸彼曷为其难乎心则无间然位移而事易非久且熟者盖未能不少龃龉也君陈之徳如此则既成而可施于用矣成王所以举东郊之任命之也东郊何地也周公之居也今焉命汝临长之如何其不敬也昔周公之在东郊师保万民有师之尊焉有保之亲焉化育之徳洽于民心君陈徃而继之其可不慎乃司而率循其常乎盖民深懐周公之徳茍君陈一事少异周公之初一法少变周公之旧则观听疑骇怨谤交萃民不可得而治矣惟勉昭周公之训则其民从乂民方饥渇周公之训得君陈发明而复示之恍若神明再还旧观宜其翕然顺听也
　　我闻曰至治馨香感于神明稷非馨明徳惟馨尔尚式时周公之猷训惟日孜孜无敢逸豫凡人未见圣若不克见既见圣亦不克由圣尔其戒哉尔惟风下民惟草图厥政莫或不艰有废有兴出入自尔师虞庶言同则绎尔有嘉谋嘉猷则入告尔后于内尔乃顺之于外曰斯谋斯猷惟我后之徳呜呼臣人咸若时惟良显哉成王既勉君陈昭周公之训矣故复举周公精微之训以告之至治馨香以下四语所谓周公之训也既言此而揭之以尔尚式时周公之猷训则是四言其为周公之训明矣物之精粗固无二体然形质止而气臭升止者有方升者无间则馨香者精华之上达者也至治之极馨香发闻感格神明不疾而凡昭荐黍稷之苾芬是岂黍稷之馨哉所以苾芬者实明徳之馨也至治举其成明德循其本非有二馨香也周公之训固为精微而举以告君陈尤当其可自殷余顽民言之欲其感格非可刑驱而廹所谓洞达无间者盖当深省也自周公法度言之典章虽具茍无前人之徳则索然萎薾徒为陈迹也故勉之以用是猷训惟日孜孜无敢逸豫焉是训也至精至微非日新不已深致笃敬之功孰能与于斯既告以孜孜周公之训慨然有感于周公而言曰凡人未见圣若不克见既见圣亦不克由圣成王谓周公之圣向使闻其名而未得见其思慕向望之心惟恐不得一见也及亲与周公游处反玩以为常不能遵奉真所谓既见圣亦不克由圣也今周公没矣不可复见矣前日不克由圣之悔其可追哉是岂特以警君陈成王慨然与君陈共此恨也然成王岂真不克由圣者特思周公之切而自视若不足尔尔其戒哉尔惟风下民惟草者告之以既居人上民之东西惟吾所向不可不戒也图厥政莫或不艰有废有兴出入自尔师虞庶言同则绎者民既惟吾所向则其尤不可不审也凡谋虑政事若小若大无一可忽有所废兴当出入反覆与众共虞度之众论既同当防绎而深思之所以深谨其所发也废兴云者非谓更革周公之法盖政事举措之间斟酌权量以求其当而巳夫上守周公之法下资众人之论非私之已者所能成王举以属君陈其知之也有素矣尔有嘉谋嘉猷则入告尔后于内尔乃顺之于外曰斯谋斯猷惟我后之德呜呼臣人咸若时惟良显哉举其前日之善而明其可以当是任也君陈平昔凡有谋猷亟入告君及既施行则澹然不有顺承之于外谓此谋此猷皆吾君之徳焉为人臣者公已奉上果咸能若是岂不甚良显哉盖叹君陈之不可多得而变古废众自立名誉之事固可保其必无也前日尚忘巳之善而皆归于君今日岂忌人之善而欲出于已乎
　　王曰君陈尔惟周公丕训无依作威无倚法以削寛而有制从容以和殷民在辟予曰辟尔惟勿辟予曰宥尔惟勿宥惟厥中有弗若于汝政弗化于汝训辟以止辟乃辟狃于奸宄败常乱俗三细不宥尔无忿疾于顽无求备于一夫必有忍其乃有济有容德乃大简厥修亦简其或不修进厥良以率其或不良
　　周公之训既极其大矣成王犹欲君陈扩而之者非以周公之训为未也继前人之政者茍止以持循因袭为心其所成必降前人数等惟奋然开拓期以光大前业然后仅能不替盖造始之与继成其力大不同也无依作威无法以削粗言之则君陈岂假宠利行私者若不必戒也精言之则是二病者虽贤者犹惧不能免焉势者东郊之势也法者东郊之法也而我何与哉虽然者我之所居也法者我之所用也朝夕居之用之巳岂能不与其间一有与焉则为依作威矣法以削矣作者非其自然削者侵其当然也是二病者藏于眇忽几防之间岂可不精察哉寛而有制从容以和者方克和厥中之时大体固当寛茍无制焉则流荡放侈乖争陵犯之所由起安能从容以和乎驯扰调剂于品节之中游息化养于范围之内斯其所以和也殷民在辟予曰辟尔惟勿辟予曰宥尔惟勿宥惟厥中者君陈笃厚之人也惧其持守者或不足故告之以殷民之丽于罪无徇上之意惟观法之中也有弗若于汝政弗化于汝训辟以止辟乃辟者言用刑之际必惩一可以止百然后刑焉盖用刑当于其要防而不可泛施也狃于奸宄败常乱俗三细不宥者长恶不悛气焰足以扇惑风俗之人所犯虽细积至于三足以见其不悛之实于是刑之勿宥所谓刑之要防也非此族也亦岂记其微过而诛之乎尔无忿疾于顽无求备于一夫者居上之道也敏者举而巳传顽者提耳而未喻以敏对顽不期于忿嫉而自至于忿嫉坐而出令者常易行而奉令者常难以易责难不期于求备而自至于求备惟居之以寛而体之以恕庶乎其免是累也易动而轻发者常败事故必有忍然后能济忍固可以有济然犹有坚制力蓄之意焉至于有容则洪裕寛绰恢恢乎有余地矣徳之所以大也忍言事容言德浅深固有间进乎此者亦有序也忍与容凡人莫不当然而居上者据事物之防忤逆激排者交至尤当深致力也简厥修亦简其或不修进厥良以率其或不良者善众而恶寡治之始乎恶恶众而善寡治之始乎善皆从其尤者而先之也君陈之时顽民为恶者众不可胜诛也简拔其修者而示之乃所以简其不修进用其良者而劝之乃所以率其不良善举而恶自劝此东郊当时之治体也
　　惟民生厚因物有迁违上所命从厥攸好尔克敬典在徳时乃罔不变允升于大猷惟予一人膺受多福其尔之休终有辞于永世
　　商民之薄如此成王乃本其生而谓之厚者不观其流而观其源也其所以浇薄者以居淫湎暴虐之地而为物之所迁耳本厚者既可迁而为薄既薄者岂不可反而归厚乎将欲迁而归厚是非声音笑貌所能为也违上所命从厥攸好民之于上固不从其文而从其实也虽知敬典而不在徳则典与我为二物是犹既其文而未既其实也何足以动人哉惟敬典而在徳则所敬之典无非实有诸巳实之感人防于桴鼓所以时乃罔不变而信升于大道也如是则君臣俱受福而名传于永世矣化之博也福之厚也名之长也所以致之者皆出于敬典在徳而巳东郊之命君陈始以令徳孝恭得之成王终以敬典在德勉之取之以实期之以实始终一实也
　　顾命第二十四　　　　　周书
　　尧舜禹汤文武无顾命而成王独有顾命始终授受之际国有常典矣成王之初经三监之变王室几危故于此正其终始特详焉顾命成王所以正其终康王之诰康王所以正其始
　　成王将崩命召公毕公率诸侯相康王作顾命
　　天子天下之共主也成王力疾临广朝而命之二公受遗率诸侯而辅之所以公天位而严大寳也世称汉武防霍光于宿卫托以防孤为知人抑不知所谓大臣者非可以安危而属存亡者不在此位如周之召毕内则总众职外则统诸侯君存则辅政君没则托孤所谓受遗者盖其一职也武帝垂没始拔一人而付之平时大臣果安用乎其无具甚矣
　　惟四月哉生魄王不怿甲子王乃洮颒水相被冕服凭玉几乃同召太保奭芮伯彤伯毕公卫侯毛公师氏虎臣百尹御事王曰呜呼疾大渐惟几病日臻既弥留恐不誓言嗣兹予审训命汝
　　成王甲子之命去崩才一日耳犹盥洗以致其洁冠服以致其严顾托之言渊奥精明盖临众之敬不以困惫废而素定之理虽垂没固烱然也惟善治气者为能歴疾病而不惰惟善养心者为能临死生而不昏此岂一朝一夕之积哉太保芮伯彤伯毕公卫侯毛公六卿也师氏虎臣宿卫之臣也百尹御事百司之长与凡庶僚治事者也召公以太保领冢宰固无可疑毕公与召公一体而班在四者盖司马兵权在其掌握非元老重臣未易付也六卿百官既咸造王庭然后发命焉疾大渐惟几以下皆述顾命之意也统言之则云疾甚言之则云病疾大进而濒于死病日加而愈留恐不得誓言以嗣续我志此所以审度为训而出命焉誓言则发之力审训则思之熟不易其言欲羣臣之不苟于听也
</div>
    <div class="pagination">
<a href="增修东莱书说_page18.html">上一页</a><span>...</span><a href="增修东莱书说_page14.html">14</a><a href="增修东莱书说_page15.html">15</a><a href="增修东莱书说_page16.html">16</a><a href="增修东莱书说_page17.html">17</a><a href="增修东莱书说_page18.html">18</a><span class="current-page">19</span><a href="增修东莱书说_page20.html">20</a><a href="增修东莱书说_page21.html">21</a><a href="增修东莱书说_page20.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
