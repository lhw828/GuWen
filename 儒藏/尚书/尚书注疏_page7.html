<!DOCTYPE html>
<html>
 <head>
  <meta charset="utf-8"/>
  <title>
   尚书注疏 - 第 7 页/共 15 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   尚书注疏 - 第 7 页/共 15 页
  </h1>
  <div class="content">
   尚书注疏卷七
　　汉孔氏传　唐陆徳明音义　孔颖达疏
　　商书【汤誓　仲虺之诰　汤诰　伊训太甲上　太甲中　太甲下　咸有一徳】序伊尹相汤伐桀升自陑传桀都安邑汤升道从陑出其不意陑在河曲之南遂与桀战于呜条之野地在安邑之西桀逆拒汤作汤誓音义【相息亮反汤如字马云俗儒以汤为諡或为号号者似非其意言諡近之然不在諡法故无闻焉及禹俗儒以为名帝系禹名文命王侯世本汤名天乙推此言之禹岂复非諡乎亦不在諡法故疑焉桀其列反夏之末天子升音升陑音而】疏【正义曰伊尹以夏政丑恶去而归汤辅相成汤与之伐桀升道从陑出其不意遂与桀战于鸣条之野将战而誓戒士众史叙其事作汤誓传正义曰此序汤自伐桀必言伊尹相汤者序其篇次自为首尾以上云伊尹丑夏遂相成汤伐之故文次言伊尹也计太公之相武王犹如伊尹之相成汤泰誓不言太公相者彼文无其次也且武王之时有周召之伦圣贤多矣汤称伊尹云聿求元圣与之戮力伊尹称惟尹躬暨汤咸有一徳则伊尹相汤其功多于太公故特言伊尹相汤也桀都安邑相为然即汉之河东郡安邑县是也史记吴起对魏武侯云夏桀之居左河济右太华伊阙在其南羊肠在其北修政不仁汤放之也地理志云上党郡壶闗县有羊肠坂在安邑之北是桀都安邑必当然矣将明陑之所在故先言桀都安邑桀都在亳西当从东而徃今乃升道从陑升者从下向上之名言陑当是山阜之地歴险迂路为出不意故也陑在河曲之南盖今潼闗左右河曲在安邑西南从陑向北渡河乃东向安邑鸣条在安邑之西桀西出拒汤故战于鸣条之野陑在河曲之南鸣条在安邑之西皆彼有其迹相云然汤以至圣伐暴当显行用师而出其不意掩其不备者汤承禅代之后尝为桀臣慙而且惧故出其不意武王则三分天下有其二久不事纣纣有浮桀之罪地无险要之势故显然致罚以明天诛又慇懃誓众与汤有异所以汤惟一誓武王有三郑云鸣条南夷地名孟子云舜卒于鸣条东夷之地或云陈留平丘县今有鸣条亭是也皇甫谧云伊训曰造攻自鸣条朕哉自亳又曰夏师败绩乃伐三朡汤诰曰王归自克夏至于亳三朡在定陶于义不得在陈留与东夷也今安邑见有鸣条陌昆吾亭左氏以为昆吾与桀同以乙卯日亡韦顾亦尔故诗曰韦顾既伐昆吾夏桀于左氏昆吾在衞乃在濮阳不得与桀异处同日而亡明昆吾亦来安邑欲以衞桀故同日亡而安邑有其亭也且吴起言险以指安邑安邑于此而言何得在南夷乎谧言是也】
　　汤誓戒誓汤士众疏【正义曰此经皆誓之辞也甘誓泰誓牧誓首皆有序引别言其誓意记其誓处此与费誓惟记誓辞不言誓处者史非一人辞有详略序以经文不具故备言之也】
　　王曰格尔众庶悉听朕言契始封商汤遂以为天下号汤称王则比桀于一夫非台小子敢行称乱有夏多罪天命殛之称举也举乱以诸侯伐天子非我小子敢行此事桀有昏徳天命诛之今顺天今尔有众汝曰我后不恤我众舎我穑事而割正夏汝汝有众我后桀也正政也言夺民农功而为割剥之政予惟闻汝众言不忧我众之言夏氏有罪予畏上帝不敢不正不敢不正桀罪诛之今汝其曰夏罪其如台今汝其复言桀恶其亦如我所闻之言夏王率遏众力率割夏邑言桀君臣相率为劳役之事以絶众力谓废农功相率割剥夏之邑居谓征赋重有众率怠弗协曰时日曷丧予及汝皆亡众下相率为怠惰不与上和合比桀于日曰是日何时丧我与汝俱亡欲杀身以丧桀夏徳若兹今朕必往传凶徳如此我必往诛之尔尚辅予一人致天之罚予其大赉汝赉与也汝庶几辅成我我大与汝爵赏尔无不信朕不食言食尽其言伪不实尔不从誓言不用命予则孥戮汝罔有攸赦古之用刑父子兄弟罪不相及今云孥戮汝无有所赦权以脇之使勿犯音义【格庚白反来也台以之反下同殛居力反恤荀律反舎音舍废也复扶又反遏于葛反徐音谒马云止也丧息浪反注同惰徒卧反罚音伐赉力代反徐音来】疏【正义曰商王成汤将与桀战呼其将士曰来汝在军之众庶悉听我之誓言我伐夏者非我小子輙敢行此以臣伐君举为乱事乃由有夏君桀多有大罪上天命我诛之桀既失君道我非复桀臣是以顺天诛之由其多罪故也桀之罪状汝尽知之今汝桀之所有之众即汝辈是也汝等言曰我君夏桀不忧念我等众人舎废我稼穑之事夺我农功之业而为割剥之政于夏邑敛我货财我惟闻汝众言夏氏既有此罪上天命我诛桀我畏上天之命不敢不正桀罪而诛之又质而审之今汝众人其必言曰夏王之罪其实如我所言夏王非徒如此又与臣下相率遏絶众力使不得事农又相率为割剥之政于此夏邑使不得安居上下同恶氏困益甚由是汝等相率怠惰不与在上和协比桀于日曰是日何时能丧若其可丧我与汝皆亡身杀之宁杀身以亡桀是其恶之甚夏王恶徳如此今我必往诛之汝庶几辅成我一人致行天之威罚我其大赏赐汝汝无得不信我语我终不食尽其言为虚伪不实汝若不从我之誓言我则并杀汝子以戮汝身必无有所赦劝使勉力勿犯法也庶亦众也古人有此重言犹云艰难也正义曰以汤于此称王故本其号商之意契始封商汤号为商知契始封商汤遂以商为天下之号郑之説亦然惟王肃云相土居商丘汤取商为号若取商丘为号何以不名商丘而单名商也若八迁国名商不改则此商犹是契商非相土之商也若八迁迁即改名则相土至汤改名多矣相土既非始祖又非受命何故用其所居之地以为天下号名成汤之意复何取乎知其必不然也汤取契封商以商为天下之号周不取后稷封邰为天下之号者契后八迁商名不改成汤以商受命故宜以商为号后稷之后随迁易名公刘为豳太王为周文王以周受命故当以周为号二代不同理则然矣泰誓云独夫受此汤称为王则比桀于一夫桀既同于一夫故汤可称王矣是言汤于伐桀之时始称王也周书泰誓称王则亦伐纣之时始称王也郑以文王生称王亦谬也称举释言文常法以臣伐君则为乱逆故举乱谓以诸侯伐天子桀有昬徳宣三年左文以有昬徳天命诛之今乃顺天行诛非复臣伐君也以此解众人守常之意也如我者谓汤之自称我也汤谓其众云汝言桀之罪如我誓言所述也率遏众力率割夏邑此经与上舎我穑事而割正夏其意一也上言夏王之身此言君臣相率再言所以积桀之罪也力施于农财供上赋故以止絶众力谓废农功割剥夏邑谓征赋重言以农时劳役又重敛其财致使民困而怨深赋敛重则民不安矣上既驭之非道下亦不供其命故众下相率为怠惰不与上和合不肯每事顺从也比桀于日曰是日何时丧亡欲令早丧桀命也我与汝俱亡者民相谓之辞言竝欲杀身以丧桀也所以比于日者以日无丧之理犹云桀不可丧言丧之难也不避其难与汝俱亡欲杀身以丧桀疾之甚也郑云桀见民欲叛乃自比于日曰是日何尝丧乎日若丧亡我与汝亦皆丧亡引不亡之徴以脇恐下民也释诂云食伪也孙炎曰食言之伪也哀二十五年左云孟武伯恶郭重曰何肥也公曰是食言多矣能无肥乎然则言而不行如食之消尽后终不行前言为伪故通谓伪言为食言故尔雅训食为伪也昭二十年左引康诰曰父子兄弟罪不相及是古之用刑如是也既刑不相及必不杀其子权时以廹脇之使勿犯刑法耳不于甘誓解之者以夏啓承舜禹之后刑罚尚寛殷周以后其罪或相缘坐恐其实有孥戮故于此解之郑云大罪不止其身又孥戮其子孙周礼云其奴男子入于罪女子入于舂槀郑意以为实戮其子故周礼注云奴谓从坐而没入县官者也孔以孥戮为权脇之辞则周礼所云非从坐也郑众云谓坐为盗贼而为奴者输于罪舂人槀人之官引此孥戮汝又引论语云箕子为之奴或如众言别有没入非缘坐者也】
　　序汤既胜夏欲迁其社不可汤承尧舜禅代之后顺天应人逆取顺守而有慙徳故革命创制改正易服变置社稷而后世无及句龙者故不可而止作夏社疑至臣扈言夏社不可迁之义疑至及臣扈三篇皆亡音义【社后土之神禅时战反应应对之应创初亮反正音征又音正句音钩句龙共工之子为后土扈音户】疏【正义曰汤既伐而胜夏革命创制变置社稷欲迁其社无人可代句龙故不可而止于时有言议论其事故史叙之为夏社疑至臣扈三篇皆亡正义曰解汤迁社之意汤承尧舜禅代之后已独伐而取之虽复应天顺人乃是逆取顺守而有慙愧之徳自恨不及古人故革命创制改正易服因变置社稷也易革卦彖曰汤武革命顺乎天而应乎人下篇言汤有慙徳大云改正朔易服色此其所得与民变革者也所以变革此事欲易人之视听与之更新故于是之时变置社稷昭二十九年左云共工氏有子曰句龙为后土后土为社有烈山氏之子曰柱为稷自夏已上祀之周弃亦为稷自商已来祀之祭法云厉山民之有天下也其子曰农能殖百谷夏之衰也周弃继之故祀以为稷共工氏之覇九州也其子曰后土能平九州故祀以为社是言变置之事也鲁语文与祭法正同而云夏之兴也周弃继之兴当为哀字之误耳汤于初时社稷俱欲改之周弃功多于柱即令废柱祀弃而上世治水土之臣其功无及句龙者故不可迁而止此序之次在汤誓之下云汤既胜夏下云夏师败绩汤遂从之是未及逐桀已为此谋郑等注此序乃在汤誓之上若在作誓之前不得云既胜夏也孟子曰牺牲既成粢盛既洁祭祀以时然而旱干水溢则变置社稷郑因此乃云汤伐桀之时大旱既置其礼祀明徳以荐而犹旱至七年故更置社稷乃谓汤即位之后七年大旱方始变之若实七年乃变何当系之胜夏胜夏犹尚不可况在汤誓前乎且礼记云夏之衰也周弃继之商兴七年乃变安得以夏衰为言也若商革夏命犹七年祀柱左亦不得断为自夏已上祀柱自商已来祀弃也由此而言孔称改正朔而变置社稷所言得其防也汉世儒者説社稷有二左説社祭句龙稷祭柱弃惟祭人神而已孝经説社为土神稷为谷神句龙柱弃是配食者也孔无明説而此经云迁社孔云无及力龙即同贾逵马融等説以社为句龙也疑至与臣扈相类当是二臣名也盖亦言其不可迁之意马融云圣人不可自専复用二臣自明也】
　　序夏师败绩汤遂从之大崩曰败绩从谓遂讨之遂伐三朡俘厥宝玉三朡国名桀走保之今定陶也桀自安邑东入山出太行东南渉河汤缓追之不迫遂奔南巢俘取也玉以礼神使无水旱之灾故取而宝之谊伯仲伯作典宝传二臣作典宝一篇言国之常宝也亡音义【绩子寂反从才容反朡子公反俘音孚行户刚反一音如字谊本或作义】疏【正义曰汤伐三朡知是国名逐桀而伐其国知桀走保之也今定陶者相为然安邑在洛阳西北定陶在洛阳东南孔迹其所往之路桀自安邑东入山出太行乃东南渉河往奔三朡汤缓追之不迫遂奔南巢俘取释诂文桀必载宝而行弃于三朡取其宝玉取其所弃者也楚语云玉足以庇廕嘉谷使无水旱之灾则宝之韦昭云玉礼神之玉也言用玉礼神神享其徳使风雨调和可以庇廕嘉谷故取而寳之】
　　序汤归自夏至于大坰自三朡而还大坰地名仲虺作诰为汤左相奚仲之后音义【夏亥雅反坰故萤反徐钦萤反又古萤反虺许鬼反诰故报反相息亮反奚鸡反】疏【正义曰汤归自伐夏至于大坰之地其臣仲虺作诰以诰汤史録其言作仲虺之诰上言遂伐三朡故言自三朡而还不言归自三朡而言归自夏者伐夏而遂逐桀于今方始旋归以自夏告庙故序言自夏本其来处故云自三朡耳大坰地名未知所在当是定陶向亳之路所经汤在道而言予恐来世以台为口实故仲虺至此地而作诰也序不言作仲虺之诰以理足文便故略之传正义旧定元年左云薛之皇祖奚仲居薛以为夏车正仲虺居薛以为汤左相是其事也】
　　仲虺之诰仲虺臣名以诸侯相天子会同曰诰疏【正义曰首二句史述成汤之心次二句汤言已慙之意仲虺乃作诰以下皆劝汤之辞自曰呜呼至用爽厥师言天以桀有罪命伐夏之事自简贤附势至言足听闻説汤在桀时怖惧之事自惟王弗迩声色至厥惟旧哉言汤有徳行加民民归之事自佑贤辅徳以下説天子之法当擢用贤良屏黜昬暴劝汤奉行此事不须以放桀为恶康诰召诰之类二字足以为文仲虺诰三字不得成文以之字足成其句毕命冏命不言之微子之命文侯之命言之与此同犹周礼司服言大裘而冕亦足句也正义曰伯仲叔季人字之常仲虺必是其名或字仲而名虺古人名字不可审知纵使是字亦得谓之为名言是人之名号也左称居薛为汤左相是以诸侯相天子也周礼士师云以五戒先后刑罚一曰誓用之于军旅二曰诰用之于会同是会同曰诰诰谓于会之所设言以诰众此惟诰汤一人而言会同者因解诸篇诰义且仲虺必对众诰汤亦是会同曰诰】
　　成汤放桀于南巢惟有慙徳汤伐桀武功成故以为号南巢地名有慙徳慙徳不及古曰予恐来世以台为口实恐来世论道我放天子常不去口音义【汤伐桀武功成故号成汤一云成諡也】疏【正义曰桀奔南巢汤纵而不迫故称放也言南巢地名不知地之所在周书序有巢伯来朝云南方逺国郑云巢南方之国世一见者桀之所奔盖彼国也以其国在南故称南耳并以南巢为地名不能委知其处故未明言之】
　　仲虺乃作诰陈义诰汤可无慙曰呜呼惟天生民有欲无主乃乱民无君主则恣情欲必致祸乱惟天生聪明时乂言天生聪明是治民乱有夏昬徳民坠涂炭夏桀昬乱不恤下民民之危险若陷泥坠火无救之者天乃锡王勇智表正万邦缵禹旧服言天与王勇智应为民主仪表天下法正万国继禹之功统其故服兹率厥典奉若天命天意如此但当循其典法奉顺天命而已无所慙音义【缵子管反应应对之应】夏王有罪矫诬上天以布命于下传言托天以行虐于民乃桀之大罪帝用不臧式商受命用爽厥师传天用桀无道故不善之式用爽明也用商受王命用明其众言为主也音义【矫居表反诬音无臧作郎反】疏【正义曰矫诈也诬加也夏王自有所欲诈加上天言天道须然不可不尔假此以布苛虐之命于天下以困苦下民上天用桀无道之故故不善之用使商家受此为王之命以王天下用命商王明其所有之众谓汤教之使修徳行善以自安乐是明之也传正义曰式用释言文昭七年左传云是以有精爽至于神明从爽以至于明则爽是明之始故爽为明也经称昧爽谓未大明也】
　　简贤附势寔繁有徒传简略也贤而无势则略之不贤有势则附之若是者繁多有徒众无道之世所常肇我邦于有夏若苗之有莠若粟之有秕传始我商家国于夏世欲见翦除若莠生苗若秕生粟恐被锄治簸飏小大战战罔不惧于非辜矧予之徳言足听闻传言商家小大忧危恐其非罪见灭矧况也况我之道徳善言足听闻乎无道之恶有道自然理音义【繁音烦莠羊九反秕悲里反徐甫理反又必履反锄仕鱼反簸波我反飏音扬矧申忍反恶乌路反】
　　惟王不迩声色不殖货利传迩近也不近声乐言清简不近女色言贞固殖生也不生资货财利言不贪也既有圣徳兼有此行音义【近附近之近行下孟反】徳懋懋官功懋懋赏用人惟已改过不吝传勉于徳者则勉之以官勉于功者则勉之以赏用人之言若自已出有过则改无所吝惜所以能成王业音义【懋音茂吝良刃反王如字又于况反】疏【正义曰于徳能勉力行之者王则劝勉之以官于功能勉力为之者王则劝勉之以赏用人之言惟如已之所出改悔过失无所恡惜美汤之行如此凡庸之主得人之言耻非已智虽知其善不肯遂从已有愆失耻于改过举事虽觉其非不肯更悔是惜过不改故以此美汤也成汤之为此行尚为仲虺所称叹凡人能勉者鲜矣】克寛克仁彰信兆民传言汤寛仁之徳眀信于天下乃葛伯仇饷初征自葛东征西夷怨南征北狄怨传葛伯游行见农民之饷于田者杀其人夺其饷故谓之仇饷仇怨也汤为是以不祀之罪伐之从此后遂征无道西夷北狄举逺以言则近者着矣音义【仇音求饷式亮反】疏【正义曰此言乃者却説已过之事征云乃季秋月朔其义亦然左传称怨耦曰仇谓彼人有负于我我心怨之是名为仇也饷田之人不负葛伯葛伯夺其饷而杀之是葛伯以饷田之人为己之仇言非所怨而妄杀故汤为之报也孟子称汤使亳众徃为之耕有童子以黍肉饷葛伯夺而杀之则葛伯所杀杀亳人也传言葛伯游行见农人之饷于田者杀其人而夺其饷故谓之仇饷乃似葛伯自杀己人与孟子违者汤之征葛以人之枉死而为之报耳不为亳人乃报之非亳人则赦之故传指言杀饷不辨死者何人亳人葛人义无以异故不复言亳非是故违孟子】曰奚独后予传怨者辞也攸徂之民室家相庆曰徯予后后来其苏传汤所往之民皆喜曰待我君来其可苏息民之戴商厥惟旧哉传旧谓初征自葛时音义【徯胡启反苏字亦作稣】
　　佑贤辅徳显忠遂良传贤则助之徳则辅之忠则显之良则进之明王之道疏【传正义曰周礼乡大夫云三年则大比考其徳行道艺而兴贤者郑云贤者谓有徳行者诗序云忠臣良士皆是善也然则贤是徳盛之名徳是资贤之实忠是尽心之事良是为善之称俱是可用之人所从言之异耳佑之与辅显之与遂随便而言之】兼弱攻昧取乱侮亡传弱则兼之闇则攻之乱则取之有亡形则侮之言正义疏【正义曰力少为弱不明为昧政荒为乱国灭为亡兼谓包之攻谓击之取谓取为己有侮谓侮慢其人弱昧乱亡俱是彼国衰微之状兼攻取侮是此欲吞并之意弱昧是始衰之事来服则制为己属不服则以兵攻之此二者始欲服其人未是灭其国乱是已乱亡谓将亡二者衰甚已将灭其国亡形已着无可忌惮故陵侮其人既侮其人必灭其国故以侮言之此是人君之正义仲虺陈此者意亦言桀乱亡取之不足为愧下言推亡及覆昬暴其意亦在桀也】推亡固存邦乃其昌传有亡道则推而亡之有存道则辅而固之王者如此国乃昌盛音义【推土雷反】徳日新万邦惟懐志自满九族乃离日新不懈怠自满志盈溢音义【懈工债反】疏【正义曰系辞云日新之谓盛徳言脩徳不怠日日益新徳加于人无逺不届故万邦之众惟尽归之志意自满则陵人人既被陵则情必不附虽九族之亲乃亦离之万邦举逺以明近也九族举亲以明疎也汉代儒者説九族之义有二案礼戴及尚书纬欧阳説九族乃异姓有属者父族四母族三妻族二古尚书説九族从髙祖至孙凡九族尧典云以亲九族云以睦髙祖孙之亲则此言九族亦谓髙祖孙之亲也谓万邦惟懐实归之九族乃离实离之圣贤设言为戒容辞颇甚父子之间便以志满相弃此言九族以为外姓九族有属文便也】王懋昭大徳建中于民以义制事以礼制心垂裕后昆欲王自勉明大徳立大中之道于民率义奉礼垂优足之道示后世予闻曰能自得师者王求贤圣而事之谓人莫已若者亡自多足人莫之益亡之道好问则裕自用则小问则有得所以足不问専固所以小音义【中如字本或作忠非裕徐以树反王徐于况反又如字好呼报反】呜呼慎厥终惟其始靡不有初鲜克有终故戒慎终如其始殖有礼覆昬暴有礼者封殖之昬暴者覆亡之钦崇天道永保天命传王者如此上事则敬天安命之道音义【鲜息浅反覆芳服反暴蒲报反或作虣】
　　序汤既黜夏命黜退也退其王命复归于亳作汤诰疏【正义曰汤既黜夏王之命复归于亳以伐桀大义诰示天下史録其事作汤诰仲虺在路作诰此至亳乃作故次仲虺之下】
　　汤诰以伐桀大义告天下
　　王归自克夏至于亳诞告万方诞大也以天命大义告万方之众人音义【诞音但告工毒反】疏【正义曰汤之伐桀当有诸侯从之不从行者必应多矣既已克夏改正名号还至于亳海内尽来犹如武成篇所云庶邦冢君暨百工受命于周也汤于此时大诰诸侯以伐桀之义故云诞告万方诞大释诂文万者举盈数下云凡我造邦是告诸侯也】王曰嗟尔万方有众明听予一人诰天子自称曰予一人古今同义惟皇上帝降衷于下民皇大上帝天也衷善也疏【正义曰天生烝民与之五常之性使有仁义礼智信是天降善于下民也天既与善于民君当顺之故下云顺人有常之性则是为君之道】若有恒性克绥厥猷惟后顺人有常之性能安立其道教则惟为君之道夏王灭徳作威以敷虐于尔万方百姓夏桀灭道徳作威刑以布行虐政于天下百官言残酷尔万方百姓罹其凶害弗忍荼毒传罹被荼毒苦也不能堪忍虐之甚音义【罹力之反本亦作罗洛何反荼音徒】疏【正义曰释草云荼苦菜此菜味苦故假之以言人苦毒谓螫人之虫蛇虺之类实是人之所苦故并言荼毒以喻苦也】竝告无辜于上下神祗言百姓兆民竝告无罪称寃诉天地天道福善祸淫降灾于夏以彰厥罪政善天福之淫过天祸之故下灾异以明桀罪恶谴寤之而桀不改音义【寃纡元反谴遣战反寤五故反】
　　肆台小子将天命明威不敢赦行天威谓诛之敢用牡敢昭告于上天神后请罪有夏明告天问桀百姓有何罪而加虐乎音义【台音怡牡茂后反】疏【正义曰檀弓云殷人尚白牲用白今云牡夏家尚黑于时未变夏礼故不用白也故安国注论语敢用牡之文云殷家尚白未变夏礼故云牡是其义也郑説天神有六周家冬至祭皇天大帝于圜丘牲用苍夏至祭灵威仰于南郊则牲用骍孔注孝经圜丘与郊共为一事则孔之所説无六天之事论语尧曰之篇所言敢用牡即此事是也孔注论语以为尧曰之章有二帝三王之事録者采合以成章检大禹谟及此篇与泰誓武成则尧曰之章其文略矣郑解论语云用牡者为舜命禹事于时总告五方之帝莫适用用皇天大帝之牲其意与孔异】聿求元圣与之戮力以与尔有众请命聿遂也大圣陈力谓伊尹放桀除民之秽是请命音义【聿允橘反述也戮旧音六又力雕反説文力周反史记音力消反秽于废反】疏【正义曰聿训述也述前所以申遂故聿为遂也戮力犹勉力也论语云陈力就列汤臣大贤惟有伊尹故知大圣陈力谓伊尹也伊尹贤人而谓之圣者相对则圣极而贤次散文则贤圣相通舜谓禹曰惟汝贤是圣得谓之贤则贤亦可言圣郑周礼注云圣通而先识也解先识则为圣名故伊尹可为圣也孟子云伯夷圣人之清者也伊尹圣人之任者也栁下圣人之和者也孔子圣人之时者也是谓伊尹为圣人者也桀为残虐人不自保故伐桀除人之秽是为请命】
　　上天孚佑下民罪人黜伏孚信也天信佑助下民桀知其罪退伏逺屏天命弗僭贲若草木兆民允殖僭差贲饰也言福善祸淫之道不差天下恶除焕然咸饰若草木同华民信乐生音义【僭子念反忒也刘创林反贲彼义反徐扶云反饰也焕呼乱反乐音洛】疏【正义曰桀以大罪身既黜伏是天之福善祸淫之命信而不僭差也既除大恶天下焕然脩饰若草木同生华兆民信乐生也昔日不保性命今日乐生活矣僭差不齐之意故以僭为差贲饰易序卦文也】俾予一人辑寜尔邦家言天使我辑安汝国家国诸侯家卿大夫兹朕未知获戾于上下此伐桀未知得罪于天地谦以求众心音义【俾必尔反徐甫婢反使也辑音集又七入反戾力计反】疏【正义曰经言兹者谓此伐桀也顾氏云未知得罪于天地言伐桀之事未知得罪于天地以否汤之伐桀上应天心下符人事本实无罪而云未知得罪以否者谦以求众心】栗栗危惧若将陨于深渊栗栗危心若坠深渊危惧之甚音义【栗音栗陨于敏反】
　　凡我造邦无从匪彝无即慆淫戒诸侯与之更始彝常慆慢也无从匪常无就慢过禁之各守尔典以承天休守其常法承天美道音义【彝徐音夷慆他刀反】尔有善朕弗敢蔽罪当朕躬弗敢自赦惟简在上帝之心所以不蔽善人不赦已罪以其简在天心故也疏【正义曰郑注论语云简阅在天心言天简阅其善恶也】其尔万方有罪在予一人自责化不至予一人有罪无以尔万方无用尔万方言非所及呜呼尚克时忱乃亦有终忱诚也庶几能是诚道乃亦有终世之美音义【忱市林反】
　　序咎单作明居咎单臣名主土地之官作明居民法一篇亡音义【咎其九反单音善卷末同】疏【正义曰百篇之序此类有四伊尹作咸有一徳周公作无逸作立政与此篇直言其所作之人不言其作者之意盖以经文分明故略之马融云咎单为汤司空言主土地之官盖亦为司空也】
　　序成汤既没太甲元年太甲太丁子汤孙也太丁未立而卒及汤没而太甲立称元年伊尹作伊训肆命徂后凡三篇其二亡疏【正义曰成汤既没其嵗即太甲元年伊尹以太甲承汤之后恐其不能纂修祖业作书以戒之史叙其事作伊训肆命徂后三篇正义曰太甲太丁子世本文也此序以太甲元年继汤没之下明是太丁未立而卒太甲以孙继祖故汤没而太甲代立即以其年称为元年也周法以逾年即位知此即以其年称元年者此经云元祀十有二月伊尹祠于先王奉嗣王只见厥祖太甲中篇云惟三祀十有二月朔伊尹以冕服奉嗣王归于亳二者皆云十有二月若是逾年即位二者皆当以正月行事何以用十二月也明此经十二月是汤崩之逾月太甲中篇三祀十有二月是服阕之逾月以此知汤崩之年太甲即称元年也舜禹以受帝终事自取嵗首遭丧嗣位经无其文夏后之世或亦不逾年也顾氏云殷家犹质逾月即改元年以明世异不待正月以为首也商谓年为祀序称年者序以周世言之故也据此经序及大甲之篇太甲必继汤后而殷本纪云汤崩太子太丁未立而卒于是乃立太丁之弟外丙二年崩别立外丙之弟仲壬四年崩伊尹乃立太丁之子太甲与经不同彼必妄也刘歆班固不见古文谬从史记皇甫谧既得此经作帝王世纪乃述马迁之语是其踈也顾氏亦云止可依经诰大典不可用记小説】
　　伊训作训以教道太甲
　　惟元祀十有二月乙丑伊尹祠于先王此汤崩逾月太甲即位奠殡而告音义【祀年也夏曰嵗商曰祀周曰年唐虞曰载祠音辞祭也】疏【正义曰伊尹祠于先王谓祭汤也奉嗣王只见厥祖谓见汤也故解祠先王为奠殡而告见厥祖为居位主丧羣后咸在为在位次皆述在丧之事是言祠是奠也祠丧于殡敛祭皆名为奠虞祔卒哭始名为祭知祠非宗庙者元祀即是初丧之时未得祠庙且汤之父祖不追为王所言先王惟有汤耳故知祠实是奠非祠宗庙也祠之与奠有大小耳祠则有主有尸其礼大奠则奠器而已其礼小奠祠俱是享神故可以祠言奠亦由于时犹质未有莭文周时则祠奠有异故传解祠为奠耳传正义曰太甲中篇云三祀十有二月伊尹以冕服奉嗣王则是除丧即吉明十二月服终礼记称三年之丧二十五月而毕知此年十一月汤崩此祠先王是汤崩逾月太甲即位奠殡而告也此奠殡而告亦如周康王受顾命尸于天子春秋之世既有奠殡即位逾年即位此逾月即位当奠殡即位也此言伊尹祠于先王是特设祀也嗣王只见厥祖是始见祖也特设祀礼而王始见祖明是初即王位告殡为丧主也】奉嗣王只见厥祖居位主丧侯甸羣后咸在在位次百官总已以听冢宰伊尹制百官以三公摄家宰伊尹乃明言烈祖之成徳以训于王汤有功烈之祖故称焉音义【见贤遍反甸徒遍反总音揔】疏【传正义曰汤有功烈之祖毛诗文也烈训业也汤有定天下之功业为商家一代之太祖故以烈祖称焉】曰呜呼古有夏先后方懋厥徳罔有天灾先君谓禹以下少康以上贤王言能以徳禳灾音义【少诗照反上时掌反禳如羊反】疏【传正义曰有夏先君总指桀之上世有徳之王皆是也传举圣贤者言禹已下少康已上惟当禹与启及少康耳鲁语云杼能帅禹者也杼少康之子盖以其徳衰薄故断自少康已上耳由勉行其徳故无有天灾言能以徳禳灾也】山川鬼神亦莫不宁莫无也言皆安之暨鸟兽鱼鼈咸若虽微物皆顺之明其余无不顺音义【暨其器反鼈必灭反】疏【正义曰山川鬼神谓山川之鬼神也亦莫不宁者谓鬼神安人君之政政善则神安之神安之则降福人君无妖孽也鸟兽鱼鼈咸若者谓人君顺禽鱼君政善而顺彼性取之有时不夭杀也鸟兽在陆鱼鼈在水水陆所生微细之物人君为政皆顺之明其余无不顺也】于其子孙弗率皇天降灾假手于我有命言桀不循其祖道故天下祸灾借手于我有命商王诛讨之造攻自鸣条朕哉自亳造哉皆始也始攻桀伐无道由我始修徳于亳音义【亳旁各反徐扶各反】疏【正义曰于其子孙于有夏先君之子孙谓桀也不循其祖之道天下祸灾谓灭其国而诛其身也天不能自诛于桀故借手于我有命之人谓成汤也言汤有天命将为天子就汤借手使诛桀也既受天命诛桀始攻从鸣条之地而败之天所以命我者由汤始自修徳于亳故也】
　　惟我商王布昭圣武代虐以寛兆民允懐言汤布明武徳以寛政代桀虐政兆氏以此皆信懐我商王之徳今王嗣厥徳罔不在初言善恶之由无不在初欲其慎始立爱惟亲立敬惟长始于家邦终于四海言立爱敬之道始于亲长则家国竝化终洽四海音义【长丁丈反】疏【正义曰王者之驭天下抚兆人惟爱敬二事而已孝经天子之章盛论爱敬之事言天子当用爱敬以接物也行之所立自近为始立爱惟亲先爱其亲推之以及踈立敬惟长先敬其长推之以及幼即孝经所云爱亲者不敢恶于人敬亲者不敢慢于人是推亲以及物始则行于家国终乃洽于四海即孝经所云徳教加于百姓刑于四海是也所异者孝经论爱敬竝始于亲令缘亲以及疎此分敬属长言从长以及幼耳】呜呼先王肇修人纪从谏弗咈先民时若传言汤始修为人纲纪有过则改从谏如流必先民之言是顺音义【咈扶弗反】疏【正义曰贾逵注周语云先民古贤人也鲁语云古曰在昔昔曰先民然则先民在古昔之前逺言之也逺古贤人亦是民内之一人故以民言之先民之言于是顺从言其动皆法古贤也】居上克明言理恕疏【正义曰见下之谓明言其以理恕物照察下情是能明也】为下克忠事上竭诚与人不求备检身若不及使人必器之常如不及恐有过疏【正义曰检谓自摄敛也检勑其身常如不及不自大以卑人不恃长以陵物也】以至于有万邦兹惟艰哉言汤操心常危惧动而无过以至为天子此自立之难音义【操七曺反又七报反】敷求哲人俾辅于尔后嗣布求贤智使师辅于尔嗣王言仁及后世音义【哲本又作喆俾必尔反】
　　制官刑儆于有位言汤制治官刑法以儆戒百官曰敢有恒舞于宫酣歌于室时谓巫风常舞则荒淫乐酒曰酣酣歌则废徳事鬼神曰巫言无政敢有殉于货色恒于游畋时谓淫风殉求也昧求财货美色常游戏畋猎是淫过之风俗敢有侮圣言逆忠直逺耆徳比顽童时谓乱风狎侮圣人之言而不行拒逆忠直之规而不纳耆年有徳疏逺之童稚顽嚚亲比之是荒乱之风俗惟兹三风十愆卿士有一于身家必丧有一过则徳义废失位亡家之道邦君有一于身国必亡诸侯犯此国亡之道臣下不匡其刑墨具训于蒙士邦君卿士则以争臣自匡正臣不正君服墨刑凿其頟湼以墨蒙士例谓下士士以争友仆自匡正音义【儆居领反酣户甘反巫音无乐音洛殉辞俊反徐辞荀反畋音田逺于万反注同耆巨夷反比毗志反徐扶至反稚直利反嚚鱼巾反愆去干反丧如字又息浪反争谏争之争凿在洛反頟鱼白反湼乃结反郎计反】疏【正义曰此皆汤所制治官之刑以儆戒百官之言也三风十愆谓巫风二舞也歌也淫风四货也色也游也畋也与乱风四为十愆也舞及游畋得有时为之而不可常然故三事特言恒也歌则可矣不可乐酒而歌故以酣配之巫以歌舞事神故歌舞为巫觋之风俗也货色人所贪欲宜其以义自节而不可専心殉求故言殉于货色心殉货色常为游畋是谓淫过之风俗也侮慢圣人之言拒逆忠直之谏疎逺耆年有徳亲比顽愚幼童爱恶憎善国必荒乱故为荒乱之风俗也此三风十愆虽恶有大小但有一于身者皆丧国亡家故各从其类相配为风俗臣下不匡其刑墨言臣无贵贱皆当匡正君也具训于蒙士者谓汤制官刑非直教训邦君卿大夫等使之受谏亦备具教训下士使受谏也正义曰酣歌常舞竝为耽乐无度荒淫废徳俱是败乱政事其为愆过不甚异也恒舞酣歌乃为愆耳若不恒舞不酣歌非为过也乐酒曰酣言耽酒以自乐也説文亦云酣乐酒也楚语云民之精爽不携贰者则明神降之在男曰觋在女曰巫又周礼有男巫女巫之官皆掌接神故事鬼神曰巫也废弃徳义専为歌舞似巫事鬼神然言其无政也殉者心循其事是贪求之意故为求也志在得之不顾礼义昧求谓贪昧以求之无逸云于游于畋是游与畋别故为游戏与畋猎为之无度是淫过之风俗也侮谓轻慢狎谓惯忽故以狎配侮而言之旅獒云徳盛不狎侮是狎侮意相类也十愆有一则亡国丧家邦君卿士虑其丧亡之故则宜以争臣自匡正犯顔而谏臣之所难故设不谏之刑以励臣下故言臣不正君则服墨刑墨刑五刑之轻者谓凿其頟湼以墨司刑所谓墨罪五百者也蒙谓蒙稚卑小之称故蒙士例谓下士也顾氏亦以为蒙谓蒙闇之士例字宜从下读言此等流例谓下士也】
　　呜呼嗣王只厥身念哉言当敬身念祖徳圣谟洋洋嘉言孔彰洋洋美善言甚明可法音义【洋音羊徐音翔】疏【正义曰此叹圣人之谟洋洋美善者谓上汤作官刑所言三风十愆令受下之谏是善言甚明可法也】惟上帝不常作善降之百祥作不善降之百殃祥善也天之祸福惟善恶所在不常在一家尔惟徳罔小万邦惟庆修徳无小则天下赉庆尔惟不徳罔大坠厥宗传茍为不徳无大言恶有类以类相致必坠失宗庙此伊尹至忠之训音义【赉力代反】疏【正义曰又戒王尔惟修徳而为善徳无小徳虽小犹万邦赖庆况大善乎尔惟不徳而为恶恶无大恶虽小犹坠失其宗庙况大恶乎正义曰尔惟徳谓修徳以善也尔惟不徳谓不修徳为恶也易系辞曰善不积不足以成名恶不积不足以灭身乃谓大善始为福大恶乃成祸此训作劝诱之辞言为善无小小善万邦犹庆况大善乎而为恶无大言小恶犹坠厥宗况大恶乎此经二事辞反而意同也言恶有类者解小恶坠宗之意初为小恶小恶有族类以类相致至于大恶若致于大恶必坠失宗庙言至于大恶乃坠非小恶即能坠也晋语云赵文子冠见韩献子曰戒之此谓成人成人在始始与善善进不善蔑由至矣始与不善不善进善亦蔑由至矣言恶有类以类相致也今太甲初立恐其亲近恶人以恶类相致祸害故以言戒之此是伊尹至忠之训也】
　　序肆命陈天命以戒太甲亡
　　序徂后陈往古明君以戒亡
　　序太甲既立不明不用伊尹之训不明居丧之礼伊尹放诸桐汤葬地也不知朝政故曰放三年复归于亳思庸念常道伊尹作太甲三篇音义【朝直遥反】疏【正义曰太甲既立为君不明居防之礼伊尹放诸桐宫使之思过三年复归于亳都以其能改前过思念常道故也自初立至放而复归伊尹每进言以戒之史叙其事作太甲三篇案经上篇是放桐宫之事中下二篇是归亳之事此序歴言其事以总三篇也正义曰此篇承伊训之下经称不恵于阿衡知不明者不用伊尹之训也王徂桐宫始云居忧是未放已前不明居丧之礼也经称营于桐宫密迩先王知桐是汤葬地也舜放四凶徙之远裔春秋放其大夫流之他境嫌此亦然故辨之云不知朝政故曰放使之逺离国都往居墓侧与彼放逐事同故亦称放也古者天子居丧三年政事听于冡宰法当不知朝政而云不知朝政曰放者彼正法三年之内君虽不亲政事冡宰犹尚谘禀此则全不知政故为放也】太甲上戒太甲故以名篇疏【正义曰盘庚仲丁祖乙等皆是发言之人名篇此太甲及沃丁君奭以被告之人名篇史官不同故以为名有异且伊训肆命徂后与此三篇及咸有一徳皆是伊尹戒太甲不可同名伊训故随事立称以太甲名篇也】
　　惟嗣王不于阿衡阿倚衡平言不顺伊尹之训音义【倚于绮反】疏【正义曰太甲以元年十二月即位此至放桐之时未知凡经几月必是伊尹数谏久而不顺方始放之盖已三五月矣必是二年放之序言三年复归者谓即位三年非在桐宫三年也史録其伊尹训王有伊训肆命徂后其余忠规切谏固应多矣太甲终不从之故言不于阿衡史为作书发端故言此为目也正义曰古人所读阿倚同音故阿亦倚也称上谓之衡故衡为平也诗毛云阿衡伊尹也郑文亦云阿倚衡平也伊尹汤倚而取平故以为官名】
　　伊尹作书曰先王顾諟天之明命以承上下神祗传顾谓常目在之諟是也言敬奉天命以承顺天地音义【顾音故諟音是説文理也祗巨支反】疏【正义曰説文云顾还视也諟与是古今之字异故变文为是也言先王每有所行必还回视是天之明命谓常目在之言其想象如目前终常敬奉天命以承上天下地之神祗也】社稷宗庙罔不只肃肃严也言能严敬鬼神而逺之天监厥徳用集大命抚绥万方监视也天视汤徳集王命于其身抚安天下惟尹躬克左右厥辟宅师伊尹言能助其君居业天下之众音义【逺于万反监工暂反辟必亦反徐甫亦反】疏【正义曰孙武兵书及吕氏春秋皆云伊尹名摰则尹非名也今自称尹者盖汤得之使尹正天下故号曰伊尹人既呼之为尹故亦以尹自称礼法君前臣名不称名者古人质直不可以后代之礼约之】肆嗣王丕承基绪肆故也言先祖勤徳致有天下故子孙得大承基业宜念祖修徳惟尹躬先见于西邑夏自周有终相亦惟终周忠信也言身先见夏君臣用忠信有终夏都在亳西其后嗣王罔克有终相亦罔终言桀君臣灭先人之道徳不能终其业以取亡嗣王戒哉只尔厥辟辟不辟忝厥祖傅以不终为戒慎之至敬其君道则能终忝辱也为君不君则辱其祖音义【丕普悲反徐甫眉反先见并如字注同相息亮反】
　　王惟庸罔念闻传言太甲守常不改无念闻伊尹之戒伊尹乃言曰先王昧爽丕显坐以待旦爽显皆明也言先王昧明思大明其徳坐以待旦而行之旁求俊彦啓迪后人旁非一方美士曰彦开道后人言训戒无越厥命以自覆越坠失也无失亡祖命而不勤徳以自颠覆慎乃俭徳惟懐永图言当以俭为徳思长世之谋若虞机张徃省括于度则释传机弩牙也虞度也度机机有度以凖望言修徳夙夜思之明旦行之如射先省矢括于度释则中钦厥止率乃祖攸行传止谓行所安止君止于仁子止于孝惟朕以怿万世有辞言能循汝祖所行则我喜悦王亦见叹美无穷音义【昧音妹俊亦作畯迪大歴反越于月反本又作粤覆芳服反注同省息井反括故活反度如字虞度待洛反中丁仲反怿音亦】疏【正义曰伊尹作书以告太甲不念闻之伊尹乃又言曰先王以昧爽之时思大明其徳既思得其事则坐以待旦明则行之其身既勤于政又乃旁求俊彦之人置之于位令以开导后人先王之念子孙其忧勤若是嗣王今承其后无得坠失其先祖之命以自覆败王当慎汝俭约之徳令其以俭为徳而谨慎守之惟思为长世之谋谋为政之事譬若以弩射也可凖度之机已张之又当以意往省视矢括当于所度则释而放之如是而射则无不中矣犹若人君所修政教欲发命也当以意夙夜思之使当于民心明旦行之则无不当矣王又当敬其身所安止循汝祖之所行若能如此惟我以此喜悦王于万世常有善辞言有声誉亦见叹美无穷也正义曰昭七年左云是以有精爽至于神明从爽以至于明是爽谓未大明也昧是晦冥爽是未明谓夜向晨也释诂云丕大也显光也光亦明也于夜昧之时思欲大明其徳既思得之坐以待旦而行之言先王身之勤也旁谓四方求之故言非一方也美士曰彦释训文舎人曰国有美士为人所言道也括谓矢末机张省括则是以射喻也机是转关故为弩牙虞训度也度机者机有法度以凖望所射之物凖望则解经虞也如射者弩以张讫机闗先省矢括与所射之物三者于法度相当乃后释发矢则射必中矣言为政亦如是也】
　　王未克变未能变不用训太甲性轻脱伊尹至忠所以不已音义【轻遣政反】疏【正义曰未能变者据在后能变故当时为未能也时既未变是不用伊尹之训也太甲终为人主非是全不可移但体性轻脱与物推迁虽有心向善而为之不固伊尹至忠所以进言不已是伊尹知其可移故诲之不止冀其终从己也】
　　伊尹曰兹乃不义习与性成言习行不义将成其性予弗狎于弗顺营于桐宫密迩先王其训无俾世迷狎近也经营桐墓立宫令太甲居之近先王则训于义无成其过不使世人迷惑怪之音义【义本亦作谊俾必尔反后篇同近附近之近令力呈反】疏【正义曰伊尹以王未变乃告于朝廷羣臣曰此嗣王所行乃是不义之事习行此事乃与性成言为之不已将以不义为性也我不得令王近于不顺之事当营于桐墓立宫使比近先王当受人教训之无得成其过失使后世人迷惑怪之正义曰狎习是相近之义故训为近也不顺即是近不顺也习为不义近于不顺则当日日益恶必至灭亡故伊尹言已不得使王近于不顺故经营桐墓立宫墓傍令太甲居之不使复知朝政身见废退必当改悔为善也】
　　王徂桐宫居忧往入桐宫居忧位疏【正义曰亦既不知朝政之事惟行居丧之礼居忧位谓服治丧礼也伊尹亦使兵士卫之选贤俊教之故太甲能终信徳也】克终允徳言能思念其祖终其信徳
　　太甲中
　　惟三祀十有二月朔汤以元年十一月崩至此二十六月三年服阕伊尹以冕服奉嗣王归于亳冕冠也逾月即吉服音义【阕苦穴反冕音免】疏【正义曰周制君薨之年属前君明年始为新君之元年此殷法君薨之年而新君即位即以其年为新君之元年惟三祀者太甲即位之三年也汤以元年十一月崩至此年十一月为再朞除丧服也至十二月服阕阕息也如丧服息即吉服举事贵初始故于十二月朔以冕服奉嗣王归于亳冕是在首之服冠内之别名冠是首服之大名故以冕为冠案王制云殷人冔而祭大雅云常服黼冔冔是殷之祭冠今云冕者盖冕为通名王制又云有虞氏皇而祭夏后氏收而祭殷人冔而祭周人冕而祭竝是当代别名殷礼不知天子几冕周礼天子六冕大裘之冕祭天尚质弁师惟掌五冕备物尽文惟衮冕耳此以冕服盖以衮冕之服也顾氏云祥禫之制前儒不同案士虞礼云朞而小祥又朞而大祥中月而禫王肃云祥月之内又禫祭服弥寛而变弥数也礼记檀弓云祥而缟是月禫徙月乐王肃云是祥之月而禫禫之明月可以乐矣案此孔云二十六月服阕则与王肃同郑以中月为间一月云祥后复更有一月而禫则三年之丧凡二十七月与孔为异】
　　作书曰民非后罔克胥匡以生无能相匡故须君以生后非民罔以辟四方传须民以君四方皇天眷佑有商俾嗣王克终厥徳实万世无疆之休言王能终其徳乃天之顾佑商家是商家万世无穷之美音义【胥息余反疆居良反】
　　王拜手稽首曰予小子不明于徳自厎不类君而稽首于臣谢前过类善也闇于徳故自致不善欲败度纵败礼以速戾于厥躬速召也言已放纵情欲毁败礼仪法度以召罪于其身音义【厎之履反败必迈反徐甫迈反纵子用反戾郎计反】疏【正义曰释言云速徴也徴召也转以相训故速为召也欲者本之于情纵者放之于外有欲而纵之纵欲为一也准法谓之度体见谓之礼礼度一也故并释之言已放纵情欲毁败礼仪法度以召罪于其身也】天作孽犹可违自作孽不可逭孽灾逭逃也言天灾可避自作灾不可逃音义【孽鱼列反逭胡乱反】疏【正义曰洪范五行有妖孽眚祥汉书五行志説云凡草物之类谓之妖妖犹夭胎言尚微也虫豸之类谓之孽孽则牙孽矣甚则异物生谓之眚自外来谓之祥是孽为灾初生之名故为灾也逭逃也释言文樊光云行相避逃谓之逭亦行不相逄也天作灾者谓若太戊桑谷生朝髙宗雊雉升鼎耳可修徳以禳之是可避也自作灾者谓若桀放鸣条纣死宣室是不可逃也据其将来修徳可去及其已至改亦无益天灾自作逃否亦同且天灾亦由人行而至非是横加灾也此太甲自悔之深故言自作甚于天灾耳】既往背师保之训弗克于厥初尚赖匡救之徳图惟厥终言己己往之前不能修徳于其初今庶几赖教训之徳谋终于善悔过之辞音义【背音佩徐扶代反】
　　伊尹拜手稽首拜手首至手疏【正义曰周礼大祝辨九拜一曰稽首二曰顿首三曰空首郑云稽首拜头至地也顿首拜头叩地也空首拜头至手所谓拜手也郑惟解此三者拜之形容所以为异也稽首头至地头下至地也顿首头下至地暂一叩之而已此言拜手稽首者初为拜头至手乃复申头以至于地至手是为拜手至地乃为稽首然则凡为稽首者皆先为拜手乃后为稽首故拜手稽首连言之诸言拜手稽首义皆同也大祝又云四曰振动五曰吉拜六曰凶拜七曰竒拜八曰褒拜九曰肃拜郑注云振动者战栗变动而拜吉拜者拜而后稽颡谓齐衰不杖以下者之拜凶拜者稽颡而后拜即三年丧拜也竒拜者谓君答臣一拜也襃拜者谓再拜拜神与尸也肃拜者谓揖拜也礼介者不拜及妇人之拜也左云天子在寡君无所稽首则诸侯于天子稽首也诸侯相于则顿首也君于臣则空首也】曰脩厥身允徳协于下惟明后传言脩其身使信徳合于羣下惟乃明君先王子困穷民服厥命罔有不悦言汤子爱困穷之人使皆得其所故民心服其教令无有不忻喜竝其有邦厥邻乃曰徯我后后来无罚汤俱与邻竝有国邻国人乃曰待我君来言忻戴君来无罚言仁音义【徯胡启反】疏【正义曰言汤昔为诸侯之时与汤竝居其有邦国谓诸侯之国也此诸侯国人其与汤邻近者皆愿以汤为君乃言曰待我后后来无罚于我言羡慕汤徳忻戴之也】王懋乃徳视乃厥祖无时豫怠言当勉脩其徳法视其祖而行之无为是逸豫怠惰奉先思孝接下思恭以念祖徳为孝以不骄慢为恭视逺惟明听徳惟聪言当以明视逺以聪听徳音义【懋音茂】疏【正义曰人之心识所知在于闻见闻见所得在于耳目故欲言人之聪明以视听为主视若不见故言惟明明谓鍳察是非也听若不明故言惟聪聪谓识知善恶也视戒见近迷逺故言视逺听戒背正从邪故言听徳各准其事相配为文】朕承王之休无斁王所行如此则我承王之美无斁音义【斁音亦厌于艳反】
　　太甲下
　　伊尹申诰于王曰呜呼惟天无亲克敬惟亲言天于人无有亲疎惟亲能敬身者民罔常懐懐于有仁民所归无常以仁政为常鬼神无常享享于克诚言鬼神不系一人能诚信者则享其祀天位艰哉言居天子之位难以此三者疏【正义曰伊尹以至忠之心喜王改悔重告于王冀王大善一篇皆诰辞也天亲克敬民归有仁神享克诚言天民与神皆归于善也奉天宜其敬谨飬民宜用仁恩事神当以诚信亦准事相配而为文也】徳惟治否徳乱为政以徳则治不以徳则乱与治同道罔不兴与乱同事罔不亡言安危在所任治乱在所法音义【治直吏反注及下同】疏【正义曰任贤则兴任佞则亡故安危在所任于善则治于恶则乱故治乱在所法总言治国则称道单指所行则言事兴难而亡易道大而事小故大言典而小言亡也此所云惟言治乱在所与耳下句云终始慎厥与言当与贤不与佞治乱在于用臣故于此言安危在所任也】终始慎厥与惟明明后传明慎其所与治乱之机则为明王明君疏【正义曰重言明明言其为大明耳因文重故言明王明君君王犹是一也】先王惟时懋敬厥徳克配上帝言汤惟是终始所与之难勉修其徳能配天而行之今王嗣有令绪尚监兹哉令善也继祖善业当夙夜庶几视祖此配天之徳而法之若升髙必自下若陟遐必自迩传言善政有渐如登高升远必用下近为始然后终致高逺无轻民事惟难无轻为力役之事必重难之乃可无安厥位惟危言当常自危惧以保其位慎终于始于始虑终于终思始疏【正义曰欲慎其终于始即须慎之故云于始虑终以将终戒惰故又云于终思始言终始皆当慎也】有言逆于汝心必求诸道人以言咈违汝心必以道义求其意勿拒逆之有言逊于汝志必求诸非道逊顺也言顺汝心必以非道察之勿以自蔵呜呼弗虑胡获弗为胡成一人元良万邦以贞胡何贞正也言常念虑道徳则得道徳念为善政则成善政一人天子天子有大善则天下得其正音义【咈扶弗反】疏【正义曰胡之与何方言之异耳易彖象皆以贞为正也伊尹此言劝王为善弗虑弗为必是善事人君善事惟有道徳政教言不虑何获是念虑有所得知心所念虑是道徳也不为何成则为之有所成则知心所念是为善政也谓天子为一人者其义有二一则天子自称一人是为谦辞言已是人中之一耳一则臣下谓天子为一人是为尊称言天下惟一人而已】君罔以辩言乱旧政利口覆国家故特慎焉臣罔以宠利居成功成功不退其志无限故为之极以安之音义【覆芳服反】疏【正义曰四时之序成功者退臣既成功不知退谢其志贪欲无限其君不堪所求或有怨恨之心君惧其谋必生诛杀之计自古以来人臣有功不退者皆丧家灭族者众矣经称臣无以宠利居成功者为之限极以安之也伊尹告君而言及臣事者虽复泛説大理亦见已有退心也】邦其永孚于休言君臣各以其道则国长信保于美
　　序伊尹作咸有一徳言君臣皆有纯一之徳以戒太甲疏【正义曰太甲既归于亳伊尹致仕而退恐太甲徳不纯一故作此篇以戒之经称尹躬及汤有一徳言已君臣皆有纯一之徳戒太甲使君臣亦然此主戒太甲而言臣有一徳者欲令太甲亦任一徳之臣经云任官惟贤材左右惟其人是戒太甲使善用臣也伊尹既放太甲又迎而复之是伊尹有纯一之徳已为太甲所信是已君臣纯一欲令太甲法之】
　　咸有一徳即政之后恐其不一故以戒之疏【正义曰此篇终始皆言一徳之事发首至陈戒于徳叙其作戒之由已下皆戒辞也徳者得也内得于心行得其理既得其理执之必固不为邪见更致差贰是之谓一徳也而凡庸之王监不周物志既少决性复多疑与智者谋之与愚者败之则是二三其徳不为一也经云徳惟一动罔不吉徳二三动罔不凶是不二三则为一徳也又曰终始惟一时乃日新言守一必须固也太甲新始即政伊尹恐其二三故専以一徳为戒】
　　伊尹既复政厥辟还政太甲将告归乃陈戒于徳告老归邑陈徳以戒疏【正义曰自太甲居桐而伊尹秉政太甲既归于亳伊尹还政其君将欲告老归其私邑乃陈言戒王于徳以一徳戒王也太甲既得复归伊尹即应还政其告归陈戒未知在何年也下云今嗣王新服厥命则是初始即政盖太甲居亳之后即告老也君奭云在太甲时则有若保衡保衡伊尹也襄二十一年左云伊尹放太甲而相之卒无怨色则伊尹又相太甲盖伊尹此时将欲告归太甲又留之为相如成王之留周公不得归也正义曰伊尹汤之上相位为三公必封为国君又受邑于畿内告老致政事于君欲归私邑以自安将离王朝故陈戒以徳也无逸云肆祖甲之享国三十三年称祖甲即太甲也殷本纪云太甲崩子沃丁立沃丁序云沃丁既葬伊尹于亳则伊尹卒在沃丁之世汤为诸侯之时已得伊尹此至沃丁始卒伊尹夀年百有余嵗此告归之时已应七十左右也殷水纪云太甲既立三年伊尹放之于桐宫居桐宫三年悔过反善伊尹乃迎而授之政谓太甲归亳之嵗已为即位六年与此经相违马迁之説妄也纪年云殷仲壬即位居亳其卿士伊尹仲壬崩伊尹乃放太甲于桐而自立也伊尹即位于太甲七年太甲潜自出桐杀伊尹乃立其子伊陟伊奋命复其父之田宅而中分之案此经序伊尹奉太甲归于亳其文甚明左又称伊尹放太甲而相之孟子云有伊尹之志则可无伊尹之志则簒伊尹不肯自立太甲不杀伊尹也必若伊尹放君自立太甲起而杀之则伊尹死有余罪义当污宫灭族太甲何所感徳而复立其子还其田宅乎纪年之书晋太康八年汲郡民发魏安僖王冢得之盖当时流俗有此妄説故其书因记之耳】曰呜呼天难谌命靡常以其无常故难信常厥徳保厥位厥徳匪常九有以亡人能常其徳则安其位九有诸侯桀不能常其徳汤伐而兼之音义【谌徐市林反】疏【正义曰毛诗云九有九州也此云九有诸侯谓九州所有之诸侯伊尹此言泛説大理未指夏桀但顾下文比桀为此言之验故云桀不能常其徳汤伐而兼之】
　　夏王弗克庸徳慢神虐民言桀不能常其徳不敬神明不恤下民皇天弗保监于万方啓迪有命言天不安桀所为广视万方有天命者开道之眷求一徳俾作神主天求一徳使伐桀为天地神祗之主惟尹躬暨汤咸有一徳克享天心受天明命享当也所征无敌谓之受天命疏【正义曰徳当神意神乃享之故以享为当也天道逺而人道近天之命人非有言辞文诰正以神明佑之使之所征无敌谓之受天命也纬侯之书乃称有黄龙龟白鱼赤雀负图衔书以授圣人正典无其事也汉自哀平之间纬侯始起假托鬼神妄称祥瑞孔时未有其説纵使时已有之亦非孔所信也】以有九有之师爰革夏正爰于也于得九有之众遂伐夏胜之改其正非天私我有商惟天佑于一徳非天私商而王之佑助一徳所以王非商求于下民惟民归于一徳非商以力求民民自归于一徳徳惟一动罔不吉徳二三动罔不凶二三言不一惟吉凶不僭在人惟天降灾祥在徳行善则吉行恶则凶是不差徳一天降之善不一天降之灾是在徳音义【王于况反下以王同或如字僭子念反】疏【正义曰指其已然则为吉凶言其征兆则曰灾祥其事不甚异也吉凶已成之事指人言之故曰在人灾祥未至之徴行之所招故言在徳在徳谓为徳有一与不一在人谓人行有善与不善也吉凶已在其身故不言来处灾祥自外而至故言天降其实吉凶亦天降也】
　　今嗣王新服厥命惟新厥徳其命王命新其徳戒勿怠终始惟一时乃日新言徳行终始不衰杀是乃日新之义任官惟贤材在右惟其人官贤才而任之非贤才不可任选左右必忠良不忠良非其人臣为上为徳为下为民言臣奉上布徳顺下训民不可官所私任非其人其难其慎惟和惟一其难无以为易其慎无以轻之羣臣当和一心以事君政乃善音义【行下孟反杀色界反衰微也杀害也言小小害也为上之为于伪反为民同为徳之为如字为下同徐皆于伪反易以防反】疏【正义曰上既言在徳此指戒嗣王今新始服其王命惟当新其所行之徳所云新者终始所行惟常如一无有哀杀之时是乃日新也王既身行一徳臣亦当然任人为官惟用其贤才辅弼左右惟当用其忠良之人乃可为左右耳此任官左右即王之臣也臣之为用所施多矣何者言臣之助为在上当施为道徳身为臣下当须助为于民也臣之既当为君又须为民故不可任非其才用非其人此臣之所职其事甚难无得以为易其事须慎无得轻忽为臣之难如此惟当众臣和顺惟当共秉一心以此事君然后政乃善耳言君臣宜皆有一徳传正义曰説命云王言惟作命成十八年左云人之求君使出命也是言人君职在发命新服厥命新始服行王命故云其命王命也新其徳者勤行其事日日益新戒王勿懈怠也日新者日日益新也若今日勤而明日惰昨日是而今日非自旁观之则有新有旧言王徳行终始皆同不有衰杀从旁观之每日益新是乃日新之义也任官谓任人以官故云官贤才而任之言官用贤才而委任之诗序云任贤使能非贤才不可任也冏命云小大之臣咸懐忠良故言选左右必忠良不忠良即是非其人任官是用人为官左右亦是任而用之故言选左右也直言其人人字不见故据冏命之文以忠良充之言臣奉上布徳者奉上谓奉为在上解经为上也布徳者谓布为道徳解经为徳也顺下训民者顺下谓卑顺以为臣下解经为下也训民者谓以善道训助下民解经为民也顾氏亦同此解其难其慎者此经申上臣事既所为如此其难无以为易其慎无以轻忽之戒臣无得轻易臣之职也既事不可轻宜和恊奉上羣臣当一心以事君如此政乃善耳一心即一徳言臣亦当一徳也】徳无常师主善为师徳非一方以善为主乃可师善无常主协于克一言以合于能一为常徳俾万姓咸曰大哉王言一徳之言故曰大又曰一哉王心能一徳则一心克绥先王之禄永厎烝民之生言为王而令万姓如此则能保安先王之宠禄长致众民所以自生之道是明王之事音义【烝之承反】呜呼七世之庙可以观徳天子立七庙有徳之王则为祖宗其庙不毁故可观徳万夫之长可以观政能整齐万夫其政可知音义【长之丈反】疏【正义曰此又劝王修徳以立后世之名礼王者祖有功宗有徳虽七世之外其庙不毁呜呼七世之庙其外则犹有不毁者可以观知其有明徳也立徳在于为政万夫之长能使其整齐可以观知其善政也万夫之长尚尔况天子乎劝王使为善政也正义曰天子立七庙是其常事其有徳之王则列为祖宗虽七庙亲尽而其庙不毁故于七庙之外可以观徳矣下云万夫之长可以观政谓观其万夫之长此七世之庙可以观徳谓观七世之外文虽同而义小异耳所谓辞不害意汉氏以来论七庙者多矣其文见于记者礼器家语荀卿书谷梁皆曰天子立七庙以为天子常法不辨其庙之名王制云天子七庙三昭三穆与太祖之庙而七祭法云王立七庙曰考庙曰王考庙曰皇考庙曰显考庙曰祖考庙皆月祭之逺庙为祧有二祧享尝乃止汉书韦成议曰周之所以七庙者后稷始封文王武王受命而王是以三庙不毁与亲庙四而七也郑用此为説惟周有七庙二祧为文王武王庙也故郑王制注云此周制七者太祖及文王武王二祧与亲庙四太祖后稷也殷则六庙契及汤与二昭二穆夏则五庙无太祖禹与二昭二穆而已良由不见古文故为此谬説此篇乃是商书已云七世之庙则天子立七庙王者常礼非独周人始有七庙也文武则为祖宗不在昭穆之数王制之文不得云三昭三穆也刘歆马融王肃虽则不见古文皆以七庙为天子常礼所言二祧者王肃以为髙祖之父及祖也并髙祖已下共为三昭三穆耳丧服小记云王者禘其祖之所自出以其祖配之而立四庙庶子王亦如之所以不同者王肃等以为受命之王是初基之王故立四庙庶子王者谓庶子之后自外继立虽承正统之后自更别立已之髙祖已下之庙犹若汉宣帝别立戾太子悼皇考庙之类也或可庶子初基为王亦得与嫡子同正立四庙也】后非民罔使民非后罔事君以使民自尊民以事君自生无自广以狭人匹夫匹妇不获自尽民主罔与成厥功上有狭人之心则下无所自尽矣言先尽其心然后乃能尽其力人君所以成功音义【狭户夹反尽徐子忍反注同】疏【正义曰既言君民相须又戒王虚心待物凡为人主无得自为广大以狭小前人勿自以所知为大谓彼所知为小若谓彼狭小必待之轻薄彼知遇薄则意不自尽匹夫匹妇不得自尽其意则在下不肯亲上在上不得下情如是则人主无与成其功也】
　　序沃丁既葬伊尹于亳沃丁太甲子伊尹既致仕老终以三公礼葬咎单遂训伊尹事训畅其所行功徳之事作沃丁咎单忠臣名作此篇以戒也亡音义【沃乌毒反徐于毒反】疏【正义曰沃丁殷王名也沃丁既葬伊尹言重其贤徳备礼而葬之咎单以沃丁爱慕伊尹遂训畅伊尹之事以告沃丁史录其事作沃丁之篇正义曰世本本纪皆云太甲崩子沃丁立是为太甲子也伊尹本是三公上篇言其告归知致仕老终以三公礼葬皇甫谧云沃丁八年伊尹卒卒年百有余嵗大雾三日沃丁葬之以天子礼葬祀以太牢亲临丧以报大徳晋文请隧襄王不许沃丁不当以天子之礼葬伊尹也孔言三公礼葬未必有文要情事当然也】
　　序伊陟相太戊伊陟伊尹子太戊沃丁弟之子亳有祥桑谷共生于朝祥妖怪二木合生七日大拱不恭之罚伊陟赞于巫咸作咸乂四篇赞告也巫咸臣名皆亡音义【陟张力反相息亮反太戊马云太甲子桑苏臧反谷工木反楮也朝直遥反巫咸马云巫男巫也名咸殷之巫也乂治也】疏【正义曰伊陟辅相太戊于亮都之内有不善之祥桑谷二木共生于朝朝非生木之处是为不善之征伊陟以此桑谷之事告于巫咸史录其事作咸又四篇又训治也言所以致妖须治理之故名篇为咸乂也伊陟不先告太戊而告巫咸者君奭云在太戊时则有若巫咸乂王家则咸是贤臣能治王事大臣见怪而惧先共议论而后以告君下篇序云太戊赞于伊陟明先告于巫咸而后告太戊正义曰伊陟伊尹子相传为然殷本纪云沃丁崩弟太庚立崩子小甲立崩弟雍已立崩弟太戊立是太戊为小甲弟太庚之子汉书五行志云凡草物之类谓之妖自外来谓之祥祥是恶事先见之征故为妖怪也二木合生谓共处生也七日大拱伏生书有其文或当别出余书则孔用之也郑注书云两手搤之曰拱生七日而见其大满两手也殷本纪云一暮大拱言一夜即满拱所闻不同故説异也五行曰貌之不恭是谓不肃时则有青眚之祥汉书五行志夏侯始昌刘向算法云肃敬也内曰恭外曰敬人君行已体貌不恭怠慢骄蹇则不能敬木色青故有青眚之祥是言木之变怪是貌不恭之罚人君貌不恭天将罚之木怪见其征也皇甫谧云太戊问于伊陟伊陟曰臣闻妖不胜徳帝之政事有阙白帝修徳太戊退而占之曰桑谷野木而不合生于朝意者朝亡乎太戊惧修先王之政明飬老之礼三年而逺方重译而至七十六国是言妖不胜徳也礼有赞者皆以言告人故赞为告也君奭曰巫氏也当以巫为氏名咸此言臣名者言是臣之名号也郑云巫咸谓之巫官者案君奭咸子乂称贤父子竝为大臣必不世作巫官故孔言巫氏是也】
　　序太戊赞于伊陟告以改过自新作伊陟原命原臣名原命伊陟二篇皆亡疏【正义曰言太戊赞于伊陟惟告伊陟不告原也史录其事而作伊陟原命二篇则太戊告伊陟亦告原俱以桑谷事告故序总以为文也原是臣名而云原命谓以言命原故以原命名篇犹如冏命毕命也】
　　序仲丁迁于嚻太戊子去亳嚻地名作仲丁陈迁都之义亡音义【嚻五羔反】疏【正义曰此三篇皆是迁都之事俱以君名名篇竝陈迁都之义如盘庚之诰民也发其旧都谓之迁到彼新邑谓之居迁于嚻与居相亦事同也以河亶甲三字句长不言于其实亦是居于相也圮于耿者孔意以为毁于相地乃迁于耿地其篇盖言毁意故序特言圮也李颙云嚻在陈留浚仪县皇甫谧云仲丁自亳徙嚻在河北也或曰今河南敖仓二説未知孰是也相地孔云在河北盖有文而知也谧又以耿在河东皮氏县耿乡是也正义曰此及下言仲丁是太戊之子河亶甲仲丁弟也祖乙河亶甲子皆世本文也仲丁是太戊之子太戊之时仍云亳有祥知仲丁迁于嚻去亳也】
　　序河亶甲居相仲丁弟相地名在河北作河亶甲传亡音义【亶丁但反相息亮反在河北今魏郡有相县】
　　序祖乙圮于耿亶甲子圮于相迁于耿河水所毁曰圮作祖乙亡音义【圮备美反徐扶鄙反马云毁也】疏【正义曰孔以河亶甲居相祖乙即亶甲之子故以为圮于相地乃迁都于耿释诂云圮毁也故云河水所毁曰圮据文圮于耿也知非圮毁于耿更迁余处必云圮于相地迁于耿者明与其上文连上云迁于嚻谓迁来向嚻居于相谓居于相地故知圮于耿谓迁来于耿以文相类故孔为此解谓古人之言虽尚要约皆使言足其文令人晓解若圮于相迁居于耿经言圮于耿大不辞乎且亶甲居于相祖乙居耿今为水所毁更迁他处故言毁于耿耳非既毁乃迁耿也盘庚云不常厥邑于今五邦及其数之惟有亳嚻相耿四处而已知此既毁于耿更迁一处盘庚又自彼处而迁于殷耳殷本纪云祖乙迁于邢马迁所为説耳郑云祖乙又去相居耿而国为水所毁于是修徳以御之不复徙也录此篇者善其国圮毁改政而不徙如郑所言稍为文便但上有仲丁亶甲下有盘庚皆为迁事作书述其迁意此若毁而不迁序当改文见义不应文类迁居更以不迁为义汲冡古文云盘庚自奄迁于殷者盖祖乙圮于耿迁于奄盘庚自奄迁于殷亳嚻相耿与此奄五邦者此盖不经之书未可依信也】



　　尚书注疏卷七
　　尚书注疏卷七考证
　　汤誓序升自陑汤升道从陑出其不意○刘敞曰言升陑者谓桀虽据险亦不能拒汤所谓地利不如人和孔氏乃云出其不意孙吴之师非汤与伊尹之义也
　　汤誓戒誓汤士庶○【臣召南】按文义应作汤戒誓士众又按此篇今尔有众汝曰及今汝其曰皆谓士众不欲伐夏故作誓明必往之义孔传解经全非经意至序所云升自陑遂与桀战于鸣条之野则此誓已后之事也林之竒曰此篇是始兴师誓众于亳邑之辞甚确
　　仲虺之诰序至于大坰仲虺作诰○【臣召南】按史记作至于泰卷陶中作诰注徐广曰一无陶字又按仲虺荀子作中蘬大戴作仲傀赵岐曰莱朱一曰仲虺左仲虺为汤左相是伊尹为右相
　　成汤放桀于南巢疏桀奔南巢一段○【臣浩】按疏一条监本误移于后文奉若天命注下又此篇疏并不依经之次以类相从今竝一一移正
　　汤诰序汤既黜夏命复归于亳作汤诰○【臣召南】按伏生今文无汤诰而孔壁古文有之即此篇王归自克夏云云是也乃史记殷本纪曰既绌夏命还亳作汤诰维三月王自至于东郊告诸侯羣后毋不有功于民勤力乃事予乃大罚殛女毋予怨曰古禹臯陶久劳于外其有功乎民民乃有安东为江北为济西为河南为淮四渎已修万民乃有居后稷降播农殖百谷三公咸有功于民故后有立昔蚩尤与其大夫作乱百姓帝乃弗予有状先王言不可不勉曰不道毋之在国女毋我怨以令诸侯按其辞酷类尚书但今文本阙汤诰古文具存不知司马迁何处得此逸篇也附录于此
　　若有恒性○罗钦顺曰六经之中言心自帝舜始言性自成汤始【臣浩】按此句宋儒连上降于下民读即中庸天命之谓性也孔则连下克绥厥猷读
　　伊训序太甲元年疏汤没而太甲代立即以其年称为元年也○苏轼曰本年改元乱世事也不容在伊尹而有之不可以不辨又曰元祀十有二月者太甲立之明年正月也殷之正月夏之十二月也殷虽以建丑为正犹以夏正数月犹周公作豳诗于成王之世而云七月流火九月授衣皆夏正也
　　伊尹祠于先王○王应麟曰汉律厯志引伊训伊尹祠于先王诞资有牧方明説者谓祀先王于方明朱子曰方当作乃即所谓乃明言烈祖之成徳
　　自周有终周忠信也○苏轼曰自由也由忠信之道则有终王柏曰周当作君金履祥曰古文君字与周字相似故误呉氏经説亦云当作君
　　乃陈戒于徳疏称祖甲即太甲也○【臣召南】按此説不确若无逸所称祖甲即是太甲则何以叙于中宗髙宗之后
　　附序仲丁迁于嚣○嚣史记作隞
　　附序祖乙圮于耿圮于相迁于耿○王应麟曰殷本纪谓祖乙迁于邢皇极经世祖乙践位圮于耿徙居邢盖从史记以书序考之孔氏以圮于耿为圮于相恐未通苏氏书云祖乙圮于耿盘庚不得不迁以经世纪年考之自祖乙以乙未践位至盘庚巳亥巳一百二十五年若谓民荡析离居因耿之圮不应如此之久也当阙所疑







　　尚书注疏卷七考证
　　钦定四库全书
　　尚书注疏卷八
　　汉孔氏传　唐陆徳明音义　孔颖达疏
　　商书　【盘庚上　盘庚中盘庚下】
　　序盘庚五迁将治亳殷自汤至盘庚凡五迁都盘庚治亳殷民咨胥怨胥相也民不欲徙乃咨嗟忧愁相与怨上作盘庚三篇音义【盘本又作般歩千反治直吏反胥徐思余反怨纡万反】疏【正义曰商自成汤以来屡迁都邑仲丁河亶甲祖乙皆有言诰歴载于篇盘庚最在其后故序总之自汤至盘庚凡五迁都今盘庚将欲迁居而治于亳之殷地民皆恋其故居不欲移徙咨嗟忧愁相与怨上盘庚以言辞诰之史叙其事作盘庚三篇正义曰经言不常厥邑于今五邦故序言盘庚五迁嫌一身五迁故辨之云自汤至盘庚凡五迁都也上文言自契至于成汤八迁并数汤为八此言盘庚五迁又并数汤为五汤一人再数故班固云殷人屡迁前八后五其实止十二也此序云盘庚将治亳殷下云殷亳之别名则亳殷即是一都汤迁还从先王居也汲冡古文云盘庚自奄迁于殷殷在邺南三十里束晳云尚书序盘庚五迁将治亳殷旧説以为居亳亳殷在河南孔子壁中尚书云将始宅殷是与古文不同也汉书项羽云洹水南殷墟上今安阳西有殷束晳以殷在河北与亳异也然孔子壁内之书安国先得其本此将治亳殷不可作将始宅殷亳字磨灭容或为宅壁内之书安国先得始皆作乱其字与治不类无縁误作始字知束晳不见壁内之书妄为説耳若洹水南有殷墟或当余王居之非盘庚也盘庚治于亳殷纣灭在于朝歌则盘庚以后迁于河北葢盘庚后王有从河自亳地迁于洹水之南后又迁于朝歌释诂云胥皆也相亦是皆义故通训胥爲相也民不欲徙乃咨嗟忧愁相与怨上经云民不适有居是怨上之事也仲丁祖乙亦是迁都序无民怨之言此独有怨者盘庚祖乙之曾孙也祖乙迁都于此至今多歴年世民居已久恋旧情深前王三徙诰令则行晓喻之易故无此言此则民怨之深故序独有此事彼各一篇而此独三篇者谓民怨上故劝诱之难也民不欲迁而盘庚必迁者郑云祖乙居耿后奢侈逾礼土地廹近山川尝圯焉至阳甲立盘庚爲之臣乃谋徙居汤旧都又序注云民居耿久奢淫成俗故不乐徙王肃云自祖乙五世至盘庚元兄阳甲宫室奢侈下民邑居垫隘水泉泻卤不可以行政化故徙都于殷皇甫谧云耿在河北廹近山川自祖辛以来民皆奢侈故盘庚迁于殷此三者之説皆言奢侈郑既言君奢又言民奢王肃专谓君奢皇甫谧专谓民奢言君奢者以天子宫室奢侈侵夺下民言民奢者以豪民室宇过度逼廹贫乏皆爲细民弱劣无所容居欲迁都改制以寛之富民恋旧故违上意不欲迁也案检孔传无奢侈之语惟下篇云今我民用荡析离居罔有定极传云水泉沉溺故荡析离居无安定之极徙以爲之极孔意葢以地势洿下又久居水变水泉泻卤不可行化故欲迁都不必爲奢侈也此以君名名篇必是爲君时事而郑以爲上篇是盘庚爲臣时事何得专輙谬妄也】盘庚上盘庚殷王名殷质以名篇音义【盘庚殷王名马云祖乙曾孙祖丁之子不言盘庚诰何非但録其诰也取其徙而立功故以盘庚名篇】疏【正义曰此三篇皆以民不乐迁开解民意告以不迁之害迁都之善也中上二篇未迁时事下篇既迁后事上篇人皆怨上初唘民心故其辞尤切中篇民已少悟故其辞稍缓下篇民既从迁故辞复益缓哀十一年左传引此篇云盘庚之诰则此篇皆诰辞也题篇不曰盘庚诰者王肃云取其徙而立功故但以盘庚名篇然仲丁祖乙河亶甲等皆以王名篇则是史意异耳未必见他义正义曰周书諡法成王时作故桓六年左传云周人以讳事神殷时质未讳君名故以王名名篇也上仲丁祖乙亦是王名于此始作传者以上篇经亡此经称盘庚故就此解之史记殷本纪云盘庚崩弟小辛立殷复衰百姓思盘庚乃作盘庚三篇与此序违非也郑云盘庚汤十世孙祖乙之曾孙以五迁继汤篇次祖乙故继之于上累之祖乙爲汤孙七世也又加祖乙复其祖父通盘庚故十世本纪云祖乙崩子祖辛立崩子开甲立崩弟祖丁立崩开甲之子南庚立崩祖丁子阳甲立崩弟盘庚立是祖乙生祖辛祖辛生祖丁祖丁生盘庚故爲曾孙】
　　盘庚迁于殷亳之别名民不适有居适之也不欲之殷有邑居率吁众慼出矢言吁和也率和众忧之人出正直之言曰我王来既爰宅于兹我王祖乙居耿爰于也言祖乙巳居于此重我民无尽刘刘杀也所以迁此重我民无欲尽杀故不能胥匡以生卜稽曰其如台言民不能相匡以生则当卜考于龟以徙曰其如我所行先王有服恪谨天命兹犹不常宁先王有所服行敬谨天命如此尚不常安有可迁輙迁不常厥邑于今五邦汤迁亳仲丁迁嚣河亶甲居相祖乙居耿我徃居亳凡五徙国都今不承于古罔知天之断命今不承古而徙是无知天将断絶汝命矧曰其克从先王之烈天将絶命尚无知之况能从先王之业乎若顚木之有由蘖言今往迁都更求昌盛如颠仆之木有用生蘖哉天其永我命于兹新邑言天其长我命于此新邑不可不徙绍复先王之大业厎绥四方言我徙欲如此音义【吁音喻慼千歴反尽子忍反稽工兮反台音怡恪苦角反五邦马云谓商邱亳嚣相耿也断又音短从才容反蘖五逹反本又作枿马云颠本而肄生曰枿仆音赴又歩北反厎之履反】疏【正义曰盘庚欲迁于亳之殷地其民不欲适彼殷地别有邑居莫不忧愁相与怨上盘庚率领和谐其众忧之人出正直之言以晓告曰我先王初居此者从旧都来于是宅于此地所以迁于此者爲重我民无欲尽杀故先王以久居垫隘不迁则死见下民不能相匡正以生故谋而来徙以徙为善未敢专决乂考卜于龟以徙旣获吉兆乃曰其如我所行欲徙之吉先王成汤以来凡有所服行敬顺天命如此尚不常安可徙则徙不常其邑于今五邦矣今若不承于古徙以避害则是无知天将断絶汝命矣天将絶命尚不能知况曰其能从先王之基业乎今我徃迁都更求昌盛若颠仆之木有用生蘖哉人衰更求盛犹木死生蘖哉我今迁向新都上天其必长我殷之王命于此新邑继复先王之大业致行其道以安四方之人我徙欲如此耳汝等何以不愿徙乎前云若不徙以避害则天将絶汝命谓絶臣民之命明亦絶我殷王之命复云若迁徃新都天其长我殷之王命明亦长臣民之命互文也正义曰此序先亳后殷亳是大名殷是亳内之别名郑云商家自徙此而号曰殷郑以此前未有殷名也中篇云殷降大虐将迁于殷先正其号名知于此号为殷也虽兼号爲殷而商名不改或称殷又有兼称殷商商颂云商邑翼翼挞彼殷武是单称之也又大雅云殷商之旅咨汝殷商是兼称之也亳是殷地大名故殷社谓之亳社其亳郑以爲偃师皇甫谧以为梁国谷熟县或云济隂亳县说既不同未知谁是释诂云适之往也俱训爲徃故适得为之不欲徃彼殷地别有新邑居也吁即裕也是寛意故爲和也忧则不和慼训忧也故率和众忧之人出正直之言诗云其直如矢故以矢言为正直之言孔以祖乙圯于相地迁都于耿今盘庚自耿迁于殷以我王爲祖乙此谓耿也刘杀释诂文水泉咸卤不可行化王化不行杀民之道先王所以决欲迁此者重我民无欲尽杀故也不徙所以不能相匡以生者谓水泉沉溺人民困苦不能以义相匡正以生乂考卜于龟以徙周礼太卜大迁则贞龟是迁必卜也下云于今五邦自汤以来数之则此言先王总谓成汤至祖乙也先王有所服行谓行有典法言能敬顺天命即是有所服行也盘庚言先王敬顺天命如此尚不常安有可迁輙迁况我不能敬顺天命不迁民必死矣故不可不迁也孔以盘庚意在必迁故通数我徃居亳爲五邦郑王皆云汤自商徙亳数商亳嚣相耿爲五计汤既迁亳始建王业此言先王迁都不得逺数居亳之前充此数也释诂云枿余也李廵曰枿槁木之余也郭璞云晋卫之间曰枿是言木死颠仆其根更生蘖哉此都毁壊若枯死之木若弃去毁壊之邑更得昌盛犹颠仆枯死之木用生蘖哉】
　　盘庚斆于民由乃在位以常旧服正法度斆教也敎人使用汝在位之命用常故事正其法度曰无或敢伏小人之攸箴言无有敢伏絶小人之所欲葴规上者戒朝臣音义【斆户教反度如字箴之林反马云谏也朝直遥反】疏【正义曰前既略言迁意今复并戒臣民盘庚先教于民云汝等当用汝在位之命用旧常故事正其法度欲令民徙从其臣言也民从上命即是常事法度也又戒臣曰汝等无有敢伏絶小人之所欲箴规上者正义曰文王世子云小乐正斆干大胥赞之籥师斆戈籥师丞赞之彼并是教舞干戈知斆爲教也小民等患水泉沉溺欲箴规上而徙汝臣下勿抑塞伏絶之郑云奢侈之俗小民咸苦之欲言于王今将属民而询焉故勅以无伏之】王命众悉至于庭众羣臣以下疏【正义曰周礼小司寇掌外朝之政以致万民而询焉一曰询国危二曰询国迁三曰询立君是国将大迁必询及于万民故知众悉至王庭是羣臣以下谓及下民也民不欲徙由臣不助王劝民故以下多是责臣之辞】
　　王若曰格汝众予告汝训告汝以法教汝猷黜乃心无傲从康传谋退汝违上之心无傲慢从心所安古我先王亦惟图任旧人共政先王谋任久老成人共治其政音义【傲五报反任而鸩反】疏【正义曰此篇所言先王其文无指斥者皆谓成汤以来诸贤王也下言神后髙后者指谓汤耳下篇言古我先王适于山者乃谓迁都之王仲丁祖乙之等也此言先王谓先世贤王此既言先王下句王播告之王用丕钦蒙上之先不言先省文也】王播告之修不匿厥指王布告人以所修之政不匿其指音义【播波饿反匿女力反】疏【传正义曰上句言先王用旧人共政下云王播告之修当谓告臣耳言布告人者以下云民川丕变是必告臣亦又告民】王用丕钦罔有逸言民用丕变王用大敬其政教无有逸豫之言民用大变从化今汝聒聒起信险肤予弗知乃所讼传聒聒无知之貌起信险僞肤受之言我不知汝所讼言何谓音义【聒古活反马及説文皆云拒善自用之意】疏【传正义曰郑云聒读如聒耳之聒聒聒难告之貌王肃云聒聒拒善自用之意也此传以聒聒爲无知之貌以聒聒是多言乱人之意也起信险肤者言发起所行专信此险伪肤受浅近之言信此浮言妄有争讼我不知汝所讼言何谓言无理也】非予自荒兹徳惟汝含徳不惕予一人予若观火我之欲徙非废此徳汝不从我命所含恶徳但不畏惧我耳我视汝情如视火音义【惕他厯反】疏【正义曰言先王敬其教民用大变我命教汝汝不肯徙非我自废此丕钦之徳惟汝之所含徳甚恶不畏惧我一人故耳汝含蔵此意谓我不知我见汝情若观火言见之分明如见火也】予亦拙谋作乃逸传逸过也我不威胁汝徙是我拙谋成汝过音义【拙之劣反】疏【传正义曰逸过释言文我若以威加汝汝自不敢不迁则无违上之过也我不威胁汝徙乃是我亦拙谋作成汝过也恨民以恩导之而不从已也】若网在纲有条而不紊若农服田力穑乃亦有秋传紊乱也穑耕稼也下之顺上当如网在纲各有条理而不乱也农勤穑则有秋下承上则有福音义【紊音问徐音文】疏【传正义曰紊是丝乱故爲乱也稼穑相对则种之曰稼敛之曰穑穑是秋收之名得为耕获总称故云穑耕稼下承上则有福福谓禄赏】汝克黜乃心施实徳于民至于婚友丕乃敢大言汝有积徳传汝羣臣能退汝违上之心施实徳于民至于婚姻僚友则我大乃敢言汝有积徳之臣乃不畏戎毒于逺迩惰农自安不昬作劳不服田亩越其罔有黍稷戎大昬强越于也言不欲徙则是不畏大毒于逺近如怠惰之农茍自安逸不强作劳于田亩则黍稷无所有音义【昬马同本或作暋音敏尔雅昏暋皆训强故两存越本又作粤音曰于也强其丈反】疏【传正义曰戎大昏强越于皆释诂文孙炎曰昬夙夜之强也书曰不昏作劳引此解彼是亦读此爲昏也郑读昏爲暋训爲勉也与孔不同云言不欲徙则是不畏大毒于逺近其意言不徙则有毒毒爲祸患也逺近谓徐促言害至有早晚也不强于作劳则黍稷无所获以喻不迁于新邑则福禄无所有也此经惰农弗昏无黍稷对上服田力穑乃亦有秋但其文有详畧耳】汝不和吉言于百姓惟汝自生毒传责公卿不能和喻百官是自生毒害疏【传正义曰此篇上下皆言民此独云百姓则知百姓是百官也百姓旣是百官和吉言者又在百官之上知此经是责公卿不能和喻善言于百官使之乐迁也不和百官必将遇祸是公卿自生毒害】乃败祸奸宄以自灾于厥身传言汝不相率共徙是爲败祸奸宄以自灾之道乃旣先恶于民乃奉其恫汝悔身何及传羣臣不欲徙是先恶于民恫痛也不徙则祸毒在汝身徒奉持所痛而悔之则于身无所及音义【宄音轨奉孚勇反注同恫勅动反又音通痛也】疏【正义曰羣臣是民之师长当倡民爲善羣臣亦不欲徙是乃先恶于民也恫痛释言文】相时憸民犹胥顾于箴言其发有逸口矧予制乃短长之命言憸利小民尚相顾于箴诲恐其发动有过口之患况我制汝死生之命而汝不相教从我是不若小民汝曷弗告朕而胥动以浮言恐沈于众曷何也责其不以情告上而相恐动以浮言不徙恐汝沈溺于众有祸害若火之燎于原不可向迩其犹可扑灭火炎不可向近尚可扑灭浮言不可信用尚可刑戮絶之则惟汝众自作弗靖非予有咎传我刑戮汝非我咎也靖谋也是汝自爲非谋所致音义【相息亮反马云视也徐息羊反憸息防反马云憸利小小见事之人也徐七渐反曷何末反燎力召反又力鸟反又力绍反向许亮反扑普卜反近附近之近靖马云安也】疏【正义曰又责大臣不相教迁徙是不如小民我视彼憸利小民犹尚相顾于箴规之言恐其发举有过口之患故以言相规患之小者尚知畏避况我爲天子制汝短长之命威恩甚大汝不相教从我乃是汝不如小民汝若不欲徙何不以情告我而輙相恐动以浮华之言乃语民云国不可徙我怨汝自取沈溺于众人而身被刑戮之祸害此浮言流行若似火之燎于原野炎炽不可向近其犹可扑之使灭以喻浮言不可止息尚可刑戮使絶也若以刑戮加汝则是汝众自爲非谋所致此耳非我有咎过也正义曰曷何同音故曷爲何也顾氏云汝以浮言恐动不徙更是无益我恐汝自取沈溺于众人不免祸害也我刑戮汝汝自招之非我咎也靖谋释诂文告民不徙者非善谋也由此而被刑戮是汝自爲非谋所致也】迟任有言曰人惟求旧器非求旧惟新迟任古贤言人贵旧器贵新汝不徙是不贵旧古我先王暨乃祖乃父胥及逸勤予敢动用非罚传言古之君臣相与同劳逸子孙所宜法之我岂敢动用非常之罚胁汝乎世选尔劳予不掩尔善选数也言我世世选汝功勤不掩蔽汝善是我忠于汝兹予大享于先王尔祖其从与享之古者天子録功臣配食于庙大享烝尝也所以不掩汝善作福作灾予亦不敢动用非徳善自作福恶自作灾我不敢动用非罚加汝非徳赏汝乎从汝善恶而报之音义【迟直疑反徐持夷反任而金反马云古老成人选息转反又苏管反掩本又作弇数色主反与音预烝之承反】疏【正义曰可迁即迁是先王旧法古之贤人迟任有言曰人惟求旧器非求旧惟新言人贵旧器贵新汝不欲徙是不贵旧反迟任也古者我之先王及汝祖汝父相与同逸豫同勤劳汝爲人子孙宜法汝父祖当与我同其劳逸我岂敢动用非常之罚胁汝乎自我先王以至于我世世数汝功劳我不掩蔽汝善是我忠于汝也以此故我大享祭于先王汝祖其从我先王与在宗庙而歆享之是我不掩汝善也汝有善自作福汝有恶自作灾我亦不敢动用非徳之赏妄赏汝各从汝善恶而报之耳其意告臣言从上必有赏违我必有罚也正义曰迟任古贤者其人既没其言立于后世知是古贤人也郑云古之贤史王肃云古老成人皆谓贤也释诂云算数也舎人曰释数之曰算选即算也故训爲数经言世世数汝功劳是从先王至已常行此事故云是我忠于汝也言己之忠责臣之不忠也周礼大宗伯祭祀之名天神曰祀地祗曰祭人鬼曰享此大享于先王谓天子祭宗庙也传解天子祭庙得有臣祖与享之意言古者天子录功臣配食于庙故臣之先祖得与享之也古者孔氏据已而道前世也此殷时已然矣大享烝尝者烝尝是秋冬祭名谓之大享者以事各有对若烝尝对禘祫则禘祫爲大烝尝爲小若四时自相对则烝尝爲大礿祠爲小以秋冬物成可荐者众故烝尝爲大春夏物未成可荐者少故礿祠爲小也知烝尝有功臣与祭者案周礼司勲云凡有功者铭书于王之大常祭扵大烝司勲诏之是也尝是烝之类而传以尝配之鲁颂曰秋而载尝是也祭统云内祭则大尝禘是也外祭则郊社是也然彼以祫爲大尝知此不以烝尝时爲禘祫而直据时祭者以殷祫于三时非独烝尝也秋冬之祭尚及功臣则禘祫可知惟春夏不可耳以物未成故也近代已来惟禘祫乃祭功臣配食时祭不及之也近代已来功臣配食各配所事之君若所事之君其庙已毁时祭不祭毁庙其君尚不时祭其臣固当止矣禘祫则毁庙之主亦在焉其时功臣亦当在也王制云犆礿祫禘祫尝祫烝诸侯礿犆禘一犆一祫尝祫烝祫此王制之文夏殷之制天子春惟时祭其夏秋冬既爲祫又爲时祭诸侯亦春爲时祭夏惟作祫不作祭秋冬先作时祭而后祫周则春曰祠夏曰礿三年一祫在秋五年一禘在夏故公羊云五年再殷祭礼纬云三年一祫五年一禘此是郑氏之义未知孔意如何】予告汝于难若射之有志告汝行事之难当如射之有所准志必中所志乃善音义【射食夜反准音准中丁仲反】疏【正义曰既言作福作灾由人行有善恶故复教臣行善我告汝于行事之难犹如射之有所准志志之主欲得中也必中所志乃爲善耳以喻人将有行豫思念之行得其道爲善耳其意言迁都是善道当念从我言也正义曰此惟顺经文不言喻意郑云我告汝于我心至难矣夫射者张弓属矢而志在所射必中然后发之爲政之道亦如是也以己心度之可施于彼然后出之】汝无侮老成人无弱孤有幼不用老成人之言是侮老之不徙则孤幼受害是弱易之音义【侮亡甫反易以防反】疏【正义曰老谓见其年老谓其无所复知弱谓见其幼弱谓其未有所识郑云老弱皆轻忽之意也老成人之言云可徙不用其言是侮老之也不徙则水泉咸卤孤幼受害不念其害则是卑弱轻易之也】各长于厥居勉出乃力听予一人之作猷盘庚勅臣下各思长于其居勉尽心出力听从迁徙之谋音义【长丁丈反】疏【正义曰于时羣臣难毁其居宅惟见目前之利不思长久之计其臣非一共爲此心盘庚勅臣下各思长久于其居处勉强尽心出力听从我迁徙之谋自此以下皆是也】无有逺迩用罪伐厥死用徳彰厥善言逺近待之如一罪以惩之使勿犯伐去其死道徳以明之使劝慕竞爲善音义【去羗吕反】疏【正义曰此即迁徙之谋也言我至新都抚养在下无有逺之与近必当待之如一用刑杀之罪伐去其死道用照察之徳彰明其行善有过罪以惩之使民不犯非法死刑不用是伐去其死道伐若伐树然言止而不复行用也有善者人主以照察之徳加赏禄以明之使竞慕爲善是彰其善也此二句相对上言用罪伐厥死下宜言用赏彰厥生不然者上言用刑下言赏善死是刑之重者举重故言死有善乃可赏故言彰厥善行赏是徳故以徳言赏人生是常无善亦生不得言彰厥生故文互】邦之臧惟汝众传有善则众臣之功邦之不臧惟予一人有佚罚佚失也是已失政之罚罪己之义凡尔众其惟致告致我诚告汝众自今至于后日各恭尔事齐乃位度乃口传奉其职事正齐其位以法度居汝口勿浮言音义【臧徐子郎反佚音逸度徐如字亦作渡】疏【正义曰度法度也故传言以法度居汝口也】罚及尔身弗可悔不从我谋罚及汝身虽悔可及乎
　　盘庚中
　　盘庚作惟渉河以民迁传爲此南渡河之法用民徙乃话民之弗率诞告用亶其有众传话善言民不循教发善言大告用诚于众咸造勿防在王庭传造至也众皆至玉庭无防慢盘庚乃登进厥民升进命使前音义【话胡快反马云告也言也诞徐音但亶丁但反马本作单音同诚也造七报反注同马在早反云爲也防息列反】疏【正义曰盘庚于时见都河北欲迁向河南作为南渡河之法欲用民徙乃出善言以告晓民之不循教者大爲教告用诚心于其所有之众人于时众人皆至无有防慢之人尽在于王庭盘庚乃升进其民延之使前而众告之史叙其事以爲盘庚发诰之目正义曰郑云作渡河之具王肃云爲此思南渡河之事此言南渡河之法皆谓造舟船渡河之具是济水先后之次思其事而爲之法也释诂云话言也孙炎曰话善人之言也王苦民不从教必发善言告之故以话爲善言郑诗笺亦云话善言也】
　　曰明听朕言无荒失朕命荒废呜呼古我前后罔不惟民之承言我先世贤君无不承安民而恤之保后胥慼鲜以不浮于天时民亦安君之政相与忧行君令浮行也少以不行于天时者言皆行天时音义【鲜息浅反】疏【正义曰以君承安民而忧之故民亦安君之政相与忧行君令使君令必行责时羣臣不忧行君令也舟船浮水而行故以浮爲行也行天时也顺时布政若月令之爲也】殷降大虐先王不怀我殷家于天降大灾则先王不思故居而行徙疏【传正义曰迁徙者止爲邑居垫隘水泉咸卤非爲避天灾也此以虐爲灾懐爲思言殷家于天降大灾则先王不思故居而行徙者以天时人事终是相将邑居不可行化必将天降之灾上云不能相匡以生罔知天之断命即是天降灾也】厥攸作视民利用迁其所爲视民有利则用徙汝曷弗念我古后之闻古后先王之闻谓迁事承汝俾汝惟喜康共非汝有咎比于罚今我法先王惟民之承故承汝使汝徙惟与汝共喜安非谓汝有恶徙汝令比近于殃罚音义【曷何末反下同俾必尔反咎其九反比毗志反徐扶至反注及下同共羣用反令力呈反近附近之近】疏【正义曰先王爲政惟民之承今我亦法先王故承安汝使汝徙惟欢喜安乐皆与汝共之非谓汝有咎恶而徙汝令比近于殃罚也】予若吁懐兹新邑亦惟汝故以丕从厥志言我顺和懐此新邑欲利汝众故大从其志而徙之音义【吁羊戌反】疏【正义曰盘庚言我顺于道理和恊汝众归懐此新邑者非直爲我王家亦惟利汝众故爲此大从我本志而迁徙不有疑也】今予将试以汝迁安定厥邦试用汝不忧朕心之攸困所困不顺上命乃咸大不宣乃心钦念以忱动予一人汝皆大不布腹心敬念以诚感动我是汝不尽忠尔惟自鞠自苦鞠穷也言汝爲臣不忠自取穷苦若乘舟汝弗济臭厥载传言不徙之害如舟在水中流不渡臭败其所载物音义【忱市林反鞠居六反臭徐尺售反载如字又在代反】疏【正义曰臭是气之别名古者香气秽气皆名爲臭易云其臭如兰谓香气爲臭也晋语云惠公改葬申生臭彻于外谓秽气爲臭也下文覆述此意云无起秽以自臭则此臭谓秽气也败则臭故以臭爲败船不渡水则败其所载物也】尔忱不属惟胥以沈不其或稽自怒曷瘳汝忠诚不属逮古苟不欲徙相与沈溺不考之先王祸至自怒何瘳差乎音义【属音烛注同马云独也沈直林反瘳勅留反】疏【正义曰盘庚责其臣民汝等不用徙者由汝忠诚不能属逮于古贤茍不欲徙惟相与沈溺于众不欲徙之言不具有考验于先王迁徙之事汝既不考于古及其祸至乃自忿怒何所瘳差也】汝不谋长以思乃灾汝诞劝忧汝不谋长久之计思汝不徙之灾茍不欲徙是大劝忧之道疏【正义曰凡人以善自劝则善事多若以忧自劝则忧来众今不徙则忧来众是自劝励以忧愁之道】今其有今罔后汝何生在上言不徙无后计汝何得久生在人上祸将及汝疏【正义曰顾氏云责羣臣汝今日其且有今目前之小利无后日久长之计患祸将至汝何得久生在民上也】今予命汝一无起秽以自臭我一心命汝汝违我是自臭败音义【秽于废反】疏【正义曰今我命汝是我之一心也汝当从我无得起爲秽恶以自臭败汝违我命是起秽以自臭也】恐人倚乃身迂乃心言汝既不欲徙又爲他人所误倚曲迂僻音义【倚于绮反徐于竒反迂音于僻匹亦反】疏【正义曰言汝心既不欲徙旁人或更误汝我又恐他人倚曲汝身迂僻汝心使汝益不用徙也传正义曰人心不能自决则好用非理之谋言汝既不欲迁徙又爲他人所误盘庚疑其被误故言此也以物倚物者必曲故倚爲曲也迂是回也廻行必僻故迂为僻也】予迓续乃命于天予岂汝威用奉畜汝众迓迎也言我徙欲迎续汝命于天岂以威胁汝乎用奉畜养汝众音义【迓五驾反畜许竹反下同胁虚业反】疏【正义曰迓迎释诂文不迁必将死矣天欲迁以延命天意向汝我欲迎之天断汝命我欲续之我今徙者欲迎续汝命于天岂以威胁汝乎迁都惟用奉养汝众臣民耳】予念我先神后之劳尔先予丕克羞尔用懐尔然言我亦法汤大能进劳汝以义懐汝心而汝违我是汝反先人音义【劳力报反又如字注同】疏【正义曰我念我先世神后之君成汤爱劳汝之先人故我大能进用汝与汝爵位用以道义徳懐安汝心耳然汝乃违我命是汝反先人也传正义曰易称神者妙万物而爲言也殷之先世神明之君惟有汤耳故知神后谓汤也下髙后先后与此神后一也神者言其通圣髙者言其徳尊此神后言先于髙后畧而不言先其下直言先后又畧而不言髙从上省文也劳尔先谓爱之也劳者勤也闵其勤劳而慰劳之劳亦爱之义故论语云爱之能勿劳乎是劳爲爱也追言汤劳汝先则此所责之臣其祖于成汤之世已在朝廷世仕王朝而不用已命故责之深也】失于政陈于兹髙后丕乃崇降罪疾曰曷虐朕民崇重也今既失政而陈久于此而不徙汤必大重下罪疾于我曰何爲虐我民而不徙乎汝万民乃不生生曁予一人猷同心不进进谋同心徙先后丕降与汝罪疾曰曷不曁朕幼孙有比传言非但罪我亦将罪汝幼孙盘庚自谓比同心故有爽徳自上其罚汝汝罔能迪汤有明徳在天见汝情下罚汝汝无能道言无辞音义【重直勇反又直恭反】疏【正义曰盘庚以民不愿迁言神后将罪汝欲惧之使从已也我所以必须徙者我今失于政教陈久于此民将有害髙徳之君成汤必忿我不徙大乃重下罪疾于我曰何爲残虐我民而不徙乎我既欲徙而汝与万民乃不进进与我一人谋计同心则我先君成汤大下与汝罪疾曰何故不与我幼孙盘庚有相亲比同心徙乎汝不与我同心故汤有明徳从上见汝之情其下罪罚于汝汝实有罪无所能道言无辞以自解説也正义曰崇重释诂文又云尘久也孙炎曰陈居之久乆则生尘矣古者尘陈同也故陈爲久之义物之生长则必渐进故以生生爲进进王肃亦然进进是同心愿乐之意也此实责羣臣而言汝万民者民心亦然因博及之训爽爲明言其见下故称明徳诗称三后在天死者精神在天故言下见汝】古我先后既劳乃祖乃父劳之共治人汝共作我畜民汝有戕则在乃心戕残也汝共我治民有残人之心而不欲徙是反父祖之行我先后绥乃祖乃父乃祖乃父乃断弃汝不救乃死言我先王安汝父祖之忠今汝不忠汝父祖必断絶弃汝命不救汝死音义【戕在良反又七良反行下孟反断丁缓反】疏【正义曰又责羣臣古我先君成汤既爱劳汝祖汝父与之共治民矣汝今共爲我养民之官是我于汝与先君同也而汝有残虐民之心非我令汝如此则在汝心自爲此恶是汝反祖父之行虽汝祖父亦不祐汝我先君安汝祖汝父之忠汝祖汝父忠于先君必忿汝违我乃断絶弃汝命不救汝死言汝违我命故汝祖父亦忿见汤罪汝不救汝死也传正义曰劳之共治人者下句责臣之身云汝共作我畜民明先后劳其祖父是劳之共治民也春秋宣十八年邾人戕鄫子左传云凡自虐其君曰弑自外曰戕戕爲残害之义故爲残也先后爱劳汝祖汝父与共治民汝祖父必有爱人之心作训爲也汝今共爲我养民之官而有残民之心而不用徙以避害是汝反祖父之行盘庚距汤年世多矣臣父不及汤世而云父者与祖连言之耳】兹予有乱政同位具乃贝玉乱治也此我有治政之臣同位于父祖不念尽忠但念贝玉而已言其贪乃祖乃父丕乃告我髙后曰作丕刑于朕孙言汝父祖见汝贪而不忠必大乃告汤曰作大刑于我子孙求讨不忠之罪迪髙后丕乃崇降弗祥言汝父祖开道汤大重下不善以罚汝陈忠孝之义以督之音义【治直吏反尽子忍反告工号反我髙后本又作乃祖乃父】疏【正义曰又责臣云汝祖父非徒不救汝死乃更请与汝罪于此我有治政之臣同位于其父祖其位与父祖同心与父祖异不念忠诚但念具汝贝玉而已言其贪而不忠也汝先祖先父以汝如此大乃告我髙后曰爲大刑于我子孙以此言开道我髙后故我髙后大乃下不善之殃以罚汝成汤与汝祖父皆欲罪汝汝何以不从我徙乎传正义曰乱治释诂文舎人曰乱义之治也孙炎曰乱治之理也大臣理国之政此者所责之人故言于此我有治政之臣言其同位于父祖责其位同而心异也贝者水虫古人取其甲以爲货如今之用钱然汉书食货志具有其事贝是行用之货也贝玉是物之最贵者责其贪财故举二物以言之当时之臣不念尽忠于君但念具贝玉而已言其贪也作大刑于我子孙者上句言成汤罪此诸臣其祖父不救子孙之死此句言臣之祖父请成汤讨其子孙以不从已故责之益深先祖请讨非盘庚所知原神之意而爲之辞以惧其子孙耳训迪爲道言汝父祖开道汤也不从君爲不忠违父祖爲不孝父祖开道汤下罚欲使从君顺祖陈忠孝之义以督励之】呜呼今予告汝不易凡所言皆不易之事永敬大恤无胥絶逺长敬我言大忧行之无相与絶逺弃废之汝分猷念以相从各设中于乃心羣臣当分明相与谋念和以相从各设中正于汝心乃有不吉不迪不善不道谓凶人颠越不恭暂遇奸宄传颠陨越坠也不恭不奉上命暂遇人而劫夺之爲奸于外爲宄于内我乃劓殄灭之无遗育无俾易种于兹新邑劓割育长也言不吉之人当割絶灭之无遗长其类无使易种于此新邑徃哉生生今予将试以汝迁永建乃家传自今以往进进于善我乃以汝徙长立汝家卿大夫称家音义【不易之易以防反注同易种之易如字又以防反注同逺于万反又如字注同分扶问反又如字注同暂才淡反陨于敏反劓鱼器反徐吾气反殄徒典反长丁丈反下遗长同】疏【正义曰盘庚以言事将毕欲戒使入之故呜呼而叹之今我告汝皆不易之事言其难也事既不易当长敬我言大忧行之无相絶逺弃废之必须存心奉行汝羣臣常分辈相与计谋念和恊以相从各设中正于汝心勿爲残害之事汝羣臣若有不善不道陨坠礼法不恭上命暂逢遇人即爲奸宄而劫夺之我乃割絶灭之无有遗余生长所以然者欲无使易其种类于此新邑故耳自今已往哉汝当进进于善今我将用以汝迁长立汝使汝在位传诸子孙勿得违我言也正义曰此易读爲难易之易不易言其难也王肃云告汝以命之不易爲难郑云我所以告汝者不变易言必行之谓盘庚自道已言必不改易与孔异释诂云陨落陨坠颠越也是从上倒下之言故以颠爲陨越是遗落爲坠也左僖九年齐桓公云恐陨越于下文十八年史克云弗敢失坠陨越是遗落废失之意故以陨坠不恭爲不奉上命也暂遇人而劫夺之谓逢人即劫爲之无已成十七年左传曰乱在外爲奸在内爲宄是劫夺之事故以劫夺解其奸宄也五刑截鼻爲劓故劓爲割也育长释诂文不吉之人当割絶灭之无遗长其类谓早杀其人不使得子孙有此恶类也易种者即今俗语云相染易也恶种在善人之中则善人亦变易爲恶故絶其类无使易种于此新邑也灭去恶种乃是常法而言于此新邑言已若至新都当整齐使洁清长立汝家谓赐之以族使子孙不絶左传所谓诸侯命氏是也王朝大夫天子亦命之氏故云立汝家也】
　　盘庚下
　　盘庚既迁奠厥攸居乃正厥位定其所居正郊庙朝社之位绥爰有众曰无戏怠懋建大命安于有众戒无戏怠勉立大教今予其敷心腹肾肠厯告尔百姓于朕志布心腹言输诚于百官以告志罔罪尔众尔无共怒协比谗言予一人传羣臣前有此过故禁其后今我不罪汝汝勿共怒我合比凶人而妄言音义【奠田荐反朝直遥反肾时忍反肠徐持良反比毗志反谗士咸反】疏【正义曰盘庚既迁至殷地定其国都处所乃正其郊庙朝社之位又属民而聚之安慰于其所有之众曰汝等自今以后无得逰戏怠惰勉力立行教命今我其布心腹肾肠输写诚信厯徧告汝百姓于我心志者欲迁之日民臣共怒盘庚盘庚恐其怖惧故开解之今我无复罪汝众人我既不罪汝汝无得如前共爲忿怒协比谗言毁恶我一人恕其前愆与之更始也正义曰训攸爲所定其所居总谓都城之内官府万民之居处也郑云徙主于民故先定其里宅所处次乃正宗庙朝廷之位如郑之意奠厥攸居者止谓定民之居岂先令民居使足待其余剰之处然后建王宫乎若留地以拟王宫即是先定王居不得爲先定民矣孔惟言定其所居知是官民之居竝定之也礼郊在国外左祖右社面朝后市正厥位谓正此郊庙朝社之位也郑云勉立我大命使心识教令常行之王肃云勉立大教建性命致之五福又案下句尔无共怒予一人是恐其不从已命此句宜言我有教命汝当勉力立之郑説如孔防也布心腹者此论心所欲言腹内之事耳以心爲五脏之主腹爲六腑之总肠在腹内肾在心下举肾肠以配腹心诗曰公侯腹心宣十二年左传云敢腹心是腹心足以表内肾肠配言之也】布古我先王将多于前功言以迁徙多大前人之功美适于山用降我凶徳嘉绩于朕邦徙必依山之险无城郭之劳下去凶恶之徳立善功于我国今我民用荡析离居罔有定极水泉沈溺故荡析离居无安定之极徙以爲之极音义【降工巷反徐下江反去羗吕反析先厯反注同】疏【正义曰言古者我之先王将故多大于前人之功是故徙都而适于山险之处用下去我凶恶之徳立善功于我新国但徙来已久水泉沈溺今我在此之民用播荡分析离其居宅无有安定之极我今徙而使之得其中也说其迁都之意亦欲多大前人之功定民极也正义曰古我先王谓迁都者前人谓未迁者前人久居旧邑民不能相匡以生则是居无功矣盘庚言先王以此迁徙故多大前人之功美故我今迁亦欲多前功矣先王至此五邦不能尽知其地所都皆近山故总称适于山也易坎卦彖云王公设险以守其国徙必依山之险欲使下民无城郭之劳虽则近山不可全无城郭言其防守易耳徙必近山则旧处新居皆有山矣而云适于山者言其徙必依山不适平地不谓旧处无山故徙就山也水泉咸卤民居垫隘时君不爲之徙即是凶恶之徳其徙者是下去凶恶之徳立善功于我新迁之国也言下者凶徳在身下而坠去之民居积世穿掘处多则水泉盈溢令人沈深而陷溺其处不可安居播荡分析离其居宅无安定之极极训中也诗云立我烝民莫匪尔极言民頼后稷之功莫不得其中今爲民失中故徙以爲之中也】尔谓朕曷震动万民以迁言皆不明已本心肆上帝将复我髙祖之徳乱越我家以徙故天将复汤德治理于我家朕及笃敬恭承民命用永地于新邑言我当与厚敬之臣奉承民命用长居新邑肆予冲人非废厥谋吊由灵冲童童人谦也吊至灵善也非废谓动谋于众至用其善各非敢违卜用宏兹贲宏贲皆大也君臣用谋不敢违卜用大此迁都大业音义【治直吏反吊音的或如字贲扶云反】疏【正义曰言我徙以爲民立中汝等不明我心乃谓我何故震动万民以爲此迁我以此迁之故上天将复我髙祖成汤之徳治理于我家我当与厚敬之臣奉承民命用是长居于此新邑以此须迁之故我童蒙之人非敢废其询谋谋于众人众谋不同至用其善者言善谋者皆欲迁都也又决之于龟卜而得吉我与汝羣臣各非敢违卜用是必迁光大此迁都之大业我徙本意如此耳正义曰民害不徙违失汤徳以徙之故天必祐我将使复奉汤徳令得治理于我家言由徙故天福之冲童声相近皆是幼小之名自称童人言已幼小无知故爲谦也吊至灵善皆释诂文礼将有大事必谋于众谋众乃是常理故言非废谓动谋于众言已不自专也众谋必有异见故至极用其善者宏贲皆大也释诂文樊光曰周礼云其声大而宏诗云有贲其首是宏贲皆爲大之义也各者非一之辞故爲君臣用谋不敢违卜洪范云汝则有大疑谋及卿士谋及卜筮言非敢违卜是既谋及于众又决于蓍龟也用大此迁都大谓立嘉绩以大之也】呜呼邦伯师长百执事之人尚皆隐哉邦伯二伯及州牧也众长公卿也言当庶防相隐括共爲善政予其懋简相尔念敬我众简大相助也勉大助汝念敬我众民朕不肩好货敢恭生生鞠人谋人之保居叙钦肩任也我不任贪货之人敢奉用进进于善者人之穷困能谋安其居者则我式序而敬之音义【长丁丈反注同相息亮反好呼报反任而林反】疏【正义曰言迁事已讫故叹而勅之呜呼国之长伯及众官之长与百执事之人庶防皆相与隐括共爲善政哉我其勉力大助汝等爲善汝当思念爱敬我之众民我不任用好货之人有人果敢奉用进进于善见穷困之人能谋此穷困之人安居者我乃次序而敬用之正义曰邦伯邦国之伯诸侯师长故爲东西二伯及九州之牧也郑注礼记云殷之州长曰伯虞夏及周皆曰牧此殷时而言牧者此乃郑之所约孔意不然故总称牧也师训爲众众长众官之长故爲三公六卿也其百执事谓大夫以下诸百职事之官皆是也此总勅众臣故二伯以下及执事之人皆戒之也释言云庶防尚也反复相训故尚爲庶防庶幸也防兾也隐谓隐审也幸兾相与隐审捡括共爲善政欲其同心共爲善也隐括必是旧语不知本出何书何休公羊序云隐括使就绳墨焉简大释诂文又云相助虑也俱训爲虑是相得爲助也盘庚欲使羣臣同心爲善欲勉力大佐助之使皆念敬我众民也释诂云肩胜也舎人曰肩强之胜也强能胜重是堪任之义故爲任也我今不委任贪货之人以恭爲奉人有向善而心不决志故美其人能果敢奉用进进于善者言其人好善不倦也鞠训爲穷鞠人谓穷困之人谋人之保居谓谋此穷人之安居若见人之穷困能谋安其居爱人而乐安存之者则我式序而敬之诗云式序在位言其用次序在官位也郑王皆以鞠爲养言能谋养人安其居省我则次序而敬之与孔不同】今我既羞告尔于朕志若否罔有弗钦已进告汝之后顺于汝心与否当以情告我无敢有不敬无总于货寳生生自庸无总货寳以求位当进进皆自用功徳式敷民徳永肩一心用布示民必以徳义长任一心以事君音义【告呼报反】疏【正义曰今我既进而告汝于我心志矣其我所告顺合于汝心与否当以情告我无得有不敬者汝等无得总于货实以求官位当进进自用功徳不当用富也用此布示于民必以徳义长任一心以事君不得懐二意以迁都既定故殷勤以戒之】尚书注疏卷八
　　尚书注疏卷八考证
　　盘庚序将治亳殷○史记殷本纪帝盘庚之时殷已都河北盘庚渡河南复居成汤之故居裴骃注按郑元曰治于亳之殷地商家自此改号曰殷皇甫谧曰今偃师是也【臣召南】按亳有三北亳南亳西亳此在偃师则西亳也汉地理志河南郡偃师尸乡殷汤所都盘庚之迁是于旧地附近新营京邑故下篇曰肆上帝将复我高祖之徳又曰用永地于新邑也
　　疏盘庚以后迁于河北葢盘庚后王有从河自亳地迁于洹水之南后又迁于朝歌○【臣召南】按自盘庚以后都于殷凡七君至武乙始迁河北子及孙至曾孙纣史记有明文然则自亳徙朝歌自武乙始也
　　盘庚上疏子开甲立○殷本纪作沃甲司马贞索隐曰系本作开甲【臣浩】按此疏所引者本纪文也又用系本作开甲葢开字系沃字之讹
　　诞告用亶其有众○【臣浩】按注疏读此七字爲句宋儒始以其有众连下咸造二字爲句
　　今予命汝一疏今我命汝是我之一心也○【臣召南】按如疏所解则今予命汝当一读一字爲一句
　　予丕克羞尔用懐尔然○【臣召南】按孔以大能进劳汝解予丕克羞尔以义懐汝心解用懐尔又云而汝违我是汝反先人孔疏顺传爲説是经文然字自爲一句也
　　汝万民乃不生生传不进进疏进进是同心愿乐之意○【臣浩】按此二篇中三言生生俱解作进进疏谓王肃亦然似古人方言如是
  </div>
  <div class="pagination">
   <a href="尚书注疏_page6.html">
    上一页
   </a>
   <span>
    ...
   </span>
   <a href="尚书注疏_page2.html">
    2
   </a>
   <a href="尚书注疏_page3.html">
    3
   </a>
   <a href="尚书注疏_page4.html">
    4
   </a>
   <a href="尚书注疏_page5.html">
    5
   </a>
   <a href="尚书注疏_page6.html">
    6
   </a>
   <span class="current-page">
    7
   </span>
   <a href="尚书注疏_page8.html">
    8
   </a>
   <a href="尚书注疏_page9.html">
    9
   </a>
   <a href="尚书注疏_page10.html">
    10
   </a>
   <a href="尚书注疏_page11.html">
    11
   </a>
   <a href="尚书注疏_page12.html">
    12
   </a>
   <span>
    ...
   </span>
   <a href="尚书注疏_page8.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
