<!DOCTYPE html>
<html>
<head>
    <meta charset="UTF-8">
    <title>书蔡氏传旁通 - 第 24 页/共 28 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>书蔡氏传旁通 - 第 24 页/共 28 页</h1>
    <div class="content">　　诸侯各朝方岳者犹舜之肆觐东后也
　　孟子赵氏注曰太山明堂周天子东廵狩朝诸侯之处齐宣王欲毁之汉时遗址尚在郊祀志云泰山东北址古时有明堂处是也
　　大明黜陟者犹舜之黜陟幽明也
　　林氏曰即王制所谓不敬者君削以地不孝者君黜以爵有功德于民者加地进律是也
　　防数异时繁简异制帝王之治因时损益者可见矣吕氏曰诸侯既亲承德意于天子天子复亲考制度于诸侯礼乐刑政斯四达而不悖矣是制也甞一见于虞书后千余年复出于此验其防数而世之升降事之繁简舆衞之多寡用度之丰约与夫成王观会通以行典礼者皆可得而推矣林氏曰此皆斟酌舜事行之舜五载一廵狩此十二年何也文中子曰舜一歳而廵四岳兵衞少而徴求寡也以是观之则周时兵衞日多徴求日众故不能五年而以十二年也
　　郑子产铸刑书
　　见左传昭公六年
　　自唐以前治罪科条止于律令而已
　　郑夹漈通志略云旧律其文起自魏文侯李悝撰诸国法着法经六篇萧何定律益三篇合爲九篇叔孙通益律所不及十八篇张汤越宫律二十七篇赵禹朝律六篇合六十篇又汉时决事爲令甲以下三百余篇世有增损马融郑康成诸儒章句十有余家数十万言凡断罪所当由用者合二万六千二百七十二条
　　君陈
　　天子之国五十里爲近郊
　　王城方九里谓之王国国外曰郊五十里爲近郊百里爲逺郊六乡之地也然则顽民亦在六乡之数矣
　　物之精华固无二体然形质止而气臭升止者有方升者无闲则馨香者精华之上达者也至治之极馨香闻感格神明不疾而速凡昭荐黍稷之苾芬是岂黍稷之馨哉所以苾芬者实明德之馨也至治举其成明德循其本非有二馨香也
　　物之精华固无二体者精华不离于物也形质指牺牲粢盛也止置于此而不动者也气臭升者燔燎羶香达于彼者也止者有方言物在爼豆有方所也升者无间如臭隂达于渊泉臭阳达于墙屋所达无界限也郊特牲云周人尚臭灌用鬯臭郁合鬯臭隂达于渊泉灌以圭璋用玉气也既灌然后迎牲致隂气也萧合黍稷臭阳达于墙屋故既奠然后焫萧合羶芗是也至治之极馨香发闻言至治之格天亦如气臭之达于上下也圣贤以德爲政故至治不离于德假黍稷以荐馨非黍稷之气可以感神明也盖有明德本于内至治成于外上帝监此馨香之德已久矣今以黍稷之荐感于神明虽有黍稷之气实在于明德之馨也明德之馨至治之馨与黍稷之气合而爲一故曰非有二馨香也至治之有明德犹黍稷之有气臭至治之馨在明德黍稷之馨在气臭皆精华之可以上达者也然气臭与黍稷非有二体明德与至治亦非有二体黍稷之馨至治之馨尤不可离而二之也爲人上者不恃其黍稷之有气臭而恃其至治之有明德则精华达于上至治成于下神明尚可感何有顽民而不可化哉
　　职业有脩与不脩当简而别之则人劝功进行义之良以率其不良则人励行
　　愚按多士篇商民自言夏廸简在王庭有服在百僚此意盖怨周人之不用已也成王言予一人惟听用德今命君陈曰简厥脩进厥良实成王欲践旧日之言所以简拔有德而置之在庭百僚也
　　顾命
　　冢宰第一召公领之
　　正义云髙官兼摄下司者汉世以来谓之领此言召公本居太保之位又兼领太宰之职也
　　司徒第二芮伯爲之
　　芮姬姓之国今同州朝邑县芮乡古芮国也时芮伯以诸侯入王朝爲大司徒
　　宗伯第三彤伯爲之
　　王肃云彤似姓之国时彤伯以诸侯入王朝爲大宗伯
　　司马第四毕公领之
　　毕公名髙文王之庶子也武王封之于毕在今奉元路咸阳县时毕公以成王之叔父继周公爲东方诸侯之伯则亦必继周公爲太师又兼领大司马之职也此后康王又命保厘东郊亦所以继周公也而康王称之曰父师则在太师之位无疑矣
　　司宼第五衞侯爲之
　　左传定四年云康叔爲司宼而此书列在第五与周礼秋官司宼第五同次故因可推此六人爲六卿也详见康诰
　　司空第六毛公领之
　　毛公名郑亦文王之庶子时以诸侯入王朝爲太傅兼领大司空司空爲右官之长在诸侯惟有司徒司马司空立政亦云然王朝既以冢宰爲第一而太保领之则是六卿之冢宰犹三卿之司徒也余司马司空故亦以三公领之毕公既继周公爲太师则此毛公当任太傅矣正义云太保是三公官名毕毛又亦称公故知此三人是三公也此六卿次第蔡传皆据孔传成文又案周公位太师时爲冢宰周公既没召公元老当居冢宰而太保则如故毕公以太师领司马盖太公望甞以太师领司马故毕公居此位不爲卑兼分掌东伯则与召公实相并云
　　威者有威可畏仪者有仪可象举一身之则而言也盖人受天地之中以生是以有动作威仪之则
　　西山眞氏甲记云左氏传刘康公曰民受天地之中以生所谓命也是以有动作礼义威仪之则以定命也朱子云这几个字自古圣贤上下数千年唤得都一般必竟是圣学传授不断故能如此至春秋时其传犹未泯如刘康公论人受中以生其穷理甚精眞氏云按民受天地之中以生故凡动作礼义威仪皆有自然之准则过之非中也不及亦非中也所以然者以其有定命也命出于天一定而不可易虽欲违之得乎动作以身言礼义以理言威仪以着于外者言又烝民之首章曰天生烝民有物有则朱子曰天生众民有是物必有是法盖自百骸九窍五藏而达之父子君臣夫妇长幼无非物也而莫不有法焉如视之明听之聦貌之恭言之顺以至君臣有义父子有亲之类皆是也
　　孔子所谓知几
　　下系云子曰知几其神乎几者动之微吉之先见者也
　　子思所谓谨独
　　中庸章句云幽暗之中细微之事迹虽未形而几则已动人虽不知而已独知之是以君子于此尤加谨焉
　　周子所谓几善恶
　　通书云几善恶朱子云几者动之微善恶之所由分也盖动于人心之微则天理固当发见而人欲亦已萌乎其闲矣语録云天理人欲之分只争些子故周子只管说几字然辨之又不可不早故横渠每说豫字又云通书极力说个几字尽有警人处近则公私邪正逺则废兴存亡只于此处看破便斡转了
　　缀衣幄帐也
　　王氏曰缀衣其衣连缀帷幄之属在旁曰帷在上曰幕四合象宫室曰幄幄上承尘曰帟
　　羣臣既退彻出幄帐于庭
　　正义云王先在幄帐中命讫反寝处遂彻出之将欲爲死备也庭路寝之庭也
　　丧大记云疾病君彻悬东首于北墉下
　　悬乐悬也钟磬之在簨簴者天子宫悬诸侯轩悬非谓幄帐也墉音容记一作牖
　　于其明日王崩
　　皇极经世书成王在位三十七年起丙戌尽壬戌成王十三即位夀五十也
　　唐穆敬文武以降阉寺执国命易主于宫掖而外庭犹不闻
　　唐穆宗中尉梁守谦王守澄所立也敬宗爲苏佐明所弑王守澄复迎立文宗文宗以敬宗子成美爲太子宦者以爲立不由己废之而立颍王瀍是爲武宗武宗疾笃子幼宦官定策禁中立宪宗子怡是爲宣宗宣宗崩宦者立郓王温是爲懿宗懿宗崩宦官立其少子俨是爲僖宗僖宗有疾宦者立夀王杰爲太弟是爲昭宗昭宗遇弑朱全忠立幼子祚爲哀帝而唐遂灭
　　伯相召公也召公以西伯爲相
　　时分天下爲左右以三公领之曰二伯乐记云五成而分陜周公左召公右盖自陜以东周公主之自陜以西召公主之故召公爲西伯周公卒毕公继爲东伯也
　　狄人设阶盖供丧役而典设张之事者也
　　据礼记狄人设阶盖设梯升屋号复之事也此设黼扆缀衣是典设张之事也
　　设黼扆帐幄如成王生存之日
　　正义云经于四座上言设黼扆缀衣则四座皆设也先施屏风于前又施帐幄于上愚谓四座虽当皆设幄帐惟黼扆当止设户牖闲一处余三座不当设也
　　此平时见羣臣觐诸侯之坐
　　此据古注而古注则据周礼司几筵云大朝觐设黼依加次席黼纯左右玉几故知此亦然也
　　天子之席三重
　　周礼文也正义云此四座皆言敷重但举其上席而言知其下更有席也牖闲之坐即周礼扆前之座篾席之下二重其次是缫席画纯其下是莞筵纷纯其余三座礼无其事可推其爲三重但不知其下二重是何席耳
　　篾席桃竹枝席也
　　此据古注也竹枝字当乙周礼春官司几筵云加次席黼纯注云次席桃枝席有次列成文者尔雅云桃枝四寸有节防云竹相去四寸有节者名桃枝戴凯之竹谱云桃枝堪爲簟又竹记云桃枝竹皮滑可爲蓆南越志云出南海县縁海而生
　　黼白黒杂缯
　　杂言白黑二色相杂也考工记云白与黑谓之黼
　　纯縁也
　　纯之尹反縁于绢反
　　周礼吉事变几凶事仍几
　　司几筵文也吉事祭礼凶事丧礼也变更也
　　旦夕听事之坐
　　亦据古注正义云西序之坐在燕飨坐前以其旦夕听事重于燕饮故西序爲旦夕听事之坐
　　底席蒲席也
　　正义引王肃云底席青蒲席也
　　缀杂彩
　　正义云缀者连缀诸色席必以彩爲縁故以缀爲杂彩也
　　文贝有文之贝
　　正义云贝者水虫取其甲以饰器物释鱼于贝之下云余蚳黄白文余泉白黄文李廵曰贝甲以黄爲质白爲文彩名余蚳以白爲质黄爲文名余泉有文之贝谓此也
　　养国老飨羣臣之坐
　　正义云案燕礼云坐于阼阶上西向则养国老及飨与燕礼同故知之
　　丰席笋席也
　　笋字必误下文西夹南向自有笋席此不应又训丰席爲笋席也据古注训丰席爲莞此笋席亦当爲莞席传写误也正义云释草云莞苻离诗云下莞上簟莞周礼音官尔雅防云本草白蒲一名苻离楚谓之莞斯干郑笺云莞小蒲也莞蒲一草之名而司几筵有莞筵蒲筵则蒲有大小之异爲席有精有麄故得爲两种席也尔雅防又云鼠莞纎细似龙须可以爲席
　　亲属私燕之坐
　　正义云夹室之坐在燕飨坐后是隠映之处亲属轻于燕飨故夹室爲亲属私燕之坐也
　　笋席竹席也
　　古注云笋蒻竹正义云释草云笋竹萌孙炎曰竹初萌生谓之笋是笋爲蒻竹取笋竹之皮以爲席也
　　牖户之闲谓之扆
　　尔雅释宫文也郭璞云防东户西也
　　天子负扆朝诸侯
　　如上文牖户之闲是以地言此又云负扆者是以器言也正义云礼有斧扆形如屏风画爲斧文置于扆地因名爲扆故先儒相传黼扆在户牖之闲愚谓据尔雅则扆自是户牖闲地名以屏置其地因亦名屏爲扆以所画之色言则曰黼扆以所画之形言则曰斧扆以天子所倚立而言则曰负扆以天子之位而言则曰当扆而立
　　赤刀赤削也
　　考工记云筑氏爲削长尺博寸合六而成规注云今之书刀也正义云谓之赤刀者其刀必有赤处又云赤刀者武王诛纣时刀赤爲饰周正色也
　　文武之训亦曰大训
　　以前成王顾命言嗣守文武大训
　　琬琰圭名
　　见考工记琬圭琰圭皆长九寸东斋陈氏云琰有锋芒琬无锋芒
　　夷常也
　　大玉常玉皆玉璞未琢故不以礼器名之
　　球鸣球也
　　益稷传云鸣球玉磬名也正义云玉色如天故曰天球
　　河圗伏羲时龙马负圗出于河一六位北二七位南三八位东四九位西五十居中者
　　谓马负圗必有文在其背不应别有一物想如今之点数具于马背毛色耳时必着之竹帛谓之河圗也一六位北北方者水之数一生水六成水也二七位南南方者火之数二生火七成火也三八位东东方者木数三生木八成木也四九位西西方者金数四生金九成金也五十居中中央者土之数五生土十成土也易系辞云河出圗洛出书圣人则之孔安国刘歆皆言伏羲则河圗而画八卦八卦之位其横圗则太极生两仪两仪生四象四象生八卦八卦之次干一兊二离三震四巽五坎六艮七坤八其圎圗位次则干南坤北离东坎西兊东南震东北巽西南艮西北所谓四象者老阳金象居一含九少隂木象居二含八少阳火象居三含七老隂水象居四含六然以此象数考之河圗则火金易位不爲脗合故刘牧以洛书九宫四十五数爲河圗而以此河圗五十五数爲洛书蔡西山朱夫子皆不之从以十爲河圗九爲洛书其详说具啓蒙矣自来先儒传说伏羲则河圗而画八卦神禹则洛书而叙九畴夫子于大传独载五十有五之数而不及四十有五之数则足证五十五者果河圗也天一地二天三地四天五地六天七地八天九地十天数五地数五五位相得而各有合天数二十有五地数三十凡天地之数五十有五此所以成变化而行鬼神也朱子曰此一节夫子所以发明河圗之数也天地之间一气而已分而爲二则爲隂阳而五行造化万物终始无不管于是焉故河圗一与六共宗而居乎北二与七爲朋而居乎南三与八同道而居乎东四与九爲友而居乎西五与十相守而居乎中盖其所以爲数者不过一隂一阳一竒一偶而已阳数竒故一三五七九皆属乎天隂数偶故二四六八十皆属乎地积五竒而爲二十五积五偶而爲三十合是二者而爲五十有五此河圗之全数也虚五与十太极也竒数二十偶数二十者两仪也以一二三四爲六七八九者四象也析四方之合以爲乾坤离坎补四隅之空以爲兊震巽艮者八卦也大传又云大衍之数五十其用四十有九朱子云大衍之数五十云者以天地之数五十有五除出金木水火土五数并天一便用四十九数家之说多不同此说却分晓又云河圗自天一至地十积数凡五十有五而其五十者皆因五而后得故五虚中若无所爲而实乃五十之所以爲五十也
　　大贝如车渠
　　正义引伏生书传云防冝生之江淮取大贝如大车之渠是言大小如车渠也考工记谓车罔爲渠大小如车罔其贝形曲如车罔故比之也
　　王之五辂【辂周礼作路】
</div>
    <div class="pagination">
<a href="书蔡氏传旁通_page23.html">上一页</a><span>...</span><a href="书蔡氏传旁通_page19.html">19</a><a href="书蔡氏传旁通_page20.html">20</a><a href="书蔡氏传旁通_page21.html">21</a><a href="书蔡氏传旁通_page22.html">22</a><a href="书蔡氏传旁通_page23.html">23</a><span class="current-page">24</span><a href="书蔡氏传旁通_page25.html">25</a><a href="书蔡氏传旁通_page26.html">26</a><a href="书蔡氏传旁通_page27.html">27</a><a href="书蔡氏传旁通_page28.html">28</a><a href="书蔡氏传旁通_page25.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
