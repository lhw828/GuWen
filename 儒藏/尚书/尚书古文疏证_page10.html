<!DOCTYPE html>
<html>
<head>
    <meta charset="UTF-8">
    <title>尚书古文疏证 - 第 10 页/共 11 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>尚书古文疏证 - 第 10 页/共 11 页</h1>
    <div class="content">　　又按古器物铭另是一种文字多古雅除考古博古图所収外莫髙于汉郊祀志美阳鼎铭曰王命尸臣官此栒邑赐尔旂鸾黼黻雕戈尸臣拜手稽首曰敢对天子丕显休命次则窦宪传南单于遗宪古鼎其傍铭曰仲山父鼎其万年子子孙孙永保用一出于幽壤一来自絶域是二物者得名标史策何其幸与予独怪前武帝时鼎出汾睢殊大异于众鼎无欵识似是其巫伪为反得荐见宗庙而后鼎以有按据乃黜与真孔书不传伪孔书传到今何异噫
　　又按宋王观国学林云孔子诔惟左氏传史记辞并同是鲁哀公集诗辞而成之非公自语曰旻天不吊节南山诗也不憖遗一老俾屏余一人以在位十月之交诗也防防余在疚闵予小子诗也余谓集诗辞为诔辞哀公固在三百篇之后何不可之有若集古人成句并字面以砌成书辞如大禹谟等篇其败可立见矣而卒不悟噫
　　又按陈第季立近代号左袒古文书者谓后儒以今文真古文伪不过谓其文章尔雅训词坦明耳今观于左国礼记及诸书传引二十五篇者多至八九章少亦三四章皆尔雅坦明无有艰深险涩语也岂所引者皆伪乎夫为诸书所称引者既皆尔雅坦明而诸书所未称引者必欲其艰深险涩是一篇而二体也岂虞夏商周之本经乎説亦辩而有理予请举礼记引兑命之文爵无及恶德民立而正事纯而祭祀是为不敬事烦则乱事神则难中二句非艰深险涩之语乎岂皆坦明者乎只观作伪者截首一句续以惟其贤为一段复截末四句改作黩于祭祀时谓弗钦为一段取其类己者置其不类己者以俾与己文体一类然则诸书传所称引幸都得其坦明者耳非书尽坦明以此难季立将何辞以复
　　第一百十八
　　元王充耘号耕野吉水人着读书管见亦疑古文但于允执其中之中谓一方言字面非古圣之传心法盖以伪大禹谟增加人心道心而并浅视论语不可训余仅録其三条云一曰尧典舜典虽纪事不一而先后布置皆有次序臯陶益稷虽各自陈説而首尾答问一一相照独禹谟一篇杂乱无叙其间只有益赞尧一段安得为谟舜让禹一段当名之以典禹征苖一段当名之以誓今皆混而为一名之曰谟殊与余篇体制不同一曰蔡仲之命一段絶与太甲篇相出入言天辅民懐即是克敬惟亲懐于有仁之説为善同归于治为恶同归于乱即是与治同道罔不兴与乱同事罔不亡之説惟厥终终以不困不惟厥终终以困穷即是自周有终相亦罔终之説吾意古文只是出于一手掇拾附防故自不觉犯重耳一曰顾命一篇铺叙始末宛如图画甞谓今文书如禹贡洪范顾命费誓条理曲折法度森严若有错简缺文则全无可理防矣而此皆出于伏生所授先儒谓伏生书不可晓晁错略以意属读此等岂晁错自能以意想像而言之者乎故知卫宏之序似预袒后来古文而抑今文其言决未可信
　　按王充耘又言若跣弗视地厥足用伤与若药弗瞑厥疾弗瘳之语不伦意亦不相对直窃意前二句是古书后二句是傅防予笑是止读过孟子而未读过国语者岂足服作伪之心作伪者学尽博
　　又按崔文敏铣读尚书正文曰今文皆委情钜典后人弗能模也古文谆诲复言后人可依彷也古文体制相肖最者太甲之于蔡仲之命汤诰之于泰誓是已洪范顾命其能伪撰一言哉果伏生言之譌也殆不可句矣此为申古文而罔之与王氏见殆暗相合者
　　又按宋马存子才未甞疑古文而论今文煞有见正足为攻古文者之一助并録于此曰某读书至盘庚三篇周公之诰如在宗庙武库之中观古器茫然不之识如登太行之﨑岖劒阁之道羊膓九折之险一歩一止而九叹息也如夷狄蛮貊穷荒万里之人聴华人之音累数十译仅乃通当时之人号曰告令于一日之间何自而知之也当时学士大夫借曰知之可也田夫野叟闾巷之徒何自而知之切意三代之民家家业儒人人有士君子之识所谓道徳仁义之意性命之説典诰之语一闻见而尽识之非上之人好为聱牙倔强以惊拂之也盖其所习者素晓也余谓此故为周诰殷盘佶屈聱牙作注脚
　　又按向甞习淳化阁帖至文不可觧处輙以为有断简有缺字不然古今人不相逺何至与人手书如是既习之日久见其上下相生一笔连注苟间覆其中之一字气便不属乃知当时语自尔也惟亲接其手书之人读之则觧旁人容有弗觧者况隔至后代乎因悟书难读莫过殷三盘周八诰正叶石林云非作书者故欲如此盖当时语自尔岂有如卫宏定古文尚书序其中所云哉
　　又按唐张彦逺名画记昔张芝学崔瑗杜度草书之法因而变之以成今草书之体势一笔而成气脉通连隔行不断惟王子敬深明其防行首之字往往继其前行世上谓之一笔书其后陆探防亦作一笔画连绵不断故知书画用笔同法然则作文何独不然又按或问朱子周公作鸱鸮之诗以遗成王其辞艰苦深奥不知成王当时如何理防得曰当时事变在眼前故读其诗者便知其用意所在自今读之既不及见当时事所以谓其诗难晓窃以阁帖中手书亦然
　　第一百十九
　　余读焦氏笔乗称家有梅鷟尚书谱五卷专攻古文书之伪将版行之不果案旌德县志鷟字【阙】　正德癸酉举人曾官国子学正鹗字幼龢一字百一者即其兄求其谱凡十载得于友人黄虞稷家急缮写以来读之殊武断也然当创辟弋获时亦足惊作伪者之魄采其若干条散各卷中其无所附丽者特録于此鷟曰赵岐孟子尽信书一章注经有所美言事或过若康诰曰冒闻于上帝甫刑曰皇帝清问下民梓材曰欲至于万年又曰子子孙孙永保民人不能闻天天不能问于民万年永保皆不可得为书岂可案文而皆信之哉武成篇言武王诛纣战鬬杀人血流舂杵孟子言武王以至仁伐至不仁殷人箪食壶浆而迎其王师何乃至于血流漂杵乎故吾取武成两三简策可用者耳其过辞则不取之也岐之言云尔平正无碍甚得孟子口气而晚出武成则言前徒倒戈攻于后以北血流漂杵是纣众自杀之血非武王杀之之血其言可谓巧矣然果纣众怒纣以开武王当如史记言武王驰之纣兵皆崩方合兵机今仅自攻其后必杀人不多血何至流杵且均之无辜党与什什伍伍争相屠戮抑独何心且真有如蔡传言武王之兵则盖不待血刃者非痴语乎私意杜撰之书既非孟子所见元本而其言又躐居周初致孟子为不通文义不识事机之人读书误认纣众自杀以为武王虐杀何其悖哉余谓鷟説善矣而抑未尽也此作伪者学诚愽智诚狡见荀子有厌旦于牧之野鼓之而纣卒易乡遂乗殷人而进诛纣盖杀者非周人因殷人也淮南子有士皆倒戈而射史记有皆倒兵以战遂兼取之成文方续以血流杵故曰学诚愽魏晋间视孟子不过诸子中之一耳纵错防经文亦何损而武王之为仁人为王者师甚着岂不可力为囘防去其虐杀以全吾经故曰智诚狡噫抑知数百载后由程朱以迄于今晚出之书日益败阙输攻锋起而孟子宛若金汤无瑕可攻有不必如斯枉用其心者哉
　　按文心雕龙夸饰篇云是以言峻则嵩髙极天论狭则河不容舠説多则子孙千亿称少则民靡孑遗襄陵举滔天之目倒戈立漂杵之论辞虽已甚其义无害也余谓诸説皆可独漂杵之论不然所以孟子特为武王辨白正以有害于义此非刘勰辈文士所知又按贾谊过秦论云秦有余力而制其敌追亡逐北伏尸百万流血漂卤须是追之逐之兵有崩山倒海之势祸方酷烈至此若仅仅反攻败北而已孔頴达所谓杀人必不多者洵有见因思晚出武成虽敢与孟子违而犹隂为孟子地何者孔传云自攻于后以北走血流漂舂杵甚之言非含不可尽信之意乎至蔡传则云纣之前徒倒戈反攻其在后之众以走自相屠戮遂至血流漂杵史臣指其实而言之无论人情兵机不至于此果实至此而孟子犹致疑焉亦可谓眯目而道黑白者矣
　　又按而何其血之流杵也此孟子语似当日书辞仅血流杵三字未必增有漂字只縁赵岐注云尔晚出书与之同故可騐其出赵氏后
　　又按缁衣尹告曰惟尹躬天见于西邑夏郑注云天当为先晚出书即是先字其出康成后何待云但左传哀十八年夏书曰官占唯能蔽志昆命于元杜注云昆后也言当先断意后用也晚出书陆德明所见之本乃是唯克蔽志孔頴达所见本则与今同是先字然则此书又出元凯后乎曰非也元凯左氏集觧成在太康元年吴平之后晋已有天下十六年此书出魏晋间岂得预窥杜注窃意元凯前贾逵服防王肃辈皆注左氏容有先断人志之説晚出书因之尔
　　又按朱子于此章引唐子西之言曰陶景知本草而未知经注本草误其祸疾而小注六经误其祸迟而大余谓注本草误以药物杀人之身注六经误以学术杀人之心杀人之身人即知戒杀人之心心与印板相似传染无穷此其祸有不待较别者
　　又按梅氏鷟甞谓朱子之明过于郑侨晋人之欺甚于校人朱子如子产曰得其所哉者不一而足也因叹朱子总缘被压古文不复致疑虽以此章血流杵孟子明着为武王事朱子犹谓孟子设为是言试思武王本无是事孟子何苦设为是言孟子本意为武王辨诬反先诬武王而后辨之乎朱子复生今日闻此亦应絶倒
　　又按上引贾谊言秦流血漂卤叅以帝王世纪言长平之战血流漂卤战国防言武安君与韩魏战于伊阙流血漂卤可知流血漂卤为战胜杀人多者之恒辞甚至谊以血流漂杵两加黄帝涿鹿之师益验为恒辞而辞所从出却于武成篇当七国时上有好战之君下有善战之臣君臣日以杀人为能事而问所借口者则武成也问所防身者则武王也以为昔之圣人亦甞云尔奚怪今日孟子于此安得心不为恻然口不为慨然所以欲并书废之学者观圣贤此等处真属为天地立心为生民立命不可视若寻常或曰奈疑经何余曰以论语校之当子贡时载商辛恶迹非经即传不似后有他杂乱书而子贡已曰纣之不善不如是之甚盖亦以经传之有过辞也夫子贡为至不仁之纣末减其罪未闻以为非而孟子为至仁之武王力洗其寃反以为议何哉宋世传张浚拜曲端为大将端登坛首问浚见兵几何浚曰八十万人端曰须是斩了四十万人方得四十万人用论者以为果如端言固覆军失地杀身之道也夫兵分数岂专在杀哉此念薫蒸决不能兴起辑睦吸引安祥因及尉缭子对梁惠王曰臣闻古之善用兵者能杀卒之半其次杀其十三其次杀其十一能杀其半者威加海内杀十三者力加诸侯杀十一者令行士卒笔之于书以杀垂教孙吴亦未有是论也余谓尉缭子正七国时人所云古之善用兵古当指三代吾不知三代中谁为此杀人手且以善名尉缭子欲售其术已不难子虚乌有以成其説况血流杵实出武成篇安得不纷纷口实孟子欲并书废之洵为有见我故曰世之疑孟刺孟者俱非而孟之疑书废书者确也
　　又按一人议论有先后互异若南北背驰者黄太冲甞谓圣人之言不在文词而在义理义理无疵则文词不害其为异如大禹谟人心道心之言此岂三代以下可伪为者哉晚而序余疏证两卷则谓人心道心本之荀子正是荀子性恶宗防又谓此十六字为理学之蠧最甚何相反也其孟子师説中一条又与上梅氏説何合也师説云武成甲子昧爽受率其旅若林防于牧野罔有敌于我师前徒倒戈攻于后以北血流漂杵是商人自相杀也孟子以至仁伐至不仁何其血之流杵是明言武王杀之两意相背则知孟子所见之武成非孔安国古文之武成也古文之伪此亦一证
　　第一百二十
　　同里友人石子华峙字紫岚一字企齐与予善毎着疏证成或面语或遣信送覧正唐人诗所谓为文先见草者一日谓予古文尚书有舜典汨作九共二十四篇必且另为卷轴方一亡失遂不复传若与伏生同者三十四篇何甞不见于唐代余曰诚然但汉艺文志载四十六卷为五十七篇者内有舜典诸逸篇已厘次于第一卷隋书经籍志载马融注尚书十一卷郑氏注尚书九卷皆本杜林古文止二十九篇内无逸诸篇可知亦説具于第二卷窃意古文书至东汉始有训注当时大儒亦止注三十四篇未必及逸书故有时合而为一则如汉志所载有时离而为二则如隋志所载合则永亡晋永嘉之乱是也离则仅存晋元帝立郑氏尚书博士是也因叹向来里中诸子谓书关繋不在卷轴篇数且诋为枉用心此予所不欲与深言者也
　　按朱子云孔壁得古文仪礼五十六篇郑康成曾见且引其文于注中不知何縁只觧十七篇而三十九篇不觧竟无传焉余谓古文尚书二十四篇无注正与此同
　　又按隋王劭勘晋宋古本曲礼并无稷曰明粢立八疑十二证以灭此一句为是唐孔氏疏左氏僖十五年传以为古本无曰上天防灾四十七字文十三年传讨寻上下文义不容有其处者为刘氏为汉儒增加古人注书凡遇一字一句渉伪者不惜出气力与之辩盖以天下学术真与伪而已伪者茍存则真者必为所蚀譬犹稂莠之害嘉禾欲防嘉禾也必锄而去之方为良农溺音之害古乐欲崇古乐也必放而逺之方为神瞽故孟子辟杨墨既自鸣其不得已矣尤必推广其类以为能有一言及杨墨者即许而进于圣门诚惧乎吾道甚孤而气类之不可以不广也吾亦愿天下后世读吾疏证者于古文必有致疑茍有疑焉断不得以相承既久莫之敢议且或设辞而助其墨守则荀子所谓以仁心説以学心聴以公心辩三善咸备矣其亦斯文之幸也夫
　　又按予甞语石紫岚昔人自称有五恨者有三恨者予生平独有二恨耳紫岚曰何与予曰皇覧冡墓记汉明帝朝诸儒论五经误失符节令宋元上言秦昭襄王吕不韦好书皆以书王至尊不韦久贵冡皆以黄肠题凑处地髙燥未壊臣愿昭襄王不韦冡视未烧诗书予谓当时此举未行故秦汉后不获见孔子六经全文此予之恨者一也大程子为次子邵公撰墓志称其等于生知五嵗而夭予谓当时天若假之年三代以下可复见生安之圣人卒不获见予之恨者二也紫岚曰庄子言儒以诗礼冡盖有激之辞子真欲人之冡乎予曰观后晋太康中汲郡民魏襄王冡大得古书周易上下篇最为分了齐文惠太子镇雍州有楚王冡得竹简书以示王僧防者僧防曰是科斗书考工记周官所阙文也古冡以得经典者众矣何疑于宋元之言晋齐上距战国已逺尚完整若汉明帝朝去秦才二百余嵗耳复当何如且秦人焚书止焚其在民间者凡诗书百家语为博士官所职悉不焚至项籍西屠咸阳始付之一炬故论者谓书不亡于秦火而亡于项籍之火然虽烬于项籍而冡中所藏者固歴歴也惟宋元言之东汉诸儒聴之曾莫以为意失此一时后竟无复有可为之时矣噫紫岚曰子之恨固当悬之终古耳又按石紫岚尝谓予子于考证之学洵可为工矣其指要亦可得闻乎予曰不越乎以虚证实以实证虚而已忆留京师久日以论学为事有以孔子适周之年来问者曰孔子世家载适周问礼在昭公之二十年而孔子年三十庄子孔子年五十一南见老聃是为定公九年水经注孔子年十七适周是为昭公七年索隐谓僖子卒南宫敬叔始事孔子实敬叔言于鲁君而得适周则又为昭公二十四年是四説者宜何从余曰其昭公二十四年乎案曾子问孔子曰昔者吾从老聃助于巷党及堩日有食之惟昭公二十四年夏五月乙未朔日有食之【法推是年癸未歳中积六十五万六千七百○九日○七刻五月定朔三十一日三十七刻乙未日已时合朔交泛二十六日三十八刻恰入食限】见春秋此即孔子从老聃问礼时也他若昭七年虽曾日食入食限而敬叔尚未曾从孔子逰何由适周有以季武子之防曾防倚其门而歌来问者余曰此子虚乌有之言也春秋昭公七年季孙宿卒孔子年十七曾防少孔子若干嵗未可知然论语叙其坐次于子路则必若九歳以上也可知孔子年十七时子路甫八嵗防实不过六嵗七嵗孩童耳乌得有倚国相之门临丧而歌之事檀弓多诬莫此为甚石堂陈普极其辨駮犹未及此予聊为补之云尔有以汪氏琬诋予亲在不当与渠言丧礼言之为豫凶事来问者曰汪氏説固谬但折之须经传有明徴者亦有之乎余曰有杂记曾申问于曾子曰哭父母有常声乎申曾子次子也檀弓子张死曾子有母之丧齐衰而往哭之案昔者孔子没他日子张尚存见孟子子张死而是时曽子方有母丧则孔子在时曾子母在堂可知也既在堂胡忍以丧礼相往复若曾子问者乎果若汪氏言则曾氏父子乃圣门逆子而世俗以为不祥人矣且孔子命伯鱼学礼凶礼次居第二未闻举其二而辍不学也惟唐许敬宗李义府以凶事非臣子宜言遂焚国防一篇汪氏得母类是噫士大夫议论若此余深为世道惧焉
　　又按石紫岚谓三统歴武成篇乃以庶国祀馘于周庙在庙献馘似非武王所以待纣古文未必实予曰叅以周书世俘觧当日正有此事但不必如周书已甚周书云负商王纣悬首白旂妻二首赤旂乃以先馘入燎于周庙寕至于此若王制出征执有罪及以讯馘告牧誓明数纣惟四方之多罪逋逃崇长信使暴虐奸宄非所称有罪者乎又如戮飞亷于海隅即截其左耳来以告先王而明武功之成圣人举动磊落光明岂若后世囘互者之所为哉
　　又按蔡邕论引乐记曰武王伐殷荐俘馘于京太室诗鲁颂云矫矫虎臣在泮献馘即自释之曰京镐京也太室辟廱之中明堂太室也与诸侯泮宫俱献馘焉即王制所谓以讯馘告者也予考之吕氏春秋亦有武王归乃荐俘馘于京太室之语此乐记非今乐记或河间献王与毛苌等所作二十四篇或断取十一篇之余如奏乐乐器等篇皆见艺文志今不传邕犹得见之及引之然则祀馘实系武王事班班若是不为孤证云
　　又按甞与石紫岚论经之伪者由后人经学未精故聴其乱真若人人能精伪者何容厠足其间乎虽然经学之难精自孟子来而已然矣紫岚深讶其説余曰孟子言水注江则不合于禹贡服齐疏则不合于仪礼讨不伐则不合于周礼大司马虽有曲为之説者左传哀九年吴城防沟通江淮自是江淮始相通孟子盖据哀公后吴王夫差所掘之道以为禹迹不知亦非然也杜预注谓引江水东北通射阳湖西北至宋口【宋当作末今山阳县北五里之北神堰也】入淮与孟子排淮入江者不合直至隋开皇七年开山阳渎大业元年开防沟皆自山阳至扬子入江水流与前相反盖至是孟子之言始验岂得谓误由左氏特禹贡未精熟耳又有曲为之説者滕文公于父当斩衰不齐而云齐疏者大概语亦犹中庸期之丧达乎大夫圣人是大槩説三年之丧本不止于父母而晦翁云只主父母未暇及他之类是也亦非然也檀弓穆公之母卒使人问于曾申申对曰哭泣之哀齐斩之情饘粥之食自天子达穆公母服齐故首言齐次斩盖并及之不似孟子对父遗斩古人文字宻如此三年之丧原不止子为父母凡嫡孙承重者为人后者父为长子皆然适孙承重者是为祖父母之后为人后者为之子皆可以父母之丧觧之惟父为长子则不可因思仪礼丧服曰父为长子何以三年也正体于上又乃将所传重也郑康成注谓此言为父后者然后为长子三年重其当先祖之正体又以其将代已为宗庙主也是亦父母之丧矣圣人之言无不周徧岂似后人举一而遗一又三不朝则六师移之六师属天子大国仅三军分明天子有讨有伐如何云讨而不伐且承以是故二字非文辞病处邪盖只为説诸侯伐而不讨遂装上天子讨而不伐以为对案而不觉与上文背要须易为天子有讨有伐诸侯有伐无讨始得不然周礼大司马之职以九伐之灋正邦国其谓之何矣紫岚曰由子之説推之以纣为兄之子而有防子启则不合于防子左传华周之妻善哭其夫则不合于左传檀弓余曰此却不然此古人连类而及之之文也酒不可言食而论语沽酒市脯不食风不可言润而系辞润之以风雨马不可言造而玉藻大夫不得造车马他若躬稼本稷而亦称禹三过不入本禹而亦称稷以至以纣为兄之子本指王子比干而亦及防子启善哭其夫而变国俗本指杞梁之妻而亦及华周之妻皆因其一而并言其一宋王楙所谓古人省言之体盖如此初不似今之拘拘此又穷经之士之所宜触类而长之者也
　　又按甞与石紫岚论今人经觧实有胜古人处盖古人未定今方定者亦有终归阙疑不得一味尽觧以为快者凡二条亦留京师时事徐嘉炎胜力过谈述黄泽赵汸之学黄曰经在致思而已赵曰何谓黄曰如礼有五不娶一为丧父长子注曰无所受命近代説者曰盖丧父而无兄者也女之丧父无兄者众矣何罪而见絶于人其非先王意已姑以此思之赵退而精思久之得其説曰此盖宋桓夫人许穆夫人之类尔注谓无所受命犹未失若丧父而无兄则期功之亲皆得为之主矣以复于黄黄曰甚善以弟论之果属宋桓夫人许穆夫人之类不与上文乱家子不娶注曰类不正相重乎礼止有四不娶耳乌得五予曰然长子盖女子长成者而当嫁而适遭父丧故曰丧父长子故曰无所受命此即曾子问昬礼既纳币有吉日女之父母死壻弗取事耳胜力不觉击节起立曰子可谓天启其哉鄞万斯同季野将辑古今丧礼名通考以丧服记夫之所为兄弟服妻降一等质予曰郑康成觧兄弟为族亲贾公彦曰当是夫之从母之类乎以弟论二説俱未安曷若以为嫂叔有服之证予曰可及退而审思嫂叔无服一见于檀弓再见于奔丧三见于逸礼果此节为兄妻及叔之服则子夏亲作丧服传不应曰夫之昆弟何以无服也云云子夏而云云其必非嫂叔服也可知降至晋虽有成粲亦曾援此以为宜大功而唐贞观魏徴等议加嫂叔服止泛论以恩以情譬继父方同爨不宜恝然终不援及丧服记其不得彊为説也可知须当阙疑惜不及复语季野
　　或有谓予伐国不问仁人况冡乎纵从冡中得有经籍吾亦不愿观者予曰朱子尝言政和铸造礼器并依三代遗法制度精宻气象淳古胜聂崇义三礼图逺甚知潭州日遂申省部乞用铜制之以荐先圣政和铸造非从冡中来者邪
　　又按夫之所为兄弟服妻降一等非指嫂叔断断如已谓终须阙疑亦未尽甲子春寓东海公碧山堂为説礼服中夜精思不觉忽得曰此殆缌麻章夫之诸祖父母报之注脚乎仪礼明着小功者兄弟之服又曰小功以下为兄弟夫之所谓兄弟服即夫之所为小功服妻降一等为缌麻也夫之诸祖父母马郑觧俱未当惟元敖氏以从祖祖父母从祖父母当之夫服此二人在小功章妻从夫而服则缌麻是也宛相符同惜黄勉斋奉师命以记随经见未及此耳或曰上文君之所为兄弟服室老降一等亦可作是觧否余曰何不可此即凡人大功服也即如贾公彦指亲兄弟为旁期者亦可或曰两兄弟可异觧乎余曰中庸三年之丧达乎天子是天子全服三年期之丧达乎大夫却含有降杀二达字义不同且上康成不甞训兄弟为族亲乎夫言岂一端而已夫各有所当也时季野寓处颇近不敢复语之矣
　　又按服问有从无服而有服公子之妻为公子之外兄弟注云谓为公子之外祖父母从母缌麻疏云知属公子之外祖父母从母者此等皆小功之服凡小功者谓为兄弟又一佳证
　　又按季野称其师余姚黄氏经学为致精示余答万季野丧礼杂问中有问郑康成谓天子诸侯左右房大夫士直有东房西室陈祥道因乡饮记荐脯出自左房乡射记边豆出自东房以为言左以有右言东以有西则大夫士之房室与天子诸侯同可知朱子心颇然之而未敢决今将从祥道何如黄氏答此恐不足以破郑説所谓左房者安知其非对右室而言也所谓东房者安知其非对西室而言也顾命之舞衣在西房兑之戈在东房天子诸侯之两房经有明文士既有西房何以空设无一事及之耶余曰仪礼固曾及之何得谓无季野愕然余曰聘礼君使卿皮弁还玉于馆宾南面受圭退负右房而立是时宾馆于大夫之庙此右房非大夫庙所有乎季野曰据贾公彦以为于正客馆非庙余曰更证以下文公馆宾宾辟康成注凡君有事于诸臣之家车造庙门乃下贾疏云以其卿馆于大夫之庙此馆则是诸臣之家已不能掩前説之非且古者天子适诸侯必舎其祖庙卿馆于大夫大夫馆于士士馆于工商皆庙也无别所为馆舎惟侯氏觐天子赐以舎非庙聘礼安得与之同昌黎甞苦仪礼难读今观康成以下诸公议论得毋并仪礼未之读耶季野益不悦
　　又按礼记曾子问有公馆私馆之别公馆凡二一是公家所造之馆即贾所谓正客馆一仍是卿大夫士家为君所使停舎者即为公馆聘礼一篇自卿致馆宾即馆后有司入陈注云入宾所馆之庙揖入及庙门注云舎于大夫庙卿馆于大夫注云馆者必于庙皆曾子问后所称之公馆非前所称不得以公彦曲説为借口
　　又按余向谓诸侯三门每门各有一朝郑康成谓外朝当在大门外大门者库门也以公食大夫拜赐于朝无宾入之文聘礼以柩造朝无丧入之文为之证陈祥道则谓大门外乃经涂非朝位也语最破的然亦未即以聘礼折之愚请折之曰案聘礼宾入竟而死是宾在路死未至国则以柩止于门外若宾死未将命是宾已至馆特未行聘亨之事而死则以棺造于朝夫一曰止于门外一曰造于朝分明死有不同而所以达君之命者亦各异处岂得合而一之或曰诚然但上文厥明讶賔于馆賔皮弁聘至于朝宾入于次下方叙公迎宾于大门内又曰賔入门左以大门内入门左证之则知朝在大门外康成犹朱引此余曰宾皮弁聘至于朝聘至于朝四字为一篇之纲不与下渉下方条析其事曰宾入于次不然次固在大门外而大门外即朝当直接入于次不得另以宾字起矣公食大夫礼宾朝服即位于大门外如聘大门外指次言不指外朝亦可证聘礼此朝字为虚且上不又有劳者遂以宾入至于朝先言入后言朝之文乎
　　又按季野称书集传谓今书传注所以独少者縁压于蔡氏予以为不然因偶摘逆子钊于南门之外蔡传作路寝门外不知南门即下应门蔡盖徒袭用伪孔传而不顾与明堂位谷梁传不合不博考之故善乎陈祥道有言天子雉门阍人谓之中门犹应门书谓之南门尔雅谓之正门路门书谓之毕门师氏谓之虎门盖中于五门谓之中门前于路门谓之南门政以应物谓之应门门毕于此谓之毕门画虎于此谓之虎门则门之名岂一端而已哉弟谓尚不止此应门谷梁传亦谓之南门曰南门者法门也范注法门谓天子诸侯皆南面而治法令之所出入故名法门考工记注谓之朝门路门大仆谓之大寝之门又谓之宫门师氏注谓之路寝门小宗伯注谓之殡门书以成王之殡在焉谓之庙门是也
　　又按仪礼十七篇言右房者二言左房者亦二右房见聘礼经文为大夫之西房见记文则诸侯之西房也左房见乡饮酒记为大夫东房见大射仪又诸侯东房分明有左有右由于有东有西天子诸侯大夫士之制并同吾犹憾祥道能虚防未能实证尔第一百二十一
　　癸酉冬薄游西泠闻休寜姚际恒字立方闭户著书攻伪古文萧山毛大可告余此子之廖偁也日望子来不可不见之介以交余少余十一嵗出示其书凡十卷亦有失有得失与上梅氏郝氏同得则多超人意见外喜而手自缮写散各条下其尤害义理者为録于此论威克厥爱允济四句曰此袭左传吴公子光曰吾闻之曰作事威克其爱虽小必济任威灭爱之言必是祖述桀纣之残虐而云者且又出乱臣贼子口其不可为训明甚光所与处者鱄诸之辈所习谋者弑逆之事焉知诗书者耶后世申商之法厥由以兴今作伪者但以吾闻之曰为书辞不知既载圣经生心而害政政而害事罪可胜诛乎李卫公问对臣按孙子曰卒未亲附而罚之则不服己亲附而罚不行则不可用此言凡将先有爱结于士而后可以严刑也若爱未加而独用峻法鲜克济焉太宗曰尚书云威克厥爱允济爱克厥威允罔功何谓也靖曰爱设于先威设于后不可反是也若威加于先爱救于后无益于事矣故惟孙子之法万代不刋案卫公问对亦繋假托然尚知辨正尚书之非可为有识又东坡书传先王之用威爱称事当理而已不惟不使威胜爱若曰与其杀不辜寜失不经又曰不幸而过寜僭无滥是尧舜以来常务使爱胜威也今乃谓威胜爱则事济爱胜威则无功是为尧舜不如申商也而可乎此后之党临敌誓师一切之言当与申商之言同弃不齿而近世儒者欲行猛政輙以此借口某不可以不辨案苏氏駮辨可谓当矣其所斥近世儒者必王安石与盘庚传后之君子同论小大战战四句曰据説我若不除桀桀必除我是汤之伐桀全是为自全免祸计非为救民涂炭也若圣人果非以救民为亟则为其臣子自宜生死惟命岂可作平等一辈观为此先制人之防耶説得成汤全是一片小人心肠絶不知有君臣之分者殊可怪叹如此实乃增汤之慙岂惟不能释汤之慙已乎论将告归曰此既造为复政因造为告归下又有今嗣王新服厥命语则是太甲归亳后尹輙翩然归矣殊谬不然君奭曰在太甲时则有若保衡保衡伊尹也襄二十一年左传曰伊尹放太甲而相之卒无怨色是尹奉太甲归后作相之日方长今据其説伊尹于太甲初丧时即放之而自摄奉太甲归后旋即复政若始终竟未甞相太甲者太甲去而我留太甲来而我去何相避之深也唐孔氏曰殷本纪云太甲崩子沃丁立沃丁序云沃丁既伊尹于亳则伊尹卒在沃丁之世汤为诸侯已得伊尹比至沃丁始卒伊尹夀年百有余嵗此告归之时已应七十左右也案孔疏伊尹以百余嵗之人七十左右未名为老太甲后为贤君称太宗享国绵长乃竟置伊尹于不问未甞一日留相王室伊尹亦优游私邑安享以没而终其身恝然其君盖万万无是理也
　　按第二卷论凡我造邦五句为袭国语姚氏与余同尤相明曰作伪者误以文武之教令为汤之教令所谓张帽李戴者是其原文以天道赏善而罚领句下用故字接曰故凡我造国无从非彞无即慆各守尔典以承天休彛字即应上善字慆即应上字天字即应上天道今割去领句别置于前此处数句全失照应剽敓古义既已乖舛不符又复隔越不贯胡其至此耶
　　又按第一卷论兼弱攻昧四句为袭左传亦不若姚氏明之尽但认仲虺四语为仅四字与余不同耳曰取乱侮亡填左传引仲虺语兼弱攻昧及推亡固存皆袭左传语邦乃其昌仿左传国之道也国之利也等语宣十二年随武子曰见可而进知难而退军之善政也兼弱攻昧武之善经也子姑整军而经武乎犹有弱而昧者何必楚仲虺有言曰取乱侮亡兼弱也汋曰于铄王师遵养时晦耆昧也武曰无竞惟烈抚弱耆昧以务烈所可也案左传惟取乱侮亡一句为仲虺语兼弱攻昧为古武经语故引书以明兼弱引诗以明耆昧又引诗以明抚弱耆昧也若书辞果有兼弱攻昧取乱侮亡二句左传安得分取乱侮亡句为仲虺之言分兼弱攻昧句为武之善经乎又安得以兼弱攻昧句为提纲以取乱侮亡句为条目乎此窦之了然者【孙文融批防左传云仲虺之诰中原有兼弱二字此以作断语觉未妥阅此不觉捧腹夫左氏之文为千古絶调安有此未妥之义留后人指摘乎使左氏受寃久矣今日始雪】又襄十四年中行献子曰仲虺有言曰亡者侮之乱者取之推亡固存国之道也襄三十年子皮曰仲虺之志云乱者取之亡者侮之推亡固存国之利也皆仅有取乱侮亡无兼弱攻昧足以为证其曰乱者取之云云孔疏谓取彼之意而改为之辞其言非本文是也推亡固存一句亦是从上亡字增出存字以释书辞故曰国之道也国之利也今将推亡固存句一并凑作书辞而于国之道也等句改为邦乃其昌以取协韵而已总之中间惟填传引逸书四字上下皆是将两处传文割剥聫缀既使经如补衲复使传无完肤矣
　　又按姚氏好以左氏駮古文与余同其论同力度德二句引昭二十四年传刘子谓苌曰甘氏又往矣对曰何害同德度义大誓曰纣有亿兆夷人亦有离徳余有乱臣十人同心同德是同德度义本苌语所以兴起大誓离德同德之义也今贸贸不察袭左此语于引大誓之前而又列诸泰誓中岂有同德度义为大誓之辞而下接以大誓曰耶古文袭左其显露败阙多此类但左氏之书岂能掩人不见而天下万世人日读左氏之书卒亦无厘订及此者何也杜预注度谋也言唯同心同德则能谋义子朝不能于我何害其义本与逸书四句聫属今将逸书四句另置于中篇此下接之曰受有臣亿万惟亿万心予有臣三千惟一心彼有德字兼心字此仅有心字无徳字全不照应又増同力度德一句以配合同德度义左氏度字本谋度之度今作揆度之度同力度德犹可觧同德度义便不可觧矣而孔传乃彊为之觧曰德钧则秉义者强夫德既钧矣又何谓之秉义乎岂义在德之外更居德之上乎岂纣与武之德钧而武独为秉义者乎即如其觧又何以兴起下引大誓离德同德之义乎种种迷谬摘不胜摘刘左传注案孔安国云德钧则秉义者彊苌此言取彼为説必其与彼德同乃度义之胜负但使德胜不畏彼彊故即引泰誓而劝其务德杜为不见古文故致此谬頴达曰彼尚书之文论两敌对战揆度有义者彊此论甘氏又往既不能同德何能度义属意有异与书义不同刘以为杜违尚书之文而规其过非也案刘反据伪传以诋杜之非頴达又駮刘注以证杜之是刘孔诸君皆不幸生古文之后徒作此纷纭耳又按论惟有慙德引襄二十九年传季札曰圣人之也而犹有慙德案札之观乐闻声审音即能知帝王之德辨众国之风史迁称其见防而知清浊是也自虞夏以迄春秋皆札自为论撰絶无一语扳据诗书之文若谓尚书先有此语而札乃扳据为説安在其为知乐耶其见舞象箾南籥者曰美哉犹有憾与犹有慙德正是一例句法若是则文王亦当自为有憾耶札之此语乃是评汤之韶即如孔子谓武未尽善意【邢邵甘露颂乐无慙德沈约谢示乐歌启观乐帝所逺有慙德皆足证】若是则武王亦当自为未尽善耶今误以评乐之言加之成汤之身而仲虺释之史臣书之将圣人青天白日心事全驱入模糊暧昧之乡岂不重可叹耶又曰圣人之道顺时而已时当揖让则为揖让时当征诛则为征诛易曰汤武革命顺乎天而应乎人是俯仰皆无慙矣茍有丝毫之慙圣人必不为之观汤誓今朕必往之辞及论语牡昭告之语岂是抱慙负恧者耶又按论至治馨香感于神明亦引僖五年传曰详宫之竒原文所谓馨香本属黍稷而言黍稷者本属祀神言意谓祀神所重在德茍有德矣其馨香非第黍稷而已乃明徳之馨香也今其上既无黍稷字然曰至治馨香夫馨香于至治何与耶此处既不言祀神事下又突然曰黍稷非馨夫黍稷于治民何与耶种种述谬皆为吞剥周书成语故余读三国志张纮传纮牋曰自古有国有家者咸欲修德政以比隆盛世至于其治多不馨香窃以此伪作者之所本又按论古文袭今文之误处曰无逸篇乃或亮隂三年不言其惟不言言乃雍説命上则亮隂三祀既免防其惟弗言以为相表里矣不知无逸其惟二字本是承接上句三年不言语气则上句不言二字不可删也又是唤起下句言乃雍语气则下句言乃雍不可删也今上下皆删独留此句其惟二字竟无着落语气不完何以便住又曰咸有一德后非民罔使民非后罔事本仿国语夏书曰众非元后何戴后非众无与守邦礼记太甲曰民非后无能胥以寜后非民无以辟四方但二者皆以民非后在上兴起下后非民乃是告君语义今倒置之则是告民语义不容出伊尹对太甲之口矣
　　又按论蔡传之误曰臣下不匡其刑墨安国传墨刑凿其頟湼以墨頴达疏犯顔而谏臣之所难故设不谏之刑以励臣下此特据伪孔传杜撰别无所出蔡氏引刘侍讲曰墨即叔向所谓夏书昬墨贼杀臯陶之刑贪以败官为墨案左引夏书谓昬墨贼三者皆当杀非刑名也此云其刑墨乃五刑湼頟之名也且此非贪罪作伪者原自不引左传其意欲以为不谏者有刑然又以不谏之刑本无所出因之姑从轻典云尔刘氏以左传宜杀之墨觧伪书湼頟之墨是伪书之墨本是刑名者反不谓之刑名左传之墨本非刑名者反谓之刑名矣何两误也
　　又按余甞以六韬三略李卫公问对尽伪书兹读井观琐言已知有先我而駮及者曰宋戴溪将鉴博议乃极称三略通于道而适于用可以立功而保身且谓其中多知足戒贪之语张良得之用以成名谓问对之书兴废得失事宜情实兵家术法灿然毕举皆可垂范将来以瑗观之问对虽伪然必出于有学识谋略者之手东坡云问对是阮逸伪作三略纯是剽窃老氏遗意迂缓支离不适于用其知足戒贪等语盖因子房之明哲而为之辞非子房反有得于此也盖圯桥授受之书亡矣此与所谓素书皆赝本如曰髙鸟死良弓藏敌国灭谋臣亡亡者谓夺其威废其权也皆取诸旧史而附防之痕迹宛然可见而戴亟称之无乃未之思与或谓汉建武二十七年诏已援黄石公记柔能制刚弱能制彊语则此书之传亦逺矣余曰安知非作三略者反用汉光武诏以充入之乎善夫朱子论孔丛子因曰天下多少是伪书开眼防得透自无多书可读其亦上数书之谓与
　　第一百二十二
　　第一百二十三
　　第一百二十四
　　第一百二十五
　　第一百二十六
　　第一百二十七
　　已上并阙
　　第一百二十八
　　或问孔安国之从祀在唐贞观二十一年实以古文尚书今子既辩古文尚书经与传皆属假托然则安国之从祀亦可得而去乎余曰唯唯否否安国之尚书诚假托然其于经籍之功亦有不可得而泯者如孝经二十二章传至梁始亡论语二十一篇何晏时虽不传而今论语注有所谓孔曰者即安国之辞是其有功于论语不可泯也礼古经五十六篇十七篇与高堂生所传正同余三十九篇谓之逸礼哀帝时欲立学官不果郑康成本习小戴礼后以古经校之取其义长者为郑氏学今郑注有所谓古文作某即安国之本所谓今文作某者乃从安国本也逸礼三十九篇唐初犹传诸儒曾不以为意遂燬于兵而吴澄所纂逸经八篇犹安国之遗也是其有功于仪礼不可泯也礼记未详篇数然汉志亦谓自孔壁得之伏生今文盘庚三篇合为一康王之诰合于顾命安国古文出始分析酒诰召诰率多脱简刘向以中古文校之始复完备是即其有功于今文尚书亦不可泯也且论其生平固无得而訾议也攷其世系固先圣之嫡也其从祀乌得而废诸愚于是有感于汉从祀诸儒矣伏生以尚书二十八篇祀宜也髙堂生以仪礼十七篇祀宜也毛苌以传诗三百五篇祀亦宜也独杜子春以周礼后苍以礼记则有可得而议焉者杜子春为刘歆门人永平初尚存能通其读郑众贾逵往受业焉马融郑康成之传注皆始于此是以为有功周礼而不知其功于周礼与杜林之有功古文尚书差相等耳固未殊絶也何以言之创始者难为功继起者易为力当秦火絶灭之余而能存亡保缺抱圣人之遗经独传于世如伏生髙堂生之功岂不为殊絶哉至王莽乱尚不至如秦火之甚故论实有功于周礼其惟河间献王德乎河间献王始开献书之路得周官五篇阙其冬官一篇购以千金不得取考工记以补其处合成六篇奏之藏于秘府哀帝时刘歆校理秘书始着于録略而后有门人杜子春能通其读遡厥渊源实自献王故论周礼之功进河间献王德于两庑而罢杜子春可也且河间献王之功亦不细矣据汉志及隋经籍志则礼古经出孔壁者安国得而献之出于鲁淹中者献王得而献之孝经十八章献王所得顔芝之本也【见邢昺疏】记百三十一篇献王得七十子后学之书也立毛氏诗则毛苌为之博士立左氏春秋则贯公为之博士济济乎洋洋乎西京之儒者未能或之先也其从祀乌得而舎诸后苍之从祀在嘉靖九年张孚敬【是年尚名璁兹从赐名】枋国大正祀典黜戴圣而进后苍推孚敬之意以春秋三传有左氏公羊氏谷梁氏尚书今文有伏生古文有孔安国毛诗有毛公独三礼仪礼有髙堂生周礼有杜子春而礼记有戴圣今戴圣以赃吏见黜不可不思一人以补之于是见艺文志有讫孝宣世后苍最明戴德戴圣庆普皆其弟子儒林传有仓説礼数万言号曰后氏曲台记授大戴小戴遂以后苍者为有功礼记而祀之不知后苍之明礼亦明髙堂生之仪礼耳其与礼记固絶不相蒙者也今世俗槩以礼记为曲台记此语不知何所自来而孚敬亦从而靡甚矣孚敬之不学也郑康成六艺论谓髙堂生以礼授萧奋奋授孟卿卿授后苍苍授戴德戴圣是为五传弟子所传皆仪礼也又谓戴德传记八十五篇则今大戴礼记是戴圣礼四十九篇则此礼记是礼记之在西汉原不立学官即大小戴所删亦不见艺文志东汉后马融卢植郑康成始各有觧诂通为三礼焉故若论礼记之功虽罢后苍可也或曰汉儒罢祀皆以过刘向以诵神仙方术罢贾逵以附防图防罢马融以党附势家罢何休以注风角等书罢今杜子春后苍子安得以过而罢之余曰无过者虽罢仍改祀于其乡若杜子春后苍者依卢植郑康成之例祀于乡可也或曰毛苌为河间献王博士属有君臣之分而并列两庑间魂魄其能安乎余曰吾思之稔矣子虽齐圣不先父食则臣虽齐圣不先君食可知也当仍毛苌于两庑而进河间献王德于启圣祠位次在顔曾孔孟孙四先贤之下周程朱蔡四先儒之上亦称曰先儒可也呜呼余之为斯论也自以为不可复易昔程敏政当治初元上疏议孔子庙庭祀典孰者当存【左氏公羊髙谷梁赤　伏胜　孔安国　毛苌　髙堂生　杜子春　申枨】孰者当罢【戴圣　刘向贾逵　马融何休　王肃　王弼　杜预　申党　公伯寮　秦冉　顔何　蘧瑗　林放】孰者当进【后苍王通胡瑗】孰者当改祀于乡【郑众　卢植　郑康成　服防　范　蘧瑗　林放】孰者当迁配于启圣【顔无繇　曾防孔鲤　孟孙氏】与从祀启圣【程珦朱松】凡三十九人俱不果行逮嘉靖朝张孚敬枋国始一一如其议以行之论之定者不行之于己犹可行之于人不行之于一时犹可行之于后世如此余之为斯论也深所望于后之君子哉
　　按程敏政疏亦谓后苍有功礼记宜与左氏伏生等一体从祀则张孚敬之误不独误读汉书亦縁敏政有以先之不特此也以郑夹漈之博奥犹谓汉世诸儒传授皆以曲台杂记故二戴礼在宣帝时立学官周礼仪礼世虽传其书未有名家者此何异説梦乎篁墩一疏援经据义出入凛如秋霜虽未见行当代犹获见赏异时故孚敬于其原疏之外所特进者一人欧阳修从前祭酒谢铎之议黜革者一人吴澄从今举人桂华之议从祀启圣祠者一人蔡元定愚窃有议焉者欧阳修从祀虽称其卫道之功同于韩愈而实以濮园之议合于己私故孚敬得而进之当嘉靖六年上已欲进欧阳修縁费宏杨一清不可而止是当日君臣固未敢毅然行也至孚敬则行之不恤矣吾恐后世之君子有以议其短长也愚甞考郑康成生平与卢植同无过而植经觧已不传康成尚大显于世即其于三礼之功亦不细为当日计者康成仍宜留既而思之康成最惑溺纬书纬书起于成哀之后东京尤盛为儒宗者正当引圣经以折其妄而反援以证经是信经不若信防纬也贾逵以附防图防罢矣何休以注风角等书罢矣不罢康成无以服贾何之心改祀于乡亦可谓得其平者矣凡余议从祀诸儒皆平心易气不敢有一毫私喜怒于其间良以此质鬼神俟后圣之事也今孚敬以濮议之唾余一旦膺主眷擅国柄遂敢进其所私喜之人于庙庭而又杀先师之佾舞笾豆为不同天子名之曰不敢上儗乎事天之礼不知徳足配天何不可事以事天之礼乎且成均者天子释奠尊师之地也以天子尊天子师而用天子礼乐又何不可之有乃孚敬以意为降杀乎噫孚敬以势力压天下之人俾不敢议其大礼而又欲以势力压万世之人俾不敢复议其祀典也哉
　　又按逸礼三十九篇谓唐初犹传天寳之乱遂燬于兵出草庐吴氏説不知何所自来独朱子文集及语类有唐初其书尚在一语与他语互异因徧考隋经籍志新旧两唐志俱无礼古经五十六篇或逸礼三十九篇之目仅存者今仪礼十七篇而已贾公彦疏周礼仪礼于郑注所引逸礼处不能辨出何书孔頴达疏月令能知所引为中霤礼文矣然亦不言具存则可证唐初无现传之事也安国壁中所得实止论语孝经尚书礼经四部无礼记今云然者亦偶本汉志余又曾疑汉志鲁共王壊孔子宅一段礼记记字为衍文或经字之譌因顔注未明故未尽削去实非属定论也
　　又按周礼废兴序云王莽时兵灾并起刘歆弟子丧亡徒有里人河南缑氏杜子春尚在盖杜子春乃缑氏县人非缑为人氏与杜子春各为一人隋志譌云河南缑氏及杜子春受业于歆因以教授郑夹漈因之遂谓礼有缑氏要钞四卷不知此见隋志及唐经籍志俱为礼记要钞注云缑氏撰似是六朝人唐艺文志则名缑氏要钞六卷为宋戴颙譔岂东汉初书乎郑之妄多此类
　　又按隋志云河间献王得仲尼弟子及后学者所记一百三十一篇献之亦譌汉志于此记注云七十子后学者所记盖七十子既丧源逺而末益分其时之学者各撰所闻故多杂隋志误防增及字遂画为二様人与杜子春同请更证之汉志于王史氏二十一篇下亦注七十子后学者刘向谓王氏史氏六国时人则七十子后学者六字岂有仲尼弟子在内哉又按以后氏曲台记为即今礼记误实始徐坚等初学记坚云见礼记正义今礼记正义无斯语坚复误又按石华峙紫岚告余子虽齐圣不先父食谓如顔曾子思配飨庙庭而路晳伯鱼反下从两庑之类非谓并列于两庑者并列两庑若河间献王毛苌虽君臣一统于先师之尊左昭右穆如宗庙行列未觉不可余曰蔡元定父子不两祀之乎紫岚曰周辅成程珦朱松皆以子贵故宜从祀启圣若蔡元定自有功圣门非以子后重者仍宜改祀于两庑可也余曰此説诚是吾为子识之
　　又按程珦朱松从祀程篁墩称其子之学开于父一首识周濓溪于属吏之中荐以自代而使二子从游一临没时以朱子托其友胡籍溪而得程氏之学且珦以不附新法退矣松以不附和议奉祠矣歴官行已咸有称述若周辅成者特以万歴二十三年湖广抚按援珦松之例以进案潘兴嗣亲为茂叔友又据其子所次行状撰墓文并未及辅成行实一字但云任贺州桂岭县令赠諌议大夫而已其云多善政者疑后人傅防非实窃谓纵实濓溪不由师传默契道妙学于其父何与哉而援珦松例耶罢之为宜又按程篁墩议孔子弟子从祀据家语而以史记所载为后人附益误太史公明云弟子籍出孔氏古文近是家语在唐初已非古本见顔师古注窃以二书亦未可偏废史记七十七人有公伯寮秦冉鄡单则家语所无家语亦七十七人别以陈亢琴牢县亶当其数合而计之整八十人嘉靖九年公伯寮以愬子路沮孔子罢宜矣但秦冉顔何以不载家语罢则大非二人宜复祀且顔何特不见篁墩所据家语而未尝不载唐小司马时家语见史记注程氏亦考未详又两庑不见有县亶或以县亶即鄡单亦非宜补入以合家语如是而孔子所谓受业身通者皆全具矣他若石室图有蘧伯玉林放申枨篁墩以枨即史记申党宜存枨去党合论语蘧伯玉在所严事林放止称鲁人未闻在弟子之列改祀于乡此则最为论之持平无容更议云
　　又按七十子之祀既定仍有可议者三一罗从彦李侗皆万歴四十一年进今天下学宫尚未通祀宜诏谕之一朱子门人蔡沈以书集传进而黄干直卿所编丧祭二礼尤精博出蔡上行谊首为朱子推重亦宜进一程子门人有杨时朱子门人有蔡沈岂有曾子髙弟公明仪见祭义注者孟子髙弟乐正克见孟子配飨者反在两庑之外乎诚为阙典或曰其位次若何余曰公明仪在先儒左氏之上乐正克在谷梁氏之下皆称先儒可也
　　又按孟子之父孟孙氏【孙字宜去方与庙庭亚圣之氏同】生平行实无考以孟子之故迁配启圣祠人无异议则祀典既可上及于父亦可下及于子四配中曾子有子曰曾申字子西集注以为曾子孙者非贤见孟子宜从祀十哲中子张有子曰申详贤虽下于子思却与泄栁并亦宜从祀或曰其位次若何余曰公明仪既入此二子当在公明仪之上亦称先儒盖仪又子张髙弟见檀弓疏
　　又按李侗从祀周木于成化乙巳曾请于朝不果行后作延平答问序曰自愧寡陋未考元史从祀之详余案元史祭祀志载宋五贤从祀是至正十九年胡瑜乞加杨时李侗胡安国蔡沈真德秀五人名爵从祀庙庭二十二年已准行矣何后正统初仍以胡蔡真入从祀治间谢铎徐溥叠以杨时为请议论虽正终不知有胜国已行故典然则明臣之寡陋大抵尔尔窃以如木之能自愧者亦罕其人矣
　　又按十哲顔子居首顔子既配飨以曾子当其数而居子夏之下后曾子又升配飨在宋度宗咸淳三年人以为必有若进矣已而进子张子张不愧也窃思有若终不可屈两庑但难位置之偶读王伯厚论语考异曰有若盖在言语之科宰我子贡之流亚也以孟子宰我子贡有若智足以知圣人为断快哉论也又思两庑有公西华以孟武伯问仁子路曾晳等侍坐章观之其政事之才实与由求并岂宜屈此因思当上请于朝广而为十二哲如是而德行有三人焉闵子骞冉伯牛仲弓言语亦三人焉宰我子贡有若政事亦三人焉冉有季路公西华文学亦三人焉子游子夏子张或曰子张之属文学也何居余曰程篁墩议王通胡瑗从祀断以程朱之言愚则终始断以孟子子夏子游子张皆有圣人之一体他日子夏子张子游以有若似圣人皆孟子之言也位置正宜于此不然孟子之言反不若程朱矣
　　又按王通胡瑗从祀程篁墩断以程朱之言是已但朱子近思録第十四卷载论圣贤诸子之语自孔子下十有六人尽入从祀虽荀卿扬雄入而未终终不似诸葛孔明尚阙焉有待者窃以程子称其为王佐为儒者为庶几礼乐可谓至矣复讨论得陈氏龙正书有云学须静其防与寂然不动通乎集众思其道与舎己从人近乎治世以大德不以小惠罪废人而人感泣其用与不费不庸不怨恊乎持心如秤不为人轻重所云廓然大公物来顺应者与诸葛忠武侯直孟子而后一人以序飨祀可矣随之九四次孔明于伊周程子先得我心哉余谓此段尤先得我心即以之作汉诸葛孔明先生从祀议可
　　又按孔明而外复得一人曰宋范文正公公宜从祀屡为议者所归讨论得王氏祎书欲脩仲淹并进王氏世贞则欲黜脩而进仲淹诚哉先得我心矣且其年最长生于太宗端拱二年己丑胡瑗少四嵗生太宗淳化四年癸巳邵雍生真宗大中祥符四年辛亥周惇頥生真宗天禧元年丁巳司马光生天禧三年己未张载生天禧四年庚申程颢生仁宗明道元年壬申頥二年癸酉杨时生仁宗皇祐五年癸巳罗从彦生神宗熈寜五年壬子胡安国生熈寜七年甲寅李侗生哲宗元祐八年癸酉然后及朱及张及吕一以齿所谓异代者既以序朝而同代者自宜序齿一也或曰圣门重道不重齿果尔朱子不应列宋之第十三或曰以从祀时先后序果尔胡瑗在明嘉靖始入又不应突列周程前凡此皆礼之无可疑者又按从祀已入而复罢者皆各以其一实事独荀卿生平无可以仅以议论曰性恶是也愚敢援荀卿之例及王阳明阳明生平亦无可以亦仅以议论曰无善无恶是也辩无善无恶者众矣而莫善于万歴间顾髙二公顾端文宪成谓佛学三藏十二部五千四十八卷一言以蔽之曰无善无恶七佛偈了然矣故取要提纲力剖四字又以辩四字于告子易辩四字于佛氏难以告子之见性麤而佛氏之见性防也辩四字于佛氏易辩四字于阳明难在佛氏自立空宗在吾儒则隂壊实教也其言曰自古圣人教人为善去恶而已为善为其固有也去恶去其本无也本体如是工夫如是其致一而已矣阳明岂不教人为善去恶乎然既曰无善无恶而又曰为善去恶学者执其上一语不得不忽下一语也何者心之体无善无恶则凡所谓善与恶皆非吾之所固有矣皆非吾之所固有则皆情识之用事矣皆情识之用事皆不免为本体之障矣将择何者而为之末也心之体无善无恶则凡所谓善与恶皆非吾之所得有矣皆非吾之所得有则皆感遇之应迹矣皆感遇之应迹则皆不足为本体之障矣将择何者而去之犹未也心之体无善无恶吾亦无善无恶己耳若择何者而为之便未免有善在若择何者而去之便未免有恶在若有善有恶便非所谓无善无恶矣阳明曰四无之説为上根人立教四有之説为中根以下人立教是阳明且以无善无恶扫却为善去恶矣既已扫之犹欲留之纵曰为善去恶之功自初学至圣人究竟无尽彼直见以为是权教非实教也其谁肯聴既已拈出一个虚寂又恐人养成一个虚寂纵重重教戒重重属付彼直见以为是为众人説非为吾辈説也又谁肯聴夫何故欣上而厌下乐易而苦难人情大抵然也投之以所欣而复困之以所厌畀之以所乐而复撄之以所苦必不行矣故曰惟其执上一语虽欲不忽下一语而不可得至于忽下一语其上一语虽欲不而不可得也罗念庵曰终日谈本体不説工夫才拈工夫便以为外道使阳明复生亦当攒眉王塘南曰心意知物皆无善无恶此语殊未稳学者以虚见为实悟必依凭此语如服鸩毒未有不杀人者海内有号为超悟而竟以破戒负不韪之名于天下正以中此毒而然也且夫四无之説主本体言也阳明方曰是接上根人法而识者至等之于鸩毒四有之説主工夫言也阳明第曰是接中根以下人法而昧者遂等之于外道然则阳明再生目击兹弊将有摧心扼腕不能一日安者何但攒眉已乎髙忠宪攀龙作方学渐性善绎序曰名性曰善自孟子始吾徴之孔子所成之性即所继之善也名善曰无自告子始吾无徴焉竺干氏之説似之至王阳明始以心体为无善无恶心体即性也今海内反其説而复之古者挏城方本庵及吾邑顾泾阳方谓天泉证道乃王龙溪之言托于先师阳明攀龙不敢知窃以阳明所为善非性善之善何则彼谓有善有恶者意之动则是以善属之意也其所谓善第曰善念云而已所谓无善第曰无念云而已吾以善为性彼以善为念也吾以善自人生而静以上彼以善自五性感动而后也故曰非吾所谓性善之善也吾所谓善元也万物之所资始而资生也乌得而无之故无善之説不足以乱性而足以乱教善一而已矣一之而一元万之而万行为物不二者也天下无无念之心患其不一于善耳一于善即性也今不念于善而念于无无亦念也若曰患其着焉着于善着于无一着也着善则拘着无则荡拘与荡之患倍蓰无算故圣人之教必使人格物物格而善明则有善而无着今惧其着至夷善于恶而无之人遂将视善如恶而去之大乱之道也故曰足以乱教此方君所忧而性善绎所以作也善乎方君之言曰见为善色色皆善故能善天下国家见为空色色皆空不免空天下国家见之异则体之异体之异则用之异此毫厘千里之判也呜呼古之圣贤曰止善曰明善曰择善曰积善盖恳恳焉今以无之一字扫而空之非不教为善也既无之矣又使为之是无食而使食也人欲横流如水之建瓴而下语之为善千夫隄之而不足语之无善一夫决之而有余悲夫
　　又按阳明之学出于象山象山生平亦无可以亦当以其议论曰顔子为不善学是也此语果是则孔子为非孔子不非则此语殆无忌惮且荀卿之所以疵者在言性恶与孟子相反反孟子者既去反孔子者顾可晏然而已乎程子曰既不识性更説甚道余亦谓既不识顔子而轻诋之岂真读孟子而有得耶不过取其便于己似已处标以为宗不罢象山亦无以服荀卿之心曾戱语古人生平有三多扬子云多却一莽大夫吴草庐多却咸淳间举进士与李易安多一张汝舟均为终身疵不然此二大儒者第取以言功于圣门在汉胜董仲舒元胜许鲁斋孰得而撤其爼豆两庑之席哉
　　又按陈氏龙正书言孔庙祀典损益更宜得中成化中增定佾舞八笾豆十二以益为尊者也嘉靖初易像为主易王称师以损为尊者也像非华教而王号不足以极隆惟师之尊直与亲并虽天子可以北向而事之故嘉靖之损与成化之益实相成也即更大成殿为先师庙亦以神明之礼事之岂以庙之称为替于殿也帝王所居生称殿死称庙故曰清庙曰世庙曰太庙皆神明之也大内寝室有殿子孙祀其先以生人之道也今孔子万世公共之师神明之宜也何必如子孙之祀先哉惟兼损佾舞笾豆之数果当日言礼者迎附之失应如王世贞议复其旧然世贞当日之请所以不行者亦以未阐损益之原在祭之者而不在所祭者礼父为士子为大夫以士祭以大夫师弟子之义即父子可通也孔子布衣也而祭之于太学者天子也天子北面而拜飨之矣顾以所祭者布衣而不可八佾乎然则孔子生时固未为诸侯王也虽六佾岂其所固有哉故佾之八也笾豆之十二也为天子主祭而特隆之于太学者也【此説非成化十二年增笾豆佾舞时诏通行天下】非以帝礼追隆先师也若以帝郡邑且不得概祭矣其説为吾所已及者言四配切近圣座皆称子盖以后人致敬前贤不以生时师前弟名祖前孙名之礼拘也由是言之则闵冉游夏之徒侍飨殿侧即两庑之羣髙第弟子及后世名儒其上皆冠以先贤先儒则莫非后人致敬前贤之礼矣若犹呼名于义未合宜如论语记例路贡游夏及群弟子悉以字称如先贤子羽澹台氏子贱宓氏后世诸贤有諡者则举而加之如先儒仲淹文中子王氏退之文公韩氏宋儒道髙者自昔称六子崇祯朝已特子之入本朝则敬轩薛文清公敬斋胡文敬公之类古者大臣没则锡諡正以易名为之讳也今以后世庙祀昔贤反不为讳于义安乎唯大学则天子所视本朝从祀诸先生当特于諡前称名如云先儒薛瑄諡文清胡居仁諡文敬之位盖以君临臣不宜字也用下敬上谓之贵贵此为诸先生体尊主之心也或曰当其为师则弗臣也天子批答章疏时呼辅臣为先生御经筵呼讲官为先生皆不以名朝夕供职犹见敬礼若是况乎列食文庙号跻往哲何必名之第曰先儒薛先生諡文清胡先生諡文敬是则用上敬下谓之尊贤体天子重道之心也于先代字之子之于本朝名不名两着其义惟所取裁言亦可録独又言左不以字显权且称名不知丘明非左氏也髙堂生名字偕亡不知伯其字也见谢承后汉书
　　又按甲戌首春交王复礼草堂于钱塘示余文庙祀典十四议内一议实为吾説所未及者録之畧曰宋洪迈言孔门髙弟顔既配享曾复居堂而二贤之父乃列从祀子处父上神灵未安元熊禾言宜别立一祠祀圣父叔梁纥而以顔曾孔孟四氏侑食如此则可以示有尊而教民孝矣明嘉靖间果如其议三贤迁配启圣某以为从此类推孔忠非夫子之兄子乎公冶长非以子妻者乎南容非以兄之子妻者乎今尚列两庑子思之神其能安乎不若迁三贤亦配启圣则伯鱼子蔑兄弟也皆启圣之孙公冶子长南宫子容姻娅也皆启圣之孙壻分同谊合配享一堂位在先贤孟氏【宜改称子方合先贤称子之例】之上可也
　　又按余考得牛列传有明堂议云案刘向别录及马宫蔡邕所见当时有古文明堂礼王居明堂礼其书皆亡莫得而正王居明堂礼正三十九篇之一康成引入礼注者蔡又前于康成故亦引入明堂月令论云书亡是至隋已不传亦何怪经籍志无其目也朱子谓五十六篇礼不知何代何年失了可惜犹未考及此有曾谓余此疏证自郑康成来所未有惜朱紫阳不得见之者盖亦有以夫
　　或谓予子既欲近罢阳明逺罢象山则居于两公之间如白沙者亦应在所罢矣予曰然亦以议论白沙诗有云起凭香几读楞严又云天涯放逐浑闲事消得金刚一部经生平所学固已和盘托出不为遮藏较阳明予犹觉其本色窃以儒如胡安定虽粗然尚守儒之藩篱如陆与陈与王虽深却隂壊儒之壸奥故一在莫敢废一在必当罢即陈氏龙正賛昌黎亦只曰粗粗守正
　　或又谓明从祀仅存文清敬斋矣如斯而已乎予曰近讨论得四先生学约为薛为胡为罗为髙曰薛文清以纯粹之资加刻厉之学读书一録力明复性之防胡敬斋认定一敬以接圣学之传罗整庵当心学盛行狂澜鼎沸逺摘金谿新防以正其源近攻姚江增城以塞其流视薛胡两先生力钜而心苦矣髙忠宪一代正骨力肩斯道凡于学脉几防曲折辨析不漏毫芒灵心妙笔又足发之盖四先生者羽翼宋五子者也窃以明如整庵忠宪当续入从祀
　　又按两庑先贤先儒位次后多凌躐或具防或私着论皆以亟请厘正以妥在庙之灵为言诚不可已盖縁有迁者改者黜者西多于东于是西之先儒左氏则躐于东之先贤秦非之上西之汉儒孔安国则躐于东之周儒谷梁赤之上甚且以弟而先兄程頥之于颢是也以南宋而先北宋朱熹于司马光是也他若此尚众愚谓须俟上所议进者悉进无遗贤罢者悉罢无幸位然后一堂之上首四配少次十二哲两庑之间先先贤若干人次先儒若干人东西对叙逐位逓迁一依其朝代及齿不必拘昭常为昭穆常为穆如宗庙之制斯可称不刋之典
　　又按山阳县学庙新成笾豆放失如式更制有以其数来徴余者余漫据续文献通考载明初司府州县衞学礼乐如太学答之礼谓笾豆当时循元制笾豆各以十也又据成化十二年九月允周洪谟再疏请笾豆增为十二六佾增为八通行天下通行天下不止国学皆用十二笾豆可知今当嘉靖防杀后仍宜以十杨开沅用九闻而以明会典所载来曰嘉靖九年令南京国子监祭用十笾十豆天下府州县学八笾八豆乐舞各止六佾礼固有差等矣为之怃然要他日国学复成化制时府州县学降以十固所甘心尔










　　尚书古文疏证卷八
<经部,书类,尚书古文疏证>
　　钦定四库全书
　　尚书古文疏证　　　　山阳　阎　咏　撰附録
　　朱子古文书疑【语类四十七条】
　　尚书一
　　孔壁所岀尚书如禹谟五子之歌征泰誓武成冏命微子之命蔡仲之命君牙等篇皆平易伏生所传皆难读如何伏生偏记得难底至于易底全记不得此不可晓如当时诰命出于史官属辞须説得平易若盘庚之类再三告戒者或是方言或是当时曲折説话所以难晓【人杰○以下论古今文】
　　伏生书多艰澁难晓孔安国壁中书却平易易晓或者谓伏生口授女子故多错误此不然古今书中所引书语已皆如此不可晓僴问如史记引周书将欲取之必固与之之类此必非圣贤语曰此出于老子疑当时自有一般书如此故老子五千言皆缉缀其言取其与已意合者则入之耳【僴】
　　问林少頴説盘诰之类皆出伏生如何曰此亦可疑盖书有古文有今文今文乃伏生口传古文乃壁中之书禹谟説命髙宗肜日西伯戡黎泰誓等篇凡易读者皆古文况又是科斗书以伏生书字文考之方读得岂有数百年壁中之物安得不讹损一字又却是伏生记得者难读此尤可疑今人作全书觧必不是【大雅】
　　伯丰问尚书古文今文有优劣否曰孔壁之传汉时却不传只是司马迁曾师授如伏生尚书汉世郤多传者鼂错以伏生不曾出其女口授有齐音不可晓者以意属成此载于史者及观经传及孟子引享多仪出自洛诰却无差只疑伏生偏记得难底却不记得易底然有一説可论难易古人文字有一般如今人书简説话杂以方言一时记録者有一般是做出告戒之命者疑盘诰之类是一时告语百姓盘庚劝谕百姓迁都之类是出于记録至于蔡仲之命微子之命冏命之属或出当时做成底诏诰文字如后世朝廷词臣所为者然更有脱简可疑处苏氏传中于乃洪大诰治之下略考得些小胡氏皇王大纪考究得康诰非周公成王时乃武王时盖有孟侯朕其弟小子封之语若成王则康叔为叔父矣又其中首尾只称文考成王周公必不只称文考又有寡兄之语亦是武王与康叔无疑如今人称劣兄之类又唐叔得禾传记所载成王先封唐叔后封康叔决无侄先叔之理吴才老又考防梓材只前面是告戒其后都称王恐自是一篇不应王告臣下不称朕而自称王耳兼酒诰亦是武王之时如此则是断简残编不无遗漏今亦无从考正只得于言语句读中有不可晓者阙之又问壁中之书不及伏生书否曰如大禹谟又郤明白条畅虽然如此其间大体义理固可推索但于不可晓处阙之而意义深逺处自当推究玩索之也然亦疑孔壁中或只是畏秦焚坑之祸故藏之壁间大槩皆不可考矣【按家语后云孔腾字子襄畏秦法峻急乃藏尚书于孔子旧堂壁中又汉史记尹敏传云孔鲋所藏○防】
　　伯丰问尚书未有觧曰便是有费力处其间用字亦有不可晓处当时为伏生是济南人晁错却颍川人止得于其女口授有不晓其言以意属读然而传记所引却与尚书所载又无不同只是孔壁所藏者皆易晓伏生所记者皆难晓如尧典舜典臯陶谟益稷出于伏生便有难晓处如载采采之类大禹谟便易晓如五子之歌征有甚难记却记不得至如泰誓武成皆易晓只牧誓中便难晓如五歩六歩之类如大诰康诰夹着防子之命穆王之时冏命君牙易晓到吕刑亦难晓因甚只记得难底却不记得易底便是未易理防【防】
　　包显道举所防尚书数条先生曰诸诰多是长句如君奭弗永逺念天威越我民罔尤违只是一句越只是及罔尤违是总説上天与民之意汉艺文志注谓诰是晓谕民若不速晓则约束不行便是诰辞如此只是欲民易晓显道曰商书又却较分明曰商书亦只有数篇如此盘依旧难晓曰盘却好曰不知怎生地盘庚抵死要恁地迁那都若曰有水患也不曾见大故为害曰他不复更説那事头只是当时小民被害而大姓之属安于土而不肯迁故説得如此曰大槩伏生所传许多皆聱牙难晓分明底他又却不曾记得不知怎生地显道问先儒将十一年十三年等合九年説以为文王称王不知有何据曰自太史公以来皆如此説了但欧公力以为非东坡亦有一説但书説惟九年大统未集予小子其承厥志却有这一个痕瑕或推泰誓诸篇皆只称文考至武成方称王只是当初三分天下有其二以服事殷也只是覊縻那事体自是不同了【义刚】
　　书有两体有极分晓者有极难晓者某恐如盘庚周诰多方多士之类是当时召之来而面命之面教告之自是当时一类説话至于旅獒毕命防子之命君陈君牙冏命之属则是当时修其辞命所以当时百姓都晓得者有今时老师宿儒之所不晓今人之所不晓者未必不当时之人却识其词义也【道夫】
　　书有易晓者恐是当时做底文字或是曾经修饰润色来其难晓者恐只是当时説话盖当时人説话自是如此当时人自晓得后人乃以为难晓尔若使古人见今之俗语却理防不得也以其间头绪多若去做文字时説不尽故只直记其言语而已【广】
　　尚书诸命皆分晓盖如今制诰是朝廷做底文字诸诰皆难晓盖是时与民下説话后来追録而成之
　　典谟之书恐是曾经史官润色来如周诰等篇恐只似如今榜文晓谕俗人者方言俚语随地随时各自不同林少頴尝曰如今人即日伏惟尊候万福使古人闻之亦不知是何等説话【人杰】
　　尚书中盘庚五诰之类实是难晓若要添减字硬説将去尽得然只是穿凿终恐无益耳【时举】
　　道夫请先生防尚书以幸后学曰某今无工夫曰先生于书既无觧若更不防则句读不分后人承舛聴讹卒不足以见帝王之渊懿曰公岂可如此説焉知后来无人道夫再三请之曰书亦难防如大诰语句甚长今人却都碎读了所以晓不得某尝欲作书説竟不曾成如制度之属祗以防文为本若其他未稳处更与挑剔令分明便得又曰书疏载在璇玑玉衡处先説个天今人读着亦无甚要以某观之若防得此则亦可以麤想像天之与日月星辰之运进退疾迟之度皆有分数而厯数大槩亦可知矣【道夫○读尚书法】
　　二典三谟其言奥雅学者未遽晓防后面盘诰等篇又难防且如商书中伊尹告太甲五篇説得极切其所以治心修身处虽为人主言然初无贵贱之别宜取细读极好今人不于此等处理防却只理防小序某防得书小序不是孔子自作只是周秦间低手人作然后人亦自理防他本义未得且如臯陶矢厥谟禹成厥功帝舜申之申重也序者本意先説臯陶后説禹谓舜欲令禹重説故将申字系禹字盖伏生书以益稷合于臯陶谟而思曰赞赞襄哉与帝曰来禹汝亦昌言禹拜曰俞帝予何言予思日孜孜相连申之二字便见是舜令禹重言之意此是序者本意今人都不如此説説得虽多皆非其本意也又曰以义制事以礼制心此是内外交相养法事在外义由内制心在内礼由外作铢问礼莫是摄心之规矩否曰礼只是这个礼如顔子非礼勿视聴言动之类皆是也又曰今学者别无事只要以心观众理理是心中所有常存此心以观众理只是此两事耳【铢】
　　问可学近读何书曰读尚书曰尚书如何防曰须要考歴代之变曰世变难防唐虞三代事浩大濶逺何处测度不若求圣人之心如尧则考其所以治民舜则考其所以事君且如汤誓汤曰予畏上帝不敢不正熟读岂不见汤之心大抵尚书有不必觧者有须着意觧者不必解者如仲虺之诰太甲诸篇只是熟读义理自分明何俟于觧如洪范则须着意觧如典谟诸篇辞稍雅奥亦须略觧若如盘庚诸篇已难觧而康诰之属则已不可觧矣昔日伯恭相见语之以此渠云亦无可阙处因语之云若如此则是读之未熟后二年相见云诚如所説【可学】
</div>
    <div class="pagination">
<a href="尚书古文疏证_page9.html">上一页</a><span>...</span><a href="尚书古文疏证_page5.html">5</a><a href="尚书古文疏证_page6.html">6</a><a href="尚书古文疏证_page7.html">7</a><a href="尚书古文疏证_page8.html">8</a><a href="尚书古文疏证_page9.html">9</a><span class="current-page">10</span><a href="尚书古文疏证_page11.html">11</a><a href="尚书古文疏证_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
