<!DOCTYPE html>
<html>
<head>
    <meta charset="UTF-8">
    <title>书经大全 - 第 24 页/共 29 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>书经大全 - 第 24 页/共 29 页</h1>
    <div class="content">　　自时厥后立王生则逸生则逸不知稼穑之艰难不闻小人之劳惟耽乐【音洛】之从自时厥后亦罔或克寿或十年或七八年或五六年或四三年
　　过乐谓之耽泛言自三宗之后即君位者生则逸豫不知稼穑之艰难不闻小人之劳惟耽乐之从伐性丧生故自三宗之后亦无能寿考逺者不过十年七八年近者五六年三四年尔耽乐愈甚则享年愈促也凡人莫不欲寿而恶【去声】夭此篇专以享年永不永为言所以开其所欲而禁其所当戒也【陈氏经曰逸乐人所好然所好有甚于逸乐者苟以难难而得寿奚为而逸乐艰难人所恶然所恶有甚于艰难者苟以逸乐而促寿奚为而不艰难公之言夺常情之好恶而示以所甚好甚恶也　苏氏曰人莫不好逸欲而其所甚好者生也以其所甚好禁其所好庶几必信然犹有不信者以逸豫为未必害生也汉武帝唐明皇岂无欲者哉而寿如此夫多欲不享国者皆是也武帝明皇千一而已岂可専望乎此哉　吕氏曰忧勤者必寿逸豫者必夭此周公格言大训非特以戒成王实万世人主之龟鉴也葢人之一心苟有所操存则精神思虑日由乎天理之中其寿固可必孔子所谓仁者寿诗人所谓乐只君子万寿无期亦即其理而推之耳后世之君惮忧勤而恣逸乐伐性伤生靡所不至乃欲慕神仙之术以求长年何其愚之甚也欤　葵初王氏曰苏氏之说于经有助使好逸者无以汉武明皇借口吕氏求神仙延寿之説三代前未有也然亦可备经筵进读之一义】
　　周公曰呜呼厥亦惟我周太王王季克自抑畏
　　商犹异世也故又即我周先王告之言太王王季能自谦抑谨畏者葢将论文王之无逸故先述其源流之深长也大抵抑畏者无逸之本纵肆怠荒皆矜夸无忌惮者之为故下文言文王曰柔曰恭曰不敢皆原太王王季抑畏之心发之耳【陈氏大猷曰克自者真能自用其力而人不与也抑者所以下之也如制忿欲去奢侈皆是也畏敬畏也人所以肆行无畏不能自抑故也抑其私欲惟义是从则必畏天命畏祖宗畏小民矣】
　　文王卑服即康功田功
　　卑服犹禹所谓恶衣服也康功安民之功田功养民之功言文王于衣服之奉所性不存而专意于安养斯民也卑服葢举一端而言宫室饮食自奉之薄皆可类推【孔氏曰就田功以知稼穑之艰难　新安陈氏曰孔氏以即田功为知稼穑之艰难甚好知稼穑艰难乃无逸之根本一篇之纲领也迪哲四君皆由于此彼生则逸之君只为不知稼穑艰难耳】
　　徽柔懿恭怀保小民惠鲜鳏寡自朝至于日中昃不遑暇食用咸和万民
　　徽懿皆美也昃日昳【徒结反】也柔谓之徽则非柔懦之柔恭谓之懿则非足【子遇反】恭之恭文王有柔恭之德而极其徽懿之盛和易近民于小民则怀保之于鳏寡则惠鲜之惠鲜云者鳏寡之人垂首丧【去声】气赉予【音与】赒给之使之有生意也自朝至于日之中自中至于日之昃一食之顷有不遑暇欲咸和万民使无一不得其所也文王心存乎民自不知其勤劳如此岂秦始皇衡石程书隋文帝卫士传餐代有司之任者之为哉立政言罔攸兼于庶言庶狱庶慎则文王又若无所事事者不读无逸则无以知文王之勤不读立政则无以知文王之逸合二书观之则文王之所从事可知矣【问徽柔懿恭是一字二字朱子曰一字柔者须徽恭者须懿柔而不徽则姑息恭而不懿则非由中出柔易于暗弱徽者发扬之意恭形于外懿则有蕴藏之意　陈氏大猷曰卑服非止恶衣服凡服用皆卑损】
　　文王不敢盘于游田以庶邦惟正之供文王受命惟中身厥享国五十年
　　游田国有常制文王不敢盘游无度上不滥费故下无过取而能以庶邦惟正之供于常贡正数之外无横敛【竝去声】也言庶邦则民可知文王为西伯所统庶邦皆有常供春秋贡于霸主者班班可见至唐犹有送使之制则诸侯之供方伯旧矣受命言为诸侯也中身者汉孔氏曰文王九十七而终即位时年四十七言中身举全数也上文崇素俭恤孤独勤政事戒游佚皆文王无逸之实故其享国有厯年之永【吕氏曰凡有血气患于上陵必学问以下之抑损只畏以自下则用力于无逸深矣力不分于奉己故功全归于恤民惠泽之使鲜鲜有生意盘游田曰不敢翼翼之小心也此章言文王家法凡无逸之条目如崇俭素重农亩恤穷因勤政事戒游田损横敛大略皆备其称文王之寿即前章之意以此为防后世犹为文王忧勤损寿之説以启人主之好逸如郑者】
　　周公曰呜呼继自今嗣王则其无淫于观于逸于游于田以万民惟正之供
　　则法也其指文王而言淫过也言自今日以往嗣王其法文王无过于观逸游田以万民惟正赋之供上文言游田而不言观逸以大而包小也言庶邦而不言万民以逺而见近也
　　无皇曰今日耽乐【音洛】乃非民攸训非天攸若时人丕则有愆无若殷王受之迷乱酗【音煦】于酒德哉
　　无与毋通皇与遑通训法若顺则法也毋自寛假曰今日姑为是耽乐也一日耽乐固若未害然下非民之所法上非天之所顺时人大法其过逸之行【胡孟反】犹商人化受而崇饮之类故继之曰毋若商王受之沈迷酗于酒德哉酗酒谓之德者德有凶有吉韩子所谓道与德为虚位是也【陈氏经曰两惟正之供皆不以贡赋为吾逸乐之用也观逸游田人君未尝无特不可过其则耳一日暂乐若未害也而以为不可者葢此心不可以斯须忘斯须而忘是放其心自此以往不可收拾矣　吕氏曰虽戒成王实欲后嗣共守此训故以继白今嗣王言观览以舒其目安逸以休其身游豫以省风俗田猎以习武备人君不能无也不可过尔过则人欲肆而入于乱亡矣故公使之无淫过于此必絶之使无则迫蹙拘制矣观逸游田横敛之源四者既省用有常经自应以万民惟正之供始耽乐者毋自恕曰今日耽乐尔是心一流将一日二日浸浸终身不返矣苟不戒一日之耽乐必至为纣之徒无皇曰今日耽乐葢原淫乐之始使之深絶其防无若殷王受葢要淫乐之终使知必至此极始终备矣　林氏曰隠公观鱼庄公观社观也唐敬宗日晏坐朝逸也周穆所至有车辙马迹游也太康畋洛表田也皆淫于此者西山真氏曰前举三宗后举文王俾王知所法又举纣俾王知所戒纣之恶无不有酗酒其最也人无智愚皆知忧勤必享国逸欲必戕生惟沈湎于酒心志昏乱则虽死亡在前亦不知畏故欲无逸则不可酗酒酗酒则必不能无逸公所以专以此申戒也薛氏曰今日耽乐与诗所谓一醉日富当同义】
　　周公曰呜呼我闻曰古之人犹胥训告胥保惠胥教诲民无或胥诪【音周】张为幻【音患】
　　胥相训诫惠顺诪诳【古况反】张诞也变名易实以【音炫】观者曰幻叹息言古人德业已盛其臣犹且相与诫告之相与保惠之相与教诲之保惠者保养而将顺之非特诫告而已也教诲则有规正成就之意又非特保惠而已也惟其若是是以视听思虑无所蔽塞好恶取予【音与】明而不悖故当时之民无或敢诳诞为幻也【吕氏曰训音教诲皆见于言语保惠则调防于日用功用相表里也　新安陈氏曰训诲忠言也诪张邪说也忠言交进则邪说莫行】
　　此厥不听人乃训之乃变乱先王之正刑至于小大民否则厥心违怨否则厥口诅祝【音咒】
　　正刑正法也言成王于上文古人胥训告保惠教诲之事而不听信则人乃法则之君臣上下师师非度必变乱先王之正法无小无大莫不尽取而纷更【音庚】之葢先王之法甚便于民甚不便于纵侈之君如省刑罚以重民命民之所便也而君之残酷【音哭】者则必变乱之如薄赋敛【去声】以厚民生民之所便也而君之贪侈者则必变乱之厥心违怨者怨之蓄于中也厥口诅祝者怨之形于外也为人上而使民心口交怨其国不危者未之有也此葢治乱存亡之机故周公恳恳言之【陈氏大猷曰承上章无怨咸和之意遂及于违怨诅祝　唐孔氏曰诣神加殃谓之诅以言告神谓之祝】
　　周公曰呜呼自殷王中宗及髙宗及祖甲反我周文王兹四人迪哲
　　迪蹈哲智也孟子以知而弗去为智之实迪云者所谓弗去是也人主知小人之依而或忿戾之者是不能蹈其知者也惟中宗髙宗祖甲文王允蹈其智故周公以迪哲称之
　　厥或告之曰小人怨汝詈【音吏】汝则皇自敬德厥愆曰朕之愆允若时不啻不敢含怒
　　詈骂言也其或有告之曰小人怨汝詈汝汝则皇自敬德反诸其身不尤其人其所诬毁之愆安而受之曰是我之愆允若时者诚实若是非止隠忍不敢藏怒也葢三宗文王于小民之依心诚知之故不暇责小人之过言且因以察吾身之未至怨詈之语乃所乐闻是岂特止于隠忍含怒不发而已哉【唐孔氏曰皇大大自敬德　朱氏方大曰闻谤而自反以敬德则凡怨詈之来皆箴砭之益吾方资之以自反何止不敢含怒于心而已苟非发于中心之诚惟不敢含怒而止则是仅能恕人之言而未尽反己之功也　陈氏大猷曰四君至明故能如此凡闻谤而责人皆不明所致也】
　　此厥不听人乃或诪张为幻曰小人怨汝詈汝则信之则若时不永念厥辟不寛绰厥心乱罚无罪杀无辜【音孤】怨有同是丛【音崇】于厥身
　　绰大丛聚也言成王于上文三宗文王迪哲之事不肯听信则小人乃或诳诞变置虚实曰小民怨汝詈汝汝则听信之则如是不能永念其为君之道不能寛大其心以诳诞无实之言罗织疑似乱罚无罪杀戮无辜天下之人受祸不同而同于怨皆丛于人君之一身亦何便于此哉大抵无逸之书以知小人之依为一篇纲领而此章则申言既知小人之依则当蹈其知也三宗文王能蹈其知故其胷次寛平人之怨詈不足以芥蔕其心如天地之于万物一于长育而已其悍疾愤戾天岂私怒于其间哉天地以万物为心人君以万民为心故君人者要当以民之怨詈为己责不当以民之怨詈为己怒以为己责则民安而君亦安以为己怒则民危而君亦危矣吁可不戒哉【林氏曰以诪张之説妄杀如幽厉之监谤秦立诽谤法之类　陈氏经曰以一人之身当天下之怨皆自幻言有以惑之始人主忧勤则心庄气肃而一身和下无怨诅而天下和寿所以长也人主逸乐则心有所蛊坏而一自失其和邪说进小人怨杀戮肆行而天下失其和此寿所以短也惟言人主之寿下及小人怨詈之情可谓深切矣　夏氏曰向之怨詈犹有限也至此普天同怨是怨丛于一自矣民气如此欲享国长久得乎此意葢在言外也　范氏曰明君惟听正直故谗慝之言不入于耳暗君好听谗佞故欺诳之言日至于前人君当修德以弭怨不可以刑杀止怨以刑杀止怨怨之愈甚大决所溃不可收拾矣　吕氏曰无逸始以逸豫为戒终则以弃忠言惑邪説壊法度治诽谤结之惟无逸然后能去是病而所以保无逸者亦不过戒是数者也　新安陈氏曰末章承上章以论处怨詈之道然召民和而使自无时或怨上也因怨言而自反次也以杀罚止怨而怨丛无次矣周公以怨詈等事寛广君心而伸舒民气其为邦本国脉计岂浅浅哉】
　　周公曰呜呼嗣王其监于兹
　　兹者指上文而言也无逸一篇七章章首皆先致其咨嗟咏叹之意然后及其所言之事至此章则于嗟叹之外更无他语惟以嗣王其监于兹结之所谓言有尽而意则无穷成王得无深警于此哉【董氏鼎曰此篇挈所其无逸以为之纲而分先知稼穑艰难与不知艰难以为之目此一书之大防也商三君先知艰难者也后王生则逸不知艰难者也戒嗣王之观逸游田惧其不知艰难也逺引古人恐不尽信故尤欲其师文王惩商纣以耳目所及者为言焉真万世之龟鉴哉】
　　君奭【音式】
　　召公告老而去周公留之史氏録其告语为篇亦诰体也以周公首呼君奭因以君奭名篇篇中语多未详今文古文皆有　按此篇之作史记谓召公疑周公当国践祚唐孔氏谓召公以周公尝摄王政今复在臣位葛氏谓召公未免常人之情以爵位先后介意故周公作是篇以谕之陋哉斯言要皆为序文所误独苏氏谓召公之意欲周公告老而归为近之然详本篇防意乃召公自以盛满难居欲避权位退老厥邑周公反复告谕以留之尔熟复而详味之其义固可见也【朱子曰召公不悦这意思晓不得若论事了尽未在看来是见成王已临政便也小定了许多事周公自可了得所以求去　程子曰师保之任古人难之故召公不悦者不敢安于保也周公作书以勉之以为在昔人君所以致治者皆赖其臣而使召公谋所以裕已也　问召公不悦之意朱子曰召公不悦只是小序恁地説里面却无此意这只是召公要去后周公留他説道朝延不可无老臣又问又曰等语不可晓曰这个只是大纲绰得个意脉子便恁地説不要逐个字去讨便无理会这个物事难理会又曰弗吊只当作去声读又曰召公不悦葢以为周公归政之后不当复留而已亦老而当去故周公言二人不可不留之意曰呜呼君己曰时我我亦不敢宁于上帝命弗永逺念天威越我民罔尤违人厯道古今圣贤倚赖老成以固其国家之事又曰予不惠若兹多诰予惟用闵于天越民只此便见周公之心每读至此未尝不喟然太息也试于此等处虚心求之如何　吕氏曰召公以盛满欲去周公反复留之后世权位相轧排使去者有之挽之留者鲜矣大臣之秉心公则深恐无助私则惟恐不专也又曰成功不可居洛邑成而周公告归召公亦同此心也已而成王留周公周公幡然改矣召公犹守欲退之心也周公遂力留之及其既喻非特留于一时终相成王且相康王身任托孤之责而不辞惟不苟于随所以笃于信也　陈氏大猷曰或谓周公去朝居洛召公独执政柄所以欲去今以洛诰君陈攷之周公固居洛以化殷民以无逸蔡仲等考之周公未常不在朝以辅大业意其往来镐洛之间也方是时洛邑虽成而殷民尚未孚四方虽定而天命人心尚未固宜周公谆谆于留召公欤】
　　周公若曰君奭
　　君者尊之之称奭召公名也古人尚质相与语多名之
　　弗吊天降丧于殷殷既坠厥命我有周既受我不敢知曰厥基永孚于休若天棐忱我亦不敢知曰其终出于不祥
　　不祥者休之反也天既下丧亡于殷殷既失天命我有周既受之矣我不敢知曰其基业长信于休美乎如天果辅我之诚耶我亦不敢知曰其终果出于不祥乎　按此篇周公留召公而作此其言天命吉凶虽曰我不敢知然其恳恻危惧之意天命吉凶之决实主于召公留不留如何也【吕氏曰自后世之私观之殷之祸周之福也述殷之丧亡亦曰弗吊圣贤公天下之心也人之于天或恃而不自修或惧而不自强谓永孚于休恃而不自修也意天不福已也谓终出不祥惧而不自强也意天必祸已也皆非也　新安陈氏曰此数句与召诰不敢知曰有厯年不其延语脉略同　临川呉氏曰不幸天大降丧亡之祸于殷殷既坠共命而我有周既受之矣然天命难谌有德则常留无德则旋去孚者以实感以实应也永孚于休命之留也不祥者休之反出于不祥命之去也虽曰我周既有天命然谓其基必可长久我所不敢知也虽曰天非可信然谓其终必至失坠我亦不敢知也】
　　呜呼君己曰时我我亦不敢宁于上帝命弗永逺念天威越我民罔尤违惟人在我后嗣子孙大弗克恭上下遏佚前人光在家不知
　　尤怨违背也周公叹息言召公已尝曰是在我而已周公谓我亦不敢苟安天命而不永逺念天之威于我民无尤怨背违之时也天命民心去就无常实惟在人而已今召公乃忘前日之言翻然求去使在我后嗣子孙大不能敬天敬民骄慢肆侈遏絶佚坠文武光显可得谓在家而不知乎【朱子曰诸诰多是长句如君奭弗永逺念天威越我民罔尤违只是一句越只是及罔尤违是总説上天与民之意汉艺文志注谓诰是晓谕民若不速晓则约束不行便是诰辞如此只是欲民易晓】
　　天命不易【音异】天难谌乃其坠命弗克经歴嗣前人恭明德
　　天命不易犹诗曰命不易哉命不易保天难谌信乃其坠失天命者以不能经歴继嗣前人之恭明德也呉氏曰弗克恭故不能嗣前人之恭德遏佚前人光故不能嗣前人之明德
　　在今予小子旦非克有正迪惟前人光施【音世】于我冲子呉氏曰小子自谦之辞也非克有正亦自谦之辞也言在今我小子旦非能有所正也凡所闻导惟以前人光大之德使益焜燿而付于冲子而已以前言后嗣子孙遏佚前人光而言也
　　又曰天不可信我道惟宁王德延天不庸释于文王受命
　　又曰者以上文言天命不易天难谌此又申言天不可信故曰又曰天固不可信然在我之道惟以延长武王之德使天不容舍文王所受之命也【新安陈氏曰周公举召公前日之言以质之谓君昔已尝言是其责在我矣周公自术己意谓我亦不敢安于天命而不永逺念天威及我民之无怨尤违背也若果委之而去使我后嗣子孙无所辅助将大不能敬天敬民而至于遏佚前人之光显此时吾等可诿以退老在家而不知乎天命不易保天难谌信恐其坠命者以嗣君涉歴未深弗能经歴而嗣前人恭明之德故也我非能有正我所启迪惟以前人光明之德施及于我冲子而已施如诗所谓施于孙子此章大意谓今日天命人心未为固成王经歴未为深所谓辅之以嗣前人之光延长世德凝固天命吾等当留而不当去也此篇语句多有难晓只得其大意可也】
　　公曰君奭我闻在昔成汤既受命时则有若伊尹格于皇天在太甲时则有若保衡在太戊时则有若伊陟臣扈【音户】格于上帝巫咸乂王家在祖乙时则有若巫贤在武丁时则有若甘盘
　　时则有若者言当其时有如此人也保衡即伊尹也见说命太戊太甲之孙伊陟伊尹之子臣扈与汤时臣扈二人而同名者也巫氏咸名祖乙太戊之孙巫贤巫咸之子也武丁髙宗也甘盘见説命吕氏曰此章序商六臣之烈葢勉召公匹休于前人也伊尹佐汤以圣辅圣其治化与天无间伊陟臣扈之佐太戊以贤辅贤其治化克厌天心自其徧覆言之谓之天自其主宰言之谓之帝书或称天或称帝各随所指非有重轻至此章对言之则圣贤之分而深浅见矣巫咸止言其乂王家者咸之为治功在王室精防之蕴犹有愧于二臣也亡书有咸乂四篇其乂王家之实欤巫贤甘盘而无指言者意必又次于巫咸也苏氏曰殷有圣贤之君七此独言五下文云殷礼陟配天岂配祀于天者止此五王而其臣偕配食于庙乎在武丁时不言傅説岂傅説不配食于配天之王乎其详不得而闻矣【陈氏曰汤初胜夏已有臣扈汤至太戊百三十年必有臣而名同也诗有家父春秋又有家父亦此类　复斋董氏曰言甘盘者髙宗旧学之臣　吕氏曰舍傅説言甘盘盘源也説委也　息斋余氏曰不言説即下文不言尚父之意　临川呉氏曰周公举商家所以能创业守成中兴者皆得大臣为之辅相以见召公未可去也成汤之时其臣有如伊尹能相汤以格于皇天汤虽圣亦赖伊尹之助也汤孙太甲之时有臣有如保衡保衡即伊尹以其保防王躬而天下之事皆取平焉故曰保衡葢太甲始立是号以尊伊尹而不名太甲孙太戊之时则有如伊尹之子陟与臣扈亦能治王家之事巫贤巫咸子保衡巫贤甘盘之下不言其事葢无可指定而言者也　陈氏雅言曰此周公叙商六臣之烈以告召公而勉其匹休于前人也伊尹之佐成汤保衡之佐太甲伊陟臣扈巫咸之佐太戉巫贤之佐祖乙甘盘之佐武丁虽其君臣有圣贤之分治化有浅深之异然皆为一代之名臣格皇天者无问于天之辞与天为一者也格于帝者克厌于天之辞与天犹二者也乂王家者功着于民之辞召公于此上比伊尹而无所让次比伊陟臣扈巫咸而有余下比巫贤廿盘而逺过之今而求去则殷民反侧之未安成王守成之无助宁不愧于商之诸臣者乎此周公所以勉留之之意也周公此言虽主于留召公而发非为人物评论然其立言之意抑扬髙下自是如此】
　　率惟兹有陈保乂有殷故殷礼陟配天多厯年所陟升遐也言六臣循惟此道有陈列之功以保乂有殷故殷先王终以德配天而享国长久也【叶氏曰以其祭上陟而配天犹言郊祀后稷以配天宗祀文王于明堂以配上帝　唐孔氏曰多厯年之次所】
　　天惟纯佑命则商实百姓王人罔不秉德明恤小臣屏【音丙】侯甸矧咸奔走惟兹惟德称用又厥辟故一人有事于四方若卜筮罔不是孚
　　佑助也实虚实之实国有人则实孟子言不信仁贤则国空虚是也称举也亦秉持之义事征伐会同之类承上章六臣辅君格天致治遂言天佑命有商纯一而不杂故商国有人而实内之百官着姓与夫王臣之防者无不秉持其德明致其忧外之小臣与夫藩屏侯甸矧皆奔走服役惟此之故惟德是举用又其君故君有事于四方如龟之卜如蓍之筮天下无不敬信之也【王氏炎曰商大臣事业至于有为而罔不孚今四国多方谆谆告命犹惧不信召公岂可求去　陈氏雅言曰周公言不特上文六臣能有辅君之功天之于商其佑命之也纯一而不二故商国贤才众多而能实言国以有人为实也是以当时在内则大而百官着姓小而王臣之防莫不秉德明恤此其在内者之皆贤也在外则微而小臣大而藩屏侯甸者又莫不奔走服役此其在外者之皆贤也惟天佑命之纯之故故君之用人惟有德者是举而此众贤之多皆能治君之事以与君共理也是则商之贤才登庸无间内外其众多如此羣臣有辅君之功故君有化民之效一人有所命令于天下天下之民如敬聴于卜筮而无不孚信也周公此言意谓商贤圣之君其始以得五六大臣佐佑之助故能得天佐命之纯是以众贤维时而出无内外大小之问明商之得人实由于五六大臣之得人也周公此意政欲召公知吾二人其进退系于国体者如此岂可以盛满难居为惧而果于求退也】
　　公曰君奭天寿平格保乂有殷有殷嗣天灭威今汝永念则有固命厥乱明我新造邦
　　吕氏曰坦然无私之谓平格者通彻三极而无间者也天无私寿惟至平通格于天者则寿之伊尹而下六臣能尽平格之实故能保乂有殷多厯年所至于殷纣亦嗣天位乃骤罹灭亡之威天曾不私寿之也固命者不坠之天命也今召公勉为周家久永之念则有天之固命其治效亦赫然明着于我新造之邦而身与国俱显矣【孔氏曰言天寿有平至之君故安治有殷殷嗣子纣不能平至天灭亡加之有威今汝长念平至者安治反是者灭亡以为法戒则有坚固之命其治理足以明我新成国矣临川呉氏曰平格谓无一事不与天通者也心通乎天必得其寿伊尹而下六臣能相其君以平格于】
　　【天故能保乂有殷多厯年所至于殷纣亦嗣天位乃骤罹灭亡之威天不夀之者何哉葢无贤臣辅之以格于天故尔今汝永念及此则我周可有坚固不坠之命其能常治而显明我新造之周邦欤】
　　公曰君奭在昔上帝割申劝宁王之德其集大命于厥躬
　　申重劝勉也在昔上帝降割于殷申劝武王之德而集大命于其身使有天下也【新安陈氏曰宁王孔注以为文王蔡传以为武王果武王也则下接惟文王尚克修和我有夏必有缺文矣】
　　惟文王尚克修和我有夏亦惟有若虢叔有若闳【音】夭有若散【上声】宜生有若泰颠有若南宫括
　　虢叔文王弟闳散泰南宫皆氏夭宜生颠括皆名言文王庶几能修治燮和我所有诸夏者亦惟有虢叔等五臣为之辅也康诰言一二邦以修无逸言用咸和万民即文王修和之实也
　　又曰无能往来兹迪彞教文王蔑【音灭】德降于国人蔑无也夏氏曰周公前既言文王之兴本此五臣故又反前意而言曰若此五臣者不能为文王往来奔走于此导迪其常教则文王亦无德降及于国人矣周公反覆以明其意故以又曰更端发之
　　亦惟纯佑秉德迪知天威乃惟时昭文王迪见【音现传同】冒闻于上帝惟时受有殷命哉
　　言文王有此五臣者故亦如殷为天纯佑命百姓王人罔不秉德也上既反言文王若无此五臣为【去声】迪彞教则亦无德下及国人故此又正言亦惟天乃纯佑文王葢以如是秉德之臣蹈履至到实知天威以是昭明文王启迪其德使着见于上覆【敷救反下章同】冒于下而升闻于上帝惟是之故遂能受有殷之天命也【新安陈氏曰此言以文王之圣犹不可无五臣之助也　陈氏雅言曰亦惟纯佑者即上章天惟纯佑命之谓也秉德迪知天威乃惟时昭文王迪见冒闻于上帝者即上章罔不秉德明恤惟兹惟德称用乂厥辟之意也上章言商贤圣之君皆已受天命之君也故以一人有事于四方若卜筮罔不是孚言之言其效足以化民也此言文王始受天命之君也故以惟时受有殷命哉言之言其效有以得于天也周公言此意谓文王得此五臣之助亦如商之众君得上六臣之助五臣之辅周无异于六臣之辅商故佑命之纯于周无异于昔之纯于商也天眷厚而贤才众多者葢以大臣之德有以契于天故其道有以显其君贤臣辅而君德修着不惟其君之德有以被于时而其极有以格夫天是则文王之所以受有殷命之故虽文王之德也亦五臣之助也周公此言主于留召公故皆归重于臣之辞召公纵不以商之六臣为念独不以周之五臣为意乎】
　　武王惟兹四人尚迪有禄后暨武王诞将天威咸刘厥敌惟兹四人昭武王惟冒丕单称德
　　虢叔先死故曰四人刘杀也单尽也武王惟此四人庶几【平声】迪有天禄其后暨武王尽杀其敌惟此四人能昭武王遂覆冒天下天下大尽称武王之德谓其达声教于四海也文王冒西土而已丕单称德惟武王为然于文王言命于武王言禄者文王但受天命至武王方富有天下也吕氏曰师尚父之事文武烈莫盛焉不与【音预】五臣之列葢一时议论或详或略随意而言主于留召公而非欲为人物评也【新安陈氏曰此言以武王之圣犹不可无四臣之助也上言殷先生犹有赖于六臣此二章言周文武犹有赖于五臣四臣召公可不鉴之而遽求去乎留之之意切矣　陈氏雅言曰武以定乱文以致治武王之兴皆赖此四臣之功也四臣之才德兼全志虑中正出之可以为将入之可以为相无所不可于此可见其即立政所谓义德容德之士也欤　林川呉氏曰林氏云文武佐命元功多矣独称虢叔等五人者岂其逮事王季遂及文武耶伊尹事汤又事太甲伊陟乃尹子臣扈非汤旧臣即殷世臣巫咸巫贤世为大臣甘盘小乙旧臣以遗武丁周公所举皆世臣旧德故武丁世不及傅説文武世不及太公今周公与召公正如殷之六臣文武之五臣岂可去乎】
　　今在予小子旦若游大川予往暨汝奭其济小子同未在位诞无我责收罔朂不及耇造德不降我则鸣鸟不闻矧曰其有能格
　　小子旦自谦之称也浮水曰游周公言承文武之业惧不克济若浮大川罔知津涯岂能独济哉予往与汝召公其共济可也小子成王也成王幼冲虽已即位与未即位同诞大也大无我责上疑有缺文收罔朂不及未详耇造德不降言召公去则耇老成人之德不下于民在郊之凤将不复得闻其鸣矣泥敢言进此而有感格乎是时周方隆盛鸣凤在郊卷【音拳】阿鸣于髙冈者乃咏其实故周公云尔也【夏氏曰大无尽责于我一人　息斋余氏曰召公若收敛退藏罔朂勉成王之所不逮亦通　张子曰耇造德降则民諴和而凤可致故鸣鸟闻所以为和气之应也　王氏炎曰文王之兴凤鸣岐山为周受命之符召公苟去固不能如五臣辅文王以闻鸣凤之祥况能如伊陟臣扈之格天格帝乎　孔氏曰我往与汝奭其共济渡成王新安陈氏曰大无专责于我召公苟收敛退藏不勉王所不及以老成之德自居我恐鸣凤之祥不复闻矣况曰其有能如古人之格天格帝乎然此等句实聱牙难通唯挽留召公之意犹可诏耳】
　　公曰呜呼君肆其监于兹我受命无疆惟休亦大惟艰告君乃猷裕我不以后人迷
　　肆大猷谋也兹指上文所言周公叹息欲召公大监视上文所陈也我文武受命固有无疆之美矣然迹其积累【音吕】缔【丁计反】造葢亦艰难之大者不可不相与竭力保守之也告君谋所以寛裕之道勿狭隘求去我不欲后人迷惑而失道也　吕氏曰大臣之位百责所萃震撼击撞欲其镇定辛甘燥湿欲其调齐【才诣反】槃错棼【音纷】结欲其解纾【音抒】黯闇【音暗】汚【音乌】浊欲其茹纳自非旷度洪量【音亮】与夫【音扶】患失干【音干】没【史记张汤为小吏干没注谓随势浮沈也】者未尝无翩然舍去之意况召公亲遭大变破斧缺斨【音墙】之时屈折调防心劳力瘁又非平时大臣之比顾以成王未亲政不敢乞身尔一旦政柄有归浩然去志固人情之所必至然思文武王业之艰难念成王守成之无助则召公义未可去也今乃汲汲然求去之不暇其迫切已甚矣盍谋所以寛裕之道图功攸终展布四体为久大规模使君德开明未可舍去而听后人之迷惑也【郑氏曰召公不悦似隘急故令谋于寛裕吕氏曰周公自言我终不独善而使后人迷惑自言所以不去者以勉召公也　陈氏曰不以后人迷】
　　【谓欲使后人嗣前人恭明德不至于遏佚前人光也新安陈氏曰不以后人迷如以其君霸以其君显之以留而明保启迪成王是不以后人迷也去而听其迷惑是以后人迷也】
　　公曰前人敷乃心乃悉命汝作汝民极曰汝明朂偶王在亶乘兹大命惟文王德丕承无疆之恤
　　偶配也苏氏曰周公与召公同受武王顾命辅成王故周公言前人敷乃心腹以命汝召公位三公以为民极且曰汝当明勉辅孺子如耕之有偶也在于相信如车之有驭也并力一心以载天命念文考之旧德以丕承无疆之忧武王之言如此而可以去乎【张氏曰臣者君之偶如妇者夫之偶　陈氏曰乘载也犹负荷也　吕氏曰命作民极置之具瞻以为民极也其命之辞则曰汝明明勉励以偶配辅佐后王命之大如此在今当亶诚以乗载此大命不可失坠今而遽去是坠此命非乘此命矣又欲其追念文王眷遇之德为我周大受无穷之忧责洛诰周公之复留实以文武之故今召公欲去周公复举文武以感动之】
　　公曰君告汝朕允保奭其汝克敬以予监于殷丧【去声】大否【部鄙反】肆念我天威
　　大否大乱也告汝以我之诚呼其官而名之言汝能敬以我所言监视殷之丧亡大乱可不大念我天威之可畏乎【西山直氏曰周公言天威曰肆念我天威葢天在我而不在外此心少有不存则是不念天威矣岂必求之外乎　新安陈氏曰我天威如召诰言我受天命大臣与国同体天命天威皆以我负荷之不敢以不切己视之也】
　　予不允惟若兹诰予惟曰襄我二人汝有合哉言曰在时二人天休滋至惟时二人弗戡其汝克敬德明我俊民在让后人于丕时
　　戡胜【音升】也戡堪古通用周公言我不信于人而若此告语【去声】乎予惟曰王业之成在我与汝而已汝闻我言而有合哉亦曰在是二人但天休滋至惟是我二人将不堪胜汝告以盈满为惧则当能自敬德益加寅畏明扬俊民布列庶位以尽大臣之职业以答滋至之天休毋徒惴惴而欲去为也他日在汝推逊后人于大盛之时超然肥遯谁复【扶又反】汝禁今岂汝辞位之时乎【朱子曰襄我二人周公自谓己与召公王氏曰大臣之善在乎能让让则推贤扬善而无妨功害能此所以能明俊民　陈氏经曰今时未至盛大未有贤俊可让召公未可去也大臣进退常以得人为虑有贤者可以让则身可以退萧何且死必引曹参管仲不能荐贤所以不免于议也】
　　呜呼笃棐时二人我式克至于今日休我咸成文王功于不怠丕冒海隅出日罔不率俾
　　周公复【扶又反】叹息言笃于辅君者是我二人我用能至于今日休盛然我欲与召公共成文王功业于不怠大覆冒斯民使海隅日出之地无不臣服然后可也周都西土去东为逺故以日出言呉氏曰周公未尝有其功以其留召公故言之葢叙其所已然而勉其所未至亦人所説【音悦】而从者也【苏氏曰以我二人厚辅之故周室乃有今日之休然今日之休未可以为足也惟至于日月所照莫不率服乃己耳　陈氏大猷曰伐淮夷践奄在此书后可见当时未能罔不率俾也右二章以文武留召公也　新安陈氏曰告汝朕允与予不允惟若兹诰下文予不惠若兹多诰语皆相应告汝皆我允信之心也我岂不信而惟若此诰语乎我岂不相惠顺而若此多诰乎末谓今日之休不可恃前人之功所当终必极天所覆日之所照皆臣服然后文王之功方可以成言我与汝当同任其责而咸成之惟不倦可以成终召公殆未可去也前以商六臣周五臣四臣留之末以文武与身留之谆切至此召公得不留哉　陈氏雅言曰是时洛邑既宅顽民既迁有卷阿凤凰之歌有既醉鳬鹥之雅谓之今日休宜矣然而淮夷未灭西奄未践东夷未伐肃慎氏未来谓之我咸成文王功于不怠召公得不留意哉呉氏之言可谓深达周公之心而善达人情之论者矣】
　　公曰君予不惠若兹多诰予惟用闵于天越民
　　周公言我不顺于理而若兹谆复之多诰耶予惟用忧天命之不终及斯民之无赖也韩子言畏天命而悲人穷亦此意前言若兹诰故此言若兹多诰周公之告召公其言语之际亦可悲矣【夏氏曰天命难谌民心难保大臣去留系天命之从违民心之向背今召公欲去实周公之忧也　陈氏大猷曰召公去则天命将替民生失所此周公所闵也】
　　公曰呜呼君惟乃知民德亦罔不能厥初惟其终只若兹往敬用治
　　上章言天命民心而民心又天命之本也故卒章专言民德以终之周公叹息谓召公践歴谙【乌含反】练之久惟汝知民之德民德谓民心之向顺亦罔不能其初今日固罔尤违矣当思其终则民之难保者尤可畏也其只顺此诰往敬用治不可忽也此召公已留周公饬遣就职之辞厥后召公既相【去声下同】成王又相康王再世犹未释其政有味于周公之言也夫【张氏曰召公初辅成王有始矣而求去不能终也　董氏鼎曰一书之中首言忧国之心非人所知次言天命可畏惟人是赖又次言殷先王与我文武得人之助然文王时五人至武王时四人今又惟我二人而已君若求去岂我一人所能戡哉忧之深是以留之切留之切是以言之详召公同功一体之人均有忠君爱君之心者也安得不油然而感幡然而留哉　新安陈氏曰盘诰声牙君奭尤甚多不可解惟留召公之意可想耳姑采众説之略通者而缺其不可通者可也】
　　蔡仲之命
　　蔡国名仲字蔡叔之子也叔没周公以仲贤命诸成王复封之蔡此其诰命之词也今文无古文有　按此篇次序当在洛诰之前
　　惟周公位冢宰正百工羣叔流言乃致辟管叔于商囚蔡叔于郭邻以车七乘【去声】降霍叔于庶人三年不齿蔡仲克庸只德周公以为卿士叔卒乃命诸王邦之蔡周公位冢宰正百工武王崩时也郭邻孔氏曰中国之外地名苏氏曰郭虢也周礼六遂五家为邻管霍国名武王崩成王幼周公居冢宰百官总已以听者古今之通道也当是时三叔以主少【去声】国疑乘商人之不靖谓可惑以非义遂相与流言倡乱以摇之是岂周公一身之利害乃欲倾覆社稷涂炭生灵天讨所加非周公所得已也故致辟管叔于商致辟云者诛戮之也囚蔡叔于郭邻以车七乘囚云者制其出入而犹从【去声】以七乘之车也降霍叔于庶人三年不齿三年之后方齿録以复其国也三叔刑罚之轻重因其罪之大小而已仲叔之子克常敬德周公以为卿士叔卒乃命之成王而封之蔡也周公留佐成王食邑于圻内畿内诸侯孟仲二卿故周公用仲为卿非鲁之卿也蔡左传在淮汝之间仲不别封而命邦之蔡者所以不絶叔于蔡也封仲以他国则絶叔于蔡矣吕氏曰象欲杀舜舜在侧微其害止于一身故舜得遂其友爱之心周公之位则系于天下国家虽欲遂友爱于三叔不可得也舜与周公易地皆然史臣先书惟周公位冢宰正百工而继以羣叔流言所以结正三叔之罪也后言蔡仲克庸只德周公以为卿士叔卒即命之王以为诸侯以见周公蹙然于三叔之刑幸仲克庸只德则亟擢用分封之也呉氏曰此所谓冢宰正百工与诗所谓摄政皆在成王谅闇【音梁庵】之时非以幼冲而摄而其摄也不过位冢宰之位而已亦非如荀卿所谓摄天子位之事也三年之丧二十五月而毕方其毕时周公固未尝摄亦非有七年而后还政之事也百官总已以听冢宰未知其所从始如殷之髙宗已然不特周公行之此皆论周公者所当先知也【问周公诛管蔡自公义言之其心固正大直截自私恩言之其情终有不自满处所以孟子谓周公之过不亦宜乎朱子曰是恁地岂得已为此哉莫到恁地较好看周公当初做这一事也大段疎脱他也看那兄弟不过怕武庚叛故遣管蔡霍去监他为其至亲可恃不知他反去与那武庚同作一党不知如何纣出得个儿子也恁地狡猾想见他当时日夜去炒那管叔説道周公是你弟今却欲簒为天子汝是兄今却只恁地管叔被他炒得心热他性又急所以便彂出这件事来李尧卿问是时可调防莫杀否曰他已叛只得杀如何调防得蔡叔霍叔性较慢罪较轻所以只囚于郭邻降于庶人想见当时被管叔做出这事来骚动诈多百姓想见也怕人鸱鸮鸱鸮既取我子无毁我室当是时也是被他害得猛又问曰周公也岂不知管叔狡猾但当时于义不得不封他曰看来不是狡猾只是獃子周公使三叔监殷他却与武庚叛此是一段大疎脱事若当时不便平息得模様做出西晋初年时事想见武庚日夜去説诱三叔以为周公弟也却在周作宰相管叔几也却去监商故管叔生起不肖之心如此　史记武王同母兄弟十人长伯邑考次武王次管叔鲜次周公次蔡叔度次霍叔处　孔氏曰蔡仲能用敬德称其贤也明王之法诛父用子言至公也叔之所封圻内之蔡仲之所封淮汝之问圻内之蔡名已灭故取其名以名新国欲其戒之　唐孔氏曰管在荥阳京县东北不立管叔之后者罪重或无子或有而不贤也杜预曰武玉封叔度于汝南上蔡胡徙新蔡昭侯徙九江下蔡圻内蔡地不知所在　张氏震曰象得罪于舜安得不贷之以恩管叔得罪于周安得不断之以义霍叔不絶其身蔡叔不絶其子而管叔独不免诛絶恩与义并行而不悖也林氏曰蔡叔有罪则囚之不以弟而私蔡仲贤而封之不以父而弃　叶氏曰舜殛鲧而兴禹周公囚蔡叔而命仲一也　魏氏了翁曰左传定公四年云蔡仲改行率德周公举之以为己卿士己字极好玩味可见周公大圣人蔡叔有罪而囚之有子仲只德则以为己卿士真与天地同其大也　苏氏曰蔡叔未卒仲无君国之理蒯瞆在而辄立卫所以乱所以封仲必在叔卒之后也】
　　王若曰小子胡惟尔率德改行【胡孟反】克慎厥猷肆予命尔侯于东土往即乃封敬哉
　　胡仲名言仲循祖文王之德改父蔡叔之行能谨其道故我命汝为侯于东土往就汝所封之国其欲之哉吕氏曰敬哉者欲其无失此心也命书之辞虽称成王实周公之意
　　尔尚葢前人之愆惟忠惟孝尔乃迈迹自身克勤无怠以垂宪乃后率乃祖文王之彞训无若尔考之违王命蔡叔之罪在于不忠不孝故仲能掩前人之愆者惟在于忠孝而已叔违王命仲无所因故曰迈迹自身克勤无怠所谓自身也垂宪乃后所谓迈迹也率乃祖文王之彞训无若尔考之违王命上文所谓率德改行也【吕氏曰子之新善着则父之旧愆庶乎可掩蔡叔之恶既无以贻子孙仲乃一国始封之祖创业垂统之责系焉盍进其步武自我作古克勤无怠以垂法于后斯须之怠则流弊或在于数百年俊不可不谨其源也　张氏曰迈迹自身谓生于羣叔之间而能脱身自立为善　陈氏傅良曰舜命禹未尝戒以鲧周公命防子未尝及武庚今命仲而尤其父者于越人疏之于其兄戚之也父子兄弟之间犹有讳而不敢尽言是愈疎矣成王于仲亲亲之道也有禹故鲧得以郊有安世延年故张汤杜周得不列于酷吏蔡仲在人其谓叔曰幸哉有子如此欤故曰葢前人之愆　西山真氏曰按书蔡仲之命尔尚葢前人之愆惟忠惟孝人子不幸如大禹之承鲧蔡仲之承蔡叔又当思所以葢之故治水成功而鲧配夏郊率德改行而蔡叔世祀岂非孝之大乎后世如沈充叛臣也其子劲以死节若李义甫奸臣也其子湛以忠义闻若劲与湛可谓能葢其父之愆矣　新安陈氏曰子能改父之恶而为善则考矣为子而孝斯为臣而忠古人云求忠臣于孝子之门是惟忠本于惟孝也克勤无怠以垂宪乃后即所谓迈迹自身此一语不必分也】
　　皇天无亲惟德是辅民心无常惟惠之懐为善不同同归于治为恶不同同归于乱尔其戒哉
　　此章与伊尹申诰太甲之言相类而有深浅不同者太甲蔡仲之有间【去声】也善固不一端而无不可行之善恶亦不一端而无可为之恶尔其可不戒之哉
　　慎厥初惟厥终终以不困不惟厥终终以困穷
　　惟思也穷困之极也思其终者所以谨其初也【吕氏曰建国之始必审其始而思其终终始具举然后可久可大而不至于困徒谨初而不思其终则终必困穷虽葸然忧惧无益也语以谨始而即教以虑终竭两端之教也　陈氏大猷曰仲率德改行能谨初矣尤当克勤无怠是在于惟厥终也　张氏曰感激者多鋭于初而怠于终】
　　懋乃攸绩睦乃四邻以蕃王室以和兄弟康济小民勉汝所立之功亲汝四邻之国蕃屏【音丙】王家和协同姓康济小民五者诸侯职之所当尽也【陈氏雅言曰此成王命蔡仲为诸侯传云五者诸侯职之所当尽也所谓画一以告之亦以见侯职之所当尽者不一而足也】
　　率自中无作聪明乱旧章详乃视聴罔以侧言改厥度则予一人汝嘉
　　率循也无毋同详审也中者心之理而无过不及之差者也旧章者先王之成法厥度者吾身之法度皆中之所出者作聪明则喜怒好恶【并去声】皆出于私而非中矣其能不乱先王之旧章乎戒其本于已者然也侧言一偏之言也视听不审惑于一偏之说则非中矣其能不改吾身之法度乎戒其徇于人者然也仲能戒是则我一人汝嘉矣吕氏曰作聪明者非天之聪明特沾沾【音詹轻薄貎】小智耳作与不作而天人判焉【陈氏经曰旧章法度皆中之所寓度即旧章也旧章则已然之法度则当然之制无非中也周公虑仲惩创乃父之愆用意过当反以生事为竒故有此戒　吕氏曰旧章往往不与新进喜事者合故作聪明者尤欲乱之聴览不贵于速而贵于详迎刃立决见事风生宜若可喜然忽略疎快动皆愆尤谗説奸言每乗其匆遽而入之惟详其视听安徐审订表裹毕陈侧媚之言将不得售故详者乃听览之大法也规矩凖度未至于乐循理者则常若为其絷维侧言乃解其絷维而纵之放逸之塲者故从之也蔡仲以英妙之年任国事周公老成深虑故戒如此　陈氏大猷曰旧章常度则中道所存内不变于已之私智外不或于人之私言则中道合而侯职尽矣　陈氏雅言曰中者人心所同有之理成王之命蔡仲特欲率之而已旧章法度皆中之理所寓能遵夫旧章守夫法度则不替于已然之法不废其当然之制无非中也苟不循聪明之自然则矝肆之心生未免有非古之愆此非能率中者也不审视听之间则一偏之言易入未免有败常之愆亦非能率中者也故必循其聪明之自然而不至于妄作则有所守而内无所恃孰肯非古是今而乱先王之典章乎审于视听之际而不至于或苟则公心益持而私意不夺孰肯从欲背理而更其常行之法度乎内外不变则中道合而侯职尽成王之于蔡仲勉之者未几而戒之者随至也】
　　王曰呜呼小子胡汝往哉无荒弃朕命
　　饬往就国戒其毋废弃我命汝所言也【董氏鼎曰此篇大体与防子之命相似而防子之辞温厚蔡仲之辞严厉葢防子先代之后周宾而不臣又本贤人也蔡仲父为不道忠孝两亏已无足法所望仲能率祖德改父行迈迹自身以垂宪乃后耳葢以拳拳图终之説且戒之以无乱旧章无改法度以同归于乱呜呼仁哉】





　　书经大全卷八
<经部,书类,书经大全>
　　钦定四库全书
　　书经大全卷九
　　明　胡广等　撰
　　多方
　　成王即政奄与淮夷又叛成王灭奄归作此篇按费【音秘】誓言徂兹淮夷徐戎并兴即其事也疑当时扇乱不特殷人如徐戎淮夷四方容或有之故及多方亦诰体也今文古文皆有　苏氏曰大诰康诰酒诰梓材召诰洛诰多士多方八篇虽所诰不一然大略以殷人心不服周而作也予读泰誓武成常怪周取殷之易【音异下同】及读此八篇又怪周安殷之难也多方所诰不止殷人乃及四方之士是纷纷焉不心服者非独殷人也予乃今知汤已下七王之徳深矣方殷之虐人如在膏火中归周如流不暇念先王之徳及天下粗定人自膏火中出即念殷先七王如父母虽以武王周公之圣相继抚之而莫能御也夫以西汉道徳比之殷犹碔砆【石次玉也】之与美玉然王莽公孙述隗嚣【音敖】之流终不能使人忘汉光武成功若建瓴【音蹇零谓覆盛水瓶也】然使周无周公则亦殆矣此周公之所以畏而不敢去也【朱子曰大诰梓材多士多方等篇乃当时编人君告其民之辞多是方言故诸诰等篇当时士民晓得而今士人不晓得　林氏曰奄即淮夷之一种总言则谓之淮夷如春秋赤狄之有潞氏甲氏也周公摄政时奄尝与三监同叛多士曰昔朕来自奄已尝征之今成王即政奄又叛成王灭之而归镐京诸侯来朝周公又称王命以告之故作此篇　唐孔氏曰虽普告多方意在殷之旧国　吕氏曰自大诰至多方所以处殷民者何其劳也武王崩以喜乱之徒因思旧之情乘内难之隙三者参合其祸至此是固周之不造实则天之大扶持保佑有周者也人之稚齿百疾先见则必过加调防凡伐性伤生者一切不敢萌所以培固真源克登上夀者少年多疾之力也成周八百年之基业可于此占之多士多方辞防相出入多士既迁殷民而独告新民也故视多方为略多方既践奄而徧告庶邦也故视多士为详】
</div>
    <div class="pagination">
<a href="书经大全_page23.html">上一页</a><span>...</span><a href="书经大全_page19.html">19</a><a href="书经大全_page20.html">20</a><a href="书经大全_page21.html">21</a><a href="书经大全_page22.html">22</a><a href="书经大全_page23.html">23</a><span class="current-page">24</span><a href="书经大全_page25.html">25</a><a href="书经大全_page26.html">26</a><a href="书经大全_page27.html">27</a><a href="书经大全_page28.html">28</a><a href="书经大全_page29.html">29</a><a href="书经大全_page25.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
