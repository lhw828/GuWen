<!DOCTYPE html>
<html>
<head>
    <meta charset="UTF-8">
    <title>尚书注疏 - 第 8 页/共 15 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>尚书注疏 - 第 8 页/共 15 页</h1>
    <div class="content">　　故有爽徳汤有明徳在天○【臣召南】按解此句颇爲牵强依传则故有爽徳自上六字爲句
　　汝分猷念以相从各设中于乃心○金履祥曰古文尚书猷念作繇古字繇攸通用猷念所念耳分石经作比设中古文作翕中于义爲长
　　各非敢违卜用宏兹贲宏贲皆大也疏诗云有贲其首○【臣召南】按宋儒苏轼陈傅良解贲字作易贲卦之贲言新迁规模焕然一新以汤诰贲若草木证之似较疏爲惬












　　尚书注疏卷八考证
<经部,书类,尚书注疏>
　　钦定四库全书
　　尚书注疏卷九
　　汉孔氏传　唐陆徳明音义　孔颖达疏
　　商书　【説命上　説命中　説命下　髙宗肜日西伯戡黎　微子】序髙宗梦得说盘庚弟小乙子名武丁徳髙可尊故号髙宗梦得贤相其名曰说使百工营求诸野得诸传岩使百官以所梦之形象经营求之于外野得之于传岩之谿作说命三篇命说为相使摄政音义【说本又作兑音悦注及下篇同相息亮反下同】疏【正义曰殷之贤王有髙宗者梦得贤相其名曰说羣臣之内既无其人使百官以所梦之形象经营求之于外野得之于傅氏之岩遂命以为相史叙其事作说命三篇正义曰世本云盘庚崩弟小辛立崩弟小乙立崩子武丁立是武丁为盘庚弟小乙子也丧服四制云髙宗者武丁武丁者殷之贤王也当此之时殷衰而复兴礼废而复起中而髙之故谓之髙宗是徳髙可尊故号髙宗也经云爰立作相王呼之曰说知其名曰说以工为官见其求者众多故举百官言之使百官以所梦之形象经营求于外野皇甫谧云使百工写其形象则谓工为工巧之人与孔异也释水云水注川曰谿李廵曰水出于山入于川曰谿然则谿是水流之处岩是山崖之名序称得诸傅岩云得之于傅岩之谿以岩是总名故序言之耳经称爰立作相是命为相也惟说命总百官是使摄政也】
　　说命上始求得而命之疏【正义曰此三篇上篇言梦说始求得而命之中篇说既总百官戒王为政下篇王欲师说而学说报王为学之有益王又厉说以伊尹之功相对以成章史分序以为三篇也】
　　王宅忧亮隂三祀隂黙也居忧信黙三年不言音义【亮本人作谅如字又力章反】疏【正义曰言王居父忧信任冡宰黙而不言已三年矣三年不言自是常事史録此句于首者谓既免丧事可以言而犹不言故述此以发端也正义曰隂者幽闇之义黙亦闇义故为黙也易称君子之道或黙或语则黙者不言之谓也无逸云乃有信黙三年不言有此信黙则信谓信任冡宰也】既免丧其惟弗言除丧犹不言政羣臣咸谏于王曰呜呼知之曰明哲明哲实作则知事则为明智明智则能制作法则天子惟君万邦百官承式天下待令百官仰法王言惟作命不言臣下罔攸禀令禀受令亦命也王庸作书以诰曰以台正于四万惟恐徳弗类兹故弗言用臣下怪之故作诰类善也我正四方恐徳不善此故不言恭黙思道梦帝赉予良弼其代予言梦天与我辅弼良佐将代我言政教乃审厥象俾以形旁求于天下审所梦之人刻其形象以四方旁求之于民间说筑傅岩之野惟肖傅氏之岩在虞虢之界通道所经有涧水壊道常使胥靡刑人筑防此道说贤而隠代胥靡筑之以供食肖似似所梦之形音义【哲本又作喆诰故报反台音怡赉力代反徐音来俾必尔反肖音笑虢寡白反壊音怪供音恭】疏【正义曰以为氏此岩以傅为名明岩傍有姓之氏故云傅氏之岩也尸子云傅岩在北海之洲传言虞虢之界孔必有所案据而言之也史记殷本纪云是时说为胥靡筑于险晋灼汉书音义云胥相也靡随也古者相随坐轻刑之名言于时筑傅险则以杵筑地傅说贤人必身不犯罪其言说为胥靡当是时代胥靡也云通道所经有涧水壊道常使胥靡刑人筑防此道说贤而隠代胥靡筑之以供食或亦有成文也殷本纪又云武丁得说举以为相遂以险姓之号曰说郑云得诸傅岩髙宗因以傅命说为氏案序直言梦得说不言或如马郑之言如髙宗始命为傅氏不知旧何氏也皇甫谧云髙宗梦天赐贤人胥靡之衣防之而来曰云我徒也姓傅名说天下得我者岂徒也哉武丁悟而推之曰傅者相也说者懽恱也天下当有傅我而说民者哉明以梦视百官百官皆非也乃使百工写其形象求诸天下果见筑者胥靡衣褐带索执役于虞虢之间傅岩之野名说以其得之傅岩谓之傅说案谧言初梦即云姓傅名说又言得之傅岩谓之傅说其言自不相副谧惟见此书傅会为近世之语其言非实事也】
　　爰立作相王置诸其左右于是礼命立以为相使在左右命之曰朝夕纳诲以辅台徳言当纳谏诲直辞以辅我徳若金用汝作砺鐡须砺以成利噐若济巨川用汝作舟楫渡大水待舟楫若嵗大旱用汝作霖雨霖三日雨霖以救旱疏【正义曰隠九年左传云凡雨自三日已往为霖】启乃心沃朕心若药弗瞑厥疾弗瘳开汝心以沃我心如服药必暝极其病乃除欲其出切言以自警音义【朝张遥反砺力世反楫音接徐音集瞑莫遍反遍反徐又呼县反瞑困极也瘳勅留反警音景】疏【正义曰当开汝心所有以灌沃我心欲令以彼所见教己未知故也其沃我心须切至若服药不使人瞑愦乱则其疾不得瘳愈言药毒乃得除病言切乃得去惑也正义曰瞑者令人愦闷之意也方言云凢饮药而毒东齐海岱闲或谓之瞑或谓之郭璞云瞑亦通语也然则药之攻病先使人瞑愦乱病乃得瘳传言瞑极者言闷极药乃行也椘语称卫武公作懿以自警懿即大雅抑诗也切言出于傅説据王以为自警也】若跣弗视地厥足用伤跣必视地足乃无害言欲使为己视听音义【跣先典反徐七显反为于伪反】惟暨乃僚罔不同心以匡乃辟与汝竝官皆当倡率无不同心以匡正汝君音义【辟必亦反】俾率先王廸我高后以康兆民言匡正汝君使循先王之道蹈成汤之踪以安天下呜呼钦予时命其惟有终敬我是命修其职使有终说复于王曰惟木从绳则正后从谏则圣言木以绳直君以谏明后克圣臣不命其承君能受谏则臣不待命其承意而谏之畴敢不只若王之休命言王如此谁敢不敬顺王之羙命而谏者乎
　　说命中
　　惟说命总百官在宰之任音义【总音摠】疏【正义曰惟此傅说受王命总百官之职谓在宰之任也説以官髙任重乃进言于王故史特标此句为言之端也】乃进于王曰呜呼明王奉若天道建邦设都天有日月北斗五星二十八宿皆有尊卑相正之法言明王奉顺此道以立国设都音义【宿音秀】疏【正义曰晋语云大者天地其次君臣易系辞云天垂象见吉凶圣人象之皆言人君法天以设官顺天以致治也天有日月照临昼夜犹王官之伯率领诸侯也北斗环绕北极犹卿士之周卫天子也五星行于列宿犹州牧之省察诸侯也二十八宿布于四方犹诸侯为天子守土也天象皆有尊卑相正之法言明王奉顺天道以立国设都也立国谓立王国及邦国设都谓设帝都及诸侯国都总言建国立家之事】树后王君公承以大夫师长言立君臣上下将陈为治之本故先举其始音义【王于方反长丁丈反治直吏反下同】疏【正义曰此又总言设官分职之事也树立也后王谓天子也君公谓诸侯也承者奉上之名后王君公人主也大夫师长人臣也臣当奉行君命故以承言之周礼立官多以师为名师者众所法亦是长之义也大夫已下分职不同毎官各有其长故以师长言之三公则君公之内包之卿则大夫之文兼之师长之言亦通有上将陈为治之本故先举其始略言设官故辞不详备为治之本惟天聪明已下皆是也】不惟逸豫惟以乱民不使有位者逸豫民上言立之主使治民音义【豫羊虑反】惟天聪明惟圣时宪惟臣钦若惟民从乂宪法也言圣王法天以立教臣敬顺而奉之民以从上为治音义【从才容反】疏【正义曰宪法释詀文人之闻见在于耳目天无形体假人事以言之聪谓无所不闻明谓无所不见惟圣人于是法天言圣王法天以立教于下无不闻见除其所恶纳之于善虽复运有推移道有升降其所施为未尝不法天也臣敬顺而奉之奉即上文承也奉承君命而布之于民民以从上为治不从上命则乱故从乂也】惟口起羞惟甲胄起戎甲铠胄兜鍪也言不可轻教令易用兵惟衣裳在笥惟干戈省厥躬言服不可加非其人兵不可任非其才音义【胄直又反铠苦代反兜丁侯反鍪莫侯反易以防反笥息嗣反省息井反一本作】疏【正义曰言王者法天施化其举止不可不慎惟口出令不善以起羞辱惟甲胄伐非其罪以起戎兵言不可轻教令易用兵也惟衣裳在箧笥不可加非其人观其能足称职然后赐之惟干戈在府库不可任非其才省其身堪将帅然后授之上二句事相类下二句文不同者衣裳言在箧笥干戈不言所在干戈云省厥躬衣裳不言视其人令其互相足也正义曰经之文无铠与兜鍪盖秦汉已来始有此名以今晓古也古之甲胄皆用犀兕未有用鐡者而鍪铠之字皆从金盖后世始用鐡耳口之出言为教令甲胄兴师乃用之言不可轻教令易用兵也易亦轻也安危在出令令之不善则人违背之是起羞也静乱在用兵伐之无罪则人叛违之是起戎也非其人非其才义同而互文也周礼犬宗伯以九仪之命正邦国之位一命受职再命受服三命受位四命受器五命赐则六命赐官士命赐国八命作牧九命作伯郑云一命始见命为正吏受职治职事也列国之士一命王之下士亦一命再命受服受冕之服列国之大夫再命王之中士亦再命然则再命已上始受衣服未赐之时在官之箧笥也甲冑干戈俱是军器上言不可轻用兵此言不可妄委人虽文重而意异也】王惟戒兹允兹克明乃罔不休言王戒慎此四惟之事信能明政乃无不羙惟治乱在庻官言所官得人则治失人则乱官不及私昵惟其能不加私昵惟能是官爵罔及恶徳惟其贤言非贤不爵音义【昵女乙反】疏【正义曰王制云论定然后官之任官然后爵之郑云官之使之试守也爵之命之也然则治其事谓之官受其位谓之爵官爵一也所从言之异耳贤谓徳行能谓才用治事必用能故官云惟其能受位宜得贤故爵云惟其贤诗序云任贤使能周礼郷大夫三年则大比考其徳行道艺而兴贤者能者郑云贤者有徳行者能者有道艺者是贤能为异耳私昵谓知其不可而用之恶徳谓不知其非而任之戒王使审求人絶私好也】虑善以动动惟厥时非善非时不可动有其善丧厥善矜其能丧厥功虽天子亦必让以得之音义【丧息浪反】疏【正义曰人性尚谦让而憎自取自有其善则人不以为善故实善而丧其善自夸其能则人不以为能故实能而丧其能由其自取故人不与之有其善即伐善也舜羙禹云汝惟不矜天下莫与汝争能汝惟不伐天下莫与汝争功是言推而不有故名反归之也】惟事事乃其有备有备无患事事非一事无启宠纳侮开宠非其人则纳侮之道疏【正义曰君子位髙益恭小人得宠则慢若宠小人则必恃宠慢主无得间小人以宠自纳此轻侮也开谓君出恩以宠臣纳谓臣入慢以轻主据君而言开纳以出入为文也】无耻过作非耻过误而文之遂成大非疏【正义曰仲虺之美成汤云改过不吝明小人有过皆惜而不改论语云小人之过也必文耻有过误而更以言辞文饰之望人不觉其非弥甚故遂成大非也】惟厥攸居政事惟醇其所居行皆如所言则王之政事醇粹黩于祭祀时谓弗钦礼烦则乱事神则难祭不欲数数则黩黩则不敬事神礼烦则乱而难行髙宗之祀特丰数近庙故说因以戒之音义【醇音纯粹虽遂反黩徒木反数色角反】疏【正义曰祭不欲数数则黩黩则不敬礼记祭义文也此一经皆言祭祀之事礼烦亦谓祭祀之烦故总云事神礼烦则乱而难行孔以髙宗肜日祖己训诸王祀无丰于昵谓傅说此言为彼事而故云髙宗之祀特丰数于近庙故说因而戒之】
　　王曰旨哉说乃言惟服旨美也美其所言皆可服行乃不良于言予罔闻于行汝若不善于所言则我无闻于所行之事
　　说拜稽首曰非知之艰行之惟艰言知之易行之难以勉髙宗王忱不艰允协于先王成徳王心诚不以行之为难则信合于先王成徳惟説不言有厥咎王能行善而説不言则有其咎罪音义【忱市林反】
　　说命下
　　王曰来汝説台小子旧学于甘盘学先王之道甘盘殷贤臣有道徳者音义【台音怡】疏【正义曰旧学于甘盘谓为王子时也君奭篇周公仰陈殷之贤臣云在武丁时则有若甘盘然则甘盘于髙宗之时有大功也上篇髙宗免丧不言即求傅説似得说时无贤臣矣盖甘盘于小乙之世以为大臣小乙将崩受遗补政髙宗之初得有大功及髙宗免丧甘盘已死故君奭曰髙宗即位甘盘佐之后有傅说是言傅説之前有甘盘也但下句言既乃遯于荒野是学讫乃遯非即位之初从甘盘学也】既乃遯于荒野入宅于河既学而中废业遯居田野河洲也其父欲使髙宗知民之艰苦故使居民间音义【遯徒顿反】疏【正义曰河是水名水不可居而云入宅于河知在河之洲也释水云水中可居者曰洲初遯田野后入河洲言其徙居无常也无逸云其在髙宗时旧劳于外爰暨小人言其父欲使髙宗知民之艰苦故使居民间也于时盖未为太子殷道虽质不可既为太子更得与民杂居】自河徂亳暨厥终罔显自河往居亳与今其终故遂无显明之徳尔惟训于朕志言汝当教训于我使我志通达若作酒醴尔惟麴糵酒醴湏麴糵以成亦言我湏汝以成若作和羹尔惟盐梅盐咸梅醋羹湏咸醋以和之尔交脩子罔予弃予惟克迈乃训交非一之义迈行也言我能行汝教音义【麴起六反糵鱼列反羹音庚一音衡盐余廉反梅亦作楳醋七故反和如字又胡卧反】疏【正义曰尔交脩予令其交更脩治己也故以交为非一之义言交互教之非一事之义迈行释言文】
　　説曰王人求多闻时惟建事学于古训乃有获王者求多闻以立事学于古训乃有所得事不师古以克永世匪説攸闻事不法古训而以能长世非説所闻言无是道惟学逊志务时敏厥脩乃来学以顺志务是敏疾其德之脩乃来疏【正义曰人志本欲求善欲学顺人本志学能务是敏疾则其德之脩乃自来言务之既疾则徳自来归己也】允怀于兹道积于厥躬信懐此学志则道积于其身惟斆学半念终始典于学厥徳脩罔觉斆教也教然后知所困是学之半终始常念学则其徳之脩无能自觉音义【斆户孝反】疏【正义曰教人然后知困知困必将自强惟教人乃是学之半言其功半于学也于学之法念终念始常在于学则其徳之脩渐渐进益无能自觉其进言日有所益不能自知也】监于先王成宪其永无愆愆过也视先王成法其长无过其惟学乎音义【愆起防反】惟説式克钦承旁招俊乂列于庶位言王能志学説亦用能敬承王志广招俊乂使列众官音义【俊本又作畯】
　　王曰呜呼説四海之内咸仰朕德时乃风风教也使天下皆仰我德是汝教音义【仰如字徐五亮反】股肱惟人良臣惟圣手足具乃成人有良臣乃成圣昔先正保衡作我先王保衡伊尹也作起正长也言先世长官之臣音义【长丁丈反下同】疏【正义曰保衡阿衡俱伊尹也君奭传曰伊尹为保衡言天下所取安所取平也郑笺云阿倚衡平也伊尹汤所依倚而取平也故以为官名又云太甲时曰保衡郑不见古文太甲云不惠于阿衡故此为解孔所不用计此阿衡保衡非常人之官名盖当时特以此名号伊尹也作训为起言起而助汤也正长释诂文】乃曰予弗克俾厥后惟尧舜其心愧耻若挞于市言伊尹不能使其君如尧舜则耻之若见挞于市故成其能一夫不获则曰时予之辜伊尹见一夫不得其所则以为己罪佑我烈祖格于皇天言以此道左右成汤功至于天无能及者尔尚明保子罔俾阿衡专美有商汝庶防明安我事则与伊尹同美惟后非贤不乂惟贤非后不食言君须贤治贤须君食其尔克绍乃辟于先王永绥民能继汝君于先王长安民则汝亦有保衡之功説拜稽首曰敢对扬天子之休命对答也答受美命而称扬之音义【俾必尔反挞他达反何乌何反治直吏反辟必亦反】
　　序高宗祭成汤有飞雉升鼎耳而雊耳不聪之异雊鸣祖己训诸王贤臣也以训道諌王作高宗肜日高宗之训所以训也亡音义【雊工豆反已音纪肜音融】疏【正义曰高宗祭其太祖成汤于肜祭之日有飞雉来升祭之鼎耳而雊鸣其臣祖己以为王有失徳而致此祥遂以道义训王劝王改脩徳政史叙其事作高宗肜日高宗之训二篇正义曰经言肜日有雊雉不知祭何庙鸣何处故序言祭成汤升鼎耳以足之禘祫与四时之祭祭之明日皆为肜祭不知此肜是何祭之肜也洪范五事有貌言视听思若貌不恭言不从视不明听不聪思不睿各有妖异兴焉雉乃野鸟不应入室今乃入宗庙之内升鼎耳而鸣孔以雉鸣在鼎耳故以为耳不聪之异也洪范五行云视之不明时则有羽虫之孽听之不聪时则有介虫之孽言之不从时则有毛虫之孽貌之不恭时则有鳞虫之孽思之不睿时则有倮虫之孽先儒多以此为羽虫之孽非为耳不聪也汉书五行志刘歆以为鼎三足三公象也而以耳行野鸟居鼎耳是小人将居公位败宗庙之祀也郑云鼎三公象也又用耳行雉升鼎耳而鸣象视不明天意若云当任三公之谋以为政刘郑虽小异其为羽虫之孽则同与孔意异诗云雉之朝雊尚求其雌説文云雊雄雉呜也雷始动雉乃鸣而雊其颈○名高宗之训所以训高宗也此二篇俱是祖己之言竝是训王之事经云乃训于王此篇亦是训也但所训事异分为二篇标此为发言之端故以肜日为名下篇总諌王之事故名之训终始互相明也肆命徂后孔厯其名于伊尹之下别为之此髙宗之训因序为传不重出名者此以训王事同因解文便作传不为例也】
　　高宗肜日祭之明日又祭殷曰肜周曰绎音义【绎音亦字书作襗尔雅云又祭也周曰绎商曰肜夏曰复胙】疏【正义曰释天云绎又祭也周曰绎商曰肜孙炎曰祭之明日寻绎复祭也肜者相寻不絶之意春秋宣八年六月辛巳有事于太庙壬午犹绎谷梁传曰绎者祭之旦日之享宾也是肜者祭之明日又祭也尔雅因绎祭而本之上世故先周后商此以上代先后故与尔雅倒也释天又云夏曰复胙郭璞云未见所出或无此一句孔传不言夏曰复胙于义非所须或本无此事也仪礼有司彻上大夫曰傧尸与正祭同日郑康成注诗凫鹥云祭天地社稷山川五祀皆有绎祭】
　　高宗肜日越有雊雉于肜日有雉异祖己曰惟先格王正厥事言至道之王遭变异正其事而异自消疏【正义曰高宗既祭成汤肜祭之日于是有雊鸣之雉在于鼎耳此乃怪异之事贤臣祖己见其事而私自言曰惟先世至道之王遭遇变异则正其事而异自消也既作此言乃进言训王史録其事以为训王之端也正义曰格训至也至道之王谓用心至极行合于道遭遇变异改脩徳教正其事而异自消太戊拱木武丁雊雉皆感变而惧殷道复兴是异自消之验也至道之王当无灾异而云遭变消灾者天或有谴告使之至道未必为道不至而致此异且此劝戒之辞不可执文以害意也此经直云祖己曰不知与谁语郑云谓其党王肃云言于王下句始言乃训于王此句未是告王之辞私言告人郑説是也】乃训于王曰惟天监下民典厥义祖己既言遂以道训谏王言天视下民以义为常降年有永有不永非天夭民民中絶命言天之下年与民有义者长无义者不长非天欲夭民民自不脩义以致絶命民有不若德不听罪天既孚命正厥德不顺德言无义不服罪不改脩天已信命正其德谓有永有不永音义【中丁仲反又如字】疏【正义曰祖己既私言其事乃以道训谏于王曰惟天视此下民常用其义言以义视下观其为义以否其下年与民有长者有不长者言与为义者长不义者短短命者非是天欲夭民民自不修义使中道絶其性命但人有为行不顺德义有过不服听罪过而不改乃致天罚非天欲夭之也天既信行赏罚之命正其驭民之徳欲使有义者长不义者短王安得不行义事求长命也正义曰经惟言有永有不永安知由义者以上句云惟天监下民典厥义天既以义为常知命之长短莫不由义故云天之下年与民有义者长无义者不长也民有五常之性谓仁义礼智信也此独以义为言者五常指体则别理亦相通义者宜也得其事宜五常之名皆以适宜为用故称义可以总之也民有贵贱贫富愚智好丑不同多矣独以夭夀为言者郑云年命者惷愚之人尤愒焉故引以谏王也愒贪也洪范五福以寿为首六极以短折为先是年夀者最是人之所贪故祖己引此以谏王也传亦顾上经故不顺徳言无义也听谓听从故以不听为不服罪言既为罪过而不肯改修也天已信命正其德言天自信命赏有义罚无义此事必信也天自正其德福善祸淫其德必不差也谓民有永有不永天随其善恶而报之劝王改过脩德以求永也】乃曰其如台祖己恐王未受其言故乃复曰天道其如我所言呜呼王司敬民罔非天典祀无丰于昵嗣昵近也叹以感王入其言王者主民当敬民事民事无非天所嗣常也祭祀有常不当特丰于近庙欲王因异服罪改脩之音义【台音怡复扶又反丰方弓反昵女乙反尸子云不避逺昵昵近也又乃礼反马云昵考也谓祢庙也】疏【正义曰祖己恐其言不入王意又叹而戒之呜呼王者主民当谨敬民事民事无非天所继嗣以为常道者也天以其事为常王当继天行之祀礼亦有常无得丰厚于近庙若特丰于近庙是失于常道高宗丰于近庙欲王服罪改脩也正义曰释詀云嗣继也俱训为继是得为嗣嗣亦继之义也释诂云昵尼也孙炎曰即犹今也尼者近也郭璞引尸子曰悦尼而来逺是尼为近也尼与昵音义同烝民不能自治自立君以主之是王者主民也既与民为主当敬慎民事民事无大小无非天所嗣常也言天意欲令继嗣行之所以为常道也祭祀有常谓牺牲粢盛尊彛爼豆之数礼有常法不当特丰于近庙谓牺牲礼物多也祖己知高宗丰于近庙欲王因此雊雉之异服罪改脩以从礼耳其异不必由丰近而致之也王肃亦云高宗丰于祢故有雊雉升逺祖成汤庙鼎之异】
　　序殷始咎周咎恶周人乘黎乘胜也所以见恶祖伊恐祖己后贤臣奔告于受受纣也音相乱帝乙之子嗣立虐无道作西伯戡黎戡亦胜也音义【咎其九反马云咎周者为周所咎黎力兮反国名尚书大传作耆受如字传云受纣也音相乱马云受读曰纣或曰受妇人之言故号曰受也伯亦作拍戡音堪説文作□云杀也以此戡训刺音竹甚反胜诗证反】疏【正义曰文王功业稍髙王兆渐着殷之朝廷之臣始畏恶周家所以畏恶之者以周人伐而胜黎邑故也殷臣祖伊见周克黎国之易恐其终必伐殷奔走告受言殷将灭史叙其事作西伯戡黎正义曰易系辞云无咎者善补过也则咎是过之别名以彼过而憎恶之故咎为恶也以其胜黎所以见恶释其见恶之由是周人胜黎之后始恶之诗毛传云乘陵也乘驾是加陵之意故乘为胜也郑云纣闻文王断虞芮之讼又三伐皆胜而始畏恶之所言据书传为説伏生书传云文王受命一年断虞芮之质二年伐邗三年伐宻须四年伐犬夷五年伐耆六年伐崇七年而崩耆即黎也乘黎之前始言恶周故郑以伐邗伐宻须伐犬夷三伐皆胜始畏恶之武成篇文王诞膺天命九年乃崩则伐国之年不得如书传所説未必见三伐皆胜始畏之祖己后贤臣此无所出正以同为祖氏知是其后明能先觉故知贤臣经云奔告于王王无諡号故序言受以明之此及泰誓武成皆呼此君为受自外书皆呼为纣受即纣也音相乱故字改易耳殷本纪云帝乙崩子辛立是为帝辛天下谓之纣郑云纣帝乙之少子名辛帝乙爱而欲立焉号曰受徳时人声转作纣也史掌书知其本故曰受与孔大同諡法云残义损善曰纣殷时未有諡法后人见其恶为作恶义耳戡胜释诂文孙炎曰戡强之胜也】
　　西伯戡黎
　　西伯既戡黎近王圻之诸侯在上党东北音义【近附近之近圻巨依反】疏【正义曰郑云西伯周文王也时国于岐封为雍州伯也国在西故曰西伯王肃云王者中分天下为二公总治之谓之二伯得専行征伐文王为西伯黎侯无道文王伐而胜之两説不同孔无明解下云文王率诸侯以事纣非独率一州之诸侯也论语称三分天下有其二以服事殷谓文王也终乃三分有二岂独一州牧乎且言西伯对东为名不得以国在西而称西伯也盖同王肃之説正义曰黎国汉之上党郡壶闗所治黎亭是也纣都朝歌王圻千里黎在朝歌之西故为近王圻之诸侯也郑云入纣圻内文王犹尚事纣不可伐其圻内所言圻内亦无文也】祖伊恐奔告于王曰天子天既讫我殷命文王率诸侯以事纣内秉王心纣不能制今又克有黎国廹近王圻故知天已毕讫殷之王命言将化为周音义【主心于况反下注宜王者同】疏【正义曰襄四年左传云文王率殷之叛国以事纣是率诸侯共事纣也貌虽事纣内秉王心布徳行威有将王之意而纣不能制日益强大今复克有黎国廹近王圻似有天助之力故云天已毕讫殷之王命言殷祚至此而毕将欲化为周也】格人元龟罔敢知吉至人以人事观殷大龟以神灵考之皆无知吉疏【正义曰格训为至至人谓至道之人有所识解者也至人以人事观殷大龟有神灵逆知来物故大龟以神灵考之二者皆无知殷有吉者言必凶也祖伊未必问至人亲灼龟但假之以为言耳】非先王不相我后人惟王淫戏用自絶非先祖不助子孙以王淫过戏逸用自絶于先王故天弃我不有康食不虞天性不廸率典以纣自絶于先王故天亦弃之宗庙不有安食于天下而王不度知天性命所在而所行不蹈循常法言多罪音义【相息亮反度待洛反】疏【正义曰礼记称万物本于天人本于祖则天与先王俱是人君之本纣既自絶于先王亦自絶于天上经言纣自絶先王此言天弃纣互明纣自絶然后天与先王弃絶之故传申通其意以纣自絶先王故天亦弃之亦者亦先王言先王与天俱弃之也孝经言天子得万国之欢心以事其先王然后祭则鬼享之今纣既自絶于先王先王不有安食于天下言纣虽以天子之尊事宗庙宗庙之神不得安食也而王不度知天命所在不知己之性命当尽也而所行不蹈循常法动悉违法言多罪】今我民罔弗欲丧曰天曷不降威大命不挚今王其如台挚至也民无不欲王之亡言天何不下罪诛之有大命宜王者何以不至王之凶害其如我所言音义【挚音至本又作】疏【正义曰挚至同音故挚为至也言天何不下罪诛之恨其久行虐政欲得早杀之也有大命宜王者何以不至向望大圣之君欲令早伐纣也王之凶祸其如我之所言以王不信故审告之也】
　　王曰呜呼我生不有命在天言我生有寿命在天民之所言岂能害我遂恶之辞祖伊反曰呜呼乃罪多参在上乃能责命于天反报纣也言汝罪恶众多参列于上天天诛罚汝汝能责命于天拒天诛乎殷之即丧指乃功不无戮于尔邦言殷之就亡指汝功事所致汝不得无死戮于殷国必将灭亡立可待音义【参七南反马云参字累在上】
　　序殷既错天命错乱也微子作诰父师少师告二师而去纣音义【错七各反马云废也少诗照反】疏【正义曰殷纣既暴虐无道错乱天命其兄微子知纣必亡以作言诰告父师箕子少师比干史叙其事而作此篇也名曰微子而不言作微子者已言微子作诰以可知而省文也正义曰交错是浑乱之义故为乱也不指言纣恶而言错乱天命者天生烝民立君以牧之为君而无君道是错乱天命为恶之大故举此以见恶之极耳】微子微圻内国名子爵为纣卿士去无道疏【正义曰微国在圻内先儒相为然郑以为微与箕俱在圻内孔虽不言箕亦当在圻内也王肃云微国名子爵入为王卿士肃意盖以微为圻外故言入也微子名啓世家作开避汉景帝讳也啓与其弟仲衍皆是纣之同母庶兄史记称微仲衍衍亦称微者微子封微以微为氏故弟亦称微犹如春秋之世虞公之弟称虞叔祭公之弟称祭叔微子若非人臣则无假忧纣亦不必须去以此知其为卿士也传云去无道者以去见其为卿士也】
　　微子若曰父师少师父师太师三公箕子也少师孤卿比干微子以纣拒谏知其必亡顺其事而言之殷其弗或乱正四方或有也言殷其不有治正四方之事将必亡我祖厎遂陈于上言汤致遂其功陈列于上世我用沈酗于酒用乱败厥徳于下我纣也沈酗醟败乱汤徳于后世殷罔不小大好草窃奸宄草野窃盗又为奸宄于内外卿士师师非度凡有辜罪乃罔恒获六卿典士相师效为非法度皆有辜罪无秉常得中者小民方兴相为敌雠卿士既乱而小人各起一方共为敌雠言不和同今殷其沦丧若涉大水其无津涯沦没也言殷将没亡如涉大水无涯际无所依就殷遂丧越至于今言遂丧亡于是至于今到不待久音义【治直吏反沈徐直金反酗况具反以酒为凶曰酗説文作防云酒醟靣善反醟音咏説文于命反防酒也好呼报反宄音轨度如字雠市周反沦音伦徐力允反丧息浪反涯五皆反又宜佳反】疏【正义曰微子将欲去殷顺其去事而言曰父师少帅呼二师与之言也今殷国其将不复有治正四方之事言其必灭亡也昔我祖成汤致行其道遂其功业陈列于上世矣今我纣惟用沈酗醟于酒用是乱败其祖之徳于下由纣乱败之故今日殷人无不小大皆好草窃奸宄虽在朝卿士相师师为非法度之事朝廷之臣皆有辜罪乃无有一人能秉常得中者在外小人方方各起相与共为敌雠荒乱如此今殷其没亡若涉大水其无津济涯岸殷遂丧亡言不复久也此丧亡于是至于今到必不得更久也正义曰以毕命之篇王呼毕公为父师毕公时为太师也周官云太师太传太保兹惟三公少师少傅少保曰三孤家语云比干官则少师少师是比干知太师是箕子也徧检书不见箕子之名惟司马彪注庄子云箕子名胥余不知出何书也周官以少师为孤此传言孤卿者孤亦卿也考工记曰外有九室九卿朝焉是三孤六卿共为九卿也比干不言封爵或本无爵或有而不言也家语云比干是纣之亲则诸父知比干是纣之诸父耳箕子则无文宋世家云箕子者纣亲戚也止言亲戚不知为父为兄也郑王肃皆以箕子为纣之诸父服防杜预以为纣之庶兄既无正文各以意言之耳微子以纣距谏知其必亡心欲去之故顺其去事而言呼二师以告之或者不定之辞其事欲然则当有是事故以或为有也郑论语注亦云或之言有也不有言无也天子天下之主所以治正四方言殷其不有治正四方之事言将必亡嗜酒乱徳是纣之行故知我我纣也人以酒乱若沈于水故以耽酒为沈也然是齐同之意诗云天不尔以酒郑云天不同汝顔色以酒是谓酒变靣色然齐同无复平时之容也説文云酗醟也然则酗醟一物谓饮酒醉而发怒经言乱败其徳必有所属上言我祖指谓成汤知言败乱汤徳于后世也上谓前世故下为后世也士训事也故卿士为六卿典事师师言相师效为非法度之事也止言卿士以贵者尚尔见贱者皆然故王肃云卿士以下转相师效为非法度之事也郑云凡犹皆也传意亦然以凡为皆言卿士以下在朝之臣其所举动皆有辜罪无人能秉常行得中正者】
　　曰父师少师我其发出狂吾家耄逊于荒我念殷亡发疾生狂在家耄乱故欲遯出于荒野言愁闷今尔无指告予颠隮若之何其汝无指意告我殷邦颠陨隮坠如之何其救之音义【出尺遂反耄字又作旄莫报反遯徒困反徐徒顿反一音徒困反隮子细反玉篇子兮反切韵祖稽反陨于敏反】疏【正义曰微子既言纣乱乃问身之所宜止而复言故别加一曰父师少师更呼而告之也我念殷亡之故其心发疾生狂吾在家心内耄乱欲逊遯出于荒野今汝父师少师无指灭亡之意告我云殷邦其陨坠则当如之何其救之乎恐其留己共救之也正义曰狂生于心而出于外故以出狂为生狂应璩诗云积念发狂痴此其事也在家思念之深精神益以耄乱郑云耄昏乱也在家不堪耄乱故欲遯出于荒野言愁闷之至诗云驾言出游以写我忧亦此意也无指意告我者谓无指殷亡之事告我言殷将陨坠欲留我救之颠谓从上而陨隮谓坠于沟壑皆灭亡之意也昭十三年左传曰小人老而无子知隮于沟壑矣王肃云隮隮沟壑言此隮之义如左传也】
　　父师若曰王子比干不见明心同省文微子帝乙元子故曰王子天毒降灾荒殷邦方兴沈酗于酒天生纣为乱是天毒下灾四方化纣沈不可如何乃罔畏畏咈其耇长旧有位人言起沈上不畏天灾下不畏贤人违戾耇老之长致仕之贤不用其教法纣故今殷民乃攘窃神祗之牺牷牲用以容将食无灾自来而取曰攘色纯曰牺体完曰牷牛羊豕曰牲器实曰用盗天地宗庙牲用相容行食之无灾罪之者言政乱降监殷民用乂雠敛召敌雠不怠下视殷民所用治者皆重赋伤民敛聚怨雠之道而又亟行暴虐自召敌雠不解怠罪合于一多瘠罔诏言殷民上下有罪皆合于一法纣故使民多瘠病而无诏救之者商今其有灾我兴受其败灾灭在近我起受其败言宗室大臣义不忍去商其沦丧我罔为臣仆诏王子出廸商其没亡我二人无所为臣仆欲以死諌纣我教王子出合于道我旧云刻子王子弗出我乃颠隮刻病也我久知子贤言于帝乙欲立子帝乙不肯病子不得立则宜为殷后者子今若不出逃难我殷家宗庙乃陨坠无主自靖人自献于先王各自谋行其志人人自献达于先王以不失道我不顾行遯言将与纣俱死所执各异皆归于仁明君子之道出处语黙非一途音义【见贤遍反省所景反咈扶勿反耇工口反长丁丈反注同攘如羊反因来而取曰攘窃马云往盗曰窃神祗天曰神地曰祗牺许宜反牷音全雠如字下同徐云郑音畴马本作禂云数也敛力检反马郑力艳反谓赋敛也徐云郑力劒反治直吏反亟欺忌反数也又纪力反本又作极如字至也懈佳卖反瘠在益反臣仆一本无臣字旧云马云言也刻音克马云侵刻也难乃旦反靖马本作清谓絜也顾音故徐音鼔】疏【正义曰父师亦顺其事而报微子曰主子今天酷毒下灾生此昏虐之君以荒乱殷之邦国纣既沈四方化之皆起而沈酗醟于酒不可如何小人皆自放恣乃无所畏上不畏天灾下不畏贤人违戾其耇老之长与旧有爵位致仕之贤人今殷民乃攘窃祭祀神祗之牺牷牲用以相通容行取食之无灾罪之者盗天地大祀之物用而不得罪言政乱甚也我又下视殷民所用为治民者皆雠怨敛聚之道也言重赋伤民民以在上为雠重赋乃是敛雠也既为重赋又急行暴虐此所以益招民怨是乃自召敌雠不懈怠也上下各有罪合于一纣之身言纣化之使然也故使民多瘠病而无诏救之者商今其有灭亡之灾我起而受其败商其没亡丧灭我无所为人臣仆言不可别事他人必欲諌取死也我教王子出奔于外是道也我久云子贤言于帝乙欲立子不肯我乃病伤子不得立为王则宜终为殷后若王子不出则我殷家宗庙乃陨坠无主既劝之出即与之别云各自谋行其志人人各自献达于先王我不顾念行遯之事明期与纣俱死正义曰谘二人而一人答明心同省文也郑云少师不答志在必死然则箕子本意岂必求生乎身若求生何以不去既不顾行遯明期于必死但纣自不杀之耳若比干意异箕子则别有答安得默而不言孔解心同是也微子帝乙元子微子之命有其文也父师呼微子为王子则父师非王子矣郑王等以为纣之诸父当是实也荒殷邦者乃是纣也而云天毒降灾故言天生纣为乱本之于天天毒下灾也以微子云若之何此答彼意故言四方化纣沈不可如何乃罔畏畏文在方兴沈酗之下则此无所畏畏者谓当时四方之民也民所当畏惟畏天与人耳故知二畏者上不畏天下不畏贤人违戾者长与旧有位人即是不畏贤人故不用其教纣无所畏此民无所畏谓法纣故也攘窃同文则攘是窃类释诂云攘因也是因其自来而取之名攘也説文云牺宗庙牲也曲礼云天子以牺牛天子祭牲必用纯色故知色纯曰牺也周礼牧人掌牧六牲以供祭祀之牲牷以牷为言必是体全具也故体完曰牷经传多言三牲知牲是牛羊豕也以牺牷牲三者既为爼实则用者簠簋之实谓黍稷稻粱故云器实曰用谓粢盛也礼天曰神地曰祗举天地则人鬼在其间矣故总云盗天地宗庙牲用也训将为行相容行食之谓所司相通容使盗者得行盗而食之大祭祀之物物之重者盗而无罪言政乱甚也汉魏以来着律皆云敢盗郊祀宗庙之物无多少皆死为特重故也箕子身为三公下观世俗故云下视殷民所用治者谓卿士以下是治民之官也以纣暴虐务称上防皆重赋伤民民既伤矣则以上为讐泰誓所谓虐我则雠是也重敛民财乃是聚敛怨雠之道既为重敛而又亟行暴虐亟急也急行暴虐欲以威民乃是自召敌讐勤行虐政是不懈怠也有灾与沦丧一事而重出文者上言商今其有灾我兴受其败逆言灾虽未至至则已必受祸此言商其沦防我□为臣仆豫言殷灭之后言已不事异姓辞有二意故重出其文我无所为臣仆言不能与人为臣仆必欲以死谏纣但箕子之諌值纣怒不甚故得不死耳我教王子出合于道保全身命终为殷后使宗庙有主享祀不絶是合其道也刻者伤害之意故为病也吕氏春秋仲冬纪云纣之母生微子启与仲衍其时犹尚为妾改而为妻后生纣纣之父欲立微子啓为太子太史据法而争曰有妻之子不可立妾之子故立纣为后于时箕子盖谓请立唘而帝乙不听今追恨其事我久知子贤言于帝乙欲立子为太子而帝乙不肯我病子不得立则宜为殷后不肯遯以求生言将与纣俱死也或去或留所执各异皆归于仁孔子称殷有三仁焉是皆归于仁也易系辞曰君子之道或出或处或黙或语是非一途也何晏云仁者爱人三人行异而同称仁者以其俱在忧乱寜民】



　　尚书注疏卷九
　　尚书注疏卷九考证
　　説命上传始求得而命之○王樵曰命官有辞自唐虞有之少仅一言多或数言止于当时靣命有书自説命始
　　乃审厥象俾以形旁求于天下传审所梦之人刻其形象○【臣召南】按传言刻其形象是刻木非绘图也疏并无一语解刻字后文引皇甫谧云使百工写其形象是作绘图解也疑传刻字是则字之讹
　　説筑傅岩之野惟肖传傅氏之岩在虞虢之界○水经注曰沙涧水出虞山东南迳傅岩歴傅説隠室前俗谓之圣人窟孔安国傅説隠于虞虢之间即此处也地理志释今山西乎陆县东北二十五里俗名隠贤社
　　又传説贤而隠代胥靡筑之以供食○何孟春曰孟子言傅説举于版筑之间墨翟书曰傅説衣褐带索佣筑于傅岩孔传谓代胥靡以供食即墨之所谓佣也【臣召南】按此説可以补疏所不及贾谊赋曰説胥靡乃相武丁史记曰説为胥靡筑于傅险皆实言説曾犯刑此盖传闻失实也
　　疏遂以傅险姓之○以字监本作令今从殷本纪原文改正
　　明王奉若天道建邦设都疏犹王官之伯率领诸侯也○【臣照】按王官之伯二伯也二伯分掌东西故配日月
　　惟干戈省厥躬传兵不可任非其才疏省其身堪将帅然后授之○【臣召南】按传疏解作慎选将才于经文省厥躬义终未协且古制卿士大夫即是将帅文武之途不分上句言衣裳在笥已该括矣朱子谓干戈施于人而必省自己之是非是也
　　台小子旧学于甘盘疏君奭传曰高宗即位甘盘佐之后有傅説○郑晓曰周公数六臣皆商前王旧臣辅后王者説则高宗所求非其父小乙所遗也周公留召公专述旧臣故数盘而不及説
　　説曰王人求多闻时惟建事传王者求多闻以立事○【臣召南】按传意是王人求多闻为一句也其实王字当读断如禹曰帝予何言帝字自为一句
　　学于古训乃有获○朱子曰经籍言学字自説命始王应麟曰仲虺之诰言仁之始也汤诰言性之始也太甲言诚之始也説命言学之始也皆见于商书
　　惟学逊志务时敏○【臣召南】按学记引説命此文作敬孙务时敏郑注敬道孙业也引斆学半作学学半郑注言学人乃益已之学半引念终始典于学郑注典经也言学之不舍业也郑虽不见古文其解亦自暗合
　　高宗肜日序高宗祭成汤有飞雉升鼎耳而雊○蔡沈曰盖祭祢庙也序言汤庙非是金履祥曰盖髙宗之庙祖庚肜祭之曰有雊雉之异也序非是【臣照】按飞雉之异史记殷本纪及封禅书汉书五行志皆据此序谓武丁因灾恐惧脩徳中兴先儒并无异论金氏因经文首句即称高宗知此事是祖庚之事意盖谓信小序不如信经文也顾书不必作于高宗时后史所记亦何不可史记云子帝祖庚立祖己嘉武丁之以祥雉为徳立其庙为高宗遂作高宗肜日及训然则高宗于肜日越有雊雉非祭高宗之肜日也高宗二字读断其义自明
　　西伯既戡黎传在上党东北疏黎国汉之土党郡壶闗所治黎亭是也○括地志故黎城黎侯国在潞州黎城县东北八十里王应麟曰商都朝歌黎在上党壶闗乃河朔险要之地黎亡而商震矣周以商墟封卫狄人廹逐黎侯卫不能救而式微旄邱之诗作卫亦为狄所灭卫之灭犹商之亡也秦防上党而赵韩危唐平泽潞而三镇服形势岂可忽哉【臣召南】按疏所治黎亭所治二字疑衍地理志上党郡壶闗县注引应劭曰黎侯国也今黎亭是后书郡国志曰壶闗有黎亭故黎国刘昭注曰文王戡黎即此然则黎亭是壶闗县乡亭之名非所治也
　　祖伊恐传文王率诸侯以事纣内秉王心纣不能制疏貎虽事纣内秉王心○王应麟曰孔传岂知文王之心哉文王之徳之纯心与貌异乎
　　微子传微圻内国名○地理今释今潞安府潞城县东北十五里有微子镇即寰宇记所谓微子城在潞东北者也







　　尚书注疏卷九考证
　　钦定四库全书
　　尚书注疏卷十
　　汉孔氏传　唐陆德明音义　孔颖逹疏
　　周书　【泰誓上　泰誓中　泰誓下牧誓　　武成】
　　序惟十有一年武王伐殷传周自虞芮质厥成诸侯竝附以爲受命之年至九年而文王卒武王三年服毕观兵孟津以卜诸侯伐纣之心诸侯佥同乃退以示弱一月戊午师渡孟津传十三年正月二十八日更与诸侯期而共伐纣作泰誓三篇传渡津乃作音义【芮如锐反虞芮二国名佥七防反孟津地名也】疏【正义曰惟文王受命十有一年武王服丧既毕举兵伐殷以卜诸侯伐纣之心虽诸侯佥同乃退以示弱至十三年纣恶既盈乃复往伐之其年一月戊午之日师渡孟津王誓以戒众史叙其事作泰誓三篇传正义曰武成篇云我文考文王诞膺天命以抚方夏惟九年大统未集则文王以九年而卒也无逸称文王享国五十年自嗣位至卒非徒九年而已知此十一年者文王改称元年至九年而卒至此年爲十一年也诗云虞芮质厥成毛称天下闻虞芮之讼息归周者四十余国故知周自虞芮质厥成诸侯竝附以爲受命之年至九年而文王卒至此十一年武王居父之丧三年服毕也案周书云文王受命九年惟暮春在镐召太子作文其时犹在但未知崩月就如暮春即崩武王服丧至十一年三月大祥至四月观兵故今文泰誓亦云四月观兵也知此十一年非武王即位之年者大戴礼云文王十五而生武王则武王少文王十四嵗也礼记文王世子云文王九十七而终武王九十三而终计其终年文王崩时武王已八十三矣八十四即位至九十三而崩适满十年不得以十三年伐纣知此十一年者据文王受命而数之必继文王年者爲其卒父业故也纬候之书言受命者谓有黄龙龟白鱼赤雀负图衔书以命人主其言起于汉哀平之世经典无文焉孔时未有此说咸有一徳云所征无敌谓之受天命此云诸侯竝附以爲受命之年是孔解受命皆以人事爲言无瑞应也史记亦以断虞芮之讼爲受命元年但彼以文王受命七年而崩不得与孔同耳三年之防二十五月而毕故九年文王卒至此三年服毕此经武王追陈前事云肆予小子以尔友邦君观政于商是十一年伐殷者止爲观兵孟津以卜诸侯伐纣之心言于商知亦至孟津也以一月戊午乃是作誓月日经言十三年春大防于孟津又云戊午次于河朔知此一月戊午是十三年正月戊午日非是十一年正月也序不别言十三年而以一月接十一年下者序以观兵至而即还畧而不言月日誓则经有年有春故畧而不言年春止言一月使其互相足也戊午是二十八日以厯推而知之据经亦有其验汉书律厯志载旧说云死魄朔也生魄望也武成篇说此伐纣之事云惟一月壬辰旁死魄则壬辰近朔而非朔是爲月二日也二日壬辰则此月辛卯朔矣以次数之知戊午是二十八日也不言正月而言一月者以武成经言一月故此序同之武成所以解一月者易革卦彖曰汤武革命顺乎天而应乎人象曰君子以治厯明时然则改正治厯必自武王始矣武王以殷之十二月行正月四日杀纣既入商郊始改正朔以殷之正月爲周之二月其初时犹是殷之十二月未爲周之正月改正在后不可追名爲正月以其实是周之正月故史以一月名之顾氏以爲古史质或云正月或云一月不与春秋正月同义或然也易纬称文王受命改正朔布王号于天下郑依而用之言文王生称王已改正然天无二日民无二王岂得殷纣尚在而称周王哉若文王身自称王已改正朔则是功业成矣武王何得云大勲未集欲卒父业也礼记大传云牧之野武王之大事也既事而退追王大王亶父王季歴文王昌是追爲王何以得爲文王身称王已改正朔也春秋王正月谓周正月也公羊传曰王者孰谓谓文王其意以正爲文王所改公羊传汉初俗儒之言不足以取正也春秋之王自是当时之王非改正之王晋世有王愆期者知其不可注公羊以爲春秋制文王指孔子耳非周昌也文王世子称武王对文王云西方有九国焉君王其终抚诸呼文王爲王是后人追爲之辞其言未必可信亦非实也孟者河北地名春秋所谓向盟是也于孟地置津谓之孟津言师渡孟津乃作泰誓知三篇皆渡津乃作也然则中篇独言戊午次于河朔者三篇皆河北乃作分爲三篇耳上篇未次时作故言十三年春中篇既次乃作故言戊午之日下篇则明日乃作言时厥明各爲首引故文不同耳尚书遭秦而亡汉初不知篇数武帝时有大常蓼侯孔臧者安国之从兄也与安国书云时人惟闻尚书二十八篇取象二十八宿谓爲信然不知其有百篇也然则汉初惟有二十八篇无泰誓矣后得伪泰誓三篇诸儒多疑之马融书序曰泰誓后得案其文似若浅露又云八百诸侯不召自来不期同时不谋同辞及火复于上至于王屋流爲雕五至以谷俱来举火神怪得无在子所不语中乎又春秋引泰誓曰民之所欲天必从之国语引泰誓曰朕梦恊朕卜袭于休祥戎商必克孟子引泰誓曰我武惟侵于之疆取彼凶残我伐用张于汤有光孙卿引泰誓曰独夫受礼记引泰誓曰予克受非予武惟朕文考无罪受克予非朕文考有罪惟予小子无良今文泰誓皆无此语吾见书传多矣所引泰誓而不在泰誓者甚多弗复悉记畧举五事以明之亦可知矣王肃亦云泰誓近得非其本经马融惟言后得不知何时得之汉书娄敬说髙祖云武王伐纣不期而防盟津之上者八百诸侯僞泰誓有此文不知其本出何书也武帝时董仲舒对策云书曰白鱼入于王舟有火复于王屋流爲乌周公曰复哉复哉今引其文是武帝之时已得之矣李颙集注尚书于僞泰誓篇每引孔安国曰计安国必不为彼僞书作传不知颙何由爲此言梁王兼而存之言本有两泰誓古文泰誓伐纣事圣人取爲尚书今文泰誓观兵时事别録之以爲周书此非辞也彼僞书三篇上篇观兵时事中下二篇亦伐纣时事非尽观兵时事也且观兵示弱即退复何誓之有设有其誓不得同以泰誓爲篇名也】
　　泰誓上传大防以誓众疏【传正义曰经云大防于孟津知名曰泰誓者其大防以誓众也王肃云武王以大道誓众肃解彼僞文故说谬耳汤誓指汤爲名此不言武誓而别立名者以武誓非一故史推义作名泰誓见大防也牧誓举战地时史意也顾氏以爲泰者大之极也犹如天子诸侯之子曰太子天子之卿曰太宰此防中之大故称泰誓也】
　　惟十有三年春大防于孟津传三分二诸侯及诸戎狄此周之孟春音义【惟十有三年春或作十有一年后人妄看序文輙改之】疏【正义曰此三篇俱是孟津之上大告诸国之君而发首异者此见大防誓众故言大防于孟津中篇徇师而誓故言以师毕会下篇王更徇师故言大廵六师皆史官观事而为作端绪耳传正义曰论语称三分天下有其二中篇言羣后以师毕会则周之所有诸国皆集牧誓所呼有庸蜀羗髳防卢彭濮人知此大会谓三分有二之诸侯及诸戎狄皆会也序言一月知此春是周之孟春谓建子之月也知者按三统歴以殷之十二月武王发师至二月甲子咸刘商王纣彼十二月即周之正月建子之月也】
　　王曰嗟我友邦冡君越我御事庻士明听誓冡大御治也友诸侯亲之称大君尊之下及我治事众士大小无不皆明听誓疏【正义曰冡大释詀文御事是治理之事故通训御为治也同志为友天子友诸侯亲之也牧誓曰言志同灭纣今总呼国君皆为大君尊之也下及治事众士谓国君以外卿大夫及士诸掌事者大小无不皆明听誓自士以上皆总戒之也】惟天地万物父母惟人万物之灵传生之谓父母灵神也天地所生惟人为贵疏【传正义曰万物皆天地生之故谓天地为父母也老子云神得一以灵灵神是一故灵为神也礼运云人者天地之心五行之端也食味别声被色而生者也言人能兼此气性余物则不能然故孝经云天地之性人为贵此经之意天地是万物之父母言天地之意欲飬万物也人是万物之最灵言其尤宜长飬也纣违天地之心而残害人物故言此以数之与下句为首引也】亶聪明作元后元后作民父母传人诚聪明则为大君而为众民父母今商王受弗敬上天降灾下民沈冐色敢行暴虐传沈嗜酒冐乱女色敢行酷暴虐杀无辜音义【亶丁但反靣善反冐莫报反注下同嗜市志反切韵常利反酷苦毒反】疏【正义曰人被酒困若沈于水酒变其色然齐同故沈为嗜酒之状冐训贪也乱女色荒也酷解经之暴杀解经之虐皆果敢为之案说文云酷酒厚味也酒味之厚必严烈人之暴虐与酒严烈同故谓之酷】罪人以族官人以世传一人有罪刑及父母兄弟妻子言滛滥官人不以贤才而以父兄所以政乱疏【正义曰秦政酷虐有三族之刑谓非止犯者之身乃更上及其父下及其子经言罪人以族故以三族觧之父母前世也兄弟及妻当世也子孙后世也一人有罪刑及三族言滛滥也古者臣有大功乃得继世在位而纣之官人不以贤才而以父足已滥受宠子弟顽愚亦用不堪其职所以政乱官人以世惟当用其子耳而兼言兄者以纣为恶或当因兄用弟故以兄协句耳】惟宫室台榭陂池侈服以残害于尔万姓传土高曰台有木曰榭泽障曰陂停水曰池侈谓服餙过制言匮民财力为奢丽音义【榭尔雅云有木曰榭本又作谢陂彼皮反障之亮反匮其魏反】疏【正义曰释宫云宫谓之室室谓之宫李廵曰所以古今通语明实同而两名此不解宫室义当然也释宫又云阇谓之台有木者谓之榭李廵曰台积土为之所以观望也台上有屋谓之榭又云无室曰榭四方而高曰台孙炎曰榭但有堂也郭璞曰榭即今之堂堭也然则榭是台上之屋歇前无室今之防是也诗云彼泽之陂毛传云陂泽障也障泽之水使不流溢谓之陂停水不流谓之池侈亦奢也谓衣服采餙过于制度言匮竭民之财力为奢丽也顾氏亦云华侈服餙二刘以为宫室之上而加侈服据孔传云服餙过制即谓人之服餙二刘之说非也殷本纪云纣厚赋税以实鹿台之钱而盈钜桥之粟益收狗马竒物充牣宫室益广沙丘苑台多聚野兽飞鸟置其中大聚乐戏于沙丘以酒为池悬肉为林使男女倮相逐其间说纣奢侈之事书传多矣】焚炙忠良刳剔孕妇传忠良无罪焚炙之怀子之妇刳剔视之言暴虐音义【刳口胡反剔他歴反孕以证反徐养证反】疏【正义曰焚炙俱烧也刳剔谓割剥也说文云刳刲也今人去肉至骨谓之剔去是剔亦刲之义也武王以此数纣之恶必有忠良被炙孕妇被刳不知其姓名为谁也殷本纪云纣为长夜之饮时诸侯或叛妲己以为罚轻纣欲重刑乃为熨斗以火烧之然使人举辄烂其手不能胜纣怒乃更为铜柱以膏涂之亦加于炭火之上使有罪者缘之足滑跌坠入中纣与妲己以为大乐名曰炮烙之刑是纣焚炙之事也后文王献洛西之地赤壤之田方千里请纣除炮烙之刑纣许之皇甫谧作帝王世纪亦云然谧又云纣剖比干妻以视其胎即引此为刳剔孕妇也】皇天震怒命我文考肃将天威大勲未集传言天怒纣之恶命文王敬行天罚功业未成而崩肆予小子发以尔友邦君观政于商传父业未就之故故我与诸侯观纣政之善恶谓十一年自孟津还时惟受罔有悛心乃夷居弗事上帝神祗遗厥先宗庙弗祀传悛改也言纣纵恶无改心平居无故废天地百神宗庙之祀慢之甚音义【悛七全反】疏【传正义曰左传称长恶不悛悛是退前创改之义故为改也观政于商纣当恐怖言纣纵恶无改悔之心平居无故不事神只是纣之大恶上帝举其尊者谓诸神悉皆不事故传之百神以该之不事亦是不祀别言遗厥先宗庙弗祀遗弃祖父言其慢之甚也】牺牲粢盛旣于凶盗传凶人尽盗食之而纣不罪乃曰吾有民有命罔惩其侮传纣言吾所以有兆民有天命故羣臣畏罪不争无能止其慢心天佑下民作之君作之师传言天佑助下民为立君以政之为立师以教之惟其克相上帝宠绥四方传当能助天宠安天下有罪无罪予曷敢有越厥志传越远也言已志欲为民除恶是与否不敢远其志音义【粢音咨黍稷曰粢盛音成在噐曰盛惩直承反争争鬭之争为于伪反相息亮反否方有反】疏【正义曰已上数纣之罪此言伐纣之意上天佑助下民不欲使之遭害故命我为之君上使临政之为之师保使教诲之为人君为人师者天意如此不可违天我今惟其当能佑助上天宠安四方之民使民免于患难今纣暴虐无君师之道故今我往伐之不知伐罪之事为有罪也为无罪也不问有罪无罪志在必伐我何敢有远其本志而不伐之传正义曰众民不能自治立君以治之立君治民乃是天意言天佑助下民为立君也治民之为君教民之为师君旣治之师又教之故言作之君作之师师谓君与民为师非谓别置师也天爱下民为立君立师者当能佑助天意宠安天下不夺民之财力不妄非理刑杀是助天宠爱民也越者逾越超远之义故为远也武王伐纣内实为民除害外则以臣伐君故疑其有罪与无罪言已志欲为民除害无问是之与否不敢远其志言已本志欲伐何敢远本志舍而不伐也】同力度德同德度义传力钧则有德者胜徳钧则秉义者强揆度优劣胜负可见音义【度徒洛反下注同】疏【传正义曰徳者得也自得于心义者宜也动合事宜但徳在于身故言有徳义施于行故言秉执武王志在养民动为除害有君人之明徳执利名之大义与纣无者为敌虽未交兵揆度优劣胜负可见示以必胜之道令士众勉力而战也】受有臣亿万惟亿万心传人执异心不和谐予有臣三千惟一心传三千一心言同欲商罪贯盈天命诛之予弗顺天厥罪惟钧传纣之为恶一以贯之恶贯已满天毕其命今不诛纣则爲逆天与纣同罪音义【亿十万曰亿贯古乱反】疏【传正义曰纣之爲恶如物在绳索之贯一以贯之其恶贯已满矣物极则反天下欲毕其命故上天命我诛之今我不诛纣则是逆天命无恤民之心是我与纣同罪矣犹如律故纵者与同罪也】予小子夙夜只惧受命文考类于上帝宜于冡土以尔有众厎天之罚传祭社曰宜冡土社也言我畏天之威告文王庙以事类告天祭社用汝众致天罚于纣音义【类师祭名冡中勇反厎之履反】疏【传正义曰释天引诗云乃立冡上戎丑攸行卽云起大事动大众必先有事乎社而后出谓之宜孙炎曰宜求见福祐也是祭社曰宜冡训大也社是土神故土社也毛诗传云冡土大社也受命文考是告庙以行故为告文王庙也王制云天子将出类乎上帝宜乎社造乎祢此受命文考卽是造乎祢也王制以神尊卑为次故先言帝社后言祢此以庙是已亲若言家内私义然后告天故先言受命文考而后言类于上帝舜典类于上帝传云告天及五帝此以事类告天亦当如彼也罚纣是天之意故用汝众致天罚于纣也】天矜于民民之所欲天必从之传矜怜也言天除恶树善与民同尔尚弼予一人永淸四海秽恶除则四海长淸时哉弗可失传言今我伐纣正是天人合同之时不可违失音义【从才容反】
　　泰誓中
　　惟戊午王次于河朔传次止也戊午渡河而誓旣誓而止于河之北疏【正义曰次是止舍之名谷梁亦云次止也序云一月戊午师渡孟津则师以戊午日渡也此戊午日次于河朔则是师渡之日次止也上篇是渡河而誓未及止舍而先誓之此次于河朔者是旣誓而止于河之北也庄三年左传例云凡师一宿为舍再宿为信过信为次此次直取止舍之义非春秋三日之例也何则商郊去河四百余里戊午渡河甲子杀纣相去才六日耳是今日次讫又誓明日誓讫卽行不容三日止于河旁也】羣后以师毕防传诸侯尽防次也王乃狥师而誓曰呜呼西土有众咸听朕言传狥循也武王在西故称西土音义【狥以俊反字诂云狥廵也】疏【传正义曰说文云狥疾也循行也狥是疾行之意故以狥为循也下篇大廵六师义亦然也此誓总戒众军武王国在西偏此师皆从西而来故称西土】我闻吉人爲善惟日不足凶人爲不善亦惟日不足传言吉人竭日以爲善凶人亦竭日以行恶今商王受力行无度传行无法度竭日不足故曰力行播弃犂老昵比罪人传鲐背之耇称犂老布弃不礼敬昵近罪人谓天下逋逃之小人音义【竭巨列反又苦盖反犂力私反又力兮反昵女乙反比毗志反鲐他来反又音怡鱼名逋布呉反】疏【传正义曰释诂云鲐背耉老寿也舍人曰鲐背老人气衰皮肤消瘠背若鲐鱼也孙炎曰耉靣冻犂色似浮垢也然则老人背皮似鲐靣色似犂故鲐背之耉称犂老传以播为布布者徧也言徧弃之不礼敬也昵近释祜文孙炎曰昵亲近也牧誓数纣之罪云四方之多罪逋逃是崇是长是信是使知纣所亲近罪人谓天下逋逃之小人也】滛酗肆虐臣下化之传过酗纵虐以酒成恶臣下化之言罪同音义【酗况具反】疏【正义曰酗是酒怒滛酗共文则滛非女色故以滛爲过言饮酒过多也肆是放纵之意酒过则酗纵情爲虐以酒成此暴虐之恶臣下化而为之由纣恶而臣亦恶言君臣之罪同也】朋家作仇胁权相灭无辜吁天秽德彰闻传臣下朋党自爲仇怨胁上权命以相诛灭吁呼也民皆呼天告寃无辜纣之秽徳彰闻天地言罪恶深音义【胁虚业反吁音喻秽于废反】疏【正义曰小人好忿天性之常化纣滛酗怨怒无已臣下朋党共为一家与前人竝作仇敌胁上权命以相灭亡无罪之人怨嗟呼天纣之秽恶之徳彰闻天地言其罪恶深也传正义曰胁上谓纣旣昏迷朝无纲纪奸宄之臣胁于在下假用在上之权命胁之更相诛灭也】惟天惠民惟辟奉天传言君天下者当奉天以爱民有夏桀弗克若天流毒下国传桀不能顺天流毒虐于下国万民言凶害天乃佑命成汤降黜夏命传言天助汤命使下退桀命惟受罪浮于桀传浮过音义【辟必亦反】疏【传正义曰物在水上谓之浮浮者髙之意故爲过也桀罪已大纣又过之言纣恶之甚故下句说其过桀之状案夏本纪及帝王世纪云诸侯叛桀关龙逄引皇图而谏桀杀之伊尹谏桀桀曰天之有日如吾之有民日亡吾乃亡矣是桀亦贼虐諌辅谓已有天命而云过于桀者殷本纪云纣剖比干观其心桀杀龙逢无剖心之事又桀惟比之于日纣乃诈命于天又纣有炮烙之刑又有刳胎斮胫之事而桀皆无之是纣罪过于桀也】剥丧元良贼虐谏辅传剥伤害也贼杀也元善之长良善以谏辅纣纣反杀之音义【丧息浪反长丁丈反】疏【传正义曰说文云剥裂也一曰剥割也裂与割俱是伤害之义也杀人谓之贼故贼为杀也元者善之长易文言文良之为善书传通训也元良俱善而双举之者言其剥丧善中之善为害大也以諌辅纣纣反杀之卽比干是也上篇言焚炙忠良与此经相类而复言此者以杀善人爲恶之大故重陈之也】谓已有天命谓敬不足行谓祭无益谓暴无伤传言纣所以罪过于桀厥监惟不逺在彼夏王传其视纣罪与桀同辜言必诛之音义【已音纪】疏【传正义曰纣罪过于桀而言与桀同辜者罪不过死合死之罪同言必诛也】天其以予乂民传用我治民当除恶朕梦协朕卜袭于休祥戎商必克传言我梦与卜俱合于美善以兵诛纣必克之占疏【正义曰梦者事之祥人之精爽先见者也吉防或有其验圣王采而用之我卜伐纣得吉梦又战胜礼记称卜筮不相袭袭者重合之义训戎为兵梦卜俱合于羙是以兵诛纣必克之占也圣人逆知来物不假梦卜言此以强军人之意耳史记周本纪云武王伐纣卜龟兆不吉羣公皆惧惟太公强之太公六韬云卜战龟兆焦筮又不吉太公曰枯骨朽蓍不逾人矣彼言不吉者六韬之书后人所作史记又采用六韬好事者妄矜太公非实事也】受有亿兆夷人离心离德传平人凡人也虽多而执心用徳不同疏【传正义曰昭二十四年左此文服防杜预以夷人为夷狄之人卽如彼言惟云亿兆夷人则受率其旅若林卽曾无华夏人矣故传训夷为平平人为凡人言其智虑齐识见同人数虽多执心用徳不同心谓谋虑徳为用行智识既齐各欲申意故心徳不同也】予有乱臣十人同心同徳传我治理之臣虽少而心徳同音义【十人周公旦召公奭太公望毕公荣公太顚闳夭散宜生南宫适及文母治直吏反】疏【传正义曰释诂云乱治也故谓我治理之臣有十人也十人皆是上智咸识周是殷非故人数虽少而心徳同同佐武王欲共灭紏也论语引此云有乱臣十人而孔子论之有一妇人焉则十人之内其一是妇人故先儒郑等皆以十人为文母周公太公召公毕公荣公太顚闳夭散宜生南宫适也】虽有周亲不如仁人传周至也言纣至亲虽多不如周家之少仁人疏【传正义曰诗毛传亦以周为至相传为此训也武王三分天下有其二则纣党不多于周但辞有激发防有抑扬欲明多恶不如少善故言纣至亲虽多不如周家之少仁人也】天视自我民视天听自我民听传言天因民以视听民所恶者天诛之百姓有过在予一人传已能无恶于民民之有过在我教不至音义【恶乌路反一音如字】疏【正义曰言此者以上云民之所恶天必诛之已今有善不为民之所恶天必佑我令教化百姓若不教百姓使有罪过实在我一人之身此百姓与下百姓懔懔皆谓天下众民也】今朕必往我武惟侵于之疆传举也言我举武事侵入纣郊疆伐之取彼凶残我伐用张于汤有光传桀流毒天下汤黜其命纣行凶残之徳我以兵取之伐恶之道张设比于汤又有光明音义【疆居良反】疏【正义曰旣与天下为任则当为之除害今我必往伐纣我之武事惟于此举之侵纣之疆境取彼为凶残之恶者若得取而杀之是我伐凶恶之事用张设矣汤惟放逐我能擒取是比于汤又益有光明正义曰文王世子论举贤之法云或以事举或以言扬是扬举义同故扬为举也于时犹在河朔将欲行适商都言我举武事侵入纣之郊疆往伐之也春秋之例有钟鼓曰伐无曰侵此实伐也言往侵者侵是入之意非如春秋之例无钟鼔也】朂哉夫子罔或无畏宁执非敌传朂勉也夫子谓将士无敢有无畏之心宁执非敌之志伐之则克矣音义【朂许玉反将子匠反下篇注同】疏【正义曰取得纣则功多于汤宜勉力哉夫子将士等呼将士令勉力也以兵伐人当临事而惧汝将士等无敢有无畏轻敌之心宁执守似前人之强非己能敌之志以伐之如是乃可克矣传正义曰朂勉释诂文呼将士而誓之知夫子是将士也老子云祸莫大于轻敌故令将士无敢有无畏之心令其必以前敌为可畏也论语称子路曰子行三军则谁与孔子曰必也临事而惧令军士等不欲发意轻前人宁执非敌之志恐彼强多非我能敌执此志以伐之则当克矣】百姓懔懔若崩厥角传言民畏纣之虐危惧不安若崩摧其角无所容头音义【懔力甚反】疏【正义曰懔懔是怖惧之意言民畏纣之虐危惧不安其志懔懔然以畜兽为喻民之怖惧若似畜兽崩摧其头角然无所容头顾氏云常如人之欲崩其角也言容头无地隐三年谷梁传曰髙曰崩头角之称崩体之髙也】呜呼乃一徳一心立定厥功惟克永世传汝同心立功则能长世以安民
　　泰誓下
　　时厥明王乃大廵六师明誓众士传是其戊午明日师出以律三申令之重难之义众士百夫长已上音义【令力政反重直用反长丁丈反己音以上时掌反】疏【传正义曰上篇未次而誓故畧言大会中篇旣次乃誓为文稍详故言以师毕防此篇最在其后为文益详故言大廵六师廵绕周徧大其事故称大也师者众也天子之行通以六师为言于时诸侯尽防其师不啻六也师出以律易师卦初六爻辞也律法也行师以法即誓勑赏劝事也礼成于三故为三篇之誓三度申重号令为重愼艰难之义也孙子兵法三令五申之此誓三篇亦为三令之事也牧誓王所呼者从上而下至百夫长而止知此众士是百夫长以上也】
　　王曰呜呼我西土君子天有显道厥类惟彰言天有明道其义类惟明言王所宜法则疏【正义曰孝经云则天之明昭二十五年左传云以象天明是治民之事皆法天之道天有尊卑之序人有上下之节三正五常皆在于天有其明道此天之明道其义类惟明言明白可启王者所宜法则之将言商王不法天道故先标二句于前其下乃述商王违天之事言其罪宜诛也】今商王受狎侮五常荒怠弗敬传轻狎五常之教侮慢不行大为怠惰不敬天地神明音义【惰徒卧反】疏【传正义曰郑论语注云狎惯忽之言惯见而忽也意与侮同传因文重而分之五常即五典谓父义母慈兄友弟防子孝五者人之常行法天明道为之轻狎五常之教侮慢而不遵行之是违天显也训荒为大大为怠惰不敬谓不敬天地神明也上篇云不事上帝神祗知此不敬天地神明也礼云母不敬传举天地以言明每事皆不敬也】自絶于天结怨于民传不敬天自絶之酷虐民结怨之斮朝渉之胫剖贤人之心传冬月见朝渉水者谓其胫耐寒斩而视之比干忠諌谓其心异于人剖而观之酷虐之甚音义【斮侧畧反又士畧反朝陟遥反胫户定反剖普口反耐乃代反】疏【传正义曰释器云鱼曰斮之樊光云斮斫也说文云斮斩也斩朝渉水之胫必有所由知冬月见朝渉水者谓其胫耐寒疑其骨髓有异斩而视之其事或当有所出也殷本纪云微子既去比干曰为人臣者不得不以死争乃强谏纣怒曰吾闻圣人心有七窍遂剖比干观其心是纣谓比干心异于人剖而观之言酷虐之甚】作威杀戮毒痡四海传痡病也言害所及逺音义【痡徐音敷又普呉反】疏【正义曰痡病释诂文纣之毒害未必徧及夷狄而云病四海者言害所及者远也】崇信奸回放黜师保传回邪也奸邪之人反尊信之可法以安者反放退之屏弃典刑囚奴正士传屏弃常法而不顾箕子正諌而以为囚奴郊社不修宗庙不享作竒技滛巧以恱妇人传言纣废至尊之敬营卑防恶事作过制技巧以恣耳目之欲音义【邪似嗟反技其绮反亵息列反】疏【正义曰不修谓不扫治也不享谓不祭祀也与上篇不事上帝神祗遗厥先宗庙弗祀其事一也重言之耳竒技谓竒异技能淫巧谓过度工巧二者大同但技据人身巧指器物为异耳】上帝弗顺祝降时防祝断也天恶纣逆道断絶其命故下是丧亡之诛音义【丧苏浪反断丁管反恶乌路反】疏【传正义曰哀十四年公羊云子路死子曰天祝予何休云祝断也是相传训也】尔其孜孜奉予一人恭行天罚孜孜劝勉不怠音义【孜音滋】古人有言曰抚我则后虐我则雠传武王述古言以明义言非惟今恶纣独夫受洪惟作威乃汝世雠言独夫失君道也大作威杀无辜乃是汝累世之雠明不可不诛树徳务滋除恶务本传立徳务滋长去恶务除夲言纣为天下恶本肆予小子诞以尔众土殄殱乃雠传言欲行除恶之义絶尽纣尔众士其尚廸果毅以登乃辟传迪进也杀敌为果致果为毅登成也成汝君之功音义【殄徒典反殱子亷反毅牛旣反】疏【正义曰廸进登成皆释诂文杀敌为果致果为毅宣二年左传文果谓果敢毅谓强决能杀敌人谓之为果言能果敢以除贼致此果敢是名为毅言能强决以立功皆言其心不犹豫也军法以杀敌为上故劝令果毅成功也】功多有厚赏不迪有显戮赏以劝之戮以威之呜呼惟我文考若日月之照临光于四方显于西土传称父以感众也言其明德充塞四方明着岐周惟我有周诞受多方言文王徳大故受众方之国三分天下而有其二予克受非予武惟朕文考无罪推功于父言文王无罪于天下故天佑之人尽其用受克予非朕文考有罪惟予小子无良若纣克我非我父罪我之无善之致疏【传正义曰言克受乃是文王之功若受克予非是文王之罪而言非我父罪我之无善之致者其意言胜非我功败非父咎崇孝罪己以求众心耳】
　　序武王戎车三百两兵车百夫长所载车称两一车歩卒七十二人凡二万一千人举全数虎贲三百人勇士称也若虎贲兽言其猛也皆百夫长与受战于牧野作牧誓音义【车音居释名云古者声如居所以居人也今曰车声近舍车舎也韦昭辩释名云古皆尺遮反汉始有音居长丁丈反卒子忽反贲音奔称尺证反】疏【正义曰武王以兵戍之车三百両虎贲之士三百人与受战于商郊牧地之野将战之时王设言以誓众史叙其事作牧誓正义曰孔以虎贲三百人与戎车数同王于誓时所呼有百夫长因谓虎贲卽是百夫之长一人而乗一车故云兵车百夫长所载也数车之法一车谓之一两诗云百两迓之是车称两也风俗通说车有两轮故称为两犹履有两只亦称为两诗云葛屦五两卽其类也一车歩卒七十二人司马法文也车有七十二人三百乗凡二万一千人计车有七十二人三百乗当有二万一千六百人孔畧六百而不言故云举全数顾氏亦同此解孔旣用司马法一车七十二人又云兵车百夫长所载又下传以百夫长为卒帅是实领百人非惟七十二人依周礼大司马法天子六军出自六乡几起徒役无过家一人故一乡出一军乡为正遂为副若郷遂不足则征法于邦国则司马法六十四井为甸计有五百七十六夫共出长毂一乗甲士三人歩卒七十二人至于临敌对战布陈之时则依六乡军法五人为伍五伍为两四两为卒五卒为旅五旅为师五师为军故左传云先偏后伍又云广有一卒卒偏之两非直人数如此车数亦然故周礼云乃会车之卒伍郑云车亦有卒伍左传战于繻葛杜注云车二十五乘为偏是车亦为卒伍之数也则一车七十二人者自计元科兵之数科兵既至临时配割其车虽在其人分散前配车之人临战不得还属本车当更以虎贲甲士配车而战孔举七十二人元科兵数者欲总明三百两人之大数云兵车百夫长所载者欲见临敌实一车有百人旣虎贲与车数相当又经称百夫长故孔为此说周礼虎贲氏之官其属有虎士八百人是虎贲为勇士称也若虎之贲走逐兽言其猛也此虎贲必是军内骁勇选而为之当时谓之虎贲乐记云虎贲之士说剑谓此也孔意虎贲即是经之百夫长故云皆百夫长也】
　　牧誓至牧地而誓众音义【牧如字徐一音茂说文作坶云地名在朝歌南七十里字林音母】
　　时甲子昧爽是克纣之月甲子之日二月四日昧防爽明早旦音义【昧音妹爽明也昧爽谓早旦也马云昧未旦也】疏【正义曰春秋主书动事编次为文于法日月时年皆具其有不具史阙耳尚书惟记言语直指设言之日上篇戊午次于河朔洛诰戊辰王在新邑与此甲子皆言有日无月史意不为编次故不具也是克纣之月甲子之日是周之二月四日以厯推而知之也释言云晦冥也昧亦晦义故为冥也防是夜爽是明夜而未明谓早旦之时盖鸡鸣后也爲下朝至发端朝卽昧爽时也】王朝至于商郊牧野乃誓纣近郊三十里地名牧癸亥夜陈甲子朝誓将与纣战音义【陈直刃反】疏【正义曰传言在纣近郊三十里或当有所据也皇甫谧云在朝歌南七十里不知出何书也言至于商郊牧野知牧是郊上之地战在平野故言野耳诗云于牧之野礼记大传云牧之野武王之大事继牧言野明是牧地而郑云郊外曰野将战于郊故至牧野而誓案经至于商郊牧野乃誓岂王行已至于郊乃复倒退适野誓讫而更进兵乎何不然之甚也武成云癸亥夜陈未毕而雨是癸亥夜已布陈故甲子朝而誓众将与纣战故戒勑之】王左杖黄右秉白旄以麾曰逖矣西土之人以黄金饰斧左手杖示无事于诛右手把旄示有事于教逖逺也逺矣西土之人劳苦之音义【杖徐直亮反音越本又作戉旄音毛马云白旄旄牛尾麾许危反逖他厯反】疏【正义曰太公六韬云大柯斧重八斤一名天钺广雅云钺斧也斧称黄钺故知以黄金餙斧也钺以杀戮杀戮用右手用左手杖钺示无事于诛右手把旄示有事于教其意言惟教军人不诛杀也把旄何以白旄用白者取其易见也逖远释诂文】
　　王曰嗟我友邦君同志为友言志同灭纣御事司徒司马司空治事三卿司徒主民司马主兵司空主土指誓战者疏【正义曰孔以于时已称王而有六师亦应已置六卿今呼治事惟三卿者司徒主民治徒庶之政令司马主兵治军旅之誓戒司空主土治罍壁以营军是指誓战者故不及大宰大宗司寇也其时六卿具否不可得知但据此三卿为说耳此御事之文指三卿而说是不通于亚旅已下】亚旅师氏亚次旅众也众大夫其位次卿师氏大夫官以兵守门者疏【传正义曰亚次释言文旅众释诂文此及左传皆卿下言亚旅知是大夫其位次卿而数众故以亚次名之谓诸是四命之大夫在军有职事者也师氏亦大夫其官掌以兵守门所掌尤重故别言之周礼师氏中大夫使其属帅四夷之隷各以其兵服守王之门外朝在野外则守内列郑云内列蕃营之在内者也守之如守王宫】千夫长百夫长师帅卒帅音义【帅色类反下同】疏【正义曰周礼二千五百人为师师帅皆中大夫百人为卒卒长皆上士孔以帅虽二千五百人举全数亦得为千夫长长与帅其义同是千夫长亦可以称帅故以千夫长为师帅百夫长为卒帅王肃云师长卒长意与孔同顺经文而称长耳郑以为师帅旅帅也与孔不同】及庸蜀羌髳微卢彭濮人八国皆蛮夷戎狄属文王者国名羌在西蜀叟髳微在巴蜀卢彭在西北庸濮在江汉之南音义【羌徐起良反说文云西戎牧羊人髳茂侯反濮音卜叟所求反又苏走反】疏【正义曰九州之外四夷大名则东夷西戎南蛮北狄其在当方或南有戎而西有夷此八国竝非华夏故大判言之皆蛮夷戎狄属文王者国名也此八国皆西南夷也文王国在于西故西南夷先属焉大刘以蜀是蜀郡显然可知孔不说又退庸就濮解之故以次先解羌云羌在西蜀叟者汉世西南之夷蜀名为大故传据蜀而说左思蜀都赋云三蜀之豪时来时往是蜀都分为三羌在其西故云西蜀叟叟者蜀夷之别名故后汉书兴平元年马腾刘范谋诛李傕益州牧刘焉遣叟兵五千人助之是蜀夷冇名叟者也髳微在巴蜀者巴在蜀之东徧汉之巴郡所治江州县也卢彭在西北者在东蜀之西北也文十六年左传称庸与百濮伐椘楚遂灭庸是庸濮在江汉之南】称尔戈比尔干立尔矛予其誓传称举也戈防干楯也音义【比徐扶志毗志二反楯食准反又音允】疏【传正义曰称举释言文方言云防楚谓之干呉扬之间谓之戈是戈卽防也考工记云戈秘六尺有六寸车防常郑云八尺曰寻倍寻曰常然则戈防长短异名而云戈者卽防戈防长短虽异其形制则同此云举戈宜举其长者故以戈为防也方言又云偱自关而东或谓之楯或谓之干关西谓之楯是十楯为一也戈短人执以举之故言称楯则竝以扞敌故言比矛长立之于地故言立也】王曰古人有言曰牝鸡无晨传言无晨鸣之道牝鸡之晨惟家之索传索尽也喻妇人知外事雌代雄鸣则家尽妇夺夫政则国亡音义【牝频引反徐扶忍反索西各反】疏【传正义曰礼记檀弓曰吾离羣而索居则索居为散义郑云索散也物散则尽故索为散也牝鸡雌也尔雅飞曰雌雄走曰牝牡而此言牝鸡者毛诗左传称雄狐是亦飞走通也此以牝鸡之鸣喻妇人知外事故重申喻意云雌代雄鸣则家尽妇夺夫政则国亡家总贵贱为文言家以对国耳将陈纣用妇言故举此古人之语纣直用妇言耳非能夺其政举此言者专用其言赏罚由妇卽是夺其政矣妇人不当知政是别外内之分若使贤如文母可以兴助国家则非牝鸡之喻矣】今商王受惟妇言是用传妲己惑纣纣信用之音义【妲丹逹反已音纪纣妻也】疏【传正义曰晋语云殷辛伐有苏氏苏氏以妲己女焉妲己有宠而亡殷殷本纪云纣嬖于妇人爱妲己惟妲己之言是从列女传云纣好酒淫乐不离妲己妲己所与言者贵之妲己所憎者诛之为长夜饮妲己好之百姓怨望而诸侯有叛者妲己曰罚轻诛薄威不立耳纣乃重刑辟为炮烙之法妲己乃笑武王伐纣斩妲己头悬之于小白旗上以为亡纣者此女也】昬弃厥肆祀弗答传昬乱肆陈答当也乱弃其所陈祭祀不复当享鬼神音义【复扶又反】疏【传正义曰昬闇者于事必乱故昬爲乱也诗云肆筵设席肆者陈设之意毛传亦以肆爲陈也对答相当之事故答为当也纣身昬乱弃其冝所陈设祭祀不复当享鬼神与上郊社不修宗庙不享亦一也不事神祗恶之大者故泰誓及此三言之】昬弃厥遗王父母弟不迪传王父祖之昆弟母弟同母弟言弃其骨肉不接之以道疏【传正义曰释亲云父之考为王父则王父是祖也纣无亲祖可弃故爲祖之昆弟弃其祖之昆弟则父之昆弟亦弃之矣春秋之例母弟称弟凡春秋称弟皆是母弟也母弟谓同母之弟同母尚弃别生者必弃矣举尊亲以见卑疎也遗亦弃也言纣之昬乱弃其所遗骨肉之亲不接之以道经先言弃祀弃亲者郑云誓首言此者神怒民怨纣所以亡也】乃惟四方之多罪逋逃是崇是长传言纣弃其贤臣而尊长逃亡罪人信用之是信是使是以为大夫卿士传士事也用为卿大夫典政事俾暴虐于百姓以奸宄于商邑传使四方罪人暴虐奸宄于都邑音义【俾必尔反使也徐南婢反下同宄音轨】疏【传正义曰暴虐谓杀害杀害加于人故言于百姓奸宄谓刼夺劫夺有处故言于商邑百姓亦是商邑之人故传总言于都邑也】今予发惟恭行天之罚今日之事不愆于六歩七歩乃止齐焉传今日战事就敌不过六歩七歩乃止相齐言当旅进一心音义【愆去干反】疏【传正义曰战法布陈然后相向故设其就敌之限不过六歩七歩乃止相齐焉欲其相得力也乐记称进旅退旅是旅为众也言当众进一心也】夫子朂哉不愆于四伐五伐六伐七伐乃止齐焉传夫子谓将士勉励之伐谓击刺小则四五多则六七以为例音义【朂许六反刺七亦反】疏【传正义曰此及下文三云夫子此朂哉在下下朂哉在上此先呼其人然后勉之此旣言然下先令勉励乃呼其人各与下句为目也上有戈矛戈谓击兵矛谓刺兵故云伐谓击刺此伐犹伐树然也】朂哉夫子尚桓桓传桓桓武貌疏【传正义曰释训云桓桓威也诗序云桓武志也】如虎如貔如熊如罴于商郊传貔执夷虎属也四兽皆猛健欲使士众法之奋击于牧野音义【貔音毗罴彼皮反尔雅云罴如熊黄白文】疏【传正义曰释兽云貔白狐其子豰舍人曰貔名白狐其子名豰郭璞曰一名执夷虎豹属】弗迓克奔以役西土传商众能奔来降者不迎击之如此则所以役我西土之义音义【迓五嫁反马作御禁也役马云为也为子僞反】疏【传正义曰迓训迎也不迎击商众能奔来降者兵法不诛降也役谓使用也如此不杀降人则所以使用我西土之义用义于彼令彼知我有义也王肃读御爲御言不御能奔走者如殷民欲奔走来降者无逆之奔走去者可不御止役爲也尽力以爲我西土与孔不同】朂哉夫子尔所弗朂其于尔躬有戮临敌所安汝不勉则于汝身有戮矣
　　序武王伐殷往伐归兽往诛纣克定偃武修文归马牛于华山桃林之牧地识其政事传记识殷家政教善事以为法作武成武功成文事修音义【兽徐始售反本或作嘼许救反】疏【正义曰武王之伐殷也往则陈兵伐纣归放牛马爲兽记识殷家美政善事而行用之史叙其事作武成传正义曰此序于经于政伐商是往伐也归马放牛是归兽也故传引经以解之尔雅有释兽释畜畜兽形相类也在野自生爲兽人家飬之为畜归马放牛不复乘用使之自生自死若野兽然故谓之兽兽以野泽为家故言归也纣以昏乱而灭前世政有善者故访问殷家政教记识善事以爲治国之法经云列爵惟五分土惟三是也】
　　武成传文王受命有此武功成于克商疏【正义曰此篇叙事多而王言少惟辞又首尾不结体裁异于余篇自惟一月至受命于周史叙伐殷往反及诸候大集为王言发端也自王若曰至大统未集述祖父已来开建王业之事也自予小子至名山大川言已承父祖之意告神陈纣之罪也自曰惟有道至无作神羞王自陈告神之辞也既戊午已下又是史叙往伐杀纣入殷都布政之事无作神羞以下惟告神其辞不结文义不成非述作之体案左传荀偃祷河云无作神羞具官臣偃无敢复济惟尔有神裁之蒯聩祷祖云无作三祖羞大命不敢请佩玉不敢爱彼二者于神羞之下皆更申已意此经无作神羞下更无语直是与神之言犹尚未讫且君百工初受周命王当有以戒之如汤诰之类宜应说其除害与民更始创以爲恶之祸劝以行道之福不得大聚百官惟诵祷辞而已欲征则殷勤誓众既克则空话祷神圣人有作理必不尔窃谓神羞之下更合有言简编断絶经失其本所以辞不次耳或初藏之日已失其本或壊壁得之始有脱漏故孔称五十八篇以外错乱磨灭不可复知明是见在诸篇亦容脱错但孔此篇首尾具足既取其文爲之竹耻云有所失落不复言其事耳传正义曰文王受命有此武功诗之文也彼言武功谓始伐崇耳殷纣尚在其功未成成功在于克商今武始成矣故以武成名篇以泰誓继文王之年故本之于文王郑云着武道至此而成】
　　惟一月壬辰旁死魄传此本说始伐纣时一月周之正月旁近也月二日近死魄音义【旁歩光反魄普白反说文作霸匹革反云月始生魄然貌近附近之近】越翼日癸巳王朝歩自周于征伐商传翼明歩行也武王以正月三日行自周往征伐商二十八日渡孟津厥四月哉生明王来自商至于丰传其四月哉始也始生明月三日与死魄互言乃偃武修文传倒载干戈包以虎皮示不用行礼射设庠序修文教归马于华山之阳放牛于桃林之野示天下弗服传山南曰阳桃林在华山东皆非长养牛马之地欲使自生自死示天下不复乘用丁未祀于周庙邦甸侯卫骏奔走执豆笾四月丁未祭告后稷以下文考文王以上七世之祖骏大也邦国甸侯卫服诸侯皆大奔走于庙执事越三日庚戌柴望大告武成燔柴郊天望祀山川先祖后郊自近始音义【哉徐音载丰芳弓反文王所都也华胡化胡二反华山在农长丁丈反复扶又反骏荀俊反豆本作梪笾音边上时掌反燔音烦】疏【正义曰此歴叙伐纣往反祀庙告天时日说武功成之事也一月壬辰旁死魄谓伐纣之年周正月辛夘朔其二日是壬辰也翼日癸巳王朝歩自周于征伐商谓正月三日发镐京始东行也其月二十八日戊午渡河泰誓序云一月戊午师渡孟津泰誓中篇云惟戊午王次于河朔是也二月辛酉朔甲子杀纣牧誓云时甲子昧爽乃誓是也其年闰二月庚寅朔三月庚申朔四月己丑朔厥四月哉生明王来自商至于丰谓四月三日月始生明其日当是辛夘也丁未祀于周庙四月十九日也越三日庚戌柴望二十二日也正月始往伐四月告成功史仅其事见其功成之次也汉书律厯志引武成篇云惟一月壬辰旁死魄越翼日癸巳武王乃朝歩自周于征伐纣越若来二月既死魄越五日甲子咸刘商王纣惟四月既旁死魄越六日庚戌武王燎于周庙翼日辛亥祀于天位越五日乙夘乃以庶国祀于周庙与此经不同彼是焚书之后有人僞爲之汉世谓之逸书其后又亡其篇郑云武成逸书建武之际亡谓彼伪武成也传正义曰将言武城逺本其始此本説始伐纣时一月周之正月是建子之月殷十二月也此月辛夘朔朔是死魄故月二日近死魄魄者形也谓月之轮郭无光之处名魄也朔后明生而魄死望后明死而魄生律厯志云死魄朔也生魄望也顾命云惟四月哉生魄传云始生魄月十六日也月十六日爲始生魄是一日爲始死魄二日近死魄也顾氏解死魄与小刘同大刘以三日为始死魄二日为旁死魄旁死魄无事而记之者与下日爲发端犹今之将言日必先言朔也翼明释言文释宫云堂上谓之行堂下谓之歩彼相对为名耳散则可以通故歩爲行也周去孟津千里以正月三日行自周二十八日渡孟津凡二十五日每日四十许里时之宜也诗云于三十里毛传六师行三十里盖言其大法耳其四月此伐商之四月也哉始释诂文顾命传以哉生魄爲十六日则哉生明为月初矣以三日月光见故传言始生明月三日也此经无日未必非二日也生明死魄俱是月初上云死魄此云生明而魄死明生互言耳乐记云武王克殷济河而西车甲衅而藏之盾库倒载干戈包之以虎皮天下知武王之不复用兵也散军而郊射左射貍首右射驺虞而贯革之射息也是偃武修文之事故传引之郊射是礼射也王制论四代学名云虞谓之庠夏谓之序故言设庠序修文教也释山云山西曰夕阳山东曰朝阳李廵曰山西暮乃见日故曰夕阳山东朝乃见日故云朝阳阳以见日爲名故知山南曰阳杜预云桃林之塞今农华隂县潼关是也是在华山东也指其所住谓之归据我释之则云放放牛归马互言之耳华山之旁尤乏水草非长养牛马之地欲使自生自死此是战时牛马故放之示天下不复乘用易系辞云服牛乘马服乘俱是用义故以服总牛马以四月之字隔文已多故言四月丁未此以成功设祭明其徧告羣祖知告后稷以下后稷则始祖以下容毁庙也天子七庙故云文考文王以上七世之祖见是周庙皆祭之故经总云周庙也骏大释诂文周礼六服侯甸男采卫要此畧举邦国在诸侯服故云甸侯卫其言不次诗颂云骏奔走在庙故云皆大奔走于庙执事也召诰云越三日者皆从前至今爲三日此从丁未数之则为四日盖史官不同立文自异或此三当为四由字积与误】既生魄庶邦冡君暨百工受命于周魄生明死十五日之后诸侯与百官受政命于周明一统音义【暨其器反】疏【传正义曰月以望亏望是月半望在十六日为多通率直十六日者四分居三其一在十五日耳此言既生魄故言魄生明死十五日之后也丁未祀于周庙已是此月十九日矣此受命于周继生魄言之则受命在祀庙之前故祀庙之时诸侯已奔走执事岂得未受周命已助周祭明其受命在祀庙前矣史官探其时日先言告武成旣讫然后却说受命故文在下耳诸侯与百官旧有未属周者今皆受政命于周于此时始天下一统也顾氏以旣生魄谓庚戌已后虽十六日始生魄从十六日至晦皆为生魄但不知庚戌之后几日耳】
　　王若曰呜呼羣后顺其祖业叹美之以告诸侯惟先王建邦啓土传谓后稷也尊祖故称先王疏【传正义曰此先王文在公刘之前知谓后稷也后稷非王尊其祖故称先王周语云苦我先王后稷又曰我先王不窋韦昭云王之先祖故称王商须亦以契为王文武之功起于后稷后稷始封于邰故言建邦啓土】公刘克笃前烈传后稷曽孙公爵刘名能厚先人之业疏【传正义曰周本纪云后稷卒子不窋立卒子鞠陶立卒子公刘立是公刘爲后稷曽孙也本纪云公刘之后有公非公祖之类知公是爵殷时未讳故称刘名先公多矣独三人称公当时之意耳本纪云公刘复修后稷之业百姓怀之多徙而归保焉周道之兴自此之后是能厚先人之业也】至于大王肈基王迹王季其勤王家传大王修徳以翦齐商人始王业之肈迹王季纉统其业乃勤立王家音义【大音太肈音兆王迹于兄反又如字注王业王功同】疏【传正义曰诗云后稷之孙实惟大王居岐之阳实始翦商是大王翦齐商人始王业之兆迹也周本纪云王李修古公之道诸侯顺之是能缵统太王之业勤立王家之基本也】我文考文王克成厥勲诞膺天命以抚方夏言我文徳之父能成其王功大当天命以抚绥四方中夏大邦畏其力小邦懐其徳传言天下诸侯大者畏威小者懐徳是文王威徳之大疏【正义曰大邦力足拒敌故言畏其力小邦必畏矣小邦或被弃遗故言怀其徳大邦亦怀徳矣量事爲文也】惟九年大綂未集传言诸侯归之九年而卒故大统未就疏【传正义曰文王断虞芮之讼诸侯归之改称元年至九年而卒故云大业未就也文王旣未称王而得辄改元年者诸侯自于其国各称元年是已之所称容或中年得改矣汲冡竹书魏王有后元年汉初文帝二元景帝三元此必有因于古也伏生司马迁韩婴之徒不见此书以为文王受命七年而崩故郑等皆依用之】予小子其承厥志传言承文王夲意厎商之罪告于皇天后土所过名山大川传致商之罪谓伐纣之时后土社也名山华岳大川河音义【底之履反】疏【传正义曰致商之罪谓伐纣之时欲将伐纣告天乃发故文在所过之上礼天子出征必类帝宜社此告皇天后土卽泰誓上篇类于上帝宜于冡土故云后土社也昭二十九年左传称句龙为后土后土爲社是也僖十五年左传云戴皇天而履后土彼晋大夫要秦伯故以地神后土而言之与此异也自周适商路过河华故知所过名山华岳大川河也山川大乃有名名大互言之耳周礼大祝云王过大山川则用事焉郑云用事用祭化告行也】曰惟有道曽孙周王发将有大正于商传告天社山川之辞大正以兵征之也疏【正义曰自称有道者圣人至公为民除害以纣无道言已有道所以告神求助不得餙以谦辞也称曽孙者曲礼説诸侯自称之辞云临祭祀内事曰孝子某侯某外事曰曾孙某侯某哀二年左传蒯聩祷祖亦自称曾孙皆是言已承借上祖奠享之意】今商王受无道传无道徳暴殄天物害虐烝民传暴絶天物言逆天也逆天害民所以为无道音义【烝之承反】疏【正义曰天物语濶人在其间以人为贵故别言害民则天物之言除人外普谓天下百物鸟兽草木皆暴絶之】为天下逋逃主萃渊薮传逋亡也天下罪人逃亡者而纣为魁主窟聚渊府薮泽言大奸音义【萃在醉反薮素口反魁苦囬反窟口忽反】疏【传正义曰逋亦逃也故以爲亡罪人逃亡而纣为魁主魁首也言受用逃亡者与之为魁首爲主人萃训聚也言若虫之入窟故云窟聚水深谓之渊藏物谓之府史游急就篇云司农少府国之渊渊府类故言渊府水钟谓之泽无水则名薮薮泽大同故云薮泽萃渊薮三者各爲物室言纣与亡人爲主亡人归人若虫之窟聚鱼归渊府兽集薮泽言纣爲大奸也据传意主字下读爲便昭七年左传引此文杜预云萃集也天人逋逃悉以纣爲渊薮集而归之与孔异也】予小子既获仁人敢只承上帝以遏乱畧传仁人谓太公周召之徒畧路也言诛纣敬承天意以絶乱路华夏蛮貊罔不率俾恭天成命冕服采章曰华大国曰夏及四夷皆相率而使奉天成命音义【遏乌末反召上照反本又作邵貊亡白反俾必尔反】疏【传正义曰冕服采章对被发左袵则为有光华也释詀云夏大也故大国曰夏华夏谓中国也言蛮貊则戎夷可知王言华夏及四夷皆相率而充已使奉天成命欲其共伐纣也】肆予东征绥厥士女传此谓十一年防孟津还时惟其士女篚厥黄昭我周王传言东国士女筐篚盛其丝帛奉迎道次明我周王为之除害天休震动用附我大邑周传天之美应震动民心故用依附我惟尔有神尚克相予以济兆民无作神羞神庶防助我渡民危害无为神羞辱音义【篚音匪爲于僞反应应对之应相息亮反】
　　既戊午师逾孟津癸亥陈于商郊俟天休命自河至朝歌出四百里五日而至赴敌宜速待天休命谓夜雨止毕陈甲子昧爽受率其旅若林防于牧野旅众也如林言盛多防逆距战罔有敌于我师前徒倒戈攻于后以北血流漂杵纣众服周仁政无有战心前徒倒戈自攻于后以北走血流漂舂杵甚之言音义【逾亦作逾陈直刃反注同徐音尘例丁老反漂匹妙反徐□妙反又匹消反柞昌吕反】疏【正义曰自此以下皆史辞也其上阙絶失其本经故文无次第必是王言旣终史乃更杀战事于文次当承自周于征伐商之下此句次之故云既戊午也史官叙事得言罔有敌于我师称我者犹如自汉至今文章之士虽氏论国事莫不称我皆云我大随以心体国故称我耳非要王言乃称我也传正义曰出四百里验地爲然戊午明日犹誓于河朔癸亥己陈于商郊凡经五日日行八十里所以疾者赴敌宜速也帝王世纪云军至鲔水纣使胶鬲周师见王问曰西伯将焉之王曰将攻薛也胶鬲曰然愿西伯无我欺王曰不子欺也将之殷胶鬲曰何日至王曰以甲子日以是报矣胶鬲去而报命于纣而雨甚军卒皆谏王曰卒病请休之王曰吾已令胶鬲以甲子报其主矣吾雨而行所以救胶鬲之死也遂行甲子至于商郊然则本期甲子故速行也周语云王以二月癸亥夜陈未毕而雨是雨止毕陈也待天休命雨是天之羙命也韦昭云雨者天地神人和同之应也天地气和乃有雨降是雨爲和同之应也旅众释诂文诗亦云其防如林言盛多也本纪云纣发兵七十万人以距武王纣兵虽则众多不得有七十万人是史官美其能破强敌虚言之耳罔有敌于我师言纣众虽多皆无有敌我之心故自攻于后以北走自攻其后必杀人不多流血漂舂杵甚之言也孟子云信书不如无书吾于武成取二三防而已仁者无敌于天下以至仁伐不仁如何其血流漂杵也是言不实也易系辞云断木爲杵掘地爲臼是杵爲舂器也】一戎衣天下大定衣服也一着戎服而灭纣言与众同心动有成功乃反商政政由旧反纣恶政用商先王善政释箕子囚封比干墓式商容闾皆武王反纣政囚奴徒封益其土商容贤人纣所贬退式其闾巷以礼贤音义【着张畧反】疏【传正义曰纣囚其人而放释之纣杀其身而増封其墓纣退其人而式其门闾皆是武王反纣政也下句散其财粟亦是反纣于此须有所解因言之耳上篇云囚奴正士论语云箕子爲之奴是纣囚之又为奴役之周礼司厉职云其奴男子入于罪隷郑众云爲之奴者系于罪隷之官是囚爲奴以徒隶役之也商容贤人之姓名纣所贬退处于私室式者车上之横木男子立乘有所敬则俯而慿式遂以式爲敬名说文云闾族居里门也武王过其闾而式之言此内有贤人式之礼贤也帝王世纪云商容及殷民观周军之入见毕公至殷民曰是吾新君也容曰非也视其爲人严乎将有急色故君子临事而惧见太公至民曰是吾新君也容曰非也视其爲人虎据而鹰趾当敌将众威怒自倍见利即前不顾其后故君子临众果于进退见周公至民曰是吾新君也容曰非也视其为人忻忻休休志在除贼是非天子则周之相国也故圣人临众知之见武王至民曰是吾新君也容曰然圣人爲海内计恶见恶不怒见善不喜顔色相副是以知之是说商容之事也】散鹿台之财发钜桥之粟纣所积之府仓皆散发以赈贫民音义【散西旦反】疏【传正义曰藏财爲府藏粟为仓故言纣所积之府仓也名曰鹿台钜桥则其义未闻散者言其分布发者言其间出互相见也周本纪云命召公释箕子之囚命毕公释百姓之囚表商容之闾命闳夭封比干之墓命南宫适散鹿台之钱发钜桥之粟以赈贫弱也然则武王亲式商容之闾又表之也新序云鹿台其大三里其高千尺则容物多矣此言鹿台之财则非一物也史记作钱后世追论以钱爲主耳周礼有泉府之官周语称景王铸大钱是周时已名泉爲钱也】大赉于四海而万姓恱服传施舍己责救乏赒无所谓周有大赉天下皆恱仁服徳音义【赉力代反徐音来已音以责侧界反赒音周本亦作周】疏【传正义曰左传成十八年晋悼公初立施舍己责成二年楚将起师己责救乏定五年归粟于蔡以赒急矜无资也杜预以爲施恩舍劳役也己责止逋责也皆是恤民之事故传引之以证大赉所谓周有大赉论语云孔安国解尧曰之篇有二帝三王之事周有大赉正栺此事故言所谓也恱是欢喜服谓听从感恩则恱见义则服故天下皆悦仁服徳也帝王世纪云王命封墓释囚又归施鹿台之珠玉及倾宫之女于诸侯殷民咸喜曰王之于仁人也死者犹封其墓况生者乎王之于贤人也亡者犹表其闾况存者乎王之于财也聚者犹散之况其复籍之乎王之于色也见在者犹归其父母况其复征之乎是恱服之事也】列爵惟五传即所识政事而法之爵五等公侯伯子男分土惟三传列地封国公侯方百里伯七十里子男五十里为三品疏【传正义曰爵五等地三品武王于三既从服法未知周公制礼亦然以否孟子曰北宫锜问于孟子曰周之班爵禄如何孟子曰其详不可得闻矣尝闻其畧天子之制地方千里公侯方百里伯七十里子男五十里汉书地理志亦云周爵五等其土三等也公侯百里伯七十里子男五十里汉世儒者多以爲然包咸注论语云千乘之国百里之国也谓大国惟百里耳周礼大司徒云诸公之地封疆方五百里侯四百里伯三百里子二百里男一百里盖是周室既衰诸侯相幷自以国土寛大皆违礼文乃除去本经妄爲说耳郑之徒以爲武王时大国百里周公制礼大国五百里王制之注具矣】建官惟贤传立官以官贤才位事惟能传居位理事必任能事重民五教传所重在民及五常之教疏【正义曰以重总下五事民与五教食丧祭也五教所以教民故与民同句下句食与丧祭三者各为一事相类而别故以惟目之言此皆圣王所重也论语云所重民食丧祭以论语即是此事而彼无五敎录论语者自畧之耳】惟食丧祭传民以食为命防礼笃亲爱祭祀崇孝养皆圣王所重惇信明义传使天下厚行信显忠义崇徳报功传有徳尊以爵有功报以禄垂拱而天下治传言武王所修皆是所任得人故垂拱而天下治音义【养羊亮反拱居勇反任而鸽反治直吏反】疏【正义曰说文云拱敛手也垂拱而天下冶谓所任得人人皆称职手无所营下垂其拱故美其垂拱而天下治也】


　　尚书注疏卷十
　　尚书注疏卷十考证
　　泰誓序惟十有一年武王伐殷传周自虞芮质厥成诸侯并附以为受命之年至九年而文王卒武王三年服毕观兵孟津以卜诸侯伐纣之心诸侯佥同乃退以示弱○欧阳修曰此妄说也西伯中间不宜改元而反改元至武王即位宜改元反不改元皆妄说也学者知西伯生不称王而中间不再改元则诗书所载文武之说粲然明白矣或曰序曷称十一年曰六经无明文也十一年者武王即位之十一年耳程子曰序称十一年经称十三年必有一误又曰观政之说必无此理朱子曰旧有人引洪范十有三祀王访于箕子则十一年之误可知【臣召南】按汉儒因武成有文考诞膺天命惟九年大统未集与泰誓肃将天威大勲未集之文相合则遂谓文王改元称王者九年又因泰誓首言十有三年春大防孟津而小序乃先言十一年伐殷誓中则又有观政于商数语可以附防则遂谓十一年观兵退以示弱也文王一生并未称王即武王十三年以前亦未尝称王也故戡黎之篇载在商书而称曰西伯武王十三年克商始追王三后若十一年先有观兵之役武成何得言一戎衣天下大定哉此则以经证经可以信其必无者也孔子称文王服事殷为至徳中庸言武王一戎衣而有天下岂有异论哉
　　疏岂得殷纣尚在而称周王哉○【臣召南】按颖逹此疏一扫诸儒之谬其引礼记大传追王之文尤为明确乃毛诗大雅文王郑笺谓受命而王天下颖逹不昌言以辟其诬又复广引防纬以曲证之何也
　　泰誓○王应麟曰古文作大誓开元间卫包定今文始作泰其实大誓与大诰同
</div>
    <div class="pagination">
<a href="尚书注疏_page7.html">上一页</a><span>...</span><a href="尚书注疏_page3.html">3</a><a href="尚书注疏_page4.html">4</a><a href="尚书注疏_page5.html">5</a><a href="尚书注疏_page6.html">6</a><a href="尚书注疏_page7.html">7</a><span class="current-page">8</span><a href="尚书注疏_page9.html">9</a><a href="尚书注疏_page10.html">10</a><a href="尚书注疏_page11.html">11</a><a href="尚书注疏_page12.html">12</a><a href="尚书注疏_page13.html">13</a><span>...</span><a href="尚书注疏_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
