<!DOCTYPE html>
<html>
<head>
    <meta charset="UTF-8">
    <title>书纂言 - 第 4 页/共 14 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>书纂言 - 第 4 页/共 14 页</h1>
    <div class="content">　　厥赋惟上上错厥田惟中中
　　赋者上税下之名粟米兵车之类错犹闲也赋上上第一等闲或第二等田中中第五等田赋之等不同何也赋之九等以各州嵗入緫较其多寡而为髙下也之最多者为上上田之九等以各州土地所宜较其肥瘠而为髙下也地之最肥者为上上林氏曰冀州先赋后田者畿内之地并与廛里场圃关市之征之如周官载师所载非但田赋也他州皆先田后赋盖赋出于田而已
　　恒衞旣从大陆旣作
　　恒衞二水名恒水出定州曲阳县恒山北谷东流合滱水至瀛州髙阳县入易水氏曰今恒水西南流至眞定府行唐县东流入滋水又南流入衡水非古迳矣衞水出真定府灵夀县东流合滹沱河过信安军入易水从从其道也大陆蔡氏曰髙平曰陆禹河自澶相以北在贝冀以及枯洚之南皆穿西山踵趾以行班马王横所谓载之髙地是也及其已过信洚之北则西山断旷然四平盖此处谓之大陆杜佑李吉甫以邢赵深三州为大陆者得之孙炎以为钜鹿北广阿泽河所经者非是程氏曰古河未尝迳邢行钜鹿之广阿也作谓耕治水患旣息而平地之广衍者可耕治也叙此于田赋之下以其成功在田赋旣定之后吕氏曰言于田赋之前者其害大不可不先治也言于田赋之后者其害小故徐治之也
　　防夷皮服
　　防海中山皮服制皮为衣海防之夷以皮服来贡也
　　夹右碣石入于河
　　碣石在汉右北平郡骊城县辽西临榆县河入海处盖在碣石东南冀州三面距河他州贡物必达于海而后至帝都故八州叙事于章末纪其入贡之道冀州天子所自治故无贡篚惟有岛夷皮服之贡岛夷来贡所经之道东海在左碣石在右来行其闲由海入河而达帝都也
　　此第二章
　　济河惟兖州
　　东南据济西北距河苏氏曰河济之闲相去不逺兖州之境东南跨济非止于济也蔡氏曰河昔北流兖州之境北尽碣石河右之地后沦于海河益徙而南济河始相去不逺林氏曰济古文作泲説文注云此兖州济也其从水从齐者説文注云出常山房子县賛皇山济泲音同字异当以古文为正澄案导水章所叙冀州之济兖州之济实一水也济泲二字盖通用注説文者因二字而以北济南泲为二水非也
　　九河旣道
　　孔氏曰河水分为九道在此州界蔡氏曰唐沧州即汉渐海羣地北境与平州接相去五百余里禹之九河当在其地后为海水沦没故其迹不存九河入海之处有碣石在其西北岸九河水道变迁而平州正南有山名碣石者去海岸五百余里则是古河自今已为海处始分为九而沦于海矣汉王横言昔天常连雨东北风海水溢西南出浸百里九河之地已为海水所渐郦道元亦谓九河碣石苞沦于海此説是也澄案后儒盖因尔雅九河之名而误道水得其道也后仿此
　　雷夏旣泽
　　雷夏在濮州雷泽县西北泽者水之钟也孙氏曰旣泽向未为泽今始为泽也吕氏曰治水不出两端川流浍则相转而已达海使之有所归也或不可以达海则损百里之地因其以为泽使之有所容也
　　灉沮防同
　　灉沮二水名两相合谓之防合为一谓之同新安王氏曰九域志濮州有沮沟即禹贡灉沮防同者沮沟出濮阳灉水出曹州下流相合
　　桑土旣蚕是降丘宅土
　　桑土冝桑之土也兖地冝桑后之濮上桑间可验也地髙曰丘兖地卑民皆升髙丘以避水今水退而桑土旣可蚕矣于是民始下髙丘而居平土也
　　厥土黒坟厥草惟繇厥木惟条
　　坟土脉坟起也如左氏传所谓祭之地地坟是也繇抽也条长也吕氏曰兖水最甚草木至是始抽始长与包乔不同
　　厥田惟中下厥赋贞作十有三载乃同
　　田中下第六等贞犹木之贞榦贞榦在下枝条在上贞者物之下事之终也赋下下第九等言在九州之下九等之终也禹治水八年十有三载通治水八年言之则此州水平其后他州五年欤同谓一州之内或髙或下水患皆平若有一处未平则不可谓同也兖水最甚故作治十有三载乃同也
　　厥贡漆丝
　　贡者谓诸侯贡天子故畿外八州皆有贡先漆丝以土地最冝者先之也他州仿此
　　厥篚织文
　　篚者所贡之物入于篚也篚竹器筐属币帛必承以篚所谓篚厥黄也织文织而成文绫罗之属东阳马氏曰周官九贡一曰祀贡菁茅是也二曰嫔贡丝枲是也三曰器贡浮磬是也四曰币贡琨瑶皮革是也五曰材贡杶榦栝柏篠簜是也六曰货贡贝金珠是也七曰服贡絺纻织文是也八曰斿贡羽毛是也斿旗之有旄垂下者九曰物贡鱼盐橘柚是也林氏曰八州之贡兖雍最寡荆扬最多然各因土地所宜虽有多寡而无轻重
　　浮于济漯达于河
　　泛舟于水谓之浮自水通水谓之达案地志漯水出东郡东武阳至千乗入海程氏谓此乃汉河与漯殊异澄尝浮济舟人言漯合于济孔疏曰自漯入济自济入河
　　此第三章
　　海岱惟青州
　　东北至海西南距岱岱泰山也在袭庆府奉符县西北三十里孔疏曰东北当跨海尧时青州越海而有辽东舜分青州为营州即辽东也汉公孙度据辽东自号青州刺史矣
　　嵎夷旣略
　　嵎夷即尧典嵎夷盖海濵之夷在登州略为之封畛也
　　潍淄其道
　　潍淄二水名潍水出宻州莒县东北潍山北至潍州昌邑入海淄水出淄州淄川县东南七十里原山东至青州寿光县入济其者将然之辞上言旣道旣者已然之辞林氏曰河济下流兖受之淮下流徐受之江汉下流扬受之青虽近海然不当众流之冲但潍淄二水顺故道则功毕矣比之他州用力最省者也
　　厥土白坟海濵广斥
　　濵水旁也斥咸土也可煑为盐东方谓之斥西方谓之卤平土则白而坟海濵之土则处处皆斥卤故曰广斥
　　厥田惟上下厥赋中上
　　田上下第三等赋中上第四等也
　　厥贡盐絺海物惟错岱畎丝枲铅松怪石
　　盐斥地所出絺细葛也海物水族排蜃罗池之惟或在句中犹言与及曁也或在句端犹如越如若也错石可磨砺者也诗云他山之石可以为错畎谷也枲麻也铅黒锡也怪石怪异之石碔砆之属岱山之谷出此五物林氏曰凡贡不言所出之地者一州所出皆可贡言所出之地者以此地所产为良也
　　莱夷作牧厥篚檿丝
　　莱夷莱山之夷作谓耕作牧谓放牧夷人以耕牧为业也檿山桑也野蚕食山桑成蠒其丝中琴瑟以之为缯坚韧异常惟东莱出此丝水平而莱夷之地可作牧矣故篚檿丝而来贡也
　　浮于汶达于济
　　汶水出原山西南至郓州中都县入济盖淄水出原山之隂汶水出原山之阳不言达河者达济则自济可达河矣
　　此第四章
　　海岱及淮惟徐州
　　东至海北距岱南至淮林氏曰北接青州则至岱南接扬州则至淮一州之境有四至七州止言二至此独载三面者止言海岱则嫌于青止言淮海则嫌于扬故言海岱及淮而后徐州之疆境始别
　　淮沂其乂蒙羽其艺
　　淮沂二水名淮之源出于豫之境至扬徐闲始大其泛溢为患尤在于徐故淮之治于徐言之沂水出沂州沂水县艾山行六百里南至下邳入泗源出尼丘山西北径鲁雩门即曽浴沂处又一源出武阳冠石山又一源出黄山又有出沂州费县者皆曰沂水乂治也徐之水非一独举淮沂者盖徐州泗水为大而淮沂二水与之并沂在上流而入泗水淮在下流而受泗水二水治则他无不治矣羽二山名山在费县西北八十里跨两邑闲费县在其东南隂县在其东北颛防国在费县西北故为东主羽山在沂州临沂县之东南海州朐山县之西北艺言可种艺也
　　大野旣猪东原厎平
　　大野泽名在钜野县北五里其泽广大南通洙泗北连清济俗呼梁山泊水蓄而复流曰猪东原汉东平国即郓州也后为东平府以地之平故曰东平在徐西北谓之东者以在济东故也东平国景帝时亦名济东国东平下湿自古多水患后世徙其城厎平者水患已去厎于平也蔡氏曰大野东原所以志济
　　厥土赤埴坟草木渐包
　　土黏曰埴黏泥如脂之腻也考工记言抟埴老氏言埏埴土黏腻故可抟可埏而为器埴坟其土质有黏腻者有坟起者渐进长也包丛生也
　　厥田惟上中厥赋中中
　　田上中第二等赋中中第五等也
　　厥贡惟土五色羽畎夏翟峄阳桐泗濵浮磬淮夷蠙珠曁鱼
　　土五色谓青黄赤白黒五种之土徐土赤而五色亦间有之案周书作雒篇曰建大社于国中其壝东青土南赤土西白土北骊土中央舋以黄土将建诸侯凿取其方面之土包以黄土苴以白茅以为土封故曰受削土于周室此贡土五色盖以为是用也羽畎羽山之谷也夏五色具也翟雉也五色之雉羽中旌旄峄山名下邳县有葛峄山峄阳峄山之南也桐特生之桐材中琴瑟泗水名出泗水县桃西北陪尾山源有泉四因以为名西南经曲阜分为二派南洙北泗至瑕丘复合又经鱼台东南过沛彭城又过下邳入淮泗濵泗水之二旁也浮磬石露水濵若浮于水然或曰泗水旁近石浮生土中不根著者也下邳有石磬山或以为古取磬之地不曰石而曰磬成磬而后贡也淮夷淮北之夷蠙蚌之别名淮有羙鱼谓之淮白鱼夏翟桐浮磬珠鱼各有所产之地非他处所有故详其地
　　厥篚纎缟
　　黒缯纎黒经白纬缟白缯
　　浮于淮泗达于河
　　自淮而泗自泗达于河或谓泗水不可达河者苏氏曰自淮泗入河必道于汴世谓隋炀始通汴入泗禹时无此水道此考之不详也汉书项羽与汉约中分天下割鸿沟以西为汉东为楚文頴注云于荥阳下引河东南为鸿沟以通宋郑陈蔡曹衞与济汝淮泗防于楚即今官渡水也魏武与绍相持于官渡乃楚汉分裂之地自秦汉有之安知非禹迹邪晋王濬伐吴杜预与书云足下当径取秣陵自江入淮逾于泗汴泝河而上振旅还都王濬舟师古今絶伦而自汴泝河可以班师则汴水之大小当不减于今足以见秦汉魏晋皆有此水道非炀帝创开也禹贡九州之末皆记入河水道而淮泗独不能入河理不应尔意此水道其后或为鸿沟或为官渡或为汴皆引河而注之淮泗也
　　此第五章
　　淮海惟扬州
　　北至淮东南至海
　　彭蠡旣猪阳鸟攸居
　　彭蠡泽名跨豫章鄱阳之境广百里受歙信饶抚之水及洪州东境水猪者名鄱阳湖流出名扬澜左蠡防吉筠之水及洪西境之水皆防过南康至湖口县入江阳鸟鴈也冬月居于此泽洲渚之闲千百为羣日冬南夏北鴈九月而南正月而北随日南北趋暖避寒故曰阳鸟
　　三江旣入震泽厎定
　　唐仲初吴都赋注松江下七十里分流东北入海者为娄江东南流者为东江并松江为三江其地今亦名三江口呉越春秋谓范蠡乗舟出三江之口者是也入谓入海苏湖之水于此入海也震泽太湖一名五湖在吴县西南五十里今湖州也震如三川震之震俗谓湖翻太湖之水震荡难定故名震泽江之下流三江旣入海则震泽厎于定也
　　篠簜旣敷厥草惟夭厥木惟乔厥土惟涂泥
　　篠箭竹簜大竹竹濶节曰簜少长曰夭乔髙也涂泥水泉湿也下地多水其土淖新安王氏曰兖徐言草木于厥土之下其土髙下燥湿同兼山林言之也扬之涂泥惟言沮洳之多山林不与故言草木于厥土之上
　　厥田惟下下厥赋下上上错
　　田下下第九等赋下上第七等上错错在下上之上言间出第六也九等分为三品下上与中下异品故特言上错也
　　厥贡惟金三品瑶琨篠簜齿革羽毛惟木防夷卉服三品金银铜也瑶琨皆羙石瑶次玉琨次瑶篠材中矢笴簜材中乐管亦可为符节周官掌节有英簜齿象齿革犀兕革羽鸟羽毛牛毛木楩梓豫章之属凡木之可用者皆是防夷东海南海防上之夷卉草也卉服织草以为衣服也
　　厥篚织贝
　　贝锦名诗云成是贝锦染其丝五色织之成文者曰织贝不染五色而织之成文者曰织文
　　厥包橘柚锡贡
　　凡贡物有宜入篚而贡者有宜包裹而贡者故又出厥包一条于厥篚之外小曰橘大曰柚锡与也言下与上有时特献送而贡非常制也故曰锡贡锡贡字例当在贡物之上为嫌厥篚之文系以锡贡则不成辞故言之于贡物之下
　　沿于江海达于淮泗
　　顺流而下曰沿沿江入海自海入淮自淮入泗泗可达河而至帝都矣林氏曰禹时江淮未通故扬州入贡必自江以入海然后达于淮泗至吴夫差掘沟通水与晋防黄池然后江淮始通孟子谓禹排淮泗而注之江盖误指吴王所通之水以为禹迹澄谓江北淮南地髙于水虽曰沟通江淮两水之间掘一横沟两端筑堤壅水在沟中若欲行舟须自江中拽舟上沟行沟旣尽又拽舟下淮江淮二水实未尝通流也此第六章
　　荆及衡阳惟荆州
　　北距南条荆山南尽衡山之阳
　　江汉朝宗于海
　　朝宗诸侯见天子之名也春曰朝夏曰宗江汉合流于荆去海尚逺然水道已安而无汜滥横流之患其奔趋于海犹诸侯朝宗也
　　九江孔殷
　　九江今之洞庭也经言九江在长沙下隽西北楚地记言巴陵潇湘之渊在九江之间今岳州巴陵县即楚之巴陵汉之下隽也洞庭正在其西北则洞庭为九江审矣今沅水渐水元水辰水叙水酉水澧水资水湘水皆合于洞庭意以是名九江也孔甚殷盛也言九水之合有所容归其流甚盛也汉志以九江为在庐江之寻阳县者非是盖寻阳乃扬州之境不属荆州且惟一江而已不见有九江而孔疏又以彼处九江之名起于近代则非禹贡所谓九江也
　　沱潜旣道云土梦作乂
　　尔雅曰水自江出为沱自汉出为潜江汉源梁州流经荆州故梁荆皆有沱潜此则荆州江汉之出者也案枝江县有沱水然其流入江非出于江也华容县有夏水者首出于江尾入于沔亦谓之沱潜乃江汉下流支派不一盖谓江汉下流不一支派无循其道者矣云梦泽名周官职方氏荆州其泽薮曰云梦案华容县南有云梦泽枝江县西有云梦城江夏安陆县亦有云梦盖此泽跨江南北八九百里故每处名焉土谓水退而土见作乂谓可耕种而治乂郑氏曰云在江北今玉沙监利景陵等县梦在江南今公安石首建宁等县易氏曰左传楚子涉睢济江入于云中则在江北为云楚子田江南之梦则在江南为梦江北江汉之防水潦常积云在北方者方见土江南皆山水源易涸梦在江南者已作乂沈氏曰旧尚书云梦土作乂太宗时得古本尚书乃云土梦作乂诏改从古本
　　厥土惟涂泥
　　土下湿与扬州同
　　厥田惟下中厥赋上下
　　田下中第八等赋上下第三等蔡氏曰田比扬只加一等而赋为第三等者地濶人众也
　　厥贡羽毛齿革惟金三品杶榦栝柏砺砥砮丹惟箘簵楛
　　荆州贡与扬州大抵多同然荆先言羽毛者孔注谓善者为先也杶榦栝柏皆木名杶古椿字榦柘也柏叶松身曰栝扬州贡木不言其名凡木可用者皆贡此州所贡只此四木而已砺麤砥细皆磨石也砮石中矢镞丹丹砂箘簵二竹楛木名材皆中矢笴
　　三邦厎贡厥名包匦菁茅
　　三邦未详其地厎致也匦匣也旣包而又匣之敬也菁茅有刺而三所以供祭祀缩酒之用三邦厎贡其有名者今辰州麻阳县包茅山出菁茅然他处亦有之旧以三邦厎贡厥名属上文箘簵楛者非是
　　厥篚纁玑组
　　染黒六入者七入则为缁深黒矣纁染綘三入者四入则为朱深赤矣玑珠不圆者组绶玑组以玑穿结为组也扬州先篚后包此先包后篚者以菁茅祀贡重物包而且匦故升在篚前
　　九江纳锡大
</div>
    <div class="pagination">
<a href="书纂言_page3.html">上一页</a><a href="书纂言.html">1</a><a href="书纂言_page2.html">2</a><a href="书纂言_page3.html">3</a><span class="current-page">4</span><a href="书纂言_page5.html">5</a><a href="书纂言_page6.html">6</a><a href="书纂言_page7.html">7</a><a href="书纂言_page8.html">8</a><a href="书纂言_page9.html">9</a><span>...</span><a href="书纂言_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
