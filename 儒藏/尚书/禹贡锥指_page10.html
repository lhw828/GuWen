<!DOCTYPE html>
<html>
 <head>
  <meta charset="utf-8"/>
  <title>
   禹贡锥指 - 第 10 页/共 16 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   禹贡锥指 - 第 10 页/共 16 页
  </h1>
  <div class="content">
   言有似是而非者为害最甚如经云太行恒山至于碣石说者谓碣石与二山并举则必髙大相敌故以昌黎县北之山为碣石【昌黎本汉絫县后汉省入临渝晋以后为肥如县地隋唐为卢龙县地后侨置营州栁城县辽改县曰广宁金又改曰昌黎】而其实不然经云厎柱析城至于王屋今厎柱见在其能与析城王屋争雄乎观厎柱则碣石可知矣不信海中之碣石而以昌黎县北之山为碣石则亦将不信河中之厎柱而以阳城县南之山为厎柱【阳城县在山西泽州西八十里近志县南有厎柱山而传记无之与昌黎县此之碣石正是一类】然厎柱无异论而碣石多枝辞何也一在一亡故也善言禹贡者当凭古记以推寻不可以在亡为疑信海中之碣石水经注具有明文若昌黎县北离海数十里之碣石孰言之而孰传之邪苏秦说燕曰南有碣石国人必皆识其处秦之灭燕未久也始皇岂误刻汉之去秦亦未久也武帝岂误游曹孟德魏文成相望在数百年间也岂皆误登道元北人家又近碣石其本朝故事亦必熟谙岂误认海中一山为先帝之所幸而改名如其误也必别有一处为秦汉诸君之古迹号曰碣石者而它书絶无闻焉舍道元之所说将安据乎世之言禹贡者抱挛拘之识废昭旷之观谓碣石无亡理而必求见在之山以实之斥古记为荒唐奉近志为典要吾末如之何也已矣
　　乐亭西南三岛迫近海濵指为禹贡之碣石亦无不可而吾终主文颖何也盖古时勃海北岸之地未为水所吞食则此岛去海尚逺不当河流之冲禹亦无所用其破故惟絫县海旁之石可以当之郦云汉世波襄吞食地广由今以观颖时石犹着海旁而张君者始言在海中苞沦之事恐又出汉后也世之言碣石者不信吞岸苞山之说则求之乐亭西南犹未为大失若昌黎县北之山离海八九十里旣违孟坚又背叔良而且与夹右入河之义不合失之逺矣金吉甫以在髙丽者为左碣石而沙门岛对岸之铁山当勃海之口者为禹贡之右碣石此地非骊成亦非絫县西距昌黎四五百里传记无征其何以取信于天下乎
　　碣石冀州山后世有因黄河改道而移之于兖域者元王充耘明刘世伟之说是也充耘着读书管见言今合口御河入海处北岸有石山耸立状如小孤山北俗呼为碣石古人尝镌铭其上或云此即古黄河道谓之逆河而自海道入河者碣石亦正在右转屈之间与经文脗合渭按御河即卫河亦名永济渠今河间府青县南二里有合口鎭为漳卫合流处其地有中山山岩耸峙悬瀑数十丈俗呼为髙土冈岂即所谓石山耸立状如小孤者邪盖宋时商胡北流合永济渠至干宁军入海【军在青县南其对岸为沧州】故金元之世流为妄谈王氏采入经解无识甚矣世伟阳信人著论言海丰县北六十里【阳信海丰并属济南府之武定州】有马谷山一名大山髙三里周六七里【县志山多石无草木】疑即古之碣石为河入海处渭按水经注笃马河东北迳阳信县故城南又东北入海阳信故城在今海丰县界县志云钩盘河北派经县西北三十里又东北经马谷山前入海盖即古笃马河亦名陷河者宋二股河下流合笃马河经此山入海非禹迹也安得指马谷为碣石刘氏凿空无据或乃赏其新奇而笔之书亦独何与
　　入于海正义云言山傍之水皆入海山不入海也【渭】按碣石之西为逆河其东则海禹导山至此须浮海观其形势此句当与逾于河作一例看言山入海固非言山傍之水入海则尤非禹痛先人之功不成而劳身焦思八年于外险阻艰难备尝之矣何独于海惮风涛之危而不敢一渉邪
　　传云百川经此众山禹皆治之不可胜名故以山言之正义云谓漳潞汾涑在壶口雷首太行经厎柱析城济出王屋淇近太行恒卫滹沲易近恒山碣石之等也渭按懐襄之时平地尽为流潦故必升髙以望审其所当治者禹实随山以行非百川不可胜名而姑举山以表之也此义施之于壶口梁岐蒙羽之类则可耳且自导岍以至碣石皆为治河张本漳潞诸川悉归于河言河则诸川在其中矣疏举细而遗大殊失要领
　　西倾朱圉鸟鼠至于太华【释文圉鱼吕反华如字又戸化反】
　　传曰西倾朱圉鸟鼠三者雍州之南山至于太华相首尾而东正义曰地理志云朱圉在天水冀县南鸟鼠东望太华太逺故传云相首尾而东也曽氏曰岍与西倾皆北条山故西倾不言导其文蒙于导岍也【渭】按今巩昌府伏羌县南有冀县故城即汉县也西倾鸟鼠太华并见前西倾在鸟鼠之西南鸟鼠渭水所出朱圉太华皆在渭水之南
　　西倾山在陜西洮州衞西南四百余里【唐洮州临潭县故城在卫西南七十里括地志云西倾山在临潭县西南三百三十六里是卫治距山四百有六里也明一统志云在卫西南二百五十里大误】一名嵹台山水经注引沙州记曰洮水与垫江水俱出嵹台山山南即垫江源山东则洮水源山海经曰白水出蜀郭景纯注云从临洮之西倾山东南流入汉而至垫江故段国以为垫江水也洮水同出一山故知嵹台西倾之异名也【见第二卷河水】又名西彊山宋书景平中吐谷浑阿豺升西彊山观垫江源是也隋大业三年裴矩撰西域图记从西倾以去纵横所亘将二万里盖此山直西域之正东也通典云西倾山在临潭县西南吐谷浑之界衞志云西倾山延袤千里外跨诸羌今巩昌府漳县西北七十里亦有西倾山明一统志谓即禹贡之西倾误也孔疏言西倾在积石东为河所经今按此山北距金城河四五百里东北距渭源亦六七百里似于河渭无渉其所出者唯洮水白水白水即梁州之桓水也西倾之戎贡道所由不可以不治故禹特徃视之
　　汉志天水郡冀县下云禹贡朱圄山在县南梧中聚师古曰圄读与圉同水经注云开山圗谓之天鼓山有石鼓不击自鸣鸣则兵起汉五行志成帝鸿嘉三年天水冀南山有大石自鸣即此山也通典秦州上邽县有朱圉山俗名白岩山元和志朱圉山在伏羌县西南六十里渭水经县此去县一里伏羌县志朱圉山在县西南三十里【县治移向西南故山较元和志近三十里】又石鼓山在县南四十里西连朱圉盖即其别峰诸家互异说者遂谓县西南锦缆石鼓木梅天门等山皆朱圉之随地异名者也百诗谓余曰据汉志山在梧中聚夫一聚可容则其阯不甚广安得有如上所云云者吾尝亲经其山在今伏羌县西南三十里山色带红石勒四大字曰禹奠朱圉余因思禹导山本为治水唯大川出入经过之处则行之非是则虽有名山弗由也岱为四岳之长而随刋不及焉他可知己其山不必皆危峻干霄故若北条之荆若敷浅原不得以其澶漫靡迤也而疑之不必皆连峰疉嶂緜地数十百里故若厎柱若碣石若朱圉不得以其孤露狭小也而疑之彼谓朱圉非一山凡县西南之山皆是者坐不知此义也九域志云大潭县有朱圉山亦非大潭故城在今西和县西南三百里本汉陇西西县地蔡传谓冀县即大潭谬甚
　　西魏改汉首阳县曰渭源县隋属渭州唐因之元和志云鸟鼠山今名青雀山在渭源县西七十六里此即导水文所谓鸟鼠同穴者也水经注云鸟鼠山同穴之枝干也渭水出其中东北流过同穴枝间则鸟鼠与同穴为二山恐非又云南谷山在鸟鼠山西北渭水出焉按县志鸟鼠山在县西二十里南谷山在县西二十五里鸟鼠与南谷相去才五里当是一山后人强生分别耳禹导山固有不直前而盘旋徃复者如旣抵雷首而不东行乃北至太岳盖所急在帝都也若鸟鼠居洮水之东禹自西倾循洮水以至鸟鼠最为径便今乃先抵朱圉复西行至鸟鼠然后东南行以至太华殊觉无谓窃疑古经元作鸟鼠朱圉自秦禁学口说流行顚倒其字耳
　　太华山在今西安府华州华阴县南十里即西岳也舜典八月西巡守至于西岳周礼豫州山鎭曰华山山海经曰太华之山削成而四方其髙五千仞其广十里郭缘生述征记曰华山从麓至顶升降纡廻凡三十三里水经注曰华隂县有华山逺而望之若华状西南有小华山也又曰山上有二泉东西分流至若山雨滂湃洪津泛洒挂溜腾虚直泻山下寰宇记曰华岳有三峰直上数千仞基髙而峰峻疉秀迄于岭表三峰者芙蓉明星玉女也少华山在华州南十里东去太华八十里峰势相连视华山差小故曰少华西京赋云缀以二华谓太华少华也今按二华与终南气势緜延雍州之旅平也曰终南惇物至于鸟鼠禹随刋自鸟鼠而东亦必由惇物终南以至于太华篇末云九山刋旅刋始事旅终事旅不言西倾朱圉刋不言终南惇物其文盖互相备也
　　熊耳外方桐柏至于陪尾【释文陪音裴渭按陪史记作负汉书作倍顔氏云倍读曰陪】
　　传曰四山相连东南在豫州界正义曰地理志云熊耳山在农卢氏县东嵩髙山在颍川崈髙县古文以为外方桐柏山在南阳平氏县东南横尾山在江夏安陆县东北古文以为陪尾是四山接华山而相连东南皆在豫州界也吴氏曰按唐志泗水县有陪尾山泗水出焉盖即此也以横尾为陪尾者非是朱鹤龄曰凡言至于者以相去之逺也太华去鸟鼠逺故曰至于则陪尾亦应逺观经文导淮自桐柏东防于泗沂其为徐州之陪尾明矣渭按卢氏今属河南府崈髙今为登封县地平氏今为南阳府桐柏县其故城在县西北四十里安陆今属湖广德安府泗水今属山东兖州府本汉鲁国卞县陪尾山在县东也
　　熊耳山在今卢氏县西南五十里东连永宁南接内乡有东西两峰相竞如熊耳然故名水经注云洛水东迳熊耳山北禹贡所谓导洛自熊耳是也阳渠水出南阳渠山即荀渠山也山海经曰熊耳之山浮豪之水出焉西北流注于洛疑即是水荀渠盖熊耳之殊称又云均水发源卢氏县熊耳山双峰齐秀望若熊耳因以为名齐桓公召陵之防西望熊耳即此山也太史公司马迁皆尝登之又云洛水东北过宜阳县南水北有熊耳山双峦竞举状同熊耳此自别山不与禹导洛自熊耳同也昔汉光武破赤眉樊崇积甲仗与熊耳平即是山也渭按汉志农上雒县下云熊耳获舆山在东北是上雒亦有熊耳也山海经云讙举之山洛水出焉讙举疑是获舆之误【字形相似】又云熊耳之山伊水出焉郭璞曰熊耳在上洛县南史记五帝本纪黄帝南至于江登熊湘封禅书齐桓公南伐至于召陵登熊山正义并引括地志云熊耳山在商州上洛县西十里也盖此山自上洛以至卢氏緜亘二百余里洛水出上洛伊水出卢氏总属禹贡之熊耳唯在宜阳者为后起之名唐书地理志虢州湖城县又有熊耳山今在陜州东百五十里乃达摩葬处虽同在豫域与伊洛无渉
　　汉书武帝纪元封元年登礼嵩髙置奉邑名曰崈髙地理志颍川崈髙县武帝置以奉太室山是为中岳有太室少室山庙古文以崈髙为外方山也师古曰崈古崇字今名嵩山在河南府登封县北十里左传昭四年司马侯曰四岳三涂阳城太室太室即嵩髙也于四岳外别言之亦可见嵩髙时不为岳矣尔雅嵩髙为中岳盖后人所附益耳后汉书熹平五年复崈髙为嵩髙韦昭曰嵩髙有太室少室之山山有石室故名戴延之西征记曰东曰太室西曰少室相去十七里嵩髙其总名也元和志云嵩髙山在告成县西北二十三里【唐改阳城县曰告成其故城在今登封县东南四十里】登封县北八里髙二十里周一百三十里少室山在告成县西北五十里登封县西十里髙六十里周三十里渭按古时皆指嵩髙为太室而韦昭戴延之则兼二室并称然前贤题咏犹以太室称嵩山而少室则仍其本名故有嵩少之目其山东跨宻县西跨洛阳北跨巩县緜亘百五十里太室中为峻极峰左右列峰各十二凡二十四少室峰三十六先儒皆以嵩髙为外方金吉甫曰嵩髙世名中岳安得与江夏内方相为内外哉据唐志陆浑山一名方山盖古外方云此说非是嵩髙当禹时未为中岳即为中岳而仍名外方与东岱西华南衡北恒一例理无可疑且陆浑方山亦何以知其为外方乎
　　诗大雅崧髙维岳峻极于天兼五岳言之尔雅释山曰山大而髙崧郭璞注云今中岳嵩髙山盖依此名邢昺疏云李巡曰髙大曰崧此则山髙大者自名崧本不指中岳今之中岳名嵩髙或取此文以立名乎无正文故云盖以疑之是亦不以诗之崧髙为中岳也自刘熙释名云嵩字或为崧则二字通作一字世遂以降神生甫专归之中岳文士错解贻误至今间有能正之者反以为非可叹也汉志南阳平氏县下云禹贡桐柏大复山在东南淮水所出水经淮水出平氏县胎簪山东北过桐柏山注云山海经曰淮出余山在朝阳东义乡西尚书导淮自桐柏即此也淮水潜流地下三十许里东出桐柏之大复山南谓之阳口水南即复阳县也其山今在桐柏县境元和志云唐州桐柏县本汉平氏县东界梁置义乡县开皇十八年改以桐柏山为名山在县西南九十里一名大复山渭按此山东南接湖广德安府随州界西接襄阳府枣阳县界峰峦奇秀余山乃桐柏之异名县志云大复山在县东三十里胎簪山在县西北三十里盖皆其支峰禹贡则总谓之桐柏也
　　传云洛经熊耳伊经外方淮出桐柏经陪尾今按安陆县北有横山即汉志所谓横尾山古文以为陪尾者也元和志云陪尾山一名横山在县北六十里淮水曷尝经此传谬禹导山至陪尾盖实为泗水泗之与淮犹伊之与洛也水经注云泗水出卞县东南桃墟西北桃墟世谓之陶墟舜所处也墟有泽方十五里泽西际阜俗谓之妫亭山自此连冈通阜西北四十许里冈之西际便得泗水之源博物志曰泗出陪尾盖斯阜者矣隋志泗水县有陪尾山今在县东五十里百诗云周礼保章氏疏曰外方熊耳以至泗水陪尾属摇星贾公彦实从春秋纬文来则汉人早作是解博物志固有所受之也又按禹自桐柏东北行至陪尾盖由今归德府界岀曹单之间陶丘正在其地河南复出之济亦入禹经营中矣不然济虽细而列于四渎禹何独不一为留意邪
　　禹贡锥指卷十一上
&lt;经部,书类,禹贡锥指&gt;
　　钦定四库全书
　　禹贡锥指卷十一下
　　德清胡渭撰
　　导嶓冢至于荆山
　　传曰漾水出嶓冢在梁州经荆山荆山在荆州正义曰梁州云岷嶓旣艺是嶓冢在梁州也渭按后魏地形志华阳郡嶓冢县有嶓冢山汉水出焉唐六典山南道名山曰嶓冢嶓冢县故城在今陜西汉中府沔县西南四十里西南接宁羌州界山今在州北九十里荆山见荆州在今湖广襄阳府南漳县西通典云南漳汉临沮地有荆山也
　　山海经云汉水出鲋嵎山盖嶓冢之异名也本在汉中郡沔阳县界【沔阳故城在今沔县东南十里】后魏正始中析沔阳置嶓冢县属华阳郡故地形志云其县有嶓冢山隋省沔阳入嶓冢属梁州大业初改置西县【其故城在沔县界西北去唐西县治白马城五里】故隋志云西县有嶓冢山唐武德二年分利州绵谷县之通谷鎭置金牛县【金牛故城在宁羌州西北本汉广汉郡葭萌县地蜀为汉寿县地晋为晋寿县地东晋为緜谷县地】而山入其境故括地志云嶓冢山在金牛县东二十八里通典云金牛县有嶓冢山四年又分绵谷置三泉县【其故城在今宁羌州西北东至西县一百五十里天宝初徙治于此西南去旧县一百二十里】宝厯初省金牛入三泉故寰宇记云嶓冢山在三泉县东宋至道二年升三泉县为大安军绍兴三年改建军于西县界复置三泉县军【今为大安驿在沔县西南九十里接宁羌州界】故舆地纪胜引宋朝郡县志云今之言汉水以西县之嶓冢山为源后又省二泉入军故地理通释云嶓冢山在大安军西元降军为县故元一统志云汉水源出大安县嶓冢山明初以其地改置沔县又于县西南置宁羌衞成化二十二年即衞置州而山入其境故汉中府志云嶓冢山在宁羌州北九十里盖此山本在汉沔阳界西南接葭萌自后魏以来言山之所在曰嶓冢曰西县曰金牛曰三泉曰大安曰宁羌地名六变而山则一皆在古梁州之域其为禹贡之嶓冢无疑也
　　金牛故城有二一在通谷鎭元和志云武德二年分緜谷县通谷鎭置金牛县者是一在白土店寰宇记云废金牛县本名白土店开元十八年移治于此西去旧县三十里南临东汉水者是通谷鎭今在宁羌州西北白土店即金牛鎭今为驿在州东北七十里也嶓冢山元和志云在金牛县东二十八里盖袭括地志之文据旧县言之也吴防清不知乃云在金牛鎭东二十八里大谬续通典九域志皆云金牛鎭在三泉县东六十里则旧县西距三泉三十里而寰宇记云山在三泉县东二十八里则反出旧县之西矣盖二乃五字之误三泉东至旧县三十里又东二十八里为嶓冢山共五十八里也
　　嶓冢山孔传不言所在之郡县而正义引地理志以实之曰陇西郡西县嶓冢山西汉水所出夫此水即嘉陵水之上源非禹贡之所谓嶓冢导漾东流为汉者也而班固以西县之嶓冢为禹贡之嶓冢谬矣自是以后言嶓冢者率依班氏如张衡西京赋云终南太一连冈乎嶓冢潘岳西征赋云面终南而背云阳跨平原而连嶓冢玩其辞意皆主陇西而言司马彪郡国志亦云汉阳郡西县有嶓冢山无异议也自后魏正始中析沔阳地置嶓冢县以表其山而名始着郦道元卒于孝昌二年上距正始置县之时凡二十余岁本朝典故生所亲见而注水经不言岂事在成书之后不及追改抑亦因其晚出而疑之乎然漾水注引汉中记曰嶓冢以东水皆东流嶓冢以西水皆西流故俗以嶓冢为分水岭作者亦似知班志之谬而以禹贡嶓冢为当在汉中也者不然于汉中记奚为详及陇西之山邪由此观之则魏收以前已有知嶓冢在汉中者不待地形志出而后知也颖达岂未之考乎然班志虽以西县嶓冢为禹贡之山而养水则自系氐道之下不言出某山【养与漾通或作瀁】自水经云漾水出氐道县嶓冢山而氐道亦有嶓冢矣常璩华阳国志云东源出武都氐道县漾山为漾水而氐道之嶓冢且有漾山之目矣郭璞注山海经云嶓冢今在武都氐道县南郦道元注水经云东西两源俱出嶓冢而同为汉水则似一山跨二县之境而在西县者为西源在氐道者为东源矣辗转迷惑愈久愈譌说经者不能出其窠臼而禹贡之嶓冢几不可问矣西县故城在今秦州西南氐道今不知所在盖自晋永嘉之乱陇西没于氐羌郡县荒废常璩郭璞皆云氐道属武都而晋志武都郡无之则此县之不可考久矣要之二县在陇西皆古雍州域也而禹贡嶓冢乃梁州之山不应防入雍域故唯魏收所言为得其实【秦州之嶓冢与宁羌之嶓冢南北相距五六百里】
　　汉志南郡临沮县下云禹贡南条荆山在东北漳水所出通典云临沮故城在当阳县北而南漳亦临沮地按隋志西魏析临沮置重阳县后周改曰思安开皇十八年改曰南漳有荆山今南漳县西少北八十里之荆山是也左传昭四年司马侯曰荆山九州之险十二年右尹子革曰昔我先王熊绎辟在荆山后汉志临沮县有荆山刘昭曰荆州记云西北三十里有清谿谿北即荆山首曰景山卽卞和抱璞之处水经注云沮水出东汶阳郡沮阳县西北景山卽荆山首也髙峰霞举峻竦层云山海经曰金玉是出亦沮水之所导故淮南子曰沮出荆山杜预曰水出新城县西南发阿山盖山异名又云漳水出临沮县荆山荆山在景山东一百余里新城沛乡县界虽羣峰竞举而荆山独秀元和志云荆山在南漳县西北八十里三面险絶唯东南一隅才通人径寰宇记云南漳县荆山顶上有池乔松翠柏列绕其旁
　　内方至于大别
　　传曰内方大别二山名在荆州汉所经正义曰地理志云章山在江夏竟陵县东北古文以为内方山也地理志无大别郑云大别在庐江安丰县杜预解春秋云大别阙不知何处或曰大别在安丰县西南左传云吴旣与楚夹汉然后楚乃济汉而陈自小别至于大别然则二别近汉之名无縁得在安丰如预所言虽不知其处要与内方相接汉水所经必在荆州界也苏氏曰二别山皆在汉上蔡氏曰内方在今荆门军长林县大别在今汉阳军汉阳县【渭】按地理志六安国安丰县下云禹贡大别山在西南郑杜说所自出正义谓志无大别何也安丰后汉属庐江郡其故城在今江南庐州府霍山县西北竟陵故城在今湖广安陆府钟祥县南长林故城在今荆门州东汉阳县即今汉阳府治大别山在其东北水经注所谓翼际山也
　　后汉志竟陵县有章山本内方刘昭曰荆州记云山髙三十丈周百余里水经沔水自荆城东南流迳当阳县之章山东注云山上有古城太尉陶侃伐杜曽所筑禹贡所谓内方至于大别者也旣濵带沔流寔防尚书之文矣括地志云章山在长林县东北六十里汉水附山之东傅同叔曰五代晋改竟陵曰景陵通典云长林县有章山今景陵安州长林荆门以地势观之今其山不复景陵有矣渭按汉竟陵故城在今钟祥县界刘宋析竟陵置长寿宵城二县后周省竟陵入长寿明嘉靖初更名钟祥章山本在此地自晋析编县置长林割竟陵西境以益之故章山在长林界中景陵故宵城后周改曰竟陵虽袭汉县之名而章山元不在其地也唐贞元末析长林置荆门县宋为荆门军元降为州明省长林县入焉故章山今在州东北与钟祥接界此山在长寿不在宵城之明证也水经以章山系当阳岂以古当阳本在今县东百四十里緑林长坂之南故山在其境与元和志云内方山在沔州防川县南九十里【防音义】防川今为汉川县属汉阳府此别是一山寰宇记谓即禹贡之内方非也
　　大别山在汉阳府城东北半里汉水西岸左传定四年吴伐楚自豫章与楚夹汉子常济汉而陈自小别至于大别杜预云禹贡汉水至大别南入江然则此二别在江夏界水经注江水东迳鲁山南古翼际山也地说曰汉与江合于衡北翼际山傍者也山上有吴江夏太守陆涣所治城盖取二水之名地理志曰夏水过郡入江故曰江夏也旧治安陆吴乃徙此山左即沔口矣沔左有却月城故曲陵县后乃沙羡县治也【羡音夷】元和志鲁山一名大别山在汉阳县东北一百步其山前枕蜀江北带汉水山上有吴将鲁肃神祠渭按禹贡大别山杜元凯已知在江夏不在安丰郦氏亦主杜说而终不能指鲁山为大别至唐人始能言之小别一名甑山在汉川县东南十里详见导漾
　　岷山之阳至于衡山【渭按岷汉书作防后同】
　　传曰岷山江所出在梁州正义曰梁州云岷嶓旣艺是岷山在梁州也地理志云衡山在长沙湘南县东南曽氏曰岷嶓皆南条山故岷山不言导其文蒙于导嶓冢也吴氏曰蜀以西近江源者皆为岷山连峰接岫青城天彭诸山之所环绕皆岷也岷山之阳其山非一衡山南岳也在衡州衡阳县北七十里南一峰曰岣嵝山自县西北以至湘南县东南皆衡山也【渭】按岷山地理志云在蜀郡湔氐道徼外湔氐道今为四川松潘衞山在衞西北衡山县本汉湘南县今属湖广衡州府唐志衡山县有南岳祠元和志云岳庙在县西三十里衡阳今府治也
　　古今言岷山者凡四处一在今四川松潘衞衞东南去布政司七百六十里史记作汶山封禅书云自华以西名山七有渎山蜀之汶山也汉书地理志云岷山在湔氐道西徼外江水所出蜀志秦宓曰蜀有汶阜之山江出其腹华阳国志云岷山一名沃焦山其跗曰羊膊江水所出任豫益州记云大江泉源始发羊膊岭下东南下百余里至白马岭而歴天彭阙水经注云岷山在蜀郡氐道县即渎山也又谓汶阜山在徼外江水所导隋志汶山在汶山郡左封县【唐悉州治东至翼州一百九十里今疉溪营西有废翼州】此皆谓在松潘者也一在今成都府之茂州州本冉駹国汉以其地置汶山郡治汶江县晋改曰广阳隋又改曰汶山山海经注云岷山在广阳县水经注云汶水出汶江道徼外防山玉轮坂下元和志云汶山县有汶山即岷山去青城山百里天色晴眀望见成都即陇山之南首张栻西岳碑云岷山在茂州列鵞村其跗曰羊膊也舆地广记云岷山在汶山县西北俗谓之铁豹岭王氏地理通释云大渡河一名羊山江源出铁豹岭岭即羊膊之异名也此皆谓在茂州者也一在成都府之灌县县本汉緜虒郫江原三县地周武帝分江原置青城县因山为名元和志云青城山在蜀州青城县西北三十二里杜光庭成都记云岷山连峰接岫千里不絶灌县青城山乃其第一峰也县志云汶山在县北三十里盖即青城矣一在今陜西岷州衞衞本汉陇西郡地西魏置溢乐县今衞治即其故城括地志云岷山在岷州溢乐县南连绵至蜀几二千里皆名岷山元和志云山在溢乐县南一里此皆谓在岷州衞者也然则岷山最大志家各就其所在言之陆游曰自蜀郡之西大山广谷谽谺起伏西南走蛮箐中皆岷山也薛季宣曰今自岷洮松防以南其大山峻岭班班可考者皆岷山之随地立名者耳此说是也观汉志云山在徼外则固不可以湔氐一县限之矣大抵岷山北起于溢乐实跨古雍州之境而南则讫于青城绵地千余里与太行伯仲或专指在松潘亦非笃论然大江所出则必直氐道西徼外者也
　　舜典五月南巡守至于南岳传云衡山也后汉志长沙郡湘南县下云衡山在东南刘昭曰郭璞云山别名岣嵝湘中记云遥望衡山如陈云沿湘千里九向九背廼不复见水经注云湘水北迳衡山县东山在西南有三峰一名紫盖一名容峰【此处恐有脱误盛之荆州记云衡山有三峰一名紫盖一名石囷一名芙蓉】容峰最为竦杰自逺望之苍苍隐天故罗含云望若陈云非清霁素朝不见其峰丹水涌其左醴泉流其右山经谓之岣嵝山为南岳也山下有舜庙南有祝融冢衡山东南二面临映湘川自长沙至此七百里中有九向九背故渔者歌曰帆随湘转望衡九面山上有飞泉下映青林直注山下望之若幅练矣徐灵期南岳记云南岳周囘八百里囘鴈为首岳麓为足【岳麓在长沙故唐志潭州湘潭县有衡山】长沙记云衡山轩翔耸防九千余丈尊卑差次七十二峰最大者五芙蓉紫盖石廪天柱祝融祝融为最髙韩退之曰五岳于中州衡山最逺南方之山巍然髙而大者以百数独衡为宗顾璘游衡山记云登祝融之顚俯视四极苍然一色山川杂陈琐细莫辨风自逺来其力甚劲候与地下絶殊比晓观日出海体象洞见近若疆中东余游氛浩漫无际
　　尔雅释山云江南衡李巡曰南岳衡山也下文又云霍山为南岳郭璞曰霍山今在庐江灊县灊水出焉别名天柱山汉武帝以衡山辽旷故移其神于此今彼土俗人皆呼之为南岳南岳本自以两山为名非从近来也而学者多以霍山不得为南岳又云汉武帝来始乃名之即如此言谓武帝在尔雅前乎斯不然矣渭按徐灵期记云衡山为南岳其来尚矣至于轩辕乃以灊霍之山为其副焉故尔雅云霍山为南岳此盖本方士家言汉武信之遂移衡山之祭于灊霍其实南岳曰衡山初无二名释山后一条当是汉人所附益璞据不经之言以衡山一名霍山自古已然非由汉武不亦谬乎
　　或问岷山之阳从何起曰当起于灌县杜光庭云青城乃岷山第一峰可证也曰斯言其足信乎曰郦道元云青城山上有嘉谷山下有蹲鸱即芋也所谓下有蹲鸱至死不饥卓氏之所以乐逺徙也【见水经第三十三卷江水注】按史记卓氏之言曰吾闻岷山之下沃野下有蹲鸱至死不饥乃求逺迁致之临卭卓氏云岷山下有蹲鸱而道元以青城山当之是青城亦岷山也自南数之则为第一峰耳禹导山盖从此始循江而南且东以至于巫山乃不出三峡而并夷水以东且南逾澧水沅水以至于衡山也难者曰岷山之阳极其莽苍子何以的知其所经余曰禹导此专为江水观导江文云东别为沱又东至于澧则不经三峡可知矣至于衡山观九江之上流也及衡而止不过其山南故衡不言阳传云衡山江所经非也江水南距衡山五六百里山乃湘水所经于大江无涉妄说如此此岂身为博士具见图籍者之所为乎
　　过九江至于敷浅原
　　传曰敷浅原一名傅阳山在州豫章界正义曰地理志豫章歴陵县有博阳山古文以为敷浅原朱子曰过九江至于东陵者言导岷山之水而是水之流横截乎洞庭之口以至东陵也是汉水过三澨之例也过九江至于敷浅原者言导岷阳之山而导山之人至于衡山之麓遂越洞庭之尾东取山路以至敷浅原也是导岍岐荆山而逾于河以尽恒碣之例也【见九江彭蠡辨】渭按九江即洞庭说见荆州汉志傅昜山傅读曰敷今注疏本作博字之误也以道云饶州鄱阳县界中有歴陵故县及傅阳山其说近是禹导山至此为猪彭蠡计也而三江形势亦大略可见他日扬之所治唯兹二水岂非其明效哉
　　蔡传云过经过也与导岍逾于河之义同孔氏以为衡山之脉连延而为敷浅原者非是盖岷山之脉其北一支为衡山而尽于洞庭之西其南一支度桂岭北经袁筠之地至德安所谓敷浅原者二支之间湘水间断衡山在湘水西南敷浅原在湘水东北其非衡山之脉连延过九江而为敷浅原者明甚渭按蔡说本朱子彭蠡九江辨以经义观之此过者自当为导山之人若与之辨山脉则又安知岷之北支为衡者果尽于九江之西而庐阜为南支之尽处也邪朱子本谓禹所表识诸山非若今论葬法者之所言即以山脉言之亦不如此所以深见其说之谬语意圆活蔡氏述之则未免实且滞矣差之毫厘缪以千里此之谓也焦弱侯云蔡氏之说盖本其祖父牧堂西山此亦能窥见其微山脉与地脉何异恐未足折东坡于泉下也禹旣至衡山循湘水西岸而北渡湖至巴陵所谓越洞庭之尾也自巴陵循江水南岸而东逾庐阜抵歴陵所谓东取山路以至敷浅原也古三苗之国左洞庭右彭蠡禹导山自九江以至敷浅原所行皆在其境而蔡传谓江淮地偏禹或不亲行且三苖负其险阻顽不即工官属之徃者亦未敢深入故误以彭蠡为江汉之所汇岂其然乎殆不然矣
　　古文以歴陵之傅阳山为敷浅原当有所本今欲知山在何处必先明县在何境通典云江州浔阳县有蒲塘驿即汉歴陵县也驿前有敷浅原原西数十里有敷阳山渭按唐武德八年于浔阳县置蒲塘驿后改为场五代时杨吴升为德安县今治故驿也杜佑以驿为汉歴陵县不知何据岂因王莽改歴陵曰蒲亭而遂以蒲塘附防邪黄子鸿深疑之尝为之辩曰汉志豫章郡领歴陵县晋志歴陵与余汗鄡阳俱割属鄱阳郡而柴桑则属武昌郡不应歴陵反出柴桑之西也因谓眺氏云歴陵在鄱阳者为是且曰吴志歴陵有石印山即今饶州府之鄱阳山亦歴陵在鄱阳之一证也今按鄱阳山在府治鄱阳县西北一百五十里鄱阳湖中亦名石印山鄱阳县故城在今府城东六十里三国吴至隋皆为鄱阳郡治唐移于今所然则府城西当即为故歴陵地敷浅原盖在鄱湖之西落星之畔也说文原高平之野人所登原固有山体故谓之傅阳山犹彊梁原亦称华原山杜氏析山与原为二处非也禹导山至此彭蠡三江之形势皆在其目中而鄱阳以东亦率是山谿无甚水患禹自此还矣
　　德安县即唐蒲塘驿据杜氏所言则傅浅原当在县南而敷阳山在原西相去数十里宋罗泌曰按驿西数十里惟有一望夫山浔阳志谓傅阳山在德安县南十三里望夫山在德安县西北十五里邑人或云县有古敷浅原登此可以望之然则此望夫山即杜所谓傅阳山而此傅阳山乃杜所谓敷浅原也文献通考德安县有傅浅水吴防清云德安即汉歴陵县地敷浅原盖兼山水而名敷阳乃其中间之小山庐阜则其尽处之大山也是皆遵通典之说渭按周景式庐山记山高二千三百六十丈山圗云周四百余里防嶂之岩万仞郦道元曰秦始皇汉武帝及太史公司马迁咸升其岩望九江而眺钟彭焉然则禹导山至此胡不一登其巓览彭蠡三江之形势而乃抵蒲塘而遂止此亦事理之难信者且其所谓敷阳山小而卑北距大江东南距鄱湖皆一百五六十里禹登之不足以望逺彭蠡三江之形势未悉奚为遽改辕而北邪以德安为歴陵而指县南之山为敷浅原恐属不根之谈未可以其出于杜佑而信之也
　　朱子九江彭蠡辨曰今之所谓敷浅原者为山甚小而庳不足以有所表见而其全体正脉遂起而为庐阜则甚高且大以尽乎大江彭蠡之交而所以识夫衡山东过一支之所极者唯是乃为宜耳又答程泰之书曰详经文敷浅原是衡山东北一支尽处意卽今庐山若如晁氏说以为江入海处所过之水又非特京口而已是其意以庐阜为敷浅原也然此山高峻似不可名之曰原金吉甫云敷古文作傅傅阳山在庐阜之西南则是敷浅原之阳也盖庐山虽高而其中原田连亘人民奠居所以有敷浅原之名是亦善解矣然原田连亘要不过山中高平之地耳若此者不一而足安得举体而名之曰原王耕野云敷浅原恐非庐山高平曰原而又名敷浅则必平旷之地不为高山可知近朱长孺亦云傅阳山汉志得之古文可据也朱子疑庳小不足表识绎敷浅之名正不当求之高大盖傅阳在古本高平之地后人名之为山耳导江汉之山至大别敷浅原而即止者以江汉至此合流赴海不烦殚力随刋况导水合举源流可以互见岂必求之山脉尽处邪此说是也今按水经注引孙放庐山赋曰寻阳郡南有庐山临彭蠡之泽接平敞之原是庐山下固有平原也山今跨德化星子二县之境【南唐改寻阳县曰德化今为九江府治宋升德化之星子鎭为县今为南康府治县以落星石得名水经注云庐山之南湖中有落星石周廻百余步高五丈今在城南五里湖中梁书王僧辩破侯景于落星湾即此地】星子旧以为汉鄡阳地然鄡阳故城在今鄱阳县西北一百二十里鄱湖之东北则都昌为是星子似非其地窃疑星子地本歴陵而敷浅原即孙放所谓平敞之原乃庐山东南之麓濒于彭蠡泽者盖柴桑故城在德化县南九十里故蒲塘驿今为德安县在德化县西南一百五十里此必汉柴桑地西连武昌郡界故晋以柴桑属焉而歴陵与鄡阳俱属鄱阳郡歴陵在柴桑之东鄡阳之西则唯星子可以当之【歴陵故治当在湖西今星子县地其境则跨湖而东宋元嘉初废歴陵盖举石印以东倂入鄱阳而其西则倂入柴桑故星子鎭属德化耳】庐山盘基广大其阳必有平敞之原但旷衍无奇选胜者所不道而志家又因仍旧说不能详考指言其状耳以此求之庶不失朱子之意而又不即以髙山为平原犯学者之所疑准诸地望揆诸经旨视晁氏为少优云
　　庐山最高且大禹不以其山表识而顾纪敷浅原盖以所导之尽处为言耳自岍岐以至荆山巀嶭其所必经也而不言巀嶭言荆山自九江以至敷浅原庐阜其所必经也而不言庐阜言敷浅原皆其尽处巀嶭庐阜则包在至于二字中也庐阜为衡山东过一支之所极乃堪舆家说愚谓敷浅原在庐山东南之麓迫近彭蠡禹导山至此而还故特书之不必择髙大者以为表识亦无论其山脉之尽与不尽也
　　正义云从导岍至敷浅原旧说以为三条地理志云禹贡北条荆山在怀德南条荆山在临沮是三条之说也故马融王肃皆为三条导岍北条西倾中条嶓冢南条郑以为四列导岍为阴列西倾为次阴列嶓冢为次阳列岷山为正阳列郑创此说孔亦当为三条也渭按三条之说昉于班固四列之说出于郑康成蔡传云三条四列之名皆未当今据导字分之以为南北二条而江河以为之纪于二之中又分为二焉导岍为北条大河北境之山西倾为北条大河南境之山嶓冢为南条江汉北境之山岷山为南条江汉南境之山此朱子之意而蔡氏述之精且详矣然以岍岐荆为大河北境之山则犹未当盖三山在北河之南渭水之北不得槩言大河北境也吴防清说此节云岍岐荆三山在渭北北条之北之一壶口至碣石九山在河北北条之北之二也如此即无病矣朱子于二之中各分为二吴氏又于四之中各分为二首节以逾河入海为限后三节则以至于某为限也四列长于三条或嫌其阴阳之名近于怪余曰阴阳字只作南北字用于义无害朱子据导字分南北实本康成而又参以一行山河两戒之说【唐天文志僧一行言山河两戒曰北戒自三危积石负终南地络之阴东及太华逾河至雷首厎柱王屋太行北抵恒山之右乃东循塞垣至濊貊朝鲜是谓北纪以限戎狄南戒自岷山嶓冢负地络之阳东及太华连商山熊耳外方桐柏自上洛南逾江汉擕武当荆山至于衡阳乃东循岭徼达东瓯闽中是谓南纪以限蛮夷故星传谓北戒为胡门南戒为越门】遂立此义大路之制托始于椎轮学者习朱蔡而忘其所自辄诋康成殊可笑也然当日导山本意不过视大川之所经为导者之所行初未尝预设为四列以绳其辙迹也洪庆善云春秋本无例学者因行事之迹以为例犹天本无度治歴者即周天之数以为度也余谓导山亦然本无列之可言自说经者就大禹之迹以为列遂觉九州之山实有此四列耳孔传云凡此皆先举所施功之山于上而后条列所治水于下互相备蔡传云山之经理者已附于逐州之下于此又条列而详记之而山之经纬皆可见矣世皆宗其说然此章纪随刋之实事自不可少非故设为导水张本亦非因逐州之下不相联贯而复条列之以见其经纬也然则本意云何曰莫善于陈寿翁【栎】之言曰禹之导山虽曰因而治众水大槩岍岐之列河济所经西倾之列伊洛淮渭所经嶓冢之列汉水所经岷山之列江水所经也明此义则枝蔓之辞一切无庸矣
　　苏传云随山者随其地脉而究其终始何谓地脉地之有山犹人之有脉也有近而不相连者有逺而相属者虽江河不能絶也自秦蒙恬始言地脉而班固马融王肃治尚书皆有三条之说古之达者盖已知此矣北条之山首起岍岐而逾于河以至太岳东尽碣石以入于海是河不能絶也南条之山首嶓冢岷山至于衡山过九江至于敷浅原是江不能絶也非地脉而何朱子非之曰禹之治水随山刋木其所表识诸山之名必其高大可以辨疆域广博可以奠民居故谨而书之以见其施功之次第初非有意推其脉络所自来若今论葬法者之所言也渭按地脉之说出于蒙恬其流为郭璞之葬经味别之说出于许敬宗其绪余为陆羽之茶经苏氏所解者禹贡也而以地脉言山以味别论水眞通人之一蔽朱子辟之是也然其说亦有不尽然者王耕野云导山不论山之高大但于水有干涉则録之若谓其所表见者必高大可以辨疆域广博可以奠民居则五岳中之岱山扬州灊山茅山九华山之类其绵亘皆数百里何故略不纪载邪此言规朱不为妄愚所以独有取于寿翁也
　　山有见于九州之下而导山无之者随刊不及而施功及之亦或州境之所分与贡道之所经也冀之梁青徐之岱徐之蒙羽梁之蔡蒙雍之终南惇物积石龙门是也有见于导水之下而导山无之者以其山之临水也而特志之随刋则未尝及也弱水之合黎黒水之三危河之积石龙门大伾江之东陵是也有见于导山之下而他无所见者岍雷首析城王屋太行恒山朱圉外方陪尾内方敷浅原是也有再见者北条之荆壶口太岳厎柱碣石西倾熊耳桐柏大别衡山是也有三见者岐鸟鼠太华嶓冢岷山南条之荆是也或有或无或单或复皆有至理存焉学者不可以不察也














　　禹贡锥指卷十一下
　　钦定四库全书
　　禹贡锥指卷十二
　　德清胡渭撰
　　导弱水至于合黎【释文弱本或作溺合如字黎力兮反】
　　传曰合黎水名在流沙东正义曰顾氏云地说书合黎山名但此水出合黎因山为名也郑亦以为山名地理志张掖郡删丹县桑钦以为导弱水自此西至酒泉合黎又居延县有居延泽在东北古文以为流沙如志之言酒泉郡在张掖郡西居延属张掖合黎在酒泉则流沙在合黎之东与此传不合案经弱水西流水旣至于合黎余波入于流沙当如传文合黎在流沙之东不得在其西也苏氏曰合黎山名易氏曰甘州即汉张掖郡弱水出删丹县南山下合黎山在张掖县西北二百里俗名要涂山薛氏曰弱水出吐谷浑界穷石山自删丹西至合黎山与张掖河合【渭】按导亦循行之谓与导菏泽之导异禹治水或躬亲其事或遣官属徃治之及九州功毕其水之大而切于利害者有九禹舟行从源至委核其治否故谓之导非疏瀹决排之谓先儒皆以导为治夫治河先积石治江先岷山有是理乎经旨郁而不明可叹也张掖郡今为甘州卫陜西行都司治酒泉郡今为肃州卫删丹县即今山丹卫居延故城在甘州卫东北塞外其泽曰居延海弱水正流出合黎峡口而东北注之非经所谓流沙也
　　书序云随山濬川故诸家皆以导山为随山导水为濬川夫导山即随山之事信矣而以导水为濬川则大不可何以明其然也水性就下从下而泄故治水必自下始禹之言曰予决九川距四海濬畎浍距川此自下而高也九州之序首冀次兖青徐扬荆豫梁雍亦自下而高也说禹贡者无不奉此为指要独至于导水而以为濬川何其与向者之意相背乎诚如所言则治水先弱次黒次河而九州之序当以雍次冀而不以兖次冀矣河先积石而后龙门则壶口之役不得为第一功矣汉先嶓冢而后三澨江先岷山而后九江则荆不得越梁而前矣汉先大别而后彭蠡江先东陵而后汇泽则扬不得越荆而前矣淮先桐柏而后泗沂则徐不得越豫而前矣渭洛治之最后则豫又当次雍而居九州之末矣种种悖谬总由不知导水在功毕之后而求合于书序之所言耳林少颖亦知此处有不可通而不能寻究其故遂谓治水之先后不在于九州非惑之甚与
　　九州所纪诸水是禹施功之次第导水所纪九川是禹循行之次第
　　蔡传云水之疏导者已附于逐州之下于此又派别而详纪之而水之经纬皆可见矣渭按禹乘舟而行核其治否此文盖纪实尔非为逐州之下诸水源流不贯又派别而详记之以相为经纬也弱水经不言所出桑钦以为出张掖删丹县郑康成曰众水东流此独西流而水经注无之其所经与所入不可得详今按近志弱水出山丹卫西南穷石山离骚夕次于穷石即此淮南子云弱水出穷石山也【卫在陜西行都司东一百二十里本汉删丹口勒二县属张掖郡后魏改删丹曰山丹隋复故元升为山丹州明改置山丹卫卫西南有穷石山在吐谷浑界十六国春秋乞伏孔子击吐谷浑觅地于弱水南即此水也元和志弱水在删丹县南山下括地志云兰门山一名穷石在删丹县西南七十里十六国春秋云北凉永安元年沮渠蒙逊与从兄男成期同祭兰门山是也隋志删丹县有祀山弱水行都司志祁连山在山丹卫南一百五十里弱水所出葢皆穷石之异名又按说文防山也或曰弱水之所出从山几声居履切隋志祀山疑即防字之误】北流迳其卫西又西北迳甘州卫北【寰宇记弱水在甘州北二十三里】又西迳合黎山与张掖河合【行都司志删丹河在城西源出祁连山西流入张掖河即弱水也西陲今略云此水春夏之间褰裳可涉及其涨也亦可浮舟但土人不知造舟耳自与张掖河合其下通名为张掖河今俗谓之黒河按此地无舟后人遂以不胜毛芥皮船可渡之说附防于其间并属虚妄】张掖河古羌谷水也一名合黎水出衞西吐谷浑界北流迳张掖县北合弱水为张掖河自下通兼弱水之目【汉志张掖□得县有羌谷水出羌中东北至居延入海括地志羌谷水一名鲜水一名合黎水一名覆表水今名副投河亦名张掖河自吐谷浑界北流入张掖县史记正义云合黎水源出临松县山东而北流迳张掖故城下又北流至县北二十三里合弱水明一统志云张掖河在都司城西十里源出摆通州流经祁连山西出合黎山名合黎水入亦集乃界行都司志云张掖河原名黒河自鎭城西南山流出经祁连山积雪消融其流益盛傍合黎山出羌谷口北入亦集乃】弱水又西北迳高台所北【所在行都司西一百六十里本汉表是县属酒泉郡后汉曰表氏后周废入张掖县明初为甘州卫地景泰七年分置髙台所所北十里有合黎山行都司志云黒河在髙台所北二百步即弱水也西陲今略云黒河自所南发源东北流迳甘州复折而西北流入所北环所三面其在甘州尚散漫自板桥西至九坝皆合为一水深沙浮不可徒涉】又西迳鎭夷所南【所在行都司西北三百里髙台所西北一百六十里本汉酒泉郡地明置鎭夷所髙邑李潆禹门云鎭夷黒水即张掖郡西门外十里之黒水也其水由南山甘峻堡西番地面出来直下趋北山约寛十里北行百余里汇为大河西行至鎭夷所出口外水由上岸而下迅疾与沙石偕行土人呼为黒河其水逺望之黝然而黒掬之实白水也但与黒沙滚行望之若黒水耳此水大小分为七十二渠漑田数万顷居民不凿井皆飮此水其南为天山西北为合黎山余于顺治戊子之冬曽渡此河比西黄河尤寛上流甚浅可及马腹下流非浮舟不能渡按黒河之状禹门以目验得之最为详确然黒河即张掖河自南山流至甘州卫与弱水合则鎭夷之黒水亦弱水矣禹门从韩汝节以此为界雍之黒水非也】又西北出合黎山峡口【合黎山自甘州卫西接鎭夷所界其峡口即都司志所谓羌谷口也葢张掖河本名羌谷水经此峡而出因名羌谷口】又东北迳居延故城又东北入居延泽【汉书元狩二年将军去病公孙敖出北地二千余里过居延师古曰居延匈奴中地名也韦昭以为张掖县失之张掖所置居延县者以安处所获居延人而置此县括地志居延故城在张掖东北一千五百三十里唐志张掖河西北出合黎山峡口傍河东壖屈曲东北行千里有宁防军故同城守捉也军东北有居延海又北三百里有花门山堡又东北千里至囘鹘衙帐史记正义云弱水自合黎山折而北流经流沙碛之西入居延泽行千五百里元志亦集乃路在甘州东北一千五百里城东北有大泽西北俱接沙碛乃汉居延故城按此城太初三年路博德所筑亦曰居延塞非居延县也班志以泽系县下未当】其下流不知所归据后汉书东夷传夫余国北有弱水晋书四夷传挹娄国东濵大海北极弱水唐书北狄传贞观三年以奚国阿防部为弱水州则似弱水自居延泽东北流歴夫余挹娄之北境而归于东海其所行之逺当亦不下黒水也
　　合黎山自甘州衞西北绵延而西接髙台所界又西接鎭夷所界隋志张掖县有合黎山元和志合黎山俗名要涂山在张掖县西北二百里括地志云兰门山一名合黎误行都司志合黎山在甘州衞北四十里迤逦至鎭夷所石硖口三百里一作合离水经合离山在酒泉防水县东北注云合黎山也按汉防水县故城在今肃州衞东北十六国春秋吕光遣吕纂讨段业战于合离离即黎字之讹也羌谷水北至张掖县合黎山下与弱水合故因山为名曰合黎水是合黎水即弱水也经所谓合黎果主水而言则其文当曰导弱水西为合黎之水矣而经不然传曰水名非也
　　程大昌禹贡论曰自西汉以来指言弱水之地其显著者凡六而班固地志已三出矣条支一也酒泉昆仑二也张掖删丹本桑钦说以为西至酒泉合黎三也自汉志以外贾耽以张掖郡之张掖河当之唐史以小勃律之娑夷河东女之康延川当之其多如此臣惟取条支妫水之西入西海者以应经文而他皆不取为其地望不与经合也经曰弱水旣西桑班贾三家所称皆不出乎甘肃两州之间其水未尝西流故臣深所不据而本汉书初通西域时长老所传条支弱水以为经证其水西流注于西海以声敎讫于四海者槩之故敢主其说【按史记大宛传大月氐居妫水北其南则大夏汉书西域传安息临妫水是此水歴三国之境而条支无之何以知妫水即弱水邪】蔡传云按通鉴魏太武击柔然至栗水西行至莬园水分军搜讨又循弱水西行至涿邪山则弱水在莬园水之西涿邪山之东矣【事在宋文帝元嘉六年】北史载太武至莬园水分军搜讨东至瀚海西接张掖水北度燕然山与通鉴小异岂瀚海张掖水于弱水为近乎程氏据西域传以弱水为在条支援引甚悉然长安西行一万二千二百里又百余日方至条支其去雍州如此之逺禹岂歴穷荒而导其流也哉其说非是【渭】按魏书神防二年帝讨蠕蠕自黒山出沙汉至栗水縁水西行过窦宪故垒次于菟园水去平城三千七百里分军搜讨东至瀚海西接张掖水北度燕然山东西五千余里南北三千里张掖水即张掖河通鉴所谓弱水者也瀚海与张掖水东西相距五千余里安得为近此皆不详考之过贾耽以张掖河当弱水是也程氏乃以条支之妫水为禹贡之弱水夫黒水入于南海经志之矣向使弱水果与条支之妫水通为一川经何不言入于西海而云余波入于流沙乎游谈不根蔡氏辟之当矣而又引柳宗元之说云西海之山有弱水夫西海卽条支国之所临也在柳则以为然在程则以为否何义乎韩氏禹贡详略曰弱水出自西海之山西海今在西宁衞城西三百余里穷石之山当在其左右自东而西一千五十里至甘州古张掖地过合黎山又五百一十里至肃州古酒泉地又八百余里至沙州古炖煌地以上皆雍域也又二万余里至条支以入西海蔡传以此西海为弱水所出故非之然荒逺之外禹虽未尝至岂可以其未至而遽疑其非一水哉则夫莬园水涿邪山皆其所经过之地也但逺之外夷无可考其接续之所耳【渭】按栁说本山海经西海之山即昆仑丘弱水即郭注所谓不胜鸿毛者也而林少颖云西海即鲜水王莽置西海郡处韩氏误承其说以为在西宁衞西凡塞外得止水则谓之海非眞海也西海本名卑禾羌海亦名青海又名鲜水在汉金城郡临羌县西北塞外【详见导河积石下】隐测其地当在删丹南数百里然穷石一名兰门山括地志云在删丹县南七十里去青海尚逺古未有谓此山在青海旁者且青海在湟水之南弱水果出其左右势不得越湟水浩亹水而北至张掖也韩氏云云葢由羌谷水亦名鲜水其下流与弱水合为张掖河故遂以此鲜水为西海而穷石山亦在其左右耳至其叙弱水之所经自东而西至炖煌又二万余里至条支入西海谬妄尤甚夫黒水大川也亘絶雍之西界弱水流至炖煌不渗入沙中则注于黒水矣其能越黒水而西南以至条支入西海乎今黒水旣陻亦不闻炖煌界中有水自流沙入西域者其为无稽之言审矣且莬园水涿邪山在张掖之东北弱水出合黎峡口入居延泽者之所经也韩氏亦错认在西域书生不谙地理凭臆而谈徒来识者之笑耳韩氏雍产也以雍人言雍水世或谓必得其实故详辨之
　　汉志觻【音鹿】得县下云羌谷水出羌中东北至居延入海过郡二行二千二百里按羌谷水者张掖河之上源也其下流与弱水合则弱水入居延海可知矣过郡二者张掖酒泉也自合黎山至居延海行千五百里遡其源而计之则有二千二百里矣就禹贡言出删丹者为弱水之正源出觻得者为弱水之别源正源主也别源客也志家徇今而忘古徃徃主客易位故云羌谷水入居延海而删丹弱水之下则阙而不言读者以意防可也
　　余波入于流沙
　　传曰弱水余波西溢入流沙顔氏曰流沙在炖煌西林氏曰弱水溢其余波以被于流沙犹导菏泽被孟猪也薛氏曰流沙大碛也在沙州西八十里其沙随风流行故名陈氏曰弱水之正者入合黎其余则入于流沙也金氏曰大抵西北之地多是沙碛史书所谓河沙诸国佛书所谓沙界恒河沙是也沙则水渗而下如沙州以西山北之地即连流沙弱水渗其下也郑氏【晓】曰弱水正派至于合黎过此无事疏凿矣其余波入于流沙听其流衍耳志合黎见其经流有所归志流沙见其支流有所泄渭按弱水入流沙而谓之余波盖时遇衍溢则分泄于流沙不常入也其正流自合黎山峡口东北入居延泽故此云余波水经流沙地在张掖居延县东北注云居延泽在其县故城东尚书所谓流沙形如月生五日弱水入流沙流沙与水流行也元和志居延海即居延泽其沙风吹流行故曰流沙按弱水自合黎峡口以北水不为患禹治此水止于合黎未尝及其北故雍州云弱水旣西而导水则有入流沙之文无入居延泽之文后人以目验之见弱水实入居延泽则以是为流沙云尔亦莫计其在合黎之西与合黎之东也虽然经云西被于流沙苟在居延是北而非西矣经岂有二流沙哉若夫风吹流行则碛中徃徃有之未可以是定为禹贡之流沙也通典炖煌郡古流沙地其沙风吹流行在郡西八十里今为嘉峪关外废沙州衞地【衞在肃州衞西八百六里】楚辞招魂云西方之害流沙千里旋入雷渊爢散而不可止山海经云流沙出钟山西行又南行昆仑墟西南入海晋书咸康元年张骏使杨宣越流沙伐兹又苻坚建元十九年吕光讨西域自髙昌进及流沙三百余里无水俄而大雨得济魏书太平眞君中沮渠无讳自敦煌度流沙西据鄯善其士卒经流沙渴死者大半九年帝遣万度归自敦煌以轻骑度流沙袭鄯善下之周书鄯善西北有流沙数百里夏日有热气为行旅之患风之欲至唯老驼知之即鸣而聚立埋其口鼻于沙中人每以为候亦即将氊拥蔽鼻口其风迅驶斯须过尽若不防者必至危毙北史自鄯善西至且末七百里而遥且末国有大流沙数百里裴矩西域记自髙昌东南去州千三百里并沙碛乏水草四面茫然唐书西域传吐谷浑西北有流沙数百里夏有热风伤行人风将发老驼引项鸣埋鼻沙中人之以氊蔽鼻口乃无恙郭义恭广志流沙在玉门关外东西数百里有三断名三陇云渭按以上诸书所言皆禹贡之流沙也自玉门阳关出西域有两道从鄯善并南山北渡河行至莎车为南道是鄯善当流沙之路故周书特系之鄯善金吉甫云尝问西域贾人识流沙否曰识之非惟沙流石亦随之流也此沙西南出数千里唐书吐蕃传河源东北直莫贺延碛尾殆五百里碛广五十里北自沙州西南入吐谷浑寖狭故号碛尾隐测其地葢劒南之西此碛尾者乃流沙之尽处也又有白龙堆在废夀昌县阳关之西东倚三危北望蒲昌葢亦流沙之属汉西域传鄯善本楼兰国最在东垂近汉当白龙堆乏水草元始中车师后王国有新道出五船北通玉门关徃来差近戊巳校尉徐普欲开以省道里半避白龙堆之阸赞曰通西域近有龙堆逺则葱岭此天地所以界别区域絶外内也又有鸣沙山在废沙州衞南通典沙州炖煌县有鸣沙山五代史高居诲使于阗记云州南十里鸣沙山冬夏殷殷有声如雷即禹贡流沙也明一统志云古沙州城南七里有鸣沙山沙如干糖天气清朗沙鸣闻数里外夫三危黒水皆在敦煌而又有龙堆鸣沙以为之证禹贡之流沙不在居延明矣然弱水至敦煌渗入沙中宜也而自鎭夷所迄嘉峪关亦不闻有西流出塞之水以今騐古殊为可疑尝按髙居诲云自甘州始涉碛碛无水然则张掖郡界已有沙碛髙邑李濚曰西北山髙多风不惟河水与沙俱流抑且风势与沙俱滚余己丑徃肃州时过髙台所竟日行沙漠之地驿路仅辨马迹遇十数废庄墙垣尚在房屋皆空问之土人云此处风猛沙飞院中擡沙如擡雪遇一年西北风大将一庄水田墩院半被沙埋而平昔沙地却被大风卷尽露出腴田因而别筑庄院引渠灌田又成富庶则流沙之名不止沙州矣此皆禹门所目騐而得之者可见合黎之地即是流沙弱水余波从此西溢渗入沙中无迹可寻而东北入居延之流滔滔不絶治尚书者安得不以其泽为流沙也哉近世经生旣不见西溢之故渎又不知有东北之正流宜其伥伥而无所适从也经曰余波则必有正流在矣说者皆忘此二字但据雍州之文则以为弱水西流而不知有东北流也据导水之文则以为弱水迳合黎入流沙而不知其正流绕合黎山东北以入居延也盖禹所施功者止西流之道故曰弱水旣西禹所循行者止合黎山南故曰至于合黎入于流沙然有余波二字则东北正流仍未尝抹摋此化工笔也世都愦愦千年暗室唯陈氏一言为之炳烛矣
　　古之言弱水者不一山海经西海之南流沙之滨有大山曰昆仑之丘其下有弱水之渊环之郭璞曰其水不胜鸿毛史记大宛传安息长老传闻有弱水西王母而未尝见汉书地理志金城临羌县西有西王母石室弱水昆仑山祠司马相如传经营炎火而浮弱水兮杭絶浮渚渉流沙师古曰弱水谓西域絶逺之水乘毛车以渡者耳非张掖弱水也楚辞严夫子哀时命曰瑶木之橝枝兮望阆风之板桐弱水汨其为难兮路中断而不通后汉书西域传大秦国西有弱水流沙西王母所居处近于日所入也十洲记禹乘蹻车渡弱水祠上帝于北河博物志汉武帝时西域胡来献香乘毛车以渡弱水栁宗元愚溪对西海之山有水焉散涣无力不能负芥投之则委靡垫没及厎而后止故名曰弱史记正义弱水有二源皆出女国北阿耨达山即昆仑也南流合于女国东去国一里深丈余阔六十步非毛舟不可济南流入海旧唐书东女国王居康延川中有弱水南流用牛皮为船以渡新唐书东女国有弱水南流缝革为船以上所言皆在絶域史固云传闻有之而未尝见且鸿毛不胜草芥难负而顾可乘毛车皮船以渡乎此齐谐志怪之流不足深论借令有之亦与禹贡之弱水无涉而韩汝节乃曲护程大昌之说以为禹所导者虽在雍地而其水实与条支之弱水通为一川嗜痂之癖吾所不解
　　导黒水至于三危入于南海
　　林氏曰三危距南海凡数千里禹导黒水至三危即得其故道遂从此以达南海葢其间数千里不加人功修治故经载此水至于三危即曰入于南海也薛氏曰黒水至沙州炖煌县经三危山流出徼外书谓南流入海其当时之所见邪夏之西境极于流沙而知黒水之所归则当时即叙之戎大略为可知也渭按黒水三危并见雍州梁之黒水别是一川非界雍之西者黒水自三危以北杜氏谓今已堙涸自三危以南则水行徼外不可得详亦莫知其从何处入南海也南海自揭阳以西至象林皆是经所谓海尽东海也唯黒水所入为南海故言南以别之
　　传云黒水自北而南经三危过梁州入南海正义云地理志益州郡计在蜀郡西南三千余里故滇王国也武帝元封二年始开为郡郡内有滇池县县有黒水祠止言其有祠不知水之所在郑云今中国无也之此言顺经文耳案郦元水经黒水出张掖鸡山南流至炖煌过三危山南流入于南海然张掖炖煌并在河北所以黒水得越河入南海者河自积石以西皆多伏流故黒水得越而南也渭按滇池所祠之黒水即金沙江与雍州无渉说见梁州山海经曰灌湘之山又东五百里曰鸡山黒水出焉而南流注于海【见南山经】鸡山不知在何郡郭璞无注而孔疏引水经以为出张掖之鸡山【顔师古注汉书同】检今本无此文盖其书有散逸耳太平御览引张掖记曰黒水出县界鸡山亦名圃昔有娀氏女简狄浴于止之水即黒水也据此则鸡山当在甘州张掖县界汉为觻得县地今陜西甘州卫西有张掖河即古羌谷水出羌中北流至卫西为张掖河合弱水东北入居延海俗谓之黒河此水并不经三危入南海安得以此为禹贡之黒水邪山海经明言南流注于海必非东北入居延之张掖河其鸡山恐亦不在县界也
　　张守节史记正义引括地志云黒水源出伊吾县北百二十里又南流二千里而絶三危山在炖煌县东南四十里而又自为之说曰按南海即扬州东大海岷江下至扬州东入海也其黒水源在伊州从伊州东南三千余里至鄯州鄯州东南四百余里至河州入黄河且曰南海去此甚逺阻隔南山陇岷之属当是洪水浩浩处西戎不深致功古文故有疏略渭按南海焦弱侯以为交趾二广之海是也其在扬州东者正谓之东海焉得为南海乎今河州黄河之北唯湟水合浩亹水入河不闻有水自沙州东南流经鄯州至此入河者所谓黒水将安在乎黒水自三危南流其当路之山亦非陇岷之属西戎荒逺故禹功不及三危以北之黒水近为雍界何言不深致功洪水浩浩九州在处有之古文所纪之水岂皆疏略而不足信乎且水之入河者同归于海渭洛入河经书入河而不书入海黒水果随河而东经安得书曰入于南海乎瞽说欺人眞书田之稂莠锄而去之斯为快也易氏云樊绰蛮书载蛮水之入南海者有四西洱河与澜沧江合一也丽水与弥渃江合二也新丰川合勃弄诸水三也唐蒙所见盘江四也绰指丽水为黒水一名漾禆江而罗些城北有山即三危山其水从罗些城三危山西南行上流出于西羌吐蕃下流南至苍望城又南至双王道勿川有弥渃江西南来防南经骠国之东而入海蔡传云樊绰谓西夷之水南流入于南海者凡四曰区江曰西洱河曰丽水曰弥渃江皆入于南海其曰丽水者即古之黒水也三危山临峙其上渭按蔡氏述蛮中四水与易氏异丽水诸家以为即金沙江出今丽江府界者然金沙江有二一即古绳水东北流合若水至僰道入岷江不入南海一在缅甸东即明正统中王骥征麓川兵抵金沙江诸酋震怖曰自古汉人无至此者也绰云丽水南经骠国东入海骠即缅元史曰古朱波也汉谓之掸唐谓之骠丽水从此入南海其为缅甸之金沙而非丽江之金沙也明矣此江东北距丽江府二千余里易氏谓樊绰所称丽水即漾禆江大谬云南诸巨川若漾濞【或作禆又作备】澜沧潞【一作怒】江亦入南海然其源皆在吐蕃河源之东黒水势不得越河而南与诸川防唯缅甸之金沙其源在河源之西黒水自三危南流或为昆仑墟所阻折而西南絶莫贺延碛尾而南合此水于骠国东入海亦理之所有绰说近是但不当目此为丽水耳然骠国去梁州逺甚茍以梁之西界亦即此水则其地西被吐蕃南跨云南极于交趾方五六千里以一州而兼五服之地虽禹别九州大小不拘亦不应悬絶至此余故谓界梁州者当为丽水而缅甸之金沙江纵是古之黒水亦但可以其上源为雍界不可以其下流为梁界也
　　唐艺文志有樊绰蛮书十卷注云咸通蔡袭从事今按懿宗咸通三年以蔡袭为安南都护绰佐其幕时南诏阻兵绰所案行者唯交趾地目未窥滇况梁与雍乎故南诏改丽水曰金沙江而绰遂与骠东入海之金沙江混而为一三危雍州山也而绰乃指南诏罗些城北一山为黒水所经之三危此无异眯目而道黒白宋儒多袭其说识何浅也蔡传云中国山势冈脊大抵皆自西北而来积石西倾岷山冈脊以东之水旣入于河汉岷江其冈脊以西之水即为黒水而入于南海渭按蔡氏以龙支之积石为禹贡之积石故其山南直西倾又南为岷山而以冈脊分东西冈脊以东之水皆入河汉岷江信矣若夫冈脊以西之水则势必入河安得越河而西为黒水以入南海乎案圗而察之粲然一笑也
　　蔡传述程大昌之论曰樊绰以丽水为黒水恐其狭小不足为界其所称西洱河者却与汉志叶榆泽相贯广处可二十里旣足以界别二州其流又正趋南海又汉滇池即叶榆之地武帝初开滇巂时其地古有黒水旧祠夷人不知载籍必不能附防而绰及道元皆谓此泽以榆叶所渍得名则其水之黒似榆叶积渍所成且其地乃在蜀之正西又东北距宕昌不逺宕昌即三苖种裔与三苖之叙于三危者又为相应其证騐莫此之明也而傅同叔非之曰程公駮郦道元等说求汉志益州郡叶榆县叶榆泽为黒水之正源又以滇池县滇池泽为黒水之下流盖以滇池泽傍有黒水祠为证也又据道元等叙载叶榆入海之地在交趾麊泠县【今化外瀼陆等州】为入南海之的信其有騐也而黒水西河惟雍州则雍州无黒水矣故又求唐史东女弱水为黒水之上源东女之地正东以及东南皆与今蜀茂雅二州接境则正在汉益州之北去雍州河廓界地望甚顺东女弱水之来即雍州邻境也遂以叶榆一水为界梁雍两州以应经黒水西河惟雍州之文信其善辩也而东女弱水前此未有黒水之称称黒水自程公始其殆可深据乎又孔颖达云滇池有黒水祠而不见水程公乃疑更世旣乆祠或移之他地遥设而望祀是亦臆度之说也又三危山无所证着以三苖遗种在宕昌【即今化外宕州宕达浪反】疑其当在东女弱水旁凡此皆余所未敢执以为实者也渭按程氏小变樊说以叶榆水为黒水之源而又援滇池黒水祠以证即如所言此亦在梁域去雍絶逺而程氏必欲以一水贯二州因复求东女弱水以为叶榆黒水之上源而三危山当在其旁支离舛错至此而极傅氏駮之深得其辗转附防之情大昌之谬甚于樊绰杏溪之识逺过九峰矣叶榆本蛮语与中国文义不同安知为榆树之叶泽以榆叶所渍得名检郦注无此言盖亦出樊绰韩汝节云此说尤不通源之黒或由榆叶所渍若流去数千里其色尚不变有是理乎且他处黒水甚多未闻皆有树叶落其下也宕昌国唐为宕州地州南至扶州四百一十里北至岷州二百五十里盖古梁州之北界而程氏云叶榆在蜀之正西东北距宕昌不逺计宕州西南距大理凡三千余里而犹谓之不逺岂生不见圗籍乎且叶榆县在益州郡西七百余里县东有叶榆泽其下流虽迳滇池县南而未尝有黒水之称安得谓即其所祠黒水之源哉周密齐东壄语曰程泰之以天官兼经筵进讲禹贡阙文疑义疏说甚详且多引外国幽奥地理阜陵颇厌之宣谕宰执云六经断简阙疑可也何必强为之说且地理旣非亲歴虽圣贤有所不知朕殊不晓其说想其治铨曹亦如此也旣而补外其所谓多引外国幽奥地理者盖即条支妫水东女弱水之类小辩破义不惟无益于经而且有害于经坐此左官非不幸也
　　李元阳黒水辩曰黒水之源固不可穷而入南海之水则可数也夫陇蜀无入南海之水唯今滇之阑沧江潞江皆由吐蕃西北来盖与雍州相连但不知果出张掖否水势汹涌并入南海岂所谓黒水者乎然潞江西南趋蜿蜒缅中内外皆夷其于梁州之境若不相属唯防沧由西北迤逦向东南徘徊云南郡县之界至交趾入海今水内皆为汉人水外即为夷缅则禹之所导以分别梁州界者唯防沧足以当之元史至元八年大理劝农官张立道使交趾并黒水跨云南以至其国观此则防沧之为黒水益明矣三危山即不在丽江当亦不逺大都为论传者未尝知三省地形但谓陇在蜀之北蜀在滇之东北而禹贡言黒水为梁雍二州之界又入南海故不得不疑其跨河知跨河非理又不得不疑其堙涸曽不知陇蜀滇三省鼎足而立陇则西南斜长入蜀滇则西北斜长近陇蜀则尖长入滇陇之间正如三足旛然黒水之源正在旛头故雍以黒水为西界对西河而言也梁以黒水为南界对华阳而言也盖各举两端若曰西河在雍东黒水在雍西华山在梁北黒水在梁南云尔【渭】按元人以阑沧江为黒水因指云龙州东江上一山为禹贡之三危【州属蒙化府】不知与樊绰所云在罗些城北者是一是二要以雍州之山移之于云南其谬则均也元阳大理人自谓熟知其乡之山川据张立道事以证防沧之当为黒水防沧虽出吐蕃中元阳亦尝泝流而上至炖煌之南亲见其与北来之黒水接续为一川乎若犹未也谓此江与雍州相连吾不敢信也吐蕃河源直云南丽江宣抚司西北一千五百余里而今防沧之源近在丽江府西北五百余里其地居河源之东黒水自三危而南则必入于河矣安能越河而南与防沧相接以入南海乎防沧非雍州黒水之下流又甚明也
　　焦弱侯禹贡解云孔颖达援水经曰黒水出张掖鸡山南流至炖煌过三危山南流入于南海盖交趾二广之海也今舆地圗肃州有黒水南流至积石几及三百里不与积石河通此为禹贡之黒水无疑但其去南海辽逺而交南久弃无从考其入海之道耳是孔说其可信者也然张掖在黄河之外若入于南海则亦当截河而过不然当绕出星宿海之外此诸儒纷纷求之于絶域也樊绰之所案行者西南诸夷而未及于西北其所称丽水西行入骠始得至南海是得其下流而不知上源也金仁山又谓泸水即黒水经云南至交趾名归化水广处如江东南入海而海道圗自名黒水口按四川行都司城南有泸山即泸水所出而交趾海口并无所谓黒水口则金说不足信要之孔得其上源樊得其下流孔得所谓至于三危者而入于南海之说未通樊得所谓入于南海者而至于三危之说未通也渭按焦说近是然鸡山不知何在自炖煌西北大碛以至三危不闻有黒水可以目騐而知之者安见孔之果得其上源乎丽水上源与三危之黒水断续总不可知茍上源不接则下流亦差矣安见樊之眞得其下流乎肃州卫志云衞西北十五里有黒水自沙漠中南流经黒山下又南合于白水白水在衞西南二十里源出衞北山谷中南流与黒水合又有红水在衞东南三十里源出衞南山谷中西流防于白水入西宁衞之西海然则此黒水合白水与红水俱入临羌僊海未尝过三危入南海也而顾以为禹贡之黒水乎凡此类弱侯特网罗旧闻而审择则有所未遑也泸水源出建昌衞西北南合绳若二水东北流入蜀江不经交趾入海宜其无黒水口也金说实谬夏殷之衰雍州西北境皆为戎翟所据及周室东迁旧都八百里之地悉弃以予秦秦染夷俗诸侯摈之不与中国防盟輶轩之使莫有过而问焉况三危西裔之区乎故屈原天问曰黒水趾三危安在盖自战国时此地之山川已与昆仑弱水同其渺茫仅得之传闻而无从目验矣秦火之后载籍沦亡汉兴治尚书者不能言黒水三危之所在武帝通西域玉门阳关之外使者徃来数十辈不闻涉大川而西有可以当古之黒水者故班志张掖酒泉敦煌郡下并无其文司马彪亦无可言至郦道元始云黒水出张掖鸡山而其所谓南流至炖煌过三危入南海亦不过顺经为义与他水歴叙所过之郡县者详略相去逺矣故杜佑云道元注水经锐意寻讨亦不能知黒水所经之处唐初魏王泰撰括地志又云黒水出伊吾县北此与张掖鸡山未知孰是然其所谓南流絶三危者竟亦不可复寻按伊吾县唐伊州治也本伊吾卢地贞观初内附乃置郡县自甘州以至伊州凡一千五百余里邮传不絶宦游之士商旅之徒与夫出使西域者徃来如织而不闻言炖煌之西有黒水焉此杜佑所以复有年代久逺或至堙涸之说也难者曰黒水行及万里黄河之亚也何至于堙涸余曰堙涸之故尝观于黄河而知之矣夫下流壅塞则上流必决而徙道水之常也齐桓公时九河塡阏下逮周定王五年不过四五十岁而全河南徙邺东之故大河黎阳之宿胥故渎汉世已不可得详矣黒水当亦如此盖三危以南禹功不及易致壅塞下流旣然则上流决而徙道从塞外行不复经炖煌界中此三危之西盐泽之东所以终不见有黒水也难者又曰水即不至其枯渎宁无遗迹乎曰凡黄河旣徙之后其枯渎风沙塡塞未几而化为平陆况黒水经流沙之域风吹沙拥抑又甚焉遗迹无存固其所矣周定王时河徙史迁亦不能言赖有周谱载其事王横始得据此以推知禹河本从西山下东北去彼黒水者不由中国入海又雍西久没于戎翟新流故道夫孰为纪之而孰为传之邪禹治黒水不若治河之详河歴千六百余年而亦不免于徙则黒水之改流较速疑当在定王之前自屈原已不能知而况伏生辈乎自古文尚书家已不能知而况班固司马彪郦道元魏王泰诸人乎至若樊绰程大昌金履祥李元阳等纷纷辨论如系风捕景了无所得徒献笑于后人而已
　　南海者涨海也秦置南海郡治番禺其下县揭阳王莽改曰南海亭盖南海自此始韩愈潮州刺史谢上表云州南近界涨海连天是也谢承后汉书交趾七郡土献皆从涨海出入【七郡谓南海欝林苍梧交趾合浦九眞日南也】南史扶南国东界即大涨海海中有大洲洲上有诸薄国是东起揭阳西讫林邑扶南东西相距六七千里并称涨海即禹贡所谓南海者也黒水绕出吐蕃河源之外所向或正南或东南西南皆未可知而说者多以防沧为黒水徒以东南至交趾入海差近梁州之徼外耳其实黒水下流之为阑沧与东南至交趾入海旣非出于古记又非得之目验凭虚测度终难取信何如阙疑之为善乎合黎之北禹未尝身歴其地则略而不言而黒水独言入于南海者盖西戎即叙之后其人必有能言黒水之所归者故因而志之
　　或问元世祖使都实求河源当时若更遣一使与都实俱发一穷河源一求黒水岂不甚善曰求河源易求黒水难河源但自积石泝流而上见其山下之水与吐蕃之河相接则以为源在吐蕃矣黒水异于是炖煌之西旣无其迹即逢黒水之源安知为古之过三危入南海者乎三危以南未悉其形即逢入南海之流安知为古之出张掖过三危者乎幽荒之域载籍无征非若禹河之南徙有周谱以纪其事汉河之故渎有水经以详其道也虽复遣使古今源流无可参验亦何所得哉
　　雍州自禹贡黒水而外有十黒水焉一在今榆林衞西北废夏州界水经注云黒水出奢延县之黒涧东流合奢延水入河赫连勃勃筑统万城于黒水之南是也【沈氏笔谈云余奉使庆州尝宿大幕北黒山山长数十里土石皆紫黒似今之磁石有水出其下所谓黒水也葢即出奢延县者】一在今巩昌府伏羌县县西有落门聚水经注云渭水自落门聚至黒水峡水出南山北流入渭是也一在今秦安县水经注云黒水出黒城北西南迳黒城西至悬镜峡又西南合瓦亭川入渭是也一在今延安府洛川县水经注云黒水出定阳县西山东南流迳其县北又东南合定水入河是也一在今西安府盩厔县水经注云就水出槐里县南山歴竹圃北与黒水合北流注于渭是也一在今平凉府固原州北志云大黒水北流合小黒水至宁夏衞入河是也一在今庆阳府安化县志云源出太白山西南流经环县宁州防九龙川至西安府长武县入泾是也一在今延安府安定县合白水东流至延川县入河志云旧置黒水堡因水以名宋元丰五年种谔遣曲珍攻黒水安定堡是也一在今行都司髙台鎭夷二所境即弱水合张掖河出塞入居延海者俗谓之黒河亦称黒水是也一在今肃州衞西北自沙漠南流合白水红水至西宁衞入西海寰宇记云酒泉县有鸿鹭山穆天子传天子循黒水至于羣玉之山是也【鸿鹭山今名嘉峪山在肃州卫西旧志云即羣玉山也】此皆水之小小者不经三危入南海韩汝节以在鎭夷者为禹贡之黒水焦弱侯以在肃州者为禹贡之黒水并误
　　易氏曰欲正主水先清客水弱黒东为中国病禹先经理之二川安流而中国之川可以次第治矣【渭】按此主客先后之序山斋就雍言之乎抑统九州言之乎就雍言之则首治弱末治黒何以均客水也而先后殊统九州言之则雍最髙治二水最后而何以反居其先皆于经旨不合不知九水次第乃循行先后之序而非施功先后之序时禹方在雍水土功毕乗舟案视自弱水始导至合黎又西即为黒水导至三危转而东南为积石顺道涂之便故首弱次黒以及于河非先客后主之谓也
  </div>
  <div class="pagination">
   <a href="禹贡锥指_page9.html">
    上一页
   </a>
   <span>
    ...
   </span>
   <a href="禹贡锥指_page5.html">
    5
   </a>
   <a href="禹贡锥指_page6.html">
    6
   </a>
   <a href="禹贡锥指_page7.html">
    7
   </a>
   <a href="禹贡锥指_page8.html">
    8
   </a>
   <a href="禹贡锥指_page9.html">
    9
   </a>
   <span class="current-page">
    10
   </span>
   <a href="禹贡锥指_page11.html">
    11
   </a>
   <a href="禹贡锥指_page12.html">
    12
   </a>
   <a href="禹贡锥指_page13.html">
    13
   </a>
   <a href="禹贡锥指_page14.html">
    14
   </a>
   <a href="禹贡锥指_page15.html">
    15
   </a>
   <span>
    ...
   </span>
   <a href="禹贡锥指_page11.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
