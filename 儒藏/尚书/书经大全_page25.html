<!DOCTYPE html>
<html>
<head>
    <meta charset="UTF-8">
    <title>书经大全 - 第 25 页/共 29 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>书经大全 - 第 25 页/共 29 页</h1>
    <div class="content">　　惟五月丁亥王来自奄【衣廉反今曲阜县之奄至乡是也】至于宗周成王即政之明年商奄又叛成王征灭之杜预云奄不知所在宗周镐京也吕氏曰王者定都天下之所宗也东迁之后定都于洛则洛亦谓之宗周卫孔悝之鼎铭曰随难【去声】于汉阳即宫于宗周是时镐已封秦宗周盖指洛也然则宗周初无定名随王者所都而名耳【孔氏曰周公归政之明年淮夷奄又叛鲁征淮夷作费誓王征庵灭之五月还镐京　新安陈氏曰洛诰戊辰王在新邑孔注十二月戊辰海此七年之十二月即成王即政之年也多士作于是年三月曰昔朕来自奄是述东征时事乃自武王诛纣伐奄后第二畨叛也多方作于即政之明年五月成王政序曰成王遂践奄多方序曰王归自奄书曰王来自奄乃庵之第三畨叛王隳其地迁其君又因以告多方也以去年十二月戊辰晦算之则次年正月朔己巳五月朔非丁卯则戊辰丁亥非二十日即二十一日也多士与多方之作先后盖一年有三月云】
　　周公曰王若曰猷告尔四国多方惟尔殷侯尹民我惟大降尔命尔罔不知
　　吕氏曰先曰周公曰而复曰王若曰何也明周公传王命而非周公之命也周公之命诰终于此篇故发例于此以见大诰诸篇凡称王曰者无非周公传成王之命也成王灭奄之后告谕四国殷民而因以晓天下也所主殷民故又专提殷侯之正民者告之言殷民罪应诛戮我大降宥尔命尔宜无不知也
　　洪惟图天之命弗永寅念于祀
　　图谋也言商奄大惟私意图谋天命自底灭亡不深长敬念以保其祭祀吕氏曰天命可受而不可图图则人谋之私而非天命之公矣此盖深示以天命不可妄千乃多方一篇之纲领也下文引夏商所以失天命受天命者以明示之【吕氏曰徧告四方者何也殷奄屡叛驱扇者广今虽平殄譬余邪遗疾犹或在肺腑间恐或有时而发也故涣发大号歴叙天命之公前代之事征诛安集之本末俾四方咸与闻之大破羣疑深絶乱根盖本于是兵寝刑措者四十余年其亦训诰之助欤】
　　惟帝降格于夏有夏诞厥逸不肯慼言于民乃大淫昏不克终日劝于帝之迪乃尔攸闻
　　言帝降灾异以谴告桀桀不知戒惧乃大肆逸豫忧民之言尚不肯出诸口况望其有忧民之实乎劝勉也廸啓迪也视听动息日用之间洋洋乎皆上帝所以啓迪开导斯人者桀乃大肆淫昏终日之间不能少勉于是天理或几【平声】乎息矣况望有恵迪而不违乎此乃尔之所闻欲其因桀而知纣也厥逸与多士引逸不同者犹乱之为乱为治耳逸豫以民言淫昏以帝言各以其义也此章上疑有阙文【王氏曰惟帝降格于夏与多士则惟帝降格向于时夏同意】
　　厥图帝之命不克开于民之丽乃大降罚崇乱有夏因甲于内乱不克灵承于旅罔丕惟进之恭洪舒于民亦惟有夏之民叨懫【音滔至】日钦劓【音乂】割夏邑
　　此章文多未详丽犹日月丽乎天之丽谓民之所依以生者也依于土依于衣食之类甲始也言桀矫诬上天图度帝命不能开民衣食之原于民依恃以生者一皆抑塞遏絶之犹乃大降威虐于民以增乱其国其所因则始于内嬖蛊其心败其家不能善承其众不能大进于恭而寛大裕其民亦惟夏邑之民贪叨忿懫者则日钦承而尊用之以戕害于其国也【吕氏曰原其所因盖始于内乱末喜之嬖是也蛊其心败其家然后流毒于国与天下探其根而言之也】
　　天惟时求民主乃大降显休命于成汤刑殄有夏言天惟是为【去声】民求主耳桀既不能为民之主天乃大降显休命于成汤使为民主而伐夏殄灭之也吕氏曰曰求曰降岂真有求之降之者哉天下无统涣散漫流势不得不归其所聚而汤之一徳乃所谓显休命之实一众离而聚之者也民不得不聚于汤汤不得不受斯民之聚是岂人为之私哉故曰天求之天降之也
　　惟天不畀纯乃惟以尔多方之义民不克永于多享惟夏之恭多士大不克明保享于民乃胥惟虐于民至于百为大不克开
　　纯大也义民贤者也言天不与桀者大乃以尔多方贤者不克永于多享以至于亡也言桀于义民不能用其所敬之多士率皆不义之民上文所谓叨懫日钦者同恶相济大不能明保享于民乃相与播虐于民民无所措其手足凡百所为无一能达上文所谓不克开于民之丽者政暴民穷所以速其亡也此虽指桀多士尔殷侯尹民尝逮事纣者宁不惕然内愧乎【叶氏曰天佑之则曰纯佑命不畀之则曰不畀纯林氏曰此篇陈桀纣之亡商周之兴皆出于天天之所夺非人力所能支天之所予非人力所能移而其所以为予夺者以其徳与不徳耳尔多方当知天命不可有他志也　保享于民安民而以之享国长久也　吕氏曰义民知义之民也桀之时三宅无义民义民在下虽多何补以尔多方之义民不能永受众多之服享如负米而饥载泉而渴盖哀之也百为大不克开欲耕害其耕欲贾害其贾四向皆穷无一能达民穷如此也】
　　乃惟成汤克以尔多方简代夏作民主
　　简择也民择汤而归之【叶氏曰简如简在帝心之简】
　　慎厥丽乃劝厥民刑用劝
　　汤深谨其所依以劝勉其民故民皆仪刑而用劝勉也人君之于天下仁而已矣仁者君之所依也君仁则莫不仁矣
　　以至于帝乙罔不明徳慎罚亦克用劝
　　明徳则民爱慕之谨罚则民畏服之自成汤至于帝乙虽歴世不同而皆知明其徳谨其罚故亦能用以劝勉其民也明徳谨罚所以谨厥丽也明徳仁之本也谨罚仁之政也
　　要囚殄戮多罪亦克用劝开释无辜亦克用劝
　　徳明之而已罚有辟【音辟】焉有宥焉故再言辟而当【去声】罪亦能用以劝勉宥而赦过亦能用以劝勉言辟与宥皆足以使人勉于善也【吕氏曰赦而民劝犹可也刑而民亦劝则有黙行于刑赦之间者矣每语结之以劝者天下非可驱以智力束以法制惟劝化其民使常有欣欣不自己之意乃维持长久之道也　陈氏经曰商家法在明徳慎罚明徳化民用徳其本心慎罚不滥及民用刑不得已也本原既正则或刑或宥皆足以劝民于善刑一也先王用之而使民劝后世用乏而为民毒何也先王之刑皆仁之寓后世之刑不仁之具也夫子未尝不钓弋也而仁见于不纲不射宿之际文王非不搜田也而仁见于一发不再举之时也　新安陈氏曰明徳以慎罚所以亦能用劝戮之释之刑所当刑宥所当宥无不能用劝也　陈氏雅言曰仁者君之所依汤能以仁为依而致谨于上所以为民之劝故民亦以仁为劝而仪刑于下用以自勉其身是上下同一心也自是而后至于帝乙虽歴世不同而皆能明其徳慎其罚故亦能用以劝勉其民罚之所慎于要囚而多罪者或殄戮之亦能用以劝勉其民无辜者或开释之亦能用以劝勉其民盖徳者化民之本使人知所慕而乐于为善刑者辅治之具使民知所畏而不敢为恶有商哲王不徒以刑用刑而以徳用刑故也慎厥丽者以仁之全体而言明徳慎罚者以仁之目而言乃劝者上之劝下也刑用劝者下之自劝也亦克用劝者盖兼上下而言也人知明徳之为仁而不知慎罚之防范人心者盖亦所以为仁也人知开释无辜之为慎罚而不知殄戮多罪之惩创人心者尤所以止罚此有商以仁为家法于是深可见矣】
　　今至于尔辟弗克以尔多方享天之命
　　吕氏曰尔辟谓纣也商先哲王世传家法积累维持如此今一旦至于汝君乃以尔全盛之多方不克坐享天命而亡之是诚可闵也天命至公操【平声】则存舍【上声】则亡以商先王之多基图之大纣曾【音属】不得席其余荫其亡忽焉危微操舍之几【平声】周公所以示天下深矣岂徒曰慰解之而已哉【陈氏曰多方一也汤以之而作民主纣不能以之而享天命在所以如何耳　王氏曰此言殷之兴甚详言其亡甚略盖对殷遗民不忍痛言其失也】
　　呜呼王若曰诰告尔多方非天庸释有夏非天庸释有殷
　　先言呜呼而后言王若曰者唐孔氏曰周公先自叹息而后称王命以诰之也庸用也有心之谓释去之也上文言夏殷之亡因言非天有心于去夏亦非天有心于去殷下文遂言乃惟桀纣自取亡灭也　吕氏曰周公先自叹息而始宣布成王之诰告以见【音现】周公未尝称王也又此篇之始周公曰王若曰复语相承书无此体也至于此章先呜呼而后王若曰书亦无此体也周公居圣人之变史官豫忧来世传疑袭误盖有窃之为口实矣故于周公诰命终篇发新例二着周公实未尝称王所以别【必列反】嫌明微而谨万世之防也【夏氏曰诰告以诰辞告之也】
　　乃惟尔辟以尔多方大淫图天之命屑有辞
　　纣以多方之富大肆淫泆图度【达各反】天命琐屑有辞与多士言桀大淫泆有辞义同殷之亡非自取乎以下二章推之此章之上当有缺文【孔氏曰恶事尽有辞説布在天下吕氏曰恶之播于人口者谓之辞恶之未熟大者传道琐屑者未尽举至恶已熟琐屑之恶极口歴数一一有辞】
　　乃惟有夏图厥政不集于享天降时丧【去声下同】有邦间【去声】之
　　集萃也享享有之享桀图其政不集于享而集于亡故天降是丧乱而俾有殷代之夏之亡非自取乎【唐孔氏曰汤是夏之诸侯故曰有邦】
　　乃惟尔商后王逸厥逸图厥政不蠲【音涓】烝天惟降时丧蠲洁烝进也纣以逸居逸淫湎无度故其为政不蠲洁而秽恶不烝进而怠惰天以是降丧亡于殷殷之亡非自取乎此上三节皆应上文非天庸释之语【陈氏曰上逸过逸也下逸安逸也谓过逸其安逸犹言安其危　林氏曰逸厥逸甚言其逸也犹言醉乎醇】
　　惟圣罔念作狂惟狂克念作圣天惟五年须暇之子孙诞作民主罔可念听
　　圣通明之称言圣而罔念则为狂矣愚而能念则为圣矣纣虽昏愚亦有可改过迁善之理故天又未忍遽絶之犹五年之久须待暇寛于纣觊其克念大为民主而纣无可念可听者五年必有指实而言孔氏牵合嵗月者非是或曰狂而克念果可为圣乎曰圣固未易为也狂而克念则作圣之功知所向方太甲其庶几矣圣而罔念果至于狂乎曰圣固无所谓罔念也尧戒舜曰无若丹朱傲惟慢游是好一念之差虽未至于狂而狂之理亦在是矣此人心惟危圣人拳拳告戒岂无意哉【朱子曰艾轩云文字只看易晓处如尚书惟圣罔念作狂惟狂克念作圣不与上下文相似下文便不可晓只看这两句　或谓性相近习相逺惟上智与下愚不移书中谓惟圣罔念作狂惟狂克念作圣若如此则又有移得者如何曰上智下愚不移如狂作圣则有之既是圣人决不到作狂此只是甚言不可不学　问惟圣罔念作狂惟狂克念作圣窃谓圣者谓有圣人资质一不念则流入于狂狂者进取曾晳之徒是也借如顔子不能拳拳服膺亦必至于此若是圣人则从心所欲不逾矩虽不念亦无害也程子曰六徳智仁圣义中和圣通明之称狂狂愚之称　王氏曰操则存舍则亡其心之谓欤思曰睿睿作圣操其心以思所谓念也罔念虽圣可以作狂故克念则狂亦可以作圣　林氏曰念不念之间圣狂所以分也苟其质之圣矣自恃其圣而不之思日复一日天命之性益就雕丧其作狂也何有苟其质之狂矣自耻其狂而思之日复一日天命之性忽然而复其作圣也何有陈氏经曰子曰惟上智与下愚不移书乃曰圣可作狂狂可作圣则可移欤曰孔子之言圣狂之成也】
　　【其习既成则不移矣书之言圣狂之分也圣狂之分生于一念之顷尧舜而忘兢业岂不趋于狂桀纣而能改过迁善岂不趋于圣孔子虽曰不移实有可移之理但恐下愚自暴自弃不肯移耳肯移之是狂之克念也公言此者明纣之为恶倘一旦改悔天不终弃之也　吕氏曰纣固无能改之事而有可改之理罔念克念之机所谓可改之理圣通明之称周官六徳圣居其一非大而化之之圣也若大而化之宁有罔念又岂狂者一克念而遽可至哉然大而化之亦通明之极而至于化耳狂而克念亦大而化之之基也虽曰通明不念则狂虽曰狂惑克念则通其机惟在念不念之间耳纣虽狂惑使其克念则圣孰御惟其有可改之理天故以商先王之故徘徊五年须待寛暇之依依于商王子孙而冀其改焉　李氏樗曰纣恶甚矣天犹待之如此见天心仁爱人君自非大无道天皆欲扶持而全安之惟终无悛心所以祸不可遏也　林氏曰晋武帝以孙皓淫暴有问罪之志王濬曰孙皓荒淫宜速征伐若一旦皓死更立贤主则彊敌也晋武之心惟恐吴之有贤主武王之心惟恐纣之不能改过观于晋武尤知武王之为徳】
　　天惟求尔多方大动以威开厥顾天惟尔多方罔堪顾之
　　纣既罔可念听天于是求民主于尔多方大警动以祲【音浸妖气】祥谴告之威以开发其能受眷顾之命者而尔多方之众皆不足以堪眷顾之命也
　　惟我周王灵承于旅克堪用徳惟典神天天惟式教我用休简畀殷命尹尔多方
　　典主式用也克堪者能胜【音升下同】之谓也徳輶如毛民鲜【上声】克举之言徳举者莫能胜也文武善承其众克堪用徳是诚可以为神天之主矣故天式教文武用以休美简择畀付殷命以正尔多方也吕氏曰式教用休者如之何而教之也文武既得乎天天徳日新左右逢原其思也若或起之其行也若或翼之乃天之所以教而用以昌大休明者也非谆谆然而教之也此章深论【去声】天下向者天命未定眷求民主之时能者则得之孰有遏汝者乃无一能当天之眷今天既命我周而定于一矣尔犹汹汹【许拱反】不靖欲何为耶明指天命而詟【音慑】服四海奸雄之心者莫切于是【吕氏曰前论夏之亡本于不克灵承于旅此论周之兴亦曰灵承于旅文武于徳能胜而用之其力过孟贲逺矣汉唐贤主岂无欲布徳于天下者惟力薄而夺于私欲故驳而不纯是知徳非真力则莫能胜莫能相也　新安陈氏曰克堪二字下得极有力非有仁以为己任之兼死而后己之毅不能堪而用之也克堪用之必有非力之力如真积力久之力而后可　陈氏大猷曰可谓神与天之主山川宗社之得其安三光寒暑之得其序皆人君有以主之　陈氏雅言曰成王言昔者天求民主于尔多方之时惟我文武能温然以爱其民毅然以修其徳是诚可以为神天之主矣故上天于是式教之而使其治用以休美焉复简择之而畀付之以殷命君尔多方使为天下之主也徳者事神治民之本人君者兼有事神治民之责文武之克堪用徳既有以灵承其旅于先则能治民者未有不能推以事神者也上天之式教用休盖将以简畀殷命于后盖可以事神者未有不可付以治民者也于此见文武之得天下固非苟得于天而天之子以天下者亦不轻畀于文武矣尔多方于此宁不为之释然乎】
　　今我曷敢多诰我惟大降尔四国民命
　　言今我何敢如此多诰我惟大降宥尔四国民命举其宥过之恩而责其迁善之实也
　　尔曷不忱裕之于尔多方尔曷不夹介乂我周王享天之命今尔尚宅尔宅畋尔田尔曷不惠王熙天之命夹夹辅之夹介宾介之介尔何不诚信寛裕于尔之多方乎尔何不夹辅介助我周王享天之命乎尔之叛乱据法定罪则潴【音诸水所停也】其宅收其田可也今尔犹得居尔宅耕尔田尔何不顺我王室各守尔典以广天命乎此三节责其何不如此也【吕氏曰教以诚信寛裕惟诈故迫惟诚故裕　陈氏大猷曰乂我周王如乂用厥辟之乂谓治其君之事】
　　尔乃迪屡不静尔心未爱尔乃不大宅天命尔乃屑播天命尔乃自作不典图忱于正
　　尔乃屡蹈不静自取亡灭尔心其未知所以自爱耶尔乃大不安天命耶尔乃轻弃天命耶尔乃自为不法欲图见信于正者以为当然耶此四节责其不可如此也【陈氏大猷曰自作不典乱纲常之事苟欲人信以为正盖四国从殷以求兴复自以为正义也】
　　我惟时其教告之我惟时其战要囚之至于再至于三乃有不用我降尔命我乃其大罚殛之非我有周秉徳不康宁乃惟尔自速辜
　　我惟是教告而诲谕之我惟是戒惧而要囚之今至于再至于三矣尔不用我降宥尔命而犹狃【女九反】于叛乱反覆我乃其大罚殛杀之非我有周持徳不安静乃惟尔自为凶逆以速其罪耳【孔氏曰教告之谓讯之以文诰战要囚谓诛其祸乱执其朋党再谓三监淮夷叛三谓王即政又叛言屡迪不静之事】
　　王曰呜呼猷告尔有方多士暨殷多士今尔奔走臣我监【平声下同】五祀
　　监监洛邑之迁民者也犹诸侯之分民有君道焉所以谓之臣我监也言商士迁洛奔走臣服我监于今五年矣不曰年而曰祀者因商俗而言也又按成周既成而成王即政成王即政而商奄继叛事皆相因才一二年尔今言五祀则商民之迁固在作洛之前矣尤为明验
　　越惟有胥伯小大多正尔罔不克臬【音涅】
　　臬事也周官多以胥以伯以正为名胥伯小大众多之正盖殷多士授职于洛共长【上声】治迁民者也其奔走臣我监亦久矣宜相体悉竭力其职无或反侧偷惰而不能事也
　　自作不和尔惟和哉尔室不睦尔惟和哉尔邑克明尔惟克勤乃事
　　心不安静则身不和顺矣身不安静则家不和顺矣言尔惟和哉者所以劝勉之也和其身睦其家而后能协于其邑驩然有恩以相爱粲然有文以相接尔邑克明始为不负其职而可谓克勤乃事矣前既戒以罔不克臬故以克勤乃事期之也
　　尔尚不忌于凶徳亦则以穆穆在乃位克阅于乃邑谋介
　　忌畏也穆穆和敬貌顽民诚可畏矣然如上文所言尔多士庶几不至畏忌顽民凶徳亦则以穆穆和敬端处尔位以潜消其悍逆悖戾之气又能简阅尔邑之贤者以谋其助则民之顽者且革而化矣尚何可畏之有哉成王诱掖【音反亦】商士之善以化服商民之恶其转移感动之机微矣哉
　　尔乃自时洛邑尚永力畋尔田天惟畀矜尔我有周惟其大介赉尔迪简在王庭尚尔事有服在大僚
　　尔乃自时洛邑庶几可以保其有业力畋尔田天亦将畀予【音与】矜怜于尔我有周亦将大介助赉锡于尔启迪简拔置之王朝【音潮】矣其庶几勉尔之事有服在大僚不难至也多士篇商民尝以夏迪简在王庭有服在百僚为言故此因以劝厉之也【新安陈氏曰尔能和身及家以及尔邑则尔邑之教化能修明尔方为能勤乃事矣又告以和之之道尔庶几寛绰其心不忌嫉凶徳者亦则以和敬居尔位盖服凶人莫如和敬也又能简阅尔邑聚贤以谋自介助和敬尽于己而介助资于人庶凶徳化而人和治矣尔果能此庶几自此洛邑长保田禄岂惟此哉天亦惟畀矜尔岂惟天哉我周亦大介助赉锡尔介如佑贤辅徳赉如锡之土田且将自此洛邑之胥伯正而迪简在王朝矣又有尊尚尔职事者且将有事而升在大僚矣此即所谓大介赉也盖迁殷民时就拔其豪俊为胥伯正以共长治之乃用其素所服习者此安集新民之要道故今特劝励之使表率殷土殷民而跻于泰和也　吕氏曰多士序商民之怨周曰夏迪简在王庭有服在百僚予一人惟听用徳肆予敢求尔于天邑商予惟率肆矜尔非予罪时惟天命则以大义裁之此乃以迪简在王庭尚尔事有服在大僚为勤何也爵位上之所命非下之可干自其怨望而许之姑息之政也示以好恶而劝之磨厉之具也此周公御商士之开阖大用也】
　　王曰呜呼多士尔不克劝忱我命尔亦则惟不克享凡民惟曰不享尔乃惟逸惟颇【音坡】大逺王命则惟尔方多探【音贪】天之威我则致天之罚离逖尔土
　　诰告将终乃叹息言尔多士如不能相劝信我之诰命尔亦则惟不能享上凡尔之民亦惟曰上不必享矣尔乃放逸颇僻大违我命则惟尔多士自取天威我亦致天之罚播流荡析俾尔离逺尔土矣尔虽欲宅尔宅畋尔田尚可得哉多方疑当作多士上章既劝之以休此章则董之以威商民不惟有所慕而不敢违越且有所畏而不敢违越矣【王氏曰上告以承之庸之此告以威之也】
　　王曰我不惟多诰我惟祗告尔命
　　我岂若是多言哉我惟敬告尔以上文劝勉之命而已【陈氏经曰我岂欲多言以告惟敬告尔以天命而已不知天命乃商民之病根故此篇言天命尤详张氏曰称天者无虑二十称帝者三】
　　又曰时惟尔初不克敬于和则无我怨
　　与之更【音庚】始故曰时惟尔初也尔民至此苟又不能敬于和犹复【扶又反】乖乱则自底【音止】诛戮毋我怨尤矣开其为善禁其为恶周家忠厚之意于此篇尤为可见　吕氏曰又曰二字所以形容周公之惓惓斯民会已毕而犹有余情诰已终而犹有余语顾盻之光犹晔然溢于简册也【吕氏曰是又尔更端为善之一初也盖殷民与纣同恶武王克纣是维新之一初也不能而从三监之叛则既失此初矣迁洛又一初也复不能而屡迪不静则又失此初矣今归自灭庵而又为多方之诰丁宁反覆谕以时惟尔初初之过一皆洗涤今之善当相与维新岂非又一初乎若又失此初不能敬以纳民于和则永无可望矣但曰则无我怨而自取诛戮之意隠然于不言之表周家忠厚何其至哉】
　　立政
　　吴氏曰此书戒成王以任用贤才之道而其防意则又上戒成王专择百官有司之长如所谓常伯常任准人等云者盖古者外之诸侯一卿已命于君内之卿大夫则亦自择其属如周公以蔡仲为卿士伯冏谨简乃僚之类其长既贤则其所举用无不贤者矣葛氏曰诰体也今文古文皆有【吕氏曰无逸立政二篇相为经纬以无逸之心明立政之体君道傋矣自立政后周公不复有书纳忠于王此絶笔也为治源流固臻其极而反覆申重之意忠爱惇笃之诚深长逺大之虑学者当于言外体之　新安陈氏曰此篇以用三宅为立政用人之纲领立政二字每段多提掇之故以名篇孟子曰人不足与适也政不足与间也唯大人为能格君心之非无逸周公格心之书也立政公言用人为政之书也忠爱拳拳体用备矣】
　　周公若曰拜手稽首告嗣天子王矣用咸戒于王曰王左右常伯常任准人缀衣虎贲【音奔】周公曰呜呼休兹知恤鲜【上声】哉
　　此篇周公所作而记之者周史也故称若曰言周公帅【音率】羣臣进戒于王赞之曰拜手稽首告嗣天子王矣羣臣用皆进戒曰王左右之臣有牧民之长【上声】曰常伯有任事之公卿曰常任有守法之有司曰准人三事之外掌服器者曰缀衣执射御者曰虎贲皆任用之所当谨者周公于是叹息言曰美矣此官然知忧恤者鲜矣言五等官职之美而知忧其得人者少也吴氏曰缀衣虎贲近臣之长也葛氏曰缀衣周礼司服之类虎贲周礼之虎贲氏也【唐孔氏曰周公既拜手稽首而后发言还自言拜手稽首者示已重其事欲君受其言如召诰言拜手稽首旅王若公亦是召公自言与此同也　陈氏大猷曰嗣天子今临政天下矣此王初即政时前此幼冲皆倚成于公故警之如此用悉意以告王　林氏曰下文宅乃牧即常伯此以为伯下以为牧以伯为牧民之长也而曰左右者以牧伯兼公卿也三宅固不可不得人然进见有时虎贲缀衣之类则朝夕与王处最亲且宻苟非其人则主徳内蔽大臣虽贤何所施其力哉　吕氏曰常伯等即三宅三代之书他无所见意者公卿辅相之别名欤官有别名如相曰阿衡保衡三卿曰圻父农父宏父此亦三代辅政大臣别名耳缀衣虎贲特于侍御仆从中错举二者以见其余耳职重者有安危之寄职亲者有习染之移其系天下之本一也能休嘉此数职知忧恤审择之者鲜焉先言休兹而继以知恤必知建官之美意然后深以为恤也三宅左右大臣缀衣虎贲左右小臣职有小大而经纶康济薰陶涵养赖焉知其美而加之忧庶不以非人处之矣　新安陈氏曰常任即宅事所职必广凡任事之大臣也常伯即宅牧主牧养之大臣也准人即宅准主平法之大臣也又按虞有十二牧夏周有九牧皆在邦国意必有大臣在朝者以统之如虞四岳统十二牧周六卿倡九牧立政所谓常伯宅牧必掌牧养而在朝以统牧伯者欤　陈氏雅言曰周公言立政之道以得人为本是以统率羣臣将有言于王而先赞之以拜手稽首以竭其事君之礼复称嗣天子王以尊其为君之名所以开其进言之端也羣臣于是咸戒于王谓王之左右常伯常任准人之当谨缀衣虎贲之当择所以致其告君之説也周公于是复叹息而言谓五者之职虽美而自古知恤为鲜所以申其陈成之义也临川吴氏曰伯长民者也文武时召公为伯而宣化于外盖其职也任任事者也文武时周公为宰而】
　　【兼政于中盖其职也凖人掌法之官刑法当如准之平故曰准人缀衣幄帐也如幕人掌次之类虎贲卫王者如虎贲氏旅贲氏之类问公帅羣臣进戒于王而赞之曰拜手稽首告嗣天子王矣羣臣用皆进戒而曰王左右之臣有长民者有任事者有平法者有居而张设者有行而防卫者皆不可不谨选其人周公不待其辞之毕于王前嗟叹谓能以五官不得其人为忧者鲜哉】
　　古之人迪惟有夏乃有室大竞吁【音俞】俊尊上帝迪知忱恂于九徳之行【胡孟反】乃敢告教厥后曰拜手稽首后矣曰宅乃事宅乃牧宅乃准兹惟后矣谋面用丕训徳则乃宅人兹乃三宅无义民
　　古之人有行此道者惟有夏之君当王室大强之时而求贤以为事天之实也迪知者蹈知而非苟知也忱恂者诚信而非轻信也言夏之臣蹈知诚信于九徳之行乃敢告教其君曰拜手稽首后矣云者致敬以尊其为君之名也曰宅乃事宅乃牧宅乃准兹惟后矣云者致告以叙其为君之实也兹者此也言如此而后可以为君也即臯陶与禹言九徳之事谋面者谋人之面貌也言非迪知忱恂于九徳之行而徒谋之面貌用以为大顺于徳乃宅而任之如此则三宅之人岂复有贤者乎苏氏曰事则向所谓常任也牧则向所谓常伯也准则向所谓准人也一篇之中所论宅俊者参差【上初簮反下初宜反】不齐然大要不出是三者其余则皆小臣百执事也吴氏曰古者凡以善言语【去声】人皆谓之教不必自上教下而后谓之教也【林氏曰惟禹以吁俊为心故其臣亦以荐扬为务　陈氏大猷曰宅者居而安之之谓或才徳不称或委任不笃皆非宅也　吕氏曰自臯陶以九徳告禹夏后盖世守以为知人之法焉方夏之盛任三宅者如此及其衰也并至于曾无义民言所任者皆不义之人无一君子也兹乃云者此乃三宅之位非他位也犹无义民则他可知矣　新安陈氏曰公既叹知恤者鲜歴举古之知恤者以告王夏后商汤文武皆知恤此者以次言之也无竞维人人中之俊乃天生之以遗国家者九徳之行即臯陶谟亦行有九徳自寛栗至彊义之徳之见于躬行者也俊非徒才俊必有徳如所谓以克俊有徳臯陶亦曰九徳咸事俊乂在官未尝岐俊与徳而二之　陈氏雅言曰有夏之君信能行此用贤之道不必国家之盛治为己足惟以贤俊之当吁为未至其事天之道至矣有夏之臣信能有此九徳之行故不徒致敬以尊其为君之名而且致告以叙其为君之实其事君之道得矣夏之君臣各尽其道此其立政之要也以上迪字与下迪知忱恂作对説吕氏谓周公之戒成王自缀衣虎贲之外其礼其辞与夏畧同然则以图任三宅为人君之职者三代告君之常法也表亲近之职使人君不敢轻者周公养源之精意也】
　　桀徳惟乃弗作往任是惟暴徳罔后
　　夏桀恶徳弗作往昔先王任用三宅而所任者乃惟暴徳之人故桀以丧亡无后【吕氏曰非人才果异于往日也桀之恶徳弗作往日先王之任用而已往惟俊徳是任效见于有室大竞桀惟暴徳是任效见于絶世无后信乎存亡在所任也】
　　亦越成汤陟丕厘【音嫠】上帝之耿命乃用三有宅克即宅曰三有俊克即俊严惟丕式克用三宅三俊其在商邑用协于厥邑其在四方用丕式见徳
　　亦越者继前之辞也耿光也汤自七十里升为天子典礼命讨昭著于天下所谓陟丕厘工帝之光命也三宅谓居常伯常任准人之位者三俊谓有常伯常任准人之才者克即者言汤所用三宅实能就是位而不旷其职所称三俊实能就是徳而不浮其名也三俊説者谓他日次补三宅者详宅以位言俊以徳言意其储养待用或如説者所云也惟思式法也汤于三宅三俊严思而丕法之故能尽其宅俊之用而宅者得以效其职俊者得以着其才贤智奋庸登于至治其在商邑用协于厥邑近者察之详其情未易【音异下同】齐畿甸之协则纯之至也其在四方用丕式见徳逺者及之难其徳未易徧观法之同则大之至也至纯至大治道无余蕴矣曰邑曰四方者各极其逺近而言耳【陈氏大猷曰事事物物之理莫非天命之流行典礼刑赏则其大者汤升天位大理治上帝之明命谓大治天下使事物昭然各当于理即丕厘上帝之耿命也　吕民曰汉高储参陵平勃于身后迄定再世之乱孔明储琬伟允等于身后亦维持数十年况三伐为天下长虑固宜储三俊以继三宅也严惟丕式严思贤者惟大则效之然后能用宅俊所谓学于伊尹而后臣之其一证也未用宅俊之前知之者惟汤既用之后则夫人而信之　新安陈氏曰宅俊用而逺近孚盖举用当而人心服好人所好不拂人之性故也严惟丕式君大法乎贤也用丕式见徳下之人因之而大法乎君也汤用三宅而且储三俊以供无穷之用上广夏后之所未及而下为文武之所取法焉】
　　呜呼其在受徳暋【音敏】惟羞刑暴徳之人同于厥邦乃惟庶习逸徳之人同于厥政帝钦罚之乃伻我有夏式商受命奄【音掩尽也】甸万姓
　　羞刑进任刑戮者也庶习备诸众丑者也言纣徳强暴又所与共国者惟羞刑暴徳之诸侯所与共政者惟庶习逸徳之臣下上帝敬致其罚乃使我周有此诸夏用商所受之命而庵甸万姓焉甸者井牧其地什伍其民也【王氏曰羞进也有崇尚之意桀纣所用非人皆本于身有恶徳故曰桀徳受徳者推本言之也　吕氏曰论夏商之兴亡不出于任用得失之间立政之体统端在此矣　邹氏季友曰井牧周礼小司徒井牧其田野注云井牧者春秋传所谓井衍沃牧隰臯是也田制一夫百亩故百亩为夫九夫为井隰臯之地九夫为牧二牧而当一井以田有不易一易再易通率二而当一也什伍周礼士师掌其民人之什伍又族师云五家为比十家为聫五人为伍十人为聫以受邦职以役国事】
　　亦越文王武王克知三有宅心灼见三有俊心以敬事上帝立民长【上声】伯
　　三宅三俊文武克知灼见皆曰心者即所谓迪知忱恂而非谋面也三宅已授之位故曰克知三俊未任以事故曰灼见以是敬事上帝则天职修而上有所承以是立民长伯则体统立而下有所寄人君位天人之两间而俯仰无怍者以是也夏之尊帝商之丕厘周之敬事其义一也长如王制所谓五国以为属属有长伯如王制所谓二百一十国以为州州有伯是也【吕氏曰论成汤文武皆以亦越发语盖与上文相参也桀之时若不可为矣亦于成汤而遽如是焉纣之时若不可为矣亦于文武而遽如是焉治乱同机而异发圣狂同心而异念贤才同世而异用人君盍于此深省乎三宅共政者也知其心者犹未尽则不能无间惟文武真能知其心也三俊待用者也未与事遇则底蕴不外见惟文武灼然见其心也知宅俊皆曰心者君臣相与万化之源苟貌亲口惠相期于肝胆之外则无其本矣　新安陈氏曰立民长伯当时宅俊或有出而封为长伯者欤诸侯入为王官王官出为诸侯古常有之】
　　立政任人准夫牧作三事
　　言文武立政三宅之官也任人常任也准夫准人也牧常伯也以职言故曰事
　　虎贲缀衣趣【此苟反】马小尹左石携仆百司庶府
　　此侍御之官也趣马掌马之官小尹小官之长携仆携持仆御之人百司若司裘司服庶府若内府大府之属也【邹氏季友曰趣马掌马周礼校人掌王马之政趣马其属也注云趣马下士趣养马者马七十二匹立趣马一人】
　　大都小伯艺人表臣百司太史尹伯庶常吉士
　　此都邑之官也吕氏曰大都小伯者谓大都之伯小都之伯也大都言都不言伯小伯言伯不言都互见之也艺人者卜祝巫匠执技以事上者表臣百司表外也表对裹之词上文百司盖内百司若内府内司服之属所谓裹臣也此百司盖外百司若外府外司服之属所谓表臣也太史者史官也尹伯者有司之长【上声】如庖人内饔膳夫则是数尹之伯也钟师尹钟磬师尹磬大师司乐则是数尹之伯也凡所谓官吏莫不在内外百司之中至于特见其名者则皆有意焉虎贲缀衣趣马小尹左右携仆以扈卫亲近而见【音现下并同】庶府以冗贱人所易忽而见艺人恐其或兴淫巧机诈以荡上心而见太史以奉讳恶公天下后世之是非而见尹伯以大小相维体统所系而见若大都小伯则分治郊畿不预百司之数者既条陈歴数【音所】文武之众职而总结之曰庶常吉士庶众也言在文武之廷无非常徳吉士也【复斋董氏曰周官注大都公之采邑小都卿之采地是也古人立言之法有互文见意者如诗钲人伐鼔之类是也　邹氏季友曰礼记王制太史所掌执简记奉讳恶注云讳先生名恶忌日若子卯】
　　司徒司马司空亚旅
　　此诸侯之官也司徒主邦教司马主邦政司空主邦土余见牧誓言诸侯之官莫不得人也诸侯之官独举此者以其名位通于天子欤【问司徒司马司空亚旅不知何故叙于太史尹伯庶常吉士之下吕氏以为诸侯之官未知是否朱子曰谓三官之副与其属耳亚谓小司徒之属旅即下士也见周礼序官】
　　夷微卢烝三亳阪【音反】尹
　　此王官之监【平声】于诸侯四夷者也微卢见【音现下并同】经亳见史三亳蒙为北亳谷熟为南亳偃师为西亳烝或以为众或以为夷名阪未详古者险危之地封疆之守或不以封而使王官治【平声】之参错于五服之间是之谓尹地志载王官所治非一此特举其重者耳自诸侯三卿以降惟列官名而无他语承上庶常吉士之文以内见外也夫【音扶】上自王朝【音潮】内而都邑外而诸侯逺而夷狄莫不皆得人以为官使何其盛欤【王氏曰此篇屡言三宅而先后之序不同者官使之际皆当致谨初无一定之先后也　陈氏曰伯举其长亚旅举其属互相傋也以上详言文武用人凡大小内外逺近皆各得其人也君子用心常久则为吉士小人用心不常则为凶人彰厥有常吉哉亦此意夷微卢烝四国也三亳商故地分而为三也如后世三楚三吴阪险之地皆立官以长之故曰尹言四国三亳与阪险之地皆有尹也文武以一人之聪明岂能周知内外逺近大小之臣哉三宅大臣人主所亲择其下小大之臣又各委之三宅高宗曰惟暨乃僚穆王亦曰慎简乃僚皆然也　新安陈氏曰文武立政之本在用任人准夫牧三宅以作三宅之职事而已百司庶府以上此内百司所谓裹臣也表臣百司以下此外百司所谓表臣也以下之表臣见上为里臣也文武时得人之盛如此推其本原由其知立政纲领所用三宅三宅得人故内外众职皆得人也下文遂复以三宅参错言之】
　　文王惟克厥宅心乃克立兹常事司牧人以克俊有徳文王惟能其三宅之心能者能之也知之至信之笃之谓故能立此常任常伯用能俊有徳也不言准人者因上章言文王用人而申克知三有宅心之説故略之也【朱子曰文王惟克厥宅心人皆以宅心为处心非也即前面所説三有宅心耳若处心则云克宅厥心　西山真氏曰不曰克宅厥心而曰克厥宅心犹臯谟不曰慎修厥身而曰慎厥身修也新安陈氏曰以宅心为三宅之心与上文克知三有宅心合为一説　临川吴氏曰惟能心其心故能于其官而能得其人也三克字皆谓文王能之　陈氏雅言曰天下之贤固莫难于获其用尤莫难于尽其用用而不能尽犹未用也是以文王之于三宅谓之以克俊有徳者盖才徳虽常事司牧人之所固有然所以能究其才徳之用者实由于文王之克厥宅心有以致之也克厥宅心者知之至信之笃文王之心与三宅之心脗合交契无毫髪彼此之间故能立此常事司牧人而其有才有徳莫不竭尽其蕴无敢或隠其贤是岂徒常事司牧人之所自能哉皆以文王克之而后能也】
　　文王罔攸兼于庶言庶狱庶慎惟有司之牧夫是训用违
　　庶言号令也庶狱狱讼也庶慎国之禁戒储备也有司有职主者牧夫牧人也文王不敢下侵庶职惟于有司牧夫训勑用命及违命者而已汉孔氏曰劳于求才逸于任贤
　　庶狱庶慎文王罔敢知于兹
　　上言罔攸兼则犹知之特不兼其事耳至此罔敢知则若未尝知有其事盖信任之益专也上言庶言此不及者号令出于君有不容不知者故也吕氏曰不曰罔知于兹而曰罔敢知于兹者徒言罔知则是庄老之无为也惟言罔敢知然后见文王敬畏思不出位之意毫厘之辨学者宜精察之【王氏曰君道以择人为职上必无为而用天下下必有为而为天下用此君臣之分也新安陈氏曰文王用三宅得人则委任责成不复侵其职惟加重于有司之为牧夫者训敕其用命与否而已牧夫即宅牧之属上文只及常事司牧人而不及准人庶狱即准人之事也此篇论三宅有全言之者有举其二者有举其一者参错及之耳　陈氏雅言曰庶言庶狱庶慎文王于三者一无所兼但于有司牧夫之用违则训之而已有司牧夫即任庶言庶慎者也训其用命则其事可以不问而自理训其不用命则其事可以不严而自治文王岂屑屑焉于此三者而下侵于众职哉拆有司者治之耳有司治庶狱庶言庶慎之事而吾则治有司之不治者焉于此三者固罔攸兼而于庶狱庶慎则又罔敢知焉罔攸兼者委任之至不敢以身与其事也罔敢知者敬忌之至不敢以心与其事也常人之任人或能不以身与其事而不能不以心虑其事文王则不然所当知者　得不知则特不兼之而已不当知之者不惟不兼并于罔敢与知焉此所以于庶言庶慎庶狱则言罔攸兼于罔敢知则止及于庶狱庶慎二者也盖命令之奉行于有司者人君虽不得兼而枢机之发于一人者人君岂容有所不知哉论者以为圣人之道犹天然天无为而嵗功成者四时之佐五行之吏分其气矣圣人无为而天下治者百官分治羣贤共理代其职也知天之所以为天则知文王之所以为文矣】
　　亦越武王率惟敉【音米】功不敢替厥义徳率惟谋从容徳以并受此丕丕基
　　率循也敉功安夭下之功义徳义徳之人容徳容徳之人盖义徳者有拨乱反正之才容徳者有休休乐善之量皆成徳之人也周公上文言武王率循文王之功而不敢替其所用义徳之人率循文王之谋而不敢违其容徳之士意如虢叔闳天散【上声】宜生泰颠南宫括之徒所以辅成王业者文用之于前武任之于后故周公于君奭言五臣克昭文王受有殷命武王惟兹四人尚迪有禄正犹此叙文武用人而言并受此丕丕基也【葵初王氏曰纣用暴徳逸徳之人正与此相反　新安陈氏曰蔡氏承上文之用三宅而言盖不改父之臣之意此説出于夏氏真氏取之以其切于立政用人故也　临川吴氏曰武王率循文王之功其于义徳之人用之而不敢替率循文王之谋其于容徳之人从之而不敢违盖拯民危急必资剸裁之能诒谋宏逺必资寛大之度此武王述事继志而不改父之臣故父子并受此大大之基业也】
　　呜呼孺子王矣继自今我其立政立事准人牧夫我其克灼知厥若丕乃俾乱相我受民和我庶狱庶慎时则勿有间【去声】之
　　我者指王而言若顺也周公既迹文武基业之大叹息而言曰孺子今既为王矣继此以往王其于立政立事准人牧夫之任当能明知其所顺顺者其心之安也孔子曰察其所安人焉【音烟】廋哉察其所顺者知人之要也夫【音扶】既明知其所顺果正而不他然后推心而大委任之使展布四体以为治相【去声】助左【音佐】右所受之民和调均齐狱慎之事而又戒其勿以小人间之使得终始其治此任人之要也民而谓之受者言民者乃受之于天受之于祖宗非成王之所自有也【吕氏曰申前告嗣天子王矣之意屡言深警之非前日委重视成比也物莫不有所顺水顺而下火顺而上盖有湮之而不下郁之而不上者矣终非其所顺也人岂无矫饰以勉为善者苟能灼知其所顺则心之所安不得遁矣夏后宅人亦曰用丕训徳训顺也知厥若又勿使异意者间之知人不可不尽任人不可不专竭两端告之也一篇之间所谓王矣者盖屡言而屡叹之深恐成王今犹不自知身当职分之大故警之不一而足也　陈氏大猷曰我者我其君君臣一体也　张氏曰王继文武以立政可谓难矣而难之中自有简易之道亦曰立事准人牧夫我其克灼知厥若而已知三宅之心即所以立政　复斋董氏曰孔氏以立政为大臣立事为小臣诸家皆以立政立事为一意而于准人牧夫则以为举其二以包其一理所未安窃意从张氏之説则立政乃作书之本意立事乃任人之官庶于经意为两得　葵初王氏曰提起立政二字最是下文商人周文王立政国则罔有立政用憸人在今后嗣王立政皆是提起作书之本意立政之要在于司牧准人　新安陈氏曰孔氏谓立政大臣立事小臣以事字为句非也惟张氏辨句读甚合经防证以上下文上提三政而下列三宅甚协兼之继自今立政立事凖人牧夫与我周文王立政立事牧夫凖人立政下列三宅则并有立事字国则罔有立政用憸人继自今立政其勿以憸人立政下不列三宅则并无立事字尤为显证陈氏雅言曰克灼知厥若者此明于知人时则勿有间之此诚于任人始焉而非知之明则无以得贤才之用终焉而非任之诚则无以尽贤才之用成汤之克宅克即文武之克知灼见皆克知厥若之谓也成汤之严惟丕式文王之罔攸兼罔敢知皆时则勿有间之之意也周公前举三事以为告此则欲其法三代之法以为政上言知人之要则举三宅之名下言任人之要则举三宅之职立政一篇之防萃于此矣】
　　自一话一言我则末惟成徳之彦以乂我受民
　　末终惟思也自一话一言之问我则终思成徳之美士以治我所受之民而不敢斯须忘也【王氏曰一话言一事之始终一言一句而已　新安阵氏曰相受民牧之责也和庶狱凖之责也和庶所当慎之事事之责也三宅傋矣话言枢机之发也委任三宅欲勿以小人间之苟或一话言间防不终于专主君子则小人乘问入之矣此公戒王以委任三宅专一周宻之法也】
　　呜呼予旦已受人之徽言咸告孺子王矣继自今文子文孙其勿误于庶狱庶慎惟正是乂之
　　前所言禹汤文武任人之事无非至美之言我闻之于人者已皆告孺子王矣文子文孙者成王武王之文子文王之文孙也成王之时法度彰礼乐着守成尚文故曰文误失也有所兼有所知不付之有司而以己误之也正犹康诰所谓正人与宫正酒正之正指当职者为言不以己误庶狱庶慎惟当职之人是治之下文言其勿误庶狱惟有司之牧夫即此意
　　自古商人亦越我周文王立政立事牧夫准人则克宅之克由绎【音抽亦】之兹乃俾乂
　　自古及商人及我周文王于立政所以用三宅之道则克宅之者能得贤者以居其职也克由绎之者能防绎用之而尽其才也既能宅其才以安其职又能绎其才以尽其用兹其所以能俾乂也欤【陈氏曰绎如绎丝谓穷其端绪克宅任之当矣又维绎之详其所行考其所就犹尧之询事考言舜之明试考绩也　吕氏曰由绎由其外而绎其中也由其言而绎其心由其才而绎其徳由其发舒于一时而绎其持久于嵗晏者绎之盖不一端而足也克宅之则人与位相称克由绎之则表与裹相符其审如是然后俾之为治既俾之为治则一委之其人矣　陈氏雅言曰三宅之官百官有司之长也择之不审则以正为邪以不肖为贤固不足以得贤才之用用之不尽则礼貌之或衰意见之或殊亦何足以尽贤才之用故克宅之者以心相照此知人之明也克由绎者以心相与此待人之诚也始能明于知人终能诚于待人人虽欲自隠其可得乎是以谓之乃者言必如是而后有以得其心也谓之俾者言下之治由于上之使也立政一篇之防皆是言人君之用人当择之于始善用之于终】
　　国则罔有立政用憸【音防】人不训于徳是罔显在厥世继自今立政其勿以憸人其惟吉士用劢【音迈】相【去声】我国家自古为国无有立政用憸利小人者小人而谓之憸者形容其沾沾便【平声】捷之状也憸利小人不顺于徳是无能光显以在厥世王当继今以往立政勿用憸利小人其惟用有常吉士使勉力以辅相我国家也吕氏曰君子阳类用则升其国于明昌小人阴类用则降其国于晻昧阴阳升降亦各从其类也【张氏曰憸人者倾巧辩给之人诈足饰非言足拒谏悦其心则誉桀纣为尧舜失其意则诬伯夷为盗跖　陈氏大猷曰憸人矫饰以为徳然非其心之所顺与丕训厥若正相反　吕氏曰人主惟以别白君子小人为职国之兴亡常必由之此篇反覆于君子小人之际有防哉文武有庶常吉士公复以其惟吉士望王召公之歌诗王多吉士亦至于再穆王命伯冏吉士犹在口也是则周家父祖所传师保所训子孙所守惟在吉士一代治体可识矣憸人者言士之反周之家法所严恶斥絶者也】
</div>
    <div class="pagination">
<a href="书经大全_page24.html">上一页</a><span>...</span><a href="书经大全_page20.html">20</a><a href="书经大全_page21.html">21</a><a href="书经大全_page22.html">22</a><a href="书经大全_page23.html">23</a><a href="书经大全_page24.html">24</a><span class="current-page">25</span><a href="书经大全_page26.html">26</a><a href="书经大全_page27.html">27</a><a href="书经大全_page28.html">28</a><a href="书经大全_page29.html">29</a><a href="书经大全_page26.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
