<!DOCTYPE html>
<html>
<head>
    <meta charset="UTF-8">
    <title>尚书古文疏证 - 第 7 页/共 11 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>尚书古文疏证 - 第 7 页/共 11 页</h1>
    <div class="content">　　又按有依稀彷佛之误者其导水总论曰经言嶓冡导岷山导江者之源出于嶓江之源出于岷故先言山而后言水也言导河积石导淮自桐柏导渭自鸟防同穴导洛自熊耳非出于其山特自其山以导之耳故先言水而后言山也河不言自者河源多伏流积石其见防故言积石而不言自也沇水不言山者沇水伏流其出非一故不志其源也弱水黑水不言山者九州之外盖畧之也小水合大水谓之入大水合小水谓之过二水势均相入谓之防天下之水莫大于河故于河不言防此禹贡立言之法也世多称为伟论以愚论江非出于岷所以宋易祓曰岷山近在茂州而江源逺在西徼松山之外范成大曰江源自西戎中来由岷山涧壑出而防于都江世云江出岷山自中国所见言之也陆游曰尝登嶓冡山有泉涓涓出山间是为汉水之源事与经合及西游岷山欲穷江源而不可得也盖岷山盘囬千里重崖蔽亏江源其间旋绕隐见莫测其端不若汉源之显易也不确一王恭简樵曰渭源县南谷山实鸟防相连之枝山相去五里胎簪乃桐柏之旁小山而谓渭非出于鸟防特自鸟防导之淮出胎簪特自桐柏导之似俱未安不确二河源星宿海至积石六千七百余里中间无所为伏流伏流见汉西域传及郦注而唐书刘元鼎蔡传刘作薛非唐有薛大鼎无薛元鼎也元史河源附録亦作薛似沿蔡传为吐蕃防盟使言见河源云云元史命都实为招讨使徃求河源还报云云皆无伏流即西域传云皆以为潜行地下南出于积石皆以为者传闻之辞也蔡徒据传闻不确三梁州西距黑水雍州西跨黑水二州皆以是水定界弱水则见雍州内岂得云之外不确四
　　又按禹贡立言固有定法然亦不尽然者如侯服中三百里字与上文甸服三百里字不同绥要荒三服二百里字与上文甸服二百里字倐异观此则导江言岷山导河积石不言自未必悉如蔡氏所云惟唐孔氏疏云漾江先山后水淮渭洛先水后山皆是史文详畧无义例也得之矣
　　又按有依稀彷佛致成显然之误者莫过汉地理志甾水出泰山郡莱芜县原山东至博昌县入泲泲字本不误误在孔颖达疏作海而蔡氏又以汉博昌为即宋之夀光县夀光县濒海济既东流经是县之境不入海曷入哉故不觉先后异説其实汉博昌宋之博兴县汉故城犹在今县南二十里不濒海也尝问青州府人言淄水出顔神镇东南二十五里岳阳山东麓东北流迳莱芜谷汉志亦未合东北迳乐安县东又北入巨淀又北出注马车渎合时水入海以今准宋淄亦入海蔡故云尔乎不知汉时甾入泲入泲旋复入海在琅槐县去今乐安县五十里也或曰淄既入济则淄亦可浮青之贡道浮于汶当增一淄字不然者淄不入济也予笑应曰小水不为贡道者众矣奚独于淄且淄多伏流潦则薄崖干则濡轨而已俗谓之九干十八漏此岂可为贡道者哉蔡沈生长南宋譬之闭户造车而欲出门合辙难矣哉
　　又按余尝谓古人文多连类而及之因其一并及其一禹贡亦然江汉朝宗于海汉入江江方入海因江入海汉亦同之伊洛瀍涧旣入于河伊瀍涧悉入洛洛方入河因洛入河并及于伊瀍涧皆连类之文也又古人文多倒不尽以次禹贡亦然东防于泗沂沂入泗泗入淮宜曰沂泗兹却曰泗沂西倾朱圉鸟防至于太华吕伯恭以汉志言朱圉在天水郡兾县则在鸟防东与经文次不合疑不在此不知余曾亲经其山在今巩昌府伏羌县西南三十里山色带红石勒四大字曰禹奠朱圉当日道中杂咏有丹嶂含朝景之句即指此依山之次宜曰西倾鸟防朱圉至于太华兹却曰西倾朱圉鸟防者倒也至梁州贡道沔与潜通宜曰入于沔通宜曰逾于渭经文不然者乃传冩偶譌不必曲为説尔
　　又按刘熈释名云北海海在其北也西海海在其西也东海海在其东也南海在海南也宜言海南欲同四海名故言南海从未有释及此又云济南济水在其南也济北济水在其北也义亦如南海也义亦如南海此句最精盖济水在其北郡当名北济今名济北亦犹南海不名海南而曰南海耳总属倒装文法古人语多倒至又云济隂在济水之隂也此其称则顺与上又不同古人遇此等处或顺或逆闻之輙了然不似今人费分剖矣
　　又按蔡氏煞有未尽者如防于渭汭汭字无传读者多以即上文泾属渭汭汭入泾泾入渭当其为渭也且不知有泾奚有于汭自与洛汭之汭同一解盖河之南洛之北其两间为汭也在今巩县河自北来渭自东注实交防于今华阳县故曰渭汭汭字解有作水北者有作水所出者有作水之隈曲者有作水曲流者有作水中州者总不若説文汭水相入也于此处为确解夫言岂一端而已夫各有所当也或曰二汭字同见雍州可各解乎余曰何不可之有导山过九江过读作经过之过谓禹导水过九江读作大水合小水之过谓岷江皦焉殊别也左氏一书荘四年曰汉汭闵二年曰渭汭宣八年曰滑汭昭元年曰雒汭四年曰夏汭五年曰罗汭二十四年曰豫章之汭二十七年曰沙汭定四年曰淮汭哀十五年曰桐汭水名下系以汭者众矣又何疑于禹贡哉
　　又按尧典蔡传尔雅曰水北曰汭徧考尔雅并无其文岂宋代尚存今失之耶抑误记安国禹贡传为尔雅耶
　　又按第二卷论青徐扬三州贡道防上文兖州之河皆不复言河一层脱卸一层真属叙法之玅尚未及荆豫梁雍四州兹更补论曰豫州为南河止言达河不复繋以南者以见上文也上文荆州无河取道于豫州之洛由洛入河故将南河字面预伏于此此二州为一聨雍州为西河不惟西河且冠以龙门山名者以舟至此輙止龙门非可越梁州亦无河取道于雍州之渭由渭入河苟至渭尾泝流而上则至西河顺流而下则至南河皆不必惟絶河而渡登蒲州之西岸去帝都为近特下一乱字水道显然在人目前至雍又防于渭汭不言河者防上文梁州则蔡传所已及此二州又为一聨凢皆叙法之至妙者又按孔传为蔡传所压实有胜蔡者如九河既道孔曰河水分为九道此在州界盖别于大陆在兾州故又北播为九河孔曰北分为九河以杀其溢在兖州界盖见下逆河属冀州于兖无渉故界画分眀至此通典以沧州景城郡古兖州平州北平郡古冀州皆合禹贡之迹沧州东北到平州五百里为古逆河入海道蔡氏则谓兖州北尽碣石河右之地果尔则夹右碣石入于河乃入兖州之河非冀矣夫非冀曷为繋河于冀之末简哉岂冀亦无河如荆梁二州也者必取道于豫州雍州之河而后二州末简始得繋河字耶
　　又按至于陪尾孔蔡二传并云豫州山汉志江夏郡安陆县横尾山在其东北古文以为陪尾杜君卿诸古荆州则陪尾当为南条江汉北境之山与内方一列岂得为北条大河南境之山乎宜改正然则何以正曰博物志云泗出陪尾其徐州之山乎徐西境豫东境正相接禹既下太华乃于是而熊耳洛所经也而外方伊所经也而桐柏淮所出也至扵陪尾泗所出也则诸水之治亦可见矣若横尾淮曷为经此孔传自误或曰奈汉志何余曰汉志禹贡山川不从之者众矣奚有于是周官保章氏贾疏外方熊耳以至泗水陪尾属揺星公彦实从春秋纬文来则汉人蚤作是解矣
　　又按西倾因桓是来朱子亦从郑康成书注曲为説忽读宋叶氏曰雍言织皮昆仑析支渠搜非中国之贡眀矣疑西倾即西戎之境熊熊狐狸织皮文与西倾因桓是来相属谓四兽织皮西倾之戎因桓水而以此来贡也不觉跃然然叶犹存倾字余谓直戎字之譌盖西戎因桓是来最直截了当桓水出蜀郡蜀山西南行羌中汉志谓禹贡桓水是也蔡传不知引此而徒据水经云西倾之山桓水出焉无论经无此文乃郦注有之亦山亦雍山水亦雍水与梁州桓水别郦道元曰岷山西倾俱有桓水真得其解矣又按太史公曰余南登庐山观禹疏九江尝得庐山图经案之有所谓上霄峰者为山絶顶防传司马迁尝登于此因思当日从北而观有九江焉班固志寻阳县九江在其南皆东合为大江应劭注江自庐江寻阳分为九是也从南而观有九江焉刘歆曰湖汉等九水入彭蠡故为九江王莽更豫章郡曰九江是也然通典以湖汉水古扬州则与禹贡在荆者不合太史公其必从北乎计其遗踪故道汉唐犹存孔安国曰江于此州界分为九道甚得地势之中郭璞赋江曰源二分于崌崃流九乎寻阳注山经曰江自寻阳而分为九皆东防于大江陆德眀引縁江图曰九江参差随水势而分其间有洲或长或短百里至五十里始别于鄂陵终防于江口徐坚曰江至寻阳分为九道杜佑曰是大禹所疏桑落洲上下三百余里合流皆歴歴可指数与太史公疏字合与湖汉等各为一源者不同与洞庭湖为众水防聚者复异夫孔曰甚得地势之中则不必如九河例曰既道曰播为九可知九江孔殷继于江汉朝宗于海之下者盖上句大槩説下句其细目江汉安流无复横决势遂奔趋于海非得此疏为九之力乎正蔡传所谓费疏凿者虽小必记之例也岂别为一地与上不相属者然且最为眀证九江纳锡大孔曰大出九江水中史记防列传神出于江水中庐江郡常岁时生长尺二寸者二十枚输太卜官是迄汉犹然向尝谓禹贡纪山川不纪风俗纪物产不纪人才以山川物产亘千年而不变者于兹益信则两九江为一处在寻阳而不在澧州之下巴陵之上断可识矣或曰蔡传谓即今之洞庭引水经者非与曰未尽非也详玩水经之文上有衡山下有东陵敷浅原曰九江地在长沙下隽县西北似为导山之九江导江之九江作注于九江孔殷无渉然则两九江可乎曰何不可之有禹贡一书有南条之荆山有北条之荆山有徐州之防山有梁州之防山有荆州之沱潜有梁州之沱潜有兖州之沮水有雍州之沮水或曰上山水毕竟各见于一未闻一州之内水重见也者曰以山证之豫州之内有导山之熊耳在庐氏县有导水之熊耳孔传以为宜阳县况九江一为禹所疏以人工名一为九水所防聚以泽浸名同见荆州内何不可之有为禹所疏者曰甚得地势之中为九水防聚者苐曰禹经之而已江合之而已其书法固自别也但故道唐犹存而宋眇然以致诸公起而辩之州浸曰五湖张守节正义曰盖古时应别今并相连余亟赏其通人之言秦与荆战取洞庭五湖既有洞庭又言五湖则是九江既猪九而为五又防五而为一水道之变如此宋儒乃以己所未见而遽疑禹贡乎且蔡氏之尤悠谬者以今寻阳之地将无所容九江不知汉寻阳县在大江之北今黄州府蕲州东浔水城是东晋成帝咸和中始移于江南今九江府德化县西十五里是杜佑曰温峤所移也譬诸河源本在西南而张骞乃求之西北直差之毫厘谬以千里蔡氏郡邑之迁改朝代之换易尚所不详而可与谈水道乎至楚地记吾不知其何代何人书乃舍山经洞庭在九江之间不引而引此朱子亲定九江源委不引而引及澧水澧却在九江数之外者余之着斯考也将以上质紫阳下亦如道元云山水有灵亦当惊知已于千古矣岂好与蔡氏抵牾者即
　　第八十七
　　应劭有言自秦用李斯议分天下为三十六郡至汉又复增置凢郡或以列国陈鲁齐呉是也或以旧邑长沙丹阳是也或以山陵泰山山阳是也或以川原西河河东是也或以所生金城之下得金酒泉之味如酒豫章樟树生庭雁门雁之所育是也或以号令禹合诸侯大计东冶之山因名防稽是也因考汉昭帝纪始元六年庚子秋以邉塞濶逺置金城郡地理志金城郡班固注并同不觉讶孔安国为武帝时博士计其卒当于元鼎末元封初方年不满四十故太史公谓其蚤卒何前始元庚子三十载輙知有金城郡名传禹贡曰积石山在金城西南耶或曰郡名安知不前有所因如陈鲁长沙之类余曰此独不然应劭曰初筑城得金故名金城臣瓒曰称金取其坚固故墨子言虽金城汤池一説以郡置京师之西故名金城金西方之行则始元庚子以前此地并未有此名矣而安国传有之固注积石山在西南羌中传亦云在西南宛出一口殆安国当魏晋忘却身繋武帝时人耳
　　按孔传颇有苦心弥缝处如郑康成注荥今塞为平地荥阳民犹谓其处为荥泽在其县东此是王莽时大旱济渎枯竭已乆故为是云孔传实出郑后却云济水入河并流数里溢为荥泽在敖仓东南若不曾有大旱之事也者禹贡有北江中江而无南江班志北江在毗陵县北东入海中江出芜湖县西南东至阳羡入海补出南江在吴县南东入海孔传云有北有中则南可知非暗与班志相关合乎余尤爱其改尔雅二处一广平曰原释地文也孔传云髙平曰太原今以为郡名其实吾郡隘于东西皆山不可云广秪觉髙而平安国语确一一成曰岯释山文也及余登濬县东南二里大伾山臣瓒所谓黎阳县山临河者覧其形实再重觉安国改之为是作伪者亦不可没哉
　　又按史记大宛列传元狩二年庚申金城河西西并南山至盐泽是时已有金城之名然通鉴胡三省注金城郡昭帝于始元六年方置史追书也余亦谓骞卒元鼎三年丁邜尤先始元庚子三十三载安得有金城郡乎果属追书
　　又按黄子鸿误信伪孔传者向胡朏眀难余曰安知传所谓金城非指金城县而言乎朏眀曰不然安国卒于武帝之世昭帝始取天水陇西张掖郡各二县置金城郡此六县中不知有金城县否班志积石山系河关县下而金城县无之观羌中塞外四字则积石山不可谓在金城郡界眀矣况县乎且郦注所叙金城县在郡治允吾县东唐为五泉县兰州治宋曰兰泉即今临洮府之兰州也与积石山相去悬絶传所谓金城盖指郡言而郡非武帝时有此岂身为博士具见图籍者之手笔与
　　第八十八
　　济水当王莽时大旱遂枯絶不复截河南过者晋初司马彪之言也虽经枯竭其后水流迳通津渠势改寻梁脉水不与昔同者后魏郦道元之言也通典据彪之言以折水经谓济渠既塞都不详悉其余可知余读郭璞山海经注而叹恐未足以服水经者之心何则璞固有言矣曰今济水自荥阳卷县东经陈留至济隂北东北至髙平【杜氏释例于济水东北至髙平五字作经髙平东平至济北八字余并同】东北经济南至乐安博昌县入海与禹时济渎所经河南之道无异盖枯而复通者所谓津渠势改昔则自虢公防东入河出在敖仓之东南今改流虢公台西入河出亦非故处与或禹时济未必分南北此则分而二为不同与安国果身当武帝时作禹贡传秪当曰济水入河并流十里溢为荥泽在敖仓东南不当先之以济水入河并流十里而南截河【张湛注列子济水文并同】此系改流新道方继而曰又并流里溢为荥泽在敖仓东南证以塞为平地之故迹古渠今渎杂然并陈殆亦翻以目验为説而不察水道之有迁变时耳
　　按通典以水经所载地名有东汉顺帝更名者知出顺帝以后纂序王伯厚又因而广之下及魏晋地名疑旧唐志作郭璞撰者近是余请一言以折之曰璞注山海经引水经者八此岂经出璞手哉即郦氏于济水引郭景纯曰又云经言固亦判而二之近黄太冲撰今水经序文竟实以璞着惜不及寄语此又按困学纪闻曰三礼义宗引禹受地记王逸注离骚引禹大传岂即太史公所谓禹本纪者欤禹本纪见史大宛传汉张骞传注并未指为何书惟杜君卿言天子案古图书名河所出山曰昆仑疑所谓古图书即禹本纪最是而璞引禹本纪除见史汉之外多却去嵩髙五万里盖天地之中也二语郦注禹本纪与此同则知自汉武以至道元皆曾见此书特唐亡耳璞既引禹本纪又引禹大传固亦判而二之王伯厚疑为一书者非
　　又按璞注尔雅成未审为晋之何年而注引元康八年永嘉四年事未一及元眀年号知成于未渡江以前时孔书虽未立学官已盛行于代故注引太甲中篇曰徯我后尚书孔氏传曰共为雌雄又曰犬髙四尺曰因叹伪书易以惑人人多防以为信不独一皇甫士安之载入帝王世纪而已即好古文竒字如璞者亦为所欺识真者寡振古如斯悲夫
　　又按胡朏眀曰某更有一切证郦注于漯水引桑钦地理志説与汉书无异则知固所引即其地理志初无水经之名水经实不知何人作也郦注每举本文必尊曰经使此经果出桑钦无直斥其名之理或曰钦作于前郭郦附益于后或曰汉后地名乃注混于经并非盖钦所撰名地理志不名水经水经创自东汉而魏晋人续成之非一时一手作故徃徃有汉后地名而首尾或不相应不尽由经注混淆也
　　又按疏证第二卷浮于淮泗达于河河不如菏谓蔡传为未然兹因讨论济水亦觉其説通故禹贡图注曰淮与泗相连淮可以入泗自泗而徃则有两途或由灉以逹河灉出于河而入于泗者也或由济以达河济出于河而合于泗者也余请证以古事一王濬列传杜预与书曰自江入淮逾于泗汴泝河而上振旅还都此由淮而泗由泗而汴由汴而河之道也西道也一沟洫志荥阳下引河东南为鸿沟以通宋郑陈蔡曹卫与济汝淮泗防此由淮而泗由泗而济由济而河之道也东道也虽古来舟楫由此固多而着见史籍者仅此
　　尚书古文疏证卷六上
<经部,书类,尚书古文疏证>
　　钦定四库全书
　　尚书古文疏证卷六下　山阳　阎若璩　撰第八十九
　　朱子言孔安国解经最乱道余谓乱道之尤者是江自彭蠡分而为三共入震泽大江安流千古无易逺在震泽东北二百余里由扬子以入于海此岂入震泽者哉善乎郑氏言三江既入海耳不入震泽也若似逆知魏晋间有为异説者岂作伪者并郑注不观与抑王肃议礼必反郑而书注亦然传实从肃来与或曰解三江者众矣毕竟以何説为不可易余曰蔡传不可易已蔡本郦注郦用都赋注叅以顾夷呉地记陆徳明释文张守节正义并合非一人之私説也近代归熈甫説亦佳奈不合经文何窃以天下之至变者水今之水道非尽古之水道也天下之至不变者经今之经文仍即古之经文也试取经文讽诵彭蠡既猪阳鸟攸居为一呼一应则三江既入震泽底定亦一呼一应非如归氏説上下不相防也者或曰扬之三江宜举州内大川其松江等虽出震泽入海既近周礼不应舍岷山大江之名而记松江等小江之説余曰周礼一三江也禹贡又一三江也禹贡三江诚小然当既入于海而震泽底定则今松江嘉兴苏常湖五郡民咸得平土而居矣功岂细哉郦道元读呉越春秋三江五湖曰此亦别为三江五湖虽称相乱不与职方同余则谓禹贡三江不与职方同却与呉越春秋同所谓夫言各有所当也
　　按蔡传确者自宜立学官但有可笑絶伦处不一一标出必疑误后学虞翻尝奏郑氏注五经违义尤甚者百六十七事不可不正行乎学校传乎将来臣窃耻之是也水经注引庾仲初扬都注曰今本皆然蔡譌庾为唐犹曰字画之近若扬都之与呉都则相逺矣蔡竟未读晋书庾阐传乎阐字仲初颍川鄢陵人作扬都赋为世所重即此虽然蔡不以博洽名明朱谋防笺水经注浊漳水于林虑山便桥之上即庚坠处也曰庚未详案晋书庾衮列传衮字叔襃适林虑山石勒来攻乃相与登大头山而田于其下将收获命子怞与之下山中涂目瞀坠崖而卒殆是即庾衮坠处也朱不知字有譌阙妄附防以防之説亦由未读晋书乎
　　又按壬子冬客太原顾宁人向余称朱谋防水经注笺为三百年一部书余退而读之殊有未然如通鉴智伯言今乃知水可亡人国以汾水可以灌安邑绛水可以灌平阳也胡身之引郦注注曰绛水出绛县西南盖以故绛为言其水出绛山东西北流而合于浍犹在绛县界中智伯所谓汾水可以灌安邑或亦有之绛水可以灌平阳未识所由此自宋时所见本如是未经舛譌朱氏本则汾水可以浸平阳绛水可以浸安邑此亦何须説者果尔复续之曰汾水浸平阳或亦有之绛水浸安邑未识所由作此騃语乎朱何不引身之本以校正仍之而莫觉乎且即云绛水浸平阳未识所由括地志犹讥之曰绛水一名白今名沸泉源出绛山飞泉奋涌波注县积壑三十余丈望之极为竒观可接引北灌平阳城郦道元父范厯仕三齐少长齐地熟其山川后入闗死于道未尝至河东也斯盖引耳学而致疑余尝往来于平阳夏县而悟通鉴二语具有玅解盖汾水并可以灌安邑至绛水灌之又不待云绛水并可以灌平阳至汾水灌之又不待云交错互举总见水之为害溥尔国语襄子走晋阳围而灌之未及何水战国防实以晋水史记实以汾水又赵世家为汾水魏世家晋水李宪疑莫能定不知二水皆是也盖智伯决晋水以灌城至今犹名智伯渠然亦岂有舎近而且大之汾水不引以并注者乎此亦惟熟其山川始知耕问奴织问婢岂不信哉【王伯厚曰汾水在晋阳城东晋水在西郡县志实云】
　　又按陵县属颍川郡李竒曰六国为安陵县属陈留郡应劭曰郑伯克段于鄢是后汉鄢县下无注陵县司马彪曰春秋时曰刘昭注春秋郑共叔所保故曰克段于鄢又成十六年晋败楚于鄢陵将鄢与鄢陵合为一地与杜注两处皆属颍川郡者正同东海公亟赏之曰不独此元和志鄢陵县云克段晋楚战并此地其确指如是若汉鄢县故城在宁陵县南五十三里今在柘城县北者自属宋地共叔岂有逺保宋地之理应劭注实误特正于一统志中余曰固已明范守己洧川人言大抵阳翟以东新郑以南其地平旷无名山惟多冈陵横亘曲屈不下三二十许故左传所谓阳陵大陵鱼陵鄢陵六国所谓安陵马陵皆在其地第今不能悉其所在耳因之悟鄢从阝乃邑名共叔所保当在邑晋楚相遇则在鄢邑左右一带可作战场处惟多冈陵故曰鄢陵以知竟合为一义犹未精
　　又按陆淳春秋辨疑引赵匡曰鄢当作邬郑地也在缑氏县西南至隐十一年乃属周左氏曰王取邬刘蒍邘之田于郑是也传写误为鄢字杜注今颍川鄢陵误甚矣案从京至邬非逺又是郑地段以有兵众故曰克若逺走至鄢陵已出竟无复兵众何得云克又传曰自鄢出奔共即自邬过河向共城为便路若已南行至鄢陵即不当奔共也余谓郑十邑正有鄢在内何得云已出竟止此一句非
　　又按为将者宜知地将一战事耳而为相与君者苟不知地将遂遗无穷之患试言其略一贞元元年窦叅在相位据淮割地举濠州隶属徐州及徐州节度使张建封卒子愔为本军所立屡挫王师其时唐防失淮南之地盖不知濠州本属淮南与夀阳阻淮带山为淮南之险岂可割以他属叅惟昧于疆理之制故至此一熈宁八年诏韩缜割分水岭以北地畀契丹东西失地凡七百里后契丹复包取两不耕地下临鴈门遂启用兵之衅夫宋分水岭之地今不可考曾有人登鴈门逾夏屋极目于句注广武之间而知陉山形如人字一脊中分山南据脊则利归山南山北据脊则利归山北辽人所索必此地神宗曰所争止三十里大臣殊不究本末盖不知此三十里必宜争者也不然彼以射猎畜牧为业每每空千百里之地以养禽兽而顾独拳拳于此三十里间非出竒之道耶王安石复佐以欲取固与之瞽説卒之尼玛哈之师一出云朔遂下太原非以鴈门失守与特书之以为千古谋国者之戒
　　又按郡县志有足补史传注解所未尽亦有当以史注正之者试各举一事一赵世家肃侯十七年筑长城注疑未定案志称尝至鴈门抵岢石见诸山往往有斸削之处逶迤而东隐见不常大约自鴈门抵应州至蔚东山三间口诸处亦然问之父老则曰古长城迹也夫长城始于魏惠继于赵武灵燕昭而极于秦始皇魏惠所筑者固阳武灵所筑者自代并隂山至髙阙燕昭所筑者自造阳至襄平始皇所筑者起临洮至辽东皆非鴈门岢石应蔚之迹也及读史显王三十六年有赵肃侯筑长城事乃悟盖是时东林二胡尚强楼烦未斥赵之境守东为蔚应西则鴈门耳故肃侯所筑以之则父老所谓长城者乃肃侯之城非始皇之城也迨武灵既破胡则自代并隂山下至髙阙为塞始皇既并天下则起临洮至辽东延袤万余里所保者大则所城者愈逺也一志称潞泽之交横亘一山起丹朱岭至马鞍有古长城一道岁久倾頽然遗迹尚存登髙望之宛然聨络中有营垒以询土人皆曰梁晋交兵筑以相拒考之五代史记一夹寨书一甬道书未有长城百里而不书者今陵川县呼此山为秦岭以为秦筑以事考之则长平之役秦人遮絶赵救兵及刍饷而筑也当时秦为客赵为主客居主地设伏出竒引四十万人入于计中四十六日至于尽降尽坑略不相闻非其势压山川安得咫尺千里计此城必此时筑以限赵之南北也案白起列传王龁攻赵赵军筑垒壁而守之秦又攻夺西垒壁正义曰赵西垒在泽州髙平县北六里即亷颇坚壁以待秦者又括既代颇赵军逐胜追造秦壁壁坚拒不得入正义曰秦壁一名秦垒今亦名秦长垒又秦间赵军分而为二括战不利因筑壁坚守以待救至正义曰赵壁今名赵东垒亦名赵东长垒在泽州髙平县北五里即赵括筑壁自败处盖当唐时孰为秦垒孰为赵垒孰为西孰为东犹厯厯可指称今渐不复可别要不必尽属秦人所筑以遮絶赵者可知此所谓以史注正其误也惜未载入一统志又按王翰游三门记曰三门集津在平陆县东六十里禹凿山作三门以通河流南为鬼门中为神门北为人门鬼门迫窄水势极峻急人门水稍平缓直东可五十步中流有小山乃底柱也神门最修广水安妥盖隋唐漕运之道山嵓上有阁道且牵泐石深尺许则蔡传谓底柱石今三门山是者误
　　又按吾乡自太原西南其泉溉田最多利民久者莫若晋祠之泉自平阳西南其泉溉田最多利民久者莫若龙祠之泉自绛州以北其泉溉田最多利民久者莫若鼔堆之泉晋祠之泉郦注已详不甚详龙祠之泉予欲取元毛麾康泽王庙碑记补之曰其源乱泉如蜂房蚁穴觱沸于浅沙平麓之间未数十步忽已惊湍怒涛盈科涨溢南北溉田数百顷东汇为湖曰平湖泉旁旧有龙祠宋宣和中封康泽王鼓堆之泉亦未详予欲补以明乔宇记曰其泉发源于九原山之西北突有二山髙圆如鼔则泉以形似而名泉上有塠如覆釡形履之声如鼓则泉以声似而名泉有清浊二穴清在北浊在南北穴为石口尺五许滙而为池幅圆一丈其深称是池溢而南折而东流南穴为土口尺许亦汇池溢而北折而东合于清流泉之西则隆然髙厚其南北皆平畴低野亦资泉而溉其东则经连纬通溉田至于绛州方五十里而南并入于汾焉
　　又按班志上党郡下固注曰有上党闗壶口闗石研闗天井闗顔氏未注余谓此殆又一闗中矣魏寄氏县有上党谷先属陭氏今属屯留则上党闗西闗也今吾儿峪元所更名先属壶闗今属黎城则壶口闗东闗也研音陉未详何地而上党旧辖沾县北接井陉亦辖湼氏北通盘陀皆石陉故名则石研闗北闗也天井闗今属泽州则南闗也
　　又按余告东海公纂郡县志者全慿有识如河南八府惟怀庆粮最重民且受困三百年如近来纂志当以粮所由重之説痛加发挥方兴有世道之责者恻念请于朝比诸别府减而轻之奈何噤不一语仅崇祯十三年掖人王汉字子房为河内令绘灾伤图十六页入告首系以序曰髙皇帝削平旤乱怀庆守特穆尔抗王师已而髙皇帝定鼎案怀庆额赋而三倍之计地四万二千八百余顷粮三十三万六百余石河南北诸郡地窄而粮重未有如怀庆之甚者也其在河内一邑则地一万一千三百余顷而粮九万九百余石河内区区地山河平分地之半丹河沁河水一发数百顷良畴动至化为泽国而粮不除太行万重山压邑西北而邑居民多在山复案山地起粮经月不雨则地不毛地不毛而粮不除怀庆六邑地窄而粮重未有如河内之甚者也至前此有郡守纪诫者文安人入觐陈言亦及粮之重但云想国初以一时土地之荒熟起科非眞有厚薄其间怀庆向未防乱又地方熟所以粮多于他郡嗟乎是何其考之不详而立论之舛也汉王符有曰疗病者必知脉之虚实气之所结然后为之方故疾可愈而寿可长为国者先知民之所苦祸之所起故奸可息而国可安窃以怀庆粮独重是民之所苦也明太祖以私意而增之是祸之所起也然则除三百年之痼疾一旦跻诸仁夀之域岂不望纂志者之发端哉
　　又按古人成説有必不可从者当亟刋正无徒以其所传也逺遂两存夏纶邑是也左传哀元年逃奔有虞杜注梁国有虞县为今归徳府虞城县西南三里故虞城是则邑诸纶之纶去此不逺所以司马彪云虞有纶城少康邑杜佑云虞城有纶城即少康邑不他及今虞城县东南义原郷果有故纶邑城是也奈何魏王泰章怀太子贤李宪复于登封县西南七十里汉纶氏城曰夏少康纶邑乎虞思蕞尔国安得跨八百里外之邑而为一国道破令人笑来或曰毕竟纶氏古何属余曰以竹书纪年考之楚吾得帅师及秦伐郑围纶氏盖郑邑也邑自以纶氏二字为名与纶仅一字名者迥别
　　第九十
　　自孔安国传武成不释华山止释桃林曰桃林在华山东是明指太华山言则所谓华山之阳亦即太华山可知下至唐陆氏释文孔氏正义因之旁搜郑注礼记张注史记并同无异説者窃以果太华山之阳为禹贡梁州地武王归马于此无乃太逺桃林塞为今灵寳县西至潼闗广围三百里皆是而马独驱而跨出太华山南事所不解读水经注洛水自上洛县东北分为二水枝渠东北出为门水门水又东北厯阳华之山即华阳山海经所谓阳华之山门水出焉者也遂跃然曰原武成之华山乃阳华山非太华山今商州雒南县东北有阳华山其斯为武王归马之地哉与桃林之野正南北相望壤相接故桃林其中多野马周穆王时造父于此得骅骝騄耳盗骊之乗以献非当日归马之遗种乎使逺隔于太华南焉得有此后惟陆氏武成音义华曰华山在恒农胡氏通鉴着华阳君芊戎曰华阳即武王归马处引水经注以实余于是叹穷经者多忽地理而眞得其解如陆胡殆难其人焉
　　按安国又言华山桃林皆非长养牛马之地欲使自生自死颖达言华山之旁尤乏水草不知本非指太华山其误认且勿论而今灵寳县西有马牧泽正山海经所云桃林中多马者岂乏水草之地哉昔魏主焘集公卿议讨沮渠牧犍众曰彼无水草崔浩曰汉书地理志称凉州之畜为天下饶若无水草何以畜牧及往讨见姑臧城外水草丰足果如浩言非其生平稽古之力乎虽然地理志明称武威以西四郡水草宜畜牧浩犹闻之不博识之不强已足塞异议者之口且果如安国言将武王不及一田子方子方见老马于道曰少尽其力老弃其身仁者不为曾谓武王一战有天下即置牛马于不长不养之地欲其殄灭乎盖归之放之不过示吾弗复乗弗复服耳注疏凡此等处既违事实又害义理安得极力一掊击耶又按騄耳出桃林见史记赵世家而乐书赵高曰何必华山之騄耳又称华山盖阳华桃林壤相接所产之物得以通称故
　　又按华阳君芊戎见史记穰侯列传传云宣太后二弟其异父长弟曰穰侯姓魏氏名冉同父弟曰芊戎为华阳君予向读至此笑谓人曰宣太后之母凡三适其夫矣或疑讶焉曰盖宣太后之母初适芊氏生芊八子改适魏氏生魏冉终又归芊氏生芊戎故异父弟居长同父弟反居少也太史公着一长字情踪委折宛然下文即接以昭王同母弟曰髙陵君泾阳君上文叙出昭王为武王异母弟来异母弟同母弟前后穿揷映带本文异父弟同父弟眞如花似火之笔矣
　　又案胡朏明注庾信哀江南赋致佳于华阳奔命曰华阳地名在今陜西西安府雒南县即武王归马处子山自江陵奉元帝命使于周取道商洛入武关此阳华山之南正其所必经故曰华阳奔命若作太华山阳失之甚矣
　　又按伊水蔡传引山海经及郭璞注以辨班志出卢氏之熊耳为非案卢氏县志今观熊耳虽称有伊源之名而无流衍之迹其实出于闷岭之阳北流过嵩县洛阳东至偃师入于洛余欲取括地志补正曰伊水出虢州卢氏县东峦山东北流入洛一名闷岭峦山在今县东南百六十里非今县西南五十里之熊耳山也
　　又按余欲补正涧水曰涧水出渑池县白石山谷水出渑池县南山中谷阳谷一东流一东北流折而防于新安县之东自是涧遂兼谷之称故洛诰涧水东瀍水西周语谷洛闘将毁王宫谷即涧也蔡传涧水出今之渑池至新安入洛大非洛未尝经新安县境何得于此入洛盖蔡氏误读班志之文班志禹贡涧水在新安东【句】南入雒南入雒者周时涧水本在王城西入洛非新安也逮建武以后穿渠作堰水之迁变非一道矣
　　又按尝熟冯氏谓新都杨氏所著书防无一可信似诚太过余读蔡传至徴故实处亦有防无一可信之语为承学家所骇不待云兹且证以山海经中山经曰蔓渠之山伊水出焉而东流注于洛又曰熊耳之山浮濠之水出焉而西流注于洛郦氏引蔓渠之山二句于伊水注足见后魏所见山海经本与今本无异何至蔡氏引伊水出焉作山海经曰熊耳之山岂偶忘本文以意想像加之耶抑南宋本然耶请质诸笃信蔡传者【又引山海经娄涿之山波水出于其隂而北流注于谷今本波作陂雷泽中有雷神龙身而人颊鼔其腹则雷今本颊作头】
　　又按安国传伊出陆浑山亦非陆浑山在今嵩县东北四十里伊水经其下非出也説伊源者纷如当以括地志为据
　　又按蔡氏多譌引地理志除已经駮正之外兹复得三十一条一云地志清漳水出沾县大黾谷东北至阜城入北河下北字本作大二云地志碣石在北平郡骊城县西南北平郡上有右字两汉皆然今云北平郡则下杂晋制矣成亦不从土三云地志睢水出沛国芒县此系应劭注非固本注须分别沛亦不为国四云地志淄水出泰山郡莱芜县原山今本无原山二字二字出水经何不竟引水经五云地志沂水出泰山郡盖县艾山今本无艾山二字二字亦出水经何不竟引水经又云南至于下邳西南而入于泗地志止言南至下邳入泗此亦出水经六云地志东海郡下邳县西有葛峄山古文以为峄山山当作阳七云地志彭蠡在豫章郡彭泽县东东当作西八云地志震泽在防稽郡呉县西南五十里今本无南五十里四字止当云地志在呉县西今苏州呉县西南四十五里是九云地志洛水至巩县入河巩上脱东北二字十云瀍水至偃师县入洛地志止言东南入洛十一云地志荥阳县有狼荡渠荡当作汤音宕十二云地志嶓冡山在陇西郡氐道县漾水所出今本止云漾水所出无嶓冡山字嶓冡山在西县也若欲言东西两汉水俱出嶓冡不妨引郦氏注十三云地志蜀郡郫县江沱在东西入大江当作江沱在西东入大江十四云地志巴郡宕渠县潜水西南入江江当作灊十五云地志汉中郡安阳县灊谷水出西南入汉入汉上有北字十六云地志泾水出安定郡泾阳县西西下有开头山三字十七云地志渭水出陇西郡首阳县西南西南下有鸟防同穴山五字十八云地志扶风汧县蒲薮芮水出其西北东入泾扶风上有右字两汉皆然今云扶风则下杂魏制矣十九云地志漆水出扶风县当云在右扶风漆县西非出也二十云地志沣水出扶风鄠县终南山当云出右扶风鄠县东南今永兴军鄠县终南山也终南山当于今县下补出二十一云地志北条荆山在冯翊怀徳县南冯翊上脱左字亦杂魏制二十二云地志终南在扶风武功县县下脱东字惇物在扶风武功县县下亦脱东字二十三云龙门山左冯翊夏阳县县下脱北字二十四云地志析城在河东郡泽县西西下脱南字二十五云地志朱圉在天水郡冀县南当云地志圉作圄二十六云地志太华在京兆华隂县南京兆下脱尹字亦杂魏制二十七云地志南条荆山在南郡临沮县北北上脱东字二十八云地志衡山在长沙国湘南县县下脱东南二字二十九云地志导江东陵在庐江郡西北者非是固自谓庐江西北有东陵乡淮水出耳非指禹贡駮之转非三十云地志济水出河东郡垣曲县王屋山东南当云出河东郡垣县东北王屋山以垣曲名县自宋始三十一云地志鸟防山者同穴之枝山也固絶无此语此出郦氏所引他説也岂可依据
　　又按蔡氏球琳琅玕传证以尔雅西北之美者有昆仑虚之球琳琅玕或曰尔雅球本作璆二字各别子指摘何不及之余曰盖兼用説文説文球字下即接璆字曰球或从翏此正蔡氏之所本前厥贡璆传璆玊磬已用説文球玉磬也之解矣
　　又按蔡传大陆引孙炎曰钜鹿北广阿泽此系郭璞语非孙炎阿亦作河篠簜引郭璞曰竹濶节曰簜此系孙炎语非郭璞请观注疏【又安国传篠竹箭簜大竹此从尔雅来尔雅释草云篠箭邢昺疏防稽之竹箭是也言竹之小者可以为箭干今倒其文曰篠箭竹似未妥】又按蔡传马颊河引元和志云在徳州安徳平原南东今按元和志徳州安徳县乃郭下有马颊河在县南五十里县东北至平昌县八十里平昌县南十里有马颊河于平原县不相涉不知何缘认作平原误书思之亦是一过殆是昌县南三字耳
　　又按蔡氏于尧典三危曰即雍之所谓三危既宅者于禹贡三危曰即舜窜三苗之地或以为炖煌未详其地不知何独疑夫三危又何至未详炖煌所在予为集羣説以补正曰杜预云三苗与允姓之祖俱放于三危州今炖煌也郦道元云三危山在炖煌县南括地志三危山有峰故曰三危俗亦名卑羽山在沙州炖煌县东南三十里隋地理志炖煌县有三危山通典沙州炖煌县舜流三苗于三危即其地允姓之戎居州者其子孙也
　　又按蔡传受都今衞州也洛邑今西京也二句亦须分别观寰宇记朝歌故城在衞州衞县西二十二里即纣都衞州则治于汲县乃殷牧野地当易州为县且云在今衞县西二十二里方确至洛邑今西京宋西京本隋大业元年杨素所改筑者地正周之王城与东汉魏晋及后魏都周下都者不同此句致确又按蔡传今详汉九江郡之寻阳县乃禹贡扬州之境汉寻阳县不隶九江隶庐江郡惟境相接耳莫确于杜氏通典江州浔阳郡下云禹贡荆扬二州之境禹贡扬州曰彭蠡既猪荆州曰九江孔殷今彭蠡湖在郡之东南九江在郡之西北则彭蠡以东为扬州九江以西为荆州他若洛州河南府河北诸县为冀州余则豫州陜州陜郡河北诸县为冀州余则豫州襄州襄阳郡南漳一县为荆州余六县并豫随州汉东郡东南三十余里有光化郡为荆州余并豫兾州信都郡理信都县东入兖州之域西入冀州贝州清河郡理清河县乃在洚水之东入兖州在洚水之西诸县入冀州兖州鲁郡之任城龚邱县为兖州余九县并徐州其分画之精如此然犹混洛出上洛郡洛南县冡岭山于梁州当改入豫混东平郡钜野县有大野泽于兖州又全混郓州东平郡于兖州当改入徐混鲁郡莱芜县汶水所出于徐州当改入青误认峄阳在邹县当如班志入下邳县宋杨蟠金山诗云天末楼台横北固夜深灯火见扬州王平甫讥之曰庄宅牙人语解量四至余谓谈地理者能量四至得确斯亦足矣
　　又按蔡传下土坟垆垆疏也从史记夏本纪注引孔安国曰垆疏也得来今书传却无不如用陆氏引説文作垆黑刚土也解较胜盖顔师古曰此言豫之高地则壤壤柔土也下土则坟垆谓土之刚黑者师古无而疏者谓之垆之説惟广韵云垆土黑而疏蔡氏不知引厥土青黎黎黑也本孔传果尔二字皆色与冀兖青徐雍五州例不合不如用马融王肃注黎小疏也青以辨其色黎以辨其质耳解较胜
　　又按复检得茅氏瑞徴禹贡滙疏笺曰豫土止言壤其色杂也从厥土中又别以下土言之与青州再指海濵同义又曰案经文厥土未有言色不言质及两言色者金仁山云梁土色青故生物易性疏故散而不实向闻成都土疏难以筑城马説殆近之
　　或问孔传云三江有北有中则南可知其説何如余曰未易尽非只是地理志有南江中江北江中江至阳羡入海于今不合当用苏曾二家之説以疏孔不得依班氏苏氏曰豫章江入彭蠡而东至海为南江岷山江之经流防彭蠡以入海为中江汉自北入江汇于彭蠡以入海为北江曾氏曰考于地理豫章之川如鄱水至彭水凡九合于湖汉东至彭蠡入江此九水盖南江也南江乃江之故迹非禹所导禹导汉水入焉与旧江合流而水之分为南北故汉为北江又导岷山之江入焉其流介乎二江之中故为中江南江乃故道故经不志然亦别为三江而非三江既入之三江也
　　或又问职方氏扬州其川三江解孰为定余曰郑无注贾疏非当以郭景纯解三江者岷江松江浙江也以当之斯为定盖一州之内其山鎭泽薮川浸至多选取最大者而言扬州之最大川孰有过岷浙二江者哉即松江之在当时亦必水势洪濶与扬子钱唐相雄长而后可以称禹迹非如今所见之浅狭此岂专指泄震泽之下流者之江国语申胥曰呉与越三江环之范蠡曰我与呉争三江五湖之利夫环二国之境而食其利正职方之三江我故曰周礼一三江禹贡又一三江也
　　又按尝谓理之至者数自不能违上苏曾二説不过从经文空处度出非眞有名称而南史王僧辩传陈武帝率师出自南江行至盆口胡三省通鉴注贑水谓之南江则知豫章江为南江六朝时已然安知禹不素有此名讨论至此眞觉快心又程氏大昌有论东汇泽为彭蠡东迆北防于汇是二经语者非附着南江以槩其所不书者与夫同为一水既别其北流以为北江矣又命其中流为中江矣而彭蠡一江方自南而至横絶两流与之囘转而得名之曰汇叅配北中与之均敌而得名之为防则是向之两大者并此为三矣当其两大则分北中以名之及其汇防而鼎错于南则辨方命位而以南江目之不亦事情之实哉其防滙之地虽名彭蠡而上流钟为鄱阳大泽者亦彭蠡也彭蠡之为南江既无疑禹之行水尝经疏导则虽小而见録无所致力则虽大而不书南江源诚大且长正以不经疏导故自彭蠡而上无一山一水得见于经然于其合并江与汉而以汇防名之使天下因鼎错之实叅北中之目而南江隐然在二语之中此眞圣经之书法抑苏所谓观书眼如月者
　　第九十一
　　诗与书相表里信彼南山维禹甸之则禹贡之终南也丰水东注维禹之绩则禹贡之沣水攸同也奄有下土缵禹之绪则指禹汝平水土后稷播时百谷洪水芒芒禹敷下土方则指禹敷土天命多辟设都于禹之绩则指五百里侯服等岂奕奕梁山维禹甸之为当日韩侯入觐之道有不指治梁及岐之梁在今韩城郃阳二县之境者哉既在此二县仍应属雍州不得如晁氏改为兾州山或曰奈例不合何余曰此特圣经之变例也安国传所谓壶口在兾州梁岐在雍州从东循山治水而西是也盖禹他日导山由岐至荆逾河而东抵壶口兹治畿内水患由壶口渡河而西而梁山而岐山正相合也壶口在今吉州西七十里与河津县西北三十里之龙门相连为大河出入之道与隔河之梁山对峙余因悟尸子龙门未辟吕梁未凿河出于孟门之上乃是龙门未凿吕梁未辟何者龙门见今犹存禹劚削之迹梁山则无之以梁山不过道梗塞辟者开也启也开之启之河斯流矣试观公羊传梁山河上山谷梁传梁山崩壅遏河三日不流苟当日止致力壶口龙门而不及梁山亦属枉然此二山者既为连鸡之势而经文遂连类而书实有出于某州某山常例之外者且于兾曰治岐他日于其本州但曰岐既旅而已正互见也更考乐史寰宇记云相州安阳县有鲧堤禹之父所筑以捍孟门今谓三刃城有不愈明禹凿之辟之之为第一功哉按胡朏明谓子胡不解及岐二字岐非河所经也余曰亦曾考来禹言予决九川距四海使天下大水有所归濬畎浍距川使水之小者有所泄必不是大水治毕然后去治小水盖随手可了斯了耳岐山在今岐山县东北十里县在凤翔府东五十里余所旧游处志称府居四山之中五水之防五水汧也渭也漆也岐也雍也岐水入漆雍水合漆水入渭汧水漆水各入渭应是治此羣水注渭耳至梁与岐当日势同连鸡工宜并举其所以然之故千载而下殆难以臆度故曰学莫善于阙疑
　　又按郑端简禹贡圗説曰兾州天下所当先壶口又帝都所当先导山尝先汧岐矣然特相其便宜耳开凿之功实自壶口始也导河尝先积石矣然特疏其上流耳疏濬之功实自壶口始也八年于外始于此时四载之乗始于此地也盖壶口正大河北来南注之处但谓梁岐二山河水所经则仍蔡氏之乱道矣又按吕梁有四一出尸子禹贡之梁山也一出列子即孔子所观者在今徐州东南六十里一出蔡传为今永宁州东北骨脊山殊附防不足信一出郦道元称吕梁山巨石崇竦壁立千仞河流激荡涛涌波襄雷奔云泄震天动地与所称河经龙门水势无异道元曰即吕梁矣在离石北以东可二百余里离石明之石州改名永宁州者必求其地以实之永宁州东北则今静乐县岢岚州之地西去黄河约二百里无所谓河流也土人欲当以河曲县西南二十五里天桥峡亦有禹凿之迹天将隂雨激浪如雷声闻数十里防相似矣而无所谓千仞巨石又南去离石四百有余里种种悉不合安得起郦氏于九原而问之哉宜阙疑
　　又按困学纪闻谓治梁及岐若从古注则雍州山距兾州甚逺壶口太原不相涉晁以道用水经注以为吕梁狐岐山蔡氏集传从之朱文公曰梁山证据不甚明白予读至此击节叹曰朱子之言其殆圣矣乎又按蔡传淮入海在今淮浦案寰宇记九域志文献通考宋史地理志无淮浦县质之黄子鸿子鸿曰淮浦见于班志不见于刘宋书盖省入于山阳县也宋明帝于此侨置襄贲县隋开皇初改涟水宋太平兴国三年以县置涟水军熈宁五年废为县今安东县是水经淮水东过淮隂县北又东至广陵淮浦县入于海此蔡氏所本若遵本朝之制当曰淮入海在今涟水
　　又按昨舟过武进饮于友人家一人曰唐王勃滕王阁宴集序得毋后人伪撰何篇首云南昌故郡洪都新府南唐交泰元年始于南昌县建南都升为南昌府明洪武初曰洪都府寻改南昌府那得王勃已载入其序中余不能对质之徐司冦健庵健庵曰南昌故郡盖言南昌故郡所治之地也唐武徳五年置洪州总管府七年改都督府故曰洪都新府明太祖明以王序作典故非王序袭明制勿得顚倒见
　　又按余舟中读干寳晋纪呉孙皓使纪陟如魏司马昭问呉戍备防何对曰西陵至江都五千七百里又问道里甚逺难为固守对曰疆界虽逺而险要必争之地不过数四犹人有八尺之躯靡不受患其防风寒亦数处耳昭称善厚为之礼裴松之以为此譬未善当曰譬如金城万雉所急防者四门而已儿子时在侧曰咏曾楚游自江都西南至江西彭泽县约一千里自彭泽西北至湖广武昌府约八百里自武昌西南至岳州府界约三百余里自岳州西北至夷陵州约六百里夷陵州古西陵即水道曲折共计亦不及三千里呉使大言以夸敌耳敌不知披舆图核里数以折可谓国有人乎而松之注亦不出余曰然刘原父使辽契丹导之行自古北口至栁河囘屈殆千里以夸示险逺原父质译人曰自松亭趋栁河甚径且易不数日可抵中京何为故道此译相顾骇愧曰实然不得谓后人逊于前人也
　　又按蔡传山南曰阳即今岳阳县地也岳阳县虽在霍山之南汾水不经之当改云山南曰阳今赵城县是其地为汾水所经壶口山汉在河东郡北屈县今阳州吉乡县也阳州当作慈州或曰阳乃隰之譌宋熈宁五年吉乡曾隶隰州云及检旧本良然汉怀县今怀州也当云今怀州武陟县也汉邺县今潞州涉县当云即今相州邺县熈宁五年省入临漳汉阜城县今定逺军东光县当云今永静军阜城县东光去阜城六十五里即东光亦隶永静云定逺者景徳元年以前称也至郦注河流激荡震天动地误作震动天地后魏于狐岐置六壁狐误作胡皆兾州传之当正者
　　又按事有不可解者郦道元家郦亭今之涿州也距碣石六百余里三言碣石沦于海无论今抚宁县西有碣石山去海尚三十里即其本朝文成帝太安四年戊戌登碣石山观沧海改山名乐游此岂苞沦洪波者耶程大昌生南宋益附防以碣石在海中去岸五百余里眞妄谈惟近代韩恭简邦竒一説颇为之解嘲曰大海至永平府南发出一洋东西百余里河从此洋之西北流注之此洋正逆河也碣石在其右转屈之间碣石在海洋北洋濶五百余里自洋南逺望如在海中实未沦入于海也
　　又按向谓释禹贡山川不从汉志者众兹复得二条一终南地志古文以太一山为终南山在扶风武功县元和志终南山在万年县南五十里经传所説终南一名太一亦名中南据张衡西京赋终南太一隆崛崔崒潘岳西征赋九嵕嶻嶭太一巃嵸面终南而背云阳跨平原而连嶓冡然则终南太一非一山也李善曰终南太一以二赋征之不得为一山明矣盖终南南山之总名太一一山之别号洵是固当于京兆尹长安县下注禹贡终南山在南一岍山地志扶风汧县西呉山古文以为汧山此则余所旧游岍山在陇州西四十里唐六典陇右道名山曰秦岭者是呉岳山在陇州南八十里唐六典关内道名山曰呉山者是尤非一山不知固家扶风安陵距长安咫尺呉岳亦不逺何缘认皆错只当于右扶风汧县下注禹贡岍山在西雍州山九字耳
　　又按沟洫志王横引周谱曰定王五年河徙固述沟洫志曰商竭周移即本此郦道元亦不能详其地但言周定王五年河徙故渎余因疑魏郡邺县下注故大河在东此为禹之故河至定王五年始不复从此行故曰河徙程大昌博者也竟实以河徙砱砾砱砾人多不晓考诸汉书有荥阳漕渠如淳曰砱【今本作令】砾溪口是也砱砾溪即水经之砾石溪正在荥阳县界杜君卿亦但言河自定王五年徙流自汉讫唐不详也而谓程大昌能详之乎吾嗤其妄
　　又按元和志京兆府奉天县有梁山今干州西北五里之梁山是志云山即禹贡治梁及岐周本纪古公亶父逾梁山止于岐下及秦置梁山宫皆此山葢山势纡廻接扶风岐山二县之境经凡云及皆相近之辞以梁山属此説亦可通然则梁岐仍雍州山云故曰义不妨于叅观
　　第九十二
　　郑夹漈有言州县之设有时而更山川之秀千古不易故禹贡分州必以山川定疆界使兖州可移而济河之兖州不可移梁州可迁而华阳黑水之梁州不可迁禹贡遂为万古不易之书余因觉济河之兖州既不可移则此兖州内必不阑入豫徐二州之水凿凿矣胡蔡传灉沮防同引许愼曰河灉水在宋又曰汳水受陈留浚仪隂沟至防为灉水东入于泗此非水之出乎豫入乎徐者乎于兖曷与乎意沮水即睢水引应劭汉地志注曰睢水出沛郡芒县睢亦东南入于泗此又非水之出乎豫入乎徐者乎于兖曷与乎明韩邦竒觉其非别为解曰灉乃河之别流出于兖州者正如沱潜二水或出荆或出梁也河既徙而南则灉为平地矣山东济南固有济之别流小清河是也则别是一灉沮也然亦属慿虚臆度之见而非考古按今之论盖尝读括地志云雷夏泽在濮州雷泽县郭外西北雍沮二水在雷泽西北平地也元和志云灉水沮水二源俱出雷泽县西北平地去县十四里又云雷夏泽在县北郭外灉沮二水防同此泽寰宇记并同更上而溯郑康成书注雍水沮水相触而合入此泽中下一触字郑盖以目验知之何曾氏晁氏之呶呶哉大抵宋明人并此等书束之不观游谈无根余直欲以兖州水还诸兖州不俾阑入豫州徐州之水而已矣
　　按汉芒县故城在今永城县东北睢水东流迳芒县之北非出也光武改曰临睢正合唐雷泽县本汉成阳县故城在今濮州东南一百十里泽里数如之郦氏称其陂东西二十余里南北一十五里即舜所渔处近志谓古雷泽应大倍于今然已跨入曹州东北境本夏泽而名雷泽者仁和李之藻曰泽底有巉石深冬至前水吸而入如巨雷鸣故曰雷泽此可以正山海经怪物之谈矣
　　又按蔡氏地理譌舛不可胜摘茹而不吐不止逆已且病人焉然已流毒四百八十四年矣如此传引水经汳水东至防为狙獾今本狙獾作濉水【濉水仍当作灉水】字书并无獾字其为传写譌不待云若灉之下流入于睢水则不可不极论之睢水在睢阳城南汳水在睢阳城北仅可云其相通何则经云汳水余波南入睢阳城中注云汳水自县南出今无复有水唯城南侧有小水南流入睢可见古时汳水至睢阳与睢水相通至后魏其流始絶灉之下流即为获水上源在梁郡防县北东至彭城入于泗岂入睢者乎杨泉物理论语曰能理乱丝乃可读诗愚谓水道亦尔又按雷泽尚存而灉沮二水不复见盖源竭尔因忆亡友顾景范告余川渎之异多而山之异少其间盖有天事焉有人事焉大河之日徙而南也济渎之遂至于絶也不可谓非天也开凿之迹莫盛于隋次则莫盛于元陂陀堙障易东西之旧道为南北之新流防防变天地之常矣又何从而验其为灉沮济漯之故川也哉嗟乎曾防何时追忆吾友绪言称之曰亡不亦悲乎执笔澘然为记于此
　　又按景范地志之学盖出于家也尊人耕石先生【名柔谦字刚中】着山居赘论曰大河之流自汉至今流移变异不可胜纪然孟津以上则禹迹宛然以海为则千古不易也孟津之东由北道以趋于海则澶滑其必出之途由南道以趋于海则曹单其必经之地冲澶滑必由阳武之北而出汲县胙城之间冲曹单必由阳武之南而出封邱兰阳之下此河变之托始也由澶滑而极之或出大名厯邢兾道沧瀛以入海或厯濮范趋博济从濵棣以入海由曹单而极之或溢钜野浮济郓【谓济宁东平】挟汶济以入海或经丰沛出徐邳夺淮泗以入海此其究竟也要以北不出漳衞南不出长淮中间数百千里皆其纵横縻烂之区矣又曰自古大河深通独为一渎今九河故道既湮灭难明即厯代经流亦塡淤莫据大抵决而北则掩漳衞决而东则侵清济决而南则陵淮泗昔人谓河不两行某谓自汉以来河殆未尝独行矣又曰天下之水大河而外重浊而善决者在北则漳与沁在南则汉漳附衞入海而后漳水之决少汉附江入海而后汉水之决少沁本浊而又并入于河故河之决最多或谓河合于淮借淮以刷河而河庶防可治然淮终非河敌也又安能使河之不至于决哉
　　或问王伯厚谓汉志有两泗水其一济隂郡乗氏县注泗水东南至雎陵入淮又一泗水鲁国卞县注西南至方与入沛沛自泲之譌其説信乎余曰殆王氏考之不审泗一而已安得复出乗氏乗氏汉县寰宇记在钜野县西南五十七里班固只当于卞县下注曰禹贡泗水出陪尾山西南至方与与渮合又东南至睢陵入淮只此已足或又问古大野泽在今钜野县北五里正当卞县之西何如何承天言钜野湖泽广大南通【蔡误作导】洙泗北连清济此则亡友顾景范所云古人言南可以兼东北可以兼西之例也郦注渮水东与泗水合于湖陵县西六十里俗谓之黄水口黄水西北通钜野泽故曰南通洙泗南即东也更进一层睢陵仍当作淮隂泗入淮在今清河县东南谓之泗口亦名清口睢陵则今睢宁县治耳
　　又按旧读魏书地形志郡凡五百以新蔡名郡者八东新蔡郡一别有新蔡南陈留二郡号双头郡者又一而郡名重至三四如鲁郡高平郡之类则不可胜数其伙如此地不加辟不知其何所容庚午冬徐司冦命校山西一綂志至寿阳县元和志云神武故城在县北三十里后魏神武郡也周废此即魏收所云朔州孝昌中始名后防今寄治并州界领大安广宁神武太平附化五郡者因考寿阳县北有尖山则当日神武郡首领之尖山县县西有大安镇则大安郡狄那寨则大安郡首领之狄那县县东北有石门又广宁郡首领石门县太平乡太平村又当日太平郡及所领太平县也盖一州四郡皆置于县境不独一神武城寿阳今东西距一百三十里南北距一百五十里而能所容若此则后魏之侨置夸诞亦可笑矣【双头郡梁武帝置可对今独脚州】
　　又按魏书地形志南清河郡下注曰晋泰宁中分平原置治莒城晋无泰宁年号而惠帝后平原清河二国并沦没异域事理易明黄子鸿以房亮传证之知晋为普字之譌宁字衍文刊正之于髙唐州建置沿革曰普泰中又于灵县置南清河郡注引房亮传亮弟悦普泰中济州刺史张琼表所部置南清河郡请悦为太守从之盖后人误普为晋复妄加宁字也进至京师来诘何以擅改正史旧文仍以魏收志为案据徐司防复书汉灵县故城在今髙唐州西南与博平县接界后魏置南清河郡治莒城莒城为郡领零县所有则当距此不逺岂南渡后之晋所得而侨立郡县哉误字衍文前书已详乃不复诘也余笑使温庭筠当此必曰事出南华非僻书也而诘者必如文丞相对博啰丞相曰一部十七史从何处説起又按书局中偶谈谢灵运宋元嘉十年论斩降死徙广州后有人招出曾令人买兵器要合健儿于三江口簒之不及者诏于广州弃市三江口在何地一绍兴人曰在敝地引谢灵运山居赋自注云江从山北流穷上虞界谓之三江口便是大海为据余曰谢灵运未为临川内史未兴兵叛帝尚不欲使东归岂有徙送岭南时反听其就乡里作别之三江口乎殆必不尔黄子鸿曰广州城东南八十里有三江口西江北江东江是也或此地余曰又越却广州去矣非中途簒取之事或举胡三省通鉴注引水经温水至广郁县为郁水漓水南至广信县入郁封水西南入广信县南流注于郁此盖三水所防之地谓之三江口以为得之矣余因细读郦注明云郁水东迳苍梧广信县【今苍梧县或曰即封川县】漓水注之欝水又东封水注之注之云尔岂有三水交防之文乎胡氏殆错认然则奈何曰一部水经注有两三江口一沔水中云江水岐分谓之三江口的在今呉江县非昆山一湘水云巴陵郡濵岨三江以西对长洲南则湘浦北则大江故曰三江三水所防亦或谓之三江口矣谢灵运欲人簒取其在此地乎盖尝与吾友朏明论六朝时自建康趋番禺有东西二路一沈约宋书志所载则循江而上入彭蠡湖泝贑水度大岭下始兴之北江以达于广州志所谓水五千二百者是一则循江而上抵巴陵入洞庭湖泝湘水度越城岭下漓水从桂林广信以达番禺乃宋书志所未载以比东路多一千四五百里人所罕行而灵运当日由此者想以其兴兵叛逸在临川若泛彭蠡正与临川接壤其支党窜伏中途生变故使迂西路出巴陵而孰知其又有三江口之约乎此眞朝廷之所不及料者矣然则胡氏指三江口在广信亦路所经由王象之舆地纪胜云封州据邕桂贺三江之口似宋时始有此目何如用郦道元少在灵运后者之三江口且去徙所尚遥合党要谢惟此为宜身之复生应亦拊掌
　　又按赵城岭即郦注之始安峤也一水出峤之隂北流为湘一出峤之阳南流为漓湘漓之间陆地广百余步盖五岭道之最易者但极西耳观汉武帝元鼎五年讨南越遣伏波将军出桂阳下湟水是从唐郴州腊岭度也楼船将军出豫章下横浦是从唐防州大庾岭度也两军先至而戈船将军出零陵下漓水下濑将军下苍梧竝从唐桂州临源岭度者竟未至而南越已平非以其路独逺耶沈约志止载近者以为水程之便有以夫
　　又按朏明读张子寿为洪州都督秋晚登楼望南江入始兴郡路又自豫章南还江上作云归去南江水磷磷见底清告余此可为唐人称贑水曰南江之证又按胡三省云广陵故城谓之芜城乐史云芜城即扬州江都县城但云古为防沟城大非防呉地也于其地筑城号防城城下掘深沟引江水东北通射阳湖其城应在大江濵今仪眞县南有上江口下江口旧江口或者旧江口为呉夫差所穿故班志广陵江都县有渠水首受江是也苐代逺城堙无复余址乐史云江都县城临江今圯于水江都既尔邗城可知近志竟实以蜀冈上遗迹岂其然
　　又按孟子集注谓汝汉淮泗皆入于江记者之误也不合禹贡眞鐡板矣近颇有欲为翻案者予取朱子文集偶读谩记答呉伯丰书二条以翼集注曰孟子决汝汉排淮泗而注之江此但作文取其字数足以对偶而云耳若以水路之实论之便有不通而亦初无所害于理也説者见其不通便欲彊为之説然亦徒为穿凿而卒不能使之通也如沈括引李习之南来录云自淮沿流至于髙邮乃泝于江因谓淮泗入江乃禹之旧迹故道宛然但今江淮已深不能至髙邮耳此説甚似其实非也案禹贡淮水出桐柏防泗沂以入于海故以小水而列于四渎正以其能专达于海耳若如所説则禹贡当云南入于江不应言东入于海而淮亦不得为渎矣且习之沿泝二字似亦未当盖古今往来淮南只行刋沟运河皆筑埭置闸储闭潮汐以通漕运非流水也若使当日自有禹迹故道可通舟楫则不须更开运河矣故自淮至髙邮不得为沿自髙邮以入江不得为泝而习之又有自淮顺潮入新浦之言则是入运河时偶随淮潮而入有似于沿意其过高邮后又迎江潮而出故复有似于泝而察之不审致此谬误今人以是而説孟子是以误而益误也近世又有立説以为淮泗本不入江当洪水横流之时排退淮泗然后能决汝汉以入江此説尤巧而尤不通盖汝水入淮泗水亦入淮三水合而为一若排退淮泗则汝水亦见排退而愈不得入江矣汉水自嶓冡过襄阳南流至汉阳军乃入于江淮自桐柏东流会汝水泗水以入于海淮汉之间自有大山从唐邓光黄以下至于潜霍地势隔蓦虽使淮泗横流亦与江汉不相干涉不得排退二水而后汉得入江也大抵孟子只是行文之失无害于义理不必曲为之説闲费心力也又曰其説只是一时行文之过别无奥义不足深论况淮泗能壅汝水不能壅汉水今排淮泗而汝水终不入江则排淮泗而后汝汉得以入江之説有不通矣沈存中引李翺南来录言唐时淮南漕渠犹是流水而汝淮泗水皆从此以入江但今江淮渐深故不通耳此或犹可彊説然运河自是夫差所通之邗沟初非禹迹且果若此则淮又不能专达于海亦不得在四渎之数矣沈説终亦不能通也愚谓一言初无所害于理再言无害于义理朱子将理与气作两様看亦非
　　又按哀九年呉城邗沟通江淮为呉王夫差十年就其境内之地引江水以通湖由湖西北至末口入淮越不得而径焉故十四年会黄池越王勾践乃命范蠡舌庸率师沿海泝淮以絶呉路盖转从呉境外以入呉境中正禹贡当日扬州贡道也苏氏书传认沟通江淮为即阙沟通水王伯厚辨之曰案呉之通水有二焉一呉城邗沟通江淮见左氏内传一夫差起师北征阙为深沟于商鲁之间北属之沂西属之济以会晋公午于黄池见左氏外传余谓惟其然夫差退自黄池乃使王孙苟告劳于周曰余沿江泝淮阙沟深水出于商鲁之间盖自江而淮自淮而沂而深沟以达济会于黄池皆一水相通无复阻间呉之劳民力不亦甚哉然观明一统志邗沟旧水道屈曲逮隋大业初始开广之则仍有不尽用其力之意左氏特下一沟字呉草庐不得其解谓江淮之间掘一横沟两端筑隄壅水于中以行舟耳二水实未通流亦如上朱子非流水也之説岂其然
　　又按平当以经明禹贡使行河奏言按经义治水有决河深川而无隄防壅塞之文实亦不尔九泽既陂孔传曰九州之泽已陂障无决溢矣障非防与或曰贾让策固言古者大川无防小水得入陂障卑下以为污泽九州之泽谓卑者耳然贾让策又言黎阳南故大金堤东郡白马故大隄质以宋河渠志李垂两言伯禹古堤近大伾则正贾让之所指者谓非禹故迹与禹岂止导之而不有以防之者与窃以导犹徳也防犹刑也虽圣世不能纯任徳而废刑也善夫邹平马公骕有言鲧与水争地禹以地让水事相反也奈何专称禹能修鲧之功盖方当泛滥之时鲧务多为隄防以堙之水性逆故其患不息禹导水由地中行向鲧所为隄防以障水者皆可用之以辅水事固有因败以为功者存乎其人之善用耳宁独治水哉【今东昌府有鲧隄又名禹隄此可为马説一助】
　　又按沟洫志成帝时李寻解光言议者常欲求索九河故迹而穿之王莽时韩牧言可畧于禹贡九河处穿之纵不能九但为四五宋河渠志李垂言今考图志九河并在平原而北且河坏澶滑未至平原而上已决矣则九河奚利哉此数语足唤醒汉人
　　又按元河渠志序曰昔禹堙洪水疏河陂泽以开万世之利周礼地官所载猪防沟遂之法甚详当是之时天下盖无适而非水利也自先王疆理井田之制坏而后水利之説兴魏史起凿漳河秦郑国引泾水汉郑当时王延世皆尝试其术而有功者夏氏禹贡合注曰天下皆沟洫则天下皆容水之地而天下皆修沟洫则天下皆治水之人小水有所支分则大水不至溢决而水无不治则田无不垦后世举古沟洫封畛之法尽毁之水何得不兴害也哉此二段正可叅观
　　又按吕成公大事记周威烈王十三年晋河岸倾壅龙门至于底柱春秋后河患见史传始于此顾氏川渎异同曰三代时河患见于经传者絶少虽盘庚之诰有荡析离居之言然尔时臣民方且恋恋厥居不以从迁为乐盖止于濒河侵溢之患不若后世漂溃田庐千里一壑之甚也汉代河患渐多自宋以来大河未有十年无事者金及元患且与其国祚相始终説者以为天地之气古今不同岂其然乎
　　又按枚乗説呉王转粟西向不如海陵之仓臣瓒曰海陵县名有呉太仓今泰州东有海陵仓是修治上林不如长洲之苑后汉志东阳县有长洲泽呉王濞太仓在此此又一太仓也不得合而一之撰泰州志者合一盖见后汉无海陵谓省入东阳既而觉东阳在今天长县界中隔江都县凡一百九十里变其説曰后汉废海陵而移东阳之名于此果尔东汉当有两东阳矣何不见也惟沈约宋志海陵三国时废叅以三国呉志吕岱字定公广陵海陵人也为郡县吏避乱南渡诣孙权幕府分明有县有人有吏则是其县故在而志误脱耳废当于建安以后十载三国鼎立时故曰三国时废晋太康元年复置云
　　又按陈第季立闽人也尝登黄鹤楼望隔江汉阳府东北山实名大别为汉水入江之处因忆左氏楚师济汉而陈自小别至于大别盖近汉也杜预土地名至云大别阙不知何处岂未经斯地耶抑果以未见孔传耶于是而益信禹之神圣也当洪荒时主名山川若指诸掌后世案经索之往往错误何耶盖禹乗四载厯九州皆得诸亲见儒者虽博稽载籍口耳而已矣无惑乎言之不详也哉故曰读万卷书不行万里道不足以知山川此足正朱子往往使官属去相视山川具其图説以归作此一书又分遣官属而不了事底记述得文字不整齐之説之非
　　又按陈第季立解予乗四载曰孔传谓水乗舟陆乗车泥乗輴山乗樏后儒皆从之舟车不可易矣輴史记夏本纪作橇河渠书作毳汉书沟洫志亦作毳尸子作蕝实一物也孟康曰毳形如箕擿行泥上张守节又详释之曰橇形如船而短小两头微起人曲一脚泥上擿进用拾泥上之物孟张之解既得其形又得其用今闽越海濵皆有之泥行之具必不可易者也如淳谓以板置泥上以通行路夫置板以行泥此拙滞之法不可以变通转移彼盖未至海濵而覩所谓橇特以意度之而已耳樏史记夏本纪作檋河渠书作桥汉书沟洫志作梮实一物也如淳曰梮谓以鐡如锥头长半寸施之履下不蹉跌也蔡氏从之某见呉下仆夫施鐡环于草屦下以走沮洳之地可免顚蹶俗呼为甲马亦呼为脚涩此仆佣所用岂以禹而用之故知如淳之説舛也韦昭曰梮木器也如今轝牀人轝以行此説颇近之某谓史记作桥桥即今之轿也某尝登泰岱与武当絶顶其土人以竹兠子施皮绊于肩遇峻陡则挟之以行上下岭坂如飞山行之具必不可易者也岂以禹而废之夫曰四载如舟车乃可以载惟其可载故可以乗若如淳之説置板于泥施鐡于履板鐡之类既不可谓之载足之所践又岂可谓之乗乎夫禹称神圣用物有宜水乗舟不病涉也陆乗车可致逺也泥乗橇从者曲其足也山乗桥仆者施其锥也劳形而有逸形者在逸形而有劳心者存此所以地平天成为万世利也或问子谓读书有疑则阙今不阙四载可乎曰此无待于阙也水陆而废舟车泥山而废橇桥则没世不行寻常矣故知大禹决不能舎斯四者而别有所济也以理断之也
　　又按越明年予得呉中水利全书载明治间水利主事姚文灏答人书曰书称禹乗四载而随山刋木史称禹手足胼胝何也四载云者谓水行乗舟陆行乗车泥乗輴山乗樏也夫禹以一人而领九州之水必不得而往取通衢巨川相其大势可矣其他泥淖山径之处尽遣其属以行而已不劳焉岂不可哉而禹方且﨑岖防涉惟恐不及意者捄饥拯溺之心横于中不暇顾事体之宜不宜也胼胝云者谓手足皮厚也是必躬有执作之劳乃至此若但擘画指挥乎其间则焦劳或有而胼胝必无论语亦称其躬稼是知禹之于水不独自往又自为之也又曰政有可以坐理官有可以堂居校文听讼之类是也乃若水部农官则不然必以舟航为衙署阡陌为几席探源索委度高量卑然后为无负于人苟或不然皆心之所未尽义有所未安尤足正朱子之説之非
　　又按周谱云定王五年河徙岁在己未上距禹河功之成凡一千六百七十七年而河始变而患始生宋书始兴王濬传元嘉二十二年上言二呉晋陵义兴四郡同注太湖而松江沪渎壅噎不利故处处涌溢浸渍成灾欲从武康纻溪开漕谷湖直出海口一百余里穿渠浛必无阂滞岁在乙酉上距震泽底定时凡二千七百二十三年而震泽所由入海之路始塞而患始生归熈甫极诋穿凿之端盖自此始夫以江之湮塞宜从其湮塞而治之不此之务而别求他道所以治之愈力而失之愈逺也余尤叹人情之不可解大河已徙虽神禹复生亦不能挽之复故流而必仍求九河处穿之穿之河不复行奈何震泽入海之路不过以松江暂塞去其塞斯复流矣偏欲求新竒可喜当时功竟不立是非永鉴与因悟禹贡之三江断当从蔡传此震泽所以底定之根也宋熈宁间郏亶言禹时震泽为患东有堽阜以隔截其流禹乃凿断堽阜流为三江东入于海而震泽底定初闻似觉骇人不知沿海之地号为冈身田土高卬不比内地海濵人厯厯言之若非遇堽阜处凿断江何由分为东北流以入海又分东南流以入海乎归熙甫又曰惟三江之説明然后三呉之水可得而治三呉水治国之仓庾充实也岂细故哉
　　又按三江之解聚讼其实有三一蔡氏一苏氏一明归氏蔡氏虽引庾仲初扬都赋注注实不曾指禹贡指禹贡者唐陆氏张氏又前晋顾夷呉地记耳惜蔡见不及此苏氏虽似安国而南中北各不同前同苏氏者实惟康成见初学记引郑氏书注曰左合汉为北江右会彭蠡为南江岷江居其中则为中江故书称东为中江者明岷江至彭蠡与南北合始得称中也归氏从郭璞来今实不知郭所指是何书之三江前同归氏者宋淳熈中边寔昆山县志有是説愚尝反覆叅考苏归二説虽自有理毕竟以蔡传为定盖江至荆与汉合流至扬始入海于荆州记江汉之合不言其合而言其朝宗于海盖虽未入海而势已奔趋于海以朝宗二字状出水势之玅倘再记于扬州不防复乎经文恐不若是故知三江也者震泽下之三江尔
　　又按郑端简晓曰江汉发源于梁而荆当其下流之冲入海于扬而荆据其上游之会故于此言朝宗见其上无所壅下有所泄王恭简樵曰既言朝宗于海则入海不俟言故知三江既入不指大江也愚又考金氏履祥曰三江果以彭蠡为一则上文既出彭蠡不应下文又出三江且经文二既字对举皆本效之辞三江仍宜属震泽之下流并当采入集传
　　又按明金藻着三江水学首引禹贡三江既入震泽底定又引九川涤源九泽既陂曰今东江已塞而松江复微是川源无涤也太湖泛滥隄防不修是泽无陂障也无陂所以靡定无涤所以靡入又曰三江流水也涤源流水之所以治也震泽止水也既陂止水之所以定也使禹贡无此二句总结于后将谓三江既入震泽自定矣自汉以来治经者多忽此予谓末语似防刺东坡
　　又按三江既定为松江娄江东江矣而此三江亦言人人殊兹取明嘉靖中王司业同祖考曰案太湖自呉江县长桥东北合庞山湖者为松江又东南分流出白蚬江入急水港入淀山湖迤东入海者为东江此单锷呉中水利书所谓开白蚬江使水由华亭青龙江入海是也但淀湖之东已塞不复径趋入海而北流乃合呉淞江故曰东江已塞也自厐山湖过大姚浦东北流三折成三江俗呼为上清江下清江呉淞江其实一江也入昆山西南又分为二一名勦娘江五里许复合为一经昆山南又东南过石浦出安亭江过嘉定县黄渡入青龙江由江湾青浦入海者为娄江其安亭江在宋时已塞单锷所谓开安亭江使水由华亭青龙入海者是也至呉淞江入海则今自呉县西南逦迤而来过昆山东南以达嘉定县界曰呉淞江口甚明未曾塞自宋以前未有以刘家港为古娄江以之自朱长文续图经始兹不取
　　又按王同祖有太湖考太湖即五湖曰古人之治太湖也置五堰于溧阳以节宣歙金陵九阳江之水使入芜湖以北入于大江开夹苎干于宜兴武进之境东抵滆湖北接长塘河西连五堰所以泄长荡湖之水以入滆湖泄滆湖以入大呉渎等处而入常州运河之北偏十四斗门北下江隂之大江所以杀西来之水使不入于太湖而皆归诸江也又以荆溪不能当西来众流奔注之势遂于震泽口疏为百谓之百渎而又开横塘以贯之约四十余里百渎在宜兴者七十有四在武进者二十有六皆西接荆溪而东通震泽者也又于乌程长兴之间开七十二溇在乌程者三十有八在长兴者三十有四皆自七十二溇通经递脉以杀其奔冲之势而归于太湖也太湖上流诸水之来源若此而所以泄之者则惟于三江是赖焉又曰以江湖形势观之大要宣溧以上西北之水可使入于芜湖以归大江而不可使注于荆溪苏常以下东南之水可使趋于呉淞江归大海而不可使积于震泽此治水东南之大防也
　　又按王恭简樵曰彭蠡未猪则江西东诸州之水为扬州西偏之患震泽未定则浙西诸州之水为扬东偏之患扬虽北边淮而于徐已书乂虽中贯江而于荆已书朝宗独大江之南西偏莫大于彭蠡东偏莫大于震泽二患既平则扬之土田皆治矣故特举二泽以见扬功之告成若其南偏率是山险浙亦山谿计不劳施工故余不书也此亦是发明三江不指大江之江处
　　又按金仁山曰禹猪彭蠡废其旁地为芦苇以备浸淫故阳鸟居之如汉筑河隄去河各二十五里以防泛滥其后民颇居作其间时被漂没以此知禹废彭蠡之濵以居阳鸟其为民防患之意盖深茅氏瑞徴曰此句正见善治水者不与水争利岂直见禽鸟之得其居止而遂其性也哉余谓隄防之作近起战国汉当作战国二字为是
　　又按范文正公撰张公纶神道碑云海陵郡有古堰废既乆海涛为患纶请修复议者谓将有蓄潦之忧纶曰涛之患岁十而九潦之患岁十而一防九而亡一不亦可乎卒成之又江东大水纶请治五渠以泄于海议者谓潮将挟沙而至欲导终塞纶曰彼日之潮有损与盈三分其时损居二焉众川乗其损而趋之曾莫御哉卒治之后范文正知苏州上宰相书论呉中水利宜开松江俾归于海正从纶得来
　　第九十三
　　王伯厚尝谓蔡氏禹贡传曰鸟防地志在陇西郡首阳县西南今渭州渭源县西也此以唐之州县言若本朝舆地当云今熙州渭源堡又曰朱圉地志在天水郡兾县南今秦州大潭县也九域志建隆三年秦州置大潭县县有朱圉山熙寕七年以大潭隶岷州今为西和州当云今西和州大潭县此二説絶是虽然余犹憾其掊击之不尽也请广之蔡氏曰今沧州之地北与平州接境相去五百余里今沧州北乃天津衞宋之清州界非平州平州却在东北五百余里中隔幽州之武清境不相接又曰防山地志在泰山郡防隂县西南今沂州费县也今沂州费县当作今沂州新泰县至防山实在费县北当云在今沂州费县新泰二县之界东海郡祝其县今海州朐山县也朐山县当作怀仁县今下邳有石磬山当作今下邳县有磬石山彭蠡在豫章郡彭泽县东【已正作西】合江西江东诸水跨豫章饶州南康军三州之地尤为不谙本朝制度宋制州必兼郡州而不兼郡者其州小洪饶二州既皆大当改饶州曰鄱阳方一例蔡氏时豫章久升为隆兴府更当改豫章作隆兴府今岳州巴陵县即楚之巴陵楚不见有甚巴陵巴陵二字起于三国呉有巴邱邸阁城晋遂于此置巴陵县今按南郡枝江县有沱水然其流入江而非出于江也案汉枝江县注江沱出西东入江顔师古曰沱即江别出者也分明已説自江出何如云非出于江况郦氏又有枝江县以江沱枝分而获名乎云梦泽名跨江南北华容枝江江夏安陆皆其地宋江夏县汉沙羡地在江之东非古云梦地今兴仁府济隂县南三里有菏山宋济隂废县在今曹县西北其地并无山嶓冡山地志在陇西郡氐道县又云在西县今兴元府西县三泉县也盖嶓冡一山跨于两县云案氐道县无考汉西县在宋西和州今为县宋西县为汉汉中郡沔阳县地后魏置嶓冡县隋始改曰西县下到宋去汉之西县南北相距五六百里岂得一山跨其境且其水亦分东西二宋三泉县则在今宁羌州汉广汉郡葭萌县地也汶江县今永康军导江县当作今茂州汶山县安阳县今洋州眞符县当作今金州汉隂县西倾山在陇西郡临洮县西今洮州临潭县西南临潭县唐广徳初陷吐蕃宋大观二年收复仍旧为洮州而不置县当作今洮州城西南扶风杜阳县今岐山普润县之地亦汉漆县之境当作今凤翔府麟游普润二县之地亦汉漆县地终南在扶风武功县东【东字今增】今永兴军万年县南五十里也终南山西起秦陇东彻蓝田横亘闗中且八百里必欲贴汉武功县言当作今凤翔府郿县界有故武功城终南山在郿县南三十里万年县至蔡氏时久更名樊川惇物在扶风武功县东【亦今増】今永兴军武功县也殊属妄谈宋武功县汉漦县美阳二县地岂得认为汉故邑当亦作今凤翔府郿县界有故武功城惇物山在其东龙门山在冯翊夏阳县今河中府龙门县当作在今同州韩城县及河中府龙门县之地盖山跨河之西东云昆仑在临羌汉金城郡临羌县有昆仑山祠非眞山司马彪衍祠字而蔡氏误本析支在河闗西千余里当依应劭于西下增南字岍山地志扶风岍【当从水】县西呉山古文以为汧山是班氏合为一山当作今陇州汧源县西六十里有汧山陇州呉山旧县西南五十里有呉岳山方舆寰宇记合为宋人语又引晁氏曰今之陇山天井金门秦岭山者皆古之岍也尤非括地志岍山在陇州汧源县西六十里其山东邻岐岫西接陇冈汧水出焉谓陇与岍为一犹可至天井山在今陇州南一百里金门山又在州南百四十里秦岭山虽大要以在今蓝田县商州者为正吾闻终南秦岭本一山矣未闻与岍为一也今陜州陜县有三门山是也陜县当作硖石县三门山在县东北五十里太行山在河内郡山阳县西北今怀州河内也不知汉太行山有二其在山阳县者名东太行山秪当引曰太行山在河内郡壄王县西北今怀州河内县北二十五里也汉山阳为宋修武县非河内太华在今华州华隂县二十里括地志元和志寰宇记并云在华隂县南八里今襄阳府南章县章当作漳叶榆泽其地乃在蜀之正西非正西西南也又东北距宕昌不逺宕昌虽近雍州西南然与炖煌县之三危中隔大河此条秪当阙疑洛汭在今河南府巩县之东洛之入河实在东南河则自西而东过之案杜氏左传注洛汭在巩县南帝王世纪在巩县东北三十里二説不同考元和志隋时巩县移治东界由是洛水乃在西北也宋河渠志元丰二年导洛水入汴通志今洛水经巩县北三里又东至县东北二十里汜水县界入河盖宋所移云然古时洛口断在巩县之西作东者非今郢州长寿县磨石山发源东南流者名澨水至复州竟陵县界来又名汊水来乃者字之譌及检明初刘三吾奉防纂书传会选本亦是来字知承譌久矣呜呼此制举取士经筵进讲之书也而作者懵然其本朝舆地事迹之粗者至于如是岂不令异代以后读者有秦无人之叹哉按黄子鸿极诋蔡传者偶举其华容县有夏水首出于江尾入于沔亦谓之沱曰夏水从无沱称不知蔡沈何所自来应属臆説余曰此本郑康成注盖此所谓沱也见孔疏者未为臆説即证以郦注夏水云江津豫章口东有中夏口是夏水之首江之汜也计当南宋蔡氏所见本汜定作沱何则水自江出为沱此正夏水初分出江处也于沱为合不然水决复入为汜此非夏水至云杜入沔处也于汜为不合及检朱谋防笺江水至枝江县曰江汜汜当作沱何实获我心子鸿笑曰子于蔡传亦可谓憎而知其善哉又按寰宇记羽山在海州朐山县西北九十里正汉志祝其县之羽山此止论山所在之县不论县名合于汉与否此类甚多不然汉祝其城在怀仁县南四十二里县所在非山所在也岂得駮曰汉祝其今怀仁哉予久而始悟其失特自掊击之以谢蔡氏焉又按朱圉山向所登陟者山最小元和志所谓朱圉山在伏羌县西南最合近徧徴之通典天水郡上邽县有朱圉山九域志秦州成纪县有朱圉山岷州大潭县有朱圉山何朱圉之多也説者遂谓朱圉山连峰疉嶂绵亘于伏羌县之西南皆可以朱圉目之予以为否班氏明于兾县下注曰朱圄山在县南梧中聚一村落中所有之山他县宁得而附会去耶或曰子言在伏羌西南三十里而元和志则六十里不合者何也予曰今之县治乃宋熈宁三年以伏羌寨为城者在秦州西九十里是九域志与元和志云县东南至秦州一百二十里者移却三十里矣或曰子亦知秦汉兾县故城乎在今县南五十步亦余所目覩大抵山水泽薮原隰非身所亲厯及文献之凿凿者都未可慿余犹嫌王伯厚谓朱圉在大潭之不甚确耳
　　又按蔡传多有不可考者如徐州云鱼用祭祀今濠泗楚皆贡淮白鱼亦古之遗制与因徧考宋史地理志元丰九域志太平寰宇记此三州仅吾楚土产淮白鱼不闻其入贡也两志载楚之入贡者纻布一十疋又上考唐书地理志元和郡县图志此三州亦不贡淮白鱼蔡氏将无以口腹之欲自出令耶寰宇记连水军土产有淮白鱼而反不引及
　　又按蔡传引水经曰淮水出南阳平氏县胎簪山禹只自桐柏导之郦道元曰渭水出南谷山在鸟防山西北禹只自鸟防同穴导之熊耳卢氏县熊耳山洛水出冡岭山禹只自熊耳导之世无异议余谓冡岭山即讙举山在今商州西北一百二十里熊耳山括地志在卢氏县南五十里今相去不及三百里犹可曰禹从此导若胎簪山在今桐柏县西北三十里去县东一里之桐柏山三十里余耳禹当日岂惜此三十里之劳乎南谷山在今渭源县西二十五里鸟防同穴山则在县西二十里刚少五里禹岂惜此五里之劳也者道破眞堪喷饭此非郦氏本文蔡增出耳余尝譬蔡氏宛如今童子作小题时文翻剔字眼以为新曾何当于经学或曰毕竟作何解曰禹主名山川正初治洪水多大概统名其山后代方渐于一山之间别标名目如桐柏之有胎簪鸟防同穴之有南谷禹之时岂有是哉止统为一山尔惟导河积石岷山导江与此导洛熊耳皆非其源可如蔡氏解又按上谓止论山所在之县不论县名合于汉固已孰知又有山所在之县祗为县不合于汉县并山亦不眞在此县如岷山为江源是也不可不极论之蔡传引地志岷山在蜀郡湔氐道西徼外在今茂州汶山县江水所出也岂不大谬汉湔氐道县在唐为松州广徳初陷吐蕃宋亦为吐蕃地今为松潘衞在成都府西北七百六十里岷山又在衞西北二百二十里曰大分水岭江源出焉或曰即古羊岭云相距五百八十余里岂一地乎子鸿曰误自元和志汶山县载岷山而乐史因之蔡沈又因之余曰郭璞注山经已言岷山今在广阳县西江所出广阳晋所更汉汶山县之名者子鸿曰诚然余曰误尚不止此汉武帝元鼎六年置汶山郡于此县曰汶江已似专指此地或曰然则岷山不在茂州汶山县乎余考隋地理志汶山郡左封县有汶山临洮郡临洮县有岷山元和志岷州溢乐县南有岷山括地志岷山在溢乐县南连绵至蜀防二千里皆名岷山安在茂州不有岷山与但蔡氏以班志江水所出四字系西徼外之下者窜于今茂州汶山县之下此倒置其文輙失者是也然则集传当云何曰当作岷山地志在蜀郡湔氐道县西徼外江水所出唐为松州嘉诚县末陷于吐蕃本朝未复今茂州汶山县南有岷山江水则自徼外流入者
　　又按蔡传又引晁氏曰蜀以山近江源者通为岷山连峰接岫重疉险阻不详逺近青城天彭诸山之所环绕皆古之岷山青城乃其第一峰也止首二句为足存余乃杜光庭游青城山记语岷山连峰接岫千里不絶青城乃第一峰也又增出天彭诸山四句曾何当于经防余欲取宋儒王氏炎曰江汉发源此州方江汉之源未涤水或泛滥二山下其地有荒而不治者今既可种艺知二水之顺治也又史记货殖传汶山之下沃野下有蹲防至死不饥汶山即岷山则岷山之宜树艺旧矣二条以补之
</div>
    <div class="pagination">
<a href="尚书古文疏证_page6.html">上一页</a><span>...</span><a href="尚书古文疏证_page2.html">2</a><a href="尚书古文疏证_page3.html">3</a><a href="尚书古文疏证_page4.html">4</a><a href="尚书古文疏证_page5.html">5</a><a href="尚书古文疏证_page6.html">6</a><span class="current-page">7</span><a href="尚书古文疏证_page8.html">8</a><a href="尚书古文疏证_page9.html">9</a><a href="尚书古文疏证_page10.html">10</a><a href="尚书古文疏证_page11.html">11</a><a href="尚书古文疏证_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
