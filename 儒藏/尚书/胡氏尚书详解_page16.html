<!DOCTYPE html>
<html>
<head>
    <meta charset="UTF-8">
    <title>胡氏尚书详解 - 第 16 页/共 18 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>胡氏尚书详解 - 第 16 页/共 18 页</h1>
    <div class="content">　　今文子文孙孺子王矣其勿误于庶狱【重事】惟【专择】有司之牧夫【养民一云以养民之贤用刑】
　　前言庶言庶狱庶愼次言庶狱庶愼至此专言庶狱狱民命所系所以祈天命长王国者在焉他事误犹可改狱可误乎勿误狱而择牧夫则有生之者无伤之者矣
　　其克诘【治修】尔戎兵【车马器械】以陟【升】禹之迹【芒芒禹迹画为九州】方【严整】行天下至于海表【蛮夷戎狄】罔有不服以觐【见】文王之耿光以扬【发】武王之大烈【功】
　　兵刑之大者刑之误且不可况兵乎天下虽安忘战必危必安不忘危有奋张无惰偷使奸萌潜折然后前人之光烈不坠周官巡侯甸征不庭克践此语矣
　　呜呼继自今后王立政其惟克用常【吉】人
　　曰吉曰常德也憸人则才者也有德之人如谷粟布帛得之生不得死一日不可无也而重迟木讷不能与小慧新进者争长于颊舌之闲世主惑于取舎而治乱分焉故周公于卒章特慨叹而申告之
　　周公若曰太史【太史当书简以垂后世故呼而告之】司寇苏公【苏忿生为武王司寇】式【用】敬尔由【用】狱【重民命】以长【久】我王国兹式【治狱者当以此为法】有愼以列【条】用中罚【中则轻重不差】
　　立政所重在狱故篇终举苏公长国之事呼太史书之使用刑者式之以用中焉一云太史掌典法则凡司寇所用皆出于太史所掌二职相关康叔为司寇必及内史而苏公之能长国太史预有力焉故周公兼举以为用刑者法也











　　尚书详解卷十
　　钦定四库全书
　　尚书详解卷十一　　　　宋　胡士行　撰
　　周官第二十二　　　　　　　　周书
　　金縢幼年书也洛诰还政书也无逸立政敎戒书也周官亲政书也合而观可以见成王之本质与其昬明疑信之变讲贯启发之深与其知类通达离师傅而不反过此君陈又过此顾命而成王进德终始之序周公格君造化之功着矣
　　成王旣黜殷命【尽去武庚余党】灭淮夷【成王即政再叛】还归在丰【告文王庙】作周官
　　海内清晏创制立法之事可兴矣
　　周官惟周王抚【临】万邦巡侯甸【侯国】四征弗庭【朝】绥【安】厥兆民六服羣【众】辟【侯】罔不承【奉】德【王德】归于宗周【丰】董【督】正【裁】治官
　　虞五服
　　甸侯绥要荒
　　周六服
　　侯甸男采衞要
　　六服承德则四海皆随其运转治官董正则万世皆入其维持其进不可阶级数其大不可尺度量也
　　王曰若【顺】昔【上古】大【逺】猷【谋】制治于未乱保邦于未危【阖辟屈伸闲不容髪】曰唐虞稽【考】古【上古】建【立】官惟百内有百揆四岳【统内治】外有州牧【十二牧】侯伯【五国一长统外治】庶政惟和万国咸宁夏商官【建官】倍【二百】亦克用乂明王【注云圣帝明王】立政不惟其官【具官】惟其人【得人】
　　揆岳牧伯挈其纲也纲举则目张矣和宁者无为而治唐虞之治体然也百而倍焉不矜于同而同于治要在得人而已
　　今予小子祗勤于德【君德】夙夜【恐】不逮【及】仰惟前代时【是】若【顺】训【敎】迪【启】厥官
　　正身以正百官
　　立太师【导之敎训】太傅【辅以德义】太保【保其身体】兹惟三公论道经【经纶】邦燮【和】理【调】阴阳【三光全寒暑平】官不必备【具官】惟其人【得人则任无人宁阙】
　　明则邦国幽则阴阳所以然者乃所谓道也经纶之功藏于无迹和调之妙闲不容髪论云者拟议以成其变化讲明启沃而精一之者也
　　少师少傅少保曰三孤【孤特自守】贰【副】公【大】化寅【敬】亮【相】天地弼予一人
　　阴阳以气言天地以形言燮理运之也寅亮承之也公不言弼一人者论道未有不自君心始特王尊三公若不欲以身烦之
　　冢【大】宰【天官之长天子之相】掌邦治统百官【官异职管摄之使归于一】均四海【四海异宜均调之使平】司徒【地官之长】掌邦敎敷五典【常】扰【驯习蓄养在寛之义】兆民宗伯【春官之长】掌邦礼【郊坛昭穆之等聘享射御之节贯本末等文质】治神人【使不僭乱謟渎】和上下【使不乖争陵犯】司马【夏官之长】掌邦政【戎政】统六师平邦国【平其不平非夸武功天讨也】司寇【秋官之长】掌邦禁诘【推鞠穷诘】奸慝【隐而难言】刑【直刑之】暴乱【显而易见】司空【冬官之长】掌邦土居【各居其所不迁异物】四民【士农工商】时【因时使民种树】地利
　　三公三孤天子所与共调精祲之原而无所治者也统万事而分治之六卿实为之纲冢宰相天子统百官司徒以下皆属焉而均列之六者纲在网中而首岂越身外哉乾坤与六子并列八方冢宰与六卿并居六职一也
　　六卿分职各率其属以倡【率】九【州】牧阜【大】成兆民六年五服一朝【每一年一服入觐要服不责其必来其年五服各休本国】又六年【十二年五服一朝】王乃时【四时】巡【巡四岳】考制度于四岳诸侯各朝于方岳【详见舜典】大明黜【无功削地贬爵】陟【有功加地进律】
　　卿牧倡和表里有彞矣然久歴嵗序非时振之岂无壅滞而不达者乎巡而考焉礼乐刑政斯四达而不悖矣
　　王曰呜呼凡我有官君子【合尊卑小大同训之】钦乃攸司【不出位】慎乃出令【审于未然之先】令出惟行【已出必行】弗惟反【不可误而反】以公【理】灭【胜】私【情】民其允【信】怀【感】学古【古训】入官议事以制【所学成法】政乃不迷【胶滞疑惑】其尔典常【当代之法】作之师无以利口乱厥官【制度】蓄疑【有疑即辨可否立决蓄而不辨一前一却】败谋【谋所以不成】怠【不及】忽【过】荒政不学【古】墙面莅事惟烦【墙面则事至无以应不胜其烦矣】戒尔卿士功【业之成】崇【高】惟志【勤由志生】业【功之积】广惟勤【志由勤进】惟克果【敢】断【决】乃罔后艰【不果断则志勤废矣】位【高】不期【觉】骄禄【厚】不期侈恭俭惟【必】德【实德】无载【容】尔伪【声音笑貎之为】作德心逸【安】日休【广胖】作伪心劳【殚其智虑左蔽右隐】日拙【人见肺肝百短呈露】居宠【得君】思危罔不惟畏弗【若不】畏【则】入畏【矣】推【尊】贤【人之贤】让能庶官乃和【无争功能】不和政庬【杂】举【荐】能其官惟尔之能称【举】匪其人惟尔不任【胜任】王曰呜呼三事【三公】曁【至】大夫敬尔有官乱【治】尔有政以佑乃辟永康兆民万邦惟无斁
　　所以期庶官者大且逺矣
　　成王旣伐东夷肃愼【东北逺夷】来贺王俾荣【国】伯【爵】作贿【赐以财贿】肃愼之命【册书一书亡】
　　周公在丰【致政归丰邑成王不容逺去鲁国】将没欲葬成周【以己所营终始念之】公薨成王葬于毕【附文武兆域】告周公【柩】作亳姑【孔云成王践奄迁其君蒲姑告葬并合一书亡】
　　君陈第二十三　　　　　　　周书
　　周公旣没命君陈【郑以为周公子然书中皆不及恐不然】分正【尹】东郊【洛之东】成周【殷民所迁】作君陈
　　此继周公之任也
　　君陈王若曰君陈惟尔令【粹美】德孝恭惟孝友于兄弟克施有政命汝尹【君长】兹东郊敬哉
　　孝恭亲爱父母而敬之至也孝则必友德之美孰大焉本立道生移之官政何不克之有
　　昔周公师【敎】保【安】万民民怀【感】其德往愼乃司兹率【循】厥常【法】懋【勉】昭【明】周公之训惟民其乂
　　周公化商之道尽矣后来者懋而勉之可也纷更之不可也
　　我闻曰【吕云闻之周公夏云闻之人】至【极】治馨香【形质正而气臭升正者有方升者无方馨香者精华之上达者也】感于神明黍稷非【不足为】馨明德【至治之本】惟馨尔尚式【法】时【是】周公之猷【道】训惟日孜孜无敢逸豫商顽非可以势迫感孚之道至精至微周公之猷训具在惟有日新笃实之功者能体之
　　凡【常】人未见圣若【如恐】不【弗】克【得】见旣见圣亦不克由【导行】圣尔其戒哉
　　君陈亲见周公者故以不克申戒之
　　尔惟风【君子之德】下民惟草【小人之德】图【谋】厥政莫或不艰【思艰】有废【罢所有】有兴【起所无】出入【反覆】自【从】尔师【众】虞【度】庶【众】言同则绎【防思】尔有嘉谋嘉猷【出入虞绎而尽善者】则入告尔后于内尔乃顺【承】之于外曰斯谋斯猷惟我后之德呜呼臣人咸【皆】若【如】时【是】惟良显哉
　　风动草偃机括之系如此而可不艰乎废兴更革尤当斟酌始谋之众终归之君一毫有己之私不容焉良显冝哉
　　王曰君陈尔惟周公丕【大】训无依【恃】势作威无倚【专任】法以削【刻】寛【寛厚之中】而有【黙有】制【法制】从容【暇豫】以和【此和中之体当然】殷民在辟【法】予曰辟尔惟勿辟予曰宥【恕】尔惟勿宥【不徇上意】惟厥中【循理而已】有【民有】弗【不】若【顺】于汝政弗化于汝训辟【惩】以【可以】止【戒】辟【罪】乃【然后】辟【不可泛施】狃【习】于奸宄败常乱俗三【三犯】细【虽小】不【不可】宥【恕也刑故无小之义】尔无忿【怒】疾【恶】于顽【敏者举隅而己得顽者提耳而未谕】无求备于一夫必有忍其乃有济【成】有容【忍犹有坚制力蓄之意容则洪裕寛绰忻忻然有余地矣】德乃大【忍言事容言德浅深固有闲】简【择】厥修【能修饰者】亦简其或不修进【用】厥良【善】以率其或不良
　　顽可疾也而化之者不可疾也自三细不宥之外余昔忍而容之可也旌别淑慝举善敎不能所以化之者盖有不迫之道焉
　　惟民生【天降之衷】厚【本厚】因物【有物】有迁【移而为薄】违【不从】上所命【令】从厥【上】攸【所】好【意】尔克敬典【五典】在德【实有诸已】时乃罔不变【化实德感人捷于桴皷】允升于大猷【道】惟予一人膺【当】受多福【化之博福之厚也】其尔之休【美】终有辞【名称】于永世【福之厚名之长也】
　　民性本善顾上有好者率之耳德化行世道升君之福臣之名何有纪极君陈可不勉哉
　　顾命第二十四　　　　　　　　周书
　　成王将崩命召公毕公率诸侯相康王作顾命【临终囘首作命】力疾临朝二公受重任所以公天位严大寳惩三监流言之变也顾命成王所以正其终康王之诰康王所以正其始
　　顾命惟四月哉生魄【十六】王不怿【恱快】甲子王乃洮【洗】颒【盥】水相【扶】被【加】冕服凭【依】玉几乃同【并】召太保奭芮伯彤伯【宗伯】毕公【司马】防侯【司寇】毛公【司空】师氏【大夫】虎臣【宿衞】百尹【官长】御事
　　班庭听命
　　王曰呜呼疾大渐【进】惟几【危】病日臻【至】旣弥【久】留恐不获【得】誓【告】言嗣【续】兹【我志】予审【详】训【敎】命汝
　　此述顾命之意也
　　昔君文王武王宣【布】重光【如舜言重华】奠【定】丽【民所依附富之】陈【布】敎则肄【习之久而理事贯彻】肄不违【违道】用【以】克达【推而代】殷集大命在后之侗【我小子】敬迓【迎】天威嗣守文武大训无敢昬【乱】逾【越】今天降疾殆【恐孔云危也絶句】弗兴【起】弗悟【省】尔尚明【明听】时朕言【命】用敬保元【太】子钊【康王名】【大】济【渡】于艰难【之业】柔【怀】逺能【和】迩安【慰】劝【导】小大庶邦思夫人【人受天地之中以生】自【当自】乱【治】于威仪【有威仪之则皆天命也】尔无以钊冐【昧】贡【进】于非几【威仪之非当于其几微谨之】
　　此顾命之辞也谨威仪者所以迓天命此可以见成王之学力临死生而不乱矣
　　兹【众臣】旣受命【顾命】还【归】出【彻】缀衣【帷幄】于庭越翼【次】日乙丑王崩太保命仲桓南宫毛【朝臣之贤】俾【使】爰【于】齐侯吕伋【太公子仕王朝宿衞】以二【二臣执】干戈虎贲百人逆【迎】子钊于南门之外【入自端门内外咸覩】延【迎】入翼【次】室恤【忧】宅【居】宗【主天下】丁卯命作册【板书立康王】度【依法】越七日癸酉【旣殡】伯【方伯】相【作相召公】命士须【预致】材【共丧百用之木】狄【下士】设黼【画斧】扆【屏风设之牖户之闲】缀衣【帷帐】











　　牖闲【东户西设一座】南向敷重【二重】篾【桃竹】席黼【白黒缯】纯【丝】华【文彩】玉【饰几】仍【生时旧用】几
　　此朝诸侯见羣臣之坐也
　　西序【厢】东向敷重底【蒲苹】席缀【杂色】纯文贝【玳瑁】仍几
　　此旦夕听事之坐也
　　东序西向敷重丰【莞草厚】席画纯雕【刻】玉仍几
　　此养国老飨羣臣之坐也
　　西夹【夹室隐暎之处】南向敷重笋【竹箨】席【黒】纷【组】纯漆仍几此与亲属私宴之坐也
　　越玉五重【璧琬与琰大玉夷玉天球】陈宝【宝器赤刀大训河图】赤【色】刀【武王伐纣时刀】大训【典谟】【大】璧【玉】琬【珪】琰【圭皆九寸】在西序大玉【玉之大者】夷玉【玉之常者】天球【磬】河图【伏羲时神马所负图】在东序【厢】
　　此玉宝陈之两厢
　　【国所作】之舞衣大贝【如车渠】鼖皷【长八尺】在西房兊【古巧工】之戈和【古弓人】之弓垂【舜共工】之竹矢在东房
　　明堂五室此路寝特有东西房者镐京室武王之制左右房也
　　大辂【玉为车首】在賔【西】阶面【前】缀【金次小】辂在阼【东】阶面先【象与玉配】辂在左塾【夹闲侧室】之前【门内之西自外向之在左】次辂【木次象】在右塾之前
　　成王殡在西故以上所陈座位器物以西为上
　　二人雀【赤黒如雀】弁【士服】执惠【三隅矛】立于毕门【路寝门】之内四人綦【青黒】弁执戈上刃【铁向上】夹两【东西】阶戺【堂廉尽处】
　　士皆立堂下
　　一人冕【大夫服】执刘【钺属】立于东堂【路寝东门之前堂也阶而立以备升降之】一人冕执钺【斧】立于西堂一人冕执戣【防】立于东垂【路寝东阶四达地】一人冕执瞿【戣属】立于西垂一人冕执锐【矛属】立于侧阶【堂北惟一阶谓之侧阶犹言特阶也堂垂立者四人二人立东西堂二人立东西垂则堂之南宿卫备矣故此一人立堂北侧阶】
</div>
    <div class="pagination">
<a href="胡氏尚书详解_page15.html">上一页</a><span>...</span><a href="胡氏尚书详解_page11.html">11</a><a href="胡氏尚书详解_page12.html">12</a><a href="胡氏尚书详解_page13.html">13</a><a href="胡氏尚书详解_page14.html">14</a><a href="胡氏尚书详解_page15.html">15</a><span class="current-page">16</span><a href="胡氏尚书详解_page17.html">17</a><a href="胡氏尚书详解_page18.html">18</a><a href="胡氏尚书详解_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
