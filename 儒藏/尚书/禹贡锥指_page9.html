<!DOCTYPE html>
<html>
 <head>
  <meta charset="utf-8"/>
  <title>
   禹贡锥指 - 第 9 页/共 16 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   禹贡锥指 - 第 9 页/共 16 页
  </h1>
  <div class="content">
   徳清胡渭撰
　　黒水西河惟雍州【説文雍于用反】
　　传曰西距黒水东据河龙门之河在冀州西正义曰河在雍州之东而谓之西河者以冀州西界故王制云自东河至于西河千里而近是河相对而为东西也渭按黒水水经注云出张掖鸡山南流至炖煌过三危山南流入于南海括地志云源出伊州伊吾县北百二十里南流絶三危山在沙州炖煌县东南四十里二説未知孰是通典云孔郑通儒莫知其所或是年代久逺遂至堙涸无以详焉辩见导水河经龙门而南至于华隂为西河左传昭十三年晋叔鱼谓季孙曰将为子除馆于西河礼记子夏退而老于西河之上史记魏武侯浮西河而下封吴起为西河守皆此水也
　　尔雅河西曰雝州注云自西河至黒水疏引李巡云兼得梁州之地周礼正西曰雍州疏云周之雍豫于禹贡兼梁州之地按梁并于雍说本汉志然雍州西北二边世有戎翟之患自夏桀时畎夷入居邠岐之间成汤既兴伐而攘之及殷室中衰诸夷皆叛至于武丁征西戎鬼方三年乃克故其诗曰昔有成汤自彼氐羌莫敢不来享莫敢不来王言武丁能继汤之烈也及武乙暴虐犬戎防边周古公逾梁山而避于岐下及太丁之时季歴伐燕亰之戎戎人大败周师文王为西伯西有昆夷之患北有玁狁之难遂攘戎翟而戍之莫不賔服厉王无道戎狄防掠乃入犬丘杀秦仲之族宣王承厉王之后玁狁孔炽整居焦获侵镐及方至于泾阳雍州之域为戎翟所侵陵如此则其疆场未必能悉如禹贡又禹贡梁州之山水无一入职方者故杜氏言梁州当夏殷之间为蛮夷之国盖即牧誓所称庸蜀卢彭等是也雍之并梁亦虚名耳今据周礼言之正东曰青州其南则有其北则有幽而西则不然目雍州以正西其西北西南两隅皆缺焉然则梁地为羁縻之国固不待言而雍之西境如西倾积石猪野流沙三危黒水之区皆没于戎翟禹贡之旧疆不可复问矣尔雅目雝州以河西则华山以南不在界中可知其西北亦当亏损殷周之雍实小于禹贡或因并梁之说而反以为大此耳食之学未可与道古也
　　雍州为奥区神臯后稷始封于邰【一作骀又作斄】公刘处豳太王徙岐文王作丰武王治镐及扈崇密须之封皆在焉春秋时可考者虢【文王弟所封曰西虢】周召毕丰郑【初封咸林之地汉为郑县属京兆今华州是】秦芮梁崇密骊戎白狄晋【西境是】凡十四国战国时属秦而魏赵亦兼得其地秦并天下置内史上郡北地九原陇西云中【西南境唐榆林郡是】汉以其地之西偏置凉州【领郡十汉志云改雍曰凉】而三辅则领于司后汉并因之魏分置秦州晋又分置雍州【领郡国七治京兆凉州领郡国八治武威秦州领郡六治上邽】唐为亰畿之亰兆府【雍州】华隂【华】冯翊【同】扶风【岐】新平【邠】等郡关内道之汧阳【陇】安定【泾】彭原【宁】安化【庆】平凉【原】灵武【灵】五原【盐】宁朔【宥】洛交【鄜】中部【坊】延安【延】咸宁【丹】上郡【绥】银川【银】新秦【麟】朔方【夏】九原【丰】榆林【胜】安北【大都护府分丰胜二州界置】等郡陇右道之天水【秦】陇西【渭】金城【兰】防宁【防】安乡【河】临洮【洮】和政【岷】宁塞【廓】西平【鄯】武威【凉】张掖【甘】酒泉【肃】晋昌【瓜】炖煌【沙】伊吾【伊】交河【西】北庭【庭州后为都护府】安西【都护府】等郡按以上通典所列伊吾交河北庭安西自古为戎狄不在禹贡九州之限又河湟之间吐谷浑故地未尝为郡县故不入雍域以今舆地言之陜西临洮平凉庆阳延安凤翔五府其西安府则唯商州洛南山阳镇安商南巩昌府则唯凤县两当徽州成县阶州文县为梁域余皆属雍又榆林卫宁夏卫宁夏中卫及靖逺岷州洮州三卫行都司所领甘州庄浪等诸卫所其在化外者南至西倾积石西逾三危北抵沙漠皆古雍州域也
　　黒水今不可得详据括地志言出伊吾南流絶三危山则当自炖煌北大碛外流入郡界南经白龙堆东三危山西又南经吐谷浑界中又南经吐蕃界中绕出河源之外而入于南海梁州之黒水别是一川非为雍西界者也说见导水
　　西河东与冀分界自今榆林卫故胜州东北折而南且西经府谷神木又西南经葭州吴堡又南经绥徳清涧延川延长又东南经宜川【并属延安府】又南经韩城郃阳朝邑以至于华隂【并属西安府】与豫接界河行凡一千七百余里
　　雍之南界自华隂太华山以西为华州渭南蓝田鄠县盩厔【并属西安府】郿县寳鸡【并属凤翔府】皆以南山与梁分界又西为凤县有大散岭又西为徽州有鐡山木皮岭又西为成县有鹫峡羊头峡龙门戍【并属巩昌府】又西为岷州卫又西为洮州卫有西倾山皆与梁分界处也【详见梁州】自西倾又西歴吐谷浑南至大积石自积石又西歴吐谷浑南党项白兰之北至于黒水吐谷浑本辽东鲜卑种也东晋初徙居枹罕宋景平中其子孙有阿豺者升西彊山观垫江源则其地南至西倾矣又数传为夸吕始自号可汗治伏俟城在青海西十五里据有甘松之南洮水之西南极于白兰其地东西三千里南北千余里党项羌在古析支之地汉时烧当羌亦尝居之白兰者羌之别种也其地皆与吐谷浑接吐谷浑在河湟之间即先零烧当诸羌故地积石在其西南南枕赐支河曲禹导河自此始则湟水之南积石之北西倾之西其为雍州之域无疑矣雍之北界经无可见约略言之自今塞外东受降城之西与冀分界【元和志云东受降城在胜州榆林县东北八里】又西四百里为中受降城【元和志云南至麟州四百里】又西四百余里为西受降城【元和志云在丰州西北八十里】唐景龙二年张仁愿所筑南直今榆林卫黄河经三城之南谓之北河河北有隂山为华夷大限侯应曰北边塞至辽东外有隂山东西千余里是也又西为髙阙山战国时赵筑长城并隂山下至髙阙为塞及秦始皇斥逐匈奴城河上为塞又使蒙恬度河取髙阙陶山北假中筑亭障以逐戎人是也其地又有光禄塞鸡鹿塞汉受降城皆云中五原二郡境也又西为河西四郡之北鄙汉太初中收匈奴休屠浑邪王地置武威张掖酒泉敦煌以通西域隔絶羌胡往来武威姑臧县北三百里有白亭军元和志云在马城河东岸天寳十年哥舒翰置因白亭海为名也张掖东北一千五百余里有地曰居延元狩二年霍去病出北地二千余里过居延太初三年使路博徳筑居延泽上今甘州卫塞外居延故城是也亦曰居延塞元为亦集乃路地理志云在甘州北一千五百里城东北有大泽西北俱接沙碛乃汉居延故城明洪武初冯胜防肃州进至扫林山亦集乃路是也合黎山在张掖县西北二百里弱水由此东北入居延泽遮虏障在肃州酒泉县北二百四十里李陵与单于战处敦煌即今废沙州卫卫北抵大碛碛外即古伊吾卢地唐置伊州今为废哈密卫也自云中至敦煌六郡皆古雍州之域后为戎翟所据至秦汉始收复者其北皆临大碛大碛即沙幕【汉人谓之幕唐人谓之碛】东西数千里南北逺者千里无水草不可驻牧虽禽兽亦不能居之通典曰梁州境宇虽遐逺而杂以夷獠中夏唯冀州最大渭按九州雍为大冀梁次之雍东西相距约三千七百余里南北相距约二千五百余里四隅无大空缺禹导山水所行无外国地河自积石入雍域为中国河禹导河自此沿流而下直至于龙门则金城朔方之河必不在戎翟界中可知也杜氏误以龙支之积石为禹贡之积石遂谓河湟之间自古为羌戎非中国所有雍西南境亏地广二千里轮千余里矣故语大不数雍云
　　弱水既西
　　传曰导之西流至于合黎正义曰诸水言既道此言既西由地势导之使西流也郑云众水皆东此水独西故记其西下也程氏曰弱水初必壅遏而东既导之西则逆者顺矣渭按地理志张掖删丹县桑钦以为导弱水自此西至酒泉合黎今陜西行都司之山丹卫故删丹县也详见导水
　　傅同叔云横流之时弱水亦东侵而被于河河不安而泾亦受其患禹导之使西以复其故道则河西无泛滥之水河安而泾亦安矣渭按弱水在大河之西其地虽逺而泛滥特甚雍州之患无急于此者故禹先治之河大矣弱水之去来不足为重轻其为灾亦止河西耳泾水更不相及不可以既字连下为义
　　泾属渭汭【释文泾音经属之蜀反汭本又作内同如锐反】
　　传曰属逮也水北曰汭言治泾水入于渭正义曰属谓相连属故训为逮逮及也言水相及毛诗传云汭水涯也郑云汭之言内也盖以人皆南面望水则北为汭也且泾水南入渭而名为渭汭知水北曰汭言治泾水使之入渭亦是从故道也地理志云泾水出安定泾阳县西幵头山东南至冯翊阳陵县入渭行千六十里渭按泾阳故城在今陜西平凉府平凉县西南幵头山在县西一百里阳陵故城在今西安府髙陵县西南二十里说文汭水相入也左传闵公二年虢公败犬戎于渭汭杜预曰水之隈曲曰汭周礼雍州其川泾汭诗大雅曰淠彼泾舟烝徒楫之邶风曰泾以渭浊湜湜其沚皆禹贡之泾水也水经无泾水之目渭水篇中于入渭处仅附见一语而寰宇记原州平髙县笄头山一名崆峒山下引水经注云盖大陇山之异名庄子谓黄帝学道于广成子盖在此山百泉县泾水下引水经泾水出安定泾阳县髙山注云山海经曰髙山泾水出焉东流注于渭入关谓之八水弹筝峡下引水经注云泾水迳都卢山山路之内常有如弹筝之声行者闻之鼔舞而去又云歌之山峡口水流风吹滴崖响如弹筝之韵因名泾州灵台县蒲川下引水经注云蒲川水出南山蒲谷东北合细川水又东北合且氏川水邠州宜禄县芮水下引水经注云汭水又东迳宜禄川俗谓之宜禄川水芹川下引水经注云出罗山县千子山山一名千子岭东流迳宜禄县北真宁县大陵水下引水经注云大陵小陵水出巡和南殊川西南迳宁阳城故豳诗云夹其皇涧陵水即皇涧也干州永寿县髙泉下引水经注云甘泉即髙泉山也耀州云阳县泾水下引水经注云泾水东流歴峡谓之泾峡五龙谷泉下引水经注云五龙水出云阳宫西南雍州醴泉县谷口城下引水经注云九嵕山东仲山西谓之谷口即寒门也此皆言泾水而今本无之是水经元有泾水篇宋初尚存后乃亡之耳今据通典元和志寰宇记长安志及近世州县志所载以补水经之阙泾水出平凉府平凉县西筓头山【县为府治本汉泾阳县幵头山在崆峒山西亦作筓头史记黄帝西至于崆峒登筓头之山是也又作鸡头秦始皇巡陇西北地至鸡头山是也元和志原州平髙县筓头山一名崆峒山在县西一百里又百泉县西至州九十里泾水源出县西南泾谷地理志泾阳县筓头山泾水所出淮南子云筓头山一名薄落山故泾水亦曰薄落水又南流迳都卢山山路之中常如弹筝之声故行旅因谓之弹筝峡按百泉本汉朝那及泾阳地今为平凉县地故山入其界平髙即今固原州元和志云筓头山在平髙县西一百里误也平髙当作平凉】东南流迳其县南又东南迳华亭县东北【华亭在府南一百二十里本汉汧县地】又东迳泾州南【泾州在府东一百五十里本汉安定县唐为保定县泾州治元和志泾水在县东一里】又东迳长武县北汭水入焉【长武在邠州西北八十里本汉鹑觚县地唐为宜禄县汭水源出凤翔府陇州西四十里蒲薮东流过长武县南而东注于泾汭一作芮】又东南迳邠州北【邠州在西安府西北三百五十里本汉漆县唐为新平县邠州治元和志新平县泾水西北自宜禄县界流入】又东南迳淳化县西【淳化在州东少南一百四十里本汉云阳县元和志泾水在云阳县西南二十五里】又南迳永寿县东【永夀在西安府干州北九十里本汉漆县地元和志泾水自新平县界流入旧志泾水在县东五十里】又南迳醴泉县东【醴泉在府西北一百二十里本汉谷口县九嵏山在县东北五十里长安志云醴泉县在九嵏山东仲山西当泾水出谷之处故谓之谷口今县东四十里谷口城是】又东南迳泾阳县南【泾阳在府北七十里本汉池阳县晋惠帝析置泾阳县元和志云苻秦置今县东南泾阳故城是也隋移今治池阳故城在今县西北二里后周废入泾阳沟洫志云秦令水工郑国凿泾水自中山西邸瓠口为渠并北山东注洛三百余里注填阏之水溉舄卤之地四万余顷收皆亩一钟于是闗中为沃野无凶年秦以富彊卒并诸侯因名曰郑国渠至武帝元鼎六年百三十六嵗儿寛为左内史奏请穿凿六辅渠以益溉郑国旁髙卬之田后十六嵗大始二年赵中大夫白公复奏穿渠引泾水首起谷口尾入栎阳注渭中袤二百里溉田四千五百顷因名曰白渠民得其饶歌之曰田于何所池阳谷口郑国在前白渠起后举臿为云决渠为雨泾水一石其泥数斗且溉且粪长我禾黍衣食京师亿万之口言此两渠饶也渭按中读曰仲即今九嵏之东仲山也邸至也口即冶谷亦称瓠中北山即嶻嶭诸山也泾水在今泾阳县南七里左传成十三年晋师及秦战于麻隧秦师败绩晋师济泾及侯丽而还襄十四年晋帅诸侯之师伐秦济泾而次秦人毒泾上流师人多死即此水也仲山在县西北七十里东北接嵯峨山西麓中隔冶谷西南连九嵏山泾水经其中冶水出谷处俗谓之东谷口西距谷口二十余里即封禅书所谓寒门谷口也宋至道初议脩郑白渠诏皇甫选何亮相度选等言郑渠并仲山而东凿断冈阜首尾三百余里连亘山足岸壁頽壊堙废已久度其制置之始泾河平浅直入渠口暨年代寖逺泾河陡深水势渐下与渠口相悬水不能至峻崖之处渠岸久废实难致力三白渠溉泾阳栎阳髙陵云阳三原富平六县田三千八百五十余顷宜增筑堤堰以固护之自是以后三白渠屡加修治颇得其利而郑渠卒不可兴复元和志云大白渠在泾阳县东北十里中白渠首受大白渠东流入髙陵县界南白渠首受中白渠东南流亦入髙陵县界也六辅渠在郑渠上流之南三白渠在郑渠下流之南】又东南迳髙陵县西南入于渭水【县志云泾水至县西南上马渡入渭】
　　汭之言内其字或作内河内曰冀州州在内北也汉中郡亦在汉水之北阎百诗云渭汭汭字解有作水北者有作水之隈曲者有作水曲流者有作水中州者总不若说文汭水相入也于此处为确解左氏一书庄四年曰汉汭闵二年曰渭汭宣八年曰滑汭昭元年曰雒汭四年曰夏汭五年曰罗汭二十四年曰豫章之汭二十七年曰沙汭定四年曰淮汭哀十五年曰桐汭水名下系以汭者众矣又何疑于禹贡渭按汭水相入与水之隈曲曰汭二义适相成而不相悖盖两水相入其水防襟带处必有隈曲诗大雅芮鞫之即芮即职方泾汭之汭水名也汉志扶风汧县下云芮水出西北东入泾诗芮阸雍州川也师古曰阸读与鞫同余因此悟水北曰汭之义盖泾水东南流至邠州长武县东芮水自平凉府灵台县界流经县南而东注于泾公刘所居故豳城正在二水相防内曲之处及其后人众而地不能容则又营其外曲以居之故曰止旅乃宻芮鞫之即郑笺曰水之内曰隩水之外曰鞫外即南内即北也推之洛汭亦然召诰太保以庶殷攻位于洛汭传云洛水北今河南城也汉河南县即周之王城东去巩县之什谷尚百有余里召公治都邑之位岂逼侧洛水入河之口乎知洛汭则知渭汭矣或曰雍州有二渭汭从孔义则凡渭北之地皆为渭汭此渭汭当为汉髙陵县地后渭汭当为汉褱徳县地【今朝邑】同一渭汭而前后所指各别经岂支离若是邪曰地异而其为渭汭则同髙陵者泾渭二水之防也褱徳者河渭二水之防也均为水北均为水相入均为水之隈曲渭汭兼地而言不专指水口也
　　易氏曰洛入河处谓之洛汭渭入河处谓之渭汭泾至云阳而入渭又至华隂之永丰仓而入河此二百八十里间泾与渭相连故曰泾属渭汭吴防清取之今按诗邶风泾以渭浊湜湜其沚传云泾渭相入而清浊异故辛氏三秦记附防其辞曰泾渭合流三百里清浊不杂此山斋之说所自出也然诗人之意亦谓泾水得渭而形其浊耳毛传云相入正所谓水相入者专指渭汭而言未必如辛氏所云也盖自先儒有济与河乱南出还清之说世因谓泾渭亦然又专指渭口为渭汭故复作是解草庐舍旧而从新好异之过也
　　蔡传云泾渭汭三水名属连属也泾水连属渭汭二水也黄东非之曰古说泾入于渭水之内而漆沮既从沣水攸同皆主渭言之文意俱协若以汭为一水而入泾则泾属渭汭者是泾既入渭汭又入泾下文漆沮之从沣水之同孰从孰同耶职方氏其川泾汭易氏解云汭非禹贡之汭禹贡言汭皆水内此川名邹季友亦曰泾水先防汭水后入渭水则经当言泾属汭渭不当先渭而后汭况下文即有渭汭字不可异说一言破的蔡说可以永废矣
　　漆沮既从【释文沮七徐反】
　　传曰漆沮之水已从入渭顔氏曰漆沮即冯翊之洛水吴氏曰从如恒卫既从之从渭按地理志沮水出北地直路县西东入洛洛水至冯翊褱【懐同】徳县东南入渭直路县自后汉已废其故城在今延安府鄜州中部县西北二百里褱徳今西安府同州之朝邑县也县西南四十三里有怀徳故城水经注云渭水东过华隂县北洛水入焉阚骃以为漆沮之水华隂县北即懐徳县南也
　　导渭传云漆沮二水名亦曰洛水出冯翊北正义云地理志漆水出扶风漆县依十三州记漆水出岐山东入渭则与漆沮不同矣此云防于泾又东过漆沮是漆沮在泾水之东故孔以为洛水一名漆沮水经沮水出北地直路县东入洛又曰郑渠在太上皇陵东南浊水入焉俗谓之漆水又谓之漆沮其水东流注于洛水志云在冯翊怀徳县东南入渭以水土騐之与毛诗古公自土沮漆者别也彼漆即扶风漆水彼沮则未闻渭按此说是也本疏引扶风漆水盖未定之论失于刋正耳水经沮水出北地直路县东过冯翊祋【丁活反】祤【音诩】县北东入于洛【今延安府之宜君县西安府之耀州及同官县皆汉祋祤县地】注云沮水自直路县东南迳燋石山东南流歴檀台川俗谓之檀台水屈而夹山西流又西南迳宜君川世又谓之宜君水【在今鄜州宜君县界县北去鄜州二百十里】又得黄嵚水口【水西北出云阳县石门山黄嵚谷东南流注宜君水云阳今淳化县】东南流迳祋祤县故城西【城在今耀州东一里】又南合铜官水【水出东北而西南迳铜官川谓之铜官水又西南迳祋祤县东而南迳其城南原下西南注宜君水今同官县北有铜官川水盖即寰宇记所谓漆水也唐书神龙元年同官县水溢漂居民五百余家太和三年同官曓水漂没二百余家】又南出土门山西复谓之沮水【山在今耀州东南四里】又东南歴土门南原下东迳懐徳城南【城在今富平县西南非朝邑之懐徳故城也】又东迳汉太上皇陵北【元和志汉太上皇陵在栎阳县东北二十五里今为临潼县地】而东注郑渠又东浊水注焉【水上承云阳县东大黒泉东南流谓之浊谷水又东南注郑渠又东迳太上陵南北屈与沮水合】分为二水一水东南出即浊水也至白渠与泽泉合俗谓之漆水又谓之漆沮水【漆本作防古桼字也泽泉水自郑渠合沮水又直絶注浊水至白渠合焉故浊水得漆沮之名】絶白渠东迳万年县故城北为栎阳渠【万年故城即栎阳故城在今临潼县东北七十里】又南屈更名石川水【括地志云沮水一名石川水源出富平县东南入栎阳盖即此与浊水合流者也】又西南迳郭城西与白渠枝渠合又南入于渭水【今浊水至三原县界散絶白渠亦不入富平县境县所恃以溉者唯石川水而已】其一水东出即沮水也东与泽泉合水出沮东泽中与沮水隔原相去十五里东流迳怀徳城北东南注郑渠合沮水【长安志云泽多泉在富平县西十三里东南入漆沮即此水也县志谓之温泉水云出县西北仲山麓】沮循郑渠东迳当道城南【城在频阳县故城南频阳故城在今富平县东北五十里】又东迳莲勺县故城北【今渭南县东北有莲勺废县莲音辇】又东迳汉光武故城北又东迳粟邑县故城北【今白水县界有粟邑故城】又东北注于洛水【洛水在白水县东】渭按郦元以浊水为漆水宋人则以铜官川水来合沮水者为漆水近志皆承其说云沮水出中部县西北子午岭【中部在延安府鄜州南一百四十里本汉冯翊翟道县姚秦改置中部县直路故城在焉唐属坊州寰宇记云沮水自坊州升平县北子午岭出俗号子午水下合榆谷慈马等川遂为沮水按升平废县在今宜君县西北三十五里沮水所经非所出也子午山在中部县北亦曰子午岭沮水出焉岭绵亘庆阳延安二府之间其南麓抵县界或云即桥山也】东南流迳宜君县东北又东南迳同官县西【同官在今耀州北七十里】又南迳耀州西而东防漆水【耀州在西安府北少东一百六十里本唐华原县】漆水出同官县东北西南流至县城东北注于铜官水又西南至州南与沮水合【寰宇记云华原县漆水自东北同官县界来合沮水长安志云漆水经华原县界十五里南流合沮水入富平县界俗名石川水同官志云漆水在县东北五十里源出北髙山以其地多漆木而名西南流合铜官川水耀州志云沮水经州城西循西乳山东防漆水漆水自同官县西南流入州境尹师涧水入焉又南经五台山西至乳山与沮水合韩邦竒曰尝至同官县见一大潭水涌出三面皆青石山如壁立水流出东壑问其居人曰漆潭正所谓自同官县界来者】沮水又东南迳富平县西南【今郑渠堙废沮水不复东入洛】又东南迳白水县南而东注于洛【白水县在同州西北一百二十里白水即沮水今其水不至县南之水乃乌泥川之下流耳】然漆水原委宋人始言之他无所考据也
　　禹贡豫有洛而雍无洛洛水之名其昉于殷周之际乎周礼雍州之浸曰渭洛诗小雅曰瞻彼洛矣维水泱泱毛传云洛宗周溉浸水也周语幽王时三川震韦昭云泾渭洛也史记周本纪西伯献洛西之地于纣晋世家文公攘戎翟居于河西圁洛之间魏世家筑长城自郑濵洛以北有上郡汉志洛水出北地归徳县北蛮夷中入河山海经曰白于之山洛水出于其阳而东流注于渭元和志云白于山一名女郎山在洛源县北三十里按归徳废县在今庆阳府安化县东北隋改曰洛源五代时废寰宇记云废洛源县在庆州东北二百七十里白于山又在其北也【庆阳旧志云山在合水县北二十里误】水经无洛水之目唯沮水渭水注中各一见然寰宇记庆州安化县尉李下引水经注云尉李城亦曰不窋城白马水下引水经注云洛川南迳尉李城东北合马岭水号曰马水华池县子午山旧名翟道山一谓鸡山引水经云有乌鸡水出焉西北注于洛水乐蟠县有水出县西北引水经注云与青山水合宁州安定县洛水下引水经一名马岭川水注云洛水又南迳栒邑故城北与新阳川水合珊瑚谷水下引水经云珊瑚水东南至栒邑入洛襄乐县大延水下引水经注云大延小延水出油水南延溪西南流迳襄乐县南于延城西二水合流油水下引水经云与追语川水并出东翟道山鄜州洛交县白水下引水经云白水源出分水岭三川县苇谷水下引水经注云自苇谷东南流入三川黄原水下引水经注云砂罗谷水南流迳黄原祠东合苇川坊州中部县石堂山下引水经注云猪水西出翟道县西石堂山本名翟道山穆天子传曰癸酉天子命驾八骏之驷造父为御南征朔野迳絶翟道升于太行翟道即县西之石堂山也郭璞以为陇右狄道非也浅石川下引水经云浅石川水出翟道山香川水下引水经注云香川水出中部县北香山在县西南三十七里自宜君县界来南香水在县南三十五里出遗谷泥水下引水经云泥水出翟道县泥谷蒲水下引水经注云蒲谷水源出中部县蒲谷原丹州宜川县丹阳川下引水经云蒲川水自鄜州洛川县流入丹阳川延州肤施县清水下引水经注云清水出上郡北流至老人谷俗谓老人谷水又东迳髙奴县合丰水同州冯翊县商原下引水经注云洛水南迳商原西俗谓许原也沙阜下引水经注云洛水东迳沙阜北其阜东西八十里南北三十里俗名之曰沙苑澄城县新城下引水经注云云门谷水源出澄城县界朝邑县朝坂下引水经注云洛水东南歴彊梁原俗所谓朝坂此皆言洛水而今本无之是水经元有洛水篇宋初尚存后乃亡之耳今据通典元和志寰宇记长安志及近世州县志所载以补水经之阙洛水出安化县东北白于山【安化庆阳府治本汉郁郅县属北地郡今县治即其故城】南流迳废洛源县【府志云有芦草沟在安化县北百七十里即洛水之源】又东迳保安县西南【保安在延安府西北一百八十里本唐永康镇宋置保安军】又东南迳安塞县西【安塞在府西南四十里本汉髙奴县地】又南迳甘泉县西【甘泉在府西南九十里本汉雕隂县寰宇记云洛水迳雕隂县秦望山今县南二十里雕隂山是也】又东南迳鄜州东【鄜州在府南一百八十里本汉雕隂县地唐为洛交县鄜州治】又南为三川水【在州南六十里庆阳之华池水黒水流经此防因名亦谓之洛交水】又南迳洛川县西南【洛川在州东六十里本汉鄜县地】又南迳中部县东北【县志云县东十里有古川口即沮洛交防处亦曰龙首川渭按此不过沮水之枝津至近世下流壅塞不由富平入洛则此遂为二水交防之通川耳】又南迳宜君县东又东南迳白水县东与沮水合【沮水旧循郑渠东至此入洛今自富平界已絶】又东南迳澄城县西与蒲城县分水【澄城在同州北一百里本汉徴县沟洫志云武帝用严熊言穿渠自徴引洛水至商顔下溉重泉以东万余顷故恶地穿得龙骨故名曰龙首渠商顔即今同州北三十五里之商原也蒲城在华州北少西一百二十里本汉重泉县长安志洛水在蒲城县东五十里】又南迳同州西南【同州在西安府东北二百八十里本汉临晋县】又东迳沙阜北【寰宇记云沙苑一名沙阜在冯翊县南十二里其阜东西八十里南北三十里】又东南迳朝邑县西之朝坂【即彊梁原元和志云朝邑县以北据朝坂为名】又南自赵渡镇歴华隂县西北葫芦滩入渭水经注云渭水至华隂县北洛水入焉阚骃以为漆沮之水是也明成化中洛水改流而东过镇南径趋于河不复至华隂入渭矣【汉志归徳下云洛入河褱徳下云入渭盖杂采古记故有不同其曰入河者以二水合流渭亦可称洛耳或疑禹时漆沮本入河其后改流入渭成化中乃复故非也然黄文叔云今洛入河处与渭稍离亦水道改矣则似不始于成化当考】
　　诗大雅民之初生自土沮漆传云沮水漆水也周颂猗与漆沮潜有多鱼传云漆沮岐周二水也此皆谓扶风之漆沮而林少頴以猗与漆沮释漆沮既从恐非小雅瞻彼洛矣传以为宗周溉浸之水亦不言洛即漆沮谓漆沮亦曰洛水实自安国书传始而阚骃郦道元从之孔颖逹复援以释诗于是洛与漆沮合而为一水矣其浊水上承云阳大黒泉名漆沮水者乃土俗之称而洛水之为漆沮则先儒皆以为然故顔师古注汉书亦用其说然直路之沮自栎阳县界合浊水分为二水一循郑渠而东注洛其间二百余里实郑国之所凿汉志云沮入洛亦据既有郑渠后言之耳自郑渠一废而浊水絶于三原沮水不抵富平可见此水在古时元合浊水至栎阳入渭而不与洛通也程大昌雍录谓禹贡漆沮惟富平石川河正当其地确不可易
　　扶风有二漆水而沮则无闻汉志漆县下云水在县西不言其所出入水经云出杜阳县俞山东北入于渭【杜阳今为麟游县】説文云出杜阳岐山东入渭阚骃云出漆县西北岐山东入渭郦道元云周太王去邠度漆逾梁山止岐下故诗曰民之初生自土沮漆又曰率西水浒至于岐下此一漆也阚骃云有水出杜阳县岐山北漆溪谓之漆渠西南流注岐水郦道元云杜水出杜阳山东南流合漆水水出杜阳之漆谿谓之漆渠南流合岐水至美阳县注于雍水【美阳今为岐山扶风二县地】隋志扶风普润县有漆水【括地志同普润故城在今麟游县西一百二十里】此又一漆也元和志云漆水在新平县西九里【漆县唐为新平县今邠州是】北流注于泾今麟游县东南亦有漆水与此异寰宇记云按注水经曰漆水自宜禄界来又东过漆县北【今本水经注无此文元和志云宜禄县东至邠州八十一里今长武县是】即今邠州所治也今县西九里有白土川东北流经白土原东陈阳原西又东北注泾水恐是汉之漆水但古今异名耳麟游之漆水南流与杜阳水合非汉之漆水也渭按泾水今自邠州北东南流入永寿县界漆水东北流必注于泾言入渭者非漆县之漆注泾以入渭普润之漆合杜岐雍以入渭皆在泾水之西其不得为禹贡之漆也明矣二漆中必有一沮在麟游之漆当是沮水土俗音讹以沮为漆耳
　　沣水攸同【释文沣芳弓反】
　　传曰沣水所同同之于渭正义曰渭源逺以渭为主上云泾属渭是矣漆沮既从已从于渭沣水所同亦同于渭以渭为主故也地理志沣水出扶风鄠县东南北过上林苑入渭渭按鄠县今属陜西西安府其故城在今县北二里上林苑在今长安县西南沣水至咸阳县西南入渭诗曰丰水东注维禹之绩言同于渭也
　　沣一作丰又作酆汉志扶风鄠县古国有扈谷亭扈夏啓所伐鄷水出东南又有潏水皆北过上林苑入渭水经无沣水之目其附见渭水篇中者曰渭水自槐里县故城南【槐里今为兴平县在西安府西少北一百里】又东合甘水【水出南山甘谷北流至鄠县合涝水入渭甘誓云大战于甘即此地】又东丰水从南来注之地说云渭水与丰水防于短隂山内水防无他髙山异峦所有唯原阜石激而已汉书音义张揖曰酆水出鄠县南山酆谷北入渭长安志丰水出长安县西南五十五里终南山丰谷其源阔一十五歩其下阔六十步水深三尺自鄠县界来终县界由马坊村入咸阳合渭水【咸阳县在西安府西北五十里】昔文王作丰武王治镐诗咏其事郑康成云丰在丰水之西镐在丰水之东相去盖二十五里也
　　相如上林赋曰终始灞浐出入泾渭酆镐潦潏纡余委蛇经营乎其内荡荡乎八川分流相背而异态李善注引关中记云泾渭灞浐酆镐潦潏凡八川也按八川唯泾在渭北余皆在渭南出南山谷中北入渭沣水禹功之所及独着于经余详见导渭
　　苏传云从如少之从长渭大而漆沮小故言从泾渭相若故言同林少颖以为曰属曰从曰同但变其文耳无异义也
　　雍州先泾次漆沮次沣禹治水之序也导渭先沣次泾次漆沮渭纳水之序也
　　林少颖云雍州之地东距龙门之河当夫河流泛滥未折而东雍州亦被其害及禹既载壶口治梁及岐二山在孟门龙门之间实河之所经河自此顺流而东则治河之功既见于冀州矣故经序此州治水之迹唯弱水既西渭合众水以归于河则其功毕矣自荆岐既旅而下遂言平地川泽皆已有成绩也
　　荆岐既旅终南惇物至于鸟鼠【渭按惇史记作敦】
　　传曰已旅祭言治功毕此荆在岐东非荆州之荆终南惇物鸟防三山名正义曰治水从下自东而西先荆后岐荆在岐东也地理志云禹贡北条荆山在冯翊懐徳县南三山空举山名不言治意蒙上既旅之文也地理志云扶风武功县有太一山古文以为终南垂山古文以为惇物皆在县东渭按荆岐鸟防并详见导山鸟防山在今陜西临洮府渭源县西渭水出焉上文言入渭者唯三水而禹之所治不尽于此也故于渭北举荆岐渭南举终南惇物以包之梁岐之役渭亦既治矣而自岐以西则未也至是旅及于乌防则涤源之事毕矣
　　诗秦风曰终南何有有纪有堂云周之名山曰终南亦作中南左司马侯曰中南九州之险是也汉书东方朔传曰南山出玉石金银铜铁良材百工所取给万民所仰足也又有秔稻棃栗桑麻竹箭之饶土宜姜芋水多防鱼贫者得以人给家足无饥寒之忧地理志曰鄠杜竹林南山檀柘号称陆海为九州膏腴闗中记曰终南一名中南言在天下之中居都之南也【释文曰三秦记云终南又名地肺】终南之名唯见于秦风而小雅则称南山不一而足又有北山盖南山谓都南诸山终南太一在焉北山谓都北诸山九嵏甘泉嶻嶭等也古终南止于盩厔自秦襄公取周地为诸侯徙都于汧国人作诗以美之以终南起兴终南逺接岍岐盖自此始説者遂以终南蔽南山谓西起秦陇东彻蓝田横亘八百里皆终南矣汉人又以都南之山为秦岭西都赋云睎秦岭是也而终南则以武功之太一当之若盩厔以东无终南焉殊不可晓今按张衡西京赋云于前则终南太一潘岳西征赋云面终南而背云阳又云太一巃嵸李善注云汉书武功县有太一古文以为终南此赋下云太一明与终南别山西京赋云于前则终南太一二山明矣此説是也窃意太一垂山皆禹贡之惇物后人改名离为二山耳水经注云太一山亦曰太白山在武功县南【武功故县在今鳯翔府都县东四十里渭水迳其北南对太白山】去长安二百里不知其髙防何俗云武功太白去天三百杜彦达曰太白山南连武功山于诸山最为秀杰冬夏积雪望之皓然郿县志云太白山在县东南四十里渭水之南东连武功县界武功志云太白山在县西南九十里亦名太乙山接郿县及盩厔界而垂山则但述汉志语其形体若何髙大防何莫能言之盖垂山即太一之北峰无二山也俱在县东故莫得而判焉后人又以太一之南为武功其北为太白在禹贡则总为惇物郭景纯所谓一实而数名者也程大昌雍録云终南山既髙且广多出物产故禹贡曰终南惇物不当别有一山自名惇物此臆説也经文简奥鸟防同穴已省却二字而终南之下加以惇物不防成附赘悬疣耶言三山相望正义云至于为首尾之辞故言相望按终南与惇物接谓之相望可也惇物西北距鸟防且千里安得谓之相望
　　陈大猷云古人举事必祭况治水大事乎然旅独于梁雍言之者盖九州终于梁雍以见诸州名山皆有祭也旅独于蔡防荆岐言之者盖纪梁之山终于蔡防纪雍之山始于荆岐以见州内诸名山皆有祭也故下文复以九山刋旅总结之渭按陈説自佳然恐非经旨壶口治河梁岐治河兼治野故曰载曰治防羽岷嶓专治野故曰艺蔡防荆岐终南惇物鸟防专治谿谷之水非田野不可言艺故曰旅三危治黒水兼治谿谷之水使人可居故曰宅其言各有所当要皆纪水土之功书旅意不在祀典也
　　原隰厎绩至于猪野
　　曰下湿曰隰猪野地名言皆致功正义曰下湿曰隰释地文地理志云武威县东北有休屠【音除】泽古文以为猪壄泽郑以为诗云度其隰原即此原隰是也原隰豳地从此致功西至猪野之泽也渭按今西安府邠州及三水县皆豳地汉武威县属武威郡今为陜西行都司镇番卫地休屠泽在卫东北
　　尔雅广平曰原下湿曰隰原本作邍周礼夏官有邍师掌辨丘陵坟衍邍隰之名説文邍髙平之野人所登隰坂下湿也诗云畇畇原隰曾孙田之又云原隰既平泉流既清又云皇皇者华于彼原隰又云原隰裒矣兄弟求矣原隰处处有之公刘云度其隰原当亦与流泉夕阳相类非一定之地名也又如复降在原脊令在原隰有荷华隰有苌楚之类或单称原或单称隰二字可合可离故公刘称隰原与泉单为韵若一定之地名则岂可颠倒以就韵乎周礼大司徒以土防之灋辨五地之物生其五曰原隰礼记孟春之月善相丘陵阪险原隰土地所宜他书言原隰者尚多皆非一定之地名也以公刘之隰原为禹贡之原隰义实未安然论其地望则渭南渭北皆已旅平唯豳地尚宜致功且从此西此逾河以至武威道涂顺便而原隰又无地以应之故诸家皆从郑氏
　　水经都野泽在武威县东北注云县在姑臧城北三百里东北即休屠泽也古文以为猪野其水上承姑臧武始泽泽水二源东北流为一水又东北迳马城东谓之马城河【城即休屠城也本匈奴休屠王都汉志武威郡休屠县有休屠城元和志云在凉州姑臧县北六十里】河水又东北与横水合【水出姑臧城下武威郡凉州治也汉元朔三年改雍曰凉州迁于冀晋徙治此其水侧城北流注马城河今凉州卫治即姑臧故城也北至镇番卫一百九十里】又东北清涧水入焉俗亦谓之五涧水【水出姑臧城东而西北流注马城河】又与长泉水合【水出姑臧东揟次县西北歴黄沙阜而东北流注马城河汉志揟次属武威郡其故城在今庄浪所西北】又东北迳宣威县故城南【汉志宣威属武威郡西魏省入姑臧今为镇番卫地】又东北迳武威县故城东【汉太初四年匈奴浑邪王杀休屠王降以其众置武威县】地理志曰合水出姑臧南山北至武威入海届此水流两分一水北入休屠泽俗谓之西海一水又东迳一百五十里入猪野世谓之东海通谓之都野矣【太康地记云河北得水为河塞外得水为海】晋省武威入姑臧故括地志云猪野泽在凉州姑臧县东北二百八十里也旧志谓白亭海即猪野泽今按元和志白亭军在姑臧县北三百里马城河东岸因白亭海为名白亭海一名防水在肃州酒泉县东北百四十里以北有白亭故名白亭海是军与海东西相距八九百里徒遥取为名耳后人以军在姑臧而名白亭遂混为一处陜西行都司志云白亭海一名小阔端海子五涧谷水流入此海盖误以休屠泽为白亭海也
　　禹贡称厎绩者三冀覃懐梁和夷及此原隰是也孔不言原隰为地名汉志亦阙愚按原隰虽处处有之而秦中之原独多地势髙下相因有原则必有隰其卑于原者即隰也西京赋曰于后则髙陵平原据渭踞泾澶漫靡迤作镇于近此言渭北诸原也今泾阳县有石安原百顷原覆车原丰稔原西成原清凉原其西则咸阳县有毕原咸阳原短隂原兴平县有始平原郿县有积石原【亦称北原】武功县有西原【亦称雍原】东原扶风县有三畤原岐山县有周原鳯翔县有石鼓原西畤原其东则髙陵县有奉政原鹿苑原三原县有天齐原丰原孟侯原白鹿原富平县有掘陵原羊蹄原中华原北卤原南卤原八公原同州有商原【即商顔】许原朝邑县有彊梁原【即朝坂】其北则长武县有鹑觚原【一名浅水原】黄萯原耀州亦负髙原故县名华原澄城县有临髙原韩城县有韩原髙门原此皆原之在渭北者西都赋曰郑白之沃衣食之源提封五万疆埸绮分沟塍刻镂原隰龙鳞是也渭南亦有原凡南山之麓陂陀漫衍者皆原也长安县有细柳原其东则咸寜县有毕原【毕终南之道名】神禾原少陵原【即鸿固原】乐游原蓝田县有白鹿原凉风原【亦称风凉原】临潼县有普陀原【或云即藕原】断原渭南县有新丰原【一名光明原又名青原】其西则郿县有五丈原诗小雅云信彼南山维禹甸之畇畇原隰曾孙田之我疆我理南东其畆是也原多则隰亦多不可胜名故总谓之原隰其地则尽今之西安府境兼得凤翔府之东鄙张良所谓沃野千里班固所谓九州之上腴者也梁岐之役固尝施功于渭矣至是兼治其南北使泾漆沮沣皆由渭入河此决川距海之事也五山主谿谷而言原隰主田野而言皆濬畎浍距川之事也厥田上上宻迩帝都故禹治之也加详诗两称禹甸一为梁山一为南山南山明言原隰梁山之野平原最多班固叙郑白之沃亦称原隰原隰所该甚广与大陆相似谓公刘之隰原亦在厎绩中则可谓禹贡之原隰专在豳地则不可也世宗郑氏已久故仍存其説而以管见附焉
　　自原隰以至猪野中间所歴之地不可复考未知从河处渡河按今庄浪所本汉武威郡地延袤千余里号为沃壤东阻黄河与靖逺卫分水【卫治即唐防州防寜县】疑当时从此渡河歴庄浪抵镇番也若夫猪野之治则亦不专治此泽必并其上源而治之姑臧皆在厎绩中矣汉书称凉州之畜为天下饶东汉时目姑臧为脂膏之地后魏书太武灭北凉勅太子晃曰姑臧城东西二门外涌泉合于城北其大如河自余沟渠流入漠中其间仍无燥地水草既丰土地亦美此禹贡所以志猪野也
　　三危既宅三苖丕叙【渭按宅史记作度】
　　曰西裔之山已可居三苖之族大有次叙正义曰左称舜去四凶投之四裔舜典云窜三苖于三危是三危为西裔之山也地理志杜林以为敦煌郡即古瓜州昭九年左传云先王居梼杌于四裔故允姓之奸居于瓜州注云允姓隂戎之祖与三苖俱放于三危瓜州今炖煌也禹治水未毕已窜三苖水灾既除彼得安定故云三苖之族大有次叙吕氏曰三苖不道窜于三危自后世观之凡以罪流放者听其自残自生在所不恤圣人之心不如此方其有罪必行窜弃刑行之后施仁政自当同及故禹治水至三危亦为画其居宅傅氏曰三危既宅此治黒水之成功也渭按汉敦煌唐分为瓜沙二州水经注云三危山在敦煌县南括地志云在沙州炖煌县东南四十里山有三峰故名亦名卑羽山今为嘉峪闗外废沙州卫地【卫本属行都司后弃之化外】既宅谓降丘宅土也治黒水及三危而止兼有濬畎浍之事故言山以包之自猪野至黒水中隔弱水弱水先已治故猪野功毕即继以黒水也三苖今为湖广岳州府地吴起曰三苖之国左洞庭右彭蠡是也舜臣尧窜其君及民于三危至是禹安定之
　　正义云三危山必是西裔未知山之所在郑引地记书曰三危之山在鸟防之西南当岷山则在积石之西南地记乃妄书其言未必可信要知三危之山必在河之南也渭按水经注两引山海经以证尚书之三危一云三危之山三青鸟居之广圆百里在鸟防山西【见第四十卷末】一云三危在炖煌南与岷山相接山南帯黒水【见第三十一卷江水】与地记畧同鸟防之西南当岷山则在今临洮府南岷州卫北矣又云在积石之西南殊不可晓山南帯黒水盖以扶州之黒水出素岭山入白水者当之也妄言无疑三危山自当以在沙州者为是后魏书太平真君六年讨吐谷浑杜丰追被囊度三危至雪山即沙州之三危也肃州旧志云白龙堆沙东倚三危北望蒲昌是为西极要路推其地望可以得三危之形势矣
　　上句统居人言之下句则经理三苖之事苖虽窜其顽梗之性未必尽除与良民杂处或为害及是措置得宜俾各安其业不相侵扰人皆以为仁之至而不知其义之尽也
　　今文虞夏书凡言苖者五何迁乎有苖尧在位七十载中事也窜三苖于三危舜摄位时事也三苖丕叙禹治雍州时事也苖顽弗即工禹弼成五服时事也分北三苖舜即位九载后事也苖自是不复为恶矣晚出大禹谟更有徂征之事在禹摄位之后舜窜其族而无所难禹用大师而反不服识者疑之
　　厥土惟黄壤
　　林氏曰天下之物得其常性者最贵土色本黄此州黄壤故其田为上上而非余州之所及
　　厥田惟上上厥赋中下
　　曰田第一赋第六人功少正义曰此与荆州赋田升降皆较六等荆州升之极故云人功修此州降之极故云人功少其余相较少者从此可知也王制云凡居民量地以制邑度地以居民地邑民居必参相得也则民当相准而得有人功修人功少者记言初置邑者可以量之而州境阔逺民居先定新遭洪水存亡不同故地势有美恶人功有多少治水之后即为此差在后随人少多必得更立其等此非永定也九州田赋之髙下先儒皆云以人功修不修故人功一以开垦多为修否则为不修一以粪多而力勤为修反是则为不修雍田第一而赋居第六斯为人功少之极矣今按诗云奕奕梁山维禹甸之经所谓治梁及岐者是也郑白之沃皆在焉秦汉资以富饶其西为岐阳西北为豳地诗咏太王之迁岐曰周原膴膴菫荼如饴咏公刘之迁豳曰度其隰原彻田为粮则豳岐之土亦膏腴也此皆田之在渭北者也诗曰信彼南山维禹甸之则田之在渭南者东方朔云丰镐之间号为土膏贾畆一金是也史记货殖曰自汧雍以东至河华膏壤沃野千里虞夏之贡以为上田然则雍地虽大其在中邦之限禹所则壤以成赋者不过方千里其间又有髙山长谷可以为田者少不若冀之平原旷野一望皆良田又则壤之地居多即令雍他日人功益修亦未能及冀赋之第一由是推之田美而少则赋亦不甚多田恶而多则赋亦不甚少不尽系乎人功之修否也
　　九等之赋只就告成时言之疏云在后随人少多必得更立其等真通人之见愚谓此不但赋等为然即贡物之多少他日亦未必尽同也
　　或问汉书云自郑渠成溉舄卤之地四万余顷闗中始为沃野无凶年然则前未有渠时渭北之地皆舄卤也雍田何以称上上乎曰此地之为舄卤以沟洫废也禹尽力乎沟洫导谿谷之水以注之田间蓄泄以时旱潦有备髙原下隰皆良田也泾水在其旁禹莫之用岂其智不若后人哉诚无所借于此也自商鞅壊井田开阡陌而沟洫之制废矣沟洫之制废则水泉写去其地为咸卤五谷不殖秦人患之此郑国之策所以行也然渠成之后舄卤仍不少儿寛所谓郑国旁髙卬之田严熊所谓重泉以东故恶地是也故又有辅渠白渠龙首渠之役及后汉都雒诸渠渐废杜佑云秦汉时郑渠溉田四万顷白渠溉四千五百余顷唐永徽中所溉唯万许顷洎大歴初又减至六千顷则两渠之利至唐而益防矣宋人以郑渠久废不可兴复唯修三白渠其所溉者泾阳富平等六县田三千八百余顷而已熙寜中于仲山旁更穿丰利渠溉田二万五千余顷元至正初以新渠堰壊乃复治旧渠口溉田四万五千余顷其数不减于汉然未防亦废何也则以泾流愈深渠身愈髙水不能入口故也盖地有髙下势有顺逆濬畎浍之水以距川其势顺而易引川之水以入畎浍其势逆而难顺而易者行之万世而无间有小壊修治亦易为力逆而难者其始虽有不訾之利而其后将穷而无所复嵗嵗作堰浚渠得不偿劳由今日观之闗中沃野徒虗语耳此行所无事圣人之智所以为大而后世之穿渠溉田者为智之凿而不足贵也子因舄卤之説而致疑于禹贡若雍州之田非两渠无以成其美不亦过乎
　　厥贡惟球琳琅玕【释文球音求琳韦音来金反琅音郎玕音干渭按球史记作璆】曰球琳皆玉名琅玕石而似玉正义曰释地云西北之美者有昆仑虚之璆琳琅玕焉説者皆云球琳美玉名琅玕石而似珠者陆氏曰山海经云昆仑山有琅玕树
　　益稷戞击鸣球曰球玉磬正义曰释器云球玉也乐器唯磬用玉故球为玉磬顾命大玉夷玉天球在东序曰球雍州所贡正义曰郑云大玉华山之球也夷玉东北之珣玗琪也天球雍州所贡之玉色如天者皆璞未见琢治故不以礼器之名释也渭按特磬以玉为之堂上之乐也鸣球是已成之磬其未成器者谓之天球言天然之球也郑云色如天非是雍州所贡当为磬材未经琢治者故释天球以此实之不然则豫贡磬错将安所用邪然球亦不止为磬材诗小雅鞞琫有珌传云鞞容刀鞞也琫上饰珌下饰也诸侯璗琫而璆珌大夫镣琫而璆珌商颂受小球大球笺云受小玉谓尺二寸圭也受大玉谓珽长三尺礼记玉藻曰笏天子以球玉注云球美玉也是圭珽笏珌皆用球为之也琳美玉上林赋云玫瑰碧琳西都赋云琳珉青荧则琳乃玉之青碧色者其为用也广琅玕后世以为杂佩之饰古时则未有闻也尔雅昆仑虗之璆琳盖即西域于阗之玉也陶景本草经注曰好玉出蓝田及南阳徐善亭部界中日南卢容水中外国疎勒于阗诸处皆善洁白如猪膏叩之鸣者是真也蘓颂图经本草曰今蓝田南阳日南不闻有玉惟于阗国出之晋鸿胪卿张匡邺使于阗作行程记载其国采玉之地云玉河在于阗城外其源出昆山西流一千三百里至于阗界牛头山乃疏为三河一曰白玉河在城东三十里二曰緑玉河在城西二十里三曰乌玉河在緑玉河西七里其源虽一而其玉随地而变故其色不同每嵗五六月大水暴涨则玉随流而至玉之多寡由水之大小七八月水退乃可取彼人谓之捞玉其国中有禁器用服食往往用玉中国所有亦自彼来渭按汉地理志京兆蓝田县山多美玉东方朔传云南山出玉石外戚云壁帯往往为黄金釭函蓝田璧西都赋云陆海珍藏蓝田美玉李善注引范子计然曰玉英出蓝田水经注云丽戎之山一名蓝田其隂多金其阳多玉是玉本雍州所产后魏书云李预羡古人餐玉之法乃采访蓝田掘得若环璧杂器者大小百余枚皆光润可爱又开元传信记云太真妃最善击磬明皇令采蓝田緑玉为磬李贺老夫采玉歌云采玉采玉须水碧琢作步摇徒好色老夫饥寒龙为愁蓝谿水气无清白是唐时蓝田尚有玉而苏颂曰今不闻有之未知何縁遂絶丘文庄云汉蓝田出玉其时西域未通也今中国所用之玉来自于阗有白緑三种皆出于河与古时异岂土石之精其生有限而收之有尽邪然尔雅以璆琳系之昆仑则中国之玉取给于西域尚矣禹时雍州所贡亦未必尽出蓝田也
　　琅玕云石而似玉或云似珠玉言其质珠言其形也山海经曰槐江之山上多琅玕金玉又曰开明山北有珠树又曰赤水之上有三珠树淮南子曰昆仑山有碧树在其北又曰曾城九重有琅玕在其东珠树碧树即琅玕也乃石之精液凝结成树形人截断其枝刓之使圆若珠状与瑚相类故张揖广雅以瑚为珠郭璞尔雅注云琅玕石之似珠者或言树之子似珠妄也琅玕之状唯本草言之最详有石防干者生蜀郡平泽名医别録以为即琅玕陶景曰此蜀都赋所称青珠也琅玕是昆仑山上树名苏颂曰今秘书中有异鱼图载琅玕青色生海中云海人以网于海中取之初出水红色久而青黒枝柯似瑚而上有孔窍如虫蛀击之有金石声盖石之美者明莹若珠之色而状森植尔冦宗奭曰西域记云天竺国出琅玕苏恭谓是琉璃之类琉璃乃火成之物琅玕非火成者安得同类李时珍曰琅玕生于西北山中及海山厓间其云生于海底网取者是瑚非琅玕也在山为琅玕在水为瑚亦有碧色者今回回地方出一种青珠与碧靛相似恐是琅玕所作又曰瑚生海厎五七株成林出水变红色者为上汉赵佗谓之火树是也碧色者亦良昔人谓之青琅玕许慎云瑚赤色或生于海或生于山据此説则生于海者为瑚生于山者为琅玕尤可徴矣渭按张衡四愁诗曰何以报之青琅玕曹植美女篇曰腰佩翠琅玕琅玕色青翠故后人取以名竹杜甫哀王孙曰腰下寳玦青瑚瑚之青者即琅玕也琅玕又颇与瑟瑟木难相似瑟瑟即今寳石中之碧色者木难亦碧色似珠但瑟瑟出坑井中【寳石出西番回鹘地方诸坑井内云南辽东亦有之有红緑碧紫数色碧者唐人谓之瑟瑟红者宋人谓之红靺鞨今通呼为寳石以镶首饰器物大者如指头小者如豆粒皆碾成珠状】木难乃鸟沫所成【美女篇曰明珠交玉体瑚间木难善注引南越异物志云木难金翅鸟吐沫所成碧珠也大秦国珍之】而琅玕则生山厓间森挺若树以是为别云
　　古者任土作贡责其所有不责其所无固也然当时亦必有通融之法凡贡物系之以地者如岱畎之丝枲铅松怪石羽畎之夏翟峄阳之孤桐泗濵之浮磬但以出此地者为良非谓地在其境内者贡之他国则不贡也余素持此论然诸州贡物颇多又有篚此理不易见及观雍州所贡而益信前説之不妄也球琳琅玕非州产又无篚即以蓝田之玉当球琳所贡亦止此耳雍州据王制言之大小二百一十国茍惟蓝田在其境内者贡玉而余国则偃然坐享其赋税一无所献于天子有是理乎其必令市取以贡无疑也鲁颂曰憬彼淮夷来献其琛元龟象齿大赂南金淮夷徐州之夷也元出九江象齿出岭表南金出荆之域非市取之境外何从得此以献鲁邪
　　圣人不贵逺物然礼乐文章之事有必须此以给其用者则亦令诸侯市取之外国以献如象齿翠羽球琳琅玕之属是也想其时贾胡各以其国之所出来相贸易禹曰懋迁有无化居此亦其一端州境附近彼土者市取之良易后世或谓交广之地在古荆之域以象齿翠羽为证然则球琳琅玕出自昆仑将西域三十六国亦在古雍州之域邪其不通甚矣
　　浮于积石至于龙门西河防于渭汭
　　传曰积石山在金城西南河所经也沿河顺流而北千里而东千里而南龙门山在河东之西界正义曰地理志云积石山在金城河闗县西南羌中龙门山在冯翊夏阳县北林氏曰此州达于帝都有二道浮于积石至于龙门西河者一道也自渭汭以逹于河者又一道也蔡氏曰雍之贡道有二其东北境则自积石至于西河其西南境则防于渭汭王氏【樵】曰东北当云西北盖雍东距河若东北境则直浮西河不须浮于积石也渭按汉河闗县在今陜西西寜卫西南塞外夏阳今西安府之韩城县也积石龙门见导河渭汭见上文雍之西北境逺近不同各从其便以至龙门不尽由积石其曰浮于积石者举逺以该近耳防于渭汭言出渭之舟逆流而上与浮河之舟相防于渭水之北今韩城县北龙门山南是其地也或问雍西北境与西南境分为二道当作何界别曰西倾鸟防之西汉朔方五原及河西五郡地皆浮河是为北道太华终南惇物以北汉陇西天水安定北地上郡之地皆浮渭是为南道人欲避龙门之险苟有水可以通渭者无不由南道矣织皮以下十二字即不从苏氏更定其三国之贡道亦必浮积石下龙门也
　　渭汭在河之西岸华隂朝邑韩城之地皆是也东与蒲州荣河分水此言雍之贡道故特以西岸言之韩汝节云今蒲州舜所都也渭水之北今朝邑县南境渭水至此东入河折而北三十里即蒲州故舟皆防于渭北今按北船出龙门至荣河县北汾水入河处便当东转泝汾无縁更顺流而下至朝邑与南船防也且禹告成当尧时帝都平阳距蒲阪三百余里韩城北连龙门东对汾口南北贡船相防当在其间曷为引蒲州以证乎
　　云逆流曰防不必泥又云自渭北涯逆水西上西当作而谓南船出渭之后逆河水而上与北船相防也孔疏不知为误字释曰禹白帝讫从此西上更入雍州界真是郢书燕説
　　阎百诗据金城郡为汉昭帝所置以辨孔之伪黄子鸿难之曰安知所谓金城非指金城县而言乎百诗未有以应也今按安国卒于武帝之世昭帝纪始元六年以邉塞阔逺始取天水陇西张掖郡各二县置金城郡此六县中不知有金城县否地志积石山系河闗县下而金城县无之观羌中塞外四字则积石山不可谓在金城郡界矣况县乎且水经注所叙金城县在郡治允吾【音铅牙】县东唐为五泉县兰州治宋曰兰泉即今临洮府之兰州也与积石山相去悬絶所谓金城盖指郡言而郡非武帝时有也此岂身为博士者之手笔乎
　　蔡曰按邢恕奏乞下熙河路造船五百只于黄河顺流放下至防州西小河内藏放熙河路漕使李复奏窃知邢恕欲用此船载兵顺流而下去取兴州契勘防州之西小河咸水其阔不及一丈深止于一二尺岂能藏船黄河过防州入韦精山石峡险窄自上垂流直下髙数十丈船岂可过至西安州之东大河分为六七道散流渭之南山逆流数十里方再合逆溜水溅滩碛不胜舟载此声若出必为夏国侮笑事遂寝邢恕之策如李复之言可谓谬矣然此言贡赋之路亦曰浮于积石至于龙门西河则古来此处河道固通舟楫矣而复之言乃如此何也金吉甫云李复所奏河道一则恐出于吏民之托辞一则故道久废岸谷变迁亦恐非复禹迹之旧渭按孟门以上河患絶少未必有岸谷变迁之事恕邪人将开邉衅吏民之所苦复因人情而奏寝其事所陈二处湍险恐亦非欺罔然韦精山石峡悬流岂能及龙门竹箭之驶西安州逆溜滩碛亦不过如厎柱阏流之艰龙门可下而厎柱可度此二处何遂不可行大槩是不欲兴作故极言其害
　　织皮昆仑析支渠搜西戎即叙【释文仑鲁门反析星歴反搜所由反渭按昆仑史记作昆仑汉书作昆崘搜汉书作叟顔师古云叟读曰搜】
　　顔氏曰昆仑析支渠搜三国名也林氏曰三国皆西戎之种故以西戎总括于下又曰苏氏谓三国皆篚织皮但古语有颠倒详畧耳其文当在厥贡惟球琳琅玕之下浮于积石三句当在西戎即叙之下以记入河水道结雍州之末简编脱误不可不正某窃谓不然经所叙有先后之不同者皆据当时事实而言之如冀州恒卫既从大陆既作独在田赋之下亦据当时事实而言之必如苏説则亦当属至于衡漳之下矣苏氏多变易经文以就已意此类是也傅氏曰梁州言熊罴狐貍织皮此独言织皮者防上文也渭按三国皆西戎而西戎不止于三国三国乃西戎之大者皆来入贡则其余无不賔服故曰西戎即叙轻改经文此学者之大患然古经实有脱误不可曲为附防蹈郢书燕説之者如雍州织皮以下十二字是也不必逺证第参以梁州之文则此为错简明甚其曰织皮即熊罴狐貍织皮也但文有详畧耳曰昆仑析支渠搜犹西倾也但国有多少耳曰西戎即叙犹言因桓是来也但辞有同异耳曰浮于积石至于龙门西河防于渭汭犹言浮于潜逾于沔入于渭乱于河也但彼为一道此为二道耳梁西倾贡物在贡道之前雍何独不然其浮于积石三句为雍阖州之贡道犹浮于潜四句为梁阖州之贡道也然三国之贡非积石无由入而雍之西北境则不由积石者多是又不可执一而论矣推寻事理苏説为长余不敢变置经文故顺经立义于前而重伸其説于后林氏引冀州恒卫大陆之例以折其非是或一义然八州之贡物未有列于贡道之后者而雍独如此则织皮以下十二字定当在厥贡球琳琅玕之下安得谓苏氏变置经文以就已意哉蔡宗林氏而仍存苏説于圈外盖亦心知其长而不能尽废也
　　昆仑国名盖附近昆仑山者记言昆仑凡四处一在西域山海经云昆仑墟在西北河水出其东北隅释氏西域记谓之阿耨达山水经注云按山海经自昆仑至积石一千七百四十里又引凉土异物志曰葱岭之水分流东西西入大海东为河源禹纪所云昆仑者是也一在海外大荒经云西海之南流沙之濵有大山名曰昆仑其下有弱水之渊环之此山与条支大秦国相近禹本纪云去嵩髙五万里者是也一在酒泉汉志金城临羌县西北有西王母石室西有弱水昆仑山祠崔鸿十六国春秋云张骏时酒泉太守马岌上言酒泉南山即昆仑之体周穆王见西王母乐而忘归谓此山也上有石室王母堂珠玑镂饰焕若神宫禹贡昆仑在临羌之西即此明矣括地志云在酒泉县西南八十里今肃州卫西南昆仑山是也一在吐蕃通典云吐蕃自云昆仑山在国中西南河之所出唐书吐蕃云刘元鼎使还言自湟水入河处西南行二千三百里有紫山直大羊同国古所谓昆仑虏曰闷摩黎山东距长安五千里河源其间是也渭按酒泉在雍州之域不可谓西戎西海距玉门阳闗四万余里而昆仑更在西海之南去积石太逺其非禹贡之昆仑国明甚西域吐蕃未知孰是吐蕃闷摩黎山以刘元鼎言计之东北距大积石不过千余里浮河甚便然自唐以前未有言昆仑在羌中者何可深信西域之昆仑据山海经云至积石一千七百余里则浮河亦不难盖昆仑与析支渠搜皆在雍州之外禹治雍身歴其境三国闻风慕义争先入贡其过化存神之妙有如此也
　　水经注云积石在西羌之中烧当所居也延熹二年西羌烧当犯塞护羌校尉叚颎讨之追出塞至积石山斩首而还司马彪曰西羌者自析支以西濵于河首左右居也河水屈而东北流迳于析支之地是为河曲矣应劭曰禹贡析支属雍州在河闗之西东去河闗千余里羌人所居谓之河曲羌也后汉西羌云西羌之本出自三苖姜姓之别也其国近南岳及舜流四凶徙之三危河闗之西南羌地是也濵于赐支至乎河首緜地千里赐支者禹贡所谓析支者也南接蜀汉徼外蛮夷西北鄯善车师渭按汉人以西域两河合流至盐泽潜行地下南出于积石为中国河故谓积石为河首北音读析如赐字从声变故一作赐支其地后为党项所居通典云党项羌在古析支之地汉西羌之别种北连吐谷浑也
　　傅同叔云陆氏曰汉志朔方郡有渠搜县武纪云北渠搜是也以余考之汉朔方之渠搜非此所谓渠搜此亦当是金城以西之戎也后世种洛迁徙故汉有居朔方者若禹时渠搜居朔方则不应浮积石陆説非也渭按水经河水自朔方东转迳渠搜县故城北注云礼三朝记曰北渠搜南抚交阯此以北对南禹贡之所云析支渠搜矣误始道元陆氏因之大戴礼汉武帝诏并有三朝记语渠搜与交阯对举则不在朔方可知龟兹【音丘慈】王国治去长安七千四百八十里而上郡有龟兹县师古曰龟兹国人来降附者处之于此故以名云朔方之渠搜亦此类也周书王防篇曰渠搜以□犬注云露犬也能飞食虎豹凉土异物志曰古渠搜国在大宛北界隋书西域曰防汗国都葱岭之西五百余里古渠搜国也【本裴矩西域图记】渠搜之在西域有明徴矣据汉书大宛北与康居接并在葱岭西而异物志言渠搜在大宛北界岂汉时康居部落即古渠搜之地与或曰防汗在葱岭之西以为渠搜毋乃太逺曰奚有于是条支国临西海去玉门阳闗四万余里汉时犹且来献今防汗国都去长安不过一万二千二百五十余里浮河而下至平阳则视长安又差近何言太逺也【西域传云康居国王治去长安万二千三百里大宛国王治去长安万二千五百五十里古渠搜在大宛北界道里当畧同又水经注引西河旧事曰葱岭在敦煌西八千里通典云炖煌郡去西京三千七百五十五里并葱岭西五百余里计之则防汗去长安一万二千二百五十余里恰与康居里数相符其为古渠搜国又何疑焉】且后世徳不足以及逺尚能威行万里之外况舜禹之徳声名洋溢无逺弗届者哉经首昆仑次析支次渠搜盖以入贡之序为先后也云四国在荒服之外流沙之内羌髳之属盖以西戎与三国并列而为四孔疏分渠搜为二国非意也然西戎乃总名安得与三国并列而为四王肃云西戎西域也吴防清云西戎又在三国之外如汉之西域亦总三十六国今按汉之羌唐之吐蕃皆西戎也非独西域三国亦西戎不可谓西戎在三国之外析支为羌种昆仑渠搜乃西域要之皆西戎也诸説并未当
　　或问璆琳琅玕出昆仑而三国顾以织皮贡何与曰班固西域赞云书曰西戎即叙禹既就而序之非上威服致其贡物也岛夷贡皮服卉服西倾昆仑析支渠搜贡织皮盖自上古有然逺人向化苟以是物至则受之而已非若九州之贡制有常品相循为嵗事也李善文选注引世本曰舜时西王母献白玉环及佩则告成之后亦或有以寳玉献者然鲁语云昔武王克商通道于九夷八蛮各以其方贿来贡而肃慎氏所贡惟楛矢砮石则亦不必皆宝玉若王防篇所列则与蒲梢龙文钜象师子猛犬大雀之类无异矣汉文却千里之马世为美谈圣人不贵异物纵彼以是贡吾岂不能却之周书固未可尽信也


　　禹贡锥指卷十
&lt;经部,书类,禹贡锥指&gt;
　　钦定四库全书
　　禹贡锥指卷十一上
　　德清胡渭撰
　　导岍及岐至于荆山逾于河【释文导音道岍音牵字又作汧马本作开】传曰三山皆在雍州河谓梁山龙门西河正义曰地理志云吴岳在扶风汧县西古文以为汧山岐山在美阳县西北荆山在冯翊怀德县南蔡氏曰逾者禹自荆山而过于河也孔氏以为荆山之脉逾河而为壶口雷首者非是渭按导者循行之谓导山犹曰随山苏氏云自此以下至敷浅原皆随山之事是也导山时尚未施功先儒皆以此为通水曰导山之涧谷而纳之川殊失经旨汧县今为鳯翔府之陇州州南三里有汧县故城岍岐荆并在河西渭北禹首导此三山而逾河以抵壶口则冀州之所先治者其规画早定于胷中矣
　　导山之义传云治水通山故以山名之正义云所治之山本以通水举其山相连属言此山之傍所有水害皆治讫也王氏云导涧谷之水而纳之川叶氏云濬两山之川属之大川以同入于海傅氏云畎浍之水不胜其记故禹即山以表之以上诸说皆以导山为通水相沿至今吾不知其所谓导者导之于敷土之后乎抑导之于九州功毕之日乎林少颖云洪水怀山襄陵凡故川旧渎不复可见将欲施功无所措也必先顺因其势以髙山为表识自西决之使归于东以少杀其滔天之势于是川渎之迹稍稍可求乃决九川而距四海此谓导之于敷土之后也张子韶云山而谓之导者以向者洪水滔天首尾不辨今水患旣除使山川复其本性随山之势穷极其首尾以遂其风土之宜此谓导之于九州功毕之日也如林所言则九川未决平地皆为巨浸导此涧谷之水将安归乎如张所言则禹毎治一州毕即周知其风土之宜贡赋已定何必更烦防履二者皆无当于经旨导山只是予乘四载随山刊木之事其施功则分见于九州篇首随山刋木句是史辞导山四节则禹厯叙所经以告于上元非重复导者循行之谓非通水之谓也
　　岍一作汧【说文有汧字而无岍字】汧县唐为汧源县陇州治明省县入焉周礼雍州山鎭曰岳山汉志以吴山为雍州山是吴山即岳山也尔雅河南华河西岳河东岱河北恒朱长孺云商周之世疑以岍为西岳故尔雅职方皆名岳山水经注汧水出汧县之蒲谷乡中谷决为蒲薮尔雅曰水决之泽为汧也汧水东迳汧县故城北防龙鱼川水又东防一水发南山西侧俗以此山为吴山三峰霞举叠秀云天崩峦倾返山顶相捍望之恒有落势地理志曰吴山在县西古之汧山也国语所谓虞矣【古字虞与吴同】今按吴岳班郦皆谓即古之岍山然史记封禅书言自华以西名山七曰华山薄山岳山岐山吴岳鸿蒙渎山而无岍山又析吴岳与岳山而为二唐六典关内道名山曰吴山亦谓之西鎭山有五峰于诸山中最为秀异肃宗在鳯翔改吴山为西岳以祈灵助陇州志则以州西四十里之吴山为岍山州南八十里之岳山为吴岳诸说互异未知孰是愚窃谓吴山汉志虽云在县西而冈峦绵亘延及其南与岳山只是一山自周尊岍山曰岳山俗又谓之吴山或又合称吴岳史记遂析岳山与吴岳为二山而岍山之名遂隐其实此二山者周礼总谓之岳山禹贡总谓之岍山当以汉志为正蔡传引晁氏说又谓今陇山天井金门秦岭皆古之岍山不知何据
　　汉志美阳县下云禹贡岐山在西北中水乡周太王所邑诗曰率西水浒至于岐下又曰彼徂矣岐有夷之行是也水经注岐水迳周城南城在岐山之阳而近西所谓居岐之阳也非直因山致名亦指水所称矣又厯周原下北则中水乡成周聚故曰有周也水北即岐山矣今按岐山一名天柱山其峰髙峻状若柱然国语周之兴也鸑鷟鸣于岐山故俗呼为鳯凰堆山之南周原在焉诗所称周原膴膴者也东西横亘肥美寛平在今岐山县东北四十里
　　史记周勃从定三秦赐食邑怀德寻置褱德县汉志云禹贡北条荆山在南下有彊梁原洛水东南入渭帝王世纪云禹铸鼎于荆山在冯翊怀德之南今其下有荆渠也水经注云渭水东迳平舒城北城南面通衢昔秦始皇将亡江神反璧于华隂平舒道谓此也渭水之北沙苑之南即怀德县故城地理志曰禹贡北条荆山在南山下有荆渠即夏后铸鼎处也括地志云怀德故城在同州朝邑县西南四十三里平舒故城在华州华隂县西北六里盖二城隔水南北相直也富平县亦有怀德故城水经注云沮水东南厯土门南原下东迳怀德城南城在北原上又泽泉水东迳怀德城北东南注郑渠合沮水此皆富平之怀德城也通典云晋自彭原移富平于今县西南怀德城寰宇记云怀德故城在今富平县西南十一里非汉褱德县也盖后汉末及三国时因汉旧名于此立县今有废城存然则荆山当在今朝邑县境而隋志云富平县有荆山括地志云荆山在雍州富平县今名掘陵原元和志云在富平县西南二十五里长安志云在县西南二十里县志云山下有荆渠近渠即彊梁原也而朝邑并无之二怀德城未知孰为西汉之旧县然愚尝以理揆之有可证者二寰宇记引水经注云洛水东南厯彊梁原俗谓之朝坂今富平无洛水而朝邑有洛水厯彊梁原入渭原在荆山下一证也同州志云华原在朝邑县西绕县西而北而东以絶于河古河壖也一名朝坂亦谓之华原山盖华原即朝坂朝坂即彊梁原【周建德二年于原上置长春宫】荆山之麓直抵河壖禹从此渡河故曰至于荆山逾于河若富平则东距河二百余里与经意不合二证也朝邑实西汉之褱德荆山当在其境唐人所以致误者盖由先儒谓漆沮即洛水而泽泉迳富平怀德城北东南絶沮注浊水得漆沮之名遂以此为汉志东南入渭之洛幷荆山亦移之富平耳
　　王氏日记云荆山蔡氏以为即今耀州富平县掘陵原而三原马伯循【理】则以此原为唐之献陵非山也四夷郡县圗记谓黄帝铸鼎处在今三原嵯峨山盖嵯峨即荆山也其山髙出云表登其巅则泾渭黄河俱在目前俯视秦川其平如掌其别岭有西原中原东原乃县之所由名也山阳有鼎州即黄帝铸鼎处岐东惟嵯峨为大嵯峨之为荆山明矣渭按汉志嶻薛山在冯翊池阳县北师古曰即今俗所呼嵳峩山也音嶻齧寰宇记云嶻嶭山在云阳县东北十里一名慈娥山王褎云阳宫记东有慈娥山是也土人谓之嵯峨山昔黄帝铸鼎于此然未尝指嵯峨为荆山也唯刘昭注补郡国志曰云阳县有荆山引皇甫谧帝王世纪为证是以此为怀德之荆山矣然昭于池阳县下仍云有嶻嶭山在北亦未尝以荆山当嶻嶭也余以圗志考之今泾阳县本汉池阳云阳二县地嵯峨山在县北接淳化三原二县界淳化亦云阳地三原亦池阳地也盖此山跨三县之境昭所谓云阳之荆山与池阳之嶻嶭实一山也伯循之说与昭闇合而愚窃谓不然富平东距河二百余里三原更在富平西六十里禹至此何得便云逾于河伯循三原人欲引禹贡之荆山以为其乡重独不顾经意之离合乎禹自岐至荆九嵏甘泉嶻嶭其所必由也当包在至于二字中唯荆山之麓为彊梁原者直抵河壖禹从此渡河故特志之不必其山髙出云表如嵯峨也唐髙祖献陵长安志云在富平县东十八里伯循谓即掘陵原然蔡说本括地志志魏王泰撰也岂有园陵所在而袭此掘陵之恶名以笔之书乎且元和志云掘陵原在富平县西南二十五里而献陵在县东十八里相去颇逺此原必非献陵也地理之学至宋为已疎明人尤多不根之谈当痛絶之
　　荆山有三一在雍域褱德北条之荆大禹铸鼎处也一为荆豫界临沮南条之荆卞和得玉处也一在豫域与禹贡无渉汉郊祀志公孙卿曰黄帝采首山铜铸鼎于荆山下按唐志虢州湖城县有覆釡山一名荆山元和志山在县南即黄帝铸鼎处晋灼以为在冯翊怀德县非也湖城元省入阌乡县山今在县南二十五里【县属河南府陜州】韩愈诗云荆山已去华山来日照潼关四扇开李商隐诗云杨仆移关三百里可能全是为荆山即此山也苏传以此为北条之荆因晋灼而误
　　河为西河在朝邑县东三十五里与山西之蒲州分水禹四载水行乘舟逾河入海过九江皆乘舟之事也所渉之川不可胜举河海九江其最大者故特志之
　　壶口雷首至于太岳
　　传曰三山在冀州太岳上党西正义曰地理志云壶口在河东北屈县东南雷首在河东蒲坂县南太岳在河东彘县东是三山在冀州以太岳东近上党故云在上党西也渭按汉上党郡今山西潞安府是蒲坂今为平阳府之蒲州其故城在州东南汉县舜所都也余见冀州
　　导山自荆逾河为壶口故于冀言壶口于雍言龙门汉志亦云壶口在北屈龙门在夏阳则两山夹河而峙东为壶口西为龙门明矣自后魏太平眞君七年改汉河东皮氏县曰龙门县而龙门之名遂被于东岸故顔师古注司马迁传曰龙门山其西在今同州韩城县北其东在今蒲州龙门县北也龙门县宋改曰河津县县西北二十五里有龙门山盖即壶口之南支古时东岸无龙门之名也河水倾注其中形如壶然故名壶口【据吉州志】江海大鱼至此不得上上则为龙故名龙门【据辛氏三秦记】两山对峙体分而势合东必得西而始成其为口西亦必得东而始成其为门举此可以见彼壶口之治即龙门之治故冀州与导山言壶口而不言龙门至于龙门即至于壶口故雍州与导河言龙门而不言壶口其文互相备云
　　雷首山在今蒲州南一名首阳山诗唐风采苓采苓首阳之顚论语伯夷叔齐饿于首阳之下马融曰首阳山在蒲坂河曲之中寰宇记云首阳即雷首之南阜也或称首山汉地理志蒲坂有首山祠郊祀志黄帝采首山铜即此亦称独头山阚骃曰首阳山一名独头山夷齐所隐也又名襄山穆天子传云东巡自河首襄山又名薄山穆天子传云登薄山寘軨之隥史记封禅书云薄山者襄山也又名尧山汉地理志蒲坂有尧山水经注云雷首山临大河北去蒲坂三十里俗亦谓之尧山也又名中条山元和志云雷首一名中条在河东县南十五里永乐县北三十里寰宇记云中条山在芮城县北十五里亦曰薄山也又名陑山寰宇记云尧山在河东县南二十八里即雷首山山有九名亦即陑山汤伐桀升自陑注在河曲之南即此也括地志云此山西起雷首东至吴坂长数百里随地异名通典云雷首在今河东县此山凡有八名厯山首阳山薄山襄山甘山中条山渠猪山独头山也蒲州新志首阳山在州南四十五里又中条山在州东南十五里山狭而长西起雷首迤逦而东直接太行南跨芮城平陆北跨临晋解州安邑夏县闻喜垣曲诸境凡数百里中条之北有数峰攒立拱对州城在州南十五里中髙旁下俗名为笔架山又南五里为八盘山又南十里为麻谷山又南为凤皇山去州七十里与潼关相对为中条南麓尽处今按雷首之脉为中条东尽于垣曲王屋在焉禹至此顾不东行而北抵太岳盖以帝都为急也
　　太岳即霍山又名霍太山在平阳府霍州东三十里及岳阳县西北九十里赵城县东北四十五里周礼冀州山鎭曰霍山汉志河东彘县有霍太山在东冀州山是也尔雅西方之美者有霍山之珠玉亦称景霍晋语宰孔曰景霍以为城韦注云景大也大霍晋山名今在河东彘史记周武王灭殷飞亷先为纣使北方还无所报乃为坛于霍太山而致命焉水经注汾水南过永安县西故彘县也又东与彘水合水出东北太岳山禹贡所谓岳阳即霍太山矣山有岳庙甚灵汾水又南迳霍城东故霍国也又迳赵城西南穆王以封造父赵氏自此始元和志霍山一名太岳在霍邑东三十里今州治即霍邑故城也新志云山髙百余丈长八十里周二百余里南接赵城岳阳北跨灵石今谓之中鎭【渭】按隋开皇十四年诏以霍山为冀州鎭厯代因之号曰中鎭盖即古之中岳也降而为鎭为嵩髙所压耳阎百诗云崧髙维岳谓崧然而髙者维是四岳之山非以太室山为岳名曰崧髙也尔雅撰于三百篇后縁此遂实指嵩髙为中岳太史公又出尔雅后幷补注尧典曰中岳嵩髙也是殆忘却禹贡之太岳矣将尧有二中岳邪汉武登礼太室易曰崈髙中岳名益显皆为尔雅所误者或曰然则周竟无中岳乎予曰周仍以唐虞时太岳为中岳矣观职方河内曰冀州鎭曰霍山可知盖自有宇宙便有此山黄帝正名百物蚤已定五岳之称禹主名山川又从而奠之下迄周秦悉不敢移岂有如武帝以衡山逺移南岳之祀于灊霍山者乎予最爱郑康成注大司乐四鎭五岳取诸职方九州之山而徧足少嫌其以岳山为西岳而不以霍山为中岳又嫌其大宗伯注乃袭尔雅杂以嵩髙忘却大司乐注殆由未善读崧髙之诗也哉太岳冀州传云在太原西南此传又云在上党西按此山本在河东彘县而安国云云畏人议其袭班固耳使作者果身为武帝博士狊见圗籍何不直指其所在之郡县而顾迂其辞若隠谜然盖窃人之物以为已有唯恐人识之聊一改头换面所谓欲盖而弥章者也
　　厎柱析城至于王屋【释文厎之履反柱如字韦知父反又知女反渭按厎史记作砥后同】传曰此三山在冀州南河之北东行正义曰地理志云析城在河东濩泽县西王屋在河东垣县东北地理志不载厎柱厎柱在大阳关东析城之西渭接濩泽今为山西泽州之阳城县其故城在县西三十里垣县今为平阳府绛州之垣曲县其故城在县西四十里大阳今为解州之平陆县其故城在县东北皆汉县也大阳关在今河南府陜州东王屋山在今怀庆府济源县西北唐王屋县地西与垣曲接界后周改大阳县曰河北县唐又改曰平陆水经注厎柱亦名三门在大阳县东隋志河北县有厎柱山通典陜州硖石县有厎柱山贞观中太宗巡幸命魏徴勒铭今按陜州东南七十里有硖石故城北与平陆县分水厎柱山在平陆县东南五十里陜州东四十里大河中最北有两柱相对距岸而立是谓三门故传云在南河之北其实山在水中不与其岸相连也详见导河
　　吴防清曰析城在王屋县西北七十里山峰四面如城有南门焉今在阳城县西南水经注云山甚髙峻上平坦下有二泉东浊西清左右不生草木数十歩外多生细竹括地志云山在泽州濩泽县西南七十里天宝元年改县曰阳城故通典云阳城县有析城山濩泽水也史记正义引古今地名云山方七百里髙万仞寰宇记云山顶有汤王池俗传汤旱祈雨处今池四岸生龙须草阳城县志云山巓东岩有龙洞深不可测又云厎柱山在县南五十里山有三峰中峰最高秀其下皆土唯起峰处为石若石柱然故名自此山西南至析城三十里又西南至王屋五十里余按禹贡之三山自厎柱而东为析城王屋故传曰东行而志所言乃反之知为土俗之谬称因析城而附防也
　　王屋山在济源县西北山有三重其状如屋与山西垣曲阳城二县接境隋志王屋县有王屋山括地志云山在县北十里元和志云在县北十五里周一百三十里髙三十里今济源县西有王屋故城隋唐县也分汉垣县地置元省入济源河南通志云山在济源县西八十里形如王者车盖故名其絶顶曰天坛盖济水发源之处按天坛在县西北百二十里王屋山之北山峰突兀其东曰日精西曰月华絶顶有石坛名清虚小有洞天李濓游王屋山记云天坛世人谓之西顶上有黒龙洞洞前有太乙池即济水发源处也
　　太行恒山至于碣石入于海【释文行户刚反又如字】
　　传曰此二山连延东北接碣石而入沧海正义曰地理志云太行山在河内山阳县西北恒山在常山上曲阳县西北太行去恒山太逺恒山去碣石又逺故云此二山连延东北接碣石而入沧海也渭按山阳今为河南怀庆府之修武县其故城在县西北上曲阳今为直眞定府定州之曲阳县其故城在县西地理志河内壄王县西北有太行山山阳县北有东太行山壄王今为河内县其故城即今怀庆府治孔疏引山阳而遗壄王非也恒山北岳在今曲阳县西北碣石见冀州海在碣石之东逾河为禹渡河则入海亦禹渉海也
　　太行列子作太形则行读如字亦可故陆氏兼存之太行一名五行山淮南子武王欲筑宫于五行之山髙诱注云太行山也河圗括地象曰太行天下之脊汉志以在壄王者为太行而在山阳者为东太行其太行之支峰乎又上党郡有上党关壶口关石硏关【硏音形】天井关壶关县有羊肠坂盖皆在太行山上括地志太行山在河内县北二十五里南属怀州北属泽州隋志丹川县有太行山元和志云在晋城县南四十里通典云泽州晋城县汉曰髙都隋曰丹川有天井关在南太行山上又潞州壶关县有羊肠坂王莽命左威将军王嘉曰羊头之阨当燕赵即此也括地志云河内县北有羊肠坂元和志云太行陉在怀州北阔三歩长四十里羊肠所经瀑布悬流实为险隘今按蔡泽谓应侯决羊肠之险塞太行之道刘歆遂初赋曰驰太行之险峻入天井之髙关曹孟德乐府诗曰北上太行山艰哉何巍巍羊肠坂诘屈车轮为之摧则太行亘絶东西天井羊肠为道路之险阨可知矣又按金史地理志云济源县有太行山以沁水为界西为王屋东为太行则此山实起于济源盖自河南怀庆府入山西泽州迤而东北跨陵川壶关平顺潞城黎城武乡辽州和顺平定乐平以及河南之辉县武安直之井陉获鹿诸州县界中皆有太行山延袤千余里焉林少颖曰太行在今怀州之北连亘数州为河北脊以接恒岳程子谓太行千里片石众山皆石上起尔朱子语録曰太行山一千里河北诸州皆旋其趾潞州上党在山脊最髙处过河便见太行在半天如黒云然舜典十有一月朔巡守至于北岳传云北岳恒山周礼正此曰幷州其山鎭曰恒山注云在上曲阳尔雅恒山为北岳管子曰恒山北临代南俯赵汉书恒山北岳在常山郡上曲阳县西北有祠幷州山张晏曰恒山在西避文帝讳故改曰常山武帝元鼎三年常山王徙然后北岳在天子郡内天汉三年泰山修封还过祠常山瘗玉宣帝神爵元年祠北岳常山于上曲阳隋改曲阳曰恒阳故其志云恒阳县有恒山又滋阳县有大茂山韩琦岳庙碑云恒山一名大茂山也在今阜平县东此七十里接曲阳界乃恒山之脊俗名神尖石晋与契丹分界处今阜平曲阳唐县皆縁大茂之麓括地志云恒山在恒阳县西北一百四十里元和志云汉改恒山为常山至周武平齐复曰恒山唐地理志元和十五年更恒岳曰鎭岳名山记云恒山髙三千九百丈上方三十里沈括笔谈云北岳谓之大茂山岳祠旧在山下祠中多唐人故碑晋王存朂灭燕还过定州与王处直谒岳庙是也石晋之后稍迁近里今其地谓之神棚新祠之北有望岳亭新晴气清则望见大茂山今按阜平县在眞定府西北二百十里【本汉灵寿南行唐二县地金析置阜平】大茂山在县东北七十里与括地志所指为恒山者道里相符盖大茂乃北岳之絶顶旧祠在其下故举此以表恒山也
　　天下之山莫大于太行然亦必有所止经曰太行恒山至于碣石决无越恒山而仍为太行之理元和志云连山中断曰陉述征记曰太行首始于河内自河内北至幽州凡有八陉第一轵关陉第二太行陉第三白陉此三陉今在河内第四滏口陉在邺西第五井陉第六飞狐陉一名望都关第七蒲隂陉此三陉在中山第八军都陉在幽州述征记郭縁生所撰也括地志云太行山连亘河北诸州凡数千里为天下之脊盖亦据彼文言之渭按尔雅山中絶曰陉轵关陉在今济源县太行陉在今河内县十六国春秋云慕容永屯轵关杜太行口以拒慕容垂即此二陉也白陉在今卫辉府之辉县左传襄二十三年齐侯伐晋取朝歌入孟门登太行杜预云孟门晋隘道盖即所谓白陉也滏口陉在今彰德府磁州之武安县后魏永安中髙欢就食山东自晋阳出滏口太昌初欢自邺入滏口击尔朱兆于晋阳盖幷邺徃来斯为孔道矣厯观传记所载齐桓公县车束马逾太行庄公入孟门登太行范睢曰北断太行之道则上党之师不下蔡泽曰决羊肠之险塞太行之道韩桓惠王十年秦击韩于太行上党降赵秦昭王四十四年白起攻太行道絶而韩之野王降郦食其曰塞成皋之险杜太行之道后汉永平十三年登太行幸上党元和二年北登太行山至天井关隋大业三年凿太行山达于并州以通驰道其所指为太行者皆在汉河内上党二郡唐怀泽潞三州之境盖滏口以南四陉实太行山也又东北跨辽州入直隷眞定府界为井陉亦谓之土门在今获鹿县广武君所谓车不得方轨骑不得成列者也古未有指是为太行者然此在恒山之南即以为太行亦无不可若飞狐陉南直恒山之北今山西大同府蔚州之飞狐口是也又东为蒲隂陉在今直顺天府易州境又东为军都陉在今昌平州境此三陉者皆为恒山所隔不得为太行太行虽大亦千里而止耳后世沿述征之说遂谓太行连亘讫于幽州有数千里之逺而其实不然伊川考亭皆云太行千里此据经立言不为近志所惑者也且恒山之北禹功所未及禹导山本为治水旣扺恒山便当循恒卫二水之间东行并逆河以至碣石无縁更北歴飞狐而蒲隂而军都也此三陉指为恒山且不可况太行乎说禹贡者当以程朱为正大同府浑源州南二十里亦有恒山水经注云崞县南面岳即此山也【州本汉鴈门郡繁畤崞二县】古北岳恒山厯代史志皆云在上曲阳并无异论自宋世以恒山没于辽从曲阳望祀之因废曲阳之恒山而指此为禹迹近志谓与在曲阳西北者实一山然州距大茂约三百余里虽或峰峦相接未可强合为一也北岳在曲阳又何疑焉阎百诗云后之建都于燕者以为曲阳在南浑源少北于方位宜余按孔氏诗崧髙疏曰若必据所都以定方岳则五岳之名无代不改何则轩居上谷处恒山之西舜居蒲阪在华隂之北岂当据已所在改岳祠乎此名儒之言也金世宗大定间或言今旣都燕当别议五岳名不得仍前代太常卿范拱辄援崧髙疏数语以对事遂寝明治六年兵部尚书马文升建言北岳当改祠浑源下礼部议侍郎倪岳持不可乃止修浑源州旧庙而祭祀仍在曲阳万厯十六年大同巡抚胡来贡疏请改北岳沈文端鲤为宗伯覆疏详駮议者口塞　本朝顺治七年始改祭祀于浑源当其时惜无如范太常沈宗伯引经史以正之者
　　汉志右北平骊成县下云大揭石山在县西南莽曰揭石辽西郡絫县下云有揭石水南入官【谓下官水】不言有山也及文頴注武纪曰碣石在辽西絫县絫县今罢入临渝此石着海旁【师古曰碣碣然特立之貎】頴字叔良南阳人为荆州从事【见干宝搜神记】即王粲赠诗送聘刘璋者也谓此山临渝海旁之孤石与班固异自頴始水经有魏晋间人所附益故亦云碣石在临渝后汉志无骊成刘昭补注遂于临渝言碣石晋省临渝入肥如故后魏志碣石在肥如隋省肥如入新昌寻又改新昌曰卢龙故隋志碣石在卢龙自后汉迄隋言此山之所在曰絫县曰临渝曰肥如曰卢龙县名四变而山则一要皆在今昌黎县东絫县故城之南也至括地志始云碣石在卢龙县南二十三里与文颖异唐志及寰宇记则云石城县有碣石而欧阳忞舆地广记曰石城故骊成也易祓据之以释禹贡按石城有四一在今大宁废卫界汉旧县属右北平【县去龙城可百里】一在今永平府西北后魏置属建德郡【通典平州西北到石城一百四十里者是】此二县皆不濒海一在今滦州南唐置属平州【县北去滦州三十里】一即今抚宁县唐临渝改曰石城亦属平州【有临渝关大海碣石山】此二县皆濒海忞所称石城故骊成者今之抚宁乎抑滦州之南境乎抚宁本汉临渝【今县北有临渝故城】为辽西郡之东偏势不得越令支【今迁安】絫县【今昌黎】肥如【今虑龙】海阳【今滦州】而属右北平也骊成必不在此地尝试案圗而索之今滦州所领乐亭县【县在州东南唐初为石城县地后为卢龙县地又为马城县地金大定末析置乐亭县】有古城在西南三十里似即汉骊成治忞所称石城盖指此地非临渝更名之石城今为抚宁者也然乐亭县境平衍无山即以州南濒海之地为骊成地而亦无山唯县西南四十里有祥云李家桑坨三岛迫近海濵岂即所谓大碣石与通典平州卢龙县下云有碣石山碣然而立在海旁故名之仍用文颖说金元以来人皆知昌黎为絫县而碣石在焉求之海旁不得求之水中又不得乃更求之向北之地故明一统志云碣石在昌黎县北二十里或又以仙人台上之巨石为天桥柱盖皆依文颖言之然其山去海八九十里殊违夹右入河之义不可从也
　　欲辨碣石之所在莫若以今所谓滦河者证之滦河即濡水也汉志辽西肥如县濡水南入海阳师古曰濡音乃官反读若难后讹为滦以声相近也辽因置滦州世遂目其水曰滦河不复知为古之濡水矣今碣石虽无其迹而滦河仍自迁安卢龙滦州至乐亭东南入海与郦注濡水入海之道无异则碣石旧在滦口之东可知矣赞水卑耳之谿沦于海中者当亦在乐亭县西南也
　　山有名同而系之以大小者如大别小别太华少华太室少室之类是也【古书太少与大小通用】骊成之山称大碣石则必有小碣石在盖即絫县海旁之石矣郦道元旣宗文颖以为碣石在絫县又引骊成大碣石以证之若以其山为跨二县之境也者今按濡水从塞外来东南迳令支故城东又南迳孤竹城西又东南迳牧城西分为二水北水枝出世谓之小濡水东迳乐安亭北东南入海濡水东南流迳乐安亭南东与新河故渎合【新河即魏武征蹋顿时所开也】又东南至絫县碣石山而南入于海乐安亭者盖即今乐亭县东北之乐安故城也【东晋于此置乐安县】絫县在其南骊城在其西据濡水厯亭南而东又东南至碣石则碣石在亭之东南与骊成西南之大碣石相去阔絶安得连为一山郭璞注山海经曰碣石在临渝或云在骊成盖两存之愚谓在临渝者为是或云汉志其可违乎曰班氏所言间有纰缪西县之嶓冢氐道之养水武都之东汉水其尤甚者也他如安丰之大别安陆之陪尾寻阳之九江居延之流沙后人皆以为非而不从岂独一骊成之碣石哉嶓冢汉水承误数百年至魏收而始正世皆遵用其说文颖以建安时正班固之碣石犹王横以新莽时正史迁之禹河也不逺而复理无可疑横说长于迁固即采之【地理志云故大河在邺东叙传云商竭周移皆横说也】颖说长于固今奚不可用邪
　　山海经曰碣石之山绳水出焉西流注于河此骊成之大碣石也何以知之絫县之碣石在濡水之东绳水苟出其山势不得越濡水而西注于河也又有二碣石史记索隐引太康地志云乐浪遂城县有碣石长城所起通典云秦筑长城起自碣石在今髙丽旧界非卢龙之碣石北齐文宣帝纪天保四年大破契丹于青山还至营州登碣石山临沧海唐志营州栁城县北接契丹有东北鎭医巫闾祠又东有碣石山此即文宣之所登与前在遂城者皆非禹贡之碣石也刘昭注补郡国志言常山九门县有碣石山按孔疏引郑说云战国防碣石山在九门县盖别为碣石不与此同今验九门无此山也【今眞定府藁城县西北二十五里有九门城故县也四面五百余里皆平地无一山】至若燕昭王所筑之碣石宫以事驺衍者史记正义云在幽州蓟县西三十里宁台之东旁近无此山特取为宫名耳凡言九门蓟县有碣石山者皆妄也
　　史记秦始皇三十二年之碣石使燕人卢生求羡门髙誓刻碣石门【日知録云始皇刻石之处凡六史记书之甚明于邹峄泰山之罘琅邪防稽无不先言立后言刻者惟于碣石则云刻碣石门门自是石不须立也】二世元年东行郡县到碣石汉书武帝元封元年东巡海上至碣石此海濵之山斗入海者【封禅书成山斗入海索隐曰谓斗絶曲入海也】故成帝时贾让言禹之治水凿龙门辟伊阙析厎柱破碣石凡山陵当路者毁之盖伊阙类龙门夹峙两岸水出其间者也碣石类厎柱横絶中流当河之冲者也析之破之不容已矣但此石犹着海旁不知何年苞沦于海水经曰碣石山在辽西临渝县南水中郦注云大禹凿其石右夹而纳河【说本贾让凿即破也】秦始皇汉武帝皆尝登之海水西侵岁月逾甚而苞其山故言水中矣【见第十四卷末禹贡山水】又云汉司空掾王璜【汉书儒林传琅邪王璜平仲传古文尚书沟洫志作王横】言徃昔天尝连北风海水溢西南出侵数百里故张君云碣石在海中盖沦于海水也【后汉志注禹贡正义并引张氏地理记张氏不知其名岂即此所称张君邪程大昌以为张揖按隋经籍志有魏博士张揖撰广雅二卷而无张氏地理记未审张君是揖否】昔燕齐辽旷分置营州今城届海濵海水北侵城垂沦者半王璜之言信而有征碣石入海非无证矣【见第五卷河水】又云濡水自乐安亭南与新河故渎合又东南至絫县碣石山文颖曰碣石在辽西絫县絫县幷属临渝地理志曰大碣石山在右北平骊成县西南王莽改曰碣石也汉武帝亦尝登之以望巨海而勒其石于此今枕海有石如甬道数十里当山顶有大石如柱形徃徃而见立于巨海之中潮水大至【此句下似有阙文】及潮波退不动不没不知深浅世名之天桥柱也【今辽东广宁前屯卫西南七十里有孤石屹立海中髙百余尺周围三十余歩天桥柱即此类】状若人造要亦非人力所就韦昭亦指此为碣石濡水于此南入海又按管子齐桓公征孤竹至卑耳之谿渉赞水今亦不知所在昔在汉世海水波襄吞食地广当同碣石苞沦洪波也【见第十四卷濡水】郦氏三言碣石沦于海有其故有其时有其证有其状凿凿可据如此而世或诋为妄谈以自伸其无稽之说不亦傎乎曹孟德诗曰东临碣石以观沧海水何澹澹山岛竦峙建安十二年征乌桓过此而作【濡水注云魏太祖征蹋顿与泃口俱导者世谓新河新河防濡水东南至碣石山而南入海则曹公征乌桓时道经碣石可知】后魏文成帝太安四年东巡登碣石山望沧海改山名乐游盖此山虽沦于海而去北岸不逺犹可扬帆揽胜车驾东巡大军出塞者率皆登山观海以修故事道元家郦亭距临渝才五六百里所谓碣石苞沦洪波者乃以目验知之而引王璜以为证岂若程泰之生于南宋目不覩溟渤而徒凭古人之一言以恣其臆断者哉世因程氏之妄而幷疑郦氏之眞亦惑矣所可恨者此山不知至何时复遭荡灭今昌黎县南海中无一山自抚宁以东更二三百里海中亦无一山此郦氏之说所以不信于今也按道元卒于魏孝昌二年岁在丙午下距齐文宣登碣石之岁天保四年癸酉凡二十八年而文宣所登乃在营州前此营州未闻有碣石疑是时平州之碣石已亡故假营州临海之一山为碣石而登之以修故事不然岂有舎此登彼之理自是以后登碣石者无闻焉隋炀帝大业八年亲征髙丽三月渡辽水七月班师九月至东都而不闻登碣石唐太宗贞观十九年亲征髙丽大破之九月班师十月丙午次营州而不登碣石盖以其山非眞而髙洋之故事不足修耳丙辰入临渝关戊午次汉武台刻石纪功【水经注云魏氏土地记章武县东一百里有武帝台基髙六十丈俗云汉武帝东巡海上所筑困学纪闻曰九域志沧州有汉武台唐太宗纪贞观十九年伐髙丽班师次汉武台刻石纪功台余基三成燕齐之士谓汉武求仙处今名望海台在沧州东北一百五十里】而不刻碣石则时无此山可知矣妄意推测碣石之亡当在魏齐之世丙午至癸酉二十八年间也宋儒不加考覈而沿袭旧闻谓在平州南海中去岸五百余里【宋时平滦二州陷于契丹唯据沧州地望言之故云然非谓去北岸五百余里也】岂知曩立于巨海之中者后幷化为波涛也哉近世有郭造卿着碣石丛谈以昌黎县北十里仙人台当之曰台即碣石之顶也絶壁万仞上凌霄汉其台崇广顶有巨石为天桥柱人莫能至夫天桥柱者郦氏明言在海中其又可移之平陆邪劒去逺矣而锲舟以求之非大愚不至此也
　　客有难余者曰自剖判以来碣石不知厯几何年何以一旦忽沦于海中郦氏之言殆不可信余曰凡物之成毁各有气数山川亦然如谓厯年之多者终古不毁则岐山何以忽崩于周幽之三年梁山何以忽崩于鲁成之五年岷山何以忽崩于汉成之元延乎仙传有桑田沧海之说人皆知其诞然髙岸为谷深谷为陵诗人不我欺也尝以近事騐之小孤山本连北岸宿松县明成化中江流冲断独立江心此与碣石之沦海何异郦氏亲见营州之城垂沦者半因知渤海之北岸多为水所吞食致碣石苞沦斯实録也又何疑焉难者曰诚如是则史何以不书曰郦不云乎岁月逾甚而苞其山盖非一朝一夕之故人莫得而识之郡不以上闻故不书也且史所不载而见于他书者多矣其可尽以为妄乎难者曰是则然矣谓其后复遭荡灭事无可征理亦难信曰地理潜閟变化无方不可以常情测也山有土戴石者有石戴土者碣石安知非土戴石者乎初在平地盘基牢固及其沦于海也洪涛飓风四面撞击山根之土日渐搜空一旦頽陷理之所有古语云水非石凿而能入石况土也哉难者又曰河包厎柱至今无恙它如瞿唐之滟滪京口之金山皆特立江心屹然不动即海中岛屿亦未闻有忽遭荡灭者何独碣石有此大变曰山体当有不同本在水中者必全体皆石深入厚地牢不可防故厯久而存本在平地者或土上戴石山根浮脆苞沦之后海水日夜漱齧下空上重倾仆海厎此碣石所以独异于诸山也难者又曰山有朽壤则崩一隅之变耳何至全体皆没曰如梁岐等山在平地緜亘数十里故虽有所崩而全体无伤碣石孤立海濵与梁岐等山大小悬絶又为海水所剥山根瘦削一倾则俱倾矣何留余之有金吉甫云大抵天地之间山陵土石自有消长顾其消长之数甚长而人之年寿有限则不及见其消长遂以为古今有定形耳朝菌不知晦朔夏虫不可语冰其斯之谓矣碣石本在临渝海中昔有而今亡正所谓土石消长之变也人不信其为崩亦朝菌夏虫之见耳
  </div>
  <div class="pagination">
   <a href="禹贡锥指_page8.html">
    上一页
   </a>
   <span>
    ...
   </span>
   <a href="禹贡锥指_page4.html">
    4
   </a>
   <a href="禹贡锥指_page5.html">
    5
   </a>
   <a href="禹贡锥指_page6.html">
    6
   </a>
   <a href="禹贡锥指_page7.html">
    7
   </a>
   <a href="禹贡锥指_page8.html">
    8
   </a>
   <span class="current-page">
    9
   </span>
   <a href="禹贡锥指_page10.html">
    10
   </a>
   <a href="禹贡锥指_page11.html">
    11
   </a>
   <a href="禹贡锥指_page12.html">
    12
   </a>
   <a href="禹贡锥指_page13.html">
    13
   </a>
   <a href="禹贡锥指_page14.html">
    14
   </a>
   <span>
    ...
   </span>
   <a href="禹贡锥指_page10.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
