<!DOCTYPE html>
<html>
 <head>
  <meta charset="utf-8"/>
  <title>
   尚书日记 - 第 6 页/共 11 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   尚书日记 - 第 6 页/共 11 页
  </h1>
  <div class="content">
   尚书日记卷八
&lt;经部,书类,尚书日记&gt;
　　钦定四库全书
　　尚书日记巻九　　　　　明　王樵　撰
　　周书
　　周在今凤翔府岐山县岐山一名箭括岭山南有周原周旧国也后稷十三世孙古公亶父始居其地传子季厯至孙文王昌三分天下有其二曾孙武王发胜商诛纣因以为有天下之号也书凡三十二篇其时列国皆有书大学引楚书曰楚国无以为寳惟善以为寳春秋传郑子产曰郑书有之曰安国家定社稷必大焉先此与今周书费誓秦誓固皆列国之书也林氏谓窃意周太史所藏典谟训诰誓命之文才至吕刑而止自时厥后厯幽厉之乱简编不接其间如宣王中兴防诸侯复境土任贤使能南征北伐锡命韩侯申伯用张仲仲山甫其时大诰命多矣必失亡于东迁之后也孔子既取周太史所藏断自尧典至于吕刑而于列国复得文侯之命费誓秦誓三篇因取而附益其后焉
　　泰誓上
　　孔氏曰大防以示众○正义曰汤誓指汤为名此不言武誓而别立名者以武誓非一故史推义作名泰誓见大防也牧誓举战地时史意也此防中之大故称泰誓上篇未次河朔时作故言十三年春中篇既次乃作故言戊午之日下篇则明日乃作言时厥明各为首引故文不同耳尚书遭秦而亡汉初不知篇数武帝时太常孔臧者安国之从兄与安国书云时人惟闻尚书二十八篇不知其有百篇也然则汉初惟有二十八篇无泰誓矣后得伪泰誓二篇诸儒多疑之马融曰春秋引泰誓曰民之所欲天必从之国语引泰誓曰朕梦协朕卜袭于休祥戎商必克孟子引泰誓曰我武惟扬侵于之疆取彼凶残我伐用张于汤有光孙卿引泰誓曰独夫受礼记引泰誓曰予克受非予武惟朕文考无罪受克予非朕文考有罪惟予小子无良今文泰誓皆无此语吾见书传多矣所引泰誓而不在泰誓者甚多弗复悉记畧举五事以明之亦可知矣王肃亦云泰誓近得非其本经○蔡氏曰伏生二十八篇本无泰誓武帝时伪泰誓出【马融惟言后得不知何时得之知出于武帝时者説见下】与伏生今文书合为二十九篇孔壁书虽出而未传于世故汉人所引皆用伪泰誓如曰白鱼入于王舟有火复于王屋流为乌【董仲舒对策引之疑出此时又娄敬説髙祖云武王伐纣不期而防盟津之上者八百诸侯】太史公周本纪亦载其语然伪泰誓虽知剽窃经传所有而古书亦不能尽见故马融得疑其伪至晋孔壁古文书行而伪泰誓始废
　　惟十有三年春大防于孟津陆氏曰惟十有三年春或作十有一年后人因序文妄改○蔡氏曰十三年者武王即位之十三年也孔氏言虞芮质成为文王受命改元之年凡九年而文王崩武王立二年而观兵三年而伐纣合为十有三年此皆惑于伪泰誓之文而误解九年大统未集与观政于商之语也古者人君即位则称元年以计其在位之久近常事也自秦惠文始改十四年为后元年而汉代因之文帝亦改十七年为后元年自后説春秋者因以改元为重欧阳氏曰果重事与西伯即位已改元年中间不宜改元而又改元至武王即位宜改元而反不改元乃上冒先君之元年并其居防称十一年及其伐商而得天下其事大于听讼逺矣而又不改元由是言之谓文王受命改元武王冒文王之元年者皆妄也欧阳氏之论极为明着但其曰十一年者亦惑于书序之误也序言惟十有一年武王伐殷继以一月戊午师渡孟津即记其年其月其日之事也夫一月戊午既为十三年之事则上文十一年之误审矣孔氏乃离而二之于十有一年武王伐殷则释为观兵之时于一月戊午师渡孟津则释为伐纣之时上文则年无所系之月下文则月无所系之年又序言十一年伐殷而孔言十一年观兵是乃谬中之谬程子曰此事间不容髪一日天命未絶则是君臣当日命絶则为独夫武王观兵是臣胁君也一字之误使武王千余年防胁君之恶是可以不辩哉○按春孔氏以为周之孟春建子之月蔡氏以为建寅之月今以金縢秋大熟未获及洛诰十二月烝祭岁观之恐蔡説是月数之説详见太甲○后武成篇书一月程子谓商厯已絶周厯未建故用人正今之正月也不书商厯见纣自絶于天矣此説甚精当补入传中○大防于孟津以中篇考恐是丁巳日○正义曰此三篇俱为誓师而发首异者此见大防誓众故言大防于孟津中篇徇师而誓故言以师毕防下篇王更徇师故言大巡六师孟者河北地名春秋所谓盟向是也于孟地置津谓之孟津
　　王曰嗟我友邦冢君越我御事庶士明听誓金氏曰王曰者多谓史官追称武王正名讨伐则称王举兵亦为合义不必拘追称之説也详见汤誓○孔氏曰友邦亲之冢君尊之也御治也及我治事众士大小无不皆明听誓○按友邦从征之诸侯御事庶士则本国三卿亚旅师氏千夫长百夫长是也观御事上有我字可见惟天地万物父母至元后作民父母孔氏曰生之谓父母灵神也天地所生惟人为贵人诚聪明则为大君而为众民父母○邵文庄公曰天地父母自然之道元后父母天地作之也天地何心哉理之自然而已曰作则有可继之道焉○陈氏经曰聪明亦灵也圣人先得我心之所同然而为灵之灵者耳○按易言有天地然后有万物自天父地母以有男女夫妇父子而君臣终焉君臣之义亦归于父母何也盖天下各父其父各子其子非君臣孰能一之君臣者天下之大父子也故曰元后作民父母○朱子曰气质之性古人虽不曾説着考之经典却有此意如人惟万物之灵亶聪明作元后天乃锡王勇智皆此意也汤武征伐皆先自説一段义理○吕氏曰此虽誓师之辞乃六经之统摄百王之标准今商王受弗敬上天降灾下民至大勲未集孔氏曰沈湎嗜酒冒乱女色敢行酷暴虐杀无辜一人有罪刑及父母兄弟妻子言刑滥官人不以贤才而以父兄所以政乱土髙曰台有木曰榭泽障曰陂停水曰池侈谓服饰过制言匮民财力为奢丽忠良无罪焚灸之怀子之妇刳剔视之言暴虐天怒纣之恶命文王敬行天罚功业未成而崩○受纣名也蔡氏意似以纣为受号然孔氏曰受纣也音相乱马氏云受读曰纣郑氏云纣帝乙之子帝乙爱而欲立之号曰受徳时人转称为纣则受纣皆名也音转耳○罪人以族孔氏曰一人有罪刑及父母兄弟妻子正义曰秦政酷虐有三族之刑谓非止犯者之身乃更上及其父下及其子经言罪人以族故以三族解之父母前世也兄弟及妻当世也子孙后世也按经曰罚弗及嗣传曰罪人不孥皆为子耳子且弗及况父母兄弟妻乎至此曰罪人以族始不止于妻子见受滥刑之甚也孥且不可而况于族乎孔氏以父母兄弟妻子解族字此即所谓三族也故正义又引秦三族以证之考之史秦文公二十年法初有三族罪张晏曰父母兄弟妻子如淳曰父族母族妻族如如淳之説父母兄弟妻子之外又有旁及者秦法为又酷于纣矣实不然也刑法志曰汉除秦苛法兆民大悦然大辟尚有三族之诛文帝诏除收孥相生律曰犯法者已论而使无罪之父母妻子同产生之及收朕甚弗取景帝诛鼂错父母妻子同产无少长皆弃市据父母妻子同产之文则三族止如张晏之説耳如淳説非也呜呼纣变古不孥之法武王举兵首以为讨而垂戒万世秦踵纣法而加甚焉诽谤妖言又纣所无汉诛秦者也而不知革文帝虽尝除之而新垣平为逆复行三族之诛自此遂为常法沿流及于后世岂不痛哉幸有武王之训昭如也○文帝除肉刑而不果于除收孥相坐之律是不忍其小而忍其大也○正义曰必有忠艮被焚炙孕妇被刳剔者不知其为谁按皇甫谧谓纣剖比干妻视其胎殆傅防也○朱子曰文武无伐纣之心而天与之人归之其势必诛纣而后已故有肃将天威大勲未集之语但纣罪未盈天命未絶故文王犹得以三分之二而服事纣若使文王未崩十二三年纣恶不悛天命已絶则孟津之事文王亦岂得而辞哉以此见文武之心未尝不同视天与人而已
　　肆予小子以尔友邦冢君观政于商至防惩其侮肆故也悛改也言故我小子以尔诸侯之向背观政之失得于商惟受纵恶无改心平居无故废天地百神宗庙之祀黍稷曰粢在器曰盛尽于凶盗为所攘窃受之慢神如此乃谓我有民人我有天命无惩创其罪侮之意○朱子曰伊川谓无观兵之事非深见文武之心不能及此非为存名教而发也若有心要存名教而于事实有所改易则天子之录泰誓其不存名教甚矣近世有存名教之説大害事将圣人心迹都做两截看了殊不知圣人所行便是名教若所行如此而所教如彼则非所以为圣人矣【无观兵之事説见首条】天佑下民作之君作之师至予曷敢有越厥志孔氏曰言天佑助下民为立君以治之为立师以教之当能助天宠安天下○正义曰上数纣之罪此言伐纣之意众民不能自治立君以治之治民之谓君教民之谓师师谓君与民为师非别置师也○朱子曰天只生得你付得这道理与你做与不做却在你所以为之立君师既抚养之又教导之使无一夫不遂其性如尧舜之时真个是宠绥四方只是世间不好底人不定叠底事才遇尧舜都安帖平定了所以谓之克相上帝盖助上帝之所不及也自秦汉以来讲学不明世之人君固有因其才智做得功业然无人知得明徳新民之事君道间有得其一二而师之道则絶无矣○按有罪无罪予曷敢有越厥志意谓今纣无道使四方不安不可不讨夫有罪当讨无罪当赦天实监之予何敢有过用其心乎言一听于天而已○上文数纣之罪即先以天地生圣人作民父母此下言己之事则首以天佑下民作之君师父母君师四字是此篇之要领也夫民生于三君也师也父母也而君实有师道焉有父母之道焉君而不能父母乎民师乎民非君也非天立君之意也纣无父母斯民之道不可不讨己任君师宠绥之责不敢不讨三千一心徳义与力在我有必克之势天之所从者民予之所顺者天尔邦君将士之所当赞者不可失之时一篇之防不过如此
　　同力度徳至惟一心又言伐商之必克度量也凡胜负之理力钧则度徳徳优者胜徳钧则度义义直者胜此二语意古者兵志之辞度徳者其君孰贤其国孰治法令孰行度义者兵孰有名仗义孰正执言孰直受有臣亿万惟亿万心是众叛亲离寡助之至力且不同况徳义乎若武王之徳则仰之若父母者也武王之义则望之若时雨者也三千一心所谓仁不可为众也○十万曰亿【蔡氏十作百误】○一心则三千可当亿万所谓和无寡也商罪贯盈天命诛之予弗顺天厥罪惟钧贯盈孔氏曰恶贯已满正义曰纣之为恶如物在绳索之贯其恶贯已满天命我诛之今我不诛纣则是逆天之命是我与纣同罪矣○按宣六年左传晋侯欲伐赤狄中行桓子曰使疾其民以盈其贯将可殪也可以证此二孔説是蔡氏云贯通盈满也训贯字非
　　予小子夙夜祗惧至底天之罚祭社曰宜冢土大社也底致也王制云天子将出类乎上帝宜乎社造乎祢受命文考即造乎祢也王制以神尊卑为次此先言受命文考者以天本命文考肃将天威武王卒其伐功故受命文王之庙而后告于皇天后土○按不徒曰格于文考而曰受命于文考疑卜于文考之庙以请其可否故谓之受命观朕梦协朕卜之言则知必尝卜矣○天子祭天地诸侯不得与也此云类于上帝则是出师之时即以天子之礼行矣而儒者犹谓称王为追书是嫌圣人之事而文之也
　　天矜于民民之所欲天必从之尔尚弼于一人永清四海时哉弗可失矜悯也林氏曰天之立君专以为民故武王于一篇之中三致意焉首言元后作民父母以见纣之不能为民父母也次言作之君师以见己之当任君师之责也孟子曰一人衡行于天下武王耻之真知武王之心哉末言民之欲天必从之以见民欲亡纣而伐之必克也去一纣则恶本除故永清四海孔氏曰天人合同之时不可违失○按时哉不可失后世袭用其言而不识其义将流于利害之私夫圣人之所谓时者义理之所当然而已上顺天理下合人心故曰天人合应所以欲其不失者畏违乎理也不知其他也违理是违天也知予畏上帝之心则知时哉不可失之心矣
　　泰誓中
　　惟戊午王次于河朔羣后以师毕防王乃徇师而誓正义曰次是止舎之名直取止舎之义非春秋三日之例也【庄三年左传例云凡师一宿为舎再宿为信过信为次】商郊去河四百余里戊午渡河甲子杀纣相去才六日耳是戊午济讫而誓誓讫而行不容三日止于河旁也○林氏曰汉律歴志曰周师初发以殷之十一月戊子后三日得周正月辛卯朔至戊午渡孟津孟津去周九百里师行日三十里凡三十一日渡河三日三誓师上篇不言曰以中篇考当是丁巳日在河南将渡孟津时誓而后渡河也中篇是戊午日既渡而次河北所誓下篇戊午明日趋商都誓而后行也三令五申谨之至也
　　曰呜呼西土有众咸听朕言○蔡氏曰周都丰镐其地在西从征者皆西方诸侯故曰西土有众
　　我闻吉人为善惟日不足至秽徳彰闻吉人一心在善终日为之犹若不足凶人一心在恶亦终日为之犹若不足善恶各无怠时所以吉凶不可相易使善有时而怠则将入于恶矣使恶有时而怠则将改而入于善矣○小人好忿天性之常纣既昏迷朝无纲纪奸宄之人胁假在上之权以杀人者有之○朋私党也权威势也立朋以相仇胁权以相灭圣言虽简而于后世之情状无不包也○臣下化之化其淫酗故庶羣自酒腥闻于上化其肆虐故朋家作仇胁权相灭
　　惟天惠民至戎商必克浮过也去国为防元良微子也谏辅比干也孔氏曰言我梦与卜俱合于美善是以兵讨纣必克之占○正义曰梦者事之祥人之精爽先见者也吉凶或有其验圣王采而用之卜伐纣得吉又得吉梦故云袭于休祥记称卜筮不相袭袭者重合之义训戎为兵梦卜协吉是兵克之占○按言汤言桀此篇之肯綮盖吊伐之公胜克之决一观之昔而可知○受罪浮于桀己事光于汤正血脉照应处
　　受有亿兆夷人至不如仁人孔氏曰平人凡人也○正义曰言智虑等耳服防杜预以夷人为夷狄之人则受率其旅若林曾无华人乎○治乱曰乱乱臣十人论语引之而孔子论之有妇人焉先儒郑等皆以十人为周公太公召公毕公荣公太颠闳天散宜生南官括其一文母刘原父以为子无臣母之义盖邑姜也○决之天意君莫大于奉天而受之罪浮于桀决之人事国莫大于有人而受之众不可以当徳亲不可以敌贤天视自我民视至今朕必往惟天惠民三节以天意人事知纣之必克此节以人心天命断己之必往必克必往相关○天矜于民以天之心言天视天听以天之用言天矜犹云天至仁也天视天听犹云天至聪明也民之所欲天必从之见天无心而以民之心为心自我民视听见天无为而以民之神为用天之从人予之从天不可后也故时哉不可失百姓之过我皇天将罪我不可疑也故今朕必往○过如汉书所谓责过然以论语考之恐只如万方有罪之意
　　我武惟至于汤有光发也侵罙入也取彼凶残取字重看孟子曰救民于水火之中取其残而已矣徐洪客言直指江都取独夫即此意朱子曰言威武奋侵彼纣之疆界取其残贼而杀伐之功用以张大比于汤之伐桀又有光焉正义曰汤惟放逐我能擒取是比于汤又益有光明又曰取得纣则功多于汤○或曰如此则武王之伐纣志于杀乎曰武王不云乎商罪贯盈天命诛之虽成汤之于桀也亦曰有夏多罪天命殛之曰殛曰诛正其天讨汤武岂敢私哉顾桀闻汤师之来不拒而奔逺窜南服駾喙一邑复何能为故汤兵不穷其所至因而放焉义之尽仁之至也若纣则否闻武王之来方率其如林之旅迎战于牧野其心不但已也胜则谓己有天命而益逞其凶不胜犹将挟其徒党适所与国为害未已故武王誓师犹有胜负之惧有除恶务本之言特曰取彼凶残盖有欲遂其失前禽之义而不可得者此汤武处桀处纣之不同也曰然则史记言斩以黄钺县其头大白之旗先儒何以复非之曰纣既焚死复戮之则太甚矣非圣人之心也○金氏曰于汤有光谓吊民伐罪止商之乱亦汤之心乃所以为汤之光也武王伐其子孙而谓于汤有光前后圣人公天下为心于此可见按谓止商之乱亦汤之心最为得之昭烈谓武侯曰嗣子如不可辅君其自取其勤劳一世葢不为一已计岂为子孙计哉可以知汤之心矣
　　朂哉夫子罔或无畏至惟克永世金氏曰前言必克之理又恐将士以忽心视之故曰罔或无畏宁执非敌谓宁持我非彼敌之心○董氏鼎曰朂哉数语固不以至仁伐不仁而萌幸胜轻敌之心亦不以羣臣同心同徳而忘一徳一心之戒圣人之重民命临事而惧也如此○按大明之诗众心恐武王以众寡之不敌而有所疑也则勉之曰上帝临汝无贰尔心此篇武王恐众心以戎商之必克而有所忽也则勉之曰乃一徳一心立定厥功惟克永世○林氏曰考之孟子疑此二篇必有所増损润色其字大抵皆同其意防则有不同者盖康诰伏生所传泰誓孔璧续出孔氏为古定其间必有不能晓而以意增损者今康诰泰誓与孟子不同者以此
　　泰誓下
　　时厥明王乃大巡六师明誓众士孔氏曰是其戊午明日众士百夫长以上
　　王曰呜呼我西土君子天有显道至恭行天罚君子称将士也越王句践伐呉以其私卒君子六千人为中军是士卒亦可称君子也天有显道指其昭然之体厥类惟彰言其厘然之用有物有则厘然而不可紊是之曰类此理呈露流行于日用之间如日星之示人岂有难知者哉纣亦非不知但狎侮之耳五常即道之显而类之彰者也纣狎侮弗信荒怠弗敬所以行于君臣父子兄弟夫妇之间者无复知有天理之可畏○斮斫也孔氏曰冬月见朝涉水者谓其胫耐寒斫而视之史记曰比干强谏纣怒曰吾闻圣人心有七窍遂剖比干观其心○痡病也四海言所及逺奸回回邪也囚奴正士箕子也○正义曰不修谓不扫治也言不修则不祀可知○祝断也断絶其命下是防亡之诛祝之训断乃断絶之断音与短同非断决之断音与煆同也蔡传云断然降是防亡则是训为断决之断为煆音矣○膏铜柱下加炭令有罪者行辄堕炭中妲己乃笑此肆虐之事非竒技淫巧之事传引此以例之耳
　　古人有言曰抚我则后至不迪有显戮真氏曰抚则后虐则讐武王举古人之言以明民之常情如此若君民之分岂以虐我而遂讐之哉然君民之分不可恃而民之常情不可不察○独夫孟子曰残贼之人谓之一夫言人心皆去其势位不复能系属于天下直一夫耳洪惟作威言虐甚见其不君也讐谓之世者孤人之子寡人之妻独人父母讐不一身而已也○树徳务滋言培其本又拥护之令其蕃殖也除恶务本言当絶其本根除恶不除本如恶草遗种少焉复生矣言纣为恶本当殄殱之○迪蹈也杀敌为果致果为毅登成也成汝君之功○金氏曰纣之恶固毒痡四海然自其忌恶文王则所以施于周人者独虐此篇专誓周师故曰殄殱乃雠其怨深曰登乃辟其分尊曰有显戮其辞严与上中二誓不同
　　呜呼惟我文考若日月之照临至惟予小子无艮上三节详商受之恶为天人之所去见亡商之有由此节述文王之徳为天人之所归见造周之有本若日月之照临就徳之发用上説光字广而浅显字狭而深皆于及人上见之四方非文考所统之地谓之光者徳之旁及所谓厥邦时叙也西土乃文考所兴之地谓之显者徳之深入所谓西土怙冐也○文王之徳宜受多方而大勲未集今日之事所以承文考之徳克则借文考之诒不克则予小子无良之咎○前篇末举汤此篇末举文考盖以万古大义则武王于汤任再起之责者也以一家世徳则武王于文王任成终之责者也逺则欲无愧于汤近则欲无忝于文考武王所以临事而惧也○天有显道厥类惟彰而纣以狎侮荒怠而失之文王之徳所以光于四方显于西土者无他亦曰敬而已为人君止于仁为人臣止于敬为人子止于孝为人父止于慈敬徳之实也治成于国中而化行于南国由西土而四方敬徳之效也纣惟狎侮荒怠故为君则作威杀戮放黜师保囚奴正士而君臣之义絶为人嗣子则昏弃厥肆祀弗荅昏弃厥遗王父母弟弗迪而孝友之恩亡以刑家则惟妇言是用作竒技淫巧以恱妇人而夫妇之道乖盖一念之敬肆既殊而圣狂理乱遂相悬絶可不戒哉
　　牧誓
　　时甲子昧爽至逖矣西土之人甲子二月四日也昧爽甲旦也朝即昧爽时也武成言癸亥陈【去声】于商郊盖癸亥夜陈甲子朝至而誓焉钺以黄金饰斧杀戮用右手左杖者示不用特以为仪耳旄旄牛尾军中指麾用之白取见逺也曰武王之言也逖逺也以其行役之逺而慰劳之
　　王曰嗟我友邦冢君至予其誓孔氏曰治事三卿司徒主民司马主兵司空主土指誓战者○正义曰孔以于时已称王而有六师今呼治事惟三卿者司徒主民治徒庶之政令司马主兵治军旅之誓戒司空主土治垒壁以营军是指誓战者故不及太宰太宗司防也其时六卿具否不可知此御事指三卿不通于亚旅以下○金氏曰亚次旅众也亚者卿之贰大夫是也旅卿之属士是也师氏以兵守王门王举则从者也千夫长统千人之帅也百夫长一卒之正也庸濮在江汉之南左传所谓庸与百濮伐楚者也羌西羌蜀髳微皆巴蜀之国卢亦在江汉之间左传所谓卢戎也彭今彭州或云今上庸蔡氏曰八国近周素所服役○戈柲六尺有六寸防长丈有六尺矛长二丈三者长短异而形制同干楯所以扞敌言比则并列而宻布也○正义曰戈短人执以举之故言称楯则并以扞敌故言比矛长立之于地故言立
　　王曰古人有言曰牝鸡无晨至以奸宄于商邑索尽也言牝鸡无晨鸣之道喻妇人知外事妇妲己也列女传云纣好酒淫乐不离妲己妲己所举者贵之所憎者诛之王父母弟注疏以王父为祖之昆弟今按文势盖谓王父弟与母弟耳王父弟即从兄弟也纣以昏乱弃其所当陈之祭祀而不报弃先君之遗而不接之以道废宗庙之礼无宗族之义乃惟四方多罪逋逃之人是崇长是信使是以为大夫卿士使之为暴为奸于都邑之中也崇尊之也长居人之上也信任而使令之是皆左右便辟用事者又甚则使之有位而居大夫卿士之任○孙氏曰泰誓言纣之恶终于悦妇人牧誓言纣之恶始于用妇言岂非纣之终始出于此乎○按经文惟妇言是用下连用两昏弃字显是纣之病根蔡传体贴甚醒
　　今予发惟恭行天之罚至其于尔躬有戮步进趋也齐整也战法布陈然后相向故设其就敌之限不过六步七步乃止而齐此坐作进退之法也伐击刺也少则四五多则六七而齐此攻杀击刺之法也桓桓威武貌貔执夷也虎属罴如熊黄白文欲将士如四兽之猛于商郊迓迎也能奔来降者勿迎击之以劳役我西土之人此勉其武勇而戒其杀降也○此篇与甘誓备见古人用兵之节制陈法战法数言而尽其曲折明如画圗真圣经之笔也大司马之法伍两卒旅各有其长使止齐之者使其部伍之长各自止其止各自齐其齐故当战时井然有序不失纪律三军如一人也深玩不愆于六步七步四伐五伐六伐七伐乃止齐焉数语分明动中有静故曰战如守行如战手法足法瞬息相顾此所以为节制之妙也如是之兵虽猝然冲之岂可得而乱哉六步七步不知此车法邪步法邪盖古者步卒夹车而行动止相为用车不妄驰步不妄动步法即车法也至春秋时古法已乱如所谓舆曳柴而驰与视其辙乱望其旂靡之类则古法之乱不在毁车崇卒之后矣古之节制能为不败之师则岂有大崩之战至七国时史家每书某战斩首防万则又春秋时所无也□王氏曰功多厚赏前誓已言此不再言而独言有戮者军事以严终亦威克厥爱之意
　　武成【附月日谱见文公大全集】
　　一月【以孔注推当是辛卯朔】壬辰旁死魄【孔注云二日】○越翼日癸巳王朝步自周【三日】○戊午师渡孟津【二十八日】
　　二月【若前月小尽即是庚甲朔大尽即是辛酉】癸亥陈于商郊【庚申朔即是四日辛酉朔即是三日】○甲子胜商杀纣【或五日或四日汉志云既死霸越五日甲子即是六日或七日日辰不相应】
　　闰月【李校书説是岁闰二月葢以一月壬辰旁死魄推之若不置闰即下文四月无丁未庚戌矣其説是也○若前两月俱小则此月己丑朔一大一小则庚寅朔俱大则辛夘朔】
　　三月【若前二月俱小则戊午朔一大二小则己未朔二大一小则庚申朔俱大则辛酉朔然闰月小大计必无辛酉也】
　　四月【若前四月俱小则丁亥朔一大三小则戊子朔二大二小则己丑朔一小二大则庚寅朔】王来自商【一日】○既生魄诸侯受命于周【十六日或壬寅或癸夘或甲辰或乙巳经文在庚戌后汉志在丁未前恐经误】○丁未祀于周庙【或十九日或二十日或二十一日或○二十二日】庚戌柴望大告武成【或二十二日或二十三日或二十四日或二十五日】
　　孔氏曰文王受命有此武功成于克商按前四篇自未渡河至陈于牧野记其誓辞此篇则自往伐至天下大定记其前后事辞也取篇中武成字以名篇
　　惟一月壬辰旁死魄越翼日癸巳王朝步自周于征伐商正义曰此月辛夘朔朔是死魄故月二日近死魄朔后明生而魄死望后明死而魄生律歴志云死魄朔也生魄望也顾命惟四月哉生魄传云始生魄月十六日也月十六日为始生魄是一日为始死魄二日近死魄也旁死魄无事而记之者与下日为发端犹今之将言日必先言朔也○明日曰翌日辇行曰步凡云朝步皆辇行也后世称辇车曰步辇谓人荷而行不驾马也周镐京武王所都也于往也○孔氏曰此本説始伐纣时底商之罪告于皇天后土所过名山大川曰惟有道曽孙周王发将有大正于商今商王受无道暴殄天物害虐烝民为天下逋逃主萃渊薮予小子既获仁人敢只承上帝以遏乱畧华夏蛮貊防不率俾惟尔有神尚克相予以济兆民无作神羞孔氏曰致商之罪告天地山川之神后土社也【蔡传谓勾龙为后土按勾龙人鬼古者祭社以勾龙配非勾龙即社也】名山华岳大川河大正以兵征之也暴殄天物言逆天也逆天害民所以为无道逋亡也天下罪人逃亡者纣为魁主○微子言民窃攘神只之牺牷牲而泰誓言夷居弗事上帝神祗牺牲粢盛既于凶盗微子言凡有辜罪乃防恒获而武成言为天下逋逃主可互相明○杜预曰萃集也天下逋逃悉以纣为渊薮集而归之按杜解此三字佳宜入传○孔氏曰仁人谓太公周召之徒畧路也言诛纣敬承天意以絶乱路按蔡解畧为谋○正义曰将伐纣告天乃发故文在所过之上自周适商路过河华故知名山华岳大川河也山川大乃有名名大互言之尔自称有道者圣人至公为民除害以纣无道对言已有道所以告神求助不得饰以谦辞也称曽孙者曲礼説诸侯自称之辞云临祭祀内事曰孝子某侯某外事曰曽孙某侯某甫田诗曰曾孙不怒左哀二年蒯瞆临战祷神亦称曽孙今蔡传谓有道指其父祖而言并存之○声名文物曰华説文夏中国之人也又大也四时之夏亦取大义
　　既戊午师逾孟津至大赉于四海而万姓悦服项氏曰自周至洛九百里凡三十日而后至人力不劳兵势不急纣恃其兵力与大河之固安坐而未出也既戊午渡河三誓师明日复誓遂行自孟津至朝歌四百余里凡五日而至○孔氏曰待天休命谓夜雨止毕陈正义曰周语云王以二月癸亥夜陈未毕而雨是雨止毕陈也蔡氏元度曰诗云肆伐大商会朝清明盖谓雨止清明也按孔传有所本而蔡元度证以诗语尤明但订传不用曰休命胜商之命也今并存之○商人离心离徳久矣特刼于纣威耳先驱盖商之平民陈后乃纣党至是易向反攻血流漂杵后者为前徒所杀也周师弗迓克奔则固未尝血刃也杵孔氏曰舂杵或作卤楯也戎衣甲胄之属一者不再之辞○反商政谓尽除其苛虐紊乱之事旧者商先王之旧服封益其土也商容商贤人过其闾而式之钜桥鹿台纣私积处散发以赈贫民大赉于四海谓施恩惠非一事论语曰周有大赉善人是富
　　厥四月哉生明王来自商至示天下弗服孔氏曰始生明月三日与死魄互言○正义曰生明死魄俱是月初互言之○朱子曰哉生明旁死魄皆谓月二三日月初生明时也凡言既生魄即谓月十六日月始阙时也魄者月之有体而无光处也○蔡氏曰丰文王旧都在鄠灵台沣水之上周先王庙在焉○乐记云武王克殷济河而西马散之华山之阳而弗复乗牛放之桃林之野【今自陜州灵寳县西至潼闗皆桃林塞】而弗复服车甲衅【许刃反】而藏之府库倒载干戈【凡兵出则刃向前入则刃向后今还而刃向后】包以虎皮天下知武王之不复用兵也
　　既生魄庶邦冢君暨百工受命于周孔氏曰魄生明死十五日之后○正义曰月以望亏望是月半望在十六日为多通率在十六日者四分之三其一在十五日耳此言既生魄魄生明死十五日之后也○此时天下始一四方诸侯及百官皆来朝受命
　　按此文汉志在丁未前则经之错简明甚
　　丁未祀于周庙邦甸侯衞骏奔走执豆笾越三日庚戌柴望大告武成孔氏曰先祖后郊自近始
　　王若曰呜呼羣后惟先王建邦啓土至予小子其承厥志此以下武王告诸侯之辞也诸侯百工初受周命武王诞诰告之如汤诰之意然其文亦不全矣尊祖故称先王后稷教民稼穑有功生人始封于邰故曰建邦啓土公刘后稷之曾孙能修后稷之业百姓怀之事见豳风七月及大雅笃公刘之诗古公亶父追称太王避狄去邠居岐邠人从之者如归市事见緜之诗诗曰居岐之阳实始翦商太王虽未始有翦商之志而王业之成实基于此王季能勤以继其业至于文王克成厥功大受天命以抚方夏大邦畏其威而不敢肆小邦怀其徳而得自立所谓三分天下有其二也○陈氏曰大邦以力自强遇文王而力无所施故以文王为可畏而有以畏其力小邦以徳望人遇文王而获适所愿故以文王为可怀而有以怀其徳文王初无心于徳力之辨也○所谓天命者亦卜之人心而已或曰纣十三祀赐西伯弓矢鈇钺使専征伐此文王受命之实也天也非人之所能为也先儒不识天道乃以改元称王为受命陋之甚也文王得専征伐之柄九年而薨故曰大统未集既曰未集安有改元称王之事安天下者文王之志武王承之孟子曰一人衡行于天下武王耻之
　　恭天成命至用附我大邑周成命只武王当日纣恶既稔天命已絶便是不带文王説孟子曰其君子实黄于篚以迎其君子其小人箪食壶浆以迎其小人救民于水火之中取其残而已矣昭我周王盖执篚者之致辞辞曰明我周王之救民于水火也孔氏曰天之美应震动民心故用依附我
　　按此篇多错简幸日之甲乙可考语脉可寻惟其阙文则不可知矣此节之后语意未终盖武王新受命与诸侯正始当有交相儆戒之辞畧如汤诰之意不应止自序其功而已也
　　列爵惟五至垂拱而天下治列爵惟五公侯伯子男也分土惟三孟子曰天子之制地方千里公侯方百里伯七十里子男五十里孟子之言武王之制也汉书地理志亦云周爵五等其土三等説与孟子同乃若周礼王制之不同则程子所谓传防难尽信者也爵土传世以待功徳官职任事以待贤能五教説见虞书民无教虽有粟可得而食诸食者民之天而防祭皆民徳所闗圣人重之夫列爵分土建官位事所以为民而其所重者在此可以知先王之政矣惇信明义崇徳报功皆王者所以励世之道与任贤使能五教三事之意相维而不可失者垂拱而天下治言武王所修皆是所任得人恭已于上而天下自治矣○封建之来久矣其上世皆有功徳于民子孙世其土地圣人因而为之制列爵有等分土有限而不可逾而又使之建官必以贤位事必以能所谓建邦设都树以君公承以大夫师长者也其维持之意深矣自王纲解纽诸侯兼并土地逾制而大夫世官于是争乱相寻至于战国而其祸极矣此非封建之乃王制不行之咎也○建官惟贤位事惟能上自王朝外则州牧侯伯下至侯国之卿大夫士皆官也非贤能不任则安有败事位事就在建官中使能治赋者治赋能治财者治财能治礼乐者治礼乐有此官则有此事未有无事之官贤者之中因能而任故曰位事惟能非谓官事不相通而贤能为二途也○民功曰庸五教修而三事举可谓庸矣意者三代课吏之条目与○防慎终祭报本古人以为重事世之衰也乃有忽畧于防祭而背死忘生者多故曾子叹之曰慎终追逺民徳归厚矣而孟子则以使民养生防死无憾为王道之始曾子之言为上者自知所重感化之本也孟子之言为上者重民之所重处置之道也○信者人之所难守而易渝故曰惇义者人之所难明而易昧故曰明惇之自上使天下之不薄明之自上使天下之不昧信立于天下则无相欺相背义晣于天下则无苟得苟免故无不励之俗○官赏所以劝善也崇徳报功则无不劝之善○吕氏曰武王至此夫何为哉无为而天下自治以见武王能还唐虞风俗于千载之下武成与尧舜气象不同矣终篇一语尧舜无为之治乃恍然若存焉
　　此篇事多而辞少体独异于诸篇
　　洪范
　　汉志曰禹治洪水锡洛书法而陈之洪范是也史记武王克殷访问箕子以天道箕子以洪范陈之○问洪范诸事朱子曰此是个大纲目天下之事其大者大槩备于此矣问皇极曰此是人君为治之心法如周官一书只是个八政而已按人心惟危四语圣学传心之妙而未及政事之详水火金木土谷惟修数语善政养民之要而未及心源事目之备洪范一篇性命政事大纲细目兼该全备信乎唐虞以来授受之微言也以丹书四言武王斋戒而受之则其受此于箕子也可知呜呼后之人其可以易而读之哉
　　惟十有三祀王访于箕子十三祀即克殷之年曰祀者箕子之辞也箕子尝言我罔为臣仆盖箕子不可臣武王亦遂其志而不臣也访就而问之也箕国名子爵也○苏氏曰箕子之不臣周也而曷为为武王陈洪范也天以是道畀之禹传至于我不可使自我而无传以武王而不传则无可传者矣为箕子之道者传道则可仕则不可
　　王乃言曰呜呼箕子惟天阴隲下民相协厥居我不知其彛伦攸叙孔氏曰隲定也天不言而黙定下民助合其居便有常生之道我不知其常道伦理所以次叙问何由○正义曰言民是上天所生形神天之所授故天不言而黙定下民羣生受气流形各有性灵下民不知其然是天黙定之也相助也协合也助合其居者言民有其心言行是非得失衣食之用动止之宜无不禀诸上天各有常理合道则安失道则危是助合其居使有常生之道九畴施之于民皆是天助之事也○许氏曰王问天阴定下民而辅合其居止民之彛伦自然有叙其所以然如何盖极本穷源之问也意武王惟知箕子之有道未必豫知箕子有洪范之传也○按阴隲者生人生物皆天地之动机一动一静皆不外乎气机当五性感动之时而仁义中正之理隐然有不可移易者存焉若天有以定之也有定之中事事物物莫不各有当止之所得其所则安失其所则悖即董子所谓人受命于天固超然异于羣生入有父子兄弟之亲出有君臣上下之谊防聚相遇则有耆老长幼之施粲然有文以相接驩然有恩以相爱此人之所以贵也生五谷以食之桑麻以衣之六畜以养之服牛乗马圈豹槛虎是其得天之灵贵于物也此等与生俱生不可判离故曰保合人事之当然即天理之自然故谓天之辅相而保合之也夫阴隲相协是常伦有自然之叙自羲农以来所以民彛物则各得其正秩然得其叙于天下者必有其道而非我所知愿子为我陈之焉○程子曰圣人能使天下顺治非能为物作则也惟止之各于其所而已止之各于其所圣人所以叙彛伦也洪范九畴圣人使天下顺治之道也非能为物作则惟止之各于其所顺乎阴隲相协之妙而已阴隲相协彛伦天叙也洪范九畴彛伦攸叙也自五行至五福六极天人相因天下事大纲出不得此九者世间只顺了个阴隲相协之妙便常伦常叙自古圣人只理防得此而已矣○访问箕子以天道彛伦之叙即天道也○天之于民也无物不体故道之在人也无往非天○敬用农用之类凡君之所有事者一天而已○常説以九畴与彛伦为一物非也九畴乃人君治天下之大法所以叙彛伦者也彛伦乃生民所具之常理乃九畴之所叙者也故蔡传云彛伦之叙即九畴之所叙者也下文箕子之荅若何而彛伦攸斁若何而彛伦攸叙三攸字正相唤应武王以不知起问而箕子以洪范九畴之得失为斁叙之由则其意防可见矣
　　箕子乃言曰我闻在昔鲧陻洪水至天乃锡禹洪范九畴彛伦攸叙孔氏曰陻塞汩乱也治水失道乱陈其五行畀与斁败也天动怒鲧不与大法九畴畴类也故常道所以败放鲧至死不赦嗣继也废父兴子尧舜之道天与禹洛出书神负文而出列于背有数至于九禹遂因而第之以成九类常道所以次叙○水者五行之先五行者万事之本鲧逆水性而五行汩陈五行汩陈而九畴不畀盖此理既昧如万事何攸斁者自鲧言之非自时言之○大禹谟帝美禹治水之功云地平天成传云水土治曰平五行叙曰成水既治五行叙是治水失道为乱五行也九类汉书谓之九章九类是天之常道既不得故常道所以败也以鲧禹俱是治水父不得而子得之所以彰禹之圣当于天心易系辞云河出图洛出书圣人则之知天锡禹者即是洛书也禹既第之当有成法可传应人尽知之而武王独问箕子者五行志云圣人行其道而寳其真降及于殷箕子在父师之位而典之周克殷以箕子归武王亲虗已而问焉言箕子典其事故武王特问之或当然也
　　初一曰五行至威用六极朱子曰初一次二此读也全读是以一二为次第不见洛书本文又不见圣人法象之义故后人至以此章总为洛书本文皆为句读不明也○又曰五气运行而人禀之以成形于是有五事故次二曰敬用五事者人所有事也凡用皆主人君而言○又曰洛书者大禹治水之时神负文而列于背禹则之而为畴也洛书本无文字但有竒耦之数自一至九其数如此禹叙而次第之以其一居初而为五行以其二居次而为五事三之为八政四之为五纪五之为皇极六之为三徳七之为稽疑八之为庶徴皆然九居末而为五福六极自一至九洛书之本数初次者禹次第之文五行以下即禹法则之事大抵九畴之序顺而言之则五行为始故五行不言用不言用者乃众用之所自出错而言之则皇极为统故皇极不言数不言数者乃众数之所由该○按图书皆以五居中而一居下一防在下者即五中之一防也万物发用在中而根荄在下故九畴皇极居中而五行居一皇极统八畴发用在中之义也五行诸事之本根荄在下之义也前四畴皇极之所以建故配水火木金之生数后四畴皇极之所以行故配水火木金之成薮九畴之所取于洛书者不过如此谓九畴无预于洛书固不可谓五事必取象于二八政必取象于三五纪必取象于四以至六七八九谓皆有其义欲逐为之説则胶矣○朱子曰洛书九数而五居中洪范九畴而皇极居五顺五行敬五事以修其身厚八政协五纪而齐其政皇极之所以立也皇极建则乂之以三徳而威福玉食出于上否则移于下矣皇极建则明之以稽疑而筮臣民从之而吉否则逆之而凶矣皇极建则肃乂哲谋圣而卿士师尹举其职庶民遂其生五气顺而四时和否则人事不修天道易常矣皇极建则敛五福以锡民为富寿康宁攸好徳考终命否则敛六极以厉民矣序其目于皇极之先者皆皇极之本也序其目于皇极之后者皆皇极之验也○愚按敬用协建乂明念向威各以一字该一畴之义下文不过序其目而演之要无出此九字之中矣敬者一心之主宰敬则五事皆得不敬则五事皆失敬之用非在外也得其恭从明聪睿之则而已八政者所以厚民也为之食以养生货以利用为之祭报为之居处为之教导为之交好所以厚之也至于斩伐劓刵陈于原野肆之市朝亦无非所以厚之也期于胥匡以生而已矣○舜命九官即八政之事尧命羲和即五纪之事四时定岁功成允厘百工庶绩咸熙五纪之系乎政事也大矣五纪不列于八政而别为一畴者以其为政之纲也天时人事之所因尧先天时故命羲和在九官之先此先人事故八政在五纪之先○八政与三徳通五纪与庶徴通八政乂之经而三徳者因时之权也五纪厯法庶徴灾祥五纪主常庶徴主变生数主常故八政五纪在前成数主变故三徳庶徴在后○治厯明时随时占候期于协而已矣○皇极自汉以来不得其训至朱子而其训始明其义大明详本畴○有所疑而不明故稽而明之事之明者无待于稽事之疑者圣人亦不能不取决于神○人之于天其精气相感捷于影响况人主为天地之心一念之善喜见于天而和气应之一念之恶讁见于天而沴气应之故欲观己之善恶当观天之所以为应者以验之验之为言如孝子之事亲日候其顔色以为忧喜此人主事天之诚也○问五福六极朱子曰民之五福人君当向之民之六极人君当畏之○正义曰福者人之所慕皆向望之极者人之所恶皆畏惧之顾氏云前八事俱得五福归之前八事俱失六极臻之故福极处末○孔氏曰此以上禹所第叙五行以下箕子所陈
　　一五行至稼穑作甘一五行以下一二等字汉石经无之○朱子曰一五行者次第之辞与前章异后放此○正义曰易系辞曰天一地二天三地四天五地六天七地八天九地十此即是五行生成之数天一生水地二生火天三生木地四生金天五生土此其生数也如此则阳无匹阴无偶故地六成水天七成火地八成木天九成金地十成土于是阴阳各有匹偶而物得成焉故谓之成数也又万物之本有生于无着生于微及其成形亦以微着为渐五行先后亦以微着为次五行之体水防微为一火渐着为二木形实为三金体固为四土质大为五大刘与顾氏皆以为水火木金得土数而成故水成数六火成数七木成数八金成数九土成数十义亦然也水纯阴故润下趋阴火纯阳故炎上趋阳木金阴阳相杂故可曲直改更也稼穯共为治田之事分为种敛二名土上所为故为土性上文润下炎上曲直从革即是水火木金体有本性其稼穯以人事为名非是土之本性生物是土之本性爰亦曰也变曰言爰以见此异也六府以土谷为二由其体异故也○王氏曰五行也者成变化而行鬼神往来乎天地之间而不穷者也是故谓之行自天一至于天五五行之生数也以竒生者成而耦以耦生者成而竒其成之者皆五五者天数之中也盖中者所以成物也○又曰水言润则火熯土溽木敷金敛皆可知也火言炎则水冽土蒸木温金清皆可知也水言下火言上则木左金右土中央皆可知也推类而反之则曰后曰前曰西曰东曰北曰南皆可知也木言曲直则土圜金方火鋭水平皆可知也金言从革则木变土化水因火革皆可知也土言稼穑则水之井洫火之防冶木金之为械器皆可知也所谓木变者何灼之而为火烂之而为土此之谓变所谓土化者何能熯能润能敷能敛此之谓化所谓水因者何因甘而甘因苦而苦因苍而苍因白而白此之谓因所谓火革者何革生以为熟革柔以为刚革刚以为柔此之谓革金亦能化而命之曰从革者何可以圜可以鋭可以曲直然非火革之则不能自化也是故命之曰从革也金阴精之纯也是其所以不能自化也○朱子曰金一从一革互相变而体不变且如银打一只盆便是从更别要作一件家事便是革依旧只是这物事所以云体不变又曰不是从人之革是一从一革与曲直稼穑等皆成双字○曾氏曰润下者水也炎上者火也木金亦然惟稼穯非土也故言其于是稼穑而已○蔡氏曰咸苦酸辛甘者五行之味也五行有声色臭味而独言味者以其切于民用也○按正义曰水性本甘久浸其地变而为卤卤味乃咸此説未是东坡天庆观乳泉赋曰阴阳之相化天一为水六者其壮而一其穉也夫物老死于坤而萌芽于复故水者物之终始也意水之在人也如山川之出云草木之含滋漠然无形而为往来之气也为气者水之生而有形者其死也死者咸而生者甘甘者能往能来而咸者一出而不复反此阴阳之理也吾何以知之盖尝求之于身而得其説凡水之在人者为汗为涕为洟为血为溲为泪为涎为沬此数者皆水之去人而外骛然后肇形于有物皆咸而不能返故咸者九而甘者一一者何也唯华池之真液下涌于舌底而上流于牙颊甘而不坏白而不浊宜古之僊者以是为金丹之祖长生不死之药也今夫水之在天地之间者下则为江湖井泉上则为雨露霜雪皆同一味之甘是以变化往来有逝而无竭故海洲之泉必甘而海云之雨不咸者如泾渭之不相乱河泲之不相涉也若夫四海之水与凡出盐之泉皆天地之死气也故能杀而不能生能槁而不能浃也岂不然哉东坡之赋理到文雄可以知润下作咸之理矣○五行有声色臭味子产曰天有六气降生五味以气降生成质以味为主故先言之发为五色徴为五声杜预云辛色白酸色青咸色黒苦色赤甘色黄白声商青声角黒声羽赤声徴黄声宫又月令咸之臭朽苦之臭焦酸之臭羶辛之臭腥甘之臭香声色臭外见而味在中故以味为主上言曰者言其本性此言作者从其发见皆自然而然非人使之也因水润下作咸故防海为盐盐成于人作咸非人也○五行一节不言理而理在其中润下炎上等即五行之理也在天为五气在地为五材在人为魂魄五脏四肢百骸之身举一身而言为五事有物必有则为五常其实一五行之理而已矣顺五行之理以五事则敬以五纪则协以皇极则建以三徳则乂明于稽疑则有吉而无凶验于庶徴则得雨旸燠寒风之时向于五福则有寿富康宁攸好徳考终命之福故五行九畴之本也五行不言用无适而非用也禹贡一篇不过水曰润下之一语而箕子以为彛伦之攸叙者此也禹治水而地平天成六府三事允治非彛伦攸叙之实乎二五事至睿作圣人者天地之心五行之秀气也故水火木金土之气凝而为貌言视听思之质有物必有则故貌曰恭言曰从视曰明听曰聪思曰睿皆其徳之本然而恭之作肃从之作乂明之作哲聪之作谋睿之作圣亦其用之自然也恭庄敬也言顺曰从视逺曰明言以道接曰聪通乎微曰睿肃威仪也乂条理也哲照了也谋足以出谋也圣无不通也听聪则别彼是非从其是为谋必当故听聪则善谋也中庸曰聪明睿智又曰聪明圣智睿圣俱以思之一徳言与肃乂哲谋为朋皆言其自然之用未言其造诣所至也○曽氏曰自外而言之则貌外于言自内而言之则听内于视自貌言视听而言之则思所以为主于内故曰貌曰言曰视曰听曰思此其序也五者思所以为主于内而用四事于外者也至于四者则皆自为用而不相因○敬用五事者非礼勿视非礼勿听非礼勿言非礼勿动而思无邪是也○朱子曰洪范五事以思为主盖不可见而行乎四者之间然操存之渐必自其可见者而为之按曾子告孟敬子曰动容貌斯逺暴慢矣正顔色斯近信矣出辞气斯逺鄙倍矣所谓操存之渐必自其可见者而为之也○郑曰木神曰仁金神曰义火神曰礼水神曰智土神曰信五行之理为人之五性洪范不言而别言五事何也周子曰仁义礼智四者动静言貌视听无违之谓纯仁义礼智五行之徳也言貌视听五行之事也事无违于徳则五事即五常矣徳不言信事不言思者欲其不违则固以思为主而必求是四者之实矣○苏氏曰人之生也形色具而声气继之形气具而视听继之视听具而思生焉此五事之所以为先后也畜为五藏发为五事以应五行故脾之发为貌而主土肺之发为言而主金肝之发为视而主木肾之发为听而主水心之发为思而主火自黄帝以来知医者言之详矣舎此则无以治病无以察脉而决人之死生汉儒之说以言为金以听为水则可至其以貌为木以视为火以思为土则不可按五事之序人肖防天地故防居其首人之能言异于万物故言居其次自少而壮聪明日开智虑日长故视听又次之而思终焉苏氏蔡氏皆以发用先后为言但婴儿之能言有在视听之后者矣以声音为言殆又不可既生而声音发如之何其为从作乂邪至于配属五行其説尤长汉儒必欲以五事之序合五行之序固有所难通而苏氏又欲以洪范之説合医经之説亦有所难合何也盖不知相配之与相属不同也洪范以相配言者也人之一身精气之合也精为水气为火精之凝为貌故曰貌泽水也气之出为言故曰言火也视者神之发而其明在外故曰视散木也听者魄之藏而其聪在内故曰听收金也土属脾脾主意土无定位意不可见而行乎四者之间故曰思通土也此洪范五事配五行之序也医经以相属言者也木藏曰肝而发窍于目故肝病见于目水藏曰肾而发窍于耳故肾衰而重听金藏曰肺而发窍于口故肺病见于声耳目口道家谓之三要以其为精气神之门户也而其为要之要者又有二焉心为火藏用事于中百体之君也而其官则思思得其正则心火不炎上火不用事则土居中宫而木火金水皆禀其功故丹道以土为媒妁而谓脾主意者此也脾为土藏运化万物能毋养余藏故医家又名脾为黄婆于五事当属貌观佛家言四大以毛髪爪齿皮肉筋骨髓脑垢色皆归于地地即土也则防当属土矣而洪范不然者洪范与医经不同也此医经五脏属五行之序也相配相属各自为序今作一图自见
　　苏　　貌　脾　土
　　氏　　言　肺　金
　　原　　视　肝　木
　　定　　听　肾　水
　　思　心　火
　　洪　　貌　水　　素　　肝　木
　　范　　言　火　　问　　心　火
　　相　　视　木　　相　　脾　土
　　配　　听　金　　属　　肺　金
　　思　土　　　　　肾　水
　　古今所定也各有攸当不可强合而为一然洪范先天之五事也其配五行则水火木金土此五行以质而语其生之序也素问后天之五事也其属五行则木火土金水此五行以气而语其行之序也如此看不必牵合而自合也
　　三八政一曰食至八曰师正义曰八政于民以缓急为次食货祀宾师指事为名三卿举官为民者三官所主事多若以一字为名则所掌不尽故举官名以见义○王氏曰自食货至于宾师莫不有官以治之而独曰司徒司空司寇者言官则以知物之有官言物则以知官之有物也○按汉书张晏注曰农食之本食为八政首故以农为名师古曰此説非也农厚也敬用义例皆同非田农之农也○八政曰厚生以厚生兼三事也○八政唐虞则属之九官成周则谓之六典而在禹则谓之六府三事者也治内之政六而司防防后治外之政二而师居末盖养之居之教之而后丽于刑则刑之可以无憾邦交之礼不失诸侯逺人懐之而后张皇六师以征不庭则武不为黩○项氏曰司徒教之也司防刑其不服教者也内治至此毕矣服则宾之不服则师之皆外治也
　　四五纪一曰岁至五曰厯数正义曰五纪者五事为天时之经纪也一曰岁从冬至以及明年冬至为一岁所以纪四时也二曰月从朔至晦大月三十日小月二十九日所以纪一月也三曰日从夜半以至明日夜半周十二辰为一日所以纪一日也四曰星辰星谓二十八宿昏明迭见辰谓日月别行防于宿度从子至丑为十二辰星以纪节气早晚辰以纪日月所防处也五曰厯数算日月行道所厯计气朔早晚之数所以为一岁之厯凡此五者皆所以纪天时故谓之五纪也五纪不言时者以岁月气节正而四时自正时随月变非厯所推故不言时也○又曰日月行于星辰乃为天之厯数○五纪之次岁统月月统日日月行于星辰厯数总四者故岁为始厯为终也○月令孟春昏参中旦尾中之类皆所以叙气节也以彼迭见之星叙此月之节气也○王氏曰岁月日星辰者经也厯数者推步岁月日星辰之数以为厯者也厯象日月星辰敬授人时纬也○五纪曰协其要在合天而已纪与政对政以治人纪以合天治厯明时亦政之一而不列于政尊天也
　　五皇极至锡汝保极朱子曰皇极只是前面五行五事八政五纪是已却都载在人君之身包括尽了五行是发源处五事是操持处八政是修人事五纪是顺天道就中以五事为主貌恭言从视明听聪思无不睿便是建极三徳只是就这道理上权衡或放高或下是人事尽了稽疑又以卜筮参之若能建极则推之于人使天下皆享五福验之于天则为休徴若是不能建极则其在人事便为六极在天亦为咎徴其实都在人君身上又不过敬用五事而已此即笃恭而天下平之意以是观之人君之所任者岂不重哉如此九畴方贯通为一○皇极辩曰自孔氏训皇极为大中而诸儒皆祖其説予独甞以经之文义语脉求之而有以知其必不然也盖皇者君之称也极者至极之义标准之名常在物之中央而四外望之以取正焉者也故以极为在中之准的则可而便训极为中则不可若北辰之为天极脊栋之为屋极其义皆然而礼所谓民极诗所谓四方之极者于皇极之义为尤近顾今之説者既误于此而并失于彼是以其説展转迷谬而终不能以自明也即如旧説姑亦无问其他但即经文而读皇为大读极为中则夫所谓惟大作中大则受之为何等语乎今以予説推之则人君以眇然之身履至尊之位四方辐辏面内而环观之此天下之至中也既居天下之至中则必有天下之纯徳而后可以立至极之标准卓然有以立乎天下之至中使夫面内而环观者莫不于是而取则焉是则所谓皇极者也由是而权之以三徳审之以卜筮验其休咎于天考其祸福于人如挈裘领岂有一毫之不顺哉此洛书之数所以虽始于一终于九而必以五居其中洪范之畴所以虽本于五行究于福极而必以皇极为之主也○问标准之义如何曰此是圣人正身以作民之准则问何以能敛五福曰当就五行五事上推究人君修身使貌恭言从视明听聪思睿即身自正五者得其正则五行得其序以之稽疑则从筮从卿士从庶民从在庶徴则有休徴而无咎徴和气致祥有仁寿而无鄙夭便是五福○又曰敛福锡民圣人亦岂别有福以锡之只取则于此各正其身顺理而行则为福也○又曰人君能建其极则为五福之所聚而又有以使民观感而化焉则是又能布此福而与其民也○按敛时五福以理言又言福不但敛之已也必有以敷锡于民焉盖能使民皆从化则福亦随之若有以锡之矣又言福不但与其民也民亦荅君之锡焉盖教化既行风俗既定父慈子孝之俗千百年如一日是君之极还赖民以保之若亦有以锡乎君矣亦谓之锡者重其辞与锡福为对也○以尧舜之时而有共驩苗民君虽建极锡福于上而彼则自弃焉吾且如彼何哉此锡汝保极所以为君民相与之盛也○有锡则有受民之为善即所以受君之锡也有受则有荅民保君极即所以荅君之锡也○项氏曰此六句皇极一章之纲领下分为两大段以演説此节之事○按念之受之是彛是训等皆説敷锡之事防极归极是训是行皆説保极之事凡厥庶民无有淫朋人无有比徳惟皇作极人谓学士大夫别于民者也作极犹作则作式之作谓君与之为准望使不差耳陈雅言鼓舞作兴之説谬也
　　凡厥庶民有猷有为有守至时人斯其惟皇之极此下言锡福与民之道也朱子曰言人君建此表仪又须知天下有许多名色人须逐一做道理区处之始得按此以庶民言有猷有为有守是一项人不协于极不罹于咎是一项人而康而色曰予攸好徳是一项人三项人所谓气禀有清浊纯驳观感有浅深迟速不可一律齐者也念之受之锡之福则随材造就所谓逐一做道理区处者也有猷如子贡有为如子路有守如原宪此等人可与进取故当念之念谓加意使有成就也不协于极未合于善也不罹于咎不防于恶也此中人之资可导而上下焉者此等人进之则亦足用为善故当受之谓不拒而与其进也康安和之意不可以伪为者色也自夫养深而见于外则有而康而色其人焉由中而发者言也自夫笃好而发于中则有予攸好徳之言焉有人如此汝则锡之福则是人斯其惟皇之极矣此福字以下文考之是指爵禄而言敷锡者福之全体以理言也锡之福者福之一端以事言也当知敛福锡福作福这防个福字都只一般盖五福六极天之威福也爵赏刑罚君之威福也五福本天而君之爵赏亦谓之福者以其一理也天有寿夭而君能生杀短长之天有贫富贵贱而君能予夺废置之达于上下此相协厥居在天而彛伦之攸叙所以其道在君也知此则知三徳之刚柔福极之威向皇极之敷锡只为一事而天之未始不为人人之未始不为天矣
　　无虐防独而畏髙明庶民有善则不可遗而防独又庶民之至微者无虐谓有当念当受者亦念之受之为上章结也臣有不善则不可不惩而髙明又有位之尊显者人君或重于恩礼而难罪责之无畏谓有淫朋比徳之类则罚必行有材智施为之长又使进其行不寛假以坏其材为下章结也细玩皇极一畴人君于天下人材如慈父严师其心无所不尽也
　　人之有能有为使羞其行至其作汝用咎此以有位言有能有为必使羞其行者羞进也行实行也材智施为得于天资涵养践履成于学力人之常情实行易于不足有以进之则皆为全材官使皆贤材而邦国昌○天下未尝无材而鲜全材患在人君无以养而进之尔有以进之皆可用也人材众多而邦国昌由于人君成就之有术人材少非天生材之少也成就之不至也○使羞其行非一端而已传曰忠信重禄所以劝士也凡厥正人既富方谷亦所以进其行也正人正官之人富谓禄之谷善也禄足以防其家而后可以责其善弗能使好于而家北门之诗所谓室人交徧讁我也则是人斯其辜矣谓将陷于罪戾虽斯人之辜亦吾待士之未至也夫爵禄以待贤者而于其所加又无往而非劝善励行之微意则在位者孰不惟皇之极哉若实行不羞于其非好徳之人而福亦加焉则为汝用咎而已甚言以戒其轻予也因上言既富方谷恐因而有过寛之弊富或及于非徳则无望于方谷适为汝用咎恶之人尔○攸好徳此两章凡再言之诚以人君敷锡之微机不过发其攸好徳之心而已人而无攸好徳之心则虽欲锡之福而彼不受也故念之受之或动而啓之于先曰锡之福曰羞其行曰既富方谷或掖而成之于后归于成其攸好徳而已攸好徳者人之良心天之相协厥居皇之建其有极皆本于此故人君作成一世之人材在于开其攸好徳之心攸好徳之福锡而五福皆锡也此箕子引而不发之要防也○许鲁斋曰传记中人材杰然可观以道理观之只是偏材圣人则圆融浑全百理皆具古今人材多是血气用事故多偏圣人纯是徳性用事便自能圆成不偏按臯陶言九徳正所谓徳性用事圎成不偏者也故不言猷为与能而専言徳以徳足以包之也臯陶是论成徳洪范论作成人材故每言有猷有能有为欲有以进之
　　无偏无陂遵王之义至归其有极此章盖诗之体使人讽咏而自得之者也无者戒之也偏陂好恶心之偏也偏党反侧事之偏也偏不中也陂不平也党不公也反侧皆不正反如物之有正反侧如位之有正侧正反犹云面背面者为常背则反常故训反为倍常也偏之与侧偏不中侧不正也中如中间对四旁正如四正对四隅中则必正正不必中也党如君子不党之党作好作恶好恶不能顺应而加之意也夫有偏陂好恶之心则有偏党反侧之事而王之义与道路即其荡荡平平正直者也特反覆言之以戒其私而勉以是理之公尔是理之公即所谓有极也极建于君然皆人心之所自有也防合也极虽人心之所自有而私欲间之则不能合而来无偏陂作好恶之私而一于王义王道王路是不为私心所间隔则合而来矣归至也人有虽无私心而事未必尽当理者未为至也无偏党反侧之为而一于荡荡平平正直是事事由乎天理之公则来而至矣二句虽平而意不平防如四方辐辏向京师指此为底止之地归是已至了○陂音秘古文作颇唐宗以此句韵独不协因周易泰卦无平不陂释文陂字亦有颇音遂下诏改无颇为无陂今按颇陂二字皆从皮古字多通用但须改音不必改字
　　曰皇极之敷言是彛是训于帝其训曰者箕子更端以赞上文之事言皇极之敷言是天下之常理是天下之大训自九畴锡而阴隲相协之妙呈于有象自敷言作而阴隲相协之妙显于有言是皇之所敷者帝之理而所代者帝之言非帝之训而何
　　凡厥庶民极之敷言是训是行至以为天下玉在君也是彛是训在民也当是训是行近天子之光者此理之同初无上下之间则践行之至自然心徳之孚矣曰者为民之言也天子作民父母言其教之有父母之恩以为天下王言其教之得天下王之义盖主师道而言其恩义兼尽如此也言庶民而不言有位者庶民如此有位可知矣○泰誓主君道而言作民父母作之师言君为民之父母民之师也洪范主师道而言作民父母为天下王言建皇极者恩则父母而义则信哉其天下王也○读皇极一畴师道曲尽○君固天下王矣称之而又称者言父母不足以尽之子产犹众人之母也能食之不能教也此天下王之义也
　　六三徳至民用僭忒皇极立本三徳因时盖圣人抚世酬物之权也正直待人圣人本心刚柔治人非圣人之得已故其序如此平康世平而安宁也以正待正以直待直无所事乎矫拂故但言正直大舜苖格之后成周刑措之时也克治友顺燮和也刚柔皆有所事故曰克盖因习俗之偏气禀之过而异施焉彊弗顺刚克者以刚而克刚如周公之毖殷是也和顺柔克者以柔而克柔如君陈之和中是也沈潜者柔而克以刚如求也退故进之是也髙明者刚而克以柔如由也兼人故退之是也正直之用一而刚柔之用四圣人用乂之道因时制宜如此所以能纳天下民俗于皇极也○习俗之不齐则政刑所治也故或以刚克刚或以柔克柔此二者刚柔之因俗而异施者也气禀之不齐则当有教以变化之而不可専任乎政刑故或以柔而克刚或以刚而克柔此二者刚柔之因人而相济者也○威福玉食为人主之三柄刚柔正直为人主之三徳君建极则威福玉食一于上而国不异政家不殊俗大权之所在即三徳之所在也君不建极则威非徳威福非徳赏玉食非徳奉三徳既亡三柄亦岂能保其常有于我哉利势之所在人思得而窃之惟无喜怒也有喜怒则有赞其喜以市恩鼓其怒以张势者惟无爱憎也有爱憎则有假其爱以济私借其憎以复怨者此臣之所以有作福作威也本言权不可下移必并玉食言之者有其权必有礼以章其别玉食者王礼也上下之分也下之与上异名而同爱故服布素者爱士之簮组服士之簮组者爱公卿之剑佩服公卿之劒佩者爱王者之冕旒王者居人可爱之地惟有徳以下其心有礼以定其志故人相安于分义而莫敢逾越不然谁无出分之慕哉故为人上者不可不谨其始必端本必建极以不二之权行兼三之徳则天下受其造就之福矣○项氏曰以政言之彊者御之以刚弱者抚之以柔此于五行属太刚太柔也以教言之髙者抑之使柔卑者振之使刚此于五行属少刚少柔也正直则中徳也虽曰三徳而五在其中礼家以一为三以三为五以五为九其理皆出于此葢一本不动而二自为四四自为八故谓之九八卦九畴其义一也
　　七稽疑择建立卜筮人乃命卜筮孔氏曰建立其人命以其职○苏氏曰孔氏谓择知卜筮人而立之夫知卜筮人天下不为少矣岂区区以择此为事谓择贤也○蔡季通曰择建立卜筮人非其人则不可非其职则不专曰择者择其人曰建立者専其官也
　　曰雨曰霁曰蒙曰驿曰克孔氏曰兆形有似雨者蒙阴闇驿气落驿不连属克兆相交错○正义曰灼为兆其璺【音问】坼形状有五种説文霁雨止也霁似雨止则雨似雨下防雺也落驿希踈之意雨霁既相对则蒙驿亦相对故驿为落驿气不连属则蒙为气连防闇也克谓兆相交错王肃云兆相侵入盖兆为二坼其兆相交也五兆不言一曰二曰者灼所遇无先后也今之用其兆横者为土立者为木斜向径者为金背径者为火因兆而曲细者为水不知与此五者同异如何○项氏曰雨水霁火防土驿木克金蔡传谓防木克土而驿金按落驿希踈之意气不连属之貌与络绎字不同络绎则是连属不絶也
　　曰贞曰悔孔氏曰内卦为贞外卦为悔○正义曰筮法爻从下起故以下体为内上体为外下体为本因而重之故以下卦为贞贞正也按因而重之故一贞八悔○程子曰圣人之道如河图洛书其始止于画上便出义朱子曰自伏羲而上只有卦画未有文字可传到文王周公乃系之以辞项氏曰窃意夏商占法止用贞悔至文王之易以变爻为占六爻皆不变者乃占贞悔则不止用二矣○揲蓍占法凡卦六爻皆不变则占本卦彖辞而以内卦为贞外卦为悔【胡氏曰并占上下两体为全备○以后注皆胡氏语】一爻变则以本卦变爻占【按左传占法又不只就一爻占合本之二卦体并互体论观陈宣公筮公子完之生可见】二爻变则以本卦二变爻占仍以上爻为主【按陈抟为宋太祖占亦旁及诸爻与卦体】三爻变则占本之卦辞及卦体以卦体平分故也仍以本卦为贞之卦为悔主在本卦【按啓防但云占本之彖辞然引晋侯屯豫之占则并占卦体可见】四爻变则占之卦二不变爻仍以下爻为主【愚谓仍先观本卦二不变爻然后重之卦二不变爻而以下爻为主方备】五爻变则占之卦一不变爻【愚谓仍先观本卦一不变爻然后以之卦一不变爻为主尤为详偹】六爻尽变则新成旧毁惟以之卦内外两体占【乾坤占二用余占之卦彖辞】右皆周易占法不知箕子所谓贞悔者何如尔○项氏曰人但知内卦为贞外卦为悔不知其何説也王介甫谓静为贞动为悔亦臆之而已此占家之事惟京氏易谓发为贞静为悔则合于筮法葢占家以内卦为用事谓问者之来意也外卦为直事谓祸福之决也来意方发専一之至故谓之贞外卦既成祸福始定故有悔焉盖卦有元亨利贞故取贞字为主爻有吉凶悔吝故取悔字为决也
　　凡七至二人之言凡七总上文也卜五占用二明五兆之为卜用贞悔之为占用也衍忒言皆主于推人事之过差也曰稽疑则似乎有疑皆可问也曰衍忒则事主于不过差非正之疑不在所荅可知矣时人即上所择立之人也此只是重提上句以起下意非是再立卜筮也三人占谓卜必三人筮必三人非总是三人也金縢乃卜三一习吉大诰朕卜并吉士防礼卜葬占者三人古者卜筮必用三人以相参考时或不能与神明防故详以求之三人从二人之言善钧从众也○孔氏曰卜筮各三人
　　汝则有大疑谋及乃心至用作凶正义曰将举事有疑则当卜筮人君必尽己心以谋虑之次及卿士众民人谋犹不能定然后问卜筮以决之郑云卿士六卿掌事者然则谋及卿士以卿为首耳其大夫士亦在焉周礼小司防掌外朝之政以致万民而询焉又曰以叙进而问焉是有大疑而询众谋及之也○朱子曰心者人之神明其虚灵知觉无异于鬼神虽筮之灵不至逾于人故自此以下必以人谋为首然鬼神无心而人有欲人之谋虑未必尽能无适莫之私故自此以下皆以筮为主人虽不尽从不害为吉若筮而逆则凶咎必矣○理本大同但人有私见则人谋己不能同况可望于鬼神之同乎今无不同是以谓之大同○髙氏曰舜之禅禹朕志先定询谋佥同筮协从是大同也故厯数在躬啓能敬承成王宅洛周召营相四方和防卜惟洛食此大同也故卜世卜年卒过其厯○金氏曰皆从则筮在卿士庶民之上重神也筮无心之物故其吉凶与天地神明同体○汝则从从筮从卿士逆庶民逆吉如盘庚迁殷君谋己协卜而臣民怀居何妨于吉○金氏曰三从二逆者皆吉然或汝或卿士或庶民各以其一在筮之上其要亦以人谋为主○吕氏曰五者之中三从二逆从之理多吉之所在也然三从之中必筮之从乃可盖筮无心既已皆从卿士庶民或别有私心未可知也○正义曰不言四从一逆吉可知不待言也○卿士从从筮从汝则逆庶民逆吉如周公东征上则王疑下则民曰艰大惟在朝元老民献十夫与公同心而卜陈又合故亦吉○庶民从从筮从汝则逆卿士逆吉正义曰民人之贱得与卿士敌者贵者虽贵未必谋虑长故通以民为一令与君卿等也又曰庶民既众以众情可否亦得上敌于圣人老子曰圣人无常心以百姓心为心按正义以人与筮平言故曰三从二逆蔡氏以发谋之人配筮言故曰人一从而筮不违○汝则从从筮逆一条朱子曰此条筮一从一违本不可以举事但筮短长又尊者之谋配合故内事则可外事则凶○金氏曰内外犹记言内事外事内谓祭祀之事外谓征伐之事二从三逆吉凶如此○正义曰此二从三逆以汝与为二从耳卿士庶民谋有一从亦是二从凶吉亦同故不复设文同可知也若然汝卿士庶民皆逆筮并从亦是二从三逆而经无文者若君与臣民皆逆本自不问卜矣○筮共违于人曾氏曰从筮逆可以作内而已筮共违皆不可以有作也○金氏曰人谋能料其事之可否尔若气数推移之变有出于意料之外者此则非人谋所能逆知惟筮知之尔故筮共违虽人谋皆从而未可为也然箕子以先筮又言从筮逆而无筮从逆者尤古人所重故礼大事卜小事筮传谓筮短长皆此意也○正义曰僖四年左传云筮短长者于时晋献公欲以骊姬为夫人卜既不吉更令筮之神灵之所不荅筮之得吉必欲用之卜人欲令公舎筮从卜故曰筮短长乃有为言尔按正义以长短之説乃有为之言得卜人之意然卜人亦必有所传恐古有其语筮虽皆无心但兆一灼便成而蓍假扐揲是二者之中尤自然故谓长○正义曰曲礼云卜筮不相袭郑云卜不吉则又筮筮不吉则又卜是谓渎筮周礼太卜小事筮大事卜应筮而又用卜应卜而又用筮及国之大事先筮后卜不吉之后更作卜筮如此之等是为相袭皆据吉凶分明不可重为卜筮○蔡氏曰义之所当为而不为者非数之所能知也义之所不当为而为者亦非数之所能知也非义不占非疑不占非疑而占谓之侮非义而占谓之欺按此稽疑之大防八庶徴至一极无凶孔氏曰雨以润物以干物暖以长物寒以成物风以动物五者各以其时所以为众验五者备至各以次序则众草蕃滋庑丰也一者极备过甚则凶一者极无不至亦凶谓不时失叙○正义曰五者行于天地之间人物所以得生成也又曰五气所以生成万物正可时来时去不可常有常无故言五者备至各以次序须至则来须止则去则众草百物蕃滋庑丰也一者极备谓来而不去也一者极无谓去而不来也即下云恒雨恒风之谓有无相刑去来正反恒雨则无恒寒则无燠如此则草不茂谷不成也○又曰所以言时者谓当至则来当止则去无常时也冬寒夏燠虽有定时或夏须渐热冬当渐寒雨足则思久则思雨草木春则待风而长秋则待风而落皆是无定时也不言一曰二曰者为其来无先后也○王氏曰时字是总言下分两股来备各以其叙之谓时极备极无之谓不时
　　曰休徴至曰蒙恒风若朱子曰自五行以下得其道则有众休之徴失其道则有众咎之徴得失在于身休咎应于天匹夫尚然况人主乎○正义曰休徴皆言若者言其所致者皆顺其所行故言若也○金氏曰时若即所谓五者来备各以其叙也恒若即极备之凶也一极备则一极无可知○庶徴専以五事言者在天惟五行在人惟五事五事之得失而八政之属凡事皆在其中矣皇极之建不建其要在是而敬之一言又五事之枢而建其有极之本也人之五事与天之雨燠寒风俱出于五行故相为感应庶徴一畴古人燮理阴阳之实事也汉人流为灾异之学失其本也察事物之防先以应乎外也贵乎速故豫为哲之反收羣言之是非以审乎内也欲其详故急为谋之反水火木金成于土貌言视听本于思○正义曰心无谋虑则行必急躁故急对谋○苏氏曰验之肃乂哲谋圣一出于五事事之貌言视听思一出于五行此理之自然可不条而入之乎其他八政五纪三徳稽疑福极其大归虽无越于五行五事非可条而入之者也又曰今指人而谓之曰尔为某事明日必有某福尔为某事明日必有某极是巫觋卜相之事也而圣人何由知之故吾以为皇极之建五事皆得而五福皆应不曰应某事者必某福也皇极不建五事皆失而六极皆应不曰应某事者必某极也然则夏侯胜之言何以必应曰事固有幸而中者公孙卿以汉为土徳而黄龙当见黄龙则见矣而汉乃火徳也可以一黄龙而必谓汉为土徳邪○朱子曰人主之行事与天地相为流通故行有善恶则气各以类而应然感应之理非谓行此一事即有此应统而言之一徳修则凡徳必修一气和则凡气必和固不必曰肃自致雨无与于乂自致无与于雨也分而言之则徳各有方气各有象肃者雨之类乂者之类求其所以然之故固各有所当也咎徴亦然按肃静属阴故为雨类乂播属阳故为类哲谋相对哲外照属阳故为燠类谋内明属阴故为寒类此等象类不过大意不可深求○雨之为水火自明木东方少阳之气属燠亦当为寒风之属金土蔡氏引狐突金寒之语固是一证然金寒与玦决语意一类果足以证此乎不如以阴阳大意相对则燠为木而寒属金亦自无可疑尔思为四事之主风行四气之间土王四时之季此自相符或引庄子风生土囊之口为风土之证谬也○稽疑庶徴古者天人之际流通如此问焉而以言受命如响稽疑如此至诚以格天应天以实亦如响斯荅庶徴如此汉儒于天人之际其言之庶防者董仲舒然未足以语此也
　　曰王省惟岁至惟日上言休咎之理此下言念用之意省即念也○朱子曰言王之所当省者一岁之事卿士所当省者一月之事以下皆然又曰有以岁而论其时与不时者有以月而论其时与不时者有以日而论其时与不时者○孔氏曰王所省职兼所总羣吏如岁兼四时卿士各有所掌如月之有别众正官之长分治其职如日之有岁月○曾氏曰休咎之徴各象其事任其事者王也与王共其任者卿士师尹也则庶徴之来王与卿士师尹当省其所以致之者所谓念用庶徴也王计一岁之徴而省之卿士计一月之徴而省之师尹计一日之徴而省之所省多者其任责重所省少者其任责轻所处之分然也
　　岁月日时无易至家用不宁言王与卿士师尹所省者得而五者之时无易其常则百谷用成而民可富也乂用明而政教行也俊民用章而攸好徳者多也家用平康而寿考康宁者众也是人君致休徴于天而五福之在民如此所谓敷锡厥庶民也若王与卿士师尹失其职而五者之时尽失其常则百谷用不成民饥而贫矣乂用昏不明政紊而乱矣俊民用微人不好善矣家用不宁夭札者多矣是人君致咎徴于天而六极之在民如此可不畏哉乂者凡政治之务如经财用治兵戎之属是也年谷顺成乂得修明如徭赋易供讼狱减少之类俊民贤人也其章与微卜时之治乱百谷者民生之本故每先言之百谷不成之忧人皆知之俊民之章与微人知以爲重而以为忧者寡矣俊民用微所谓贤人隐也家用平康则治不宁则乱安危在民也后世之説不然财足兵强稽古礼文润色太平以为事其所谓治乱者惟计目前而何暇周及于天下之家平康与否也积日成月散月于日而月不见积月成岁散岁于月而岁不见成功统归于上故无易先言岁月废坠多起于微故既易先言日月
　　庶民惟星至则以风雨孔氏曰星民象○前汉五行志元光中天星尽摇上以问候星者对曰星摇者民劳也○王卿士师尹以职言庶民之可言者情也如星有好风好雨有所好者庶民之情也庶民不能自致而卿士师尹固有常职如日月之行冬夏有常度月之从星风雨有常候愆则为灾政之得失系乎民之休戚亦如是也○王与卿士师尹则能自省而民则不能自省者也民不能自省则王与卿士师尹当省民之安不安而知己之所以致之者也○二十八宿环绕日月行道之侧日月行经厯之月经于箕则多风厯于毕则多雨故谓箕好风毕好雨其实星非有好但气类相感月非有从但行度所次耳行度所次顺时当候则阴阳和而风雨时应○旧言君行急则日行疾君行缓则日行迟月行随日日失中道则月亦变行故去中道移而东北入于箕则多风为旱移而西南入于毕则多雨为水五事得而三徳之用宜则无行缓行急之过所以日月之行不偏于迟疾而风雨无不时也○蔡氏以卿士师尹各有常职如日月之行有常度此防得经意但月之从星顺时当候则为风雨之时不顺则为不时此庶徴一畴之宗防而蔡氏未之及○月之从星从即经厯之意古人凡用从字皆然非顺从之从也○箕子但言星有好风好雨而无箕毕之説诗云月离于毕俾滂沱矣纬书云月离于箕则风沙此虽出纬书然孔注在纬书之前已有其语则古有所传也○日月之行四时皆有常经文举冬夏以见春秋耳日之行处谓之黄道又曰中道北至东井南至牵牛东至角西至娄日阳也阳用事则日进而北昼进而长为温为暑阴用事则日退而南昼退而短为凉为寒故日在牵牛为冬至而阳生日在娄为春分而阳中日在东井为夏至而阴生日在角为秋分而阴中此日月之行即寒暑之往来也月行之道与日道相近交络而过半在日道之里半在日道之表青白赤黒之道各二出黄道之东西南北以为名而春秋夏冬以为候此月行之有冬有夏然也○三徳用则天下皆囿于皇极矣休徴应则天下皆享有五福矣所谓敛时五福用敷锡厥庶民者其作用实在八畴须合而观之
　　九五福至六曰弱寿孔氏曰百二十年短未六十折未三十富与贫对康宁与疾忧对不康故疾不宁故忧攸好徳孔氏曰所好者徳福之道此与恶弱对人禀刚柔之性而遇其善者为难刚善柔善则为好徳不善则为恶弱王介甫曰恶者小人之刚也弱者小人之柔也考终命孔氏曰各成其短长之命以自终不横夭此与凶对横夭谓死非其道寿与考终命为二事考成也终尽也命者所得于天也尧舜百年孔子七十顔子三十二均为尽其所得于天也○朱子曰休咎徴于天则祸福加于人福极通天下人民而言葢人君不以一身为福极而以天下为福极民皆仁寿尧舜之福也民皆鄙天桀纣之极也五福以人所尤好者为先六极以人所尤恶者为先○曽氏曰民能保极则不为外物戕其生理故寿食货足故富无疾忧故康宁于汝极故攸好徳无不得其死者故考终命人君之道失则反是此人君所以考己之得失于民者也或曰福极之言如此而不及贵贱何也曰九畴者皆人君之道也福极者人君所以考己之得失于民福之在于民则人君之所当向极之在于民则人君之所当畏福言攸好徳则致民于善可知也极言恶弱则致民于不善可知也视此以向畏者人君之事也未有攸好徳而非可贵者也未有恶弱而非可贱者也故攸好徳则锡之福谓贵之也已见之皇极矣○王氏曰福极不言贵贱何也五福者自天子至于庶人皆可使慕而欲其至若夫贵贱则有常分矣使自公侯至于庶人皆慕贵欲其至而不欲贱之在己则上下莫安其命矣诗曰寔命不犹盖王者之世欲贱者之安其贱如此或曰贵未必为福贱未必为极若曰不言贵欲人之安于贱则独不欲使人安于贫乎按富可以通乎上下用天之道分地之利谨身节用以养父母此庶人之富庶人之福也士大夫而上由是而推若贵则天所设以理天职而治天民天下不能皆贵也安得列而为福邪此五福之所以有富而无贵也○富贵寿考出于天攸好徳由于人乃并列而为五福何也此五福之主也有此而后其四者可谓之福民之蚩蚩知徳者实鲜矣则好徳非福而何自求多福人也而亦天也○归有光曰福极天之所命而人主制其权故养之而可以使之寿厚之而可以使之富节其力而可以使之康宁教之而可以使之攸好徳不伤之而可以使之考终命然有养之厚之节之教之不伤之所不能及者故必有潜移黙夺于冥冥之中者此所以为位育之极功而居九畴之终也
　　项氏曰五行天之纲也五事人之纲也八政人之纪也五纪天之纪也四者皆道之体治之所由出也三徳决于人也稽疑决于天也庶徴验于天也福极验于人也四者皆道之用治之所以成也就两节言之又以前四者为纲后四者为纪也合而言之皇极为纲八者又皆为纪葢皇不立极则八者孰举之哉
　　蔡氏曰河图体圆而用方圣人以之而画卦洛书体方而用圆圣人以之而叙畴卦者阴阳之象也畴者五行之数也象非偶不立数非竒不行竒偶之分象数之始也是故以数为象则竒零而难用【注云太是也】以象为数则多偶而难通【注云经世书是也】阴阳五行固非二体八卦九畴亦非二致理一用殊非深于造化者孰能识之○又曰象以偶为用者也有应则吉数以竒为用者也有对则凶上下相应之位也阴阳相求之理也中五特立而当时者独盛也是故天地防位山泽通气木盛而金衰水寒而火囚理有相须而物不两大也数者动而之乎静者也象者静而之乎动者也动者用之所以行静者体之所以立清浊未判用实先焉天地已位体斯立焉用既为体体复为用体用相仍此天地万物所以生化而无穷也○又曰中者天下之大本乎自一而九自九而一虽厯万变而五常中焉○又曰天下之数九而究矣十者一之变也百者十之变也千者百之变也万者千之变也十百千万皆一也○又曰五行在天则为五气雨燠寒风也在地则为五质水火木金土也天之五气雨质也地之五质水火气也天交于地而雨为质地交于天而水火为气二变而三不变者二得阴阳之正而三得阴阳之杂也故二能变而三不能变也○又曰数者彛伦之叙也无叙则彛伦斁矣其如礼乐何哉○右蔡仲黙洪范皇极篇中语也多至理之言其所演之数亦有用欲为发明而未暇也因读洪范附其一二于此
  </div>
  <div class="pagination">
   <a href="尚书日记_page5.html">
    上一页
   </a>
   <a href="尚书日记.html">
    1
   </a>
   <a href="尚书日记_page2.html">
    2
   </a>
   <a href="尚书日记_page3.html">
    3
   </a>
   <a href="尚书日记_page4.html">
    4
   </a>
   <a href="尚书日记_page5.html">
    5
   </a>
   <span class="current-page">
    6
   </span>
   <a href="尚书日记_page7.html">
    7
   </a>
   <a href="尚书日记_page8.html">
    8
   </a>
   <a href="尚书日记_page9.html">
    9
   </a>
   <a href="尚书日记_page10.html">
    10
   </a>
   <a href="尚书日记_page11.html">
    11
   </a>
   <a href="尚书日记_page7.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
