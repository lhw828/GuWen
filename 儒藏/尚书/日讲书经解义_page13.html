<!DOCTYPE html>
<html>
<head>
    <meta charset="UTF-8">
    <title>日讲书经解义 - 第 13 页/共 17 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>日讲书经解义 - 第 13 页/共 17 页</h1>
    <div class="content">








　　日讲书经解义卷九
<经部,书类,日讲书经解义>
　　钦定四库全书
　　日讲书经解义卷十
　　君奭
　　君奭者史臣记周公畱召公告老之辞也君者尊之之称奭召公名也古人尚质相与语只称名因篇首君奭字故以君奭名篇
　　周公若曰君奭弗吊天降防于殷殷既坠厥命我有周既受我不敢知曰厥基永孚于休若天棐忱我亦不敢知曰其终出于不祥
　　此二节书是首言天命以寓畱召公之意也弗吊解作不恤棐辅佑也忱诚信也昔召公欲告老而去周公畱之先呼其名而告之曰君奭昔殷受无道不为天所闵吊天降防亡之祸于殷殷既坠失其命我有周既受之而代殷以有天下矣夫命可受也亦可改也我不敢知曰周家既受此大命其基业长信于休美决可以保于无穷若天于之中果辅周家之
　　诚而眷佑无已耶我亦不敢知曰其后来又将失坠而终出于不祥天命之长固不敢知天命之短亦不敢知吾等身为大臣但当尽忠夹辅以共保天命岂可舍之而去以自遂其私乎
　　呜呼君已曰时我我亦不敢宁于上帝命弗永逺念天威越我民罔尤违惟人在我后嗣子孙大弗克恭上下遏佚前人光在家不知
　　此一节书是叙许国之同推去国之害以见召公之不可去也君指召公时字解作是字越字解作于字尤怨也违背也后嗣子孙指成王説遏絶也佚坠也前人指文武説周公又叹息告召公曰呜呼君前日已有言曰辅王以諴小民而祈天永命是惟在我之责君之自任如此然岂惟君有是心哉我尝思之当今之时我民罔有怨尤违背天命宜若可保矣然民罔常懐天无常亲今日之眷命焉知他日之不加威罚乎故我亦不敢苟安于上帝之命而不永逺念天之威罚于民罔尤违之时也盖天命民心去畱无常实惟在人而已今君乃忘前日之言翻然求去使我后嗣子孙大不能恭敬上天恭敬下民骄慢肆侈遏絶佚坠文武光明显著之德当此之时君为国大臣固有不得辞其责者岂可谓退老在家便付理乱于不知乎
　　天命不易天难谌乃其坠命弗克经歴嗣前人恭明德此一节书是言天命系于君德召公为君德计无可去之理也谌信也经歴践行不违之意恭明德谓敬天敬民显明之德也周公又曰天于人国虽有眷顾之命然欲保之于无穷实有不易者盖天命去畱无常或前兴而后废或始予而终夺岂可据以为诚信哉惟人君有是明德乃可以嗣守于弗替耳凡继世之君乃有失坠厥命者皆因无贤臣辅导故其君孤立于上弗能践行其前人敬天敬民之明德由是天心厌弃卒蹈于防亡之辙也夫天命之坠由子孙之不能明德如此君可忘时我之初心而急于求去哉
　　在今予小子旦非克有正廸惟前人光施于我冲子此一节书是自叙辅君之意以感动召公也旦是周公名正谓正君也廸启廸也施是付予之意周公又曰在于今日我小子旦德业闻望不能过人非真有格心之术可以匡正吾君也所孜孜启廸者惟以前人光大之德付与我冲子使其上而事天下而治民知所经歴继嗣不至于遏佚前人之光耳君前日与我小子同于许国今日当与我小子同于辅君岂可忘前日之言而急于求去哉
　　又曰天不可信我道惟宁王德延天不庸释于文王受命
　　此一节书是自叙所以辅君德者正为凝天命计也道为臣之道也宁王是武王延长久也释舍去也周公又曰天之祸福予夺虽不可信然以人事言则在我有当尽之道盖文王受命武王既以德而延长之矣我今惟在以武王光大之德付于冲子务衍而长之不至失坠使文王所受之命天不容舍之而他归耳君同此心亦同此责者而可以言去乎
　　公曰君奭我闻在昔成汤既受命时则有若伊尹格于皇天在太甲时则有若保衡在太戊时则有若伊陟臣扈格于上帝巫咸乂王家在祖乙时则有若巫贤在武丁时则有若甘盘
　　此一节书是叙有殷六臣之功将以勉召公之匹休也时则有若者言当其时有如此人也太甲太戊祖乙武丁皆是商之贤君保衡是官名保取其安衡取其平伊尹曾为此官周公又曰君奭我闻在昔殷先王成汤既受命为天子之时其臣则有如伊尹者为之辅佐其德泽广被同于天体之无不覆帱至汤孙太甲之时其臣则有如伊尹以元老居保衡之官能保防王躬平章国事王业赖之以安至太甲之孙太戊之时其臣则有如伊尹之子伊陟与臣扈两人同心夹辅使太戊图政修德灭祥桑之异孚格于上帝之心又有巫咸者亦能佐佑王室而使国家平治至太戊之孙祖乙之时则有如巫咸之子巫贤在高宗武丁之时则有如高宗旧学之师甘盘皆能世效保乂之功克振中兴之业夫殷之贤圣屡作非子即孙而其臣勲德相传非身则子君当思与此六臣匹休可也
　　率惟兹有陈保乂有殷故殷礼陟配天多歴年所此一节书是叙殷六臣辅君之效也率循也有陈谓有陈列之功陟升遐也所是语辞周公又曰自伊尹至于甘盘此六臣者皆能率循此为臣之道其陈列之功后先相望歴歴可睹用能保乂有殷之天下使安而不危治而不乱故当有殷举祀礼之日凡殷先王之升遐者皆以德配祀乎天卒能延一代之国脉而传世十九歴祀六百也此虽由于殷先王之世美相承然六臣之保乂其功曷可诬哉
　　天惟纯佑命则商实百姓王人罔不秉德明恤小臣屏侯甸矧咸奔走惟兹惟德称用乂厥辟故一人有事于四方若卜筮罔不是孚
　　此一节书是极言六臣辅君之功也纯是专一之意佑助也实虗实之实恤忧也称字解作举字孚信也周公又曰在昔殷之盛时有六臣辅君格天因此上天眷佑之命纯一不杂多生贤才使殷家充实而无乏才之患在内则百官之着姓与王人之防贱者无不秉持其德无偏私之蔽明致其恤有忧国之心在外则防而小臣与为王藩屏侯甸之诸侯况皆奔走趋事惟此内外之臣皆称举其德用乂其君使无过举故其时为天子者以一人而有征伐会同之事于四方如之卜如蓍之筮天下之人皆知其出于至公而听从悦服无有不信者矣夫天下之信服由羣贤布列于中外而贤才之众多由六臣匡辅于朝廷其在今日君亦如彼六臣可也
　　公曰君奭天寿平格保乂有殷有殷嗣天灭威今汝永念则有固命厥乱明我新造邦
　　此一节书是欲召公匹休六臣而尽平格之实也平谓坦然无私格谓通彻无间固命者不坠之天命也乱字解作治字周公又曰君奭凡上天寿人国家使之绵延长久者亦以其大臣有至平通格于天之德故耳如伊尹而下六臣能尽平格之实故能保乂有殷多歴年所至于殷纣亦嗣天位然无平格之臣为之维持天命乃骤罹灭亡之威天曾不私寿之也夫国祚之长短系于平格之臣之有无如此今汝德尊望重能为周家永久之念而不急于求去则周有平格之臣以仰承乎天眷而天有不坠之命以保佑乎我周其治效亦赫然明着于我新造之邦而身与国俱显矣彼殷之六臣又岂得专羙于前耶
　　公曰君奭在昔上帝割申劝宁王之德其集大命于厥躬
　　此一节书是将言文武之赖于诸臣而先言武王之受命于天也割灾害也申重也劝勉也宁王是武王周公又曰君奭昔者殷王受无道为上帝之所厌弃降灾害于殷惟我武王有大德克享天心故天于之中申重劝勉武王之德思或启之行或翼之由是德日以盛真足以为神人之主遂集此重大之命于一身而克商以有天下也
　　惟文王尚克修和我有夏亦惟有若虢叔有若闳夭有若散宜生有若泰颠有若南宫括又曰无能往来兹廸彞教文王蔑德降于国人
　　此二节书是言文王之兴本于五臣之辅又反言之以见其必然也虢叔闳夭散宜生泰颠南宫括皆文王之臣廸是导廸宣布之意彞常也蔑无也周公又曰我周之得天下虽在武王而受天命实由文王文王能修治燮和我周家所有之中夏使三分有二之国无地不服从政治无人不涵育教化此岂文王独以一身劳天下哉亦惟当时之臣有如虢叔有如闳夭有如散宜生有如泰颠有如南宫括此五臣者皆名世之贤同心辅佐故能使文王修和之泽达于诸夏而无间耳周公又曰若虢叔等五臣不能为文王往来奔走勉尽职业于以导廸宣布所当行之常教则文王虽有爱民之心而修和之泽何由而降及于国人乎于此可见主治在君宣化在臣有君无臣欲以致理难矣
　　亦惟纯佑秉德廸知天威乃惟时昭文王廸见冒闻于上帝惟时受有殷命哉
　　此一节书是言五臣辅文王而成化民之功所以得天而受命者实本于此也廸知之廸是践履之意廸见之廸是开导之意见着见也冒覆冒也周公又曰我文王之时有虢叔等五臣为之辅佐亦惟天意在文王纯一不二以佑助之故生此等秉持明德之人其践履至到实知上天显然之威命可顺而不可违乃惟同心协力务光昭文王之德业开廸启导使其修和之德着见于上无所不照覆冒于下无所不被以致至德馨香升闻于皇天上帝惟是之故遂能克享天心而有殷之命自此始受之矣
　　武王惟兹四人尚廸有禄后暨武王诞将天威咸刘厥敌惟兹四人昭武王惟冒丕单称德
　　此一节书是言武王之兴亦本于四臣之辅也四人指闳夭散宜生泰颠南宫括此时虢叔已卒故止称四人刘字解作杀字丕大也单尽也周公又曰我文王既赖五臣辅佐以诞膺天命至武王时虢叔虽卒闳夭等四人尚存又能同心协力导廸武王膺受天禄其后遂与武王大奉上天之威尽杀其敌此四人者又以祸乱虽定而德泽未敷于是又竭力宣布用昭显武王之德惟覆冒乎天下使天下之人大尽称颂武王之德此皆四臣之力也夫以武王之圣犹赖四臣以为之助四臣既辅以有禄又辅以丕冒不以功成而退君何不务所以匹休四臣者哉
　　今在予小子旦若游大川子往暨汝奭其济小子同未在位诞无我责收罔朂不及耇造德不降我则鸣鸟不闻矧曰其有能格
　　此一节书是实勉召公匹休周之五臣四臣以辅君嗣德保业也小子旦是周公自谦之称浮水曰游耇造是老成人鸣鸟是鸣凤周自文王及成王时皆有此瑞格感格也周公又曰今王业艰难幼冲在位我小子旦惧不克济若浮于大川防知津涯岂能独济哉我自今以往与汝奭同心辅导共济艰难可也盖嗣王幼冲虽已即位与未即位同正赖贤臣相与夹辅汝大不可以此专责于我而遂求去也若汝敛迹而退不肯勉力以助我之不及则耇老成人之德不下于民在郊之凤将不复得闻其鸣矣况敢言进此而有感格乎然则汝之不可去明矣
　　公曰呜呼君肆其监于兹我受命无疆惟休亦大惟艰告君乃猷裕我不以后人迷
　　此一节书是申结上文而畱召公也肆大也兹字指上文言猷谋也裕寛大之意后人指成王周公曰呜呼我前言文武皆赖贤臣而望君以共济此是恳切之言君宜大监视于此不可忽也盖我周文武诞受天命开子孙万世之业固有无疆休羙然其积累缔造亦大是艰难我今告君宜谋所以自处寛裕之道为国家长久之虑毋徒狭隘求去为也盖君德成就系于贤臣若汝廹切求去则嗣王之德何日开明前王之光将至遏佚故我拳拳畱君者正不使后人迷惑而失道庶几文王艰难之业可以保守于无穷也君不勉为后人畱宁不为文王大业计哉
　　公曰前人敷乃心乃悉命汝作汝民极曰汝明朂偶王在亶乗兹大命惟文王德丕承无疆之恤
　　此一节书是述武王之顾命以感动召公也前人指武王民极下民之准则也偶配也亶信也乗是负载之意周公又曰我昔与汝奭同受前人顾命前人敷布腹心乃尽以付托之言命汝使居三公之位为下民之准则当时顾命之言曰嗣王以防冲在位汝当精白一心勉力不怠其辅弼嗣王也如农夫之有偶在于彼此相信推心相与不可退托其乗载天命也如车之有驭并力一心使不至于倾覆惟追念文王之旧德常恐失坠大承受此无疆之忧恤可也武王顾命之言如此今汝岂可委而去之也
　　公曰君告汝朕允保奭其汝克敬以予监于殷防大否肆念我天威
　　此一节书是即在已之诚以感动召公使之知所念而不敢求去也允诚也保是太保乃召公所居之官大否大乱也周公又曰汝君奭我今告汝以我之诚意汝勿视为泛常之言也汝太保奭其敬慎不怠以我之言监视殷之防亡大乱而大念我天威之可畏可也盖天命靡常惟德是辅殷王受无平格之臣所以坠失天命若嗣王无贤臣辅导不能敬德则防乱之祸又将在周矣此汝奭所以不可去也
　　予不允惟若兹诰予惟曰襄我二人汝有合哉言曰在时二人天休滋至惟时二人弗戡其汝克敬德明我俊民在让后人于丕时
　　此一节书是以天眷之当答而明召公不可去也襄成也戡胜也俊民才俊之人丕时是大盛之时周公又曰凡我勉畱汝之言语岂是不足取信于人而如此谆谆告汝乎我之意惟曰今日上辅嗣君赞成其业在我与汝二人而已若汝闻我之言而契合于心亦将曰在是二人而不可一人或去也况天眷我周休美滋至即我二人竭力图报犹恐不能胜任如汝今日求去不过以盈满难居欲避贤路耳汝若以盈满为惧则当能自敬德益加寅畏明扬俊民布列庶位以尽大臣之职业以答滋至之天休他日贤才众而治道隆当国家全盛之时汝欲推让其位以事业付与后人我固不敢阻汝也今岂汝求去之时哉
　　呜呼笃棐时二人我式克至于今日休我咸成文王功于不怠丕冒海隅出日罔不率俾
　　此一节书是勉召公以共图成功以明必畱之意也笃厚也棐辅也周公叹息而言曰今日朝廷之上公卿百职人固众多而任艰钜竭诚悃笃厚于辅君者是我与汝二人所以我国家用能集天休于新造邦至于有今日之盛美焉然使海宇之广一夫不获一方未顺未可谓功之成也我与汝二人惟当益加黾勉共成文王修和见冒之功不得少有怠心使前人光显之德泽丕徧覆冒于斯民虽海隅出日之逺地无不率顺从服然后文王之功可云能成我二人笃棐之心于是始慰庶几永孚于休而非止今日之休矣今未能至是岂遂可以言去乎此见大臣之辅君仰成祖烈永保天命为生民虑久逺为万世开太平功不可居而责有难尽也咸成不怠之言洵为万世人臣法守矣
　　公曰君予不惠若兹多诰予惟用闵于天越民
　　此一节书是申言天命民心以终畱召公之意也惠顺也闵忧也周公称召公而告之曰凡予前所诰汝者岂有不顺于理又如此言天言民多为告语乎诚以大臣去畱为天命民心所系汝若求去将谁与仰答天休将谁与丕冒斯民予惟用忧天命难以永保及生民无所倚赖忧深故言切自不觉其多也可见予言之顺理而公宜为予畱矣观老臣忧国之公忠所始终惓惓者惟在乎天命民心则人主承天子民之际尚其惕然于斯言哉
　　公曰呜呼君惟乃知民徳亦罔不能厥初惟其终祗若兹往敬用治
　　此一节书是因召公既畱而饬令就职之词也民德谓民心之向顺也若顺也周公又叹息而称召公以告之曰天命不外乎民心惟汝歴练老成能周知斯民中心向顺之德今日民无尤怨违背亦能善其始矣然民罔常懐犹必当思其终使之向顺于后嗣子孙者常保其如今日将见民德永孚则天休亦永孚焉汝其祗顺此初终之语自今往就汝职益加敬顺用以图治可也盖民心从顺而诚向于上曰德殷六臣周五人之秉德即召公之知民德也明恤廸知总此一知凡人主委任老臣与夫老臣之忠君爱国大要皆不出此
　　蔡仲之命
　　此一篇书是史臣记周成王封蔡仲之命词仲乃蔡叔之子叔既罪放而卒成王以仲贤复封于蔡此其诰命之词也
　　惟周公位冢宰正百工羣叔流言乃致辟管叔于商囚蔡叔于郭邻以车七乗降霍叔于庶人三年不齿蔡仲克庸祗德周公以为卿士叔卒乃命诸王邦之蔡此一节书是周史臣叙蔡仲复封之始末也致辟谓加以诛戮也管蔡霍皆国名郭邻中国之外地名周史臣曰成王居谅闇之时周公旦位在冢宰统正百官当时管叔鲜蔡叔度霍叔处三人监纣子武庚于商之旧都遂乗主少国疑流言煽乱倾危周公因以动摇王室周公东征乃明正管叔首恶之罪诛之于商邑蔡叔罪次之囚于郭邻之地制其出入犹以车七乗随之霍叔罪又次之降为庶人三年不齿録待其改过自新三年之后方齿録以复其国也三叔皆天讨所加大义灭亲也其后蔡叔之子字仲能常敬德谨畏自持周公擢用为卿士及蔡叔卒乃请命于成王复封其国于蔡使继叔之后惟贤是举则命德之公也夫事在家庭舜得遂友爱之心于象事关宗社周公不得遂友爱之心于三叔至于蔡仲之贤不以世类而弃尤见其命德之公也圣人义尽仁至如此
　　王若曰小子胡惟尔率德改行克慎厥猷肆予命尔侯于东土往即乃封敬哉
　　此一节书是周成王首言封蔡仲之意而饬勉之也蔡仲名胡猷道也周公以王命呼其名而告之若曰惟尔小子胡率循尔祖文王之德改易尔父蔡叔之行是能谨其为臣为子之道者故我命尔为诸侯于东方不失旧时茅土往就汝所封之国其敬之哉常存率德改行之初心可也抑本诸心者敬则措之身而施之家国天下者自无弗克慎臣子之不能守位尽职总由一念侈肆耳成王首以此勉蔡仲可谓知要矣
　　尔尚盖前人之愆惟忠惟孝尔乃迈迹自身克勤无怠以垂宪乃后率乃祖文王之彞训无若尔考之违王命此一节书是承上文率德改行而申勉蔡仲也成王曰尔前人蔡叔谋危宗社尔庶几揜盖其不忠不孝之罪愆惟务尽忠惟务尽孝尔前人无可继述乃超迈其往迹凡事从自身力行必须能勤以自强无敢或怠用垂法于汝子孙使之有所则效然亦不在他求也但率循乃祖文王之常教无若尔父蔡叔之悖违君命则忠孝之道尽矣盖止忠止孝文王之德即文王之彞训也敬慎守藩斯为忠能盖前愆斯为孝忠孝固无二理凡为臣子者不可不勉也
　　皇天无亲惟德是辅民心无常惟惠之懐为善不同同归于治为恶不同同归于乱尔其戒哉
　　此一节书是告蔡仲以察治乱之几也成王曰尔守侯国亦有承天治民之责皇天于人无私亲厚惟有德之人是佑辅之使其长保禄位无德则天眷去矣下民之心无常定向惟恩惠所及乃懐服之欲其长作君主无惠则民情离矣天民之感应不爽如此所以人之为善如敬天法祖亲贤爱民有德有惠之事非一端皆能致天亲民懐而同归于治总无不当为之善也人之为恶如盘乐怠傲慢天虐民不德不惠之事非一端皆足致天怒民怨而同归于乱总无一可为之恶也尔惟力于从善决于去恶斯能修德以享天心施惠以固民心耳可不戒哉按此章与伊尹诰太甲畧同诸侯保有一国而善恶之理感应于天民者懔懔乎间不容髪况于天子抚驭万邦不亦从此可鉴与
　　慎厥初惟厥终终以不困不惟厥终终以困穷
　　此一节书是告蔡仲以谨始之道勉其敬戒也成王曰尔小子侯于东土乃开国承家之初创业垂统端自今日可不兢业惕励以慎其初哉然慎始之道要在图终今当创始之时凡所行之事必思其终务为久逺可继则诒谋既善自能和民人保社稷与王室同休而终以不困焉苟不思其终凡事率易而行但图目前便安则诒谋不善使子孙无所法守危乱相寻终必至于困穷矣夫思终与不恩终得失相逺若此则凡所以谨始者其容忽乎可见祖宗缔造艰难无事不为子孙计长久其在后嗣子孙有图终之责者尤当深体祖宗慎初之心而恪守成宪可也
　　懋乃攸绩睦乃四邻以蕃王室以和兄弟康济小民此一节书是告蔡仲以诸侯之职勉其敬戒也成王曰尔为诸侯宜务修尔侯职有当立之事功则懋勉举行而勤以励已有友邦之四邻则加意辑睦而信以全交尊而王室则效蕃屏之力而一心以尊君亲而兄弟则隆和好之恩而一体以惇族下逮小民则生养安全以康济之而无愧司牧之责此皆侯职之所当然者尔其敬慎以尽之可也按五者虽忠之事而孝实不外此蔡叔之违王命流言煽乱正与五事相反仲能尽此五者则盖愆之道亦尽故详列于命词云
　　率自中无作聪明乱旧章详乃视听罔以侧言改厥度则予一人汝嘉
　　此一节书是告蔡仲以守中道为主敬之本也成王曰人心所受于天地之中是自然无过不及之至理凡汝行事当率循此自然之中勿使有过不及焉何以率之此中施于政事则有先王之旧章汝当恪守无或妄作聪明自逞一己之私智而变乱其成法所以率乎已然之中也此中形于动静则有立身之法度汝当详审视听不可惑于偏邪之言而改易其常度所以率乎本然之中也内不徇己之私智外不徇人之邪説则立身行政无往非率自中者子一人岂不于汝而嘉美乎盖中者性之理而具于心尧舜禹汤文武总一执中心法成王册命侯国亦必及之此其説与大学絜矩之道中庸天下大本相为表里人主所当深思潜玩也
　　王曰呜呼小子胡汝往哉无荒弃朕命
　　此一节书是敕遣蔡仲就国之词也成王叹息呼蔡仲之名而告之曰汝徃就国当常存敬心经理国事凡朕所命汝者如察治乱之几思谨始之道尽当然之职率自然之中须一一身体力行无敢荒废弃坠庶乎盖愆于前垂宪于后而保有东土之封也按册命虽出自成王史称周公传王命以告之今玩其词防皆人主久安长治之要道则知周公所以治鲁不异于治周而平天下在治国之理于兹益信
　　多方
　　此一篇书是史臣记周成王灭奄而归诰谕殷民及天下之辞篇中有多方二字因以名篇
　　惟五月丁亥王来自奄至于宗周周公曰王若曰猷告尔四国多方惟尔殷侯尹民我惟大降尔命尔罔不知洪惟图天之命弗永寅念于祀
　　此三节书是史臣先序作诰之由而述周公传王命首谕殷民以奄为鉴也奄国名宗周镐京也王都为天下所宗故称宗周猷发语辞四国指管叔蔡叔霍叔及殷国也尹正也降寛宥也图谋也寅敬也周史臣曰惟周成王亲政之明年奄国再叛成王征灭之五月丁亥日自奄国班师归来至于镐京诸侯皆来朝会周公传王命若曰猷告尔管蔡霍殷四国及天下多方百姓惟尔殷侯所尹正统辖之民助奄作叛今奄国既灭皆当以从逆坐诛我惟不忍多杀大降恩赦宥尔殷民之命尔等宜无不知之勿复生二心也且尔等亦知奄之所以亡乎奄人大逞私意图谋上天之命肆行叛乱弗永逺敬念奉法安分以保有其宗祀今一旦自取灭亡尔等以奄为鉴亦知天命不可妄干矣盖先示以降宥之恩而发其良心因晓以天命之公而破其邪心易曰重巽以申命传曰巽顺而入必究乎下命令之象周公知言哉
　　惟帝降格于夏有夏诞厥逸不肎慼言于民乃大淫昏不克终日劝于帝之廸乃尔攸闻厥图帝之命不克开于民之丽乃大降罚崇乱有夏因甲于内乱不克灵承于旅罔丕惟进之恭洪舒于民亦惟有夏之民叨懫日钦劓割夏邑
　　此二节书是言夏之所以失天命使殷民因桀而知纣也格正也诞大也慼忧也劝勉也廸启廸也丽犹依也民之丽谓民所依以生者也崇增也甲始也灵善也旅众也舒宽裕也叨贪叨懫忿懫也劓割戕害也成王曰尔殷民欲知天命岂不闻夏殷之际乎昔夏王桀无道上帝未忍遽絶之降示灾异以谴告格正于桀桀不知恐惧修省大肆逸乐尚不肯出忧民之言于口况望其有忧民之实政耶然而日用动静莫非上帝所以启廸斯人者桀虽纵逸未必无一念之明苟能稍自劝勉则天心犹可囘也乃大淫乱昏迷即终日之暂不能劝勉于上帝之所启廸况望其循乎天理久而不违耶桀惟殃民逆天如此故天命去之乃尔殷民所常闻者也且祈天之道在于爱民桀以私意图度帝命谓吾有天下如天之有日不能开下民衣食之源横征敛塞絶民所依丽之生理又大降刑罚以增乱于夏国推其所因则始于内嬖妺喜惑乱其心故不能善承其众而同民好恶也又无能大进贤人而敬用之使大布寛舒之泽于其民亦惟夏民之贪叨酷懫者日加钦礼尊用恣其戕害于夏邑是桀之失民心即自失其天命而已矣要之夏桀内惑女宠外任小人皆由一念昏逸所致然则人主諴民以格天宁有外于清心寡欲亲贤逺佞者与
　　天惟时求民主乃大降显休命于成汤刑殄有夏惟天不畀纯乃惟以尔多方之义民不克永于多享惟夏之恭多士大不克明保享于民乃胥惟虐于民至于百为大不克开
　　此二节书是承上文言桀亡以引起下文言汤兴也纯大也义民贤者也成王曰天厌复桀之无道不可作民主矣于是监观四方为民求主乃眷有殷大降显明休美之命于成汤使为生民主致刑罚以殄灭有夏此岂成汤所得私意图度哉惟天心不与夏桀防身亡国殃祸如是其大者乃惟由桀昏乱屏弃贤才尔多方虽有贤人君子桀不能推诚久任使之长享禄位其所恭敬之多士率皆不义所谓叨懫日钦同恶相济大不能明达治体以保安享有国家之民乃相与繁刑聚敛以虐害其民使民无所措手足至于士农工商凡百所为大不能开通生路政暴民穷所以自速其亡桀虽图度天命又何救乎抑天道无为岂真有求之降之且不畀之者哉成汤之日新日跻即所谓显休命也民不得不去桀而归汤桀不能挽民之去汤亦不得不受民之归皆非人谋所及故举而推之于天有国家者敬念之
　　乃惟成汤克以尔多方简代复作民主慎厥丽乃劝厥民刑用劝
　　此二节书是言殷王成汤所以受天命见其非由妄干也简择也刑仪刑也成王曰夏桀自速其亡天既为民求主不得不听民所简择而归之乃惟尔殷先王成汤能以一德格天为尔多方所简择是以顺乎天而应乎人代夏桀作生民主所谓民罔常懐懐于有仁也仁者君德之所依丽成汤顾諟明命以存仁心子惠困穷以施仁政谨慎其所依丽者以倡率劝勉其民故其民心悦诚服亦皆以成汤为仪刑效法相率而劝勉于仁君仁莫不仁感应之理固如此天命又何私焉
　　以至于帝乙罔不明德慎罚亦克用劝要囚殄戮多罪亦克用劝开释无辜亦克用劝今至于尔辟弗克以尔多方享天之命
　　此三节书是言殷后王之保天命与失天命皆见其不可妄干也要察也要察囚情得其辞以断狱尔辟谓纣也成王曰成汤克尽君道以化民其诒谋者善而垂统者逺矣故自成汤以至于帝乙贤圣之君六七作世守慎厥丽之家法无不务昭明其德而本诸身者惟仁无不务谨慎其罚而达诸政者惟仁亦能用以劝勉其民使之翕然向化焉且人知明德之劝民抑知谨罚亦所以劝民乎尔殷先哲王凡于要察罪囚有多罪不可赦者必殄戮之无失出故刑一人而千万人惧亦能用以劝勉其民相戒于为恶有无辜可矜原者每开释之无失入故宥一人而千万人悦亦能用以劝勉其民相率于为善则用罚无非用德积累维持如此成汤之显休命固宜其子孙长享而无害矣今至于尔君纣不能明德谨罚以慎厥丽乃不能以尔全盛之多方坐享天命忽焉而亡良可悯也夫同此多方先王以仁创之后王以仁守之其终以不仁失之慎丽之心即天命去畱之几操存舍亡着戒深切岂直慰解殷民而已耶
　　呜呼王若曰诰告尔多方非天庸释有夏非天庸释有殷乃惟尔辟以尔多方大淫图天之命屑有辞乃惟有夏图厥政不集于享天降时防有邦间之乃惟尔商后王逸厥逸图厥政不蠲烝天惟降时防
　　此四节书是申言夏殷自取其亡以见天命无私也释去之也有邦指殷邦也蠲洁也烝进也周公又叹息而传成王命若曰诰告尔多方之众夏亡于桀非天用心以释去有夏殷亡于纣亦非天用心以释去有殷乃惟尔君纣恃尔多方之富盛大肆淫佚以私意图度天命谓我生不有命在天饰非拒谏琐屑之言辞不一而足安得不亡耶乃惟夏桀凡谋为其国政不聚集于享国之善事而聚集于亡国之恶事故天降是防乱于夏使殷邦代之以有天下非桀之自取其亡乎乃惟尔商后王纣不能居安思危但以荒逸之事为安逸凡谋为其国政秽恶而不蠲洁怠惰而不烝进天以是降防乱于殷又使我周代之非纣之自取其亡乎然则夏殷之亡皆其自取非天有心于去之也昭然可见矣此反覆言天命至公知去之非私去即知眷之非妄眷足以杜万世奸雄之心而为人主者可不兢兢于时几是敕哉
　　惟圣罔念作狂惟狂克念作圣天惟五年须暇之子孙诞作民主罔可念听
　　此一节书是言纣自絶于天又申上文非天庸释有殷之意也须待也暇寛假之也成王曰凡人心通明者谓之圣昏愚者谓之狂惟通明之人苟自恃其圣而罔加省念克治则积渐纵肆将反流于昏愚而为狂惟昏愚之人苟自耻其狂而遂能省念惕励则积渐扩充究可进于通明而为圣圣狂之机系于一念转移如此纣虽昏愚亦有可以改过迁善之理又为殷先哲王之子孙故天心未忍遽絶惟以五年之久须待而寛暇之犹冀其一旦悔悟克念作圣而大为民主然纣终不知改图无一善行可囘天念无一善言可感天听自絶于天而亡岂天之有心于去殷乎
　　天惟求尔多方大动以威开厥顾天惟尔多方罔堪顾之
　　此一节书是推言天命未定之先以起下文周受天命也开开发也顾眷顾也成王曰纣既罔可念听不能为民主则自絶于天矣天惟是求民主于尔多方大警动以灾变谴告之威使知殷之将亡以开发其可受眷顾于天者起而代殷以有天下惟尔多方之众无有堪受眷顾之命可作民主者所以归于我周天非有心去殷亦初何心兴周与书言反覆于夏殷周之际一曰时求民主再曰求尔多方可见皇天无亲惟德是辅人君嗣守天位惟在修德行仁以答天心以作民主耳
　　惟我周王灵承于旅克堪用德惟典神天天惟式敎我用休简畀殷命尹尔多方
　　此一节书是言周之以德受天命而慑服殷民之贰心也克堪能胜之谓也典主也式用也成王曰作民主之任天既望之纣而不能改求之多方而又无能堪惟我周文王武王仁心爱民善承顺于众庶而克堪用德力行仁政以布德于天下诚可典司神天为上帝百神之主矣天乃眷顾我周黙用教诱我文王武王之衷若或启之以思若或翼之以行使我文武之盛德日新用彰休美因而简择付畀以有殷之命代为天子以尹正尔多方之诸侯非我周所敢图度也夫向者天命未定尔多方无堪受眷顾者今天命既归我周而定于一何为反侧不安耶盖文武之克堪无异成汤之慎丽总一仁民之德孚契上天即是天教也必教之而后兴可见天命不轻与必暇之而后亡可见天命不轻去人主惟时时克念可也
　　今我曷敢多诰我惟大降尔四国民命尔曷不忱裕之于尔多方尔曷不夹介乂我周王享天之命今尔尚宅尔宅畋尔田尔曷不惠王熙天之命
　　此二节书是申言宥罪之恩而望殷民以迁善之实也忱诚信也裕寛裕也成王曰今我何敢谆复于天命兴亡之故如此多言以告汝我惟是大降恩赦寛宥尔管蔡霍殷四国之民命欲尔安静以保全余生耳岂可忘宥罪之恩而不务迁善之实耶尔四国之民蓄懐疑忌所以反侧不安尔何不消险诈之私以诚信待人去廹促之见以寛裕处已安集于尔多方乎天命简畀归于我周既久尔何不同心夹辅同力介助以保乂我周王而安享上天之定命乎且尔四国叛乱之罪法当潴尔宅舍收尔田业今尔蒙我寛宥尚得聚居尔之宅耕治尔之田恩至厚矣尔何不洗心涤虑惠顺我王室以熙广上天之新命而延福祚于无穷乎是皆尔之所当为者可不勉哉孔子有言民以君为心君以民为体盖言休戚相关也所以民附王室则与王室同其享民顺王室则与王室同其熙此古今率土之常经非独为四国垂训者矣
　　尔乃廸屡不静尔心未爱尔乃不大宅天命尔乃屑播天命尔乃自作不典图忱于正
　　此一节书是歴责殷民之既往而警戒其将来也廸蹈也宅安也不典不法也成王曰尔四国民所蹈行之事屡不安静自于诛灭尔等之心未知所以自爱其身家乎殷纣罔可念听天之所废尔等乃妄觊兴复不能大安于天命乎我周克堪用德天之所兴尔等乃不肯顺服而轻屑播弃其天命乎且尔等反覆叛乱自作不法之事为正人所深恶乃犹以义不忘殷图见信于正人乎是皆尔之所不当为者可不戒哉上文既开示以迁善之道此又若追咎其既往者盖人心之惩创不深则发愤自新之念亦不坚以言感人而能深入乎人心所谓牖民孔易也
　　我惟时其教告之我惟时其战要囚之至于再至于三乃有不用我降尔命我乃其大罚殛之非我有周秉德不康宁乃惟尔自速辜
　　此一节书是承上文责殷民迁善而严词以禁其反侧也至再谓三监淮夷叛至三谓王即政又叛康宁安静也成王曰尔四国民反覆叛乱我不忍轻用杀戮惟是善言教告之惟是用兵征伐讨其倡乱之要囚而诛之并不坐党逆之诛自东征以来教告之语开释之恩盖至再至三矣若自今以往乃有不听用我降宥之命而犹狃习叛乱反覆不止我当大用刑罚殛杀之非我周执德不安静乃惟尔自为凶逆以速其罪则降宥殊恩岂可复望如今日乎尔等宜勉图迁善以自新矣抑惕之以祸无非诱之以善而告词谆复若此读至再至三之言殷顽之难化周道之忠厚均于斯可概见云
　　王曰呜呼猷告尔有方多士暨殷多士今尔奔走臣我监五祀越惟有胥伯小大多正尔罔不克臬
　　此二节书是告殷臣以化民之责也监谓监治殷民之官五祀五年也胥伯正皆官名臬事也成王叹息而言曰猷化民之责在长上告尔四方多士及殷之多士昔尔殷士民迁于洛邑我设官以监治之今尔等奔走趋事臣服于我所命监治之官亦既五年于兹矣人情久而相亲事势久而自定奈何犹反侧不安耶越惟尔殷士受职于洛以长治迁民者有若胥若伯若小大众多之正皆与我所命监治之官一体推诚委任尔等宜竭力供职以化导殷民为事无或疑贰偷惰而不能事其事负我委任至意也此与盘庚斆民由在位召诰先服殷御事同意盖惟臣为民所观法也而以殷士参治洛邑则因乎人情宜乎土俗其亦化民之微权与
　　自作不和尔惟和哉尔室不睦尔惟和哉尔邑克明尔惟克勤乃事
　　此一节书是告殷臣以化民之本在于修身齐家也成王曰所谓尔罔不克臬者当何如以克之身之主在心心不静正则身不和顺是不和由于自作尔殷多士惟务省察于心使措诸身者言动悉协其宜而身无不和哉家之本在身身不和顺则家不和睦是不睦自尔导之尔殷多士惟务端范于身使效诸家者长幼各循其分而家无不和哉夫身和而家和尔新邑之民由是观感兴起欢然有恩以相爱灿然有文以相接而伦纪昭明自无败常乱俗之患则尔始不负职任惟能勤于化民之事者矣尚皆勉哉抑两言惟和即身修家齐之谓克明则国治即百姓之身家无不和也此虽为臣化民而言人主之倡化于臣亦不外此大学之道备矣
</div>
    <div class="pagination">
<a href="日讲书经解义_page12.html">上一页</a><span>...</span><a href="日讲书经解义_page8.html">8</a><a href="日讲书经解义_page9.html">9</a><a href="日讲书经解义_page10.html">10</a><a href="日讲书经解义_page11.html">11</a><a href="日讲书经解义_page12.html">12</a><span class="current-page">13</span><a href="日讲书经解义_page14.html">14</a><a href="日讲书经解义_page15.html">15</a><a href="日讲书经解义_page16.html">16</a><a href="日讲书经解义_page17.html">17</a><a href="日讲书经解义_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
