<!DOCTYPE html>
<html>
 <head>
  <meta charset="utf-8"/>
  <title>
   洪范正论 - 第 2 页/共 4 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   洪范正论 - 第 2 页/共 4 页
  </h1>
  <div class="content">
   先儒説此节泥润下炎上等字面皆以五材为五味所由成故其説胶滞肤浅多乖谬而不可通孔云咸水卤所生苦焦气之味酸木实之性辛金之气甘生于百谷正义释之曰水性本甘久浸其地变而为卤卤味乃咸説文云卤西方咸地东方谓之斥禹贡海滨广斥是海浸其旁地使之咸也月令冬云其味咸其臭朽是也火性炎上焚物则焦焦是苦气月令夏云其臭焦其味苦苦为焦味故云焦气之味也臭之曰气在口曰味木生子实其味多酸五果之味虽殊其为酸一也是木实之性然也月令春云其味酸其臭羶是也金之在火别有腥气非苦非酸其味近辛故辛为金之气味月令秋云其味辛其臭腥是也谷乃土之所生故甘为土之味月令中央云其味甘其臭香是也夏元肃云五味必言作者水之源未尝咸也流而至海凝结既久而咸之味成则咸者润下之所作火之始炎未尝苦也炎炎不已焦灼既久而苦之味成则苦者炎上之所作木之初生金之始鑛土之始稼穑亦然已上诸説皆以在地之五材能作五味今按左传昭元年医和曰天有六气降生五味为五色征为五声六气隂阳风雨晦明也分为四时序为五节【六气之化分而序之则成四时得五行之节】是天之六气即五行之气也【史记轩辕治五气集解王肃曰五行之气】又二十五年子太叔曰生其六气用其五行【谓天生之天用之】气为五味为五色章为五声正义曰五行之气入人之口为五味见于目为五色章彻于耳为五声是味声色皆出于天之五气非在地五材之所为也五臭为鼻之所欲者香而已视色声又缓故左传不言臭颖达见其不言臭遂认六气为五臭而谓羶焦香腥朽乃五味所由成夫气者味色声臭之原也天之气岂即物之臭乎谬极矣
　　素问六气脏论云天食人以五气地食人以五味五气入鼻藏于心肺五味入口藏于肠胃夫气云入鼻则五气当即是五臭故王氷注素问曰五气者臊气凑肝焦气凑心香气凑脾腥气凑肺腐气凑肾也以气为臭仅见于此然医和之所谓六气显指阴阳风雨晦明六者皆天之气岂可谓或香或羶腥或焦朽哉即月令之言五臭春羶夏焦季夏香秋腥冬朽亦谓其时所尚者在此物非谓春气羶夏气焦季夏气香秋气腥冬气朽也儒书与医不同説洪范者自当依经以立义不可防入医书也
　　本草凡草木蔬果鸟兽虫鱼之皆各有其味可以养生可以疗病审如孔义则咸惟海水酸惟木实而他物之咸酸者皆不在其数矣苦惟火之余烬辛惟金在冶之气则当食苦者必以火烬当食辛者必以烁金而堇荼姜桂之属反不得为苦辛矣甘惟田中所生之谷则凡植物动物之甘者皆不必用矣谓海物与水俱咸可也若百果之甘苦者或兼酸味或先酸后甘则有之矣何云味虽殊而为酸一乎药味之苦者多矣岂皆火焚之余乎五辛之味皆出于土岂铄金之气所为乎种种纰缪不可殚述夏氏谓五行之初未成五味久之而后变为其味总不离乎二孔之见故欲知五味所由成必当于天气求之而在地之五材断不能触物成味如本草之所云也夫天道幽逺而难知五行之作五味自箕子之则然也后未有能言其所以然者也圣人不我欺笃信焉而已矣于其所不能言者而强为之説则凿矣
　　或问百果草木之实嵗各一熟岂五行之气嵗嵗为之味乎曰非也经特言太初造物之始五味各有所属耳若既有种则其味一成而不变自生自结造物者无所事于其间矣然吾观一嵗之中凡百果草木之实有丰歉味有美恶恐亦五行之偏胜所致内经有司天六气之运实至理所存不可以不察也
　　九章之中惟五事庶征可与五行相配余皆无涉刘向并以配五福又于五咎征外増一恒隂以配六极之弱真可供一笑也
　　二五事一曰貌二曰言三曰视四曰听五曰思【释文貌本亦作防视常止反徐市止反思如字徐息吏反】
　　正义曰貌举身之大名言是口之所出视是目之所见听是耳之所闻思是心之所虑蔡氏曰貌言视听思者五事之序也貌泽水也言火也视散木也听金也思通土也王氏【樵】曰人者天地之心五行之秀气也故水火木金土之气凝而为貌言视听思之质
　　东坡书曰人之生也五事皆具而未能用也自其始孩而貌知恭见其父母匍匐而就之擎跽而礼之是貌恭者先成也稍长而知其语以达其意故言从者次之于是始有识别而目乃知物之美恶耳乃知事之然否于是而致其思无所不至故视明听聪而思睿者又次之蔡云人始生则形色具矣既生则声音矣而后能视而后能听而后能思也説本苏氏日记駮之曰苏蔡以用先后立説但婴儿之能言则有在视听之后者矣以声音为言殆又不可既生而声音如之何从作乂邪此説良是然苏氏据医经五藏所属之五行以配五事其先后之义未明也故复就婴儿用以晓之今蔡氏既遵朱子而五事之序一如上章五行之序则先后之义了然矣何为复举始生既生以支离其説哉盖苏朱二义不可和防而蔡氏乃兼用之宜其龃龉而不相入也
　　以始生之胚胎説貌以既生堕地之后説言视听则言未必在视听之前不若皆以始生言之之为愈也孔子曰精气为物游魂为变子产曰物生始化曰魄既生魄阳为魂此皆就胚胎言之魄者精之所为也隂也水之属也始化曰魄其五藏九窍百骸之形畧具是为貌既生魄而魂附之魂者气之所为也阳也火之属也【释氏四大之説以气为火】口之所以能言者于是乎在黄勉斋【干】云精湿而气燥精实而气虚精沈而气浮故精为貌而气为言此説是也乆之而魂益昌盛木之荣滋长也而目之所以能视者具矣又久之而魄更坚强金之凝结沈重也而耳之所以能听者全矣若夫心者神明之舍也乐祁曰心之精爽是谓魂魄盖魂魄分属貌言视听而总防于心土之居中央而分王乎四季也故能思者备焉此説仍依五行微着之序与朱子不相背驰其理似长于苏蔡而貌泽言视散听思通之义亦于斯可见矣
　　陈师凯蔡旁通曰精之润泽者为貌如水之浸润故属水气之扬者为言如火之炎上故属火又貌者精之荣也故为水言者心之声也故为火目内实而精散于色故属木色之华彩者莫如木也耳内虚而气接于声故属金声之逺闻者莫如金也故木实则色茂眼实则视广金虚则声耳虚则听心者思之体思者心之用也五事之有思犹五行之有土也水火木金皆不可无土貌言视听皆不可无思故论语云貌思恭言思忠视思明听思聪思于貌言视听无所不在土于水火木金亦无所不有故以思属土
　　孔疏云木有华叶故貌属木言之决断若金之斩割故言属金火外光故视属火水内明故听属水土安静而万物生心思虑而万事成故思属土谓东方震为足足所以动容貌也西方兑为口口出言也南方离为目目视物也北方坎为耳耳听声也中在内犹思在心也此皆据汉志以为説汉志本刘歆刘歆本伏生尚书大其义盖取易八卦之方位东西南北四正卦以为木金火水之序以配洪范之貌言视听而坤土寄王于西南其位实在中央遂以配思也兊口言离目视坎耳听取义颇切惟以震足为貌之动未免牵强
　　苏子由云人之身蓄为五藏为五事以应五行脾之为貌而主土肺之为言而主金肝之为视而主木肾之为听而主水心之为思而主火自黄帝以来言之详矣医者舍此无以治病今按子由説本医经言属金听属水与汉志同日记云木藏曰肝而窍于目水藏曰肾而窍于耳金藏曰肺而窍于口耳目口道家谓之三要以其为精气神之门戸也心为火藏用事于中百体之君也而其官则思脾为土藏运化万物余藏之母也于五事当属貌观佛家言四大以毛发爪齿皮肉筋骨髓脑垢色皆归于地地即土也则貌当属土矣此其理之不容有二者也
　　朱子语録吴人杰云貌是水言是火视是木听是金思是土与庶征之序相脗合可见以五行之序配五事蔡本于朱朱本于吴前此未有也王天与曰伏生汉志多牵强苏氏虽有据亦未顺洪范之序唯吴蔡説五行五事庶徴皆顺
　　五事配五行经无明文説者谓五事不本五行可也谓五事之序不必依五行之序亦可也从汉志貌木言金视火听水思土之説可也从医经貌土言金视木听水思火之説亦可也然五征之配五事经固有明文矣肃乂哲谋圣吾知其为貌言视听思之所作也若雨之何以应貌之何以应言燠之何以应视寒之何以应听风之何以应思则茫然不知其故虽先儒于肃乂狂僭等十字比物连曲为之説而反覆推寻终无确然不易之理其可信以为是乎唯五征之配五行差明于五事之所配雨吾知其为水易象坎为水为云为雨可证也雨与肃相应则貌之属水焉必也吾知其为火易象离为日为火可证也与乂相应则言之属火焉必也巽为木位东南于时为燠木性温和虽隆冬按之亦不冷故春秋雨木氷为灾则燠者木之也燠应哲则视之属木焉必也金体严凝虽盛夏按之亦不故干位西北为金为寒为氷则寒者金之也寒应谋则听之属金焉必也土者五行之冲气居中央而分王乎四季风行于雨寒燠之间亦如之故风与土为风应思则思之属土焉必也故五事依五行之序则五征皆顺从汉志医经之説则五征有不可晓者朱子所以独有取乎斗南之説也或难余众言殽乱折诸圣今子以一家之言折羣儒之谬然则朱子既圣矣乎余曰朱子虽未入圣域而其言深合乎圣人之意是亦圣人之徒也中庸曰百世以俟圣人而不惑孟子曰圣人复起必从吾言吾于朱子亦云林少颖云五行自为五行五事自为五事以至八政五纪已下各自为畴而不可以附防先儒既以五行配五事故其论五事之序或以为合于五胜或以为合于五常要皆是附防之辞林氏之持论如此愚窃谓五行之理有可以相通者五事庶征也其不可以相通者八政五纪皇极三徳稽疑福极也庶征之配五事经有明文后之学者因其有可通而悉欲通之非也因其有不可通者而遂谓无一之可通亦非也林氏之言未免胶柱而鼓瑟矣
　　貌曰恭言曰从视曰明听曰聪思曰睿【释文睿恱嵗反】
　　正义曰恭从明聪睿即是敬用之事吕氏曰此形色天性之善也谓之曰者本然之体非有所待如水曰润下之也有貌则有恭貌本恭不恭则非所谓貌矣余亦然
　　貌言视听思者烝民之所谓物孟子之所谓形色也恭从明聪睿者烝民之所谓则孟子之所谓天性也孔子曰非礼勿视非礼勿听非礼勿言非礼勿动动即貌勿者心之所为也故曰视思明听思聪貌思恭言思忠孔孟与尹吉甫之言后先一揆其精于洪范之学如此
　　貌有动容之意与言视听同言视听不但指口目耳则貌亦非但指其身可知也曲礼曰坐如尸立如齐玉藻曰趋以采齐行以肆夏周还中规折还中矩又曰足容重手容恭目容端口容止声容静头容直气容肃立容徳色容庄周礼保氏养国子以道乃教之六仪一曰祭祀之容二曰宾客之容三曰朝廷之容四曰丧纪之容五曰军旅之容六曰车马之容凡此皆貌之恭也
　　从者顺理成章之谓也诗曰维号斯言有伦有脊又曰出言有章易曰言有序论语曰言中伦皆所谓从也曾子曰出辞气斯逺鄙倍矣葢倍则不顺理鄙则不成章故君子戒之
　　明者观人之详聪者听言之审也非徒辨色别声之谓曽子固云古之人主前旒蔽明黈纩塞聪非涂其耳目也亦不用之于小且近所以养其聪明也养其聪明者盖将用之于大且逺夫天下至广不可以家至户察人能用其聪明于大且逺者得其要也昔舜治天下欲无蔽于诸侯百官则询四岳欲无蔽于四岳则辟四门欲无蔽于四门则明四目达四聪者舜不任其视听而因人之视听以为聪明也不自用其聪明而因之于人者此君道固天道天聪明自我民聪明是也
　　日记以思曰睿为思无邪非也无邪别是一义睿则通微之谓也盖理之至者不可以耳目求不可以言语唯思为能通之虽所思一出于正而不能通乎微犹弗思也荀子曰思之思之神通之扬子曰濳天而天濳地而地其睿之谓乎
　　己之貌使人视之而可畏可象是曰恭己之言使人听之而有伦有脊是曰从人之貌已视之而知其邪正是曰明人之言已听之而知其是非是曰聪当貌思貌当言思言当视思视当听思听而能通乎微以致其恭从明聪是曰睿
　　恭作肃从作乂明作哲聪作谋睿作圣【释文哲之舌反徐丁列反又之世反渭按哲史记作智】
　　正义曰此章所演亦为三重第一言其所名第二言其所用第三言其所致吕氏曰改曰为作用工之地各由其本然而修之以成徳也林氏曰孟子曰形色天性也惟圣人然后可以践形貌言视听思必皆以敬用者此盖践形之学也恭从明聪睿盖学所以践形也肃乂哲谋圣则可以践形而治天下国家之本立矣陈氏曰自恭而充之齐一清整而能肃自从而充之理当人服而能又自明而充之洞达立决而能哲自聪而充之审善定计而能谋自睿而充之则无所不通而能圣
　　观二章所演俱作三重枝枝相对叶叶相当益信五事序本五行林氏谓不可通真谬论也
　　君子正其衣冠尊其瞻视俨然人望而畏之则可谓恭作肃矣孟子曰动容周旋中礼者盛徳之至也尧之允恭舜之温恭文王之懿恭孔子之恭而安是也盖至是而作肃之能事始毕
　　书曰圣有谟训明征定保诗曰訏谟定命逺犹辰告易曰君子居其室出其言善则千里之外应之此所谓从作乂也
　　孔子曰视其所以观其所由察其所安李克谓魏文侯曰居视其所亲富视其所与达视其所举穷视其所不为贫视其所不取此皆观人之法也臯陶之称帝尧曰知人则哲能官人何忧乎驩兠何迁乎有苗何畏乎巧言令色孔壬其作哲之极功乎
　　易大云将叛者其辞慙中心疑者其辞枝吉人之辞寡躁人之辞多诬善之人其辞游失其守者其辞屈孟子曰诐辞知其所蔽淫辞知其所陷邪辞知其所离遁辞知其所穷此皆知言之道也诗曰谋夫孔多是用不集谚曰筑舍道旁三年不成以听之不聪故尔听既聪矣则将如舜之好问好察执其两端用其中于民何谋之不哉故曰聪作谋
　　孔云睿通于微于事无不通谓之圣周子通书曰无思本也思通用也防动于彼诚动于此无思而无不通为圣人不思则不能通微不睿则不能无不通是则无不通生于通微通微生于思故思者圣功之本而吉凶之几也
　　小旻之五章曰国虽靡止或圣或否民虽靡膴或哲或谋或肃或艾五事之徳见于它经者惟此而已
　　鲁昭公之习仪以亟汉成帝之尊严若神恭之末也不可以作肃祝鮀之佞啬夫之利口从之似也不可以作乂离朱之目足以察秋毫之末明之小者也不可以作哲师旷之耳能识南风之死声聪之小者也不可以作谋思莫切乎貌言视听游心六合之内穷髙逺而测深厚思之荡而无用者非睿也不可以作圣故中庸曰慎思论语曰近思易曰君子思不出其位
　　五行之气凝为五材润下以资溉濯炎上以供炊防曲直从革以备宫室械器稼穑以充粒食皆生民之所用而不可一日无者虽圣人亦不能不用子罕曰天生五材民并用之废一不可是也至于降生五味征为五色章为五声达为五臭所以给口目耳鼻之养者凡民莫不用之圣人亦岂能去之哉然圣人终不以为用也何也五材与味色声臭皆气之麤者也其赋于人清明粹美不离乎气质而亦不杂乎气质者有理存焉岂徒甘味恱色娱声别臭云尔哉语其本然之则曰恭曰从曰明曰聪曰睿语其成徳之功作肃作乂作哲作谋作圣此修身之要治天下国家之本圣人之所用而不敢斯须不敬者也凡民莫不有貌言视听然其所辨者秪在味色声臭之间至于恭从明聪虽固有之而不能尽其才肃乂哲谋亦可以有为而卒不能成其徳故曰惟圣人然后可以践形敬用五事精于用五行者也故五行不言用而于五事乎见之






　　洪范正论卷二
&lt;经部,书类,洪范正论&gt;
　　钦定四库全书
　　洪范正论巻三
　　徳清胡渭撰
　　三八政一曰食二曰货三曰祀四曰司空五曰司徒六曰司寇七曰宾八曰师
　　正义曰此用于民缓急而为次也食货祀賔师指事为之名三卿举官为名者三官所主事多若以一字为名则所掌不尽故举官名以见义货者金玉布帛之总名林氏曰一曰食者务农重谷之政也如井田补助之是也二曰货者阜通货财之政也如懋迁有无化居之是也三曰祀者报本反始之政也社稷宗庙山川百神以至公卿大夫士庶莫不祭其先之是也四曰司空者度土居民之政也如辨方正位体国经野使士农工商各得其所之是也五曰司徒者教民之政也如学校选举之是也六曰司寇者立法惩奸之政也如五刑之属是也七曰宾者交际酬酢之政也如冠昬丧祭乡饮相见之是也八曰师者寓兵于农以修武备之政如乡遂教阅之法是也陈氏【师凯】曰八政皆为民而设王氏【樵】曰八政唐虞则属之九官成周则谓之六典而在禹则谓之六府三事者也
　　农者厚也圣人养民之心有加而无己九功惟叙九叙惟歌戒之用休董之用威劝之以九歌俾勿坏此农用八政之道也
　　苏氏曰周礼建六官主八政食货则天官祀賔则春官师则夏官司空则冬官司徒则地官司寇则秋官朱子曰此八政是个大纲天下之事其大者已该备于此如周礼一书只是个八政而已然虞夏之制与周礼不同先儒谓六官自古有之尧设天地四时之官羲和掌天地仲叔分主四时尧典乃命羲和注云天官稷也【稷田正】地官司徒也分命仲叔注云春为秩宗夏为司马秋为士冬为共工通稷与司徒是六官之名也【见周礼疏】至夏则始名六卿甘誓乃召六卿是也郑康成注尚书大云夏六卿者后稷司徒秩宗司马作士共工也【郑又云秩宗舜时官也初尧冬官为共工舜举禹治水改名司空以命之后复为共工与虞尧初天官为稷至试舜谓之百揆舜又命禹为之此段亦见周礼疏】殷六卿则曲礼疏云大宰司徒司马司空司士司寇也周之六卿见周礼曰天官冢宰地官司徒春官宗伯夏官司马秋官司寇冬官司空虞夏之制不可得详必准之以周官而后其政可得而言焉
　　司空尧官佥曰伯禹作司空是也刘向説苑云尧之时舜为司徒契为司马禹为司空【文子淮南子并同】舜命九官分司空之职为二命垂共工益作朕虞不知何时又合为司空马融注书序云咎单为汤司空疑亦因于夏盖此八政之名禹叙洛书后所定乃登王位遂以为一代之制故此称司空司空与司徒司寇皆夏官名也今按司空之职不止于度地居民【书周官曰司空掌土居四民】凡平水土治沟洫修道涂利器用营城郭宫室皆其职也是皆切于民政者一居字不足以尽之故特举其官
　　崔灵恩曰尧置天地四时之官舜改地官曰司徒秋官为士冬官为司空春官为秩宗【见杜氏通典】今按舜命契曰汝作司徒孟子亦云舜使契为司徒是司徒实虞官也司徒之职亦不止敷五教王制曰司徒修六礼以节民性明七教以兴民徳齐八政以防淫一道徳以同俗养耆老以致孝恤独以逮不足上贤以崇徳简不肖以绌恶其所主事多一教字不足以尽之故亦特举其官
　　舜命臯陶作士不知何时改为司寇疑亦是夏制【郑言夏之六卿秋官仍名士恐非】司寇之职不止于刑狱如诘奸慝平暴乱皆其职也一刑字不足以尽之故亦特举其官
　　六官而独举其三疏义甚盖官所主事多而皆切于民政一字不足以尽之则举其官司空司徒司寇是也官所主事多而切于民政者惟一二则指言其事天官之食货秩宗之祀宾司马之师是也诸儒説此条司空主民居司徒主教司寇主刑则经以一字尽之曰居曰教曰刑可矣何必变例称官邪林解亦未免此失当分别观之
　　陈寿翁云八政在唐虞时食货合为一而稷掌之粒烝民而迁有无是也此本周礼贾疏稷为天官之説夫稷田正也而谓之天官殊未可晓然吾观禹曰予暨稷播奏庶艰食鲜食懋迁有无化居日知録云化者货也古化货二字多通用然则化即是货弃为后稷既播谷又懋迁食货二者皆其所掌无疑也王制冢宰以三十年之通制国用量入以为出而周礼冢宰之属又有大府内府外府职币典丝典枲等职盖自古食货之事皆掌于天官尧试舜名天官稷曰百揆舜亦以命禹百揆者度百事也其职最为繁重而其切于民政者莫如食货故特举二事而不称其官汉书食货志曰洪范八政一曰食二曰货食谓农殖嘉谷可食之物货谓布帛可衣及金刀贝所以分财布利通有无者也二者生民之本是为政首禹贡荆扬贡金三品曰金银铜也史记平准书虞夏之币金为三等或黄或白或赤珠玉为器饰寳藏而不为货然则八政之所谓货者亦惟布帛与金钱贝耳舜典修五礼云吉凶賔军嘉之礼疏云古今之礼或殊而以周之五礼为此五礼者以帝王相承事有损益后代之礼亦当是前代礼也且歴验此经亦有五事此篇于上帝吉也如丧考妣凶也羣后四朝宾也大禹谟云汝徂征军也尧典云女于时嘉也五礼之事并见于经知与后世不异也然则虞夏时固有五礼矣祀于五礼属吉祭先祖曰祠禴烝尝祭外神曰置社【大夫以下成羣立社曰置社】五祀【户灶中霤门行】八蜡【先啬司啬农邮表畷猫虎坊水庸】皆报本反始人治之大者故食货之后即继以祀宾则兼五礼而言如仪礼十七篇所载冠昬丧祭乡饮射士相见之皆有宾主以成其礼是也正义云民不徃来则无相亲之好故宾为七説宾字甚当蔡云礼诸侯逺人此乃朝廷之礼非所以厚民也宗伯所掌自五礼而外尚有乐律天文寳器车服史巫卜筮之属皆统于其职然惟祀賔为切于民政故特举二事而不称其官
　　郯子言其祖少皥氏以鸟名官曰鴡鸠氏司马也是上世已有司马之官矣唐虞时天官曰稷地官司徒春官秩宗秋官士冬官司空或曰共工唯无夏官之名説苑云尧时契为司马礼记疏引郑康成云祝融为尧司马皆不见于经未可据信舜命臯陶作士曰蛮夷猾夏寇贼奸宄故蔡谓此以士官兼兵刑之事周礼分为夏秋两官是虞亦无司马也伏生夏云司马在前征云仲康命侯掌王六师为大司马杜氏通典云卨孙之子微为夏司马则司马乃夏后氏之官兵刑分职不自周始矣今准周礼言之司马掌九伐之灋及九州之险固五兵之械器牧圉之马政王制又言司马辨论官材而定其爵禄是司马之职甚多而唯四时讲武最切于民政故特举一事曰师而不称其官【使夏不分兵刑为二官则师已具在司寇中不得别为一政矣此理甚明】古者寓兵于农处则为比闾族党州乡行则为伍两卒旅师军春搜夏苗秋狝冬狩皆于农隙讲武事以习坐作进退步伐击刺之法而后可以御寇盗备非常故八政以师终焉
　　箕子演畴多于子目之下更敷畅其义唯八政五纪五福六极但列其子目而不复更有所论説故宋人以为有错简移庶征王省惟嵗至则以风雨系厯数之下移皇极敛时五福至其作汝用咎系考终命之下移三徳惟辟作福至民用僭忒系六曰弱之下以是为得古经之正唯八政则更无可移遂以为元有阙文噫洪范至此几割裂无完肤矣痛哉日知録云近有谓得朝鲜本尚书于洪范八政之末添多五十二字者按元王恽中堂事记中统二年髙丽世子植来朝宴于中书省问曰闻汝有古文尚书及海外异书荅曰与中国不殊是知此五十二字者亦伪撰也盖以八政有阙文即有补五十二字者出矣此宋人过疑经文之遗患也
　　四五纪一曰嵗二曰月三曰日四曰星辰五曰厯数【渭按厯史记作歴】
　　林氏曰前所言者先王所以厚民之政然政事之施不可不本于天时尧典咨汝羲暨和朞三百六旬有六日以闰月定四时成嵗允厘百工庶绩咸熙是也一曰嵗者苏氏谓嵗星所次是也嵗星日行千七百二十八分度之百四十五每嵗歴一辰十二嵗一周天者也二曰月者月行于天日十三度十九分度之七一月一周天者也三曰日者日之行于天日一度一嵗而一周天者也四曰星辰者嵗日月之所行也
　　星者二十八宿东方角亢氐房心尾箕七十五度南方井柳星张翼轸一百十二度西方奎娄胃毕觜参八十度北方斗牛女虚危室壁九十八度四分度之一是也辰者日月所防之次其次十有二正月防于娵訾二月防于降娄是也星辰之行与天左旋一日而一周一月而移一辰一嵗而复初者也五曰厯数者推数于厯以日月星辰之行度而定时成嵗也嵗日月星辰四者其节各有盈缩进退迟速长短之不同故必以厯数而齐其行度然后各当其道而无所差舛于其间则百官皆得其职万事各得其序而厚民之政于是而毕矣
　　一曰嵗唯林氏从苏作嵗星解为是【黄度书説同】孔疏云一曰嵗从冬至以及明年冬至为一嵗所以纪四时也二曰月从朔至晦大月三十日小月二十九日所以纪一月也三曰日从夜半以至明日夜半周十二辰为一日所以纪一日也以嵗为一朞以月为三十日以日为十二时则即是推步之所成侵下厯数部位矣盖嵗月日星辰四者皆在天之象嵗嵗星月太隂日太阳乃七政之三皆右旋而有进退迟速之不同者也星辰则二十八宿分为十二次皆经星之与天为体而为嵗月日之所躔者也唯林氏得其解薛士龙云星五星也辰经星也蔡传云嵗者序四时也月者定晦朔也日者正躔度也星经星纬星也并谬
　　国语伶州鸠对景王曰昔武王伐殷嵗在鹑火日在析木之津月在天驷辰在斗柄星在天鼋汉律厯志释此文曰武王克殷以箕子归十三年也自文王受命而至此十三年嵗亦在鹑火故曰嵗在鹑火师初以殷十一月戊子日在析木箕七度故曰日在析木是夕也月在房五度房为天驷故曰月在天驷后三日得周正月辛夘朔合辰在斗前一度斗柄也故曰辰在斗柄明日壬辰防星始见【师古曰防古辰字也其字从臼臼音居玉反】癸巳武王始丙午巡师戊午度于孟津明日己未冬至防星与女伏歴建星及牵牛至于女天鼋之首故曰星在天鼋此述刘歆三统厯也韦昭注国语曰嵗嵗星也从栁九度至张十七度为鹑火谓武王始师东行时嵗星在张十三度天驷房星也谓戊子日月宿房五度津天汉也从尾十度至斗十一度为析木其间为汉津谓戊子日日宿箕七度辰日月之防谓周正月辛夘朔于殷为十二月夏为十一月是日月合辰斗前一度星辰星也天鼋次名一曰枵从须女八度至危十五度为天鼋谓周正月二日壬辰辰星始见三日癸巳武王行二十八日戊午度孟津距戊子三十一日二十九日己未晦冬至辰星在须女伏天鼋之首也今按刘歆韦昭于千嵗之下以厯术推伶州鸠之言无一不脗合真所谓可坐而致东坡以一曰嵗为嵗星亦从此得来其下文州鸠所称五位即嵗月日辰星也先辰后星与洪范小异者何盖辰在斗柄之辰字己该二十八宿五纪之四者备矣而星在天鼋专指五纬之辰星【嵗星日行十二分度之一十二嵗而周天辰星日行一度一嵗而周天故首言嵗终言辰月令季冬之月口穷于次月穷于纪星回于天谓日月与辰星俱防于枵也】辰水星天鼋水位以其为颛顼之所建姬氏之自出也特举而言之别是一义故星次辰之后宋儒据此遂以五纪星辰之中兼有纬星则误矣然则尧典之所谓日月星辰与洪范同乎否乎曰同日月星即七政也辰则二十八星分十二次为七政之所舍者也洪范于五纬独言嵗星以其余无闗于定时成嵗也然嵗实纬星举一可以槩其余故曰同也
　　周礼冯相氏掌十有二嵗郑注云嵗谓太嵗嵗星与日同次之月斗所建之辰乐説説嵗星与日常应太嵗月建以见然则今厯太嵗非此也王氏详説曰在天有嵗星在地有太嵗嵗星右行太嵗左行在斗曰星纪在女曰枵在危曰娵訾在奎曰降娄在胃曰大梁在毕曰实沈在井曰鹑首在栁曰鹑火在轸曰鹑尾在氐曰寿星在心曰大火在箕曰析木此所谓嵗星右行在寅曰摄提格在夘曰单阏在辰曰执徐在巳曰大荒落在午曰敦牂在未曰协洽在申曰涒滩在酉曰作噩在戌曰掩茂在亥曰大渊献在子曰困敦在丑曰赤奋若此所谓太嵗左行左行者谓自东而南自南而西自西而北右行者谓自北而西自西而南自南而东至于日月之行犹是也天道左旋而经星从之日体右转而嵗星从之故日行北陆为冬西陆为春南陆为夏东陆为秋然嵗星在天一嵗行一辰率百四十四嵗而跳一辰若再跳则厯又改矣春秋保干图曰三百年斗厯改宪者以此
　　朱子语録曰天道与日月五星皆是左旋天道日一周天而常过一度日一日一周天起度端终度端故比天道常不及一度月行不及天十三度有竒今人却云日行迟月行速此错説也但厯家以右旋为説取其易见日月之度尔又曰如何见得三百六十五度甚麽人去量来只是天行得过处为度天之过处便是日之退处又曰进数为顺天而左退数为逆天而右厯家以进数难筭只以退数筭之故谓之右行且曰日行迟月行疾此乃截法其实非右行也横渠云天左旋处其中者顺之少迟则反右矣此説最好【按横渠説本隋书厯志】
　　董氏【鼎】曰朱子云天无体二十八宿便是体二十八宿之行即天行也是以谓之经星犹机丝之有经一定而不动而日月五星纬乎其中所以分昼夜而列四时无非顺天而成造化也故自地面而观其运行则皆东升西没绕地而左旋自天度而考其次舍则日月五星独以渐而东为逆天而右转盖由其行不及天而次舍日以退然舍虽退而行未尝不进也退虽逆而进未尝不顺也于天虽逆而右转于地则未尝不顺而左旋也
　　蔡传説尧典咨汝羲暨和节曰天体至圆周围三百六十五度四分度之一绕地左旋常一日一周而过一度日丽天而少迟故日行一日亦绕地一周而在天为不及一度积三百六十五日九百四十分日之二百三十五而与天防是一嵗日行之数也月丽天而尤迟一日常不及天十三度十九分度之七积二十九日九百四十分日之四百九十七【七当作九】而与日防十二防得全日三百四十八余分之积又五千九百八十八如日法九百四十而一得六不尽三百四十八通计得日三百五十四九百四十分日之二百【当作三百】四十八是一嵗月行之数也嵗有十二月月有三十日三百六十者一嵗之常数也故日与天防而多五日九百四十分日之二百三十五者为气盈月与日防而少五日九百四十分日之五百九十二者为朔虚合气盈朔虚而闰生焉故一嵗闰率则十日九百四十分日之八百二十七三嵗一闰则三十二日九百四十分日之六百单一五嵗再闰则五十四日九百四十分日之三百七十五十有九嵗七闰则气朔分齐是为一章也故三年而不置闰则春之一月入于夏而时渐不定矣子之一月入于丑而嵗渐不成矣积之之久至于三失闰则春皆入夏而时全不定矣十二失闰子皆入丑嵗全不成矣其名实乖戾寒暑反易农桑庶务皆失其时故必以此余日置闰月于其间然后四时不差而嵗功得成也
　　阎氏【若璩】尚书古文疏证曰蔡余不病其言理而病其言数厯尤数之大者帝曰咨汝羲暨和一节纯用朱子订既非尧厯亦非宋厯盖从孔颖达疏采来尽亦明析然犹未若授时时宪二厯之精密也余因以二厯之理与数补注尧典其辞曰论其理天周之度嵗周之日皆三百六十有五而又有余分自今嵗冬至距来嵗冬至为一朞歴三百六十五日而日行一周凡四周积千四百六十则余一日析而四之则四分之一也经言有六日者举其成数也自正月朔日至十二月晦日为一嵗得三百五十四日而十二晦朔终焉朱子云合气盈朔虚而闰生盖一嵗有二十四气假如一月约计三十日则宜十五日交一节气矣然朞三百六十五日零二十五刻分配二十四气则不止于三百六十故必十五日零二时五刻为一节三十日零五时二刻为两节所谓气盈也月之合朔二十九日半则月不能为三十日之数积十二月三百六十日计之内虚五日零六时三刻是为朔虚故每嵗常六个月小止得三百五十四日也气盈于三百六十日之外有五日零三时朔虚于三百六十日之内有五日零六时三刻则一嵗之间大约多出十日零八时三嵗则多出三十二日有竒所以置闰也三嵗而一闰即以闰月计之亦不须三十二日有竒故置闰之法其先则三年一闰者三继以两年一闰者一续又三年一闰者二继又两年一闰者一如是经七闰然后气朔分齐是为一章也论其数天周三百六十五度二十五分七十五秒嵗周三百六十五日二十四刻二十五分而日与天防月一日不及天一十三度三十六分八十七秒五十微积二十九日五十三刻五分九十三秒而月与日会十二防通计得日三百五十四日三十六刻七十一分一十六秒是一嵗月行之数日与天防而多五日二十四刻二十五分为气盈月与日防而少五日六十三刻二十八分八十四秒为朔虚合气盈朔虚共得十日八十七刻五十三分八十四秒为一嵗闰率三嵗一闰则三十二日六十二刻六十一分五十二秒五嵗再闰则五十四日三十七刻六十九分二十秒十有九嵗七闰则二百六日六十三刻二十二分九十六秒盖不用积年日法而以实测得之岂不较胜于订传之本正义者哉
　　呉氏【亨夀】曰嵗无定日闰有定法朞闰嵗三字为此一节之大要朞者一嵗之足日也嵗者一嵗之省日也闰者补三嵗之省日凑为三嵗之足日也数言明洁了当可作古注读
　　五纪专为八政而设説五纪而忘八政即非经防今试就八政之协于五纪者言之七月之首章曰三之日于耜四之日举趾同我妇子馌彼南其七章曰九月筑圃十月纳禾稼昼尔于茅宵尔索绹亟其乘屋其始播百谷国语虢文公曰古者大史顺时土阳瘅愤盈土气震农祥晨正【农祥房星也】日月底于天庙【天庙营室也】土乃脉先时九日大史告稷曰自今至于初吉【初吉二月朔日也】阳气俱烝土膏其动弗震弗渝脉其满眚谷乃不殖稷以告王曰史帅阳官以命我司事曰距今九日土其俱动王其祗祓监农不易月令季夏之月土润溽暑大雨时行烧薙行水利以杀草如以汤可以粪田畴可以美土疆孟冬之月命有司循行积聚无有不敛仲冬之月农有不藏积聚者取之不诘此食政也七月之三章曰八月载绩载载黄我朱孔阳为公子裳汉食货志冬民既入妇人同巷相从夜绩女工一月得四十五日月令仲秋之月易闗市来商旅纳货贿以便民事此货政也诗传春曰祠夏曰禴秋曰尝冬曰烝月令春祀戸夏祀灶季夏祀中秋祀门冬祀行郊特牲嵗十二月蜡合聚万物而索飨之又黄衣黄冠而祭以息田夫周礼籥章中春昼击土鼓龡豳诗以逆暑中秋夜迎寒亦如之此祀政也月令孟春之月命司空曰时雨将降下水上腾循行国邑周视原野修利隄防道达沟渎开通道路毋有障塞命工师令百工审五库之量金铁皮革筋角齿羽箭干脂胶丹漆毋或不良百工咸理监工日号毋悖于时毋或作为淫巧以荡上心考工记弓人凡为弓冬析干而春液角夏治筋而秋合三材寒奠体氷析灂左传凡土功龙见而戒事火见而致用水昏正而栽日至而毕国语先王之教曰雨毕而除道水涸而成梁【九月雨毕十月水涸】清风至而修城郭宫室【谓火见之后建亥之初】此司空之政也周礼乡大夫正月之吉受教灋于司徒退而颁之于其乡吏三年则大比攷其徳行道艺而兴贤者能者以礼礼宾之州长正月之吉各属其州之民而读灋若以嵗时祭祀州社亦如之春秋以礼防民而射于州序党正及四时之孟月吉日则属民而读灋春秋祭禜亦如之国索神而祭祀则以礼属民而饮酒于序以正齿位此司徒之政也孟秋之月鹰乃祭鸟用始行戮命有司修法制缮囹圄具桎梏禁止奸慎罪邪务搏执审断决狱讼必端平戮有罪严断刑仲秋之月命有司申严百刑斩杀必当毋或枉桡枉桡不当反受其殃季秋之月乃趣狱刑毋留有罪周礼布宪掌宪之刑禁正月之吉执旌节以宣布于四方此司寇之政也中春之月媒氏令防男女有宾焉士昬礼云主人如宾服迎于门外是也嵗十二月国索神而祭祀州长以礼属民而饮酒于序有宾焉礼运云仲尼与于蜡宾是也此宾政也春搜夏苗秋狝冬狩皆于农隙以讲事三年而治兵入而振旅归而饮至以数军实此师政也圣人取法天地因时以出政凡此见于经传者不可胜数而秦火之后载籍沦亡其无所考者尚多也聊举一隅用资三反
　　观尧命羲和之辞知古之所以推步日月星辰者为治厯故也其所以汲汲于治厯者以敬授人时允百工故也洪范八政之下次以五纪先之以嵗月日星辰而终之以厯数正与尧典意同夏小正豳风七月及吕氏月令因物候以纪人功察中星而视斗柄虽去古稍逺要不失此意惟周官有冯相保章二职以占候为事颇涉乎妖祥降及春秋梓慎裨灶之流以十二分野日月五星躔离之度占歴国之吉凶盖其説滋多于是矣洎乎战国臯唐甘石之书流播于人间大抵皆禨祥祸福之説汉承其分天文厯法为二科京房翊奉诸人以占候之术自鸣于时妖祥之验寖多而授时之令废矣宣城梅文鼎定九精于推步深得尧典之防尝着天文论以辟分野星占之谬嵗己巳与余相见于京师晨夕过从论此义甚悉然可为知者道难与俗人言也
　　畴之切于皇极者莫如五事而经顾次皇极于八政五纪之后者何也修己治人无二理也中庸曰能尽其性则能尽人之性能尽人之性则能尽物之性又曰诚者非自成己而已也所以成物也茍不能成物则其所以成己者亦有所未至故五事既修必因时以立政使万物各得其所而后皇极可建也




　　洪范正论卷三
　　钦定四库全书
　　洪范正论卷四
　　徳清胡渭撰
　　五皇极皇建其有极敛时五福用敷锡厥庶民惟时厥庶民于汝极锡汝保极
　　正义曰汝者箕子汝王也苏氏曰至而无余之谓极林氏曰自五行至五纪即圣人所以建皇极者非是于数者之外别有皇极吕氏曰锡者上下之通称如师锡帝曰禹锡圭皆下锡上之谓蔡氏曰皇君建立也极犹北极之极至极之义标准之名中立而四方之所取正焉者也言人君当尽人伦之至父子则极其亲夫妇则极其别兄弟则极其爱而天下之为父子夫妇兄弟者皆于此取则焉以至一事一物之接一言一动之发无不极其义理之当然而无一毫过不及之差则极建矣极者福之本福者极之效极之所集福之所集也人君集福于上非厚其身而已用敷其福以与庶民使人观感而化所谓敷锡也当时庶民亦皆于君之极与之保守不敢失坠所谓锡保也言皇极君民所以相与者如此也
　　朱子皇极辨曰自孔氏传训皇极为大中而诸儒皆祖其说余独尝以经之文义语脉求之而有以知其必不然也葢皇者君之称也极者至极之义标准之名常在物之中央而四方望之以取正者也故以极为在中之准的则可而便训极为中则不可若北辰之为天极脊栋之为屋极其义皆然而礼所谓民极诗所谓四方之极者于皇极之义为尤近顾今之说者既误于此而并失于彼是以其说展转迷谬而终不能以自明也即如旧说姑亦无问其他但即经文而读皇为大读极为中则夫所谓惟大作中大则受之为何等语乎今以余说推之则人君以眇然之身履至尊之位四方辐凑面内而环观之自东而望者不过此而西也自南而望者不过此而北也此天下之至中也既居天下之至中则必有天下之絶徳而后可以立至极之标准故必顺五行敬五事以修其身厚八政协五纪以齐其政然后至极之标准卓然有以立乎天下之至中使夫面内而环观者莫不于是而取则焉语其仁则极天下之仁而天下之为仁者莫能加也语其孝则极天下之孝而天下之为孝者莫能尚也是则所谓皇极者也由是而权之以三徳审之以卜筮验其休咎于天考其祸福于人如挈裘领岂有一毛之不顺哉又曰是书也原于天之所锡禹虽其茫昧幽眇有不可得而知者然箕子所以言之而告武王者则已备矣顾其词之宏深奥雅若有未易言者然尝试虚心平气而再三反覆焉则亦坦然明白而无一字之可疑但先儒未尝深求其意而不察乎人君所以修身立道之本是以误训皇极为大中又见其词多为含洪寛大之言因复误认中为含糊茍且不分善恶之意殊不知极虽居中而非有取乎中之义且中之为义又以其无过不及至精至当而无有毫发之差亦非如所指之云也乃以误认之中为误训之极不谨乎至严至宻之体而务为至寛至广之量其将人君不知修身以立政而堕于汉元帝之优游唐代宗之姑息卒至于是非颠倒贤否贸乱而祸败随之尚何敛福锡民之可望哉
　　王氏读书管见曰皇建其有极是以身立教以其至极而无以复加则谓之极以其无过不及则谓之中以其至当而不可易则又谓之至善其名殊其实一而已
　　胡士行云人受天地之中以生能者养之以福不能者败以取祸福非极外物也圣人先防此极则福敛于圣人矣故曰敛时五福又云极本民所有也民不能有赖君之教而有遂以此极为君之极极率性之道也不为尧存不为桀亡圣非丰愚非啬也特凡民有之而不能有其有必有圣人焉立之此修道之教也
　　汉五行志曰皇君也极中也朱子训皇本此而中不从其训然极之义不可以为中而四方之中实谓之极极训中亦未为谬但认中为含糊茍且不分善恶之意则差之千里耳诚不可以无辨先儒皆以锡福为教人朱子语録云敛福锡民岂别有福以锡之只取则于此各正其身顺理而行则为福也此亦是教人意教字不为误但説得颟顸不甚分明愚窃谓此章自敛时五福至其作汝用咎即夫子举直错诸枉能使枉者直之意教只就举错上説非寻常一切训告啓发之谓也福虽有五而锡福之福经意主富而言周官太宰云禄以驭其富二孔以锡之福为与之爵禄是也金吉甫曰五福皆系于天而人之所可勉者唯好徳而已锡福虽系于人主而人主所可锡者亦唯富而已此论最妙
　　皇极之所以建者具在前四畴故此章只以一句了却建极而下文则畅言锡福以中庸言之建极乃修身道立之事而锡福则取人以身之事也身不修无以为取人之准身既修而取人之不慎使小人得与于其间则已建之极终不可保富郑公弼常言天子无职事惟辨君子小人而进退之乃为天子之职此建极之君所以唯锡福为兢兢而不使小人得徼幸无望之福以乱我已治之天下也呜呼建极不易保极尤难天位葢其艰哉敷锡是上锡下锡保是下锡上故蔡传云君民所以相与者如此葢爵禄惟君子不及小人则天下皆知所劝惩而以皇之极为极是建极之君得保斯极而终有之者乃民之所与也故曰锡汝保极此句当重防锡福正为保极计保极所以终建极之事故箕子反覆言之非于建极之外别添此一段议论也
　　凡厥庶民无有淫朋人无有比徳惟皇作极【释文比毗志反】蔡氏曰淫朋邪党也人有位之人比徳私相比附也言庶民与有位之人无淫朋比徳者惟君为之极而使之有所取正耳重言君不可以不建极也
　　夏元肃云民必言淫朋人必言比徳者葢谓之淫朋则若羣不逞之徒谓之比徳则若汉之南北部唐之牛李然
　　大禹言丹朱之恶曰朋淫于家此所谓淫朋乃庶民之有才无徳而终罹于咎者非谓闾巷之小人三三五五鬬鸡走狗六博蹋鞠以酒食相征逐者也凡士之羣居终日言不及义好行小慧者乃淫朋也不但此也街谈巷议弹射臧否剖析毫擘肌分理所好生毛羽所恶成创痏者皆淫朋也处士横议如田巴毁五帝罪三王呰五覇于稷下一旦而服千人者亦淫朋也天下而无事也天下而有事此辈即以其所长为寇盗之嚆矢矣孟子曰上无礼下无学贼民兴此日之贼民即平日之淫朋也人主可不戒哉
　　徳有凶有吉故比亦系之徳比徳者凶徳也东莱集说云淫朋之恶易见至于比徳茍相比为善何以不可葢比则私也虽为善而非皇极矣将徳字防在好一邉恐非经防且相比为善即非皇极此言似指东汉党锢及宋洛蜀朔诸人然诸人虽不能大公无我而皆有忠君爱国之心要之皆君子也茍以此等为比徳则当时小人之指以为朋党而锢且杀之者不为诬罔矣吾恐后世之奸邪欲空人之国而去其君子者反得借此言为口实故不取而仍加辨焉比徳只是在位之同恶相济者不用深求也
　　凡厥庶民有猷有为有守汝则念之不协于极不罹于咎皇则受之而康而色曰予攸好徳汝则锡之福时人斯其惟皇之极【释文罹马力驰反又来多反好呼报反渭按罹史记作离】
　　正义曰不协于极不罹于咎谓未为大善亦无恶行是中人已上可劝勉者取其所长弃瑕録用也王氏【安石】曰诗云载色载笑匪怒伊教而康而色之谓蔡氏曰此言庶民也有猷有谋虑者有为有施设者有守有操守者是三者君之所当念也念之者不忘之也帝念哉之念不协于极不罹于咎所谓中人也进之则可与为善弃之则流于恶君之所当受也受之者不拒之也归斯受之之受念之受之随其才而轻重以成就之也福者爵禄之谓茍以为非是则于下文于其无好徳汝虽锡之福其作汝用咎为不通矣朱子曰有猷有为如可以托寄命有守如临大节而不可夺若汉霍光虽有猷有为只是无所守王氏日记云有猷如子贡有为如子路有守如原宪愚谓此庶民三者兼备殆非寻常人物得百里之地而君之皆能以朝诸侯有天下是有猷有为行一不义杀一不辜而得天下不为也是有守即如伊尹伐夏救民是有猷有为其在亩之中一介不取三聘始就是有守及其相太甲也颠覆典刑则放之处仁迁义则归之志安社稷始终无他心亦足以见其守故曰惟尹躬暨汤咸有一徳一徳即有守也其根本在乐尧舜之道霍光何足以语此
　　陈氏【龙正】学言曰有守是徳有为是才才之中又分猷为二种葢人有思虑者未必能挥霍能挥霍者未必能精详合猷为而其才始备渭按有徳者必有才有才者不必有徳不协于极葢有猷有为而不克有守者曰予攸好徳而惟皇之极则进于有守矣埤传云庶民淫朋非无才者所能也三代以下布衣任侠之雄作气势结私交植党行权以立强于时者荀悦之所谓三游而自皇极之主视之皆有猷有为者也弃之于下则为淫朋败徳之徒之于上则为奉职首公之士圣王在位鼓舞之以功名程课之以实效使猷为者进于有守由是人无废才国无死党风俗正而大化成矣愚谓此等有才者初亦未为淫朋故曰不罹于咎惟弃之于下则彼将愤其才之不见用而相激为淫朋作好作恶以罹于咎犹方谷之正人上不能使之好徳则必陷于罪也凡厥庶民无有淫朋亦惟皇极之主诱掖奬劝使猷为者进于有守耳不然不协于极岂能终不罹于咎哉
　　上古之才徳出于一中古之才徳分为二惟其出于一也故皋陶陈九徳不复言才而八元八恺谓之才子亦不复言徳葢以才者徳之用徳者才之体也中古之人或有徳而无才或有才而无徳于是分为二世遂以徳为无用之物才为济恶之具而不知其非也文言以仁礼义智为四徳徳岂无用之物孟子云为不善非才之罪则才非济恶之具也其所以无才者气为之拘也其所以无徳者欲为之累也然徳与才虽无善恶之分而有本末之辨本可以兼末末不可以兼本故孔子曰有徳者必有言有言者不必有徳仁者必有勇勇者不必有仁此即皇极贵徳之防也
　　此节只分两等有猷有为有守乃攸好徳而协于极者圣贤之徒也不罹于咎曰予攸好徳此中人之可劝勉者陈师凯蔡传旁通分作三等谓念之者是中人以上受之者是中人自谓好徳者是中人以下此说支离不可从
　　念之二字内含锡福意当说得郑重夏书曰念兹在兹释兹在兹名言兹在兹允出兹在兹正此念之之谓然亦非徒记忆而已也孔传云汝则念叙録之叙録二字补得好吾犹嫌其轻葢古之用人者非有资格之可限积岁月以取贵也茍其人而为圣贤则匹夫之贱可举而加之上位如舜发于畎畞伊尹举于莘野傅说举于版筑胶鬲举于鱼盐太公望举于钓叟即此所谓有猷有为有守汝则念之者也以次叙録乃下文受之一辈人葢念之者当征庸为卿士而受之者但可备师尹之阙与其僚属耳
　　难者曰上既知野有遗贤不即征庸而姑念之乎余曰旧徳老成在位未可轻易而一官一职又非所以处贤者故有待于他日与见贤而不能举举而不能先者异矣
　　陈大猷云皇则受之与上汝则念之正是对而互文或言汝或言皇犹或言于汝极而又言惟皇作极同王天与云而康而色辨传皆以民言于两而字未协而汝也盍依孔注皆指武王言言汝康和汝色俯就诱掖之则人感发无隐于君曰我所好在徳则君迎其善意而锡之福也二说并当中人可与为善故委曲加之教诲下此一等非恶即弱不可与为善而且罹于咎矣教诲亦不屑岂复有进用之望圣人之所锡福只于中等截住最为谨严而说者以含寛大为皇极之所尚岂不谬哉善机萌动形而为言曰予攸好徳正秦誓所谓其心好之不啻若自其口出者故圣人乐得而进用之林氏乃云未必有好徳之实朱子辨传亦云虽未必出于中心之实人君亦当因其自名而与之以善审尔则言不由衷与巧言令色之徒相去无防圣人岂复与之哉时是也是人即指曰予攸好徳者或转属他人非是葢自谓好徳虽好之而犹未能实得之也惟皇之极则协于极矣
　　蔡传云禄亦福也上文指福之全体而言此则为福之一端而言是说亦未尽善葢惟敛时五福是全体敷锡便指富之一端但隐而未露耳五福自富而外非人君所能锡前已详言之矣
　　以攸好徳致富则二福臻矣富则居移气养移体其康宁可知由是以介寿由是以令终即谓敷锡之福兼五福亦无不可也或曰富者岂必无疾忧凶短折乎曰此必非好徳所致也茍以徳受爵禄则既富方谷实有可兼致余福之理虽不必尽然而其理则固有之也
　　无虐茕独而畏髙明人之有能有为使羞其行而邦其昌凡厥正人既富方谷汝弗能使有好于而家时人斯其辜于其无好徳汝虽锡之福其作汝用咎【释文无虐马本作亡侮茕岐扄反畏如字徐云郑音威行如字徐下孟反渭按虐茕独史记作侮鳏寡】
　　林氏曰人之有能有为汝则当有以奬劝之使进其行于朝廷之上则邦家赖之其将至于昌盛矣茍其好徳则不以其势之茕独而虐之茍其无好徳则不以其势之髙明而畏之蔡氏曰此言有位者也羞进也正人如康诰所谓惟厥正人者富禄之也谷善也黄氏曰正人长官也陈氏曰茕独谓寒寡援者髙明谓势位尊显者渭按正人即有能有为者羞其行则既富方谷矣人主不能迎其善机而导之使好徳则彼必将陷于罪而为无好徳之人如是而犹锡之福则骄奢淫佚无所不至福之适所以祸之也故曰其作汝用咎夫既不好徳何以锡之福大抵以髙明而畏之耳舜举十六族不虐茕独也去四凶不畏髙明也反是则比徳盈朝而皇极坏矣
  </div>
  <div class="pagination">
   <a href="洪范正论.html">
    上一页
   </a>
   <a href="洪范正论.html">
    1
   </a>
   <span class="current-page">
    2
   </span>
   <a href="洪范正论_page3.html">
    3
   </a>
   <a href="洪范正论_page4.html">
    4
   </a>
   <a href="洪范正论_page3.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
