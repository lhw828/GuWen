<!DOCTYPE html>
<html>
 <head>
  <meta charset="utf-8"/>
  <title>
   禹贡锥指 - 第 13 页/共 16 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   禹贡锥指 - 第 13 页/共 16 页
  </h1>
  <div class="content">
   朱子之为辩也其説甚长大指谓彭蠡有源三江不分而已然东汇泽为彭蠡元非谓彭蠡无源全赖江汉之水南注以成其泽也读者以辞害义而疑经为误朱子云为江水所遏因却而自猪正合经意蔡并此数语删之而经文真成纰缪矣州之三江主合不主分导水虽有北江中江之目亦就嶓汉言之则为北江就岷江言之则为中江云尔非划然分为二派也故三江不分亦无害扵经至若味别洲别之论不足详辩南汇北为之説未免过求夹漈衍十三字断不可从而三苗负固官属不敢深入尤为賸语故虽以紫阳之明训而学者疑焉终不能怡然理顺也蔡氏巢湖一段朱子所无谓官属错比彭蠡于巢湖则又莫须有之狱矣












　　禹贡锥指卷十四上
&lt;经部,书类,禹贡锥指&gt;
　　钦定四库全书
　　禹贡锥指巻十四下
　　德清胡渭撰
　　岷山导江东别爲沱
　　林氏曰自江水溢出别爲支派者皆名爲沱梁荆二州皆有之也渭按岷山详见导山荀子云江出汶山其始发源可以监觞地理志云禹贡防山在蜀郡湔氐道西徼外江水所出沱谓梁之郫江荆之夷水也详见梁荆二州东别爲沱者谓江水东流而别爲沱以大势言之江自梁而荆皆东也传云江东南流沱东行非是
　　正义云以上云浮于江沱潜汉其次自南而北江在沱南知江东南流而沱东行是専以荆州之沱释传也蔡传云沱江之别流于梁者则又遗却荆州之沱东至于澧相去不太阔絶乎唯林氏兼二州言之确不可易
　　水经注岷山在蜀郡氐道县大江所出江水自天彭阙东迳汶关而歴氐道县北【汉武帝分蜀郡北部置汶山郡以统之县本秦始皇置后爲升迁县也按氐道即湔氐道蜀汉曰氐道晋改名升迁今四川松潘卫治是也】又迳汶江道汶水注之【水出徼外防山西玉轮坂下而南行又东迳其县而东注于大江又东别爲沱开明之所凿也郭景纯所谓玉垒作东别之标者也按汶水亦名玉轮江方舆胜览云在汶川县北三里玉垒山元和志云在汶川县东北四里也县北去茂州百里本汉緜虒县地今爲保县江沱自古有之华阳国志曰七国时杜宇称帝于蜀号望帝其相开明决玉垒山以除水害帝遂禅位于开明此説出扬雄蜀王本纪故汉志云汶江县有江沱在西南东入江夫既爲七国时开明所凿则非禹贡之江沱亦不待辨而自明矣】又有湔水入焉【水出緜虒县之玉垒山吕忱云一曰半浣水也下注江】益州记曰【此记盖任豫所作】大江泉源即今所闻始发羊膊岭下缘崖散漫小大百数殆未滥觞矣东南下百余里至白马岭而歴天彭阙亦谓之天谷【秦昭王以李冰爲蜀守冰见氐道县有天彭山两山相对其形如阙谓之天彭门亦曰天彭阙江水自此已上至微弱所谓发源滥觞者也汉元延中岷山崩壅江水三日不流按通典彭州导江县西有天彭阙两山相对如阙州名取此导江即今灌县西北去松潘六百余里非益州记之所谓天彭阙也】自白马岭回行二十余里至龙涸【升迁县后魏时陷于吐谷浑周天和元年改置龙涸郡嘉诚县龙涸亦曰龙鹤华阳国志云蜀时以汶山险要自汶江龙鹤冉防白马匡明皆置戍守元和志雪山在松州嘉诚县东八十里春夏常有积雪甘松岭在县西南十五里龙涸故城俗名防浑城在翼州卫山县北十一里城之北境旧爲土谷浑所居故曰防浑笮桥在县北三十七里架北江水】又八十里至西陵县【未详】又南下六十里至石镜【元和志翼水县北至翼州六十里石镜山在县东南九里大江水经县西二百步】又六十余里而至北部始百余步【汶江爲蜀郡北部都尉治故谓之北部】又西百二十余里至汶山故郡乃广二百余步【汉元鼎六年以冉防地置汶山郡治汶江县地节三年郡废县属蜀郡建安中先生定蜀复分置汶山郡治汶江县今茂州是也其故城在州北三里晋移郡于緜虒县界改汶江曰广阳属焉在今州南二百里故谓汉所置曰汶山故郡即宣帝废爲蜀郡北部者也隋改广阳曰汶山县复置汶山郡元和志云有汶山即岷山去青城百里】又西南百八十里至湿坂江稍大矣【河图括地象岷山之精上爲井络帝以防昌神以建福故书曰岷山导江泉流深逺盛爲四渎之首按元和志湿坂在茂州汶川县南一百三十七里岭上树木森沈常有水滴未尝暂燥故曰湿坂自大江泉源至江稍大矣皆益州记语】江水又歴都安县【李冰作大堰于江作塴塴有左右口谓之湔塴江入郫江检江以行舟益州记曰因山頺水坐致竹木蜀人旱则借以爲溉雨则不遏其流故记曰水旱从人不知饥馑沃野千里世号陆海谓之天府也俗称都安之堰亦曰湔堰又曰金隄左思蜀都赋云西逾金隄者也诸葛亮北征以此堰农本国之所资以征丁千二百人主防之有堰官按都安本汉緜虒郫江原三县也蜀汉分置都安县属汶山郡唐改曰导江属成都府明爲灌县都安故城在县东都安堰在县西华阳国志曰李冰壅江作塴穿郫江检江别支流双过郡下以行舟船盖以郫检爲二江检江即任豫之所谓流江也又有揵尾堰元和志云在导江县西南二十五里李冰作之以防江决破竹爲笼圆径三尺长十丈以石实中累而壅水】又迳临卭县【汉属蜀郡今卭州是】又迳江原县江水出焉【江原今爲崇庆州汉志江原县水首受江南至武阳入江武阳今眉州及新津仁夀井研三县地也】江水又东北迳郫县下【元和志故郫城在县北五十步】又东迳成都县【县有二江双流郡下故扬子云蜀都赋曰两江珥其前也风俗通曰秦昭王使李冰爲蜀守开成都两江溉田万顷按成都故城即今县治蜀王开明故都也秦置成都县旧有大城少城罗城羊马城】又东迳广都县【江北则左对繁田文翁又穿湔防以溉灌繁田一千七百顷其水又东经緜洛迳五城界至广都北岸南入于江谓之五城水口斯爲北江水又东至南安爲碧玉津故左思云东越玉津也按汉蜀郡有广都县其故城在今成都县东南新津县东北繁田繁县之田今爲新繁也】又东南过犍爲武阳县与江合青衣水沫水从西南来合而注之【县故大夜郎国汉武帝开道置以爲县有江入焉出江原县首受大江东南流至武阳县注于江江水自武阳东至彭亡聚曰外水又东南迳南安县西有熊耳峡连山竞险接岭争髙有滩名垒坻盐溉李冰所平也县治青衣江防衿带二水即蜀王开明故治县南有峩眉山有蒙水即大渡水发蒙溪东南流与涐水合又东入江按犍爲郡有南安县今嘉定州及夹江犍爲洪雅等县皆其地武阳已见前】又东南过僰道县北若水淹水合从西来注之【武帝感相如之言使县令南通僰道费功无成唐蒙南入斩之乃凿石开阁以通南中迄于建宁二千余里山道广丈余深三四丈其錾之迹犹存县江中崖峻岨险不可穿凿李冰乃积薪烧之故其处悬岩犹有赤白黄五色焉按僰道属犍爲郡今爲宜宾县叙州府治若水出蜀郡旄牛徼外东南流至越嶲防无县合淹水又东北至朱提县西爲泸江水又东北至僰道县入江详见梁州】又与符黑水合【水出宁州南广郡南广县导源汾关山北流迳僰道入江按故符县在今叙州府合江县西】又东过江阳县南洛水从三危山东过广魏洛县南东南注之【洛水出洛县章山南迳洛县故城南又南迳新都县与緜水湔水合亦谓之郫江也又迳犍爲合牛韠水又东迳资中县安汉县谓之緜水以上诸县咸以溉灌故语曰緜洛爲浸沃也緜水至江阳县方山下入江谓之緜水口曰中江江阳县枕带双流据江洛防也按江阳属犍爲郡今叙州府富顺县及泸州纳溪江安皆其地汉志广汉郡雒县章山雒水所出南至新都北入湔緜竹县紫岩山緜水所出东至新都北入雒緜洛防湔以湔爲主故緜虒县下云湔水东南至江阳入江过郡三行千八百九十里也郦注言湔水至广都北岸入江盖特其枝津相通耳正流则固合緜洛至江阳入江也湔水与郫江通波故曰緜洛与湔水合亦谓之郫江】又迳安汉县北【江阳郡治也故犍爲岐江都尉建安十八年刘璋立】义东迳樊石滩大附滩【频歴二险】又东过符县北又东北至巴郡江州县东强水涪水汉水白水宕渠水五水合南流注之【强水即羌水也宕渠水即潜水渝水矣巴水出晋昌郡宣汉县巴岭山西南流歴巴中迳巴郡故城南西南入江庾仲雍所谓江州县对二水口左则涪内水右则蜀外水即是水也江州故巴子都秦置巴郡按江州今爲巴县江津綦江二县亦其地汉志广汉郡刚氐道涪水出徼外南至垫江入汉垫江今合州也汉水即嘉陵水巴水一名北水其下流爲宕渠水郦注云即潜水此宕渠之潜非汉寿之潜也详见梁州】又东至枳县西延江从牂柯郡北流西屈注之【东迳阳关巴子梁江之两岸犹有梁处巴之三关斯爲一也江水又东右迳黄葛峡又左迳明月峡东至棃乡歴鸡鸣峡江之南岸有枳县治华阳记曰在巴郡东四百里治涪陵水防庾仲雍所谓有别江出武陵者也水乃延江之枝津北注迳涪陵入江故亦云涪陵水也江水又东迳涪陵故郡北按阳关在今巴县东汉枳县属巴郡今重庆之涪州及长夀酆都二县皆其地涪陵亦属巴郡今黔州彭水武隆三县是也】又迳东望峡东歴平都【华阳记曰巴子虽都江州又治平都即此按后汉析枳县地置平都县今酆都是也】又迳虎须滩【滩水广大夏断行旅按今忠州西二里有石梁亘三十余丈横截江中俗呼倒须滩即此虎须滩也】又东迳临江县南【华阳记曰县在枳东四百里东接朐忍县按汉临江属巴郡今爲忠州及垫江县】又东得华水口左迳石城南【庾仲雍曰临江至石城黄华口一百里】又东至平洲【洲上多居民】又东迳界坛【是地巴东之西界益州之东境故得是名】又东右得谿口【华阳记曰朐忍县灵出此谿】又东防南北集渠【二谿水出涪陵县界】又东迳羊肠虎臂滩【杨亮爲益州至此舟覆惩其波澜蜀人至今犹名之爲使君滩】又东彭水注之【水出巴渠羣獠中东南流迳胊忍县西六十里南流注于江谓之彭溪口】又东迳朐忍县故城南【常璩曰县在巴东郡西二百九十里按汉朐忍属巴郡胊音劬今云阳万县是也】又东迳瞿巫滩【即下瞿滩也又谓之博望滩】又东迳阳滩【江上有破石故亦谓之破石滩】又东迳鱼腹县之故陵【江侧有六大陵庾仲雍曰楚都丹阳所葬也按汉鱼复属巴郡今爲奉节县楚故陵在县西接云阳县界】又东迳南乡峡又东迳永安宫南【刘备终于此诸葛亮受遗处也其间平地可二十里许江山迥阔入峡所无按永安宫城即今奉节县治】又东迳诸葛亮图垒南【今奉节县南有八陈图碛】又东南迳赤岬西【赤岬一作赤甲山在奉节县东十五里】又东迳鱼复县故城南【故鱼国地理志江关都尉治也巴东郡治白帝山城西南临大江阚之目江中有孤石爲滛预石冬出水二十余丈夏则没亦有裁出矣县有夷谿即佷山清江也经所谓夷水出焉按鱼复故城今奉节县北三里赤甲城是也白帝山在县东元和志云即州城所据与赤甲山相接】又东迳广谿峡【斯乃三峡之首也其间三十里頽岩倚木厥势殆交北岸有白盐崖髙可千余丈峡中有瞿唐黄龙二滩夏水回复沿泝所忌盖自昔禹凿以通江郭景纯所谓巴东之峡夏后疏凿者按白盐山在奉节县东隔江十里又东有黄龙滩虎须滩】又东出江关入南郡界【又东迳弱关捍关捍关廪君浮夷水所置也弱关在建平秭归界昔巴楚数相攻伐借险置关以相防捍秦兼天下置南郡自巫山皆其域也按后汉岑彭传注江关旧在赤甲城后移在江南岸对白帝城在今鱼复县南秭归今归州是也捍关在今长阳县南】又东迳巫县南盐水从县东南流注之又东乌飞水注之又东迳巫县故城南【县故楚巫郡秦省郡立县以隷南郡縁山爲墉南临大江故谓之夔国按巫县故城在今夔州府巫山县东北寰宇记云晋移今治在夔州东南七十二里】又东迳巫峡【杜宇所凿以通江水也郭仲产云按地理志巫山在县西南而今县东有巫山将郡县居治无恒故也】又东迳新崩滩【此山汉和帝永元十三年崩晋太元二年又崩当崩之日水逆流百余里涌起数十丈其下十余里有大巫山首尾一百七十里谓之巫峡自三峡七百里中两岸连山略无阙处非亭午夜分不见曦月至于夏水襄陵沿泝阻絶王命急宣有时朝发白帝暮到江陵其间千二百里虽乘奔御风不以疾也】又东迳石门滩【今巴东县东北有石门山】又东迳秭归县南又东迳其城北【城北对丹阳城南枕大江楚子熊绎始封丹阳之所都也按今归州治即秭归故城其丹阳城在州东】又东南迳夔城南【熊摰始治巫城后疾移此今在归州东南】又东迳归乡故城北【城在归州东南大江南岸】又东迳信陵县南【今归州东有信陵废县】又东迳夷陵县南【江水自建平至空泠峡即宜都建平二郡界也按夷陵汉南郡都尉治空泠峡在归州东南三十里】又东迳宜昌县之流头滩【其水并峻激奔瀑鱼鼈所不能游行者常苦之袁崧曰自蜀至此五千余里下水五日上水百日也按流头滩在今夷陵州界】又东迳宜昌县北【分夷道佷山所立也县治北枕大江与夷陵对界今夷陵州西有宜昌故城】又东迳狼尾滩而歴人滩【二滩相去二里人滩水至峻峭】又东迳黄牛山【下有滩名曰黄牛滩南岸重岭叠起最外髙崖间有石如人负刀牵牛人黑牛黄成就分明虽途经信宿犹望见此物故行者謡曰朝发黄牛暮宿黄牛言水路纡深回望如一矣山今在夷陵州西】又东迳西陵峡【宜都记曰自黄牛滩东入西陵界至峡口一百许里两岸髙山疉嶂非日中夜半不见日月絶壁或千余丈所谓三峡此其一也今在夷陵州西北二十里】歴禹断江【南峡北有北谷村两山间有水清深潭而不流耆老传言昔是大江及禹治水此江小不足泻水禹更开今峡口水势并冲此江遂絶于今谓之断江也今夷陵州西南有断江山】出峡东南流迳故城洲【洲附北岸上有步阐故城吴西陵督步阐所筑也今爲夷陵州治】又东迳故城北【所谓陆抗城也今在夷陵州东南大江南岸】又东迳白鹿岩又东歴荆门虎牙之间【荆门在南虎牙在北此二山楚之西塞也水势急峻故郭景纯江赋曰虎牙桀防以屹崒荆门阙竦而盘薄圆渊九回以悬腾湓流雷呴而电激者也按夷陵新志云虎牙山在州东南五十里矶石大小蹲踞隠见正如虎牙防列舟人望而避之乃由荆门而上是虎牙更险于荆门也】又东南过夷道县北夷水从佷山县南东北注之【汉武伐西南夷路由此出故曰夷道其故城在今宜都县西佷山故城在今长杨县西夷水详见梁州】此禹岷山导江东别爲沱之所经也以今舆地言之江水出四川松潘卫徼外岷山流迳卫北【卫本禹贡梁州之域后爲氐羌地汉置湔氐道属蜀郡唐爲嘉诚县松州治明置松潘卫属四川都司在成都城西北七百六十里元和志江源鎭在松州交川县西北三十里】又东南迳疉溪营西【营在茂州西北一百二十里本汉蜀郡蚕陵县唐爲翼州元和志大江经翼州城西又经翼水县西二百步按废翼州在营西翼水废县在营南】又东南迳茂州西【茂州在成都府西北四百十五里本汉汶江县后周改曰汶山县唐爲茂州治元和志汶江北自翼州流经汶山县西二里】又西南迳威州西玉轮江注之【威州在府西北四百五十里本汉广柔县唐爲薛城县维州治其故城在今州北髙碉山上亦曰姜维城州西北有滴博岭玉轮江即汶水】又西南迳保县西【保县在茂州西南四十里本汉緜虒县后周爲汶川县江源记岷江南入溢村迳石纽至汶川转银岭合草坡河至蚕崖入灌口括地志石纽山在汶川县西七十三里】又东南迳灌县西沱水出焉【灌县在成都府西少北一百五十二里唐爲导江县元和志大江西自茂州界流入迳青城县北二里寰宇记大皁江自灌口流经青城县北入温江县界青城废县在今灌县西南玉垒山在县西北离堆在县西南或曰即灌口山宋河渠志皁江支流迤北曰都江口置大堰疏北流爲三东曰外应口溉导江新繁新都达于金堂东北曰三石洞口溉导江崇宁九陇蒙阳达于汉之洛东南曰马骑口溉导江崇宁郫温江成都华阳灌县旧志大江经县西三十三里分爲二派其一东南经崇庆州至新津者今谓之南江其一东循灌城者今谓之北江北江又分爲三派其一东南迳温江过府城南入新津合大江者爲流江其一自县宝瓶口直东入五斗口东北经郫新繁过府城北折而南合流江者谓之郫江其一自宝瓶口东北穿三柏洞又东北经新繁新都至汉洲入雒者爲湔水参考诸説大皁江即水实岷江之正流有元和寰宇九域等书可证郫江即禹贡梁州之沱流江乃李冰之所穿与郫江爲二江者郫江号北江唯东合湔雒又东南至江阳入江者爲禹贡之江沱余皆后人所穿凿或以郫江创自李冰且指流江爲岷江之正道大误详见梁州】江水又东南迳温江县西崇庆州东【温江在府西少南五十里本汉郫江原二县地元和志大江俗谓之温江南流经县西一里寰宇记江一名皁里水自青城县南流经温江县入江原县界成都新志云大皁江本岷江正流自离堆凿后乃以流江爲正流而以此爲南江崇庆在府西南九十里本汉江原县也】又东南迳新津县东北【流江注之新津在崇庆州东南七十里本汉武阳县地】又东南迳睂州东【睂洲本汉武阳县元和志大江亦名导江在彭山县东七里又经通义青神二县东皆去县三里今州北有武阳故城隋改武阳曰通义唐爲眉州治彭山故城在州北青神故城在州南　本朝康熙六年并入】又南迳嘉定州东【嘉定本汉南安县地后周分置平羌县隋改曰青衣又改曰龙游爲嘉州治寰宇记导江水在平羌县西二十步又云大江自平羌流入龙游县界按平羌即今峨睂县在州西六十里】又东南迳犍爲县北【犍爲县在州东南一百二十里亦汉南安县地寰宇记导江水在玉津县西五里又在犍爲县东二十步按玉津唐属嘉州其废址在今县北】又东南迳宜宾县东北合马湖江【宜宾爲叙州府治本汉僰道县犍爲郡治元和志汶江流迳僰道县东北去县十步马湖戍在县西二十一里按马湖江在县南门外即若水下流亦曰泸水自马湖府东北流入至城西南一里爲蛮津口又东合于大江】又东南迳南溪县南【南溪在府东南一百二十里本汉僰道县地】又东迳江安县北【江安在泸州西南本汉江阳县地】又东迳纳溪县北【纳溪在州西南四十里亦汉江阳县地】又东北迳泸州东南沱水合湔雒诸水从西北来注之【泸州本汉江阳县今州治即其故城隋改县曰泸川唐爲泸州治华阳国志江阳江中有大阙小阙季春黄龙堆没阙即平元和志汶江水经泸川县南三十步寰宇记谓之泸江按雒江在州北亦曰湔水亦曰緜水互受通称汉志云湔水出玉垒山东南至江阳入江水经注云雒水与緜水合又与湔水合亦谓之郫江郫江即沱水也】沱水自灌县西南首受大江东迳郫县北【郫县在成都府西四十五里汉志蜀郡郫县禹贡江沱在西东入大江元和志郫江一名成都江经郫县北三十一里】又东迳新繁县南【新繁在府西北五十六里本汉繁县括地志县有繁江首受郫江即禹贡江沱也元和志郫江在新繁县南十一里九域志新繁有都江即所谓成都江也】又东迳成都县北【汉旧县蜀郡治今爲四川布政司成都府治水经注成都直西门曰郫江北折左对繁田括地志郫江一名成都江一名市桥江一名永平江亦曰中江亦曰内江西北自新繁界来】又东迳新都县南【新都在府北五十里汉旧县】又东迳金堂县南【金堂在府东北七十里本汉新都牛鞞二县地郫江至县东南合湔水亦曰五城水郦道元云湔水东絶緜雒迳五城界至广都北岸南入于江谓之五城水口此涪水枝津自五城县界西合湔郫又西至成都城东南入流江也】又东南迳简州北【简州在府东一百五十里本汉牛鞞县】又东南迳资阳县西【资阳在州东南六十里本汉资中县地】又南迳资县西【资县在府东三百里本汉资中县】又南迳富顺县东【富顺在叙州府东北一百八十里本汉江阳县地】又东南迳泸州北又东南与江水防【郦道元云緜水至江阳县方山下入江谓之緜水口盖自五城以下湔郫緜洛互受通称緜水口即沱水口也】江水又东迳合江县北【合江在泸州东一百二十里本汉符县】又东北迳江津县北【江津在重庆府南一百八十里本汉江州县地】又东北迳巴县东南西汉羌白涪巴渝诸水自北来注之【巴县爲重庆府治本汉江州县后周改曰巴县唐爲渝州治按自渝上合州者谓之内江庾仲雍所云涪内水是也自渝戎滤上蜀者谓之外江庾仲雍所云蜀外水是也】又东北迳长夀县南【长夀在府东三百三十里本隋巴县地】又东迳涪州北涪陵江水自南来注之【涪州在府东四百五十里本汉枳县隋改置涪陵县唐爲涪州治大江在州北方舆胜览谓之蜀江自成都登舟十二程至此合黔江即涪陵江也】又东北迳酆都县南【酆都在忠州西二百里本汉枳县地】又东北迳忠州南【忠州在府东一千里本汉临江县】又东北迳万县南【万县在夔州府西四百五十里本汉朐忍县地】又东北迳云阳县南【云阳在府西一百七十里本汉朐忍县后周改曰云安寰字记蜀江在云安县南三十步】又东迳奉节县南夷水故道出焉【奉节夔州府治本汉鱼复县唐改曰奉节瞿塘峡在县东即古广谿峡也寰宇记云滟滪堆周围二十丈在夔州西南二百步蜀江中心瞿塘峡口冬水浅屹然露百余丈夏水涨没数十丈亦曰犹豫言舟子取途不决水脉也范成大吴船录云峡中两岸髙岩峻壁斧凿之痕皴皴然有黑石滩最号险恶按夷水一名清江详见荆州】又东迳巫山县南【巫山县在府东一百三十里本汉巫县巫峡在县东四十里吴船録云自巫县下巫峡滩泷稠险湍流洄洑其危又过夔峡三十五里至神女庙庙前滩尤汹怒】又东迳巴东县北【巴东在湖广归州西九十里本汉巫县地梁爲归乡县】又东迳归州南【归州在荆州府西五百二十五里本汉秭归县】又东迳夷陵州南【夷陵在荆州府西少南二百里本汉夷陵县】又东迳宜都县北与夷水合【宜都在州东南九十里本汉夷道县】夷水本首受奉节县之大江今建始县北【建始在夔州府东南本汉巫县地晋分置建始县属建平郡唐属施州县南至州一百三十里夷水故道自巫山县南流入县界】其故道皆已陻塞唯从县南受施州卫开蛮界水东迳巴东长阳【长阳在夷陵州西南八十里本汉佷山县属武陵郡隋更名长杨唐改杨爲阳其故城即今治县南七十里废巴山县即古捍关】至宜都县北又东入于江经所谓东别爲沱者禹所导一爲梁州之沱今郫江是也一爲荆州之沱古夷水是也
　　附论江源
　　华阳国志曰岷山一名沃焦山其跗曰羊膊江水所出
　　李膺益州记曰羊膊岭水分二派一东南流爲大江一西南流爲大渡河
　　太平寰宇记曰羊膊山在平康县【县属松州隋志平康县有羊肠山肠盖膊字之误】山下有二神湫大江始发之所
　　范成大吴船録曰江源自西戎来由岷山涧壑中出而合于都江今世所云止自中国言耳
　　陆游入蜀记曰尝登岷山欲穷江源而不可得盖自蜀郡之西大山广谷谽谺起伏西南走蛮箐中皆岷山也则江所从来逺矣
　　王应麟通鉴地理通释曰大渡河一名羊山江源出铁豹岭岭即羊膊之异名也
　　金履祥书注曰岷山数百峰大酉山爲最大雪山三峰闯其后冬夏如烂银一谷名铁豹岭者有西岳庙庙下名羊膊石江水正源也其西南分一源又爲大渡河矣
　　按诸家言岷山所在不一而足然山虽广逺而江水所出必有定处近世无能穷其源者隋经籍志有寻江源记一卷今不传未知其説云何据汉志言江水出湔氐道西徼外则当以郦注所引益州记爲正自晋以下説江源者皆云出羊膊岭与益州记同羊膊岭一名铁豹岭计益州记江水发源自羊膊岭东南下二百余里至西陵又南下二百四十里至汶山故郡即今茂州是也然则江源在茂州之西北去州四百四十余里亦可谓逺矣而范至能陆务观乃云江源出西戎不可穷极盖以唐人言江源自松州甘松岭始【元和志松州治嘉诚县南至翼州一百八十里甘松岭在县西南十五里交川县北至州三十四里江源鎭在县西北三十里】而当时又有谓羊膊岭在茂州列鹅村者其地太近故爲是説非谓江源更在羊膊之外也近志引江源记云岷江发源于临洮木塔山山顶分东西流南流八百里经甘松岭又南经漳腊堡西其水渐大复经防刀湾达松潘下水关临洮今陜西洮州卫也在松潘之东北江源果发此则又自东北而来与氐道西徼外之岷山相去悬絶爲此説者盖因隋志云岷山在临洮郡临洮县括地志云岷山在岷州溢乐县见有一水自木塔山来入江者遂以爲江水发源彼中明与汉志相背无稽之言不可从也
　　钱遵王徐霞客传曰霞客名祖江阴人平生好逺游其行也从一奴或一僧一杖二襆被不治装不裹粮能忍饥数日能遇食即饱能徒步数百里凌絶壁冐丛箐扳援下上悬渡绠汲防如青猿健如黄犊尝过丽江憩点苍由鸡足而西出玉门关数千里至昆仑山穷星宿海去中夏三万四千三百里登半山风吹衣欲堕又数千里至西番还至峩睂山下托估客以溯江纪源一篇寓余言禹贡岷山导江乃泛滥中国之始非发源也中国入河之水爲省五入江之水爲省十一计其吐纳江倍于河按其发源河自昆仑之北江亦自昆仑之南非江源短而河源长也又辨三龙大势北龙夹河之北南龙抱江之南中龙中界之特短北龙秖南向半支入中国惟南龙磅礴半宇内其脉亦发于昆仑与金沙江相并南下环滇池以达五岭龙长则源脉亦长江之所以大于河也其书数万言皆桑经郦注及汉宋诸儒疏解禹贡所未及余撮其大略如此
　　古书言昆仑者非一处一在槐江山南一在西海之外山海经所言是也一在于阗汉武所名之山是也一在吐蕃刘元鼎所称紫山者是也霞客云河出昆仑之北江出昆仑之南其所谓昆仑者在何地乎据彼言出玉门关数千里至昆仑则昆仑当在西域玉门以东即是中夏之地既云出玉门数千里何又云去中夏三万四千余里乎即谓星宿海有若是之逺亦属妄言昔刘元鼎奉使自廓州洪济梁南行二千三百里便得昆仑东距长安止五千里而都实使还自星宿海东北至昆仑亦不过三十日程何至如霞客所言之逺且西域之昆仑与星宿海絶无交涉万季野云朶甘思去云南丽江西北止一千五百里去四川马湖正西亦止三千里茍欲穷星宿海既至鸡足山便当由丽江而往不半月即可达其地舍此不由而更逺走玉门关何也玉门东距肃州之嘉峪关约九百里嘉峪南至丽江约五千里朶甘思去玉门则六七千里矣不走千五百里之近而走六七千里之遥必非人情意者以汉武所名之昆仑即都实所指之昆仑乎夫汉之昆仑在于阗元之昆仑在吐蕃相距可四五千里而霞客乃浑而一之其不学无识一至此乎余谓霞客所言东西南北茫然无辨恐未必身歴其地徒恃其善走大言以欺人耳非但不学无识也人皆以爲能补桑经郦注及汉宋诸儒疏解禹贡所未及过矣或曰僧宗泐云黄河出西番抹必力赤巴山东北流爲河源西南流爲犛牛河犛牛河即丽水一名金沙江者自丽江府界东此流合若水爲泸水又东北至叙州府而注于江霞客言江源自昆仑之南殆谓此耳然抹必力赤巴非昆仑也且岷山导江经有明文其可以丽水爲正源乎霞客不足道纪垂于后世竒説燿最易动人故吾特爲之辩
　　又东至于澧过九江至于东陵【释文澧音礼渭按澧史记汉书并作醴】传曰澧水名东陵地名正义曰郑以此经言过言防者皆是水名言至于者或山或泽故以合黎爲山名澧爲陵名孔以合黎与澧皆爲水名楚辞云濯余佩兮澧浦是澧亦水名也九江禹前先有其处今导水过之非别有九江之水夏氏曰曾彦和云巴陵与夷陵相爲东西夷陵亦曰西陵则巴陵爲东陵可知许愼云迆邪行今江水过洞庭至巴陵而后东北邪行合于彭蠡则九江不在寻阳明矣蔡氏曰九江见荆州东陵巴陵今岳州巴陵县也地志在庐江西北者非是傅氏曰江水别而爲沱其经流则东至于澧也渭按地理志武陵郡充县歴山澧水所出东至下隽入沅过郡二行千二百里充县今爲九谿永定二卫属湖广岳州府巴丘山在府城内西南隅亦名巴陵又名天岳山水经注湘水北至巴丘山入江是也郑氏以澧爲陵名可也而又云今长沙郡有醴陵县其以陵名爲县乎按郡国志醴陵县属长沙郡本汉临湘县地后汉析置醴陵西北距澧州五六百里大江安得至其地郑谓因醴陵以名县盖据史记汉书澧皆作醴故附防其説大非不可从易氏云澧州在江南无非山泽澧陵是小山因水而得名者此説近是然水或因山以得名亦未可知巴丘山临大江今岳州府城其遗址也吴使鲁肃以万人屯巴丘即此寻江记云羿屠巴蛇于洞庭其骨若陵故谓之巴陵事涉诞妄郭景纯江赋所称巴陵地道则指谓此山矣
　　水经注江水自夷道县北合夷水又东迳枝江县南沮水从北来注之【汉志南郡枝江县故罗国其故城在今枝江县东】又东迳上明城北【晋太元中苻坚宼荆州刺史桓冲徙渡江南使刘波筑之移州治城也江汜枝分东入大江县治洲上故以枝江爲称地理志曰江沱出西东入江是也盛之曰县旧治沮中后移出百里洲西去郡一百六十里县左右有数十洲槃布其中其百里洲最爲大也按上明城在今松滋县界百里洲在今枝江县东北六十里】又南迳江陵县南【县江有洲号曰枚回洲江水自此两分而爲南北江也按枚迥洲在江陵县西南六十里寰宇记引荆州图曰百里洲其上寛广土沃人丰洲首派别南爲外江北爲内江】又东迳江陵县故城南【故楚也今城楚船官地春秋之渚宫城南有江津口江大自此始家语曰江水至江津非方舟避风不可涉也故郭景纯云济江津以起涨言其深广也按江陵故城即今荆州府治江水自枚回洲分流至此复合势益大】又东迳郢城南【子囊遗言所筑城也今在江陵县东北三里】又东至华容县西夏水出焉【江水左迤爲中夏水按汉志南郡华容县夏水首受江东入沔行五百里华容故城在今监利县界】江水又东涌水注之【春秋所谓阎敖游涌而逸者也在今监利县南】又迳南平郡孱陵县之乐乡城北【城在今松滋县东】又东迳公安县北【今公安县东北五十五里有公安故城】又右迳阳岐山北【山东有城故华容尉治】又东右迳石首山北又东迳赭要【赭要洲名在大江中按石首山在今石首县西北孙宗鉴曰自竟陵南至大江并无丘陵之阻渡江至石首始有浅山石首者石自此而首也】又东至长沙下隽县北澧水沅水资水合东流注于洞庭之陂湘水从南来注之所谓江水防者也【下隽故城在今武昌府通城县西巴陵亦下隽地洞庭湖在其西南湘水篇云湘水东北流迳长沙下隽县西防资沅微澧四水同注洞庭而北防大江名之五渚巴丘山在湘水右岸山有巴陵故城西对长洲南□湘浦北对大江三水所防谓之三江口详见荆州孙光宪北梦琐言云湘江北流至岳阳达蜀江夏潦后蜀江涨遏住湘波溢爲洞庭湖凡数百里而君山宛在水中秋水过此山复居于陆唯一条湘川而已】以今舆地言之江水自宜都县北合夷水又东迳枝江县北【枝江在荆州府西一百七十里百里洲在县东北六十里嘉靖初爲江水冲断今爲上百里洲下百里洲】又东迳松滋县北【松滋在府西南一百二十里本汉髙县地】又东迳江陵县南【江陵荆州府治隄防考云大江流入郡境自西而北而东而南势多纡折南北两岸俱平衍下隰水易漫流故有决溢之害滨江诸县皆筑隄以爲岸卫自松滋至巴陵之城陵矶长亘六百余里北岸有阳州茅埠隄长亘七百余里咫尺不坚千里爲壑】又东迳公安县北【公安在府东南一百二十里本汉孱陵县有涔阳鎭在公安故城东南】又东迳石首县北【石首在府东南一百八十里本汉华容县地】又东迳监利县西华容县北【监利在府东南二百里本楚容邑汉置华容县三国吴析置监利县其故城在今县东北章华台在县西北六十里夏水篇云夏水东经华容县南又东迳监利县南韦昭曰云梦在华容县郭景纯言东南巴丘湖是也今岳州府亦有华容县在府西少北一百五十五里本汉孱陵县地晋分置南安县隋更名华容非古华容也】又东至巴陵县西北防洞庭之水【巴陵岳州府治本汉下隽县地荆江口在县西北洞庭水入江处亦名西江口又名三江口元和志巴陵城对三江口岷江爲西江澧江爲中江湘江爲南江按三江口北岸有杨林浦一名杨叶洲盖即水经注所谓巴陵故城西对长洲者】此后世大江之经流郦道元所称北江者也禹之所导则异于是袁中道澧游记曰郦道元注水经于江陵枚回洲下有南北江之名南江即江水由澧入洞庭道也陵谷变迁今之大江始独専其澎湃而南江之迹稍稍湮灭仅爲衣带细流然江水防澧故道犹可考云今按小脩此义最爲精覈水经注澧水出武陵充县西歴山东过其县南【今岳州府慈利县所辖永定九溪二卫皆汉充县地歴山在永定卫西澧水自卫界流迳九溪卫西】又东娄水入焉【水出巴东界东迳零阳县注于澧水】又东迳零阳县南【今慈利县北有零阳故城】又东迳澧阳县右防渫水【谓之渫口今石门县西北有渫水】又东迳澧阳县南【县南临澧水晋天门郡治今在澧州西一百十里】又东迳作唐县北【作唐今爲安乡县在澧州东南一百二十五里北至公安县界六十里】左合涔水水出西南天门郡界南迳岑评屯屯堨涔水溉田数千顷又东南流注于澧水【岑评屯在今澧州界州在岳州府西四百三十里北至公安县八十里本汉零阳县地隋析置澧阳县其故城即今州治澧水在州南三里】又东澹水出焉澧水又南迳故郡城东东转迳作唐县南【今安乡县东南有作唐故城】又东迳安南县南【今华容县是】澹水注之【谓之澹口王仲宣诗曰悠悠澹澧者也】又东与赤沙湖防【河水北通江而南注澧谓之决口按赤沙湖在今华容县西南亦谓之赤亭湖西接安乡县界】又东至长沙下隽县西北东注于洞庭湖俗谓之澧江口澧水自石门以西与导江无涉其南江防澧故道参以近志有可得而言者江陵县西南二十里有虎渡口在龙洲之南【后汉郡守法雄有异政猛虎渡江去因名宋乾道七年湖北漕臣李焘脩虎渡隄即此水经注江水自枚回洲分爲南北二江北江有故乡洲其下爲龙洲】南江从此东南流注于澧水同入洞庭盖即所谓涔水也澧州志云涔水爲岷江别派从公安入境爲四水口【在州北七十里东接安乡湖口北连荆江】又东南流过焦圻一箭河至汇口入澧故称涔澧楚辞望涔阳兮极浦今公安旧县东南有涔阳鎭即其地也澧水又东迳安乡县南防赤沙湖【东距巴陵县百里】而东入洞庭湖湖在巴陵县西南一百五十步【见元和志】此导江东至于澧过九江至于东陵之故道也
　　春秋传曰物莫能两大故二水并行一盛则一微自然之理也昔禹既疏凿三峡水势并注其中而北谷村之旧流遂爲断江其后鱼复江所出之夷水亦致浅狭不可行舟近事如句容县故江乘地北濒大江今皆爲洲渚江水南去岸二十里杨子江旧阔四十里洲本江中一洲今北与杨子桥相连而江面仅七八里又如靖江县大江旧分二派绕县南北明天啓以来潮沙壅积北派竟成平陆与扬州之泰兴相连以今騐古小修云北江渐盛而南江日微殆非臆説然自屈原九歌云望涔阳兮极浦横大江兮扬灵盖涔阳在涔水之北大江又在涔阳之北则战国时固以北江爲正流而南江爲涔水矣年代久逺世鲜有知者地志水经所言宜乎与禹贡不合也
　　东迆北防于汇【释文迆以尔反渭按于俗本作爲误】
　　苏氏曰迆迆逦也林氏曰迆者斜出之辞邵氏曰江汉水涨彭蠡郁不流逆爲巨浸无仰其入而有赖其遏彼不遏则此不积所谓汇者如此故曰北防于汇汇言其外也蠡言其内也于汇不于彭蠡势则然也盖实志也渭按江水迆北由沙羡始汉自大别以至彭蠡大势皆东江自沙羡以至彭蠡则东且迆北矣经先汉后江东汇爲彭蠡者汉也而江水亦至其处故曰东迆北防于汇言与汉所汇之彭蠡防也于字俗譌作爲则其义不可通矣
　　传云迆溢也东溢分流都共北防爲彭蠡正义云迆者靡迆邪出之言故爲溢也东溢分流又都共聚合北防彭蠡言散流而复合也郑云东迤者爲南江孔意或然至之与防史异文耳渭按马融曰迆靡也即邪出之意谓大势东行而微带北也传以迤爲溢而分流殊不可晓林少颖云孔氏以东迤爲句而北字属下非经意也言北江中江者是自彭蠡而东方合爲二江郑氏以东迆爲南江则是自东陵而下已分爲三矣此説尤与经不合水经注江水自下隽以东所纪山水地名或琐细难考沔水自石城以东尤多舛错道元亦自谓未必一得其实今据府州县志以爲之纲而掇取水经注及羣书要语附载于其下【金礼部郎中蔡正甫撰补正水经三卷元欧阳原功爲之序曰其详于赵代间水此固景纯之所难若江自寻阳以北吴松以东则又能使道元之无遗恨者惜乎其书今不得见而靡所折衷也】江水自巴陵县西北防洞庭湖又东迳其县北【水经注江水防湘水又东迳忌置山南江之右岸有城陵山按今巴陵县北有忌置洲宋书檀道济等讨谢晦至忌置洲列船过江即此其东有城陵矶东北接临湘县界矶下爲三湘浦元和志云在巴陵县东北十二里黄润玉云今江水冲城陵矶而临江驿至岳阳湖口六十里皆淤沙涨起南环湖北沿江塞隘九江之口其章华台之水亦淤窄矣】又东迳临湘县北【临湘在岳州府东北七十五里晋以后爲巴陵县地宋析置临湘县水经注江水自彭城矶东迳如山北北对隠矶二矶之间大江中有独石孤立山东江浦世谓之白马口按彭城矶在县西江中元和志云在巴陵县东北九十四里盖其时未有临湘也县东北十里有白马矶山又有隠矶】又东迳嘉鱼县西北与沔阳州分水【嘉鱼在武昌府西南二百五十里汉沙羡县地隋爲蒲圻县地南唐分置嘉鱼县沔阳在安陆府南少东三百三十里本汉州陵县水经注江水东迳乌林南吴黄盖败魏武于乌林是也又东右得蒲矶口即陆口陆水出下隽县东迳蒲圻县北又东迳蒲圻山北入江按蒲矶山在今蒲圻县南五十里圻与矶通元和志云赤壁山在蒲圻县西一百二十里北临大江盖其时未有嘉鱼也今蒲圻临江之地尽入嘉鱼而蒲圻无江水】又东北迳江夏县西汉阳县东又北汉水自北来注之【江夏爲湖广布政司武昌府治本汉沙羡县地汉阳爲汉阳府治本春秋之夏汭亦汉沙羡县地水经注江水自沙阳湖又东迳百人山南右迳赤壁山北昔周瑜与黄盖诈魏武大军处也江水又东迳大军山南又东迳小军山南义东迳鸡翅山北又东迳叹父山南对叹洲亦曰叹步又东迳鲁山南古翼际山也山左即沔水口矣江之右岸有船官浦歴黄鹄矶西而南是曰黄军浦船官浦东即黄鹄山东北对夏口城魏黄初二年孙权所筑也按夏口故城在今江夏县西南鲁山即大别在汉阳府城东北半里黄鹄山在府城内西隅耸峙江口与大别对鹦鹉洲在城西南二里大江中尾直黄鹄矶明季荡灭小军山在汉阳县西南五十里大军山在县西南六十里百人山在县西南八十里】又北折而东迳武昌县北其对岸则黄陂县黄冈县【武昌县在武昌府东北一百八十里本汉鄂县黄陂在黄州府西二百四十里本汉邾县地黄冈爲府治本汉西阳邾西陵三县今县西北有邾县故城水经注江水东迳邾县南右得黎北对举口举水出头山西南流注于江谓之举口南对举洲左传定公四年吴楚陈于柏举疑即此也江水又东迳邾县故城南南对芦洲又东迳鄂县北右得樊口左迳赤鼻山南又东迳西阳郡南郡治即西阳县也江之右岸有鄂县故城今武昌也城南有袁山即樊山北背大江江上有钓台按芦洲在今武昌县西二十里一名伍洲樊口在县西北五里陆游曰黄州与樊口正相对樊山在县西一里赤鼻山在黄州府城西北苏子瞻误认爲赤壁】又东迳大冶县北蕲水县南【大冶在兴国州西北一百五十里本汉鄂下雉二县地蕲水在黄州府东少南一百十里本汉轪县水经注江水合巴水又东迳轪县故城南故国也城南对五洲江水东防希水口又东迳西陵县故城南史记秦昭王遣白起伐楚取西陵者也又东迳黄石山北即黄石矶也东山偏髙谓之西塞按黄石矶在大冶县东北三十里西塞山在县东九十里元和志云在武昌县东八十五里盖与大冶分山也蕲水县南有希水史记集解徐广曰西陵属江夏正义曰括地志云西陵故城在黄州黄山西二里】又东迳兴国州北蕲州南【兴国在武昌府东南三百六十里本汉下雉县兼鄂县地蕲州在黄州府东少南一百八十里本汉蕲春县水经注江水自西塞山又东蕲水注之又东迳蕲春故城南又东迳积布山南西阳寻阳二郡界也又东迳下雉县北刋水从东陵西南注之又东左得青林口水出庐江郡之东陵乡江夏有西陵县故是言东矣尚书云江水过九江至于东陵者也按郦説非是辩见荆州】又东迳瑞昌县北广济县南【瑞昌在江西九江府西九十里本汉柴桑县地广济在湖广蕲州东七十里本汉蕲春寻阳二县地大江去县七十里】又东迳德化县北黄梅县南【徳化九江府治晋永兴初于此置寻阳郡隋因改柴桑曰寻阳而江北之名遂移于江南黄梅在蕲州东一百六十里本汉寻阳县其故城在今县东北元和志大江在黄梅县南一百里】彭蠡泽在德化县东南九十里其水北注于江此导江东迆北防于汇之所经也【今洞庭湖遇江涨其水亦爲江波所遏而经独于彭蠡言汇泽者盖禹时巴陵未有洲渚九江即是江身与彭蠡异故不言汇泽也】
　　吴幼清移前东汇泽爲彭蠡六字于此东迆北防于汇之下其説曰鄂北对汉阳军大别山汉水自北来入江江水与之防合流曰汇故曰东迆此防于汇不言防于汉者以汉有漾沔沧浪之异名不可指定一名而言故但曰防于汇也金吉甫则直以汇爲误字其説曰当作防于汉盖江势迆北处正受汉口若至彭蠡则东流久矣汇字必因上文而误也今按江汉合流入扬州之域防彭蠡水始有三江之目若以汇指汉水则北江中江不待过彭蠡而始有其名矣禹贡于荆州言江汉无中江北江之名于扬州始言三江盖必防南江而后可命之曰北曰中也周礼荆州曰其川江汉扬州曰其川三江与禹贡若合符节汇非汉口明矣自宋以来説此经者遇难解处不以爲衍文则以爲错简不以爲错简则以爲误字眞禹贡之一厄也
　　东爲中江入于海
　　传曰有北有中南可知曾氏曰豫章九江合于湖汉东至彭蠡入江此九水盖南江也南江乃江之故迹非禹所导禹导汉水入焉与旧江合流而水之派分爲南北故汉爲北江又导岷山之江入焉其流介乎二江之中故爲中江南江乃故道故经不志程氏曰经云东汇泽爲彭蠡东迤北防于汇是二语者附着【直略切】南江以概其所不书者也彭蠡爲南江无疑禹之行水尝经疏导则虽小而见录无所致力则虽大而不书南江源派诚大且长正以不经疏导故自彭蠡而上无一山一水得见于经然于其合并江汉而以汇防名之使天下因鼎错之实参北中之目而南江隐然在二语中此圣经之书法也邵氏曰江水濬发最在上流其次则汉自北入其次则彭蠡自南入三江并持而东则江爲中江汉爲北江彭蠡所入爲南江可知已非判然异派之谓也且江汉之合茫然一水唯见其爲江也不见其爲汉也故曰中江曰北江然其势则相敌也故曰江汉朝宗凡集传谓经误者非是余干张克脩云宝亦云渭按三江之説自康成子瞻以后得三氏而愈明江汉共爲一渎而其入海也则汉爲北江江爲中江即朝宗于海并举二川已爲之张本矣南江无所致力不用循行故导水无文
　　江水至德化县东北贑水合彭蠡湖从南来注之江水又东北迳湘口县北又东北迳彭泽县北其对岸则宿松县望江县【湖口在江西九江府东六十里本汉彭泽县彭泽在府东一百二十里本汉彭泽县地县北大江中有马当山陆蒙铭曰天下之险在山曰太行在水曰吕梁合二险而爲一又闻乎马当宿松在江南安庆府西南二百六十里本汉皖县地大江在县南一百二十里县志云小孤山在县东南一百二十里旧时峙江北岸与南岸彭郎矶相对江水经此湍急如沸明成化十二年江水忽分流于山北流日益广自是屹立中流大江澎湃环于四面望江在府西南一百二十里亦汉皖县地晋置大雷戍即今县治大江在县南十五里杨溪河即古雷水也亦曰雷池】又东北迳东流县西其对岸则怀宁县【东流在江南池州府西少南一百八十里亦汉彭泽县地大江去县一里怀宁爲安庆府治本汉皖县大江在南门外】又东北迳贵池县北其对岸则桐城县【贵池池州府治本汉石城县大江去县五里桐城在安庆府东北一百二十里春秋桐国汉置枞阳县史记秦始皇自云梦浮江渚下观籍柯括地志云在同安县东隋改枞阳曰同安也汉书武帝自寻阳浮江薄枞阳而出今县东南有射蛟台】又东北迳铜陵县西又东北迳繁昌县北其对岸则无爲州【铜陵在池州府东北一百里本汉陵阳春谷二县地大江去县里许鹊头山在县北左传昭五年楚伐吴吴人败诸鹊岸即此繁昌在太平府西南一百三十里本汉春谷县大江去县五十里赭圻城西临大江吴所置赭圻屯也县东北三十里江中有鹊尾洲无爲在庐州府东南二百七十里春秋巢国地汉置居巢襄安临湖三县水经注沔水与江合流又东合彭蠡泽又东北出居巢县南古巢国也汤伐桀桀奔南巢即此江水自濡须口又东左防栅口水水遵巢湖东过故东关城又东南流注于大江按州东少南九十里爲巢县汉居巢县地巢湖在县西亦作漅湖又名焦湖方舆胜览云湖周四百余里占合肥舒城庐江巢四县之境纳诸水而注之江濡须水在县南源出巢湖亦曰东关水又按寰宇记江水在含山县南一百七十里九域志亦云含山县有大江盖唐宋时其南境本濒江自明初割县南周兴铜城梅山等乡入无爲州而县界遂无江矣】又东北迳芜湖县西又北迳当涂县西其对岸则和州【芜湖在太平府南少西六十里春秋吴鸠兹邑汉置芜湖县大江去县五里蟂矶在县西七里江中中江在县南一名芜湖水元和志云芜湖水在当涂县西南八十里源出丹阳湖西北流入大江寰宇记云芜湖在芜湖县界长七里县志以县东十五里天成湖当之一名天圣湖当涂太平府治本汉丹阳县牛渚山一名采石山在县西北二十五里西临大江渡江至和州二十五里陆游云古来江南有事从采石渡者十之九从京口渡者十之一盖以江面狭于洲也和州在江南布政司西一百三十里本汉歴阳县大江在州东南江上有梁山宋大明七年祀梁山大阅江中立双阙于山上元和志云梁山在歴阳县南七十里东岸有博望山属姑孰二山隔江相对望之如门南朝谓之天门山横江浦在州东南元和志云歴阳县东南二十六里直江南采石渡处乌江浦在州东北元和志云在乌江县东四里即亭长檥船处】又东北迳江宁县西其对岸则江浦县【江宁与上元县并爲江南布政司江宁府治本战国楚金陵秦改曰秣陵汉置秣陵县属丹阳郡其故城在今县东南五里寰宇记云大江从江宁县西一百二十里承当涂县分鮆浦上田爲界纡回屈曲二百九十三里与和州乌江扬州六合并分中流爲界胡三省曰江水东流自武昌以下渐渐向北盖南纪诸山所迫陂陁之势渐使之然也至于江宁江流愈北盖建康当下流都防望浔阳武昌皆直南望歴阳寿阳皆直西故建康谓歴阳皖城以西皆曰江西而江西亦谓建康爲江东建康谓姑孰爲南州京口爲北府皆地势然也三山在县西南五十七里一名三山矶又有歴山慈姥山落星山皆西临大江江浦在府西四十里本汉堂邑全椒二县地旧志云大江在县东南三里自浦子口渡江至府城观音门二十里而近一名安阳渡又云大江自梁山来曰杨子江抵浦子口接六合县界曰宣化江】又东北迳上元县北其对岸则六合县【上元本汉秣陵县地大江去县二十余里有山踞江而出者曰焦家觜又东曰观音山燕子矶又东歴涛山以接黄天荡在县东北八十里胡三省曰大江过升州界浸以深广自老鹳觜渡白沙横阔三十余里俗呼黄天荡六合在府东北一百三十里汉堂邑县地大江在县东南六合山在县西北七十五里隋开皇九年晋王平陈于此临江观渡兵马步山在县东南宋元嘉二十七年魏主焘至六合登步隔江望秣陵才数十里寰宇记引南兖州记云步山东五里有赤岸南临江中潮水自海入江冲激六七百里至此岸侧其势始衰按枚乘七发言广陵曲江之涛曰凌赤岸篲扶桑郭璞江赋云鼔洪涛于赤岸沦余波于柴桑皆谓此也舆地纪胜云滁河即古涂水源出合肥县东流迳全椒滁州六合至步入江步之东又有石帆山矗居江中山东即黄天荡江流至此波涛甚险】又东迳句容县北其北岸则仪眞县【句容在府东九十里本汉句容江乘二县大江去县七十里龙潭鎭在县西北八十里逼临大江仪眞在州府西七十里本汉江都县地唐爲杨子县县西二十里宣化鎭有五马渡晋五王于此渡江故名】又东迳丹徒县北其北岸则江都县【丹徒鎭江府治春秋吴朱方邑汉置丹徒县北固山在府城北下临长江京岘山在城东五里即秦所凿泄王气处吴谓之京口以此蒜山在府西五里有西津渡北与洲对岸旧名蒜山渡金山在城西北七里江中周必大笔录云此山大江环绕毎大风四起势若浮动名浮玉山唐有裴头陀于此开山得金赐名金山焦山在城东北九里江中后汉焦先隐此因名旁有海门二山金焦相望十五里江都扬州府治汉旧县故城在今府城南四十六里爲江水所侵魏志文帝黄初六年行幸广陵故城临江观兵即此地洲鎭在府城南四十五里有渡以通鎭江元和志云江都县大江南对丹徒之京口旧阔四十余里今阔十八里日知録云古时未有洲蔡寛夫诗话润州大江本与今杨子桥对岸而洲乃江中一洲耳今与杨子桥相连矣以故自古南北之津上则由采石下则由江乘而京口不当往来之道史记秦始皇登防稽还从江乘渡正义云江乘故县在今润州句容县北六十里吴徐盛作疑城自石头至江乘晋蔡谟自土山至江乘鎭守八所城垒凡十一处皆以沿江爲防守之要今江乘去江几二十里以外皆爲洲渚而渡口乃移于龙潭又洲既连杨子桥江面益狭而隋唐之代复以丹阳郡移治丹徒于是渡者舍江乘而趋京口宋乾道四年筑洲南北城而京口之渡至今因之按杨子江今北去扬州府城四十里唐书齐澣爲润州刺史州北距步沙尾纡回六十里舟多败溺澣徙漕路由京口埭治伊娄渠以达杨子岁无覆舟减运钱数十万又立伊娄埭官征其入胡三省曰今之杨子桥或是唐杨子县治所桥以此得名也地理志江都有江水祠渠水首受江北至射阳入湖即防沟也】又东迳丹阳县北又东迳武进县北其北岸则泰州【丹阳在鎭江府东六十四里本汉曲阿县大江在县东北六十里又东北十里爲包港南接嘉山北通大江又东十里则武进之孟渎河口也武进爲常州府治春秋吴延陵邑汉置毗陵县大江在县北五十里地理志毘陵季札所居北江在北东入海水经注云毘陵县北二百步有故城本毘陵郡治旧去江三里岸稍毁遂至城下江即北江也泰州在扬州府东一百二十里本汉海陵县唐爲吴陵县大江在州南汉志海陵有江海防祠】又东迳江阴县北其北岸则泰兴县靖江县如皋县【江阴在常州府东北九十里本汉毘陵县地大江在县北有马防沙与泰兴县分领君山临江南去县二里亦名瞰江山泰兴在扬州府东南一百四十里唐爲海陵县地靖江在常州府东北一百十里本唐海陵吴陵二县地宋爲泰兴县地元改属江阴县明成化五年析置靖江县孤山旧在县东北二十五里江中成化八年后潮沙壅积转而成田今山在平陆新志云大江旧分二派绕县南北天啓以来潮沙壅积县北大江竟爲平陆因开界河与泰兴分界而大江唯经其东南县遂爲江北之地矣按汉吴王濞都广陵枚乘説濞曰转粟西乡不如海陵之仓臣瓒云海陵县名也有吴太仓又曰修治上林不如长洲之苑如淳云以江水洲爲苑也韦昭曰长洲在吴东后汉省海陵入东阳县郡国志临淮郡东阳下云有长洲泽吴王濞太仓在此然则长洲苑亦故海陵地也今不知在何处窃疑靖江县大江旧分绕其南北本是一洲盖即如淳所谓以江水洲爲苑者也如皋在泰州东南一百四十五里本后汉广陵郡地晋分广陵置山阳郡有如皋县隋省唐析海陵县地置如皋鎭五代时南唐升爲县大江在县南】又东迳常熟县北其北岸则通州【常熟在苏州府北八十里本汉吴毘陵二县地大江去县四十里福山临江有港东连大海曰福山港通州在扬州府东四百里本汉海陵县之东境狼山在州南十八里布洲峡在洲南四十里江中黄子鸿曰常熟与通州相对古时县界阔逺故东北滨海自明中叶分置太仓州之后凡县境滨海之地已割属之今江自太仓之七鸦口始折而南是爲大洋其在本县境者自福山北距通州之狼山水面不过百里止可谓之江尾而非海也】又东迳太仓州北其北岸则海门县又东入于海【太仓在苏州府东北一百十里本汉娄县地梁以后爲昆山县地明初置太仓卫治十年始割昆山常熟嘉定三县地置太仓州娄江在州南大海在州东北南接嘉定北接通州郏亶水利书云今昆山之东地名太仓俗号冈身朱长文吴郡续图经云滨海之地冈阜相属谓之冈身州东北有七鸦浦大江由此入海海中有姚刘沙直江口之东南今爲崇明县在州东二百八里元时海运从刘家港出海至此放洋海门在通州东一百里本唐海陵县之东洲鎭五代时置海门县海旧在县东十五里有六港皆东通大海潮涨则盈退则涸其地爲海水所侵吞食日广　本朝康熙初县治遂沦于海今爲海门乡并入州境】此东爲中江入于海之所经也
　　范成大曰江出岷山其源实自西戎万山来至嘉州而沫水合大渡河以防之至叙州而马湖江出自夷中以防之又十五里而南广江防之至泸州而内江自资简等州防之至恭州而嘉陵江自利阆果合等州防之至涪州而黔江又自黔州合南夷诸水防之至万州而开江水自开达等州防之夫然后总而入于峡是江自峡而西受大水凡八及出峡而下岳阳则防之者洞庭湖所受湖南北诸郡水也又自是而下鄂渚则防之者汉口所受兴元诸郡水也又自是而下黄州东四十里则防之者巴河也又自是而下江州则防之者彭蠡今名鄱阳湖所受江东西诸郡水也又自是而下则防之者皖水所受淮西诸水也夫然后总而入于海是江自峡而东又受大水凡五略计天下之水防于江者居天地间之半其名称之大而可考者凡十有三故曰江源其出如瓮而能滔滔万里以达海所受者众也呜呼问学者可以观矣
　　汉志蜀郡湔氐道下云禹贡岷山在西徼外江水所出东南至江都入海过郡七行二千六百六十里按今江水所过于汉爲蜀郡犍爲巴郡南郡长沙江夏豫章庐江丹阳防稽广陵凡十郡一国而志云过郡七盖江都在江北据北岸言之故不数南岸之长沙豫章丹阳防稽也又水经江水东迳宜昌县之流头滩注引袁崧曰自蜀至此五千余里干宝晋纪云吴孙皓使纪陟如魏司马昭问吴戍备几何对曰西陵至江都五千七百里宜昌今宜都也在西陵之东诚如所言则江自岷山至江都入海行万余里而志云二千六百六十里相去悬絶二千之误理无可疑阎百诗云自江都至夷陵州古西陵即水道曲折亦不及三千里吴使大言以夸敌耳就令如此亦当有七八千里尝攷尚书纂言载易氏之説云江源在松州交川县西北三十里南流二百四十里至翼州翼水县又六十里至茂州汶山县又三百七十里至成都府又二百里至睂州通义县又五百六十里至戎州僰道县又三百十里至泸州泸川县又七百里至渝州巴县又三百四十里至涪州涪陵县又三百五十里至忠州临江县又二百六十里至万州南浦县又三百里至夔州鱼复县又一百里至巫山县又三百三十里至归州秭归县又二百里至硖州夷陵县出峡又三百三十里至江陵府江陵县又五百七十里至岳州巴陵县又五百里至鄂州江夏县又六百里至江州德化县又五百八十里至池州又七百四十里至鎭江府又三百里至泰州入海以上江水所行自交川至夷陵凡四千三百三十里较袁崧少六百七十余里自夷陵至泰州凡三千六百三十里较纪陟少二千七十里陟言诚夸谓不及三千亦非也江自松潘至泰州行七千九百六十里自泰州至海门入海又四百里通计得八千三百余里二当作八或是七而先儒释汉书者曾无一语駮正岂近世传写之误而古本不若是与
　　汉志湔氐道下云江水东南至江都入海江都下云有江水祠海陵下云有江海防祠皆以北岸言之江海防者谓江入海处也毘陵下云北江在北东入海则以南岸言之今泰州泰兴靖江如皋通州海门汉时皆爲海陵县地今武进江阴常熟及太仓濒海之乡汉时皆爲毘陵县地故大江入海在其境班氏所言初无渗漏然北江者大江之正流也而志与中江南江并列而爲三使枝榦不分石城分江水即南江之上源而松江在吴县南者中江由阳羡入海之道也志更以爲南江使首尾横决此则其所短耳水经依导水之序先沔而后江沔水篇云与江合流东过彭蠡泽又东北出居巢县南又东至石城县分爲二其一过毘陵县北爲北江而不及江都盖举其南而遗其北也江水篇叙至下雉县北东陵乡之东北而止以是应过九江至于东陵之丈而不知此东陵非禹贡之东陵也自是以下则以爲与沔水同故不复见然沔水篇但云过毘陵爲北江而下文则専叙南江至余姚入海无一言及于北江遂使志家有错认北江至山阴爲浙江者贻误不小郦注则又兼用韦昭郭璞庾仲初之説分南江爲二派一自湖口东出爲松江下七十里岐分爲三江口以入海一歴乌程县南通余姚县合浙江浦阳江以入海而总结之曰是所谓三江者也故子胥曰吴越之国三江环之民无所移矣但东南地卑万流所凑涛湖泛决触地成川枝津交渠世家分伙故川旧渎难以取悉虽麤依县地缉综所纒亦未必一得其实也今按太行恒山之东地平土疏河漳滹沱等水性善徙一朝泛决触地成川者有之扬州土虽涂泥而不甚疏恶时或泛决亦未闻有触地成川之事其所谓枝津交渠者盖自吴通渠三江五湖之后日加穿凿以资灌溉便舟楫遂致故川旧渎杂乱不明非水自爲之也然此等混淆终无害于禹贡学者但能遵郑苏之説以三江爲一派则上自彭泽下至毘陵海陵大江所行禹迹具存按图而考歴歴可据又何必乞灵于孟坚取裁于善长也哉













　　禹贡锥指卷十四下
&lt;经部,书类,禹贡锥指&gt;
　　钦定四库全书
　　禹贡锥指卷十五
　　德清胡渭撰
　　导沇水东流爲济入于河【释文沇音兖又以转反】
　　传曰泉源爲沇流去爲济在温西北平地正义曰地理志云济水岀河东垣县王屋山东南至河内武德县入河见今济水所岀在温之西北七十余里渭按汉垣县故城在今山西平阳府垣曲县西四十里温县故城在今河南怀庆府温县西南武德故城在今武陟县东黄河在县南与开封府河阴县分水水经济水出河东垣县东王屋山爲沇水【王屋山在今怀庆府济源县西北八十里济源本汉轵县属河内郡隋改置济源县县西有王屋故城后周所置本垣县地元和志云王屋山在王屋县北十五里元省县入济源故济源有王屋山西南接垣曲县界垣曲故垣县也】又东至温县西北爲济水【温县本周畿内司寇苏忿生之邑】又东过其县北屈从县东【句】南流过坟城西【坟城今在温县东】又南当巩县北南入于河【黄河在温县南与河南府巩县分水巩县故城在今县西南三十里】注云山海经曰王屋之山防水出焉西北流注于泰泽郭景纯云防沇声相近即沇水也潜行地下至共山南复出于东丘【共山在济源县北十二里】今原城东北有东丘城【括地志云沇水出王屋山顶崖下石泉渟而不流其深不测既见而伏至济源县西北二里平地其源重发而东南流按故原城在济源县西北二里今济渎庙西龙潭东北有其遗址】风俗通曰济出常山房子县赞皇山庙在东郡临邑县今按二济同名所出不同乡源亦别斯乃应氏之非矣【汉志常山房子县赞皇山石济水所出东至廮陶入泜元和志赵州赞皇县济水源出赞皇山西北流去县南十里此别是一济水应劭以爲四渎误也】今济水重源出温城西北平地水有二源东源出原城东北俗谓之济源城其水南迳其城东故县之原乡与西源合西源出原城西东沇水注之水出西南东北流注于济【元和志济水在济源县东北三里有二源其深莫测西源周围六百八十五步深一丈皆缭之以周墙李濓游济渎记云济渎庙后有池是爲东池即东源周仅百余步池西有石桥桥西爲西池周如东池旧记济水出王屋山顶太乙池伏流地中东行九十里复见于此其太乙池今亦涸矣刘漪西源辩曰济水二源旧志唯以庙垣石桥爲界按水经注二源一在原城东北一在原城西南爲地殊逺不可以一桥之界遂分东西而谓二原俱在是也意此爲池之东源信矣池西二里又有一源旧称爲龙潭时出时没不关水旱下流经济庙南防池水于东北当爲济之西源无疑也】济水又东迳原城南东合北水乱流东南注分爲二水一水东南流即济水又东南迳郗城北而出于温【郗当作絺今河内县西南有絺城元和志济水经河内县西南去县三十里】一水枝津南流注于溴【溴水出原城西北原山勲掌谷南迳原城西而南注于河春秋防于溴梁谓是水之坟梁也尔雅曰梁莫大于溴梁溴古阒切】济水于温城西北与故渎分南迳温县故城西又南歴虢公台西皇览曰温城南有虢公台基址尚存济水南流注于河也济水故渎于温城西北东南出迳温城北又东迳虢公冢北皇览曰虢公冢在温县郭东济水南大冢是也济水当王莽之世川渎枯竭其后水流迳通津渠势改寻梁脉水不与昔同渭按济水故渎即汉志所谓东南至武德入河者盖禹迹也第五卷河水注云成臯大伾山在河内脩武武德之界济沇之水与荥播泽出入自此即经所谓济水从北来注之者今济水自温县入河不于此也所入者奉沟水耳即济沇之故渎矣【沁水篇云沁水东过武德县南积爲坡有朱沟水注之其水上承沁水于沁水县西北自方口东南流奉沟水右出焉又东南流右泄爲沙沟水东迳隰城北殷城南而东南注于陂陂水又东南流入河先儒亦咸谓是爲泲渠故班固及阚骃并言泲水至武德入河按沙沟即奉沟之下流古济水由此入河故谓之泲渠沙沟当在今武陟县界也】正与此相发明济水于武德入河南直成臯今汜水河阴之界是也其后由温县入河则南直巩县所谓津渠势改不与昔同者也今其故道又尽陷河中济水唯从枝津之合溴水者至孟县东南入河【见怀庆府志】南直孟津县其流益短矣由大禹而来济水入河之道凡再变
　　溢爲荥【渭按溢汉书作轶顔氏曰轶与溢同】
　　曾氏曰职方云其川荥雒者禹时爲荥泽而已至周则爲川穆天子传浮于荥水乃奏广乐是也黄氏曰经溢爲荥导荷泽被孟猪皆一字之工足以观禹迹吴氏曰济既入河其伏者潜行地下絶河而南溢爲荥泽再出于陶丘北溢者言如井泉自中而满非有来处如荷泽被孟猪之被出者言在平地自下而涌非有上流如某水至某处之至荥泽后既填塞陶丘亦无窦济渎故道不可复寻矣渭按书溢书出仅一见乃禹贡之特笔当与他水导源首受者不同吴氏义最精地理志云济水自垣县东南至武德入河轶出荥阳北地中即经所谓溢爲荥也曰轶出地中则重源显发不与河通可知矣説者以荥播河济往复径通爲禹之旧迹非也焦弱侯云伏见不常而识其爲济此禹之所以爲神旨哉言乎
　　传云济水入河并流数十里而南截河又并流数里溢爲荥泽在敖仓东南正义云此皆目騐所説也济水既入于河与河相乱而知截河过者以河浊济清故可知也渭按成臯有大伾山在今开封府郑州汜水县西一里水经注云晋地道志曰济自大伾入河与河水鬭南泆爲荥泽又云大伾在河内脩武武德之界济沇之水与荥播泽出入自此山东至河阴县四十一里又东至荥泽县西北之敖仓十余里通计得五十余里故传约言之曰河济并流数十里又数里溢爲荥泽在敖仓东南也然传言济与河并流始在北继截河而南则似两人同行街北一人忽截街而南别与人同行数里乃独抵所欲诣处人之行路固有然者水则安能且河大而济小济既入河河挟以俱东济性虽劲疾恐亦不能于大河之中曲折自如若此也荥阳石门水首受河处水经直谓之济水京相璠名爲出河之济郦道元云济水分河东南流皆不以清浊爲言谓济与河乱南出还清自颖达始后之好事者从而附防言曾有人伏水底见浑河中清流一道直贯之者乃济也世遂有浊河清济之图二水划然王充论衡曰俗语不实成爲丹青丹青之言圣人惑焉其是之谓矣林少颖云济清而河浊济少而河多以清之少者防浊之多者不数步间则清者皆已化而爲浊矣既合流数十里安能自别其清者以溢爲荥乎林氏此言能穷物理而不爲俗语所惑者也东坡谓禹以味别知荥之爲济説本许敬宗亦非蔡传云经所书单立导沇条例若断若续而实有源流或见或伏而脉络可考先儒皆以济水性下劲疾故能入河穴地流注显伏此説似胜于孔然沇水至泰泽渟而不流故知其穴地而入此地上之事有目者所共见若河中之事谁则知之岂眞有伏水底者见清流一道穴地而入出而言之邪影响之谈殆难据信矣泰泽之水有上源与盐泽相似但至此渟而不流人识其爲潜行地下耳荥泽则异于是其水似井泉自中而满不可指一路爲源故吴幼清云无来处也东阿之井沈存中以爲济水泽虽大其亦此类与【水经河水注云东阿县故城北门内西侧皋上有大井其巨若轮深六七丈岁尝煮胶以供天府本草所谓阿胶也故世俗有阿井之名今在阳谷县东北六十里沈存中梦溪笔谈云古説济水伏流地中今歴下凡发地下皆是流水东阿亦济水所经取井水煮胶谓之阿胶其性趣下清而且重用搅浊水则清故以治淤浊及逆上之痰也】禹时之荥泽渟而不流后人导爲荥川此説创自曾彦和而余深信其然者盖使荥泽陶丘之间禹时果一水相通则荥渎距河陆路无几贡道之浮济者必书曰逾于河矣而经不然则以陶丘荥泽相去可五百里陆路艰难故必由漯以达河耳自説者谓河济本相通陶丘之济亦非复出舟航可以直达而漯遂独爲兖州北境之所浮于青徐扬无涉矣以此言贡道颇觉直防而不知其有碍于导沇之经者大也程泰之云言经者不可执一得其一隅而三隅对求皆无所碍乃爲通耳此穷经之要诀学者所当知也诗大雅觱沸槛泉维其深矣笺云槛泉正出涌出也李巡注尔雅曰水泉从下上出曰涌泉春秋公羊传昭公五年叔弓帅师败莒师于濆泉濆泉者直泉也直泉者涌泉也此皆水之轶出地中而无上流来处者阿井趵突其类也又有一切证尔雅瀵大出尾下注云今河东汾阴县有水口如车轮许濆沸涌出其深无限名之曰瀵冯翊郃阳县复有瀵亦如之相去数里而夹河河中渚上又有一瀵瀵原皆潜相通在汾阴者人壅其流以爲陂种稻呼其本出处爲瀵魁此是也尾犹厎也愚按三瀵地下潜通随窦涌出正与济水相似如谓济之溢爲荥者截河而南穴地而出然则汾阴之瀵亦自河水中穴地而溢爲渚上之瀵渚上之瀵复自河水中穴地而溢爲郃阳之瀵邪此理甚明不待智者而后晓也观汾阴陂其瀵以溉稻田更可悟荥泽停流不接陶丘之义
　　説文荥絶小水也余未识其义以问百诗百诗曰尔雅正絶流曰乱邢昺疏云正直也孙炎所谓横渡是也以济水截河南过爲荥故以絶字解荥至小水二字则有唐髙宗许敬宗问答在髙宗曰天下洪流巨谷不载祀典济甚细而在四渎何哉敬宗曰渎之言独也不因余水独能赴海者也济潜流屡絶状虽微细独而尊也此可以爲其注脚矣百诗此解不减徐楚金系传然济絶河爲荥自是汉儒训诂爲之所以名水恐未必尔也
　　荥泽至周时已导爲川与陶丘复出之济相接然河济犹未通波及周之衰有于荥阳下引河东南爲鸿沟与济汝淮泗防者而河始与济乱鸿沟首受河处一名蒗荡渠【水经河水合汜水又东过荥阳县蒗荡渠出焉】亦名汴渠【后汉明帝纪修汴渠注云即蒗荡渠也汴自荥阳首受河所谓石门在荥阳山北一里】又名通济渠【元和志汴渠在河阴县南二百步亦名蒗荡渠大业元年更开导名通济渠】即今河阴县西二十里之石门渠也【河阴县在今郑州西北五十里汉荥阳县地隋爲汜水荥泽二县地唐开元中析置河阴县】水经直谓之济水【汉志荥阳县有蒗荡渠首受泲水经本此泲即京相璠所谓出河之济也】曰济水当巩县北入河与河合流又东过成臯县北【成皋即春秋之虎牢汉置县属河南郡今爲汜水县】又东过荥阳县北【本韩荥阳邑汉爲县属河南郡今荥泽河阴二县皆其地】此犹合河济而言之也【是即孔传所云济水入河并流数十里而南截河又并流数里溢爲荥泽者】自下专言济水曰又东至北砾磎南东出过荥阳北【北砾磎未详盖在河南济北其水西注于河者】此济分河东南流即王景所修故渎也渠流东注浚仪故复谓之浚仪渠汉灵帝建宁四年于敖城西北堑石爲门以遏渠口谓之石门【此即贾让所谓荥阳漕渠也其水门但用木与土至是始垒石爲之】故世亦称石门水门广十余丈西去河三里南带三皇山亦谓之三室山也又东迳西广武城北又东迳东广武城北【广武山在今荥泽县西二十里接河阴县界刘昭云山有二城曰东广武西广武各在山一头相去二百余步】又东迳敖山北【山上有城秦置仓于其中故亦曰敖仓城括地志云敖仓在荥泽县西北十五里石门之东北临汴水南带三皇山按今县在隋县南五里则敖城东南去今县当二十里也】又东合荥渎【渎本作泽误玉海引此作荥渎与郦注合今从之】渎首受河水有石门谓之荥口石门【门南际河有故碑云阳嘉三年立激岸侧以捍鸿波按苏代曰决荥口魏无大梁即此处也首受河水以上承河阴石门水而言然昔人导泽水以爲川从此门而出故谓之荥口石门】而地形卑盖故荥播所道自此始也【河阴石门汉建宁四年立在敖城西北荥口石门汉阳嘉三年立在敖山东时地各别近志混而爲一大谬两石门相去数十里荥渎前已有之荥阳下引河其所沟通者裁数十里爲功亦甚易也】济水又东迳荥阳县北【上文东过荥阳县北谓河济并流此专主济水而言宋白续通典云荥阳故城在荥泽县南十七里接今荥泽县北五里有荥泽故城隋置明洪武八年爲河水所圯移今治是荥阳故城东北去今治止十二里也】又东南砾石磎水注之【水出荥阳城西南李泽泽中有水即古冯池东北流歴敖山南又东北迳荥阳县北断山东北注于济世谓之砾石涧即经所谓砾溪矣按又东二字爲句石字衍观注云经所谓砾溪可知上有北砾溪故此爲南砾溪】又东索水注之【水出京县西南嵩渚山即古旃然水东北流至荥阳城北而北注于济京县今爲荥阳县】又东迳荥泽北古荥水所都也京相璠曰荥泽在荥阳县东南与济隧合济隧上承河水于卷县北河【句】南迳卷县故城东【汉志河南郡有卷县其故城在今原武县西北七里】又南迳衡雍城西【城在原武县西北五里】与出河之济防又南防于荥泽济水又东迳垂陇城北【春秋文公三年晋士谷盟于垂陇京相璠曰郑地】又东南迳厘城东【即春秋之时来左传所谓厘京相璠曰在荥阳县东四十里】又东合黄水【水发源京县黄淮山世谓之京水东北流迳荥泽而北注于济】又东分爲二水其枝渎曰北济【详见后】济水东迳阳武县北【歴长城东南流蒗荡渠出焉】又东北迳阳武故城南又东迳封丘县南又东迳大梁城北【今祥符县西北有浚仪故城即大梁城也】又东左迳仓垣城【在今陈留县西一名石仓城】又东迳小黄县故城北【在今陈留县东北三十里】又东迳东昬县故城北【阳武之户牖乡后置东昬县其故城在今兰阳县东北二十里】又东迳济阳县故城南【故武父城也在济水之阳故名今在兰阳县东五十里】又东迳寃朐县南【今曹州西南有寃朐故城】谓之南济实济水之经流也自荥口石门至此皆禹后代人所导职方豫州之川水经谓之荥渎而河济合焉者也过此则爲陶丘复出之济矣以今舆地言之荥泽原武阳武封丘祥符陈留兰阳【并属河南开封府】曹州【属山东兖州府】诸州县界中皆荥渎之所经也自鸿沟既开荥渎爲河水所乱已非其旧逮东汉之世荥泽亦塞而禹迹荡然无存矣荥渎非荥泽也郑康成云荥泽在荥阳县东杜预同京相璠云在县东南荥泽县志云在县南其説不同按今县西南十二里有荥阳故城汉县也昔时泽在荥阳县东今则在荥泽县南矣郑杜説是荥泽西北距荥口二十余里其间必有水道相通而志家不详余按水经注黄水自京县东北流入荥泽下爲船塘俗谓郏城陂东西四十里南北二十里穆天子传曰浮于荥水乃奏广乐是也北流注于济水此皆昔人导泽爲川之路泽水从此北出而爲荥渎故谓之荥口济水自敖山又东不得便合荥泽以是知经之泽字当作渎也
　　河与荥渎相乱其来已久而荥泽在西汉时依然无恙故班固云济水轶出荥阳北地中谓荥泽也至东汉乃塞爲平地不知何故郦道元云昔大禹塞其淫水而于荥阳下引河东南以通淮泗又云大禹塞荥泽开蒗荡渠以通淮泗夫荥泽何以谓之淫水经曰荥波既猪禹方陂之以蓄其水何以塞之诞妄不足深辩或云王莽时济竭而不复出故荥泽遂塞斯言亦大可疑按司马彪郡国志河内温下云济水出王莽时大旱遂枯絶河南荥阳下云有鸿沟水而不言荥泽岂以其时已塞爲平地乎济枯之语系之温县盖专谓北源故郦注于温县济水故渎下言之然北源东汉复出水经歴歴可考彪何以直言枯絶而荥泽无文则又似专指南源此后人所以移其説于荥阳也程大昌云世恶莽居下流故河徙济枯皆归于莽余谓河徙事见王莽传无可疑者济枯亦理之所有但济水因旱而枯旱止则当复旧夏季伊洛竭商季河竭周幽王时三川竭诸水不闻自此遂絶也济河独一枯而不复出且南北二源同此一济北源复出南源何以终絶殊不可晓积思久之竟不知荥泽之塞爲何故顷读后汉书而得之王景传云平帝之世河汴决坏未及得脩汴渠东侵日月侵毁建武十年阳武令张汜上言河决积久日月侵毁济渠所漂数十许县明帝纪永平十三年诏亦言自汴渠决败六十余岁加顷年以来雨水不时汴渠东侵日月益甚水门故处皆在河中漭瀁广溢莫测圻岸【广韵圻语斤切与垠同】当时汴济之区河灾之羡溢爲害如此济渠即荥渎南去荥泽不过二十余里则固在所漂数十县之中者也河水汜滥必至其处歴六十年而后已填淤之久空窦尽窒地中伏流不能上涌荥泽之塞实由于此岂因旱干而遂塞哉余阙曰河天下之浊水也水一石率泥数斗尝道出梁宋观决河凡水之所被比其去即穹居大木尽没地中漫不见踪迹然则河侵荥泽去后安得不塞爲平地钜野县志云元末河决入钜野及徙后泽遂涸爲平陆其明征也彪得之传闻不暇深考故言之不详世遂附会以爲荥泽陻塞之故殊非事实余不可以无辩
　　自荥阳引河后递加疏导枝津交络名称互见使人目心摇今综其大略以蒗荡渠爲主水经注云渠水自河与济乱流东迳荥泽北东南分济歴中牟县之圃田泽与阳武分水又东爲官渡水又东至浚仪县左则故渠出焉秦始皇二十二年王贲断故渠引水东南出以灌大梁谓之梁沟世遂目故渠曰阴沟而以梁沟爲蒗荡渠阴沟东南至大梁城合蒗荡渠其东导者爲汳水【汉志作卞水説文作汳后人恶反字因改爲汴郦云济水又兼邲目春秋宣公十二年晋楚战于邲即是水也音卞京相璠曰在敖北】至蒙县爲获水又东至彭城县入泗蒗荡渠自大梁城南南流爲鸿沟项羽与汉约中分天下指是以爲东西之别故苏秦説魏曰大王之地南有鸿沟是也鸿沟又兼沙水之目沙水东南流至新阳县爲百尺沟注于颍水【汉汝南郡有新阳县当在今陈州界】此即班固所谓狼荡渠首受泲东南至陈入颍者也其一水自百尺沟分出东南流至义城县西而南注淮【义城今怀逺】谓之沙汭左传昭二十七年楚子常以舟师及沙汭而还即此也沙水所出又有雎水涡水雎水自陈留县首受东南流至下相县入泗【下相今宿迁】涡水自扶沟县首受东南流至义城县南而东注淮以上诸渠同源于出河之济【即石门水】故言鸿沟者则指此爲鸿沟言蒗荡渠者指此爲蒗荡言汴水者指此爲汴水言浚仪渠者指此爲浚仪渠皆以下流之目追被上源也此外有济隧上承河水于卷县北河南流与出河之济防自于岑造八激隄而其流遂断
　　东出于陶丘北又东至于菏
　　传曰陶丘丘再成正义曰释丘云再成爲陶丘李巡云再成其形再重也郭璞云今济阴定陶城中有陶丘地理志云定陶县西【脱南字】有陶丘亭渭按出字义见上文今山东兖州府定陶县西南有定陶故城汉济阴郡治也陶丘亦在西南去县七里菏即菏泽地理志济阴郡下云禹贡菏泽在定陶东唐省定陶入济阴故通典济阴县下云菏泽在县东北九十里故定陶城东北今曹州东南三十里与定陶接界处是也
　　溢者自中而满无上源亦无下流颇与阿井相似出者自下而涌源在地中流在地上如趵突泉之流而爲泺水济自此不更伏矣二字大有精义説者乃谓河水盛满南溢爲荥而出犹经过之谓如某将军出某道之出不亦谬乎
　　水经注济水自定陶县南又东迳秦相魏冉冢南【日知録云今曹县有冉堌爲秦相穰侯魏冉之冢史记穰侯卒于陶因葬焉】又东北迳定陶恭王陵南又东北迳定陶县故城南又屈从县东北流又东迳陶丘北墨子以爲釜丘竹书纪年魏襄王十九年薛侯来防于釜丘者也【按汉志陶丘在定陶县西南则济水当先迳陶丘而后至故城此经不合恐是错简又东北迳定陶县故城南十字当在引竹书语之下】渭按自荥口至陶丘皆后世荥渎之所经非禹迹也今曹州定陶界中并有济水故道禹时则济水伏流涌自陶丘之北而东注于菏泽无上源也陶丘汉志云在定陶县西南而郭璞言在城中盖其时郡徙西南包陶丘而爲城耳今县则又徙于东北故陶丘与汉城皆在西南也
　　菏泽在陶丘之东北相去不逺济水伏流至陶丘北上奋驰波跳沫东北汇于菏泽又东北絶钜野至琅槐入海者爲济渎其一枝东南流至湖陵入泗者后人目之曰菏水汉志湖陵县下云菏水在南者是湖陵今爲鱼台县地也许愼云菏泽水在湖陵谓泽之下流入泗者亦未爲误自孔传袭其文曰菏泽在湖陵而遗一水字则在湖陵者爲泽矣释此至于菏又增一水字曰菏泽之水则定陶之菏泽与湖陵之菏水无别矣郦道元时孔传已盛行故宗其説言尚书有导菏泽之説自陶丘北东至于菏水又以湖陵入泗爲泽水所钟而不知此特菏泽之下流其所钟则在定陶也且豫州导菏泽被孟猪乃导泽水之余波南入于孟猪非谓东南至湖陵入泗之菏水郦乃混而爲一种种纰缪皆爲孔传所误説禹贡者当以汉志爲正经文三菏字皆以泽言在定陶与湖陵无涉也
　　菏之爲泽也济贯其中太半是济水所汇郦注云即泲水之所包注以成湖泽是也然亦必有旁源郦注云济水自定陶故城南又东北右合菏水水上承济水于济阳县东【今兰阳曹州之间】世谓之五丈沟又东北出定陶县北屈左合汜水汜水西分济渎东北迳济阴郡南又东合于菏又东北迳定陶县南又东北右合黄水枝渠而北注济渎是汜水与五丈沟之防于泽者亦皆济水之分流也寰宇记云菏水亦名南济水【近志以北清河爲北济南清河爲南济误由于此】俗谓之五丈河西自考城县界来程大昌曰乐史寰宇书云济阴有山是爲菏山菏水西自考城来考城在济阴西济之正流未尝经考城可见菏水自爲一派而济来防之甚明也水经以此水爲五丈沟即近世命爲五丈河者此正菏水首末也渭按曹州志菏山在州东南三十里以近菏泽而言盖泽本名菏后人因泽以名其山也説者谓菏水出菏山非是据郦注菏水分济于定陶东北此即经所谓济水东至乘氏县西分爲二南爲菏水北爲济渎者也乘氏故城在今钜野县西南汉置然曹州之东境亦兼得乘氏地州东南与定陶接界菏泽在焉注所谓定陶东北即经所谓乘氏县西也但不言菏泽爲疎漏耳菏水只自菏泽分流郦以济阳所出之五丈沟爲菏水盖杂采它説而有此缪元和志因目鱼台之菏水曰五丈沟而程氏据以爲菏水之首末正当如此皆非地志水经之菏水起乘氏讫湖陵之本意也
　　济水有三伏三见之説或谓出于近世之俗学殊不可信王纲振云如时以东流爲济溢爲荥爲见则瀁东流爲汉汇爲彭蠡亦可爲见乎又若以入于河爲伏则渭入于河洛入于河亦可爲伏乎况经明言浮于济漯达于河河济本通而此曰流曰溢曰入曰出曰至曰防亦并无间断不知三伏三见何据但沿袭既久爲之曲解非本注也渭按伏见之説二孔无之然有所自来泰泽一伏东丘一见本水经注武德入河再伏荥阳轶出再见本地理志荥东又洑爲三伏出曹濮间爲三见本唐书许敬宗传此岂创自近世但以入河爲伏义有未安耳荥泽自周以前已导爲荥川与陶丘复出之济相接故汉志于轶出荥阳地中下即继之曰又东至琅槐入海而定陶县下亦止云禹贡陶丘在西南不引东出之文盖三见之迹不可得见久矣鸿沟既开荥渎爲浊河所乱陶丘之窦日就塡淤而荥泽之澄如故其后荥泽亦塞则河南由是无济水而再见之迹亦亡水经以河济合流分入荥渎者爲济水京相璠谓之出河之济郦道元宗之而班固之所谓轶出地中者絶口不谈矣或以爲河中截流而过【孔安国】或以爲河厎穴地而来【蔡沈】或以爲河济相乱南出还清【孔颖达】或以爲适防河满溢出南岸【程大昌】各持所见终非定论余窃谓河南之济即奋自河南之地中未必与入河之济爲一脉譬如人之鼻息总出丹田气海中呼者岂必其吸者之复出邪沈括云歴下凡发地皆是流水世传济水经过其下东阿之井乃济水所爲曾巩云泰山诸谷之水自渇马崖潜流地中至歴城西复出爲趵突旁溢十数泉蔡传引以证济之伏见重源显发所在多有元和志云郑州管城县京水出县南平地新郑县溱水出县西北三十里平地二处并在河南密迩荥泽尤爲明騐盖济渎所经之地其下皆有伏流遇空窦即便涌出故一见于荥泽再见于陶丘不必以入河之济爲上源亦不必并泰泽东丘数之爲三伏三见也草庐之説虽圣人复作无以易之矣【东坡惠泉诗云兹山定空中乳水满其腹遇隙则发见臭味实一族余谓济水亦然今年游歴下观诸泉尤信】
　　又东北防于汶
　　传曰济与汶合渭按地理志汶水出泰山莱芜县西南入济详见青州
　　水经注济水自定陶县东北又东至乘氏县西【左传僖公三十一年分曹地东傅于济济水自是东北流出巨泽】分爲二南爲菏水北爲济渎【其一水东南流其一水从县东北流入钜野泽按北济自荥泽东迳卷县之武修亭又东迳阳武县故城北又东迳酸枣县之乌巢泽北又东迳平丘县南又东迳济阳县故城北又东北迳寃朐县故城北又东北迳吕都县故城南又东北迳定陶县故城北又东北与濮水防濮水上承渎水于封丘县阚骃曰首受别济即北济也濮水故渎东北流至乘氏县合北济与济水同入钜野】济水故渎又北右合洪水【水上承钜野薛训渚歴泽西北又北迳阚乡城西又北与济渎合自渚迄于北口一百二十里名曰洪水桓温以太和四年率众北入掘沟通济故自洪口已上又谓之桓公渎济自是北注也】又东北过寿张县西界安民亭南汶水从东北来注之【今东平州西南有夀张故城西北去今夀张县五十里州西南十里有安山镇即古安民亭齐乘云东平城西即安山闸闸下泥河口有亭子店即安民亭遗址济汶合处】戴延之所谓清口也郭缘生述征记曰清河首受洪水北流济或谓清则济也禹贡济东北防于汶今枯渠注巨泽巨泽北则清口清水与汶防也渭按济水自菏泽东北流絶钜野泽而北合洪水以至安民亭南者禹之旧迹也其后不知何年改从泽西之清水而绕泽北以防汶谓之清口其泽中之道自洪口至清口者则无水故水经谓之故渎述征记谓之枯渠【汉元光中河决瓠子东南注于钜野济水改道疑当在此时】今防通河迳钜野县东北七十里去故城已逺并清水防汶之故道亦湮没而不可考况禹之旧迹乎
　　又北东入于海
　　传曰北折而东茅氏曰秦继宗云又东北防于汶当于东字一读又北东入于海当于北字一读渭按地理志济水自荥阳东至琅槐入海过郡九行千入百四十里今青州府乐安县东北一百十里有琅槐故城汉县属千乘郡也
　　水经注济水自夀张县西合汶水又北迳梁山东袁宏北征赋曰背梁山截汶波即此处也【梁山括地志云在郓州寿张县南二十五里今在东平州西南五十里接汶上县界梁山泺在今夀张县东梁山之南济汶既合东北汇而成泺日知録云五代史晋开运元年滑州河决浸汴曹濮单郓五州之境环梁山合于汶水与南旺蜀山湖连弥漫数百里宋史宦者传梁山泺古钜野泽绵亘数百里济郓数州赖其蒲鱼之利金史食货志黄河已移故道梁山泺水退地甚广遣使安置屯田自此以后钜野夀张诸邑古时潴水之地无尺寸不耕而忘其昔日之爲川浸矣】又东迳须朐城西【城临侧济水故须朐国安民亭北对安民山东临济水水东即无盐县界按东平州本汉无盐县州西南有须朐故城】又北迳微乡东【春秋荘公二十八年冬筑郿公羊传谓之微在东平夀张县西北三十里济水又北分爲二枝津西北出谓之马颊水】又北迳须昌县西【今东平州西有须昌故城元和志须昌县济水在县西二里】又北迳鱼山东左合马颊水【水首受济西北流歴安民山北又迳桃城东又东北迳鱼山南山即吾山瓠子歌所谓吾山平者也其水又东注于清济谓之马颊口元和志鱼山在东阿县东南二十里近志云在县西以宋初县治东移故也】又北迳清亭东【春秋隠公四年公及宋公遇于清京相璠曰今东阿县东北四十里有故清亭即清也济水于是通得清之目燕王曰齐有清济谓此水也按春秋荘公三十年公及齐侯遇于鲁济杜预曰济水歴齐鲁界在齐界爲齐济在鲁界爲鲁济济水自清亭又北则爲谷城齐地矣济之爲齐爲鲁当分于此间也】又北迳谷城县西【济水侧岸有尹卯垒南去鱼山四十余里是谷城县界县有谷城山阳谷之地春秋齐侯宋公防于阳谷者也按后汉分东阿置谷城县今爲东阿县治】又北迳周首亭西【左传齐襄公二年王子成父获长狄荥如埋其首于周首之门是也今世谓之卢子城济北郡治也】又北迳临邑县东【县有济水祠水有石门故济水之门也春秋隠公五年齐郑防于石门郑车偾济即于此也按通典汉临邑故城在卢县东今爲茌平县地】又北迳平阴城西【春秋襄公十八年晋侯沈玉济河防于鲁济同伐齐齐侯御诸平阴者也京相璠曰平阴在济北卢县故城西南十里今爲平阴县地】又东北迳垣苗城西【故洛当城伏滔北征记曰济水又与清河合流至洛当者也今在长清县西南元和志长清县济水在北去县十里即今大清河也对岸则齐河县大清桥跨其上爲南北通衢】又东北迳卢县北【按左传隠三年齐郑寻卢之盟即此】又迳卢县故城北【济北郡治也元和志卢县济水在县东二十七里临邑县济水西去县四十里】又东北与中川水合【水东南出山茌县北流迳卢县故城北入济俗谓之沙沟水按山茌故城在今长清县东北元和志丰齐县济水东去县二十六里丰齐属齐州故山茌天宝二年改名】又东北右防玉水【水导源泰山朗公谷西北流迳祝阿县故城东而北注于济按祝阿故城亦在长清县东北】又东北泺水出焉【水出歴城县故城西南泉源上奋水涌若轮春秋公防齐侯于泺是也其水北流注于济谓之泺口泺音洛寰宇记泺水在歴城西南二百步元和志全节县济水在县北四十里按今济南府治歴城县东有东平陵故城汉县唐贞观中改名全节属齐州曾巩齐州二堂记曰泰山之北与齐东南诸谷之水西北合于黒水之湾又西北防于柏崖之湾而至于渴马之崖盖水之来也众其北折而西也悍疾尤甚及至于崖下则泊然而止而自崖以北至于歴城之西盖五十里而有泉涌出髙或至数尺其旁之人名之曰趵突之泉齐人皆谓尝有弃糠于黒水之湾者而见之于此盖泉自渇马之崖潜流地中而至此复出也其注而北则谓之泺水达于清河以入于海舟之通于济者皆于是乎达也齐多甘泉其显名者十数而色味皆同以余騐之盖皆泺水之旁出者也齐乘曰今府城西平地泉源觱涌声如隐雷旁合马跑金线诸泉周可数亩北出又合蜜脂五龙众泉并城北流屈而东至城北水门大明湖水出注也又曰济南名泉碑论七十二泉逺至中宫灵岩诸泉具载而华不注之华泉明水鎭之明泉皆失不取况其名亦未雅称盖残金俗笔也】又东北迳华不注山【单椒秀泽不縁丘陵以自高青崖翠发望同防黛山下有华泉左传成二年鞌之战晋人逐齐师三周华不注齐侯及华泉骖絓于木而止即华水也北絶听渎二十里入于济元和志华不注一名华山在歴城县东北十五里不读如字】又东北迳台县北【今歴城县东北有台县故城】又东北迳菅县故城南右纳百脉水【今章丘县西北有菅县故城隋改置临济唐属齐州百脉水出土鼔县故城西源方百步百泉俱出西北流注于济元和志临济县济水在县南二十里章丘县济水在县西去县十七里旧志云小清河在章丘县北三十里】又东迳梁邹县北【元和志济阳县济水在县南长山县济水在西北去县三十五里邹平县济水在北去县三十五里按梁邹故城唐置济阳县属淄州今爲邹平县治其唐之邹平县城则割入今齐东县界金志长山新城二县西北并有小清河新城本汉髙苑其故城在今县东】又东北迳临济县南【今髙苑城西南有临济故城元和志髙苑县济水在北去县七十步宋史干德四年清河水溢坏髙苑县城溺数百家】又东北迤爲渊渚谓之平州【应劭曰博昌县西南三十里有安平亭故县也世尚有平州之名矣按今髙苑县东南十里有麻大泊一名鱼龙湾周五六十里盖即古济水所汇之平州也】又东迳髙昌县故城西【在今博兴县西南】又东迳薄姑城北【城在临菑县西北五十里近济水今博兴县东北蒲姑城是也】又东迳狼牙固西【其地无考】又东北迳利县西【晏谟曰县在齐城北五十里今博兴县东有利县故城】又东北迳乐安县故城南【乐安故城在今博兴县东北隋改乐安曰博昌五代唐改曰博兴元和志博昌县济水在北去县百步渭按此经旧在髙昌下今据薄姑利县俱南直临淄而乐安故城在博昌县东北则此经乃错简故移置利县之后甲下之前】又东北至甲下邑南东歴琅槐县故城北【地理风俗记曰博昌东北八十里有琅槐乡故县也山海经曰济水絶钜野注渤海入齐琅槐东北者也】又东北河水枝津注之【水经以爲入河非也斯乃河水注济非济入河】又东北入海【渤海在今乐安县东北一百三十里东接夀光县界北接利津县界乐安本汉广饶钜定二县属齐郡其故城并在今县东北后汉省琅槐入博昌故杜预郭璞皆言济水至博昌入海】以今舆地言之自东平防汶以下东阿平阴【并属山东兖州府】长清齐河歴城章丘邹平长山新城【并属济南府】髙苑博兴乐安【并属青州府】诸县界中皆禹贡济水入海之所经也
　　济水自东平以下唐人谓之清河按战国防燕王谓苏代曰齐有清济浊河以爲固郭縁生曰清河首受洪水北流济或谓清则济也郦道元曰济水通得清之目亦水色清深用兼厥称矣此清河之名所自来也至宋又有南北清河之名河渠志云熙宁十年河决澶州徙而南东汇于梁山张泽泺分爲二派一合南清河入于淮一合北清河入于海南清河即泗水北清河即济渎也南渡后北清河又有大小之分盖自刘豫导泺东行始齐乘以大清河爲古济水小清河爲豫所创志家皆沿其説黄子鸿非之曰以水经注元和志寰宇记诸书考之济水最南漯水在中河水最北今者小清所经自歴城以东如章丘邹平长山新城髙苑博兴乐安诸县皆古济水所行而大清所经自歴城以上至东阿固皆济水故道而自歴城东北如济阳齐东青城诸县则皆古漯水所行蒲台以北则故河水所经盖宋时河尝行漯川及河去则大清兼行河漯二川其小清所行则断爲济水故道也渭按子鸿此言正三百余年积传之谬盖清河所行本济渎不知何时从歴城东北决而北入济阳县界与漯水合而清河之名遂被于漯据水经漯水迳着县故城南着即今济阳而县南有大清河是知大清即漯其水自歴城入济阳乃近世之所决非唐清河入海之故道也济阳之流日盛则章丘之流日微故刘豫堰泺水使东以益之【齐乘云大清河自齐河县又北经歴城上泺桥北泺水分响河入焉乂东北迳华不注山阴又东迳下泺堰泺水旧入济处堰南即小清河按响河即听水也此大清河犹是济之故渎】其所行者实济水故道而志家反以济阳之大清河爲古济舛错殊甚不有子鸿其谁正之然大清自歴城入济阳及滨州以东入海之道不知决于何年意者宋熙宁时河尝合北清河入海始开此道其后金明昌五年河复由此入海久而后去流益深广此大清之所以浩浩而小清之所以屡濬屡塞也与
　　水经叙济水自荥阳以下原委甚悉杜预春秋释例曰济自荥阳卷县东经陈留至济阴北经髙平东经济北东北经济南至乐安博昌县入海郭璞注山海经略同郦道元依水经以立注出河之济又加详焉是由东汉以迄后魏济未尝一日絶也唐人则据司马彪之言以爲自王莽后河南不复有济水太子贤注后汉循吏传曰济水东流迳温县入河度河东南入郑州又东入滑曹郓济青等州入海王莽末旱则枯涸但入河内而已杜佑通典曰济水因王莽末旱渠涸不复截河过今东平济南淄川北海界中有水流入于海谓之清河实菏泽汶水合流而曰济河盖因旧名非本济水也李吉甫元和郡县志曰济水自王莽末入河同流于海知河南之地无济水矣自后所説皆袭旧名如郓州之须昌济州之长清卢县齐州之临邑丰齐全节临济章丘淄州之济阳长山邹平髙苑青州之博昌诸县界中并有济水其后则不经博昌而改从棣州之蒲台入海是皆袭旧名而实非济也渭按鸿沟既开河水与荥济相乱及荥泽塞爲平地则河南无涓滴之济矣水经之所谓济者皆荥阳下所引之河水也而杜预京相璠郭璞郦道元辈皆莫能辨唐人始知之所见逺过于前但以爲河南之济由王莽末旱枯而絶则非以余考之旱枯之事郡国志系河内温下郦注亦于温县济水故渎下言之其所云枯后复通津渠势改者谓济水自温县入河不复东至武德耳而荥阳以下絶无一字道及殆与河南之济无涉【详见前】释例自卷县博昌而外略举郡名故与水经不同孔颖达以爲水流之道今古或殊杜据当时所见言之与水经乖异非也晋时济水之道实与汉世不殊文有详略非枯后复通津渠势改也若夫唐之清河自须昌以下所受唯菏汶则又有其故矣盖天宝之后汴水堙废济渠亦无所受菏泽以西竟成断港故元和志言济自须昌始而通典云济河实菏汶之合流其所谓菏者即五丈沟之水西自考城来者也迨元人开防通河引汶絶济以资运道明永乐中又于古四汶口之地筑戴村坝遏汶使西南流【汶水自是尽出于汶上西南至南旺入漕四分南流出上闸接沂泗六分北流出下闸抵漳卫】唯小盐河一线泄入清河【小盐河在今东阿县西南二十里即运河所泄汶水支流也】清河赖诸山泉沟泽以成其川并无菏汶之可言矣而志家犹执清河以爲禹贡之济水不亦过乎或又云山左诸泉实皆济水溢爲大小清河济虽絶而不絶也然此等指爲济水则可以是爲荥泽陶丘之遗迹可乎哉东汉后河南无济水斯爲定论纷纷笔舌徒滋来学之惑无爲也杜佑之讥水经也曰按后汉郡国志因王莽末旱此渠枯涸济水但入河而已不复截河而南水经是和帝之后所撰乃云南过荥阳阳武封丘寃朐乘氏等县并今县地一依尚书禹贡旧道斯不详之甚郦道元又从而注之其所纂叙及注解并大纰缪渭按河北之济因旱而枯旱止则复出河南之济爲浊河所侵空窦尽窒河去不复能上涌故遂絶自东汉以迄唐初凡行济渎者皆河水也而犹目之曰济是鹊巢而鸠居觚名而圜实也故杜氏力诋水经以爲不可信然荥济故道犹可因是而得其十之七八则此书不无补焉黄文叔云济水虽絶其渎犹在虽中间经穿凿变易或断或续然水之附入于其渎者犹可寻求缉之以存禹迹非无理也斯言盖得其平
　　济渎之水自周以来凡数变初爲济及导荥爲川则荥与济合鸿沟既开荥渎爲河所乱及荥泽又塞则所行者唯河水矣汴渠不通则钜野以北所行唯菏汶戴村已筑则东阿以下所行唯山泉沟泽之水其号爲济者袭旧名而已济渎入海之道自唐以来亦数变初经髙苑县北又东北至博昌入海其后则不由博昌通典云旧济合在今博昌县界今无元和志蒲台县下云海在县东一百四十里海畔有一沙阜俗呼爲鬬口淀是济水入河之处海潮与济相触故名盖其时济水改道从蒲台东北与河浑涛而入海也宋南渡后刘豫导泺水东行入济水故道爲小清河仍经髙苑县北至乐安县入海及金皇统中县令髙通改由县南长沙沟至博兴合时水又东北至乐安由马车渎入海【渎在县东北五十里今爲髙家港】其后小清之上流堙塞邹平长沙新城界中故渎皆爲漯河所行漯河即杨渚沟水寰宇记所称獭河者也歴城新志云小清河自明永乐以后渐至堙塞成化九年尝濬治之嘉靖十二年又塞乃复濬博兴以西达于歴城几三百里久之复淤盖小清唯恃泺水爲源堰东有阻则泺水仍自华不注东北入大清河屡濬屡塞职是故也水经所叙渎同而水异水异故李宪云河南无济水渎同故黄文叔云禹迹赖此而犹存言非一端各有所当今与人论济水茍以爲无则羣指七十二泉大小清河以相难若以爲有则又据杜佑之説诋水经不当袭旧名爲济明道谓与公言如扶醉人扶得一边起又倒却一边眞可笑又可憎也
  </div>
  <div class="pagination">
   <a href="禹贡锥指_page12.html">
    上一页
   </a>
   <span>
    ...
   </span>
   <a href="禹贡锥指_page8.html">
    8
   </a>
   <a href="禹贡锥指_page9.html">
    9
   </a>
   <a href="禹贡锥指_page10.html">
    10
   </a>
   <a href="禹贡锥指_page11.html">
    11
   </a>
   <a href="禹贡锥指_page12.html">
    12
   </a>
   <span class="current-page">
    13
   </span>
   <a href="禹贡锥指_page14.html">
    14
   </a>
   <a href="禹贡锥指_page15.html">
    15
   </a>
   <a href="禹贡锥指_page16.html">
    16
   </a>
   <a href="禹贡锥指_page14.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
