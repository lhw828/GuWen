<!DOCTYPE html>
<html>
<head>
    <meta charset="UTF-8">
    <title>尚书日记 - 第 5 页/共 11 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>尚书日记 - 第 5 页/共 11 页</h1>
    <div class="content">　　钦定四库全书
　　尚书日记巻八　　　　　　明　王樵　撰盘庚上
　　孔氏曰盘庚殷王名殷质以名篇○哀十一年左传引此篇云盘庚之诰金氏谓今书篇目逸之诰二字○正义曰此三篇皆以民不乐迁开解民意告以不迁之害迁都之善也中上二篇未迁时事下篇既迁后事○呉氏曰此书説者多言某篇为告臣某篇为告民某篇为兼告臣民以予言之臣民并集之时固不当呼臣与言而使民不与闻又呼民与言而使臣不与闻特以迁都之利反覆开谕事之系乎臣者主臣言之事之系乎民者主民言之耳按呉氏此説甚是王氏以上篇为告羣臣中篇为告庶民下篇为告百官族姓葢因上篇有斆民由在位之语中篇有话民之弗率有众咸造之语下篇有歴告尔百姓于朕志邦伯师长百执事之语百姓蔡氏谓为畿内民庶而百官族姓亦在其中也故大略如此分之其实上篇首三节亦本告民次乃提臣而专告之虽曰告臣亦本对民而告之使同听之也故蔡氏曰众者臣民咸在也又曰此虽盘庚对众之辞实为羣臣而发以斆民由在位故也中篇告民而兹予有乱政同位一节非对民而告臣乎下篇首曰绥爰有众葢亦臣民无不在而末乃丁宁于治民之臣耳王氏专以为告百官族姓殊失之而蔡氏训百姓含糊两义亦属未妥也○沃丁太甲子太戊沃丁弟之子仲丁太戊子去亳迁于嚣仲丁弟河亶甲居相河亶甲子祖乙居耿史记盘庚祖乙之曾孙也祖乙子祖辛祖辛子开甲开甲弟祖丁开甲子南度祖丁子阳甲阳甲弟盘庚凡七世都耿矣○殷本纪云祖乙迁于邢○契始封商八迁而都亳汤以七十里而有天下此兴王本根之地不可轻去者也子孙无逺虑徃徃轻徙曰嚣曰相曰耿皆际河之境土丰物饶人所共趋常人之心知利而不知害虽数圯于水安土而惮迁盘庚贤君也为民避患决迁殷之计自是高宗祖甲相继百年殷邦嘉靖其后武乙复迁河北国渐衰敝至纣竟以奢淫而亡是以知盘庚之逺虑岂不贤哉○诰体亦不同汤诰盘庚大诰酒诰多士多方康王之诰九篇乃诰之正体仲虺之诰首尾皆陈于汤之辞因以晓其臣民众庶故亦曰诰立政主告成王任用贤材之道因羣臣百官咸在则训而兼诰者也西伯戡黎祖伊告纣亦曰诰防子谋于箕子比干亦曰诰康诰梓材俱武王诰命康叔之辞召诰洛诰周召二公经营洛邑进告成王之辞君奭周公留召公之辞凡此或臣告君或君告臣或臣自相告皆入诰体则诰之变例也
　　盘庚迁于殷至出矢言孔氏曰殷亳之别名正义曰郑云商家自徙此而号曰殷郑以此前未有殷名也中篇云殷降大虐将迁于殷先正其号名知于此号为殷也虽兼号为殷而商名不改或称殷又有兼称殷商商颂云商邑翼翼挞彼殷武是单称之也又大雅云殷商之旅咨汝殷商是兼称之也亳是殷地大名故殷社谓之亳社亳说见汤诰○吁呼也矢誓也金氏曰迁于殷则宗庙朝市皆已攻造但民未肯徃有其居耳众慼民之以迁为忧者
　　曰我王来至其如台曰盘庚之言也刘杀也言我先王祖乙来都于耿固重我民之生岂虞有今日之事置于尽杀之地民适不幸罹于水灾邑居圯坏荡析而闾党不能相联离居而救援不能相及爰稽之卜亦曰此地无若我何言耿不可居决当迁也
　　先王有服至先王之烈服事也先王有事未尝敢狥已之意亦未尝苟狥众之愿必恪谨乎天命天命所在则钦承而不违谓卜也先王犹不敢常安不常其邑于今五迁厥邦矣以今日理势正当承于古而迁则天命可永先王之烈可继若不承于古则罔知天之断命矧曰其能致治守成从先王之大烈乎断絶也烈功也五邦马云谓商丘亳嚣相耿也正义曰计汤既迁都始建王业此言先王迁都不得逺数居亳之前孔氏谓亳嚣相耿并盘庚之迁为五蔡氏曰以下文今不承于古文势攷之则盘庚之前当自有五迁史记言祖乙迁邢或祖乙两迁也正义曰自契至于成汤八迁并数汤为八盘庚为五迁又并数汤为五汤一人再数故班固云殷人屡迁前八后五按班固后五是自仲丁至盘庚汤不再数也盘庚言于今五邦是自汤至祖乙巳不在内也正义前谓相土至汤必更迁都但不知汤从何地而迁亳耳是盘庚五邦乃数自汤身居亳之前必更有地并此为五而相土之商丘固不在内
　　若顚木之有至底绥四方顚仆也由木生条也肄生曰蘖蔡氏曰顚木譬耿由蘖譬殷也事有劳且难而不可惮者今日是也今若迁则以危为安其若顚木之有由蘖乎天将永我国家之命于殷绍复先王之大业而致安四方矣永我命于兹新邑与罔知天之断命相应绍复先王之大业应克从先王之烈谓兴道致治如商之盛王也商道中衰盘庚有志于振起适丁耿圯之患此事不图先业将不守矧曰克从之可冀乎京师者天下之本国都不安岂能图四方之安故以致安四方为言盘庚斆于民至悉至于庭上文谕民之辞明矣然民之不欲迁岂其中心利害之实哉皆在位者倡游言以惑之其説详见第五节其间有能审于利害而欲迁者则又为在位者所排击阻难不得自达故盘庚敎民必由在位而其所以教在位者不过以常旧服正法度正法度云何亦曰无或敢伏小人之攸箴而已葢先王以民心为己心以民之利害为国之利害其五迁之举想皆顺小人之攸箴而为之也民无惑志而有言必达于上臣无匿指而有愿必同于民此先王之旧服也亦国家之法度也在位者欲阻废法度则不得不托于民情之不愿欲托于民情之不愿则不得不动之以浮言而使其言之同于我隐伏其攸箴而使其中情实语不得闻于上其沮迁之计亦狡矣盘庚明极事情故亦不作为一切之法以整齐之其要惟在于无敢伏小人之攸箴则迁与不迁孰是民情之公愿利害必有眞归国是必有眞在羣臣之计自破国家之法自行矣○先王旧服皆因民欲迁而迁也今民不欲迁而盘庚欲迁疑若非先王之旧服矣当时在位者必以此动盘庚而盘庚则知不欲迁者特尔軰总于货宝之私心一时小民惑于浮言之左见而非众心之所同然也众心之所同然众口之所同辞今日非异于先王之时特尔軰伏之耳王命众悉至于庭众者臣民咸在也
　　王若曰格汝众至无傲从康耿众利濵河之地沃饶自丰而惮迁徙之劳以为百年之业奈何舍之而去不惕于一人不肯听一人之作猷此其从康傲上之本情也是心不黜虽百喻无益故盘庚特指而言之此一书之要领也
　　古我先王至乃所讼此援旧人之从先王以责今之不然所谓以常旧服正法度也旧人世劳王室凡事所赖以共成者也图任共政是先王委任旧人之重承播告不匿厥指罔有逸言是旧人不负先王之委任也不匿厥指者乐闻箴言王之指意也旧人奉承于内使小人之箴言无不得逹于上则一人之美意无不下通于民矣旧人体王之心如此故王用大敬之非上意下情而变幻事理以摇众听者谓之逸言旧人宣化于外则原君上为民之情以开谕乎众而不参以一己之私言据民间利害之实以导率乎民而不惑以从康之左见旧人先民以信如此故民用丕变今汝亦我之旧人我之图任共政亦无异于先王奈何在内则伏小人之攸箴与不匿厥指者异矣在外则不和吉言于百姓与罔有逸言者异矣正义曰聒聒多言乱人之意按言不出于中正为险无深虑逺见为肤谓惟忠信足以起人之信今汝上匿下哗所以起信者率以险肤难乎人之信矣夫有所讼者事理确然诚有所当争也予弗知乃所讼果弗得已乎
　　非予自荒兹徳至拙谋作乃逸先王有作旧人则从今我有作汝臣则讼岂我寡谋轻动自荒兹德耶非也惟汝含徳不惕予一人耳予视汝情明若观火犹不忍刑以绳汝欲寛容以济事汝苟执迷不改是我亦拙谋成汝之过矣含德不宣布德意也逸过也
　　若网在纲至乃亦有秋君令不违臣共不贰古之道也不若网在纲乎乃有条而不紊紊臣有诛意在言表民生在勤勤则不匮事之常也不若农服田力穑乎乃亦有秋惰农无秋意在言表
　　汝克黜乃心至汝有积德当时在位之臣其婚姻僚友皆富室巨家也擅膏腴之地躭居止观游之乐在位之臣与之党比而惮迁心之所为实在此而犹为之辞曰不迁实于民计便又乘小民一时安土之情而诳之曰我实为尔计也以此施虚徳于民抑不思大水时至都邑沦没尔之婚姻僚友其将焉徃是尔之为之者反以害之与百姓同归于虚徳尔故劝以克黜乃心公为斯民长逺利害计以施实德于民都邑既定百姓安居尔之婚姻僚友岂不同其福如此处事汝乃敢大言汝有积德今日非徳也曰积德者先王时汝祖父率民以迁今汝又率民迁是世有德及人也
　　乃不畏戎毒至非予有咎戎大昬强吉好奉承恫痛相视也憸民马融云憸利小小见事之人也逸口过言也靖安咎过也言汝知服田有秋则今不畏水灾大害于逺近惮劳不迁如惰农不强力为劳苦之事宁有黍稷之可望乎汝知纲网不紊则今汝不和吉言于百姓惟汝自生毒乃败祸奸宄以自灾于厥身也葢君为臣纲臣为民纲理之所在上下相顺乃同其福而无祸汝既首惮迁以先恶于民则恫不独在于民乃亦奉其恫矣及身而悔亦何及乎相时小人犹有审利害之实出箴戒之言以相顾省者则有位者当何如乎小民箴言欲发而尔之逸口能排击阻难之虽则可畏矧予制乃短长之命岂不尤可畏乎使民情眞有所不便以告于朕而图之可也何为相动以浮言恐之以祸患防之于罪恶不与顾箴言者异乎一时人情为汝所惑虽若燎原之火有不可向迩之势其犹可扑灭以制尔短长之命者而绳汝自作之愆其亦何难至是则惟尔众自作弗靖非我有咎也○民也胥顾于箴言臣也胥动以浮言箴言实也浮言伪也小民身当其害有惕惕胥顾之心在位隂贪其利为譊譊胥动之计一时情状在数语间其人之闻之者亦可愧矣○傲上之情挟其口之众也比以燎原之火意可知己其犹可扑灭盘庚将刑以齐之乎非也明四目达四聪箴言不可伏浮言不得施盘庚葢有制之之道矣曰短长之命特举刑杀以恐之未必施也○以傲上从康之害反覆申戒○一説胥顾于箴言箴言者凡人相箴规之言也言虽憸利小小见事之人犹知顾念于人之箴规葢以不善则致人之言不善之声传于人常易至于过惟过言之可畏所以箴言之当顾也夫逸口虽可畏特是非毁誉之在人口者耳未遽有诛赏之及身也犹且可畏况予制乃短长之命是非所在诛赏所加汝可以不畏乎○孔氏曰羣臣不欲徙是先恶于民不徙则祸毒在汝身徒奉持所痛悔之无及言憸利小民尚相顾于箴诲恐其发动有过口之患况我制汝死生之命而汝不相从是不若小民迟任有言至求旧惟新迟任马云古老成人郑云古之贤史孔氏曰言人贵旧器贵新苏氏曰人旧则习器旧则敝引此结前图任及起下不敢动用非罸非德之意王荆公行新法弃旧人而用新进喜事者以旧人轧已也今盘庚不以异议为忤亦孜孜惟旧人是求此所以为贤与
　　古我先王至动用非德我国家惟图任旧人共政以人旧则习也使其有罪不容以旧人而赦使其无罪不容不念其旧而加以非罸也使其有善不容以旧人而掩使其无善不容私其旧而加以非德也德恩赏也恩非所当恩是谓非德胥及逸勤泛言而迁国在其中有事共其劳事成共其逸见旧臣于先王一德一心处也汝能如此则先王先臣之所嘉非予所敢加以非徳也汝不能如此则先王先臣之所弃非予所敢加以非罸也○逸勤共于乃祖乃父则共事亦期于后王后臣岂有无罪而加以非罸乎乃祖乃父安国家定社稷之劳简于先王彰其善于后世使汝有劳固当世选之岂至予之身忍独不选而掩尔之善乎惟汝之未效劳惟汝之不强为善耳兹予大享于先王尔祖其从与享之以胥及逸勤之故惟天下之至公也凡后人之有功有罪先王与尔祖父之神明实监临之作福作灾惟神所降予亦岂敢动用非德以加汝乎言赏罸之不私欲世臣之效命至篇末皆此意○孔氏曰选数也言我世世选汝功勤不掩蔽汝善古者天子録功臣配食于庙大享烝尝也正义曰烝尝是秋冬祭名谓之大享者以事各有对若烝尝对禘祫则禘祫为大若四时自相对则烝尝为大礿祠为小以秋冬物成可荐者众故烝尝为大春夏物未成可荐者少故礿祠为小也知烝尝有功臣与祭者按周礼司勲云凡有功者铭书于王之太常祭于大烝司勲诏之是也
　　予告汝于难至一人之作猷射志于中的图事期于有成予告汝于迁都之难予谋既审若射之有志非尝试而漫为之言不可不听也人之不能从善有二蔽焉老成者谓其言耄防弱者谓小子何知而不知理之所在老成者不可侮而少者不可少也各长于其居者耿圯河水其居不可长也舍目前沃饶之利为永建乃家之谋是谓长于厥居夫君出谋者也臣出力者也其勉出汝力以听我一人之作谋可矣
　　无有逺迩至一人有佚罸用罪违命也伐犹诛也伐厥死谓重者至于死而不赦也用德从命也邦之善则惟汝众从命之功邦之不善则惟我一人失罸其所当罸篇终示赏罸之断以深戒勑之
　　凡尔众其惟至弗可悔当时所告惟造在王庭者其余不闻者尚多故篇末使之转相致告自今以徃各敬尔之所有事齐乃位谓不离所守以听命度乃口谓非言勿言言罸犹未罸也罸及汝身则不可悔矣
　　吕氏曰三篇湏于包容处看其德量于委曲训诰处看其恩意于规画纎悉处看其措置
　　盘庚中
　　盘庚作惟渉河至浮于天时王庭金氏以为行次之庭蔡氏谓起而将迁则未在途也○古我前后泛言不指商王天时亦未指水灾观殷降大虐先王不懐方是説商事也○孟子曰忧民之忧者民亦忧其忧经曰保后胥戚是也乐民之乐者民亦乐其乐经曰惟喜康共是也鲜以不浮于天时此一语更可味古之人天时有灾鲜不以人事胜之后世则末如之何而归咎于天○上下同忧天时可胜何事不济
　　殷降大虐至比于罸先王以天降大虐不敢安居其所兴作视民利当迁而已此尔民所闻宜亦以此而念我凡所以敬汝使汝者惟喜与汝同安尔非为汝有罪而以迁汝为罸也○汝曷弗念我古后之闻汝何不以所闻于古后者而思念我今日之事乎
　　予若吁懐兹新邑至丕从厥志民不乐迁而谓之丕从厥志者苏氏发得好○王者未尝以人从欲而亦不违道徇人惟审于安危利害之实而为之趋利避害舍危就安则不从其口之所不乐者实以大从其心之所不言而同然者也
　　今予将试以汝迁至自怒曷瘳计迁已乆成迁在今今予将试以汝迁而汝乃不忧我心之攸困困谓万众动移皆在君心之念也既不知体君心之劳又不直以所疑告于上祗自取穷苦何由自觧今已敛其资贿尽室首途之时若次且不前如乘舟弗济必败所载夫从上之忱贵于属而忌于疑今汝已从我决迁此心不属终难共济奚止臭厥载有胥及溺而已利害若此而不之稽虽自怒庸损于苦乎鞠穷也呉氏曰尔民不得安居此我心之忧乃皆大不宣布其心钦敬思念以诚心动我尔惟苟安坐待水患之至是自取穷苦譬之乘舟者若迟滞不济必臭败所载之物从上之心间断不属则不能复济惟相与以及沉溺而已利害若此汝不考察但有怨怒何能瘳乎言无益也按不其或稽稽者所谓即安危利害之实而反求其心也
　　汝不谋长以思乃灾至汝何生在上孔氏曰汝不谋长乆之计思汝不徙之灾是大劝忧之道正义曰凡人以善自劝则善事多若以忧自劝则忧来众今不徙则忧来众是自劝以忧之道也○忧溺而惮迁是劝忧也岂人情哉不谋长而思其灾故耳所谓火未及然自谓之安也若谋长则知灾在旦夕今日之势可谓有今日无后日汝何生在上乎
　　今予命汝一至迂乃心人心不能自决则好用非理之谋浮言之误人不浅而人毎不悟也今予命汝一是非无两在利害无两从心有定主则不迷于正直之途身有定归则不防于邪僻之地不然身心非所自有顚倒迷惑趋于祸患如起秽以自臭岂他人能败之哉予迓续乃命于天至懐尔然汝知人言之不可从则知我心之所当体我之心何心也为汝何生在上则迁都以迎续乃命于天者我之心也我岂汝威哉用奉畜汝众而已此其一也尔先人从我先后屡迁厥邦既甚劳矣岂不谓自今贻后人以安而不知又不免于迁焉予惟深念乎此所以经营新都为一劳永逸之计以有家之利丕克羞养尔者懐念汝之深故也爱之能勿劳乎劳之所以安之也此又其一也
　　失于政陈于兹至曷虐朕民此言君不体民则高后罪之孙炎曰陈居之乆也
　　汝万民乃不生生至汝罔能廸此言民不体君则先后亦罪之生生谓勉于生理先后泛言商之先王也防孙盘庚自谓也比同心也爽失也汝罔能迪言无辞也古我先后至不救乃死此言民不体君非但先后罪之其祖父亦罪之戕害也有害人之心而不欲徙者是反祖父之行故其祖父亦断弃之不救其死也
　　兹予有乱政同位至丕乃崇降弗祥乱治也言我有治政之臣同位于其祖父而不同心者高后与其祖父亦罪之○按上篇责臣之辞但言其浮言误众傲违上命怠惰自安而已不言其所以然之故也至此始曰具乃贝玉则羣臣实利濒河之地沃饶自丰故不能迁不肯迁浮言以害迁皆生于务富贝玉之一念而已具乃贝玉犹云总于货宝贝水蠡古人取其甲以为货如今之用钱也
　　呜呼今予告汝不易至设中于乃心孔氏曰凡所言皆不易之事正义曰言其难也此易读为难易之易郑云我所以告汝者皆不变易言必行之与孔异永敬我所大忧者以君之心为心无相絶逺葢君臣一体当分君之所谋而共谋之分君之所念而共念之中者人心同然之理何待于设正縁羣臣殉于私情之偏则此理不见故勉以舍其偏见设中于心○按前曰一此曰中民心皆有一民心皆有中圣贤理防利害处即义理故随事而有不偏之凖不二之则盘庚训民图迁而有及于此良有以也至于后世但知有利害不然则其心先主于利害而以礼义行之耳安知所谓一与中乎乃有不吉不廸至无俾易种于兹新邑孔氏曰不善不道谓凶人劓割育长也言不吉之人当割絶灭之无遗长其类无使易种于此新邑○今按殄灭之无遗育谓凡为凶者必尽灭之无使有漏恶遗种类于新邑耳种即谓上所指之凶人漏而不诛复使为稂莠于新邑故谓之无遗种左传芟夷蕴崇之引此为证本亦只言除恶必尽之意而其言之过将使以辞害意者启滥杀之祸故朱子非之此则不可不知也邵文庄公曰此道路之令也颠越不恭鬪也暂遇奸宄盗也劓刑也殄灭之杀也迁徙道途之际羣小易乗机为奸之时也故严其令
　　徃哉生生至永建乃家前云汝万民罔不生生故此云徃哉生生以勉之○汝不谋长则何生在上若暨予猷同心则生生之道于往新邑得之矣○今予将试以汝迁凡两言之见其不轻之意
　　中篇君民相体是一篇之大防
　　盘庚下
　　盘庚既迁至绥爰有众居者官府民廛井邑之居位者君卿大夫士民上下之位既奠其居乃各正其分守呼集慰劳而安之
　　曰无戱怠懋建大命曰盘庚之言也大命非常之命也迁国之初百为经始君臣上下正当同力一心以立邦家无穷之基当时傲上从康习于戏怠未迁则以为惮既迁则以为足故以无戏怠戒之建大命勉之命虽在天立之在我始而曰天其永我命于兹新邑予迓续乃命于天是命之短长在于迁之计决与不决今而曰无戏怠懋建大命是命之有永又系于迁之后勉与不勉也
　　今予其敷心腹肾肠至协比谗言予一人敷心腹肾肠言无一不布露臣民虽既迁盘庚又虑其强从上令非出本心怨怒未忘故明白洞逹以释其疑朕志下文所言是也意前日浮言之徒必有倡为事定后罪责之説者故以此言释众疑而絶谗谤也始曰歴告尔百姓于朕志罔罪尔众终曰今我既羞告尔于朕志此一篇之纲领夫为民者朕之志也自古我先王至用宏兹贲言迁都之意在于恭承民命自邦伯师长至篇终言今日责望羣臣之意在于敢恭生生一惟为民而已矣尔众惟不明于此志故未迁而二三既迁而疑惧谓予有罪尔之心今予尽布露以告汝则当勉所当勉而可以释所不必疑惧矣
　　古我先王至嘉绩于朕邦言我先王成汤将多于前人之功故始居亳汤以亳而兴王业王业之兴是多于前人之功必推本于亳故特言之见居亳之善也言居亳之善所以见今迁之宜不曰适于亳而曰适于山者亳地依山也降下也凶德水患也亳地依山土厚水深可以永无水患也嘉绩于朕邦嘉绩对凶德而言消斯民沉溺重膇之疾絶后世骄奢滛侈之风足以厚民生行王化绩孰嘉焉按书序云自契至于成汤八迁汤始居亳从先王居先王者孔氏以为契父帝喾尝居亳今蔡氏以为契始居亳其后屡迁成汤欲多于前人之功故复徃居亳者误
　　今我民用荡析离居至震动万民以迁荡析离居谓四散避水闾井荡析民众离居不复能保聚也
　　肆上帝将复我至用永地于新邑此与古我先王一节正相应先王将多于前人之功故适于亳以嘉绩于朕邦盘庚将复我高祖之德故承天命以永地于新邑盘庚绍复而归诸天者天不欲泯成汤之德非予小子智虑所能及也笃敬葢当时老成之臣与盘庚同心者也轻心不可与图事薄徳不可以成功盘庚所与恭承民命者乃独有在于笃敬之人知人谙练具于此见盘庚所以不可及也与
　　肆予冲人至用宏兹贲孔氏曰冲童童人谦也吊至灵善也非废谓动谋于众至用其善宏贲皆大也君臣同谋不敢违卜用大此大业尔○大事必谋于众向尔众不欲迁而我不从非废尔众谋也乃至用尔众谋之善者尔我之情如此尔何疑于我乎大事必卜向者卜稽以为当迁而尔众不欲亦非敢违卜也本亦为我思虑欲我仍旧贯而宏大此大业尔尔之情如此我何疑于尔乎蔡氏曰盘庚于既迁之后申彼此之情释疑惧之意忠厚之意蔼然言表盘庚其贤矣哉○正义曰众谋必有异见故至极用其善者诗云有贲其首是宏贲皆为大之义按贲扶云反蔡氏训从孔氏则音亦当然今人多读作贲卦之贲不知贲饰之贲不训大也
　　呜呼邦伯师长百执事之人尚皆隐哉孔氏曰邦伯二伯及州牧也众长公卿也正义曰百执事谓大夫以下诸有职事之官按古称邦伯皆指诸侯之长如洛诰公以书命邦伯而邦伯以公命命诸侯亦可见邦伯之不指诸侯矣此处蔡传似以邦伯只指诸侯防来孔传説是其所谓州牧亦止是当州之牧非遍指九州之牧也葢盘庚为新迁之民生理未复故欲凡有民事之寄者皆有所隐痛于心何尝及畿外之诸侯哉○自此至篇终专告有位者
　　予其懋简相尔念敬我众言予其勉择羣臣之材品相导其念敬我众也下正言简相之事
　　朕不肩好货至生生自庸肩任也敢犹果敢之敢鞠养若顺也否不顺也无毋同总聚也民功曰庸言朕不任好货之人惟勇于敬民以其生生为念使鞠人有飬者谋人自营者各保其居此念敬我众者也我则叙而用之钦而礼之所任若此所不任若彼朕志不难知也既进告尔矣尔臣惟能如我所勉斯可谓之能顺朕志而昔之不欲迁不足谓之不顺朕志也惟违我所戒斯谓之不顺朕志纵使昔能从迁亦不足谓之能顺朕志也二者尔当深念无有不敬我所言也敬我之所否而无总货寳申不肩好货之戒敬我之所若而生生自庸申敢恭生生之训生生自庸以民之生生为功而自勉也○鞠人谋人若训鞠为养则好货者自鞠自谋者也敢恭生生者鞠人谋人之保居而不为己利者也鞠人谋人之能使人各保其居此眞勇于敬民者也此句蔡氏无明觧既以为未详不如阙之
　　式敷民德永肩一心式敬也敬布为民之德永任一心欲其持之乆也民徳民功在此心之无倦而已此心何心也即隐哉之心天地父母斯民之心也有此心则随在受其福此心不诚则易分一分则自鞠自谋之念生而鞠人谋人之意薄矣
　　下篇于既迁之后申彼此之情释疑惧之意而首曰歴告尔百姓于朕志末曰我既羞告于朕志是一篇之关键
　　苏氏曰民不悦而犹为之先王未之有也祖乙圯于耿盘庚不得不迁民怨诽逆命而盘庚终不怒引咎自责益开众言反覆告谕以口舌代鈇钺忠厚之至殷之所以复兴也后之君子厉民以自用者皆以盘庚借口予不可以不论
　　说命上
　　序曰高宗梦得说使百工营求诸野得诸傅岩作说命三篇孔氏曰盘庚弟小乙子名武丁徳高可宗故号高宗○按命官有辞自唐虞有之少仅一言多或数言而止出于当时靣命最简而尽有书自说命始其事既非常其言则大训防言在焉不但命官而已夫子録之实与三谟伊训相表里非他篇比也周礼内史掌王之八柄之法以诏王治命诸侯及孤卿大夫则防命之自此以后多出史臣代言其多葢亦不胜録矣○训诰誓命典谟中皆已具命九官命也禹征苗誓师誓也三谟训也君臣之间相告亦诰也
　　王宅忧至罔攸禀令金氏曰亮隂当作梁闇天子居防之次也古者诸侯大夫士遭防居倚庐倚者谓于中门之外东墙之下倚木为庐大夫士不障诸侯加围障然则天子则又加梁楣故谓之梁闇与按闇谓庐也古无庵字疑闇即今之庵字也○觉此理在众物之先此全其徳性聪明之体而谓之明哲明哲之人实为则于天下天理不差曰则庶事之权衡尺度人所取正曰则以其心之明哲而可否乎天下之事即所谓作则即所谓王言作命自示法于此而言则曰作则自禀承于彼而言则曰承式诗曰帝度其心左传成鱄说诗谓心能制义曰度朱子谓上帝制王季之心使有尺寸能度义克明能察是非也克类能分善恶也愚谓此即明哲作则之事○天子指高宗也惟君万邦百官承式应明哲作则而言王言惟作命不言臣下罔攸禀令见不可不言也
　　王庸作书以诰曰至代予言正于四方广韵曰正君也长也应惟君万邦説恐德弗类言德非明哲思道应知之说予未有知方恭黙以思故不敢轻发于言○高宗天资高明然自以讲贯未竟恐未合乎圣圣相传之的所以不敢轻于出命恭黙思道此高宗始初求道工夫道即尧舜以来之所以相传者也高宗恭黙思道之心诚与天通故梦帝赉予良弼葢天之生贤不偶而愿治之君亦不世出惟高宗之心有以合上天生贤之心故上天之心有以应高宗望治之心也○眞氏曰恭黙思道一语最宜深玩非独人主宅忧之际当然学者平居求道亦所当然惟深味之乃有见尔○程子曰高宗至诚思得贤相寤寐不忘故朕兆先见于梦此理之常问高宗徃求说邪説来入梦邪曰譬如悬镜于此有物必照亦非镜徃照物亦非物来入镜大抵人心虚明善则先知之不善亦先知之
　　乃审厥象至之野惟肖追其梦中之所见故曰象托诸绘事则有是人矣故曰形説筑傅岩之野惟肖则眞有是人矣高宗与傅説之相遇者天也其与天相感者诚也不可以为傅说亦志于用世而有以感高宗之梦也○金氏曰高宗之梦葢有日矣徧视羣臣黙加求访而未得故因羣臣之请而言之乃审厥象以物色访之也虞虢之间地名傅岩涧水壊道尝役胥靡刑人筑之説贫代其筑形与所梦者类按代胥靡筑之説自孔注以来必有所受孟子亦曰傅说举于版筑之间蔡仲黙不知何据以筑为卜筑之筑殆非也岩以傅为名高宗因以傅命説为氏出殷本纪及马郑之説二孔又以岩旁先有姓傅之民未详
　　爰立作相至以辅台德于是礼命立以为相使在左右林氏曰召公为保周公为师相成王为左右古者置相非特统百官均四海而已葢将使之左右为师保以辅成其君之德也孟子曰人不足与适也政不足与间也惟大人为能格君心之非高宗得説言未及政事而置诸左右命以纳诲葢以此也按咸有一德曰左右惟其人可证左右之为师保也○爰立作相者廷论所同也王置诸其左右者高宗之特举也君心者天下之本而相特其助齐桓公任管仲唐明皇任姚崇宋璟皆可谓专矣管仲死姚宋去则终于乱无他不以身心为急也管仲姚宋亦昧所本难以语此○爰立作相将倚以天下之重也乃置诸其左右专以纳诲辅徳望之此高宗之特举史氏之特书也君仁莫不仁君义莫不义君正莫不正一正君而国定矣故君以论相为职而相以正君为职高宗知任相之本傅説知辅相职业故书以为后世法也○纳诲而不朝夕亦难以奏功后世辅相大率与人主不亲而居之者亦未尝知以正君为辅相之职业也故程子曰一日之间亲贤士大夫之时多则可见当时接见之少矣曰左右则无间曰朝夕则无时君德安得而不成乎师保不左右而近习左右道义不朝夕而謟谀朝夕此后世所以鲜令主也
　　若金用汝作砺至霖雨君德赖纳诲以修犹金赖砺以利焉君德赖纳诲以进犹川赖舟楫以济焉君德赖纳诲以成犹旱赖霖雨以苏焉○金无砺不成器金之须砺固切然犹未切身也比之济巨川无舟楫则利害所闗又切矣济川之赖舟楫固切然犹可待也比之歳大旱之望霖雨则民命所闗又切矣葢舟楫可待霖雨之在旱极不可待也所谓一节深一节者如此○此喻望其纳诲之切下示以纳诲之道
　　啓乃心沃朕心正义曰当开汝心所有以灌沃我心○上心字应上诲字下心字应上德字义理之在人心若彼未有受之之地则虽啓于此而无益若彼既有受之之地而此不开尽亦无以成溉灌之益高宗欲傅说开竭其中之所有使我心若膏泽之润相入之深则相资者厚而予德可成耳
　　若药弗瞑至足用伤上二句喻臣之言不苦口下二句喻我之行无所见事亦相因言不苦口则行无所见矣与启心沃心相应○方言书名雄所作药毒乃得病除瞑闷瞆之意病欲除先有恶候也
　　惟曁乃僚至以康兆民又见古辅相之职业非以其一身之聪明强力为能周天下之事也其所赖以共正君心同断国论者固必有待于众僚之同心焉故高宗欲傅説暨乃僚罔不同心以匡乃辟使其循先王之轨蹈成汤之道以安天下之民也先王如太甲太戊之属皆廸高后以安民者绍先烈自近者始故言率先王廸高后也
　　呜呼钦予时命其惟有终君德成则辅德有终民心安则同心匡辟有终
　　说复于王曰至畴敢不祗若王之休命孔氏曰言木以绳直君以谏明君能受谏则臣不待命其承命而谏之谁敢不顺王之美命而谏者乎○从谏则人欲日消天理日着傅説以是一言可以圣也后克圣指从諌也主圣臣直导人使谏在德不在言也
　　説命中
　　惟说命总百官孔氏曰在冢宰之任
　　乃进于王曰至惟以乱民天之化育万物亦岂自用凡日月星辰雨露风霆皆所以为天之用而代天之行者也王者处至尊之位岂能以一人之聪明徧及庶物故建邦设都树后王君公而承以大夫师长皆所以奉顺天道也○奉若天道非谓象天设官也卑高以陈贵贱以位即天道也建邦设都分地而居之立天子诸侯承以大夫师长分职而任之者不惟逸豫惟以乱民尔以尊临卑而事有统以下奉上而事有分为治世计也非奉一人也○后王君公皆有君道故曰树大夫师长皆臣道故曰承后王君公皆有大夫师长以承之大夫以下官各有长故曰师长
　　惟天聪明至惟民从乂金氏曰君臣上下虽皆有治民之责而其源则在君君者臣民之标表也聪明者天理之公也听是非察善恶用舍赏罸一惟是理之公而私意不与焉此人主所以宪天之聪明也下文所叙皆宪天聪明之事○按惟天聪明诸家或以祸福言此特聪明之一事耳虞书言天聪明又言天明威明威即祸福对聪明而言天之聪明葢无所不在也张子曰昊天曰明及尔出王【往通】昊天曰旦【亦明也】及尔游衍无一物之不体也朱子曰言天之聪明无所不及○张子言天之知物不以耳目心思然知之之理过于耳目心思天聪明以民明威以民故诗书所谓帝天之命主于民心而已焉按聪明以民非此章所及而其上语可玩○又曰天不言而信神不怒而威诚故信无私故威天之不测谓神神之有常谓天诚故信谓其实然之理有必然而不爽无私故威天无情也只是一个公故自是不可得而玩忽有常而不测所以为聪明○臣民之于君上虽有使事之分而其所敬顺服从者理而已矣使君之号令政事少不出于天理之公而参以人欲之私则令有阻于朝廷之上言有违于千里之外者矣夫惟法天之聪明一出于公则朝无不信道工无不信度大夫顺乎君公君公顺乎后王虽四海之广兆民之众人各有意欲行其私而吾能使之各循其理而无不从乂
　　惟口起羞至乃罔不休朱子曰口非欲起羞而出言不当则反足以起羞甲胄本所以御戎而出谋不当则反足以起戎衣裳在笥易以与人不可不谨干戈讨有罪然湏省察自家眞个是否恐或因怒而妄加施之不审而无辜者被祸葢衣裳之予在我而必审其人之贤否干戈施之于人而必省在己之是非也又曰四句皆是审愚按朱子谓四句皆是审者葢傅説虑高宗明或至于太察动或失之太果故戒以言之轻出衣裳之轻予甲胄干戈之轻动皆欲其谨审也能戒此四者乃全聪明之德故曰允兹克明明者施之当也明则其惟不言言则足以作命而百官承式衣裳惟无予予则所以奉天命而有德者以劝甲胄干戈惟无动动则所以奉天讨而有罪者以惩何休如之故曰乃罔不休○金氏曰衣裳所以命有德于在笥之时则审之轻加于人虽禠之亦已防矣甲铠胄兠鍪也经传无铠与兠鍪字秦汉以来始有此名古之甲胄皆用犀兕未有用铁者而鍪铠之字皆从金葢后世始用铁耳○舜曰惟口出好兴戎傅説曰惟口起羞惟甲胄起戎夫甲胄起戎而口亦能兴戎起羞言其小兴戎言其大言之生患尤烈也言可不愼乎故以之居四戒之首
　　惟治乱在庶官至惟其贤孔氏曰言所官得人则治失人则乱不加私昵惟能是官非贤不爵正义曰王制云论定然后官之任官然后爵之郑云官之使之试守也爵之命之也然则治其事谓之官受其位谓之爵官爵一也贤谓德行能谓才用治事必用能故官云惟其能受位宜得贤故爵云惟其贤私昵谓知其不可而用之恶德谓不知其非而任之按论定而后官之任官而后爵之葢古者官人之法如此论谓品其才行论不定不官任官如今考察称职之谓官不任不爵○官不及私眤如汉武帝欲侯宠姬李氏而使李广利为将是也官言罔及私昵爵言罔及恶德葢互见之呉氏谓凶德之人虽有过人之材爵亦不可及恐经文无此意
　　虑善以动动惟厥时孔氏曰非善非时不可动蔡氏曰善当乎理也时时措之宜也王氏曰事固有善而非时所宜者善如裘之良时如寒暑之时不当其可非聪明也按善如主善为师之善时字就在善字上带出葢善而不合乎时宜则犹未善也
　　有其善防厥善矜其能防厥功有其善者有自足之心也故已不加勉而防其善矜其能者有自用之心也故人不効力而防其功
　　惟事事乃其有备有备无患如除戎器简车徒事乎兵事则兵有其备故冦戎不能为之患如治沟涂广储畜时敛散事乎农事则农有其备故水旱不能为之患有备无患大小事皆然通上下皆然但天子则所系尤大也然此为先事者言尔若事已临而素无备者可诿曰无及而遂已乎
　　无启宠纳侮无耻过作非正义曰无开小人以宠宠非其人纳侮之道耻有过误而文之望人不觉其非弥甚按宠不可启启宠乃纳侮之道谓之宠已非下交之正宜非所以得侮而反纳侮也悦不以正小人斯侮之矣小人之狎大人亦大人有以来之也宠侮相因故以启纳为文耻过本不安于有过然耻而改之可也不务改而务文则反以作非矣人君只守此二语其益无穷无耻过作非学者当时时用以省察孔子曰小人之过也必文文不必见于外只心术之间才有防过之意此根不去其病日以潜长今人只因一误生出许多囘互揜覆岂特过无改日正恐欺心日长弊将百出而不可救药
　　惟厥攸居政事惟醇居止也处也义理具于吾心事事物物各有所当止之处也言君之道无他惟厥攸居则政事醇而不杂也攸居者安于义理之所止也吾心之义理乃政事之本原汉文帝唐太宗三代后之贤君然其政皆不醇由未有得于攸居也政由此出而可强乎哉大抵后世分居政为二徒知修饰于政治而已然其醇疵之见于天下者何可揜也
　　黩于祭祀至事神则难黩谓非时烦谓越礼以后篇数祭丰昵防可见数祭黩也丰昵烦也
　　王曰防哉説乃言惟服至惟説不言有厥咎高宗以言与行对说傅説以知与行对説高宗以求言为心傅説以力行为急葢自进言者而言言非难也言之而不行则为徒言此则其难在君耳自纳言者而言不知则不能行然知而不行则知亦非难也不言而躬行行其所知是为难耳然行之所以难亦以不诚故耳知之真信之笃则自弗能已天下之事未有忱而难者也先王之德皆力行所到王之力行如先王则德亦信可合于先王矣説于是而不言则有其咎夫行而不言其咎在臣则言而不行其责在君矣○高宗方味説之所言而説以为知之非艰也难在能行而已行亦非艰也艰以不忱而已王而忱焉则亦何艰之有周子曰至易而行难果而确无难焉王忱不艰之谓也南轩曰知者凡圣之分也岂可云易哉説为高宗言尔高宗已知者也使为他人言则先致知矣知之而不能行则与我为二忠言嘉谋虽日接于耳皆他人之物非己有也
　　说命下
　　王曰来汝说台小子旧学于甘盘至暨厥终罔显甘盘殷贤臣高宗为王子之时学于甘盘学未大成而盘遯于荒野自河而亳不知所终既得傅说遂命之以续甘盘之业孔氏以遯于荒野以下为高宗居民间之事高宗居民间其父小乙不过欲使知民之艰苦而已何至使之废学乎非去而不返又何遯之云而入宅于河自河徂亳之不常其居乎
　　尔惟训于朕志至予惟克迈乃训训志者行事未着而训已先焉若作酒醴以下见予之赖尔非仅曰彼此相资而已也亦非曰其成就我者在一端而已也酒非麴蘖不成尔成我之德则酒醴之麴蘖也羮非盐梅不和尔调剂我气质之偏则和羮之盐梅也此处要见得属望益深比喻益切处既言赖之之切遂言尔之麴蘖乎我盐梅乎我者当以柔济刚可济否交修乎我使予德性有成而后己勿以予为不足与语而弃之予能力行汝之教也交者非一之义蔡传麴多则太苦等语正发一交字冏命交修乃羣臣交相弼正其君之意此交修专就傅説言故取更互相济之意
　　説曰王人求多闻至匪说攸闻説称王而告之曰人求多闻者是惟立事立事谓以所闻应世而成务也学必施于事然后为有用之学不然则所闻虽多果何为哉然多闻资之人而所知有限学古反之已而其理无穷理苟能明自足以应世葢理明则见之行事者举而措之耳故劝以学于古训乃有获古训古先圣王之训也大凡事之在天下者古之人皆有成法而不可不师事不师古而能长治乆安者非説所闻甚言无此理也○古训如典谟之类其载修身治天下之道备矣所谓必由是而学焉乃庶乎不差者也人心惟危道心惟防惟精惟一允执厥中尧舜之学也尧舜性之无待于学然曰精曰一安可谓圣人无圣人之学邪性之而不废学此圣人之所以圣而吾人之所当学者也禹臯陶之所见而知之汤之所闻而知之者此学而已傅説欲高宗学于此乃有获如佛老亦高明之士而未尝学于古训故其差毫厘其缪千里○求多闻亦学之一事而非可专恃乎此也高宗建事之志甚锐求多闻之心甚切傅説以为不如反而求之古训以尽其所以为学焉乃可以有得夫高宗旧学于甘盘即位之初恭黙思道则非不知所从事者特未尽其所以为学耳故此以学古启之下文以逊志时敏箴之○事不师古如汉文景之恭俭亦足以致治然不能长治乆安如欲长治乆安不法唐虞三代终苟道也
　　惟学逊志务时敏至道积于厥躬此下歴敎高宗以如是而学及其得之之次第也惟学学字正接上学字説逊谦抑也务专力也敏勉也时敏无时而不敏也高明者多不能逊志及工夫鋭进则不能有常故欲其逊志务时敏逊其志如有所不能敏于学如有所不及则其所修如泉始达源源而来矣义理非逊不能入非敏则间断生踈所修何以能来来之一字最可玩味葢傅説尝如是而学而有得焉以其所亲验者告高宗也○允懐于兹兹指为学之工夫厥修乃来是工夫已验笃信而深念谓工夫益进进不已工夫进爲之序都包在学字内了逊志务时敏是欲其用此工夫循序有常逊志是不鋭进时敏是不懈缓此五字乃其工夫之节度非以此为工夫也○自尧舜以来学之条目已备故傅説不言特告高宗以如此做工夫耳自学术不明则于所谓有获乃来不知为何事孔子曰学而时习之不亦説乎时敏即习也乃来即悦也
　　逊志务时敏诚以是法读古人之书何忧今人之不为古人也○学不能逊志虽日读古人之书不过证成己见而已何由得古人之蕴奥造古人之阃域○言学非始于傅説言为学之方则始于傅说也如所谓逊志务时敏非为学之方乎孔门言之始详其后诸儒述之益详而要不出傅説之二语也至于学则仲虺告成汤以懋昭大德建中于民而其要在于以义制事以礼制心又在能自得师而好问此葢汤之所得于尧舜者非学而何言学孰备于是故知言学非始于傅説也
　　惟斆学半至德修罔觉斆字句心当加读与上惟学字同斆半于学事有终始而非二也○自其来其积而言谓之道自其得于已而言谓之德学虽有得于已然此特学之始而已大人之学有全功焉自其推以及人谓之斆斆实学之半而不可以不终者也一念终始常在于学无少间断则德之所修有不知其然而然者矣○或问在帝王何事谓之敎曰即治人是也曰何以是终典于学曰体天理于出政之间○自人已之分殊而言脩身以上者学之事也齐家以下者敎之事也学固居斆之先而未学固无可以为敎自大学之全功而言则自学者学之始也敎人者学之终也斆实居学之半而凡敎皆所以为学学诚无终始之可间也一念终始常在于学则厥德脩罔觉何也葢家国天下之酬酢无非身心之实理自其体之以性分也而政事非粗迹自其体之以职分也而天下皆分内则其所以施于天下国家者孰不归于性分之所固有职分之所当为而德之所修殆化其迹而不自知矣葢以事分之则有学有敎以理言之则利用所以崇德而初无二也中庸所谓合内外之道也○古者师道在君斆正王者事也古者学与事为一故精义所以致用利用所以崇德后世学与事为二故讲学者以政事为粗迹任事者以讲学为空言○隆古师道在上而治与教一中世师道在下而治与敎分末世圣学失传师道亦废上下之所相从事者皆教学之弥文而已○学记教学相长引说命斆学半亦蔡説耳若半须自得则傅説进言而自谓之教是直以弟子命其君矣
　　监于先王成宪其永无愆蔡传云德虽造于罔觉而法必监于先王此法字乃法度之法或言为学之凖的非也为学为治自后世始分在古人斆既居学之半则为治孰非学中事谓成宪不闗于君德固不可但监于成宪与上文学古自是相对而言如周官中言学古入官即言典常作之师如夫子逺宗尧舜之道而法则近守文武与此处文意正同法因时之宜夫子之于文武则犹高宗之于成汤也
　　惟説式克钦承旁招俊乂列于庶位言高宗能脩其德则説用能敬承其意广求俊乂布列于众职也非谓待君德至此而后进贤葢进贤者大臣之责然君身者用人之本必在王者有其本则腹心手足相通为一体黜陟臧否不至有异同説于是用克敬承始得有以自效耳旁招俊乂言使贤智皆登于朝列于庶位言使百职皆称其任○程子曰古之圣王所以能致天下之治者无他术也朝廷至于天下公卿大夫百职羣吏皆称其任而已何以得称其任贤者在位能者在职而已何以得贤能而任之求之有道而已愚谓求之有道此傅説之所以旁招也公卿大夫百职羣吏皆称其任即列于庶位之意也朱子曰古之大臣以其一身任天下之重非以其一耳目之聪明一手足之勤力为能周天下之事也其所赖以共正君心同断国论者必有待于众贤之助焉是以君子将以其身任此责者必咨询访问求之于无事之时自重者无所嫌而敢进则无幽隐之不达欲进者无所为而不来则无巧伪之乱眞愚谓朱子论古大臣以下乃傅説旁招之心也咨询访问以下乃傅説旁招之事也○成宪始终当监而大臣之进贤亦夙夜如不及蔡氏于上节云德虽造于罔觉而法必监于先王于此节云高宗之德苟至于无愆读者不可以辞而滞其意
　　王曰呜呼説四海之内咸仰朕德时乃风咸仰朕徳谓望其有非常之治以説举傅岩之野有以风之风犹风动之风汝不辅君作圣何以答人心之望乎孔氏训风为教而蔡氏因之似不如只作风动説
　　股肱惟人良臣惟圣舟楫霖雨所济者一时耳良臣之于君徳有终身成就之功焉麴蘖盐梅相湏者一事耳良臣之于君德有全体成就之功焉故以股肱惟人为喻要看他节次引喻不同处此二句且泛论而望説之意在言外下举伊尹尧舜其君正良臣惟圣之实事而欲傅说继之
　　昔先正保衡至专美有商先正先世长官之臣保衡犹阿衡作起也作我先王言伊尹以其君圣也乃曰者举伊尹之言见伊尹之能酬其言也初伊尹应汤之聘而起尝言吾岂若使是君为尧舜之君哉吾岂若使是民为尧舜之民哉故此言弗克使其君为尧舜则其心愧耻若挞于市言耻之甚也思天下之民一夫不获其所则曰是我之罪其自任以天下之重如此故能辅我烈祖格于皇天则眞所谓使是君为尧舜之君使是民为尧舜之民矣良臣惟圣岂不信哉尔尚明以辅我无使阿衡一人擅美于商家也
　　惟后非贤不乂至敢对扬天子之休命君非贤臣不与共治故自成汤以来未有得其臣者也臣非贤君不与共食故自伊尹以来未有得其君者也君臣相遇其难如此今我与説可谓千载一时矣其尔克绍乃辟于先王者欲其能如伊尹之致君也永绥民者欲其如伊尹之泽民也致君泽民亦两平防不得葢使是君为尧舜之君则民自然被尧舜之泽是即为尧舜之民也高宗之言至此其自期者诚不偶而望説者诚不轻也使説于是而犹曰不敢当焉则上有负于贤君共乂之心下有愧于贤臣共食之义矣故曰敢对扬天子之休命休命上文所命也对者身当之也扬者明扬之也以示必能践此言之意
　　高宗肜日
　　孔氏曰祭之明日又祭殷曰肜周曰绎陈氏曰祭之明日以礼享尸行事之有司助祭之宾客皆与焉然谓之又祭而不谓之享者尸犹有鬼神之道也○邹氏曰此篇首称高宗史臣不应逆书庙号史记谓祖乙谏于高宗时作书于祖庚时葢亦因篇首高宗二字而曲为之説耳此必祖庚肜祭高宗之庙而祖已谏之故有丰昵之戒肜祭高宗而曰高宗肜日者谓于高宗之庙肜祭之日也
　　高宗肜日至典祀无丰于昵雊鸣也祖已贤臣格正也典主也高宗肜祭之日有飞雉升鼎耳而雊此为神告以宗庙之失审矣祖已谓当先格王心之非后正其事葢高宗不专脩人事数祭以媚神此其心之惑也而祭又丰于亲庙违典祀之礼此其事之失也先格其心之非而后其事之失可得而论也乃训于王曰天之监人惟主义何如耳人之所行有义有不义故天之降年有永有不永非天夭人人自以非义中絶其命也所以言此者人主之所欲者夀而已祷祠之意常在此故言永年在义不在祷祠此格心之第一义也又言人有不顺德不服罪者【服罪谓改过】天未即诛絶以孽祥为符信以正其德人于斯时恐惧修省侧身修行以消变异犹恐其后其可曰孽祥其如我何而莫之省乎本为雊雉进戒故此言孽祥之来乃上天所以谴告正指雊雉之异不可不思其故也乃正其所失之事而言之曰呜呼王之职主于敬民而已不侮鳏寡懐保小民视之如伤保之如子此王职也此天心也舍此而徼福于神非王之事也况祖宗莫非天嗣典祀其可独丰于昵庙乎此王事之当改者也昵近也尸子曰不避逺昵马云昵考也谓祢庙也【昵女乙反又乃礼反】
　　孔光曰上天聪明苟无其事变不虚生书曰惟先格王正厥事言变异之来起事有不正也○成帝时御史大夫王音亦因雉异进言天地之气以类相应谴告人主甚防而着雉者听察先闻雷声故经载高宗雊雉之异以明转祸为福之验○高堂隆曰太戊有桑谷生朝武丁有雊雉升鼎皆因灾恐惧侧身修行故号曰中宗高宗兴也勃焉
　　西伯戡黎
　　西伯既戡黎至今王其如台祖伊孔氏曰祖已后贤臣言天已毕讫殷之命至人以人事观殷大以神灵逆知来物皆无知殷有吉者言必防也纣自絶于天天亦弃之不有康食饥馑荐臻也民不相保骨肉相弃不虞天性也民穷盗起法度不能禁不廸率典也大命有天命之人也挚至也言受天命者胡不至望有天吏来问其罪也上言天弃殷此言民弃殷
　　王曰呜呼我生不有命在天至不无戮于尔邦我生不有命在天泰誓所云谓已有天命也召诰云皇天既改厥元子大邦殷之命天意已改而受昏不知乃犹为此言故祖伊退而言曰尔罪众多参列在上乃能责命于天乎凡事积而成者皆曰功言殷亡可待指汝之事殆不能免戮于尔邦○邹氏曰此篇祖伊之言危廹之甚必在周师既渡河之后若文王时必无殷之即防戮于尔邦之语
　　防子
　　孔氏曰微圻内国名子爵为纣卿士正义曰微子名启纣之同母庶兄按同母庶兄者先儒谓生微子时母尚为妾及为后乃生纣故防子为庶岂有一母而以前后分贵贱为嫡庶不近人情防子帝乙长子纣庶兄必异母也
　　微子若曰父师少师至用乱败厥德于下孔氏曰父师太师三公箕子也少师孤卿比干也正义曰按家语比干是纣之诸父箕子无文宋世家但云箕子纣亲戚郑王肃以箕子亦纣之诸父殷其不能或乱正四方矣或者不定之辞其事欲当然底致遂成也以酒行凶曰酗目纣曰我者犹五子之歌指太康为予后凡言我者皆纣曰予曰吾则自谓○正义曰成汤致行其道遂其功业陈列于上世今纣惟沉酗于酒败乱其祖之徳于下上谓前世下谓后世也
　　殷罔不小大至殷遂防越至于今纣以一人贪戾故其下效以成风小大好草窃奸宄民之无良一至于此且上至卿士亦师师非度互相仿效以自恣于法度之外有罪罔常获者以纣为逋逃主如楚申无字之阍逃入王宫执法者不能得是也方兴言方兴而未艾也今殷其沦防若涉水无津涯难以济矣几年有殷遂防于今乎
　　曰父师少师至若之何其曰微子更端之辞我纣也狂生于心发出于外不可救止吾家老成之人皆遯于荒野今尔不指告予以济危之防将若之何哉
　　父师若曰王子天毒降灾荒殷邦方兴沉酗于酒正义曰咨二人而一人答明心同省文也郑云少师不答志在必死然则箕子本意岂必求生乎但纣偶不杀之耳孔氏曰天生纣为乱是天毒下灾四方
　　乃罔畏畏至多瘠罔诏酣昏故无畏老子曰人之所畏不可不畏诸恶皆无畏所致先民时若所以为汤咈其耉长所以为纣耉长见咈而播弃故皆逊子荒此答耄逊于荒之语因来而取曰攘徃盗曰窃神祗天曰神地曰祗色纯曰牺体完曰牷牛羊豕曰牲器实曰用用字属上为句蔡氏读属下非也大祀之物物之重者盗而相容将食而无罪言政乱甚也此答草窃奸宄之语汉以来着律皆云敢盗郊祀宗庙之物无多少皆死为特重故也纣夷居弗事上帝神祗故民敢攘窃而无罪是民间不止草窃而已下视殷民所用治者无复他事惟有急征横敛若讐耳上以讐施下以讐应下既敌讐其上而上又召之不怠犹云祗保越怨不易也是时暴君污吏上下相和罪合为一无复肯以民之多瘠为上告者此答相为敌讐之语上之失民恒自聚敛始钜桥之粟鹿台之财知上之丰而不知民之瘠至于民相敌讐则亦末如之何也已矣
　　商今其有灾我兴受至我乃顚隮孔氏曰灾灭在近我起受其败商其没亡我二人无所为臣仆我敎王子出合于道子若不出我殷家宗庙乃陨坠无主○问防子以宗国将亡不胜其忧愁无聊之心而谋出处于箕子比干故箕子为言我兴受其败不可逃免当与宗国俱为存亡故虽商祀或至沦亡我亦誓不臣属他人葢将谏纣纣不听亦不敢苟全逃死而比干无言者孔氏所谓心同不复重言是也其后比干果以谏死而箕子乃不死者比干初心岂徒死以沽名哉所以谏者庶几吾言得行而纣改焉耳纣既不改而言益切故纣遂杀之比干亦不得而逃死耳箕子初心亦岂欲隐晦自全以苟生哉亦犹比干之谏冀吾言得行而纣改焉耳纣既不改而囚之偶不死耳纣囚之而不致之死则箕子岂固欲自经于沟渎而为匹夫匹妇之谅哉故因遂佯狂而为奴葢亦未欲即死庶几犹得以周旋其间弥缝其失而冀其万有一之开悟焉葢谏行而纣改过者二子之本心也谏不行而或死或囚则二子所遇之不同耳使纣而囚比干意比干亦未敢即死也使纣而杀箕子箕子敢求全哉二子易地则皆然矣至于箕子为防子之计其意岂不以吾三人者皆宗国之臣利害休戚其义一同皆当与社稷相为存亡不可复顾明哲保身之义然而防子国之元子也徃者纣未立吾尝言于帝乙而立子帝乙不从而立纣是以纣卒疑吾两人者故吾旧所云者足以害子若起谏于纣则纣益生疑非惟不从害必先及子而并我危矣死分也不足惜而未有毫发益于纣而遽死可惜也子为元子但当遯逃而出乃合于道万一全宗祀可也我与比干则死生以之毕吾事纣之分而已朱子曰此説得之史记亦説箕子谏而见囚也
　　自靖人自献于先王我不顾行遯蔡氏曰上文既答防子所言至此则告以彼此去就之义靖安也各安其义之所当尽以自达其志于先王使无愧于神明而已如我则不复顾行遯也孔子曰殷有三仁焉三仁之行虽不同而皆出乎天理之正各得其心之所安故孔子皆许之以仁而所谓自靖者即此也又曰按左传楚克许许男靣缚衘璧衰绖舆榇以见楚子楚子问诸逢伯逢伯曰昔武王克商微子启如是武王亲释其缚受其璧祓之焚其榇礼而命之然则微子适周乃在克商之后而此所谓去者特去其位而逃遯于外尔论防子之去者当详于是按蔡氏之论当矣然左氏靣缚衘璧之説亦传之譌也不知周师未至防子先已出廸胡得有靣缚衘璧之事乎靣缚衘璧武庚事也非微子也防子适周不知的在何时以经攷之武王克商即反商政释箕子之囚封比干之墓式商容之闾岂于防子而独遗之邪若初克商时即得防子武王必有以处之必见于经矣以经之不载知防子之遯而未获也以防子未获故初封武庚以奉汤祀及武庚以叛诛而后防子受封于宋其命辞曰修其礼物作宾王家周人之礼防子如此宁有抱祭器自归之理乎史记言克商时防子持其祭器造于军门者亦缪也

</div>
    <div class="pagination">
<a href="尚书日记_page4.html">上一页</a><a href="尚书日记.html">1</a><a href="尚书日记_page2.html">2</a><a href="尚书日记_page3.html">3</a><a href="尚书日记_page4.html">4</a><span class="current-page">5</span><a href="尚书日记_page6.html">6</a><a href="尚书日记_page7.html">7</a><a href="尚书日记_page8.html">8</a><a href="尚书日记_page9.html">9</a><a href="尚书日记_page10.html">10</a><span>...</span><a href="尚书日记_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
