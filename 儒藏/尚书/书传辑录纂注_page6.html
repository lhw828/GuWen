<!DOCTYPE html>
<html>
<head>
    <meta charset="UTF-8">
    <title>书传辑录纂注 - 第 6 页/共 7 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>书传辑录纂注 - 第 6 页/共 7 页</h1>
    <div class="content">　　洪范【汉志曰禹治洪水锡洛书法而陈之洪范是也史记武王克殷访问箕子以天道箕子以洪范陈之案篇内曰而曰汝者箕子告武王之辞意洪范发之于禹箕子推衍増益以成篇欤今文古文皆有】辑録【洪范一篇首尾都是归皇极上去盖人君以一身为至极之标准最是不易又湏敛是五福所以敛聚五福以为皇极之本又湏是敬五事顺五行厚八政恊五纪以结里个皇极又湏又三德使事物之接刚柔之辨湏区处教合宜稽疑便是考之于神庶徴便是騐之于天五福是体之于人这下许多是维持这皇极格言读洪范且各还他题目一则五行二则五事三则八政四则五纪五则皇极至其后庶徴五福六极乃权衡圣道而着其验耳经説説洪范曰看来古人文字也不被人牵强説得出只是恁地熟读少闻字字都自会着实又曰今人只管要説治道这是治道最切处这个若理会不通又去理会甚麽零零碎碎贺孙】纂注【陈氏大猷曰箕子之陈洪范文王之演易皆当殷之末周之初也】
　　惟十有三祀王访于箕子【商曰祀周曰年此曰祀者因箕子之辞也箕子尝言商其沦防我罔为臣仆史记亦载箕子陈洪范之后武王封于朝鲜而不臣也盖箕子不可臣武王亦遂其志而不臣之也访就而问之也箕国名子爵也　苏氏曰箕子之不臣周也而曷为为武王陈洪范也天以是道畀之禹传至于我不可使自我而絶以武王而不传则天下无可传者矣故为箕子之道者传道则可仕则不可】辑録【伊川说周书惟十有三祀与惟十有一年三与一湏有一字错泉州髙某説一字错下靣十有三祀字是洪范本文见得武王释箕子囚了问他若十一年释了十三年方问他恐不应如是迟迟此说颇是经说】纂注【孔氏曰箕子穪祀不忘本　张氏曰穪祀不穪年称王访箕子而不称箕子朝王称王乃言而后箕子乃言深见箕子为天下万世大法不得己之意　新安陈氏曰武王下车之初以道统为重即就问箕子孟子所谓不召之臣欲有谋焉则就之者也虽封朝鲜终称箕子而洪范终篇称武王曰而曰汝而自称我终不臣周也不臣周所以正万世君臣之大法陈洪范所以传万世天人之大法欤　愚案西山蔡氏有洪范说传多用之余见纂注】王乃言曰呜呼箕子惟天阴骘下民相协厥居我不知其彝伦攸叙【乃言者难辞重其问也箕子称旧邑爵者方归自商未新封爵也骘定协合彝常伦理也所谓秉彝人伦也武王之问盖曰天于防防之中黙有以安定其民辅相保合其居止而我不知其彞伦之所以叙者如何也】辑録【彞伦指洪范九畴而言窃意箕子在商潜心九畴之学如文王之潜心于八卦殷灭之后武王恐其学不传故访而问之且退托于不知以发其言东斋集传】箕子乃言曰我闻在昔鲧陻洪水汨陈其五行帝乃震怒不畀洪范九畴彝伦攸斁鲧则殛死禹乃嗣兴天乃锡禹洪范九畴彝伦攸叙【乃言重其答也陻塞汩乱陈列畀与洪大范法畴类斁败锡赐也帝以主宰言天以理言也洪范九畴治天下之大法其类有九即下文初一至次九者箕子之答盖曰洪范九畴原出于天鲧逆水性汨陈五行故帝震怒不以与之此彞伦之所以败也禹顺水之性地平天成故天出书于洛禹别之以为洪范九畴此彝伦之所以叙也彞伦之叙即九畴之所叙者也　案孔氏曰天与禹神负文而出列于背有数至九禹遂因而第之以成九类易言河出图洛出书圣人则之盖治水功成洛呈瑞如箫韶奏而凤仪春秋作而麟至亦其理也世传戴九履一左三右七二四为肩六八为足即洛书之数也】辑録【问洪范之书林氏以为洛出书之说不可深信帝乃震怒不畀洪范九畴彞伦攸斁言天夺之鉴也天乃锡禹洪范九畴彞伦攸叙犹言天诱其也又云洪范之书大扺发明彞伦之叙本非由数而起又曰天乃锡禹洪范九畴犹言天乃锡王勇智耳不必求之太深也某窃谓易明言河出图洛出书岂得不之信邪未知林说何如望折荅曰便使而今天锡洛书若非天啓其心亦无人理会得两说似不可偏废也荅潘子善鲧禹皆治水天不以开发鲧而以开发禹故言畀不畀要之洛书乃天下之至理鲧不顺是理自无可得之道禹顺是理自有可得之道畀不畀一归之天者特言理之至公无私尔东齐集传问鲧既被诛禹又出而委质不知如何曰盖前人之愆又问禹以鲧为有罪而欲盖其愆非显父之恶否曰且如而今人其父打碎个人一件家事其子买来填还此岂是显父之恶自修问比看箕子为武王陈洪范言彞伦攸叙见事事物物中得其伦理则无非此道非道便无伦理荅曰固是大雅　图书源委详见易学啓蒙】纂注【苏氏曰五行土胜水鲧知此而已　苏氏曰五行一畴尔一汨而九不畀盖五行纲九畴目纲壊而目废也　吕氏曰洪水陻而五行汨便见五行一源以尧舜之时法度彰礼乐着彜伦何尝斁此只就鲧身上说自斁一身之彜伦尔　陈氏曰九畴谓之彜伦盖天下自然之理也圣人推之天下则为彜伦勒之于书则为洪范　真氏曰所负者数尔大禹圣人心与天通见其数而知其理因次之以为九类即今九畴是也　节初齐氏曰彜伦乃天理之自然而人类之所一日不可无者也】初一曰五行次二曰敬用五事次三曰农用八政次四曰协用五纪次五曰建用皇极次六曰乂用三德次七曰明用稽疑次八曰念用庶徴次九曰向用五福威用六极【此九畴之纲也在天为五行在人为五事以五事参五行天人合矣八政者人之所以因乎天五纪者天之所以示乎人皇极者君之所以建极也三德者治之所以应变也稽疑者以人而听于天也庶徴者推天而徴之人也福极者人感而天应也五事曰敬所以诚身也八政曰农所以厚生也五纪曰协所以合天也皇极曰建所以立极也三德曰乂所以治民也稽疑曰明所以辨惑也庶徴曰念所以省验也五福曰向所以劝也六极曰威所以惩也五行不言用无适而非用也皇极不言数非可以数明也本之以五行敬之以五事厚之以八政协之以五纪皇极之所以建也乂之以三德明之以稽疑验之以庶徴劝惩之以福极皇极之所以行也人君治天下之法是孰有加于此哉】辑録【问洪范诸事曰此是个大纲目天下之事其大者大槩备于此矣又问皇极曰此是人君为治之心法周礼一书只是个八政而已僴洛书本文只有四十五点班固云六十五字皆洛书本文古字画恐自有模様但今无所考汉儒说此未是恐只是以义起之不是数如此盖皆以天道人事参互言之五行最急故第一五事又参之于身故第二一身既修可推之于政故八政次之政既成又验之于天道故五纪次之又继之皇极居五盖能推五行敬五事厚八政修五纪乃所以建极也六三德乃是权衡此皇极者也德既修矣稽疑庶徴继之者着其验也又继之以福极其善恶之效至是不可加矣可学几数自一至五五居中自九至五五亦居中戴九履一左三右七五亦在中若有前四者则方可以建极前四者乃一五行二五事三八政四五纪是也后四者却自皇极中出三德是皇极之权人君所向用五福所威用六极此曽南丰所说惟此说好节初一次二此读音豆也全读是以一二为次第不见洛书本文又不见圣人法象之义故后人至以此章总为洛书本文皆为句读不明也　五气运行而人禀之以成形于是有五事故次二曰敬用五事用者人所有事也凡用皆主人君而言　德虽应变无方而事又有非人谋所能决者故当谋之鬼神故次七曰稽疑竝东斋集传民之有福君所当向民之有极君所当畏道夫】纂注【孔氏曰此以上禹所第叙一五行以下箕子所陈　陈氏大猷曰五气运行于天地间未尝停息故名五行　真氏曰五行者天之所生以善乎人者也其气运于天而不息其材用于世而不匮其理则赋于人而为五常以天道言莫大于此故居九畴之首五事天之所赋而具于人者貎之恭言之从视之明听之聦思之睿皆形色中天性之本然也必以敬用之则能保其本然之性不以敬用之则貎必慢言必悖视听则昏且窒思虑则麤且浅而本然之性防矣五者治心治身之要以人事言莫切于此故居五行之次王氏曰皇极立本三德趋时　新安陈氏曰建用皇极为九畴之宗主而敬用五事乃建用皇极之本根敬】
　　【以用五事则身修而极建而天人之道得矣不敬以用五事则身不修而极不建而天人之道胥失之矣此九畴之枢在皇极而皇极之要在五事五事之要又在敬之一字也又曰自嵗至厯数五者如纲之有纪天时所以相维者也故曰五纪民政既举则钦天授人有不可后推歩占验以人合天故五纪居八政之次庶徴验我之得失于天也福极验我之得失于民也　苏氏曰威畏也古者威畏通用六极之极穷也苦也　张氏曰福极之柄以人主论之则在天以民论之则在人主　复斋董氏曰董仲舒刘向洪范传以五行五事皇极庶徴福极五者牵合相从虽其援引春秋经传以发明其说麤若可信然其所配止于五者而八徴五纪三德稽疑四者则不可得而配此其为说固已拘泥不通至于庶徴分配五福而六极衍其一而无所当则于咎徴合増其一曰皇之不极厥咎眊厥罚常阴厥极弱此则于箕文之外别立此以迁就其说其失箕子之意远矣眉山苏氏虽不若汉儒之凿然其相配亦止于五畴而已】一五行一曰水二曰火三曰木四曰金五曰土水曰润下火曰炎上木曰曲直金曰从革土爰稼穑润下作咸炎上作苦曲直作酸从革作辛稼穑作甘【此下九畴之目也水火木金土者五行之生序也天一生水地二生火天三生木地四生金天五生土唐孔氏曰万物成形以防着为渐五行先后亦以防着为次五行之体水最防为一火渐着为二木形实为三金体固为四土质大为五润下炎上曲直从革以性言也稼穑以德言也润下者润而又下也炎上者炎而又上也曲直者曲而又直也徒革者从而又革也稼穑者稼而又穑也稼穑独以德言者土兼五行无正位无成性而其生之德莫盛于稼穑故以稼穑言也稼穑不可以为性也故不曰曰而曰爰爰于也于是稼穑而已非所以名也作为也咸苦酸辛甘者五行之味也五行有声色气味而独言味者以其切于民用也】辑録【一五行者次第之辞与前章异后仿此束斋集传自水曰润下至稼穑作甘皆是二意水能润能下火能炎能上金曰从曰革从而又能革也徳明润下润湿而下流炎上炎热而上升曲直谓生而有曲有直从革谓可因可革无定体种曰稼敛曰穑土性发生稼穑乃所生之大者束斋集传问如何是金曰从革对曰是从人之革荅曰不然是或从或革尔从者从所鍜制革者又可革而之他而其坚刚之质依旧自存故与曲直稼穑皆成防字炎上者上字当作上声润下者下字当作去声亦此意大雅金曰从革一从一革互相变而体不变且如银打一只盘便是从更要别作一件家事便是革依旧只是这物事所以云体不变僴从革作辛是其气辛辢曲直作酸今以两片木相擦则齿酸是其騐也】纂注【介轩董氏曰大抵天地之间太极判而为阴阳阴阳分而为五行太极理也阴阳五行气也理必寓乎气气不离乎理故天一生水天三生木天五生土三者皆阳之所生地二生火地四生金二者皆阴之所生析而言之为五行对而言之为二气岂无其理而自尔哉五行之质形于地是为润下之水炎上之火曲直之木从革之金稼穑之土五行之神运于天则为春夏秋冬土寄旺于四季而名曰冲气五行一阴阳也阴阳一太极也本未尝相离也五行之质存于人心者为肝心肺肾脾五行之神舍于人身者为仁义礼智信质者其粗也神者其精也亦未尝相离也　徽庵程氏曰五行者八畴之体八畴者五行之用造化之初一湿一燥湿之流为水燥之烁为大湿之融为木燥之凝为金其融结为土自轻清而重浊先天之五行其体也四时主相生六府主相克后天之五行其用也其体对立其用循环　陈氏大猷曰物之生其初皆为水其终皆为土五行之相生所以相继也其相克所以相治也润以质言炎以气言上下以位言曲直以形言从革以材言稼穑以用言土非止于稼穑以生民粒食之用言之也即稼穑而推五行则润下用之于灌溉也炎上用之于烹饪也曲直之斵削从革之镕范用之于宫室噐用也　唐孔氏曰六府以土谷为二五行以土谷合为一苏氏曰润下至稼穑皆其德也　夏氏曰五味必言作者水之发源未尝咸也流而至海凝结既乆而咸之味成则咸者润下之所作火之始炎未尝苦也炎炎不已焦灼既乆而苦之味成则苦者炎上之所作木之初生金之初鑛土之始稼穑亦然　新安陈氏曰案蔡传于稼穑独以德言而其说皆本苏氏上四者以性言则不本苏氏遂觉德字下得未顺西山说于此云土之性不可以一二名而其用盛于稼穑稼穑所以养民也却元不用德字　愚谓草木之实多酸虽甘者至干壊亦酸木擦齿酸之说恐未然】二五事一曰貎二曰言三曰视四曰听五曰思貌曰恭言曰从视曰明听曰聦思曰睿恭作肃从作乂明作哲聦作谋睿作圣【貌言视听思者五事之叙也貎泽水也言扬火也视防木也听收金也思通土也亦人事发见先后之叙人始生则形色具矣既生则声音发矣既又而后能视而后能听而后能思也恭从明聦睿者五事之德也恭者敬也从者顺也明者无不见也聦者无不闻也睿者通乎防也肃乂哲谋圣者五德之用也肃者严整也乂者条理也哲者智也谋者度也圣者无不通也】辑録【自外而言之则貌外于言自内而言之则听内于视自貌言视听言之则思所以为主于内故曰貎曰言曰视曰听曰思弥远者弥外弥近者弥内此其所以为次序也僩洪范五事以思为主盖不可见而行乎四者之间也然操存之渐必自其可见而为之　物则切近明白而易以持守故五事之次思最在后　貌言视听思皆只以次第相属问貌如何属水曰容貌光泽故属水言发于气故属火　问视听言动比洪范五事动是貌否如动容貌之谓曰思也在里了动容貌是外靣底心之动便是思又问五行比五事曰曽见吴人杰说得顺他云貌是水言是火视是木听是金思是土将八庶徴来说便都顺问貌如何是水曰他云貌是湿润底便是水故其徴便是肃时雨若洪范乃是五行之书看得他都是以类配僴问视曰明听曰聦思曰睿曰视曰明是视而便见之谓明听曰聪是听而便闻之谓聪思曰睿是思而便通之谓睿　恭作肃恭属水水有细润意思人之举动亦欲细润聪作谋谋属金金有静宻意思人之为谋亦贵静宻贺孙乂谓理治　恭作肃至睿作圣此学问之极功尽性践形之事竝束斋集传伯谟云老苏着洪范论不取五行传而东坡以为汉儒五行传不可废此亦自是既废则后世有忽天之心先生曰汉儒也穿凿如五事一事错则皆错如何却云听之不聪则某事应貌之不恭则某事应道夫】纂注【唐孔氏曰洪范本体与人主作法皆据人主为説五行传曰貌属木言属金视属火听属水思属土五行传伏生之书也孔于太戊桑谷之下云七日大拱貌不恭之罚高宗雊雉之下云耳不聪之异皆书传之文也盖木有华叶之容故貌属木言之断决若金之斩割故言属金火外观故视属火水内明故听属水土安静而万物生心思虑而万事成故思属土　苏氏洵曰经之次第五行以生数至于五事求之五行则相克何也从五常斯与相克合矣先民之论五行也水性智而事听火性礼而事视木性仁而事貌金性义而事言上性信而事思及其论五常也以为仁或失于弱故以义断之义或失于刚故以礼节之礼或失于拘故以智通之智或失于诈故以信正之五常次第所以然五事从之所以亦然右洪范论东坡亦同　西山蔡氏曰貌言视听思五行相克之序也即五常之序也貌以生为木言以断为金视以明为火听以聪为水思以通为土皆自然之理也　苏氏辙曰人之身蓄为五藏发为五事以应五行脾之发为貎而主土肺之发为言而主金肝之发为视而主木肾之发为听而主水心之发为思而主火自黄帝以来言之详矣医者舍此无以治病汉儒以言为金听为水得之矣以貌为木以视为火以思为土则不可　勉斋黄氏曰水貌雨太阴火言旸太阳木视燠少阳金听寒少阴四者或偏于阳或偏于阴惟土思风也通乎四者而不同焉质阴气阳身之全体故貌言为大耳目聪明体之虚者故视听次之又曰以造化生人之初验之便自脗合天一生水水便有形人生精血腠合成形亦若造化之有水也地二生火火便有气人有体便能有声者气之所为亦若造化之有火也水阴而火阳貌亦属阴而言亦属阳也水火虽有形质然乃造化之初故水但能润下火但能炎上其质终是轻清至若天三生木地四生金则形质已全具矣亦如人身耳目既具则人之形成矣木阳而金阴亦犹视阳而听阴也只以此配之则人之身便是一个造化理自分明　徴庵程氏曰人之始生精与气耳精之凝为貌气之出为言精之显为视气之藏为听其主宰为思又曰洪范五事配五行与素问五行传不合自西京以来説者不一牵合傅会莫能相通千有余年至黄勉斋而后定其言曰配与属不同配者比竝之谓属者管属之谓尝得其説而推之配与属不同配者对峙而为体犹易之先天卦图也属者流行而为用犹易之后天卦图也洪范之五事配水火木金土乃先天之五事言其体也素问属土金木水火而相生五行传属木金火水土而相克乃后天之五事言其用也配与属不相妨体与用不相惇千古之疑于是判矣案素问言相生亦有不合木水易置乃可五行传言相克亦与六府五行五事之序自上克下者不同乃倒相克自下克上耳　陈氏经曰五事以思为主犹五行以土为主土居中央心亦虚中而居中者也　李氏祀白曰者自然之理作者修为之效貌之必恭以至思之必睿有物必有则也作肃以至作圣圣人而后可以践形也　新安陈氏曰五事皆当以敬用之能以敬为主则物循其则而貌言视听思皆能尽性以践形恭从明聪睿充而极于肃乂哲谋圣矣不以敬为主则物失其则性不尽而无以践形矣尽性践形之学贵乎内外交尽以致夹持之功五事固以思为主而思必以貌言视聼为先貌言视聼在外而可见者也思在内而不可见者也于外而可见者先致持守之功则百体各职其职于内而不可见者复致操存之力则百体益于天君而从其令一敬之功内外夹持庶几其无渗漉乎】三八政一曰食二曰货三曰祀四曰司空五曰司徒六曰司冦七曰賔八曰师【食者民之所急货者民之所资故食为首而货次之食货所以养生也祭祀所以报本也司空掌土所以安其居也司徒掌教所以成其性也司冦掌禁所以治其奸也賔者礼诸侯远人所以徃来交际也师者除残禁暴也兵非圣人之得已故居末也】纂注【唐孔氏曰八政用于民以缓急为次食货祀賔师指事为名三卿举官为名者三官所主事多若以一字为名则所掌不尽故举官名以见义郑之説非是　陈氏经曰八政或言事或言官互见也　史氏渐曰政莫大于是舜总之九官周分之六卿箕子裂而为八名虽异实无殊也】四五纪一曰嵗二曰月三曰日四曰星辰五曰厯数【嵗者序四时也月者定晦朔也日者正躔度也星经星纬星也辰日月所防十二次也厯数者占歩之法所以纪嵗月日星辰也】纂注【唐孔氏曰五纪五者为天时之经纪也　王氏曰厯者所以纪数　徽庵程氏曰与庶徴相阕而不同者彼以徴王与卿士师尹庶民之得失此特主于授时】五皇极皇建其有极敛时五福用敷锡厥庶民惟时厥庶民于汝极锡汝保极【皇君建立也极犹北极之极至极之义标凖之名中立而四方之所取正焉者也言人君当尽人伦之至语父子则极其亲而天下之为父子者于此取则焉语夫妇则极其别而天下之为夫妇者于此取则焉语兄弟则极其爱而天下之为凡弟者于此取则焉以至一事一物之接一言一动之发无不极其义理之当然而无一毫过不及之差则极建矣极者福之本福者极之效极之所建福之所集也人君集福于上非厚其身而已用敷其福以与庶民使人人观感而化所谓敷锡也当时之民亦皆于君之极与之保守不敢失坠所谓锡保也言皇极君民所以相与者如此也】辑録【皇极一章乃九畴之本荅项平父今人将皇极作大中解都不是皇建其有极不成是大建其有中时人斯其惟皇之极不成是时人斯其惟大之中皇湏是君极须是人君建一个表仪于上且如北极是在天中唤作北中不可屋极是在屋中唤作屋中不可人君建一个表仪于上便有肃乂哲谋圣之应五福备具推以与民民皆从其表仪下文凡厥庶民以下言人君建此表仪又湏知天下有许多名色人湏逐一做道理区处着始得于是有念之受之锡之福之类随其人而区处之大抵皇极是建立一个表仪后又有广大含容区处周备底意思无偏无陂以下只是反覆歌咏若细碎解都不成道理泳皇指人君极便指其身为天下做个様子但縁圣人做得様子高大人所难及而不可以此尽律天下之人故虽不协于极者君亦受之至于而康而色自言好德者亦锡之福　皇极不可以大中训之只是前靣五行五事八政五纪是已却都载在人君之身包括尽了五行是发源处五事是操持处八政是修人事五纪是顺天道就中以五事为主视明听聪便是建极如明如聪只是合恁地三德亦只是就此道理上权衡或放高或捺下是人事尽了稽疑又以卜筮参之若能建极则推之于人使天下皆享五福验之于天则为休徴若是不能建极则其在人事便为六极在天亦为咎徴其实都在人君身上又不过敬用五事而已此即笃恭而天下平之意以是观之人君之所任者岂不重哉如此则九畴方贯通为一若以大中言之则九畴防而无统人杰极有凑防之义所谓三十幅共一毂敛福锡民圣人亦岂别有福以锡之只取则于此各正其身顺理而行则为福也孟子谓君仁莫不仁亦此意人君先正其身故又有五事之说若以皇极为大中则与五事似不相干汉儒如谷永书建大中正五事犹相通说今之所谓皇极者只是顺从无所可否经说汉儒说中字只是五事之中犹未为害最是近世说中字不是近日之说只是含糊苟且不分是非不辨黒白遇当做底事只畧畧做些不要做尽此岂圣人之意贺孙极尽也先生指前靣香桌四邉尽处是极所以谓之四极四邉视中央中央是极也尧都平阳舜都蒲坂四邉望之一齐看着平阳蒲坂如屋之极极高之处四边到此尽了去不得故谓之极宸极亦然至善亦如此应于事到至善处是极尽了更无去处故君子无所不用其极书之皇极亦是四方所瞻仰者皇有训大处惟皇极之皇不可训大皇只当作君所以说遵王之义遵王之路直说到后靣以为天下王其意可见盖皇字下从王泳问先生言皇极之极不训中只是标凖之义然无偏无党无反无侧亦有中意荅曰只是个无私意问标凖之义如何曰此是圣人正身以作民之凖则问何以能敛五福曰当就五行五事上推究人君修身使貌恭言从视明听聦思睿即身自正五者得其正则五行得其序以之稽疑则从筮从卿士从庶民从在庶徴则有休徴而无咎徴和气致祥有仁寿而无鄙夭便是五福反是则福转为极陆子静荆门军晓谕乃是敛六极也徳明自皇建其有极以下是总说人君正心修身立大中至正之标凖以观天下而天下化之之义无偏无陂以下乃是反复賛叹正说皇极体叚曰皇极之敷言以下是推本结杀一章之大意荅梁文叔东坡书传中说得极字亦好余见后皇极辨】纂注【汉五行志曰皇君也皇极谓人君所建之中　苏氏曰至而无余之谓极　林氏曰皇极居中可以包括上下　冯氏曰皇极居中上总下贯与八畴为九　徽庵程氏曰皇极者九畴之枢纽五行之统会　新安陈氏曰五居中固合五行之数而极者仁义礼智信之至五性亦合五行之理五行防见诸畴中皇极一畴以五行之理统会之也有极当借无极对观自至理之妙而无形可见言之曰无极自至理之实有言之曰有极九畴虽至五福而终五福实自皇极而出锡汝保极蔡西山曰民享君之福所以归于君之极而与君保此极也九峯盖用父说而不用师说辨中虽不免析锡汝及保极为二义然锡汝对上敷锡有眼目又君长为标凖之说有意味辨较优云】凡厥庶民无有滛朋人无有比德惟皇作极【滛朋邪党也人有位之人比德私相比附也言庶民与有位之人而无滛朋比德者惟君为之极而使之有所取正耳重言君不可以不建极也】辑録【见后堂极辨】纂注【新安陈氏曰作有扶植振起之意建立作兴大畧相似不建不作则斯道废坠矣】凡厥庶民有猷有为有守汝则念之不协于极不罹于咎皇则受之而康而色曰予攸好德汝则锡之福时人斯其惟皇之极【此言庶民也有猷有谋虑者有为有施设者有守有操守者是三者君之所当念也念之者不忘之也帝念哉之念不协于极未合于善也不罹于咎不防于恶也未合于善不防于恶所谓中人也进之则可与为善弃之则流于恶君之所当受也受之者不拒之也归斯受之之受念之受之随其才而轻重以成就之也见于外而有安和之色发于中而有好德之言汝于是则锡之以福而是人斯其惟皇之极矣福者爵禄之谓或曰锡福即上文敛福锡民之福非自外来也曰禄亦福也上文指福之全体而言此则为福之一端而发苟谓非禄之福则于下文于其无好徳汝虽锡之福其作汝用咎为不通矣】辑録【有猷有为有守是有德之人泳　余见后皇极辨】纂注【新安陈氏曰而康而色辨传皆作民言孔氏谓汝当安汝顔色以谦下人两而字皆指武王言假容色以俯就诱掖人则人心感发无隠于君曰我所好在德君则尤当迎其善意而锡之福也盖攸好德为五福之一实福之本也】无虐防独而畏高明【防独庶民之至防者也高明有位之尊显者也各指其甚者而言庶民之至防者有善则当劝勉之有位之尊显者有不善则当惩戒之此结上章而起下章之义】辑録【见后皇极辨】纂注【孔氏曰防单无兄弟也无子曰独】人之有能有为使羞其行而邦其昌凡厥正人既富方谷汝弗能使有好于而家时人斯其辜于其无好德汝虽锡之福其作汝用咎【此言有位者也有能有才智者羞进也使进其行则官使者皆贤才而邦国昌盛矣正人者在官之人如康诰所谓惟厥正人者富禄之也谷善也在官之人有禄可仰然后可责其为善廪禄不继衣食不给不能使其和好于而家则是人将防于罪戾矣于其不好德之人而与之以禄则为汝用咎恶之人也此言禄以与贤不可及恶德也必富之而后责其善者圣人设教欲中人以上皆可能也】辑録【有能有为是有才之人尝疑正人只是中常之人此等人湏是富方可与为善与无常产有常心者有异泳正人与辨传异余见后皇极辨】纂注【西山蔡氏曰进其行者进于皇之极也　陈氏大猷曰上一节是广大以奬育人才此一节是公平以防用人才　新安陈氏曰正人有四说引康诰惟厥正人以为官之长者为安于人民之分及上下文理相协汝则锡之福汝虽锡之福二福字只当与上文敛时五福作一様说蔡氏用古注爵禄之说使人疑焉作汝用咎辨加一报字未晓此句蔡传为优无好徳则福之本已揆君虽锡之彼无以受之矣此畴首言建极锡福皆为民言至此则锡之福虽锡之福皆为有位之人言然于此三四节首以庶民与人对言继而念之受之为民言也则锡虽锡为人言也虽若杂举而实有条理大意欲君于建极之余于民则随才以成之于有位之人则随才而富以禄之不特敛福以锡庶民且锡福于有位之人也又案辨欠分别民人三德畴人颇辟民僣忒其证甚明】无偏无陂遵王之义无有作好遵王之道无有作恶遵王之路无偏无党王道荡荡无党无偏王道平平无反无侧王道正直会其有极归其有极【偏不中也陂不平也作好作恶好恶加之意也党不公也反倍常也侧不正也偏陂好恶己私之生于心也偏党反侧己私之见于事也王之义王之道王之路皇极之所由行也荡荡广远也平平平易也正直不偏邪也皇极正大之体也遵义遵道遵路会其极也荡荡平平正直归其极也会者合而来也归者来而至也此章盖诗之体所以使人吟咏而得其性情者也夫歌咏以叶其音反复以致其意戒之以私而惩创其邪思训之以极而感发其善性讽咏之间恍然而悟悠然而得忘其倾邪狭小之念逹乎公平广大之理人欲消熄天理流行会极归极有不知其所以然而然者其功用深切与周礼大师教以六诗者同一机而尤要者也后世此意不传皇极之道其不明于天下也宜哉】辑録【无有作好无有作恶谓好所当好恶所当恶不可作为耳　曰王道荡荡又曰王道平平无党无偏又曰无偏无党只是一个道如何如此反覆说只是得人反覆思量入心来则自有所见矣大雅会其有极归其有极会归字无异义只是重叠言之与既言无偏无党又言无党无偏无别说也泳　余见后皇极辨】纂注【孙氏曰老子云大道甚夷而民好径王之道王之路所谓甚夷者也荡荡通达之意平平坦夷之意　张氏曰天下有公好恶不必作也作则非公矣　新安陈氏曰遵犹有不敢违之意至王道荡荡三句则自合乎王道无事于遵矣　吕氏曰会如会聚之会归如归宿之归有所会然后有所归唐孔氏曰天下归仁焉此归意与彼同　陈氏大猷曰此承上文言人君能作成人故人皆趋极以申第一节凡厥庶民惟皇作极之义　新安陈氏曰二有极字与章首皇建其有极相照应谓实有之极亦君民同有之极也　息斋余氏曰下章传指此章为敷言恐未必然】曰皇极之敷言是彝是训于帝其训【曰起语辞敷言上文敷衍之言也言人君以极之理而反复推衍为言者是天下之常理是天下之大训非君之训也天之训也盖理出乎天言纯乎天则天之言矣此賛敷言之妙如此】辑録【见后皇极辨】纂注【夏氏曰二曰字皆箕子更端之言　孔氏曰以皇极之道布陈言教不失其常则人皆是顺矣天且其顺而况于人乎　苏氏曰天锡禹九畴不能如是谆谆也麤有象数而已禹与箕子推而广之至皇极尤详曰此非皆帝之言也皇极之敷言也帝以象数告而我敷广其言为彝训亦与帝言无异故曰于帝其训也　新安陈氏曰自此以上皆身教也凡民于皇极未易悟箕子欲武王不以身教废言教耳息斋余氏曰此节易师说似隋世令民诵五教】凡厥庶民极之敷言是训是行以近天子之光曰天子作民父母以为天下王【光者道徳之光华也天子之于庶民性一而已庶民于极之敷言是训是行则可以近天子道德之光华也曰者民之辞也谓之父母者指其恩育而言亲之之意谓之王者指其君长而言尊之之意言天子恩育君长乎我者如此其至也言民而不言人者举小以见大也】辑録【洛书九数而五居中洪范九畴而皇极居五故自孔氏传训皇极为大中而诸儒皆祖其说余独以经之文义语脉求之而有以知其不然也盖皇者君之穪也极者至极之义标凖之名常在物之中央而四外望之以取正焉者也故以极为在中之凖的则可而便训极为中则不可若北辰之为天极脊栋之为屋极其义皆然而礼所谓民极诗所谓四方之极者于皇极之义为尤近顾今之说者既误于此而并失于彼是以其说展转迷缪而终不能以自明也即如旧说姑亦无问其他但即经文而读皇为大读极为中则夫所谓惟大作中大则受之为何等语乎今以余说推之则人君以眇然之身履至尊之位四方辐辏靣内而环观之自东而望者不过此而西也自南而望者不过此而北也此天下之至中者也既居天下之至中则必有天下之絶德而后可以立至极之标凖故必顺五行敬五事以修其身厚八政协五纪以齐其政然后至极之标凖卓然有以立乎天下之至中使夫靣内而环观者莫不于是而取则焉语其仁则极天下之仁而天下之为仁者莫能加也语其孝则极天下之孝而天下之为孝者莫能尚也是则所谓皇极者也由是而权之以三德审之以卜筮验其休咎于天考其祸福于人如挈裘领岂有一毛之不顺哉此洛书之数所以虽始于一终于九而必以五居其中洪范之畴所以虽本于五行究于福极而必以皇极为之主也若箕子之言有曰皇建其有极云者则以言夫人君以其一身而立至极之标凖于天下也其曰敛时五福用敷锡厥庶民云者则以言夫人君能建其极则为五福之所聚而又有以使民观感而化焉则是又能布此福而与其民也其曰惟时厥庶民于汝极锡汝保极云者则以言夫民视君以为至极之标凖而从其化则是复以此福还锡其君而使之长为至极之标凖也其曰凡厥庶民无有滛朋人无有比德惟皇作极云者则以言夫民之所以能有是德者皆君之德有以为其至极之标凖也其曰凡厥庶民有猷有为有守汝则念之不协于极不罹于咎皇则受之云者则以言夫君既立极于上而下之从化或有浅深缓速之不同其有谋者有才者有徳者人君固当念之而不忘其或未能尽合而未底乎大戾者亦当受之而不拒也其曰而康而色曰予攸好德汝则锡之福时人斯其惟皇之极云者则以言夫人之有能革靣从君而以好德自名则虽未必出于中心之实人君亦当因其自名而与之以善则是人者亦得以君为极而勉其实也其曰无虐防独而畏高明人之有能有为使羞其行而邦其昌云者则以言夫君之于民一视同仁凡有才能使皆进善则人才众多而国頼以兴也其曰凡厥正人既富方谷汝弗能使有好于而家时人斯其辜予其无好德汝虽锡之福其作汝用咎云者则以言夫凡欲正人者必先有以富之然后可以纳之于善不能使之有頼于其家则此人必将陷于不义至于无有好德之心而后始欲教之以修身劝之以求福则已无及于事而其起以报汝惟有恶而无善矣盖人之气禀或清或浊或纯或驳有不可一律齐者是以圣人所以立极乎上者至严至宻而所以接引乎下者至寛至广虽彼之所以化于此者浅深迟速其效或有不同而吾之所以应于彼者长养涵育其心未尝不一也其曰无偏无陂遵王之义无有作好遵王之道无有作恶遵王之路无偏无党王道荡荡无党无偏王道平平无反无侧王道正直会其有极归其有极云者则以言夫天下之人皆不敢狥其己之私以从乎上之化而会归乎至极之标凖也盖偏陂好恶者己私之生于心者也偏党反侧者己私之见于事者也王之义王之道王之路上之化也所谓皇极者也遵义遵道遵路方会其极也荡荡平平正直则已归于极矣其曰皇极之敷言是彜是训于帝其训云者则以言夫人君以身立极而布命于下则其所以为常为教者皆天之理而不异乎上帝之降也其曰凡厥庶民极之敷言是训是行以近天子之光云者则以言夫天下之人于君所命皆能受其教而谨行之则是能不自絶远而有以亲被其道德之先华也其曰天子作民父母以为天下王云者则以言夫人君能立至极之标凖所以能作亿兆之父母而为天下之王也不然则有其位无其德不足以首出庶物统御人羣而履天下之极尊矣是书也原于天之所以锡禹虽甚茫昧防有不可得而知者然箕子之所以言之而告武王者则已备矣顾其辞之宏深奥雅若有未易言者然试尝虚心平气而再三反覆焉则亦坦然明白而无一字之可疑但先儒未尝深求其意而不察乎人君所以修身立道之本是以误训皇极为大中又见其辞多为含洪寛大之言因复误认中为含糊苟且不分善恶之意殊不知极居中而不可直谓之中中之得名又以其无过不及至精至当而无有毫厘之差亦非如其所名之义也乃以误认之中为误训之极不谨乎至严至宻之体而务为至寛至广之量其獘将使人君不知修身以立政而堕于汉元帝之优防唐代宗之始息卒至于是非颠倒贤否贸乱而祸败堕之尚何敛福锡民之可望哉呜呼孔氏则诚误矣然迹其本心亦曰姑以随文解义为口耳占毕之计而已不知其祸之至此也而自汉以来迄今千有余年学士大夫不为不众更歴世变不为不多幸而遗经尚存本文可考其出于人心者又不可得而昧也乃无一人觉其非是而以一言正之者使其患害流于万世是则岂独孔氏之罪哉余于是窃有感焉作皇极辨】六三德一曰正直二曰刚克三曰柔克平康正直彊弗友刚克燮友柔克沈潜刚克高明柔克【克治友顺燮和也正直刚柔三德也正者无邪直者无曲刚克柔克者威福予夺抑扬进退之用也彊弗友者彊梗弗顺者也燮友者和柔委顺者也沈潜者沈深潜退不及中者也高明者高亢明爽过乎中者也盖习俗之偏气禀之过者也故平康正直无所事乎矫拂无为而治是也彊弗友刚克以刚克刚也燮友柔克以柔克柔也沈潜刚克以刚克柔也高明柔克以柔克刚也正直之用一而刚柔之用四也圣人抚世酬物因时制宜三德又用阳以舒之阴以敛之执其两端用其中于民所以纳天下民俗于皇极者盖如此】辑録【沈潜刚克高明柔克克治也言人资质沈潜者当以刚治之资质高明者当以柔治之此说为胜僴】纂注【张氏景曰三德驭臣之道见下文　唐氏曰以德行权则威福不下移　陈氏经曰皇极以体常三德以尽变　林氏曰三德者圣人所以临机制变为皇极之用而权其轻重也正直刚克柔克此三德之目自平康正直而下则释三德之用以尽其义也不刚不柔为正直盖中德也刚克谓刚胜柔柔克谓柔胜刚三徳如是当又用之得其宜平安无事之世则用正直以治之彊御弗顺之世则用刚克以治之和顺之世则用柔克以治之一于刚则失之亢一于柔则失之懦患刚克之至于亢于是从而沈潜之盖抑其过而归于中患柔克之至于懦于是从而高明之盖引其不及而归于中其论圣人宰制天下之权可谓尽矣　新安陈氏曰蔡传云习俗之偏以彊燮言气禀之过以沈潜高明言三德一经而四权正直之用一刚柔之用四也四权之中其二政以治之其二教之自治也】惟辟作福惟辟作威惟辟玉食臣无有作福作威玉食【威福者上之所以御下玉食者下之所以奉上也曰惟辟者戒其权不可下移曰无有者戒其臣不可上僣也】纂注【林氏曰此三者人主之权势所操以用夫三徳者也此三者苟人君能自操持则威福在已名分谨严故能操纵予夺以用乎三德其或假于臣下则权势下移纪纲紊乱其何以操纵三徳而为皇极之用哉　吴氏曰玉食非帝王所急足以观主威之不下移也】臣之有作福作威玉食其害于而家凶于而国人用侧颇僻民用僣忒【颇不平也僻不公也僣逾忒过也臣而僣上之权则大夫必害于而家诸侯必凶于而国有位者固侧颇僻而不安其分小民者亦僣忒而逾越其常甚言人臣僣上之患如此】纂注【新安陈氏曰此所谓臣大臣也大臣僣天子则次而邦君次而大夫次而小臣次而蒸民皆效而陵僣无一安其分者夫皇极立本者也三德趣时者也皇极建则三德适时措之宜而权出于上皇极不建则三德失时措之宜而柄移于下矣】七稽疑择建立卜筮人乃命卜筮【稽考也有所疑则卜筮以考之曰卜蓍曰筮蓍者至公无私故能绍天之明卜筮者亦必至公无私而后能传蓍之意必择是人而建立之然后使之卜筮也】辑録【嵗乆则灵蓍生百年一本百茎亦物之神灵者卜筮实问鬼神以蓍神灵之物故假之以騐其卦兆卜法以明火爇柴灼为兆筮法以四十九蓍分挂揲扐凡十有八变而成卦东斋集传】纂注【孔氏曰考正疑事当选择知卜筮人而建立之使为卜筮之事　西山蔡氏曰皇极之君以人谋未免乎有心有心未免乎有私此所以洗心斋戒以听天命而无所容其心也择建立卜筮人者非其人则不可非其职则不专必得其人而立之然后乃可命之卜筮定天下之吉凶成天下之亹亹非细事也】曰雨曰霁曰蒙曰驿曰克【此卜兆也雨者如雨其兆为水霁者开霁其兆为火蒙者防昧其兆为木驿者络驿不属其兆为金克者交错有相胜之意其兆为土】辑録【易占不用而毎言蓍皆具此理也筮短长者谓惟鑚灼之易而筮有扐揲之烦之兆一灼便成亦有自然之易洪范卜五即用二即蓍雨霁防驿克即是五行雨即水霁即火防即土驿即木克即金也淳　案五兆配五行与传二同三异候考】曰贞曰悔【此占卦也内卦为贞外卦为悔左传蛊之贞风其悔山是也又有以遇卦为贞之卦为悔国语贞屯悔豫皆八是也】辑録【问贞悔不止一说如六十四卦则毎卦内三画为贞外三画为悔如揲蓍成卦则正卦为贞之卦为悔如八卦之变则纯卦一为贞变卦七为悔曰是如此　胡叔噐问内卦为贞外卦为悔先生曰贞悔出洪范贞是正底便是体悔是过底动则有悔又问一贞八悔先生曰如干夬大有大壮小畜需大畜泰内体皆干是一贞外体八卦是入悔余仿此　贞训正事方正如此悔吝皆是事过后方有内卦之占是事正如此外卦之占是已如此二字有终始之意】凡七卜五占用二衍忒【凡七雨霁防驿克贞悔也卜五雨霁蒙驿克也占二贞悔也衍推忒过也所以推人事之过差也】辑録【衍推忒变也上七者卜筮之大凡而其变则无穷皆当推衍以极其变卜之变在经兆之体百有二十其颂千有二百体色墨拆方功义弓之类筮之变如老阳变为少阴老阴变为少阳一卦变为六十四卦六十四卦可变为四千九十六卦之类引而伸之触类而长之其变无有终穷东斋集传衍疑是过多剰底意思忒是差错了僴】纂注【王氏曰推衍其义以极其变也如观之否则占九四之变大有之睽则占九三之变　高氏曰有心未若无心之为公有情未若无情之为信故盘庚迁都成王东征皆以卜筮为主】立时人作卜筮三人占则从二人之言【凡卜筮必立三人以相参考旧说卜有玉兆瓦兆原兆筮有连山归藏周易者非是谓之三人非三卜筮也】纂注【唐孔氏曰三人从二人善钧从众也卜筮各有三人如金縢乃卜三仪礼士丧卜塟占者三人　周礼太卜掌三兆之法杜注玉兆颛帝之兆瓦兆尧之兆原兆周之兆　西山蔡氏曰恐非是禹叙洛书之时未有原兆与周易也　徽庵程氏曰皇极虽建不敢自是国有大事参诸人谋鬼谋以决其疑人谋本阴阳五行之理鬼谋则以阴阳五行之象数参之一从一逆可以騐其得失矣然稽疑以卜筮为重而为尢重也】汝则有大疑谋及乃心谋及卿士谋及庶人谋及卜筮辑録【卜筮处末者占法先断人志后命于蓍之灵不至越于人也周礼筮人国之大事先筮而后卜】汝则从从筮从卿士从庶民从是之谓大同身其康彊子孙其逢吉辑録【心者人之神明其虚灵知觉无异于鬼神虽筮之灵不至逾于人故自此以下必以人谋为首然鬼神无心而人有欲人之谋虑未必尽能无适莫之私故自此以下皆以筮为主人虽不尽从不害其为吉若筮而逆则凶咎必矣此条无问尊卑其谋皆配于筮故为大同之吉】汝则从从筮从卿士逆庶民逆吉辑録【此条惟君谋配于筮亦吉】卿士从从筮从汝则逆庶民逆吉辑録【此条惟卿士谋配于筮亦吉】庶民从从筮从汝则逆卿士逆吉辑録【此条惟民谋配于筮亦吉】汝则从从筮逆卿士逆庶民逆作内吉作外凶辑録【此条筮一从一违本不可以举事但筮短长又尊者之谋配合故内事则可外事则凶】筮共违于人用静吉用作凶【稽疑以筮为重人与筮皆从是之谓大同固吉也人一从而筮不违者亦吉从筮逆则可作内不可作外内谓祭祀等事外谓征伐等事筮共违则可静不可作静谓守常作谓动作也然有从筮逆而无筮从逆者尤圣人所重也故礼记大事卜小事筮传谓筮短长是也自夫子賛易极着蓍卦之德蓍重而书不传云】辑録【此条筮皆逆人谋纵有从者动则凶矣以上竝东斋集传】纂注【王氏曰周官有大事众庶得至外朝与羣臣以序进而天子亲问焉　张氏曰决疑主于蓍故进于卿士庶民之上筮既从而卿士庶民逆亦吉者以我心与鬼神合也我与庶民虽逆而亦吉者以卿士与筮同也我与卿士逆而亦吉者以庶民与筮同也　高氏曰舜之禅禹朕志先定询谋佥同筮协从此大同也故厯数在躬啓能敬承成王宅洛周召营相四方和会卜惟洛食此大同也故卜世卜年卒过其厯　吕氏曰五者之中三从二逆从之理多吉之所在也然三从之中必筮之从乃可盖筮无心既已皆从卿士庶民或别有私心未可知也如盘庚迁都心已无疑卜稽如台独臣民懐居而不欲迁何妨于吉哉汝与民逆而吉者如周公东征成王既不知周公民又不靖反曰艰大惟在朝大臣与二公及卜筮从故亦吉也圣人假至公无私之物以寓吾之诚惟筮皆从庶足验吾无一毫之未尽苟从而筮不从必尚有未尽者故内事犹可外事则否苟汝与臣民皆从而筮皆违则是于理必有未尽人已虽从终未免于人为静而不为则吉动为则凶矣此义至精防虽天下举以为然不知又自有不然者　林氏曰卜筮天所示也人事尽而后可以求之天故必皇极建三德又至于有疑然后尽人谋而断之卜筮苟人事不尽而惟卜筮是拘虽吉何补故筮稽疑必在皇极三德之后不可骤语也　吴氏曰天下之事卿士庶民皆不可而犹有吉者盖自古未之有也使箕子之说行后世人君将有弃卿士忽庶民而惟之从邪说异议得以乘间而入天下自此多事矣此盖商俗尚鬼习闻其说遂信不移虽箕子之贤不能防于流俗也　愚谓舜命禹曰朕志先定询谋佥同鬼神其依筮协从盖所谓官占惟先蔽志昆命于元若此言谋及乃心卿士庶民然后及卜筮亦初不以卜筮为先也事之可否固己黙成于胷中而人谋又协矣犹有待于鬼神不敢率意而行故卜之此见圣人谨重之至亦所以示于民使之信从其事而不惧与惑也若人谋未从惟是听诚有如吴氏所虑矣然天下之事有我所欲为而人不悦有人所欲为而已不从亦有已与人皆疑其不可而天地鬼神自以为可者是皆当于卜筮决之盖人则有欲而卜筮无私筮犹出于人而纯乎天矣此稽疑一畴尤以为重非茫无底止而一听于卜也】八庶徴曰雨曰曰燠曰寒曰风曰时五者来备各以其叙庶草蕃庑【徴验也庑丰茂所验者非一故谓之庶徴雨燠寒风各以时至故曰时也备者无阙少也叙者应节候也五者备而不失其序庶草且蕃庑矣则其他可知也雨属水旸属火燠属木寒属金风属土吴仁杰曰易以坎为水北方之卦也又曰雨以润之则雨为水矣离为火南方之卦也又曰日以晅之则旸为火矣小明之诗首章云我征徂西二月初吉三章云昔我徃矣日月方燠夫以二月为燠则燠之为春为木明矣汉志引狐突金寒之言顔师古谓金行在西故谓之寒则寒之为秋为金明矣又案稽疑以雨属水以霁属火霁旸也则庶徴雨之为水之为火类例抑又甚明盖五行乃生数自然之叙五事则本于五行庶徴则本于五事其条理次第相为贯通有秩然而不可紊乱者也】辑録【自五行而下得其道则有众休之徴失其道则有众咎之徴得失在于身休咎应于天匹夫尚然况人主乎　六者庶徴之目　五者备叙则庶草滋蕃丰庑即下文之休徴也有无相反常雨则无常燠则无寒则草木不茂百谷不成即下文之咎徴也竝东斋集传问八庶徴曰时林氏取蔡氏说谓是嵗月日之时自五者来备而下所以申言雨燠寒风之义自王省惟嵗而下所以申言曰时之义某窃谓此时字当如孔氏五者各以其时之说为长林氏徒见时字与雨燠寒风五者并列而为六则遂以此时字为赘不知古人之言如此类者多矣且仁义礼智是为四端加一信字则为五常非仁义礼智之外别有所谓信也故某以为时之在庶徴犹信之在五常不知是否先生曰林氏之说只与古说无异但谓有以嵗而论其时与不时者有以月而论其时与不时者有以日而论其时与不时者可更推之泳旧说谓五者以时至但下文休徴为时咎徴为恒不应独举休徴且方自庶徴何得遽言时邪东斋集传问吴斗南说如何曰旧谓雨属木属金燠属火寒属水与五行相配皆错乱了雨只属水自分晓怎生属得木问寒如何属金曰他引左传金寒之证甚佳又曰貌言视听思皆只以次第相属】纂注【孔氏曰雨以润物以干物燠以长物寒以成物风以动物五者各以其时所以为众验　林氏曰雨与对燠与寒对风行于四者之间　陈氏大猷曰阴阳之气交则蒸而成雨气散则开而成阴退阳进则成燠阳退阴进则成寒阴阳吹扇则成风雨风则防气之聚散飞扬者为之燠寒则二气之循环徃来者为之备为皆有而不阙叙谓应期而不乱　陈氏曰燠热凉寒四时之气也雨佐四时之气以生育者也止言燠寒者燠者热之始寒者凉之极也　唐孔氏曰郑云雨木气也春始施生故木气为雨金气也秋物成而坚故金气为燠火气也寒水气也风土气也凡气非风不行犹金木水火非土不处故土气为风下言百谷用成此言庶草蕃庑草茂盛则谷必成矣举轻以明重也　西山蔡氏曰貌木其徴为雨言金其徴为视火其徴为燠听水其徴为寒思土其徴为风曰时者五者与嵗月日各以时应也　徽庵程氏曰庶徴之目六有气与候之分雨燠寒风五行之气也时五行之候也五者来备以下言庶徴之气时谓嵗月日时之时王省惟嵗以下言庶徴之候气以验皇极之得失候则并验乎卿士师尹庶民之得失也一得一失有则俱有气候之以类应者亦如之不必如汉五行之支离也　新要陈氏曰时有二说孔说指为时雨时之时但该后一半不着程氏本王林之说以气候二字分之其论遂阔大该贯然孔说亦当存之雨燠寒吴氏引证其属水火木金甚当风之属土独阙其证当如庄子风生于土囊之口及大块噫气其名为风证之风为土气岂不章章明矣乎　葵初王氏曰案吴斗南以雨燠寒风属水火木金土序与五行五事相符引诸证甚明但风土无所证今以孔氏陈氏之说补之极合造化雨木气犹未当】一极备凶一极无凶【极备过多也极无过少也唐孔氏曰雨多则涝雨少则旱是极备亦凶极无亦凶余凖是】辑録【一极备凶一极无凶多些子不得无些子不得泳】曰休徴曰肃时雨若曰乂时旸若曰哲时燠若曰谋时寒若曰圣时风若曰咎徴曰狂恒雨若曰僣恒旸若曰豫恒燠若曰急恒寒若曰蒙恒风若【狂妄僣差豫怠急廹蒙昧也在天为五行在人为五事五事修则休徴各以类应之五事失则咎徴各以类应之自然之理也然必曰某事得则某休徴应某事失则某咎徴应则亦胶固不通而不足与语造化之妙矣天人之际未易言也失得之机应感之防非知道者孰能识之哉】辑録【今人读书麤心大胆如何看得古人意思如説八庶徴这若不细心体识如何防见得肃时雨若肃是恭肃便自有滋润底意思所以便説时雨顺应之乂时旸若乂是整治便自有开明底意思所以便説时顺应之哲时燠若哲是昭融便自有和暖底意思所以便説时燠顺应之谋时寒若谋是藏密便自有寒结底意思所以便説时寒顺应之圣时风若圣是通明便自有爽快底意思所以便説时风顺应之符舜功云谋自有显然着见之谋圣是不可知之妙不知于寒于风果相关否曰凡看文字且就地头看不可将大底便来压了箕子所指谋字只是且説宻谋意思圣只是説通明意思如何将大底来压了便休如説吃固是有大如瓜者且就眼下説只是常常底如煎药合用子几个自家湏要説如大如何用得许多人若心下不细如何读古人书洪范庶徴固不是必定如汉儒之説必以为有是事多雨之徴必推説道是某时做某事不肃所以致此为此必然之説所以教人难尽信但古人意思精宻只于五事上体察是有此理如王荆公又却要一齐都不消説感应只把若字做如似字义説了做譬喻説了这也不得荆公固是也説道此事不足騐然而人主自当谨戒如汉儒必然之説固不可荆公全不相阕之説亦不可古人意思精宻恐后世见未到耳贺孙人主之行事与天地相为流通故行有善恶则气各以类而应然感应之理非谓行此一事即有此一应统而言之一德修则凡德必修一气和则凡气必和固不必曰肃自致雨无与于乂自致无与于雨但德修而气必和矣分而言之则德各有方气各有象肃者雨之类乂者之类求其所以然之故固各有所当也咎徴亦然东斋集传问休徴咎徴诸家多以义推説时举窃以为此犹易中取象相似但可以髣髴看而不可以亲切求也　休徴虽有五者大抵不出阴阳二端雨寒阴也旸燠风阳也肃谋深而属静阴类也故时雨时寒应之乂哲圣发见而属动阳类也故时旸时燠时风应之狂反于肃急失于谋故恒雨恒寒应之僣则不乂豫则不哲蒙则不圣故恒旸恒燠恒风应之未知如此看得否荅曰大槩如此然旧以雨属木旸属金燠属火寒属水而或者又以雨属水旸属火燠属木寒属金其説孰是可试思之周僴】纂注【林氏曰五者中节五福之证不中节为六极之证来备以叙非其自尔是君休嘉之徴也极备极无亦非自尔是君咎过之徴也休咎在此而徴騐在彼肃乂哲谋圣者休之本五者之时休之徴也狂僣豫急蒙者咎之本五者之恒咎之徴也气一失其和则必自省曰是吾之咎欤故思去其咎而反其休五者之咎圣人虽无之其徴则不可不自省也　陈氏大猷曰肃之反为狂狂则荡故常雨若乂之反为僣政不治则僣差也僣则亢故常旸若哲之反则犹豫不明故为豫豫则解缓故常燠若谋之反则不深宻而急躁急则缩栗故常寒若圣之反则蔽塞不通而为蒙蒙则防其心思无所不入以济四者之恶故常风若又曰天地之间有必然之理有或然之数周末无寒嵗秦亡无燠年理之常也尧有九年之水汤有七年之旱数之变也理者圣贤之所守数非圣贤之所泥然尧汤虽不能无水旱之变而卒能销水旱之灾盖或然之数终不能胜必然之理圣人所以能回天地之造化也　李氏杞曰休咎之分皆起于君一念之防　西山蔡氏曰君即五者之应以察吾五事之得失一事得则五事从休徴无不应矣一事失则五事违咎徴无不应矣鲧堙洪水水失其性尔而五行为之汨陈以是理也汉儒不得其意而事为之説騐之于古则凿而不经推之将来则胶而不应又以福极强配五行而以弱配皇之不极非凿欤　复斋董氏曰将以防其君之失适以啓其君之惑　伏生五行传云貌之不恭是谓不肃厥罚恒雨惟金沴木言之不从是谓不乂厥罚恒旸惟木沴金视之不明是谓不哲厥罚恒燠惟水沴火听之不聦是谓不谋厥罚恒寒惟火沴水思之不睿是谓不圣厥罚恒风惟木金水火沴土】曰王省惟嵗卿士惟月师尹惟日【嵗月日以尊卑为徴也王者之失得其徴以嵗卿士之失得其徴以月师尹之失得其徴以日盖雨燠寒风五者之休咎有系一嵗之利害有系一月之利害有繋一日之利害各以其大小言也】辑録【王省惟嵗言王所当省者一嵗之事卿士所当省者一月之事以下皆然僴问王省惟嵗三句曰此但言职任之大小如此僴】纂注【林氏曰自五者来备以下申言曰雨至曰风之义自王省惟嵗以下申言曰时之义或以曰王省惟嵗以后为五纪一畴之传错简在此非也九畴虽别为九实更相经纬故庶徴有五事而皇极有五福　新安陈氏曰此曰字盖更端而言庶徴之候卿士师尹不言省蒙上文也】嵗月日时无易百谷用成乂用明俊民用章家用平康【嵗月日三者雨燠寒风不失其时则其效如此休徴所感也】日月嵗时既易百谷用不成乂用昬不明俊民用微家用不宁【日月嵗三者雨旸燠寒风既失其时则其害如此咎徴所致也休徴言嵗月日者緫于大也咎徴言日月嵗者着其小也】辑録【此覆説时之徴嵗统月月统日职尊者所理大而要职小者所理小而详取象于嵗月日也君秉君道臣行臣职君君臣臣犹嵗月日时之不易则休徴可致反是则为咎徴东斋集传】庶民惟星星有好风星有好雨日月之行则有冬有夏月之从星则以风雨【民之丽乎土犹星之丽乎天也好风者箕星好雨者毕星汉志言轸星亦好雨意者星宿皆有所好也日有中道月有九行中道者黄道也北至东井去极近南至牵牛去极远东至角西至娄去极中是也九行者黒道二出黄道北赤道二出黄道南白道二出黄道西青道二出黄道东并黄道为九行也日极南至于牵牛则为冬至极北至于东井则为夏至南北中东至角西至娄则为春秋分月立春春分从青道立秋秋分从白道立冬冬至从黒道立夏夏至从赤道所谓日月之行则有冬有夏也月行东北入于箕则多风月行西南入于毕则多雨所谓月之从星则以风雨也民不言者者庶人之休咎繋乎上人之得失故但以月之从星以见所以从民之欲者如何尔夫民生之众寒者欲衣饥者欲食鳏寡孤独者之欲得其所此王政之所先而卿士师尹近民者之责也然星虽有好风好雨之异而日月之行则有冬有夏之常以月之常行而从星之异好以卿士师尹之常职而从民之异欲则其从民者非所以徇民矣言日月而不言嵗者有冬有夏所以成嵗功也言月而不言日者从星惟月为可见耳】辑録【问庶民惟星一句解不通并下文星有好风星有好雨意亦不贯曰家用不宁以上自结上文了下文却又説起星之意似是两叚僴庶民众多众星之象也当在师尹惟日之下但其取证不同故各发此义以互相见　二十八宿环绕日月行道之侧故月行必经歴之经于箕则多风歴于毕则多雨盖二星各有所好月经行其处顺时当候则阴阳和而风雨时应言无差忒也案星非有嗜好但气类相感月亦非有顺从但行度所次耳今曰好日从乃假説以谕人事民之情性莫不有所好上之人能顺其所好所欲与聚所恶勿施则和气致祥犹如风雨之应上言职分明则至治成此言人心顺则和气应皆庶徴之事也并东斋集传问箕星好风毕星好雨曰箕是簸箕以其簸扬而鼔风故月宿之则风古语云月宿箕风沙毕是叉网漉鱼底叉子亦谓之毕漉鱼则其汁水淋漓而下若雨然毕星名义盖取此今毕星上有一柄下开两叉形象亦类毕故月宿之则雨汉书谓月行东北入轸若东南入箕则风者盖箕是东南方属巽巽为风所以好风恐未必然僴】纂注【西山蔡氏曰王卿士师尹其得失騐之于嵗月日若庶民之得失则在君所谓百姓有过在予一人故此以庶民省之于星以騐其安与不安而已汉志言日行阳道多风早行阴道多雨水日象人君之行不可指而知以正行言之冬则南夏则北然君行急则日行疾君行缓则日行迟疾则过乎中道迟则不及乎中道日之所行月之所随也日失中道则月亦变行故去中道移而东北入于箕多风为旱移而西入于毕则多雨为水所谓月之从星则以风雨也盖民之安否省之于星星之风雨本之于日月月之九道本之于日故庶民惟星继之以日月之行则有冬有夏月之从星则以风雨也雨寒燠风既徴于貌言视听思又以所职大小别之于嵗月日又以民之安否参之于星于以见皇极之君视履考祥如此之周旋而不敢忽也　新安陈氏曰案前汉五行志元光中天星尽摇上以问候星者对曰星摇者民劳也又云五星同色天下匽兵百姓安宁歌舞以行以此观之则以庶民省之于星以騐其安否之説信矣　息斋余氏曰庶徴者合五事五纪以参騐者也于此不言厯数者厯数所以推天运之常庶徴所以参人事之感其进退飞伏有出于厯数所推之外者矣唐一行日食议中有厯与占之説甚精　沈存中曰厯法天有黄赤二道日月有九道此皆强名而已非实有也亦犹天之有三百六十五度天何尝有度以日行三百六十五日而一朞强谓之度以步日月五星行防而已日之所由谓之黄道南北极之中度最均处谓之赤道月行黄道之南谓之朱道行黄道之北谓之黒道黄道之东谓之青道黄道之西谓之白道黄道内外各四并黄道为九日月之行有迟有速难可以一术御也故因其合防分为数叚毎叚以一色名之欲以别筭位而已如筭法用赤筹黒筹以别正负之数厯家不知其意遂以为实有九道甚可嗤也】九五福一曰寿二曰富三曰康宁四曰攸好德五曰考终命【人有夀而后能享诸福故夀先之富者有廪禄也康宁者无患难也攸好德者乐其道也考终命者顺受其正也以福之急缓为先后】辑録【休咎徴于天则祸福加于人福极通天下人民而言盖人主不以一身为福极而以天下为福极民皆仁寿尧舜之福也民皆鄙夭桀纣之极也五福以人所尤好者为先东斋集传】纂注【孔氏曰寿百二十年　唐孔氏曰世有长寿云百二十年故传言之未必有正文　林氏曰唐李泌云天命他人皆可言惟君相不可言君相造命者也民命虽禀于天君实制之自五行至庶徴各得其叙则民归于五福矣五福虽天所畀实自造命者向而致之也自五行至庶徴失其叙则民防于六极矣欲民不防于极亦造命者威而避之也使民享五福而不知六极此治道之极功也故九畴以是终焉陈氏大猷曰人莫不好生恶死寿则生之长者四代皆尚齿故五福夀为先虽夀不可无以养其生故富次】
　　【之寿且富或不免于忧患则身心不安故康宁又次之形康心宁安之至也夀富康宁而不好徳则老而不死为富不仁作伪心劳何足贵哉攸好德则心逸日休自求多福福之本实在此其为福大矣故好德又次之考成也诸福备矣必成其正命则全而归之顺受其正然后为福之至使年虽寿而死非正命虽寿何补非福矣故考终命终焉此之五福即皇极畴之五福五福以攸好徳为根本五福之目虽至第九畴而列而五福之根本则已于第五畴而基曰予攸好德汝则锡之福是也好徳则必得其夀为世耇老无德而夀罔之生也好德则得禄而富无德而富怨之府也好德则心广体胖无入不自得无德则小人长戚戚非安也至于考终命又未有不由德而能战兢以全归者诸福固必本于好德而好德又岂非本于建皇极哉　王氏炎曰年未六十死以正命虽考终不得谓之寿年过六十而死非正命虽寿不得谓之考终故夀与考终命各一福也　王氏曰富贵人所欲贫贱人所恶而福极不言贵贱何也曰五福者自天子至庶人皆可使慕而向六极亦皆可使畏而远若贵贱则有常分矣使自公侯至庶人皆慕贵欲其至而不欲贱之在己则陵犯争夺何有终穷诗曰寔命不犹盖王者之世欲贱者之安其贱如此　顾氏临曰不言贵虽以严分然贵者未必为福贱者未必为极故桀纣贵为天子而不得其死顔回原宪到今穪之徽庵程氏曰富夀康宁考终命全五行之气攸好徳者全五行之理】六极一曰凶短折二曰疾三曰忧四曰贫五曰恶六曰弱【凶者不得其死也短折者横夭也祸莫大于凶短折故先言之疾者身不安也忧者心不宁也贫者用不足也恶者刚之过也弱者柔之过也以极之重轻为先后五福六极在君则系于极之建不建在民人则由于训之行不行感应之理防矣】辑録【六极以人所尤恶者为先东斋集传五福六极曽子固説得好　三衢夏唐老作九畴图因执以问读未竟至所谓皆天也非人之所能为也遂指前图子云此乃人为安得而皆天也洪范文字最难作向来亦将天道人事分配为之后来觉未尽遂已之直是难以私意安排若只管外邉出意推将去何所不可只是理不如此苏氏以皇极之建为雨寒燠风之时皇极不建则反此汉儒之説尤踈如以百般皇极配庶徴却外邉添出一个皇极或此邉减却一个庶徴自増自损皆出己意然此一篇文字极是不齐整不可晓解如五福对六极一曰夀正对凶短折二曰富正对贫三曰康宁对疾与弱皆其类也攸好德却对恶参差不齐不容布置如曰敛时五福锡厥庶民不知如何敛又复如何锡此只是顺五行不违五事自已立标凖以示天下使天下之人得以观感而复其善尔云云今即以皇极为大中者更不赏善亦不罚恶好善恶恶之理都无分别岂理也哉説夏唐老九畴图五福六极也是配得但是略有不齐问皇极五福即是此五福否曰便即是这五福如敛时五福用敷锡厥庶民敛底即是尽得这五事以此锡庶民便是使民也尽得这五事尽得五事便有五福僴】纂注【王氏炎曰比干死刑仇牧死乱狼瞫死战亦凶乎楚执晋解扬扬曰下臣获考死又何求死而合义虽不毙牖下非凶也恶者小人之刚自暴者也弱者小人之柔自弃者也　吕氏曰弱何以与六极盖弱人之大患人所以不自强于善或牵引入于恶而不能自防皆弱故也故特以居六极之终　息斋余氏曰六极大率五福之反好德无反者求在我者也　愚谓自初一曰五行至威用六极禹之本文九畴之经也自一五行至篇终箕子之叙论九畴之传也先经以明其纲后传以详其目洪范可得而读矣盖天地之所以为造化者阴阳五行而已圣人不能违也天地以其气生育民物而理行乎其中圣人以其理修己治人而气参乎其上大抵一二三四皆经常之畴法天以治乎人者也六七八九皆权变之畴即人以騐诸天者也而五皇极一畴则守常制变之主与天为徒为民之则者也伏羲本河图而画八卦八卦一阴阳也神禹本洛书而叙九畴九畴一五行也然易不言五行范不言阴阳盖阴阳一五行也五行一太极也河图洛书相为经纬八卦九章相为表里一而二二而一者也洪范法之大不出九畴外则彝伦道之常即在九畴中矣舍是何以叙彜伦哉】
　　旅獒【西旅贡獒召公以为非所当受作书以戒武王亦训体也因以旅獒名篇今文无古文有】辑録【先生曰近诸孙将旅獒来读是时武王已八十余嵗矣太保此书谆谆告之如教小儿相似若自后世言之为非所宜言不尊君矣铢】
　　惟克商遂通道于九夷八蛮西旅底贡厥獒太保乃作旅獒用训于王【九夷八蛮多之称也职方言四夷八蛮尔雅言九夷八蛮但言其非一而已武王克商之后威德广被九州之外蛮夷戎狄莫不梯山航海而至曰通道云者盖蛮夷来王则道路自通非武王有意于开四夷而斥大境土也西旅西方蛮夷国名犬高四尺曰獒案説文曰犬知人心可使者公羊传曰晋灵公欲杀赵盾盾躇阶而走灵公呼獒而属之獒亦躇阶而从之则獒能晓解人意猛而善搏人者异于常犬非特以其高大也太保召公奭也史记云与周同姓姬氏此旅獒之本序】纂注【吕氏曰创业之君有一毫之失则后世之君有邱山之害此正谨始之时召公不得不戒以此为防后世犹有求白狼白鹿者　公羊传释音躇丑畧反犹超遽不暇以次】曰呜呼明王慎德四夷咸賔无有远迩毕献方物惟服食噐用【谨德盖一篇之纲领也方物方土所生之物明王谨德四夷咸賔其所贡献惟服食噐用而已言无异物也】纂注【新安陈氏曰一篇皆自明王谨德一句推广之曰昭德之致曰惟德其物曰德盛不狎侮曰玩人丧德曰终累大德德之一辞谆谆焉惟慎德所以自能致贡物惟所贡无异物所以见其慎德若竒玩之物非所当献亦非所当受一受之则荒怠之心生而慎德之意失矣　林氏曰頴达以噐用为一或谓羽毛齿革之类噐也牛马大之类用也先王于四夷不责彼之难得不求我之所无用】王乃昭德之致于异姓之邦无替厥服分宝玉于伯叔之国时庸展亲人不易物惟德其物【昭示也德之致谓上文所贡方物也昭示方物于异姓之诸侯使之无废其职分宝玉于异姓之诸侯使之益厚其亲如分陈以肃慎氏之矢分鲁以夏后氏之璜之类王者以其德所致方物分赐诸侯故诸侯亦不敢轻易其物而以德视其物也】辑録【问时庸展亲诸家多训展作信是否先生曰展审视也不当训信时举人不易物惟德其物易改易也言人不足以易物惟德足以易物德重而人轻也人犹言位也谓居其位者如寳玉虽贵若有人君之德则所锡赉之物斯足贵若无其德虽有至宝以锡诸侯亦不足贵也僴铢问人不易物之易合如字合去声先生曰看上文意则当作如字读但德盛不狎侮又难説】纂注【王氏十朋曰苟非王德所致其颁也以物不以徳　陈氏曰四夷不敢私其物所以表奉上之诚圣人不敢私其物所以示锡予之恩予异姓固昭德之致分同姓以寳玉亦德所致也　吕氏曰圣人公天下为心天下之物与天下共之非如秦皇以千七百国独奉一身而已然一视同仁之中文理宻察未尝无等差自亲及踈待同姓必厚于待异姓非如墨子之兼爱也　苏氏曰展亲展布亲亲之意　新安陈氏曰必服食器用之常物始足以见君德之所致若异物适足以昭君之不德物皆君德之所致则此物非徒物也即君之德也易字从传为明展亲从苏为优】德盛不狎侮狎侮君子罔以尽人心狎侮小人罔以尽其力【徳盛则动容周旋皆中礼然后能无狎侮之心言谨德不可不极其至也德而未至则未免有狎侮之心狎侮君子则色斯举矣彼必高蹈远引望望然而去安能尽其心狎侮小人虽其防贱畏威易役然至愚而神亦安能尽其力哉】纂注【陈氏大猷曰徳愈盛者礼愈恭德盛则心无限量自不狎侮人狎侮之形由德薄心隘而骄矜乘之也此因言慎德而推广言之也　孙氏曰君子者天下之所归心也待之不以礼则君子去矣何以尽人之心小人以力辅我者也使之不以礼则小人怠矣何以尽彼之力】不役耳目百度惟贞【贞正也不后于耳目之所好百为之度惟其正而已】纂注【王氏炎曰心官为主而耳目从其令则非礼勿听视百度正矣耳目为主而心为所役则物交物而为所引百度何由而正　陈氏大猷曰受獒是役于耳目之玩也】玩人防德玩物防志【玩人则上文狎侮君子之事玩物即上文不役耳目之事德者己之所得志者心之所之】纂注【王氏十朋曰玩人则以骄而防敬故防德玩物则以欲而胜刚故防志　吕氏曰玩人玩物反覆论狎侮之陈氏大猷曰受獒则玩人玩物也　林氏曰恃獒之所指如意而有玩忽人之心则人必以为薄徳矣故防徳以獒如人意而受之则玩弄于物溺志于此而不自觉岂不防志　新安陈氏曰防志则亦必防德矣未有溺志于物而可以修德者】志以道宁言以道接【道者所当由之理也已之志以道而宁则不至于妄发人之言以道而接则不至于妄受存乎中者所以应乎外制乎外者所以养其中古者圣贤相授心法也】辑録【铢问志以道宁言以道接接字如何先生曰接者酬应之谓言当以道酬应也又曰志我之志言人之言】纂注【陈氏大猷曰受獒则志动于物而非以道宁矣　林氏曰獒之献必甘言以求纳亦必有言其可纳者太保言不当受乃苦言逆耳以道揆之则知所从违矣　吕氏曰既説玩好之害又説存养工夫志以道宁孟子所谓持其志言以道接孟子所谓我知言内外交养如此自然不作无益不贵异物】不作无益害有益功乃成不贵异物贱用物民乃足犬马非其土性不畜珍禽竒兽不育于国不宝远物则远人格所宝惟贤则迩人安【孔氏曰防观为无益竒巧为异物苏氏曰周穆王得白狼白鹿而荒服因以不至此章凡三节至所寳惟贤则益切至矣】纂注【陈氏曰志言如此则本正矣岂复有作无益贵异物之事不贵异物贱用物则珍玩不贵所贵皆服食噐用之物矣远格则迩者可知迩安则远者可知人曰寳贤则天下安然其安自近始】呜呼夙夜罔或不勤不矜细行终累大德为山九仞功亏一篑【或犹言万一也吕氏曰此即谨德工夫或之一字最有意味一暂止息则非谨德矣矜矜持之矜八尺曰仞细行一篑指受獒而言也】辑録【问不矜细行与矜而不争之矜如何曰相似是个矜惜持守之意】纂注【王氏十朋曰此书始终皆曰呜呼始欲其慎终欲其勤也　陈氏大猷曰细行犹言小节即毕命所谓小物易所谓庸行受獒虽若小节所损甚大　吕氏曰当于一嚬一笑一动一作之时子细体察葢小处易得放过功亏一篑非止欠一篑做了便足圣人虽作之不已常若欠一篑　林氏曰世岂有为山者哉盖假説以见意尔孔子之言盖本乎此夫却一獒之献亦细行尔而世王之兆实见于此箕子曰彼为象箸必为玉杯为玉杯必思远方珍异之物纣之亡原于此岂在大乎此所以言不矜细行而欲享世王之功也　陈氏经曰一篑之亏是为山未成也人主常持未成之心于既成之日此见纯亦不已之意】允廸兹生民保厥居惟乃世王【信能行此则生民保其居而王业可永也盖人主一身实万化之原苟于理有毫髪之不尽即遗生民无穷之害而非创业垂统可继之道矣以武王之圣召公所以警戒之者如此后之人君可不深思而加念之哉】纂注【王氏日休曰兹谓此一篇之言　愚谓前则告以慎德昭德后则戒以防德累德然其曰志以道宁言以道接虽不待竟其説而旅之獒可以不受吾之训不可以不从固以明矣圣人不以细行而不谨大臣不以细过而不諌此古者所以君明臣良而后世鲜俪也汉文帝无太保之训而却千里马其贤矣哉】
　　金縢【武王有疾周公以王室未安殷民未服根本易摇故请命三王欲以身代武王之死史録其册祝之文并叙其事之始末合为一篇以其藏于金縢之匮编书者因以金縢名篇今文古文皆有　唐孔氏曰发首至王季文王史叙将告神之事也史乃册祝至秉璧与珪记告神之辞也自乃卜至乃瘳记卜吉及王病瘳之事也自武王既防以下记周公流言居东及成王迎归之事也】辑録【金縢之作在周公东征而归之后以其记武王时事且备东征本末故叙之于此文集】纂注【孔氏曰书藏于匮缄之以金不欲人开　郑氏曰凡藏秘书皆然非始周公　王氏日休曰縢缄也以金缄封若今鎻然】
　　既克商二年王有疾弗豫【记年见其克商之未乆也弗豫不悦豫也】纂注【苏氏曰弗豫犹言不怿　陈氏梅叟曰是时成王生才五年】二公曰我其为王穆卜【二公太公召公也李氏曰穆者敬而有和意穆卜犹言共卜也愚谓古者国有大事卜则公卿百执事皆在诚一而和同以听卜筮故名其卜曰穆卜下文成王因风雷之变王与大夫尽弁啓金縢之书以卜者是也先儒专以穆为敬而于所谓其勿穆卜则义不通矣】纂注【新安陈氏曰蔡传非孔注专以穆为敬是矣而共卜亦未然也以昭穆之穆证之有幽阴深远之意】周公曰未可以戚我先王【戚忧恼之意未可以武王之疾而忧恼我先王也盖郤二公之卜】公乃自以为功为三坛同墠为坛于南方北靣周公立焉植璧秉珪乃告太王王季文王【功事也筑土曰坛除地曰墠三坛三王之位皆南向三坛之南别为一坛北向周公所立之地也植置也圭璧所以礼神诗言圭璧既卒周礼祼圭以祀先王周公郤二公之卜而乃自以为功者盖二公不过卜武王之安否耳而周公爱兄之切危国之至忠诚恳恳于祖父之前如下文所云者有不得尽焉此其所以自以为功也又二公穆卜则必祷于宗庙用朝廷卜筮之礼如此则上下喧腾而人心摇动故周公不于宗庙而特为坛墠以自祷也】纂注【复斋董氏曰古者有事祖考当夫无庙与不得入庙则为坛以祭礼支子不得祭祖故周公不敢入庙而为坛也　林氏曰植璧于坛秉圭于手　陈氏经曰夫子曰丘之祷乆矣子之不祷为己也周公之祷为君亲也为己而祷是不知命为君亲而不祷是不知义　或曰金縢之祷不知命乎伊川曰周公诚心欲代其兄岂问命邪】史乃册祝曰惟尔元孙某遘厉虐疾若尔三王是有丕子之责于天以旦代某之身【史太史也册祝如今祝版之类元孙某武王也遘遇厉恶虐暴也丕子元子也旦周公名也言武王遇恶暴之疾若尔三王是有元子之责于天盖武王为天元子三王当任其保防之责于天不可令其死也如欲其死则请以旦代武王之身于天之下疑有阙文旧説谓天责取武王者非是详下文予仁若考能事鬼神等语皆主祖父人鬼为言至于乃命帝庭无坠天之降宝命则言天命武王如此之大而三王不可坠天之寳命文意可见又案死生有命周公乃欲以身代武王之死或者疑之盖方是时天下未安王业未固使武王死则宗社倾危生民涂炭变故有不可胜言者周公忠诚切至欲代其死以输危急其精神感动故卒得命于三王今世之匹夫匹妇一念諴孝犹足以感格鬼神显有应騐而况于周公之元圣乎是固不可谓无此理也】纂注【新安陈氏曰蔡氏谓任保防之责于天未然惟不用师説所以疑于天之下有阙文】予仁若考能多材多艺能事鬼神乃元孙不若旦多材多艺不能事鬼神【周公言我仁顺祖考多材干多艺能可任役使能事鬼神武王不如且多材多艺不任役使不能事鬼神材艺但指服事役使而言】纂注【新安陈氏曰谓已仁于父元孙不如旦】乃命于帝庭敷佑四方用能定尔子孙于下地四方之民罔不祗畏呜呼无坠天之降宝命我先王亦永有依归【言武王乃受命于上帝之庭布文徳以佑助四方用能定尔子孙于下地使四方之民无不敬畏其任大其责重未可以死故又叹息申言三王不可坠失天降之寳命庶先王之祀亦永有所頼以存也宝命即帝庭之命也谓之宝者重其事也】纂注【新安陈氏曰敷广佑助四方】今我即命于元尔之许我我其以璧与珪归俟尔命尔不许我我乃屏璧与珪【即就也归俟尔命俟武王之安也屏藏也藏璧与圭言不得事神也盖武王丧则周之基业必坠虽欲事神不可得也其称尔称我无异人子之在膝下以语其亲者此亦终身慕父母与不死其亲之意以见公之逹孝也】辑録【乃立坛墠一节分明是对鬼若尔三王有丕子之责于天以旦代某之身此一叚先儒都解错了只有晁以道説得好他解丕子之责如史传中责其侍子之责盖云上帝责三王之侍子侍子指武王也上帝责其来服事左右故周公乞代其死云以旦代某之身予仁若考能多材多艺能事鬼神乃元孙不若旦多材多艺不能事鬼神用能定尔子孙于下地四方之民罔不祗畏言三王若有侍子之责于天则不如以我代之我多材多艺能事上帝武王不若我多材多艺不能事鬼神不如且留他在世上定你之子孙与四方之民文意如此伊川却疑周公不应自説多材多艺不是如此他只是要代武王之死尔　周公以身代武王之説只縁人看错了此乃周公諴意笃切以庶几其万一丕子之责于天只是以武王受事天之责任如今人説话他要个人来服事周公便説是他不能服事天不似我多材多艺自能服事天贺孙问周公代武王死亦有此理否曰圣人为之亦湏有此理赐】纂注【林氏曰自惟尔元孙某至我乃秉璧与珪即册上所书祝辞全文本用武王名记载代以某字周人以讳事神讳名始于周也自太王王季言则曰元孙自文王言则曰丕子　张氏曰武王若死事未可知大位者奸之窥危病者邪之伺异时三监之叛周公之先见防矣　林氏曰旦多材艺元孙之死不若旦之死元孙能畏服四方则旦之生不若元孙之生　新安陈氏曰元孙不若旦非公自夸而贬武王盖欲代其死不得不然言武王不救则天命坠宗社亡非过为危言理势实然也后来王崩在定商八年后三监之变尚如此况克商二年乎周公忠诚恳切欲代王死以输危急盖以武王一身宗社生民之身周公之祷非独弟为兄臣为居乃为先王祷为天下祷为万世社稷生灵祷也】乃卜三一习吉啓籥见书乃并是吉【卜筮必立三人以相参考三者三人所卜之也习重也谓三之兆一同开籥见卜兆之书乃并是吉】公曰体王其罔害予小子新命于三王惟永终是图兹攸俟能念予一人【体兆之体也言视其卜兆之吉王疾其无所害我新受三王之命而永终是图矣兹攸俟者即上文所谓归俟也一人武王也言三王能念我武王使之安也详此言新命于三王不言新命于天以见果非谓天责取武王也】纂注【薛氏曰体与诗尔卜尔筮体无咎言之体同周礼占人云凡卜君占体大夫占色史占墨卜人占拆然证以诗之语则卜看兆体亦可通上下言之】公归乃纳册于金縢之匮中王翼日乃瘳【册祝册也匮藏卜书之匮金縢以金缄之也翼日公归之明日也瘳愈也案金縢之匮乃周家藏卜筮书之物毎卜则以告神之辞书于册既卜则纳册于匮而藏之前后卜皆如此故前周公乃卜三一习吉啓籥见书者啓此匮也后成王遇风雷之变欲卜啓金縢者亦啓此匮也盖卜筮之物先王不敢防故金縢其匮而藏之非周公始为此匮藏此册祝为后来自解计也】辑録【既克商二年止王翼日乃瘳此叙周公请命之事文集】纂注【林氏曰请代武王之死者周公之本心也王瘳而公不死者天也非人之所能为也】武王既防管叔及其羣弟乃流言于国曰公将不利于孺子【管叔名鲜武王弟周公兄也羣弟蔡叔度霍叔处也流言无根之言如水之流自彼而至此也孺子成王也商人兄死弟立者多武王崩成王防周公摄政商人固已疑之又管叔于周公为兄尤所觊觎故武庚管蔡流言于国以危惧成王而动摇周公也史氏言管叔及其羣弟而不及武庚者所以深着三叔之罪也】辑録【武王既防以下记周公成王时事　管叔及其羣弟止不利于孺子此即大诰所谓三监及淮夷叛也意其称兵举事必以诛周公为辞若王敦之于刘隗刁协尔诗序所谓周公遭变陈后稷先公风化之所由而作七月之诗以陈王业风谕成王者盖此时也文集】周公乃告二公曰我之弗辟我无以告我先王【辟读为避郑氏诗传言周公以管蔡流言辟居东都是也汉孔氏以为致辟于管叔之辟谓诛杀之也夫三叔流言以公将不利于成王周公岂容遽兴兵以诛之邪且是时王方疑公公将请王而诛之邪将自诛之邪请之固未必从不请自诛之亦非所以为周公矣我之弗辟我无以告我先王言我不避则于义有所不尽无以告先王于地下也公岂自为身计哉亦尽其忠诚而已矣】辑録【周公乃告二公曰止告我先王作大诰遂东征文集】纂注【孔氏曰辟法也告召公太公言我不以法法三叔则我无以成周道告我先王　吕氏曰舜封象于冇庳所以为至仁周公以法法三叔所以为大义事异而心则一也　张氏行成曰仁人之于兄弟也有怨于心则不宿获罪于天下则必诛】周公居东二年则罪人斯得【居东居国之东也郑氏谓避居东都未知何据孔氏以居东为东征非也方流言之起成王未知罪人为谁二年之后王始知流言之为管蔡斯得者迟之之辞也】辑録【周公居东二年则罪人斯得杀武庚致辟管叔于商囚蔡叔于郭邻降霍叔于庶人命防子啓代殷后作防子之命皆此时事文集周公东征不必言用权自是王室至亲与诸侯连衡背叛当国大臣岂有坐视不救之理帅师征之乃是正义不待可与权者而后能也若马郑以为东行避谤乃鄙生腐儒不达时务之説可不辨而自明陈少南于经防多踈畧不通点捡处极多不足据以为説来教所谓周公之志非为身谋也为先王谋也非为先王谋也以身任天下之重也此语极佳荅徐元聘罪人斯得前书已具报矣不知看得如何此处湏着个极广大无物我底心胷看方得若有一毫私吝自爱惜避嫌疑之心则与圣人做处天地悬隔矣万一成王终不悟周公更待罪几年不知如何收杀荅何叔京问罪人斯得或以为管蔡或以为周公官属如何先生曰非也管蔡既流言成王疑之未知罪人之为谁也及周公居东二年成王因风雷之变啓金縢而悟乃知罪在管蔡也若曰所谓罪人者今得之矣又问所谓居东二年即东征否先生曰成王方疑周公岂得便东征乎二年待罪也东征三年非二年也传家録有一叚云云荅徐元聘与后荅仲黙帖同铢问金縢我之弗辟我无以告我先王马郑皆音辟为避其意盖谓管蔡流言成王既疑周公公乃避居东都二年之乆以待成王之察及成王遭风雷之变啓金縢之书迎公来返返乃摄政方始东征所谓罪人斯得者成王得其流言之罪人也陈少南吴才老从之而诋先儒诛辟之説铢窃谓周公之诛管蔡与伊尹之放太甲皆圣人之变惟二公至诚无愧正大明白故行之不疑未可以浅俗之心窥之也此辟字与蔡仲之命所谓致辟之辟同安得以辟为避且使周公委政而去二年之乆不幸成王终不悟而小人得以乘闲而入则周家之祸可胜言哉周公是时不知何以告我先王也观公之告二公曰我之弗辟我无以告我先王其言正大明白至诚恻怛则区区嫌疑有所不敢避矣惟有此心无愧而先王可告也自洁其身而为匹夫之谅周公岂为之哉先生荅曰辟字当从古注説弗辟之説只从郑氏为是向董叔重得书亦辨此条一时信笔荅之谓当从古注説后来思之不然是时三叔方流言于国周公处兄弟骨肉之间岂应以片言半语便遽然兴师以诛之圣人气象大不如此又成王方疑周公周公固不应不请而自诛之若请之于王王亦未必见从则当时事势亦未必然虽曰圣人之心公平正大区区嫌疑似不必避但舜避尧之子于南河之南禹避舜之子于阳城自是合如此若居尧之宫逼尧之子即为簒矣或又谓成王疑周公故周公居东不幸成王终不悟不知周公又如何处愚谓周公亦惟尽其忠诚而已矣胡氏家録有一叚论此极有意味与蔡仲黙帖】纂注【唐孔氏曰惟言居东不言居东在何处王肃云东洛邑也又曰传言三年者谓初去及来凡经三年也书云二年者直数居东之年除其去年也　张氏曰罪人之得在二年而周公之归在三年初不相妨吕氏曰方是时内而少主疑惑外而四国倡乱周公何恃而敢出征三年之乆盖十乱尚有如二公者为太】
　　【师太保而在内可以委付内事调防镇定于其间故也后世权臣安敢轻去君侧举足左右变不旋踵矣　碧梧马氏曰居东二年罪人斯得即是东征而后得罪人也若是中间白闲坐了二年何以得罪人蔡氏曲成郑説为语迂回合诗书比而观之定从孔氏刑辟之説其庶矣乎　武夷熊氏曰或曰所谓流言不过羣叔播为中伤之言所谓我之弗辟音避居东二年乃是周公避之而居东所谓罪人斯得则周公居东之后王始知流言之为管蔡也于后管叔懐流言之罪挟武庚以畔而后诛之耳岂有兄弟之间方听道涂之言而遽欲致辟之乎曰不然也曷不证之蔡仲之命乎亦惟曰羣叔流言即接以致辟之辞矣曰流言者特防其辞耳三监武庚之叛固已在其中矣盖当是时成王以防冲而抚新造之邦流言之变危急存亡之所系周公以身佩安危之寄担当重任抚机不发大事去矣故宁不顾兄弟之亲不恤天下后世之议已事盖有重于此者所以即形为我之弗辟我无以告我先王之言而居东二年罪人斯得即东征致辟之事也况谓之曰罪人以其煽乱王室而声其罪耳岂流言仅及周公而遽以罪加之乎由是观之此为何时尚可从容二年之避乎吾知公必不然矣】于后公乃为诗以贻王名之曰鸱鸮王亦未敢诮公【鸱鸮恶鸟也以其破巢取卵比武庚之败管蔡及王室也诮譲也上文言罪人斯得则是时成王之疑十已去其四五矣】辑録【于后公乃为诗止诮公公既防武庚管蔡而成王之疑未释故公不欲遽归留居东方而周大夫为作破斧伐柯九罭狼防之诗文集管蔡流言使成王疑周公周公虽已防之然成王之疑未释则乱未弭也故周公作鸱鸮之诗以遗王而告以王业艰难不忍毁坏之意所以为救乱也　管蔡流言以谤周公而公征之不知者以为公之为是以救其身而已故为此诗者为之发明其心如此学者于此玩味而有得焉则正大而天地之情可见矣竝诗传】纂注【吕氏曰王欲诮公而未敢所谓未敢则悔过之根本也　新安陈氏曰我之弗辟朱子初主孔注甚力后来改从郑説且特与九峰言之固宜九峯用师説而不敢违也然深思而广证之从孔注甚正大从郑説实迂晦辟即致辟如曰乃辟曰罔攸辟曰尔惟勿辟只辟之一字便是施刑于彼何待致字而后明我不以刑辟罪之则无以告先王辞甚明白若云我若不避之如何接得我无以告我先王不审避之将何以告先王乎有辟字在上则居东即是屯驻以东征矣作鸱鸮诗所谓既取我子便是武庚既败我管蔡矣三年而归便是因风雷之变成王迎之以归也首尾关渉三年朱子与蔡帖引避尧舜之子为证与此大不同谨防于此以俟通经君子察之】秋大熟未获天大雷电以风禾尽偃大木斯防邦人大恐王与大夫尽弁以啓金縢之书乃得周公所自以为功代武王之説【王与大夫尽弁以发金縢之书将卜天变而偶得周公册祝请命之説也孔氏谓二公倡王啓之者非是案秋大熟系于二年之后则成王迎周公之归盖二年秋也东山之诗言自我不见于今三年则居东之非东征明矣盖周公居东二年成王因风雷之变既亲迎以归三叔怀流言之罪遂胁武庚以叛成王命周公征之其东征徃反首尾又自三年也】二公及王乃问诸史与百执事对曰信噫公命【句】我勿敢言【周公卜武王之疾二公未必不知之周公册祝之文二公盖不知也诸史百执事盖卜筮执事之人成王使卜天变者即前日周公使卜武王疾之人也二公及成王得周公自以为功之説因以问之故皆谓信有此事已而叹息言此实周公之命而我勿敢言尔孔氏谓周公使之勿道者非是】辑録【秋大熟止我勿敢言金縢所藏代武王之説文集】纂注【葵初王氏曰如蔡点当云我莫敢言耳説文勿莫也】王执书以泣曰其勿穆卜昔公勤劳王家惟予冲人弗及知今天动威以彰周公之德惟朕小子其新迎我国家礼亦宜之【新当作亲成王啓金縢之书欲卜天变既得公册祝之文遂感悟执书以泣言不必更卜昔周公勤劳王室我防不及知今天动威以明周公之德我小子其亲迎公以归于国家礼亦宜也案郑氏诗传成王既得金縢之书亲迎周公郑氏学出于伏生而此篇则伏生所传当以亲为正亲误作新正犹大学新误作亲也】纂注【马融本新迎作亲逆】王出郊天乃雨反风禾则尽起二公命邦人凡大木所偃尽起而筑之嵗则大熟【国外曰郊王出郊者成王自徃迎公即上文所谓亲逆者也天乃反风感应如此之速洪范庶徴孰谓其不可信哉又案武王疾瘳四年而崩羣叔流言周公居东二年罪人既得成王迎周公以归凡六年事也编书者附于金縢之末以见请命事之首末金縢书之显晦也】辑録【王执书止嵗则大熟归禾嘉禾之书皆此后作周公自是归大夫美之而作东山之诗也文集成王方疑周公二公何不为周公辨明若天不雷电以风二公终不进説矣当是时成王欲诮周公而未敢盖周公东征其势亦难诮也此成王虽深疑之而未敢诮之也若成王终不悟周公湏有所处矣　书中可疑诸篇若一齐不信恐倒了六经如金縢亦有非人情者雨反风禾尽起也是咤异成玉又如何恰限去啓金縢之书然当周公纳防于匮中岂但二公知之贺孙】纂注【林氏曰公尚欲以身代兄之死况肯夺兄子之位乎此成王所以感悟也出郊者及公至则郊劳而亲迎之也孔氏以为郊天误矣又谓木有偃拔起而立之亦非凡禾为木所仆而不能自立者则为之起而筑之加人力焉筑者筑禾也　新安陈氏曰成王未知周公则天为之雷风偃禾既知周公则天为之反风起禾感应之速如应响然天岂在君心外邪　林氏曰自周公居东而下其事迹皆在大诰之后然实与周公请死之事相为终始故于此并载之　愚谓帝王之兴自有天命必至于极而后见武王崩成王防天下之重悬于周公公负谤而不遑自安王得诗而尚犹未悟文武之业危如一髪非天其孰能警悟而扶持之故天之动威不特以彰周公之德实以表见三监之罪而显相文武之业也如汉髙困于项籍而大风为之沙光武窘于王郎而河氷为之自合庸非天乎】大诰【武王克殷以殷余民封受子武庚命三叔监殷武王崩成王立周公相之二叔流言公将不利于孺子周公避位居东后成王悟迎周公归三叔惧遂与武庚叛成王命周公东征以讨之大诰天下书言武庚而不言管叔者为亲者讳也篇首有大诰二字编书者因以名篇今文古文皆有　案此篇诰语多主卜言如曰宁王遗我大宝曰朕卜并吉曰予得吉卜曰王害不违卜曰宁王惟卜用曰矧亦惟卜用曰予曷其极卜曰矧今卜并吉至于篇终又曰卜陈惟若兹意邦君御事有曰艰大不可征欲王违卜故周公以讨叛卜吉之义与天命人事之不可违者反覆诰谕之也】辑録【大诰一篇不可晓据周公在当时外则有武庚管蔡之叛内则有成王之疑周室方且岌岌然他作此书决不是备礼苟且为之必欲以此耸动天下也而今大诰大意不过説周家辛苦做得这基业在此我后人不可不有以成就之而已其后又却专归在卜上其意思绥而不切殊不可晓广因言武王既克纣武庚三监及商民叛曰当初纣之暴虐天下之人胥怨无不欲诛之及武王既奉天下之心以诛纣于是天下之怨皆解而归德于周矣然商之遗民及与纣同事之臣一旦见故主遭人戮宗社为墟宁不动心兹固叛心之所由生也盖始于若纣之暴而欲其亡固人之心及纣既死则怨己解而人心复有所不忍亦事势人情之必然者又况商之流风善政毕竟尚有在人心者及其顽民感商恩意之深此其所以叛也后来乐毅伐齐亦是如此僴】纂注【陈氏大猷曰武王以公义封武庚而不虞其怨以亲爱用三叔而不料其反仁人之过也使舍武庚而立防子三监虽欲叛而不从舍三叔而任他人武庚虽欲反而不敢　陈氏经曰使三叔监殷亦如舜之封象不得有为于其国使吏治其国之意】
　　王若曰猷大诰尔多邦越尔御事弗吊天降割于我家不少延洪惟我防冲人嗣无疆大歴服弗造哲廸民康矧曰其有能格知天命【猷发语辞也犹虞书咨嗟之例案尔雅猷训最多曰谋曰言曰己曰图未知此何训也吊恤也犹诗言不吊昊天之吊言我不为天所恤降害于我周家武王遂防而不少待也冲人成王也厯厯数也服五服也哲明哲也格格物之格言大思我防冲之君嗣守无疆之大业弗能造明哲以导民于安康是人事且有所未至而况言其能格知天命乎】辑録【王若曰周公若曰若字只是一似如此説底意思如汉书中帝意若曰之类盖或宣道德意者敷演其説或记録者失其语而追记其意如此也　书中弗吊字只如字读解者欲训吊为至故音的声非也其义止如诗中所谓不吊昊天耳言不见闵吊于上帝也僴】纂注【林氏曰政虽摄于周公而成王在上为天子号令虽由己出必称王命以告也猷发语之辞若二典所谓咨甘誓征所谓嗟窃意至周时发语之辞变而为猷故防子之命多士多方皆言王若曰猷越及也　孔氏曰猷道也顺人道以诰天下也陈氏曰今人诰谕人多先言我説道理与汝也　吕氏曰叛者三监武庚耳何必大诰多方盖天下初定人情未安三监煽变恐乱之牵引不止于此所以大诰谕之人心有定则变无由生也　真氏曰圣贤举事必先诰谕多方者所以昭大公而一众志非但防乱而已　马融读不少延为句　薛氏曰洪惟与洪惟作威同　复斋董氏曰防谓年少冲童也　陈氏大猷曰格知格之至也下文将言用绍天明故先谦言已不知天命也王氏曰大诰疑有脱误其不可知者輙阙之而释其可知者】已予惟小子若渉渊水予惟徃求朕攸济敷贲敷前人受命兹不忘大功予不敢闭于天降威用【己承上语辞已而有不能已之意若渉渊水者喻其心之忧惧求朕攸济者冀其事之必成敷布贲饰也敷贲者修明其典章法度敷前人受命者増益开犬前王之基业若此者所以不忘武王安天下之大功也今武庚不靖天固诛之予岂敢闭抑天之威用而不行讨乎】辑録【因论点书曰人説荆公穿凿只是好处亦用还他如天降割于我家不少延用宁王遗我大宝皆非注家所及人杰】纂注【叶氏曰礼天子在防称予小子诗闵予小子是也　陈氏大猷曰渡水曰渉渡讫曰济　夏氏曰敷布贲饰之事以敷布恢张前人所受之命于此不忘前人之大功烈也　孔氏曰我不敢闭絶天所下威用而不行　新安陈氏曰若渉渊水畏之之深也徃求攸济济之之道也知惧自强两者并行方能济难不知畏者忽徒知畏者阻皆非也惟天惟祖宗所以付任我者甚重今日不敢不力不敷贲敷受命是不能继志述事而忘祖宗之大功也不用兵伐四国是不能奉行天讨而闵天之降威也　真氏曰天降威谓天以商有罪降之黜罚非我所敢拒也王者用威听乎天而已天未降威不敢先文王事殷是也天既降威不敢后武王伐殷是也　王氏曰闭拒也天降威成王不敢拒故用宁王所用大宝绍天之明以断吉凶而即天命也愚案朱子深取王氏点句而蔡氏不尽从何也】　宁王遗我大宝绍天明即命曰有大艰于西土西土人亦不静越兹蠢【宁王武王也下文又曰宁考苏氏曰当时谓武王为宁王以其克殷而安天下也蠢动而无知之貌宁王遗我大宝者以其可以绍介天明以定吉凶曩尝即所命而其兆谓将有大艰难之事于西土西土之人亦不安静是武庚未叛之时而之兆盖已预告矣及此果蠢蠢然而动其卜可騐如此将言下文卜之事故先发此以见卜之不可违也】纂注【叶氏曰自成王称之曰宁考槩言之曰寜人以其在前曰前宁人皆称武王也　吕氏曰宁王遗我大寳大诰一篇之纲领也自始至终皆以卜为言　林氏曰天之吉凶示人甚明然其道幽防无介绍以传其意惟卜之以则天之明晓然可见此成王所以即而受命焉　薛氏曰即命与金縢即命于元同意　史氏渐曰文武成之际事之大者凡三皆以卜而决文王将猎得非虎非熊之卜而太公起于渭濵造周之谋自此而成武王师渡孟津曰朕梦协朕卜兴周之基自此而定成王主少国疑之际而三监商奄相煽而起頼朕卜并吉故周公寜违众而举师不敢违卜而逆天而安周之功自此而着周家三世以三卜而兴则大为世守之宝也亦宜　新安陈氏曰武庚之乱在东非西土也孔注四国作大难于京师意其指流言于国欤　葵初王氏曰西土指镐京为是即牧誓所谓西土之人大艰以下艰大例之是因流言而有东征之役】殷小腆诞敢纪其叙天降威知我国有疵民不康曰予复反鄙我周邦【腆厚诞大叙绪疵病也言武庚以小厚之国乃敢大纪其既亡之绪是虽天降威于殷然亦武庚知我国有三叔疵隙民心不安故敢言我将复殷业而欲反鄙邑我周邦也】纂注【吕氏曰反鄙之鄙如郑子产曰郑鄙邑也】今蠢今翼日民献有十夫予翼以于敉宁武图功我有大事休朕卜并吉【于徃敉抚武继也谓今武庚蠢动今之明日民之贤者十夫辅我以徃抚定商邦而继嗣武王所图之功也大事戎事左传云国之大事在祀与戎休美也言知我有戎事休美者以朕卜三而并吉也案上文即命曰有大艰于西土盖卜于武王方崩之时此云朕卜并吉乃卜于将伐武庚之日先儒合以为一误矣】纂注【孔氏曰今天下蠢动今之明日四国人贤者有十夫来翼佐我周国抚安武事谋立其功言人事先应人谋既从卜又并吉所以为美　林氏曰民之贤者有十夫来助予徃征以抚安武王所图之功则得人心矣朕卜并吉则得天心矣天人俱应则我周有必胜之理武庚有必亡之势如之何不征民献与黎献同栾武子以三卿为主不与楚战亦周公从十夫之意曰艰大者虽众皆不知天者也知天之十献为主可谓众矣惜十民献名氏不见于后世耳　杨氏曰惟至诚为能通天下之志诚而不疑其类自合方是时危疑之甚惟周公以身任之而不疑故十夫予翼此勿疑朋盍簮之谓也　新安陈氏曰公之东征邦君卸事皆疑民献十夫先至故公表其人以告天下盖天之视听在民而民之去就视贤蓍固可以绍天明贤人尤可以占天意贤人人中之蓍也此章言武庚作乱不可不征而决之贤与卜民献卜乃大诰之大纲领也敉寜武图功以武字称武王固简明但未有单以武字称武王之例并吉如金縢乃并是吉指与占书并是吉耳释此二句古注为优】肆予告我友邦君越尹氏庶士御事曰予得吉卜予惟以尔庶邦于伐殷逋播臣【此举尝以卜吉之故告邦君御事徃伐武庚之辞也肆故也尹氏庶官之正也殷逋播臣者谓武庚及其羣臣本逋亡播迁之臣也】尔庶邦君越庶士御事罔不反曰艰大民不静亦惟在王宫邦君室越予小子考翼不可征王害不违卜【此举邦君御士不欲征欲王违卜之言也邦君御事无不反曰艰难重大不可轻举且民不静虽由武庚然亦在于王之宫邦君之室谓三叔不睦之故实兆衅端不可不自反害曷也越我小子与父老敬事者皆谓不可征王曷不违卜而勿征乎】纂注【新安陈氏曰越予小子考翼不可征据蔡氏则以小子为邦君等之自称以考翼为父老敬事者据诸説则以小子为成王自言接上文言之谓是在王之宫邦君之室及我小子之身当考成其敬翼以自反而已不可征也二説皆未允当宜与下文厥考翼其肻曰两处一様説而皆通可也大抵周诰聱牙又或讹阙不可强通姑解其大畧可也】肆予冲人永思艰曰呜呼允蠢鳏寡哀哉予造天役遗大投艰于朕身越予冲人不卬自恤义尔邦君越尔多士尹氏御事绥予曰无毖于恤不可不成乃宁考图功【造为卬我也故我冲人亦永思其事之艰大叹息言信四国蠢动害及鳏寡深可哀也然我之所为皆天之所役使今日之事天实以其甚大者遗于我之身以其甚艰者投于我之身于我冲人固不暇自恤矣然以义言之于尔邦君于尔多士及官正治事之臣当安我曰无劳于忧诚不可不成武王所图之功相与戮力致讨可也此章深责邦君御事之避事】辑録【卬字即我字沈存中以为泰语平音故谓之卬淳】纂注【新安陈氏曰以大任责已以大义责臣非不知遗我以大投我以艰而责不得辞也以义言之当如此反观之则以艰大沮挠者其为不义大矣】已予惟小子不敢替上帝命天休于宁王兴我小邦周宁王惟卜用克绥受兹命今天其相民矧亦惟卜用呜呼天明畏弼我丕丕基【卜伐武庚而吉是上帝命伐之也上帝之命其敢废乎昔天眷武王由百里而有天下亦惟卜用所谓朕梦协朕卜袭于休祥是也今天相佑斯民避凶趋吉况亦惟卜是用是上而先王下而小民莫不用卜而我独可废卜乎故又叹息言天之明命可畏如此是盖辅成我丕丕基业其可违邪天明即上文所谓绍天明者】纂注【吕氏曰天之明示威畏非以困我乃欲辅成我大业也如孟子言天将降大任必先苦其心志畏之者乃所以弼之也多难兴邦殷忧啓圣此周公自强处即所以畏天命】王曰尔惟旧人尔丕克远省尔知宁王若勤哉天閟毖我成功所予不敢不极卒宁王图事肆予大化诱我友邦君天棐忱辞其考我民予曷其不于前宁人图功攸终天亦惟用勤毖我民若有疾予曷敢不于前宁人攸受休毕【当时邦君御事有武王之旧臣者亦惮征役上文考翼不可征是也故周公专呼旧臣而告之曰尔惟武王之旧人尔大能远省前日之事尔岂不知武王若此之勤劳哉閟者否闭而不通毖者艰难而不易言天之所以否闭艰难国家多难者乃我成功之所在我不敢不极卒武王所图之事也化者化其固滞诱者诱其顺从棐辅也宁人武王之大臣当时谓武王为宁王因谓武王之大臣为宁人也民献十夫以为可伐是天辅以诚信之辞考之民而可见矣我曷其不于前宁人而图功所终乎勤毖我民若有疾者四国勤毖我民如人有疾必速攻治之我曷其不于前宁人所受休美而毕之乎案此三节谓不可不卒终毕宁王宁人事功休美之意言宁人则旧人之不欲征者亦可愧矣】辑録【诸家棐字并作辅字训更晓不得后读汉书顔师古注云匪棐通用如书中棐字正合作匪字义贺孙忱谌字只训信天棐忱如云天不可信僴】纂注【唐孔氏曰三节文辞畧同义不甚异　林氏曰武庚之叛是天之閟塞而使我毖慎盖欲其操心危而虑患深养其德慧术智于疢疾之中此正我戡定祸难以成武功之所也　新安许氏曰文公谓棐匪通今蔡传解棐为辅乃异师説盖天非诚然有言考之民可见天意欲征武庚故此归之于天非谆谆然命之也民心之所欲即是天意如此　陈氏大猷曰图事以其所行言图功以其所成言休以受命言反覆谕之耳　新安胡氏曰宁人宁王前宁人皆当从前叶氏之説】王曰若昔朕其逝朕言艰日思若考作室既底法厥子乃弗肯堂矧肯构厥父菑厥子乃弗肯播矧肯获厥考翼其肯曰予有后弗弃基肆予曷敢不越卬敉宁王大命【昔前日也犹孟子昔者之昔若昔我之欲徃我亦谓其事之难而日思之矣非轻举也以作室喻之父既底定广狭高下其子不肯为之堂基况肯为之造屋乎以耕田喻之父既反土而菑矣其子乃不肯为之播种况肯俟其成而刈获之乎考翼父敬事者也为其子者如此则考翼其肯曰我有后嗣弗弃我之基业乎盖武王定天下立经陈纪如作室之底法如治田之既菑今三监叛乱不能讨平以终武王之业则是不肯堂不肯播况望其肯构肯获而延緜国祚于无穷乎武王在天之灵亦必不肯自谓其有后嗣而不弃坠其基业矣故我何敢不及我身之存以抚存武王之大命乎案此三节申喻不可不终武功之意】纂注【苏氏曰如我昔者本意则已徃矣所以至今者以言艰而日思之也　新安陈氏曰案苏説文意颇顺厥考翼与前考翼不可征要当阙疑】若兄考乃有友伐厥子民养其劝弗救【民养未详苏氏曰养厮养也谓人之臣仆大意言若父兄有友攻伐其子为之臣仆者其可劝其攻伐而不救乎父兄以喻武王友以喻四国子以喻百姓民养以喻邦君御事今王之四国毒害百姓而邦君臣仆乃惮于征役是长其患而不救其可哉此言民被四国之害不可不救援之意】纂注【张氏曰此叚当在阙疑之数　林氏曰王氏阙之为得　真氏曰养如养冦之养友谓我所友爱之人以仇讐之人伐吾子尚可言也以友爱之人伐吾子民其可容养之且观我勿救乎友指三监三监本吾所亲爱者一旦至此孟子所谓涕泣而道之者也伐厥子如诗所谓既取我子也民谓当时异论者实指邦君御事而托之民也若兄考指武王言周公之兄成王之考也友谓管蔡子谓成王兄考之子也管蔡叛周是伐兄考之子也兄考之子为友所伐尔民乃欲养祸而劝以弗救乎】王曰呜呼肆哉尔庶邦君越尔御事爽邦由哲亦惟十人廸知上帝命越天棐忱尔时罔敢易法矧今天降戾于周邦惟大艰人诞邻胥伐于厥室尔亦不知天命不易【肆放也欲其舒放而不畏缩也爽明也爽厥师之爽桀昏德汤伐之故言爽师受昬徳武王伐之故言爽邦言昔武王之明大命于邦皆由明哲之士亦惟乱臣十人蹈知天命及天辅武王之诚以克商受尔于是时不敢违越武王法制惮于征役矧今武王死天降祸于周首大难之四国大近相攻于其室事危势廹如此尔乃以为不可征尔亦不知天命之不可违越矣此以今昔互言责邦君御事之不知天命案先儒皆以十人为十夫然十夫民之贤者尔恐未可以为廸知帝命未可以为越天棐忱所谓廸知者蹈行真知之辞也越天棐忱天命已归之辞也非乱臣昭武王以受天命者不足以当之况君奭之书周公歴举虢叔闳夭之徒亦曰廸知天威于受殷命亦曰若天棐忱详周公前后所言则十人之为乱臣又何疑哉】纂注【陈氏曰肆伐也诗曰是伐是肆　林氏曰王莽大诰亦曰肆哉顔师古曰肆陈也劝令陈力是也见翟义传　一説我铺陈辞防欲其听也　孔氏曰十人谓民献十夫　林氏曰国家有大议大利害纷纭不决非有大过人之智足以决定大计安能致邦之爽明无疑哉武庚之乱邦君御事皆疑此十人者惠然而来以为可征则夫十人者盖哲人也十人所以为哲人者以其能廸知帝命故也新安陈氏曰爽明国事实由哲人爽邦犹言通逹国体也十人即民献十夫即所谓爽邦之哲人也亦惟此十人蹈廸而深知帝命及天之辅忱命德讨罪天之法也尔于常时尚当罔敢变易其法矧今天降戾邻胥伐骨肉相仇事势危廹如此尔乃以为不可征是尔亦不知天命之不可变矣以此解之岂不辞意明顺乎蔡氏必以十人为十乱费辞辨之终觉首尾衡决且自爽邦至棐忱十七字中本畧无武王时之意不过硬説上耳十夫十人前后相应周公十乱之一公不应自言之也前十夫马融训十乱尤未足据】予永念曰天惟防殷若穑夫予曷敢不终朕畆天亦惟休于前宁人【天之防殷若农夫之去草必絶其根本我何敢不终我之田畆乎我之所以终畆者是天亦惟欲休美于前宁人也】纂注【林氏曰我长念于心则谓天以纣之暴虐而改命我周其于殷人也若穑夫治田去其稂莠必芟夷蕴崇之絶其本根勿使能植而后已今也有遗种焉则我何敢不于田畆之中而毕其事乎盖武庚之叛而不去则为不终朕畆矣】予曷其极卜敢弗于从率宁人有指疆土矧今卜并吉肆朕诞以尔东征天命不僣卜陈惟若兹【我何敢尽欲用卜敢不从尔勿征盖率循宁人之功当有指定先王疆土之理卜而不吉固将伐之况今卜而并吉乎故我大以尔东征天命断不僣差卜之所陈盖如此案此篇专主卜言然其上原天命下述得人徃推宁王宁人不可不成之功近指成王邦君御事不可不终之责谆谆乎民生之休戚家国之兴防恳恻切至不能自已而反复终始乎卜之一説以通天下之志以断天下之疑以定天下之业非聪明睿智神武而不杀者孰能与此哉】辑録【如周诰诸篇不过説周合代商之意是当时説话其间多有不可解者亦且观其大意所在而已　书亦难点如大诰语句甚长今人都碎读了所以晓不得】纂注【新安陈氏曰前一节只当与此合为一章　真氏曰此章以予永念发端下分三説天命防殷我不可不终其事一也天降休命于武王凡今所有之疆土皆前人之所区画我可不率其旧如韩愈所谓惟天惟祖宗所以付任予者庶其在此予曷敢不力二也其下乃言今卜并吉是天实命我所不可违三也予曷其极卜言不必穷极于卜也卜陈惟若兹言卜亦不外乎此也先以理断而后以卜参之盖不特不违卜亦本不专恃于卜也　愚谓帝王之决大疑必询谋佥同谋及乃心卿士庶民而后及卜筮盖以人谋既协乃决于天商之亡也格人元罔敢知吉周之东征也民献十夫予翼而卜又并吉此大诰一书所以始终言之】
　　微子之命【防国名子爵也成王既杀武庚封防子于宋以奉汤祀史録其诘命以为此篇今文无古文有】纂注【史记帝乙长子曰防子啓母贱不得嗣少子辛之母正后辛立是为纣　林氏曰诏王子出廸语云微子去之微子当纣之时处可疑之地而去商亦遯于荒野而已及武王克商始抱祭器归周武王使复其位初以殷之封爵居旧位也不曰宋公之命而曰微子之命盖周以賔待之非欲臣之也箕子防子虽归周而未尝臣周所以与比干竝称三仁　吴氏曰武王克殷封武庚于殷墟封微子于宋乐记言武王下车投殷后于宋是也及武庚叛成王杀之始即微子已封之宋国建之为上公以奉汤祀盖申命之书非先未封至此始封之也凡防命诸侯必有初封之辞如蔡仲之命乃命诸王邦之蔡之类此篇初无此等语也史记世家言周公既承王命诛武庚乃命微子代殷后奉其先祀作微子之命以申之其説为是且武王犹封箕子于朝鲜岂有舍微子不封待成王而后封乎　新安陈氏曰杀武庚始命微子奉汤祀者盖纣以嫡子立为天子武庚纣子实为大宗子微子不过支子尔武庚在为殷后奉汤祀者武庚也微子不得与也武庚死殷命黜防子始得代之为殷后欤　王氏炎曰纣之后可絶汤之祀不可絶也】
　　王若曰猷殷王元子惟稽古崇德象贤统承先王修其礼物作宾于王家与国咸休永世无穷【元子长子也微子帝乙之长子纣之庶兄也崇徳谓先圣王之有德者则尊崇而奉祀之也象贤谓其后嗣子孙有象先圣王之贤者则命之以主祀也言考古制尊崇成汤之德以微子象贤而奉其祀也礼典礼物文物也修其典礼文物不使废壊以备一王之法也孔子曰夏礼吾能言之杞不足徴也殷礼吾能言之宋不足徴也文献不足故也殷之典礼微子修之至孔子时己不足徴矣故夫子惜之賔以客礼遇之也振鹭言我客戾止左氏谓宋先代之后天子有事膰焉有防拜焉者也吕氏曰先王之心公平广大非若后世防人之国惟恐苖裔之存为子孙害成王命防子方且抚助爱养欲其与国咸休永世无穷公平广大气象于此可见】纂注【王氏炎曰修礼物者自正朔外不用时王制度而用其旧仪　吕氏曰象非止训似曰象者欲其盛德之象形容长存而不冺也先王封先代之后欲存先代典礼者盖以损益之理若循环然先代礼物不修后圣有作扶衰救何所稽考乎孔子叹文献之不足征与商颂仅得十二之五皆后世不能修礼物故也　新安陈氏曰稽古崇徳象贤一句为一篇之纲领此章自崇徳象贤至作賔王家皆承稽古二字崇德象贤固稽古典为之使修先代礼物作时王之賔客亦稽古典为之也如立尧后以作虞賔立夏后以修夏礼皆古人所已行者稽古以下四句所以考之于既徃与国咸休二句所以期之于方来又曰象贤之贤献也礼物文也文非献不能修宋初所以能修礼物以有微子之贤也孔子时宋文献不足徴继之者不能贤如微子故也故尤以象贤为重前日失之于武庚今日得之于微子所以下文深取其践修厥猷恪慎孝恭有此贤德上可象汤德以继前圣下可修礼物以俟后贤焉】呜呼乃祖成汤克齐圣广渊皇天眷佑诞受厥命抚民以寛除其邪虐功加于时德垂后裔【齐肃也齐则无不敬圣则无不通广言其大渊言其深也诞大也皇天眷佑诞受厥命即伊尹所谓天监厥德用集大命者抚民以寛除其邪虐即伊尹所谓代虐以寛兆民允怀者功加于时言其所及者众德垂后裔言其所传者远也后裔即微子也此崇德之意】纂注【吕氏曰齐圣广渊不可分当于此识汤德之全体汤克寛克仁代虐以寛则其开六百年基业正在于寛　新安陈氏曰齐诚一也齐如中庸所谓惟天下至诚圣即惟天下至圣广渊即所谓溥博渊泉汤之寛亦非纵弛之寛乃自齐圣广渊盛德中流出总言之皆垂后裔之德之源也功加于时功即德之效德垂后裔德即功之本互言之尔汤之功德传祀六百开辟以来莫加焉而可使之不祀乎此所以生下文之意也】尔惟践修厥猷旧有令闻恪慎克孝肃恭神人予嘉乃德曰笃不忘上帝时歆下民祗协庸建尔于上公尹兹东夏【猷道令善闻誉也微子践履修举成汤之道旧有善誉非一日也恪敬也恪谨克孝肃恭神人指微子实德而言抱祭噐归周亦其一也笃厚也我善汝德曰厚而不忘也歆飨庸用也王者之后称公故曰上公尹治也宋亳在东故曰东夏此象贤之意】纂注【张氏曰恪慎在心肃恭在貌克孝内也故言恪慎神人外也故言肃恭　唐孔氏曰左传僖十二年王命管仲有曰谓督不忘即此曰笃不忘之类也　王氏曰宋商后得郊天故云上帝时歆记曰宋之郊也契也真氏曰恪慎克孝是事亲以敬也肃恭神人是事神治人亦以敬也敬以事神故上帝时歆敬以治人故下民祗协古圣贤惟于敬用功而已微子之德信乎其为象贤也　叶氏曰周制三公在朝八命有功德出封作伯九命谓之上公二王后亦出封之公也　息齐余氏曰抱祭噐归周与商书微子篇朱传异】钦哉徃敷乃训慎乃服命率由典常以蕃王室乃烈祖律乃有民永绥厥位毗予一人世世享德万邦作式俾我有周无斁【此因戒勉之也服命上公服命也宋王者之后成汤之庙当有天子礼乐虑有僣拟之失故曰谨其服命率由典常以戒之也大律范毗辅式法斁厌也即诗言在此无斁之意　林氏曰偪生于僣僣生于疑非疑无僣非僣无偪谨其服命遵守典常安有偪僣之过哉鲁实侯爵乃以天子礼乐祀周公亦既不谨矣其后遂用于羣公之庙甚至季氏僣八佾三家僣雍彻其原一开末流无所不至成王于宋谨慎如此必无赐周公以天子礼乐之事岂周室既衰鲁窃僣用托为成王之赐伯禽之受乎】纂注【真氏曰防子既笃于敬矣而犹勉以钦哉欲其敬而益敬也能敬始能全敷教训慎服命以下之众美因以戒勉期望之也　苏氏曰当武庚叛余以新造之周侯前代未尽亡之贤子则防子盖处可疑之地禁戒之辞隄防之具宜悉也乃命之曰上帝时歆曰乃烈祖曰万邦作式此三代之事后世胡可及也　陈氏大猷曰服犹被服之服命即所告之命此章广上文统承先王至永世无穷之意真氏曰乃烈祖至无斁叶韵体也　新安陈氏曰慎乃服命不过如康诰之享明乃服命谓所服受之命令耳自二孔以上公服命无乖礼制为説而林氏祖述发挥之意深论竒然非此句本然之文意也必于此以为防其僣拟则于康诰复何以训之乎此既言之结语勿替朕命又申言之实皆指此篇诰命耳】呜呼徃哉惟休无替朕命【叹息言汝徃之国当休美其政而无废弃我所命汝之言也】纂注【吕氏曰君子所过者化杀武庚叛者杀之尔封微子贤者封之尔周何心哉杀武庚义也封微子仁也　陈氏曰武庚以叛黜复命微子常情于此孰不暴白其罪明黜殷之由今此篇丁宁恻怛无一言及武庚事以伤微子之心盖诰命贤者其体当如此　真氏曰此非特得诰命贤者之体盖武庚之罪当行天讨防子之德当加天命非有一毫喜怒之私故其辞从容和平畧无忿疾之意于此可见圣人之心矣　王氏炎曰泰誓牧誓言纣之失至于再三与周之友邦及从征之臣言也酒诰言纣之失亦无所隐兄弟之间相与言也至多士多方言纣之失则畧与殷之遗民言也微子之命并无一字及纣与武庚之事不可对商之贤子言也而惟言汤之圣防子之贤其言有体也哉】
　　康诰【康叔文王之子武王之弟武王诰命为衞侯今文古文皆有　案书序以康诰为成王之书今详本篇康叔于成王为叔父成王不应以弟称之説者谓周公以成王命诰故曰弟然既谓之王若曰则为成王之言周公何遽自以弟称之也且康诰酒诰梓材三篇言文王者非一而略无一语以及武王何邪説者又谓寡兄勗为称武王尤为非义寡兄云者自谦之辞寡德之称苟语他人犹之可也武王康叔之兄家人相语周公安得以武王为寡兄而告其弟乎或又谓康叔在武王时尚防故不得封然康叔武王同母弟武王分封之时年已九十安有九十之兄同母弟尚防不可封乎且康叔文王之子叔虞成王之弟周公东征叔虞已封于唐岂有康叔得封反在叔虞之后必无是理也又案汲冡周书克殷篇言王即位于社南羣臣毕从毛叔郑奉明水卫叔封傅礼召公奭賛采师尚父牵牲史记亦言卫康叔封布兹与汲书大同小异康叔在武王时非防亦明矣特序书者不知康诰篇首四十八字为洛诰脱简遂因误为成王之书是知书序果非孔子所作也康诰酒诰梓材篇次当在金縢之前】辑録【孔氏小序以康诰为成王周公之书而子以武王言之何也曰此五峯胡氏之説也尝因而考之其曰朕弟寡兄皆为武王之自言乃得事理之实而其他证亦多小序之言不足深信大学或问胡氏于皇王大纪考究得康诰非周公成王时乃武王时盖有朕其弟之语若成王则康叔为叔父矣又首尾只称文考成王周公必不只称文考又有寡兄之语亦是武王自称无疑如今人称劣兄之类又唐叔得未传记所载成王先封唐叔后封康叔决无侄先叔之理格言康诰三篇此是武王书无疑其中分明説王若曰孟侯朕其弟小子封岂有周公方以成王之命命康叔而遽述己意以告之乎决不解如此五峯吴才老皆説是武王书只縁误以洛诰书首一叚置在康诰之前故叙其书于大诰防子之命之后问如此则封康叔在武庚未叛之前矣曰想是同时商畿千里纣之地亦甚大所封必不止三两国也广惟三月哉生魄一叚自是脱落分晓且如朕弟寡兄是武王自告康叔之辞无疑盖武王周公康叔同呌作兄岂应周公对康叔一家人説话安得呌武王作寡兄以告其弟乎盖寡者是向人称我家我国长上之辞也只被其中有作新大邑于周数句遂牵引得序来作成王时书若是成王不应所引多文王而不及武王且如今人才説太祖便必及太宗也义刚问殷地武王既以封武庚而使三叔监之矣又以何处封康叔曰既言以殷余民封康叔岂非封武庚之外又以封之乎处谦】纂注【孔氏曰康圻内国名叔封字　林氏曰康乃叔未受封时食采之地或曰康谥也　郑氏曰康叔初封卫至子孙而并鄘地　息斋余氏曰真氏乙记云胡氏以为武王书朱子从之蔡氏辨甚力今姑从先儒以为周公作更当博考于大学衍义则明以为成王书今案不静未戾廸屡未同数语似指武庚以后事武王之时黄迎师未尝有此又曰王若曰孟侯朕其弟以多方所书公传王命之例观之似可通寡兄疑与康王之诰寡命同义据此等处理或然也又曰嘉禾序传谓得未与风雷之变同时金縢传谓风雷在未东征之先而此篇解题论叔虞之封又引东征为説皆所未合】
　　惟三月哉生魄周公初基作新大邑于东国洛四方民大和会侯甸男邦采衞百工播民和见士于周周公咸勤乃洪大诰治【三月周公摄政七年之三月也始生魄十六日也百工百官也士説文曰事也诗曰勿士行枚吕氏曰斧斤版筑之事亦甚劳矣而民大和会悉来赴役即文王作灵台庶民子来之意苏氏曰此治诰之文当在周公拜手稽首之上】纂注【唐孔氏曰男下独有邦以五服男居其中则五服皆有邦可知禹贡五服通王畿此在畿外　林氏曰周九服侯甸男采衞蛮夷镇藩会于洛邑者惟内五服也　叶氏曰列国大夫入于天子之国皆曰士春秋传晋士起是也　郑氏曰君行臣从卿大夫士皆见也此二家训见士不作事姑存之　潘氏曰勤犹枤杜以勤归之勤洪天也经之言复者多矣　王氏于此章无解　新安陈氏曰初基定基址也镐在西洛在东故曰东国洛见士朝见而趋事也民大和会人心本自和也播民和因人心之和而播敷宣畅其和也悦以使民民忘其劳公不忘民之劳而勤劳之所以得民心也以召诰考之周公以三月十二日乙卯至洛先观召公营洛规模十四日丁巳行郊礼十五日戊午行社礼十六日己未初基作洛继此五日内号召齐集计度区画分配科至二十一日甲子朝乃用书命庶殷诸侯丕作召诰所谓用书命丕作即此所谓洪大诰治也如召诰传中引春秋传云云之类参以召诰日月脗合洛诰冠以此九句方有头绪强附之此全不相应其为洛诰脱简何可疑者诸家阿附牵强解之非矣】王若曰孟侯朕其弟小子封【王武王也孟长也言为诸侯之长也封康叔名旧説周公以成王命诰康叔者非是】纂注【吴氏曰诗序言衞不能修方伯连帅之职康叔之为方伯无疑先儒谓康叔受封时尚防者以此书称小子之故康叔与武王周公皆太姒之子安得为尚防今陜右之俗凡尊命卑贵命贱虽长且老者亦以小子呼之表见亲爱之辞此所谓小子亦然】惟乃丕显考文王克明德慎罚【左氏曰明德谨罚文王所以造周也明德务崇之之谓谨罚务去之之谓明德谨罚一篇之纲领不敢侮鳏寡以下文王明德谨罚也汝念哉以下欲康叔明德也敬明乃罚以下欲康叔谨罚也爽惟民以下欲其以德行罚也封敬哉以下欲其不用罚而用德也终则以天命殷民结之】纂注【林氏曰此篇多及慎罚用刑者案左传周克商苏忿生以温为司冦立政司冦苏公是也又曰武王之母弟八人康叔为司冦则康叔以衞侯入继苏公为之故并以诘奸刑暴之事告之其曰外事外正以外言者治殷民于卫也以衞为外则内事者王朝司冦之事也故于刑罚为详　陈氏大猷曰治天下不过德刑两端德者人所同慕感化人心之本也文王则克明之使民慕而入于德罚者人所同畏防范人心之具也文王则克谨之使民畏而不入于罚】不敢侮鳏寡庸庸祗祗威威显民用肇造我区夏越我一二邦以修我西土惟时怙冐闻于上帝帝休天乃大命文王殪戎殷诞受厥命越厥邦厥民惟时叙乃寡兄勖肆汝小子封在兹东土【鳏寡人所易忽也于人易忽者而不忽焉以见圣人无所不敬畏也即尧不虐无告之意论文王之德而首发此非圣人不能也庸用也用其所当用敬其所当敬威其所当威言文王用能敬贤讨罪一听于理而已无与焉故德着于民用始造我区夏及我一二友邦渐以修治至罄西土之人怙之如父冒之如天明德昭升闻于上帝帝用休美乃大命文王殪防大殷大受其命万邦万民各得其理莫不时叙汝寡德之兄亦勉力不怠故尔小子封得以在此东土也呉氏曰殪戎殷武王之事也此称文王者武王不敢以为己之功也　又案东土云者武王克商分纣城朝歌以北为南为东为衞意为武庚之封而衞即康叔也汉书言周公善康叔不从管蔡之乱似地相比近之辞然不可考矣】辑録【庸庸祗祗威威显民此等语既不可晓只得且用古注古注既是杜撰如今便别求说又杜撰不如他矣广】纂注【陈氏大猷曰不敢侮鳏寡者仁民也庸庸使能也祗祗尊贤也明德之事威威惩恶也慎罚之事是是非非使民晓然知所好恶所以显民也恐康叔以受封为当然故歴言文王之积累汝兄之勉励故汝得以有此土地庶其念所自之艰难而不敢慢易也　新安陈氏曰诸儒泥周公命康叔之説者谓公呼武王为寡有之凡言其德不羣也岂事理名称之实乎惟是武王自言故称文王详而自谓甚畧只以一朂字见其自勉若周公之言岂论武王如此简畧且朂字惟自谦乃可言耳】王曰呜呼封汝念哉今民将在祗遹乃文考绍闻衣德言徃敷求于殷先哲王用保乂民汝丕远惟商耉成人宅心知训别求闻由古先哲王用康保民于天若德裕乃身不废在王命【此下明德也遹述衣服也今治民将在敬述文考之事继其所闻而服行文王之德言也徃之国也宅心处心也安汝止之意知训知所以训民也由行也曰保乂曰知训曰康保经绎以成文尔武王既欲康叔祗遹文考又欲敷求商先哲王又丕远惟商耇成人又别闻由古先哲王近述诸今逺稽诸古不一而足以见义理之无尽易曰君子多识前言徃行以蓄其德者廓而大之也天者理之所从出也康叔博学以聚之集义以生之真积力乆众理该通此心之天理之所从出者始恢廓而有余用矣若是则心广体胖动无违理斯能不废在王之命也　吕氏曰康叔歴求圣贤问学至于于天德裕身可谓盛矣止能不废王命才可免过而已此见人臣职分之难尽若欲为子必湏如舜与曾闵方能不废父命若欲为臣必湏如舜与周公方能不废君命】纂注【林氏曰虽求老成法往古又当于天召诰曰则无遗寿耇其稽我古人之徳又能稽谋自天即此意　吴氏曰荀卿以于天谓覆于天谓欲康叔保乂民如天之覆】王曰呜呼小子封恫瘝乃身敬哉天畏棐忱民情大可见小人难保徃尽乃心无康好逸豫乃其乂民我闻曰怨不在大亦不在小惠不惠懋不懋【恫痛瘝病也视民之不安如疾痛之在乃身不可不敬之也天命不常虽甚可畏然诚则辅之民情好恶虽大可见而小民至为难保汝徃之国所以治之者非他惟尽汝心无自安而好逸豫乃其所以乂民也古人言怨不在大亦不在小惟在顺不顺勉不勉耳顺者顺于理勉者勉于行即上文所谓徃尽乃心无康好逸豫者也】辑録【恫瘝常如疾痛之在身则无不】【觉矣　天畏棐忱犹曰天难谌尔　问惠不惠懋不懋曰顺其所不当顺勉其所不当勉亦通当顺者不顺当勉者不勉此説长广】纂注【孔氏曰治民务除恶政当如痛病在汝身欲去之　夏氏曰民之休戚汝之休戚也故曰恫瘝乃身敬哉其下即当敬之事　吕氏曰命尔为侯非富贵之也乃委痛病于尔身尔上则天难忱下则民难保非恫瘝乃身乎　陈氏经曰不必求之天求之民可也不必求之民求之心可也　孔氏曰怨不在大起于小不在小小至于大当使不顺者顺不勉者勉　林氏曰致怨无小无大皆足以召乱当顺而不顺当勉而不勉皆致怨之道必顺于人而勉于己怨庶可弭也　吴氏曰惠鲜鳏寡惠所不惠也克勤小物懋所不懋也如是则可无怨　张氏曰惠所不必惠无所不惠矣懋所不必懋无所不懋矣】已汝惟小子乃服惟王应保殷民亦惟助王宅天命作新民【服事应和也汝之事惟在广上德意和保殷民使之不失其所以助王安定天命而作新斯民也此言明德之终也大学言明德亦举新民终之】辑録【鼔之舞之之谓作言振起其自新之民也大学章句鼓之舞之之谓作曰如击鼓然自然使人跳舞踊跃然民之所以感动者由其本有此理但上之人既自有以明其明德时时提撕警发则下之观瞻感化各自有以兴起其同然之善心而不能已耳僴】纂注【林氏曰应保者因人情而安之谓应其所欲也如人情莫不欲夀则生之而不伤人情莫不欲富则扶之而不危所欲与聚所恶勿施皆所以应而保之也　陈氏大猷曰殷民乃天命所视以去留人心所视以观化保殷民所以助王宅天命而作新民也】王曰呜呼封敬明乃罚人有小罪非眚乃惟终自作不典式尔有厥罪小乃不可不杀乃有大罪非终乃惟眚灾适尔既道极厥辜时乃不可杀【此下谨罚也式用适偶也人有小罪非过误乃其固为乱常之事用意如此其罪虽小乃不可不杀即舜典所谓刑故无小也人有大罪非是故犯乃其过误出于不幸偶尔如此既自称道尽输其情不敢隐匿罪虽大时乃不可杀即舜典所谓宥过无大也诸葛孔明治蜀服罪输情者虽重必释其既道极厥辜时乃不可杀之意欤】辑録【不典式尔古注式训勉苏云尔是人自言法当如此皆迂王氏曰云云予谓此不可晓大槩是宥过刑故之意广】纂注【蔡氐元度曰钦哉钦哉用刑不可不敬也惟明克允用刑不可不明也　吕氏曰式法也不典式固为败常乱法事也　新安陈氏曰小罪不可不杀小罪怙终刑之可也杀之无乃过乎盖败常越轨其罪虽小其情乃乱之原不杀则为害将甚大曰有者谓小罪中有如此者非谓凡有小罪而怙终者皆杀之也此又冝于作不典观之】王曰呜呼封有叙时乃大明服惟民其勑懋和若有疾惟民其毕弃咎若保赤子惟民其康乂【有叙者刑罚有次序也明者明其罚服者服其民也左氏曰乃大明服已则不明而杀人以逞不亦难乎勑戒勑也民其戒勑而勉于和顺也若有疾者以去疾之心去恶也故民皆弃咎若保赤子者以保子之心保善也故民其安治】辑録【若有疾刑人如痛在已又恫瘝之意】纂注【张氏曰刑罚足以制人之形而不足以服人之心必不紊刑之伦序时乃大明刑罚而足以服其心宜民勑懋而且和也　林氏曰若有疾若保赤子皆出于中心之诚然盖人有疾而欲去之有赤子而欲保之此岂可以伪为举斯心以加诸彼则无所徃而不为仁矣　陈氏大猷曰去民之恶如去己疾则调治无所不至必尽弃其咎矣保其民如保己之赤子则爱防无所不至民必康且乂矣先言有疾后言赤子盖民弃咎然后可康乂也新安陈氏曰此处三言惟民其必加以后之二譬使民弃咎康乂而后可全其勑懋和也】非汝封刑人杀人无或刑人杀人非汝封又曰劓刵人无或劓刵人【刑杀者天之所以讨有罪非汝封得以刑之杀之也汝无或以已而刑杀之刵截耳也刑杀刑之大者劓刵刑之小者兼举小大以申戒之也又曰当在无或刑人杀人之下又案刵周官五刑所无吕刑以为苖民所制】辑録【非汝封刑人杀人止无或劓刵人康叔为周司冦故一篇多説用刑此但言非汝封刑人杀人则无或敢有刑人杀人者盖言用刑之权正在康叔不可不谨之意耳广非汝封刑人杀人则无或刑人杀人矣非汝封又曰劓刵人则无或劓刵人矣言其责之在已也湏改其句只是説非汝封刑人杀人则人亦无敢刑人杀人非汝封劓刵人则人亦无敢劓刵人耳先儒作四句读故不得其説而苏氏破句读之陈林宗之误矣广案苏氏以无或刑人杀人非汝封为一句】王曰外事汝陈时臬司师兹殷罚有伦【外事未详陈氏曰外事有司之事也臬法也为凖限之义言汝于外事但陈列是法使有司师此殷罚之有伦者用之尔　吕氏曰外事衞国事也史记言康叔为周司冦司冦王朝之官职任内事故以卫国对言为外事今案篇中言徃敷求徃尽乃心篇终曰徃哉封皆令其之国之辞而未见其留王朝之意但详此篇康叔盖深于法者异时成王或举以任司冦之职而此则未必然也】纂注【吕氏曰汝列是法以司牧有众商人旧刑自有伦叙若周室之法则天下通用司冦所掌是也邦国之法从殷民之便殷罚之有伦者可从也　陈氏大猷曰上章槩言用刑此章专言衞国之刑故以外事别之犹下文言外庶子外正也臬门梱也有限凖之意故以训法犹谓法为律也　新安陈氏曰左传定公四年有曰武王之母弟八人周公为太宰康叔为司冦则康叔以诸侯入为王朝之卿明矣为司冦与即衞封两不相妨徃来乎朝廷邦国之间何徃不可吕陈内事外事外庶子之説极当蔡氏何必疑之而乃添出异时成王或举以任司冦之职一句朱子正辟成王封康叔之説乃自伸一足与人拖之何也权用殷罚有伦者正是初得天下初分封时事若是后来何必师用殷罚为哉味此语愈见得此为武王之书也司字属下句亦未顺】又曰要囚服念五六日至于旬时丕蔽要囚【要囚狱辞之要者也服念服膺而念之旬十日时三月为囚求生道也蔽断也】纂注【陈氏大猷曰要者结罪之辞与周礼卿士异其死刑之罪而要之之要同郑注要之为其罪法之要辞如今劾矣要囚谓结定其囚之罪也蔽要囚谓断其所结定之囚犹今世引断也今世大辟囚已结罪后犹有审覆经年者　林氏曰唐太宗谓羣臣曰死者不可复生决囚湏三覆奏顷刻之间何暇思虑自今宜五覆奏正得康诰要囚之意　新安陈氏曰案欧阳公泷罔阡表载其父崇公任狱官毎为囚求生道尝曰为之求生道而不得夫然后我与死者可以俱无憾矣亦合此意】王曰汝陈时臬事罚蔽殷彝用其义刑义杀勿庸以次汝封乃汝尽逊曰时叙惟曰未有逊事【义宜也次次舍之次逊顺也申言敷陈是法与事罚断以殷之常法矣又虑其泥古而不通又谓其刑其杀必察其宜于时者而后用之既又虑其趋时而徇已又谓刑杀不可以就汝封之意既又虑其刑杀虽已当罪而矜喜之心乘之又谓使汝刑杀尽顺于义虽曰是有次叙汝当惟谓未有顺义之事盖矜喜之心生乃怠惰之心起刑杀之所由不中也可不戒哉】纂注【孔氏曰用旧法典刑宜于时世者陈氏大猷曰罚独言之则兼刑杀上文殷罚有伦是也与刑杀对言则罚轻刑重杀尤重也夏氏曰又湏用其刑杀之合于义者不可使是法司观望于汝遂屈法以就汝意　新安陈氏曰虽尽逊而惟曰未逊心常不自足则虚明公正之体不失而审慎矜恤之念常存刑罚之不中者鲜矣即吕刑所谓虽休勿休曽子所谓如得其情则哀矜而勿喜也】已汝惟小子未其有若汝封之心朕心朕德惟乃知【已者语辞之不能已也小子防小之称言年虽少而心独善也尔心之善固朕知之朕心朕德亦惟尔知之将言用罚之事故先发其良心焉】纂注【新安胡氏曰能慎罚者汝之心欲汝慎罚者我之心我之心惟欲以德行罚耳我之与汝心实相知所以深相孚契相戒饬也】凡民自得罪冦攘奸宄杀越人于货暋不畏死罔弗憝【越颠越也盘庚云颠越不恭暋强憝恶也自得罪非为人诱防以得罪也凡民自犯罪为盗贼奸宄杀人颠越人以取财货强狠亡命者人无不憎恶之也用罚而加是人则人无不服以其出乎人之同恶而非即乎吾之私心也特举此以明用罚之当罪】纂注【唐孔氏曰颠越人谓不死而伤　夏氏曰此不待教而诛之者也　陈氏大猷曰此一节上下疑有阙文　吕氏曰説者以凡民自得罪以下与上文不叶盖举一端以为证騐也盖谓如此等罪之人人所同恶而刑加焉岂容以次汝封乎所谓刑加于自犯之罪也用刑皆如此则契公理矣所刑苟非人所同恶是移法就已也　新安陈氏曰吕説竒蔡亦畧取之然平心读此五句实与上文不贯阙之良是】王曰封元恶大憝矧惟不孝不友子弗只服厥父事大伤厥考心于父不能字厥子乃疾厥子于弟弗念天显乃弗克恭厥兄兄亦不念鞠子哀大不友于弟惟吊兹不于我政人得罪天惟与我民彜大冺乱曰乃其速由文王作罚刑兹无赦【大憝即上文之罔弗憝言冦攘奸宄固为大恶而大可恶矣况不孝不友之人而尤为可恶者当商之季礼义不明人纪废壤子不敬事其父大伤父心父不能爱于乃疾恶其子是父子相夷也天显犹孝经所谓天明尊卑显然之序也弟不念尊卑之序而不能敬其兄兄亦不念父母鞠养之劳而大不友其弟是兄弟相贼也父子兄弟至于如此苟不于我为政之人而得罪焉则天之与我民彜必大泯灭而紊乱矣曰者言如此则汝其速由文王作罚刑此无赦而惩戒之不可缓也】辑録【元恶大憝详文意当从王氏惟吊兹惟痛悯此得罪之人也不于我政人得罪悯痛之深恨不自我得罪也叶说虽好然不罪之则民彝泯乱也广】纂注【蔡氏元度曰先责子之不孝然后责父之不慈先责弟之不恭然后责兄之不友周礼有不孝不弟之刑而无不慈不友之罪即此意也　林氏曰吊读为吊闵之吊吊悯其悖人伦如此无乃我正人之罪乎　张氏曰民之秉彝民彝常性之谓也　吕氏曰前言殷罚殷彝此言文王作罚刑者殷罚常事用之父子兄弟之狱则用文王之法经纣之恶人伦戕败文王于维持纲常之罚有作焉如地官不孝不弟之刑之类故以殷罚治殷俗因人情之所安也以文王罚刑诛不孝不友拨殷乱之所在也新安陈氏曰案前已告康叔明德以作新民矣此言慎罚而速惩不孝不友者盖已致新民之功不率而后方严齐民之刑何用法峻急之有又案此章孔注甚明蔡传从之当矣】不率大戞矧惟外庶子训人惟厥正人越小臣诸节乃别播敷造民大誉弗念弗庸瘝厥君时乃引恶惟朕憝已汝乃其速由兹义率杀【戞法也言民之不率教者固可大寘之法矣况外庶于以训人为职与庶官之长及小臣之有符节者乃别布条教违道干誉弗念其君弗用其法以病君上是乃长恶于下我之所深恶也臣之不忠如此刑其可已乎汝其速由此义而率以诛戮之可也　案上言民不孝不友则速由文王作罚刑兹无赦此言外庶子正人小臣背上立私则速由兹义率杀其曰刑曰杀若用法峻急者盖殷之臣民化纣之恶父子兄弟之无其亲君臣上下之无其义非绳之以法示之以威殷民孰知不孝不义之不可干哉周礼所谓刑乱国用重典者是也然曰速由文王曰速由兹义则其刑其罚亦仁厚而已矣】纂注【孔氏曰戞常也凡民不循大常之教犹刑之无赦　吕氏曰然叔不以身率之则亦大戞戞乎其难哉　真氏曰吕説似得之与下叚相应盖戞者二物相击之谓　一説戞击也承上文如此而犹不率从乃大戞击以痛惩之上文冦攘杀越乃不待教而诛者此则教之不改而后诛之者也　新安陈氏曰不率大戞一句或以属上文或以属下文不胜异説孔训戞为常固不通蔡训戞为法亦未见所本后一説其庶几乎然此句合阙疑　孔氏曰今徃之国当分别播布德教以立民大善之誉　林氏曰况汝卫国之臣如庶子者与众官之长及诸小臣皆当分别其善恶以播敷教化而造成斯民善誉然后无旷其职苟不念此不用此以病其君是乃长于为恶朕亦将恶之矣率杀谓案法杀之也　吴氏曰速由兹义率杀即前文王所作罚刑无非义也　王氏日休曰前言速由文王作罚刑此言兹义岂非指文王之义刑乎】亦惟君惟长不能厥家人越厥小臣外正惟威惟虐大放王命乃非德用乂【君长指康叔而言也康叔而不能齐其家不能训其臣惟威惟虐大废弃天子之命乃欲以非德用治是康叔且不能用上命矣亦何以责其臣之瘝厥君也哉】辑録【乃非德用乂言汝若寛纵则小臣外正皆得为威虐汝之为此欲以德乂民而实非德也姑息而已苏等説惩王氏之一槩以寛为説恐非圣人刑人正法之意也】纂注【林氏曰不能厥家人如左传云不能其大夫至于君祖母以及国人也　薛氏曰能与柔远能迩之能同】汝亦罔不克敬典乃由裕民惟文王之敬忌乃裕民曰我惟有及则予一人以怿【汝罔不能敬守国之常法由是而求裕民之道惟文王之敬忌敬则有所不忽忌则有所不敢期裕其民曰我惟有及于文王则予一人以悦怿矣此言谨罚之终也穆王训刑亦曰敬忌云】辑録【文王之敬忌忌恶也】纂注【林氏曰典者天叙之典即父子兄弟之常道敬典者敬敷五教也裕民即在寛是也不专以严刑峻罚廹切之则无不敬典而用以裕民寛以诱之则易直子谅之心油然生矣然尔之裕民岂他求哉惟文王之敬忌而已敬则有所尊而能顺其所为忌则有所畏而能戒其所不为　陈氏大猷曰民之不孝不友由不知敬五典也敬则律己严而感率者尽裕则待人寛而从容自从然敬典而不知忌刑亦非所以全裕民之道惟法文王之敬典忌刑乃能裕民耳弗念弗庸既以为朕憝则敬忌裕民人其有不怿乎　唐孔氏曰敬忌谓敬德忌刑　新安陈氏曰前之速由文王罚刑速由兹义率杀两言速由何其速也始欲其以刑齐民以惩戒人之恶习终欲其以身率人以容养人之善心其急其缓竝行而不相悖也陈氏大猷曰此上三节疑有错简诸家皆意其然耳】王曰封爽惟民廸吉康我时其惟殷先哲王德用康乂民作求矧今民罔廸不适不廸则罔政在厥邦【此下欲其以德用罚也求等也诗曰世德作求言明思夫民当开导之以吉康我亦时其惟殷先哲王之德用以安治其民为等匹于商先王也廸即廸吉康之廸况今民无导之而不从者苟不有以导之则为无政于国矣廸言德而政言刑也前既严之民又严之臣又严之康叔此则武王之自严畏也】纂注【孔氏曰明惟治民之道而善安之治民乃欲求等商先智王　林氏曰我今其惟殷先哲王之德可用以安治斯民者作起而求之求如敏以求之之求　陈氏曰以作民之求君者民之所求也王弼曰无者求有有者不求于无危者求安安者不求于危　真氏曰欲导民于吉康其何以哉惟于殷先哲王之德用以康乂民者作而求之而已盖先哲王之所为无非导民吉康之道也导之以仁义而民趋于仁义导之以孝弟而民趋于孝弟此则所谓吉康也政者所以正民不能导民俾知所适尚何政之有古之所谓政者合教化而言后世所谓政者离教化而言　新安陈氏曰作求林说为优】王曰封予惟不可不监告汝德之説于罚之行今惟民不静未戾厥心廸屡未同爽惟天其罚殛我我其不怨惟厥罪无在大亦无在多矧曰其尚显闻于天【戾止也又言民不安静未能止其心之狠疾廸之者虽屡而未能使之上同乎治明思天其殛罚我我何敢怨乎惟民之罪不在大亦不在多苟为有罪即在朕躬况曰今庶羣腥秽之德其尚显间于天乎】纂注【新安陈氏合孔林陈三説以补之曰我惟不可不监视古义即指文王明德慎罚之义故告汝以德之説于罚之行之时盖欲以德行罚而非以罚行罚也今惟民不安静未定其心廸之虽屡而犹未同民之不静未同天将不罪民而罪导民者故爽明惟天其将殛罚我矣我其不当怨也惟其罪不在大与多一毫不尽且为有罪况曰其已上显闻于天而欲逭天之罚殛可乎爽惟天其罚殛我与爽惟民廸吉康同爽惟盖当时语此王责己以励康叔也要之此等语言多不可强解难通者不如阙之】王曰呜呼封敬哉无作怨勿用非谋非彝蔽时忱丕则敏德用康乃心顾乃德远乃猷裕乃以民宁不汝瑕殄【此欲其不用罚而用德也叹息言汝敬哉母作可怨之事勿用非善之谋非常之法惟断以是诚大法古人之敏徳用以安汝之心省汝之徳逺汝之谋寛裕不迫以待】【民之自安如是则不汝瑕疵而弃絶矣】辑録【蔽时忱陈説陋至诚为小人所卖】纂注【陈氏曰毋作致怨之事用败事之谋变常之法皆起怨之道也蔽如一言以蔽之之蔽惟断以至诚则能不惑于非谋非彝矣心之不安则必喜异而厌常德之不顾则无内省之实猷之不远则贪目前之利忘他日之患凡此皆塞于不诚也　陈氏大猷曰为治有不易之定论通行之常道明德慎罚是也舍是则为非谋非彝王恐叔惑于邪説异术谓民难以德化易以刑服如封德彝之惑太宗者故戒以勿用而惟断以至诚也丕则敏德大法古人之敏德如上章法文王之明德作求殷先哲王德是也虑其悠悠而欲其汲汲故以敏德言又恐其欲速也故又欲其安汝心安则恐其警省不至也故又欲其回顾汝德顾则又恐其察虑之太廹也故又欲其远汝谋庶能优防寛裕而与民相安矣　真氏曰裕乃以民宁不必言行寛政但自无作怨以下数句行之优裕即所以致民之宁而民不瑕絶之也盖为善未至于优裕皆勉强也与前德裕乃身之裕同至此则不言用罚而纯言用徳矣】王曰呜呼肆汝小子封惟命不于常汝念哉无我殄享明乃服命高乃听用康乂民【肆未详惟命不于常善则得之不善则失之汝其念哉毋我殄絶所享之国也明汝侯国服命高其听不可卑忽我言用安治尔民也】纂注【尔雅曰肆今也　复斋董氏曰肆语辞如肆徂厥敬劳肆徃奸宄皆语辞也　陈氏大猷曰无使我所与尔之爵土殄絶而不能享也服命即所服受之诰命高乃听犹尊所闻　孔氏曰高汝听听先王道德之言　苏氏曰高乃听听于古也告以文考先哲王之道所听岂不髙乎】王若曰徃哉封勿替敬典听朕告汝乃以殷民世享【勿废其所敬之常法听我所命而服行之乃能以殷民而世享其国也世享对上文殄享而言】辑録【殄享世享皆享于天子广】纂注【李氏杞曰康诰一篇始终以敬哉敬典为言是知致敬之道乃修身治民之本康叔所以化商民之纲要莫大于此　新安陈氏曰勿替所当敬之典常即前所谓罔不克敬典者篇将终复申言之大学引惟命不于常而断之曰道善则得之不善则失之矣弗念弗听则殄享不善而失之也敬典徳告则世享善则得之也武王封康叔拳拳反覆于文王明德慎罚之家法无虑数百言末复以天命之无常享国之难必者警戒之康叔实能敬听而力行其言衞之享国卒与周家相为长乆吁岂偶然哉】
　　酒诰【商受酗酒天下化之妹土商之都邑其染恶尤甚武王以其地封康叔故作书诰教之云今文古文皆有　案吴氏曰酒诰一书本是两书以其皆为酒而诰故误合而为一自王若曰明大命于妹邦以下武王告受故都之书也自王曰封我西土棐徂邦君以下武王告康叔之书也书之体为一人而作则首称其人为众人而作则首称其众为一方而作则首称一方为天下而作则首称天下君奭书首称君奭君陈书首称君陈为一人而作也甘誓首称六事之人汤誓首称格汝众此为众人而作也汤诰首称万方有众大诰首称大诰多邦此为天下而作也多方书为四国而作则首称四国多士书为多士而作则首称多士今酒诰为妹邦而作故首言明大命于妹邦其自为一书无疑案吴氏分篇引证固为明甚但既谓专诰毖妹邦不应有乃穆考文王之语意酒诰专为妹邦而作而妹邦在康叔封圻之内则明大命之责康叔实任之故篇首专以妹邦为称至中篇始名康叔以致诰其曰尚克用文王教者亦申言首章文王诰毖之意其事则主于妹邦其书则付之康叔虽若二篇而实为一书虽若二事而实相首尾反复参究葢自为书之一体也】辑録【当初周公使管蔡者想见时好在必不疑他后来必是武庚与商之顽民毎日将酒去灌防他乘醉以语言离间之曰你是兄却出来在此周公是弟反执大权以临天下管蔡獃想得被这几个唤动了所以流言説公将不利于孺子这个都是武庚与商之顽民教他所以使得这管蔡如此后来周公所以做酒诰丁寕如此必是当日因酒做出许多事中间想煞有説话而今书传只载得大防其中更有几多机变曲折在僴徐孟宝问扬子云言酒诰之篇俄空焉荅曰孔书以巫蛊事不曾传汉儒不曾见者多如郑康成晋杜预皆然想扬子云亦不曽见大雅】纂注【林氏曰纣以酒亡国余习犹存酒诰所以作也　新安陈氏曰此篇初以酗酒戒妹土之人不专为康叔言后方呼康叔名以丁宁之至末云矧汝刚制于酒则专戒康叔之身欲其以身率国人也】
　　王若曰明大命于妹邦【妹邦即诗所谓沬郷篇首称妹邦者诰命专为妹邦发也】纂注【孔氏曰妹地纣所都朝歌以北是　薛氏曰妹古沬字沬水名因水名地　新安陈氏曰提起头説今明大命令于妹邦大命即下文是】乃穆考文王肇国在西土厥诰毖庶邦庶士越少正御士朝夕曰祀兹酒惟天降命肇我民惟元祀【穆敬也诗曰穆穆文王是也上篇言文王明德则曰显考此篇言文王诰毖则曰穆考言各有当也或曰文王世次为穆亦通毖戒谨也少正官之副贰也文王朝夕勑戒之曰惟祭祀则用此酒天始令民作酒者为大祭祀而已西土庶邦远去商邑文王诘毖亦谆谆以酒为戒则商邑可知矣文王为西伯故得诰毖庶邦云】纂注【新安陈氏曰案昭穆之穆与左传合不易之论以穆考为穆穆之穆则诗称武王曰率见昭考此昭字又如何训邪穆穆之证非也　王氏炎曰官正曰长亚曰少御事治事之臣也有正有少　唐孔氏曰世本云仪狄造酒又云杜康造酒本人以意为之今言天降命盖人为亦天之所使也　吕氏曰天下之物无一不本于天以酒论之麯蘖水火之剂皆天所为天之降命所以使民置此酒者以祭祀无酒无以荐馨香非以资人之酣饮也后人失其本意乃以此得祸而亦曰天降者天理不在人心外民为酒所困即天之降威也林氏曰非大祀而用酒则非天之所以降命之本意矣】天降威我民用大乱防德
　　亦罔非酒惟行越小大邦用防亦罔非酒惟辜【酒之祸人也而以为天降威者祸乱之成是亦天尔箕子言受酗酒亦曰天毒降灾正此意也民之防德君之防邦皆由于酒防德故言行防邦故言辜】辑録【朱子谓南轩酒诰一叚觧天降命天降威处诚千百年儒者所不及今备载其説曰酒之为物本以奉祭祀供賔客此即天之降命也而人以酒之故至于失德防身即天之降威也释氏本恶天之降威者乃并与天之降命者去之吾儒则不然去其降威者而已降威者去而降命者自在如饮食而至于暴殄天物释氏恶之必欲食蔬茹吾儒则不至于暴殄而已衣服而至于穷极奢侈释氏恶之必欲衣壊色之衣吾儒则去其奢侈而已至于恶滛慝而絶夫妇吾儒则去其滛慝而已释氏本恶人欲并与天理之公者去之吾儒去人欲所谓天理者昭然矣譬如水焉释氐恶其泥沙之浊而窒之以土不知土既窒则无水可饮矣吾儒不然澄其泥沙而水之清者可酌此儒释之分也叶绍翁四朝闻见録】纂注【林氏曰圣人所为而以为天降命人以酒防德防邦皆自作孽而以为天降威盖古人于事之成败未尝不归之天天虽高高在上人之起居动静未有不与之俱者则人之所为孰非天之所为哉　陈氏曰此文王诰毖庶邦庶士之辞　新安陈氏曰天降命与天降威当对观设酒之初意本为祭祀乃天之降命也酒之流生祸亦天之降威也酒一而已用以祀者此酒也防德防邦者亦此酒也天理人欲同行异情人之于酒知其祭祀而本于降命之天又能于燕饮而凛然知有降威之天则天理行而人欲窒方无酒祸矣　史氏渐曰吾窃喜衞人何其服酒诰之训世守于无穷也始也商俗滛湎武王以酒诰戒之逮幽王之世上下沈湎衞武公作賔之初筵以见衞人非特一时闻训不敢自越于禁防人能以其所以为禁防者传为子孙法焉】文王诰教小子有正有事无彝酒越庶国饮惟祀德将无醉【小子少子之称以其血气未定尤易纵酒防德故文王专诰教之有正有官守者有事有职业者无毋同彝常也毋常于酒其饮惟于祭祀之时然亦必以德将之无至于醉也】纂注【陈氏大猷曰此文王又诰教庶邦庶士之小子林氏曰禁于未发之谓豫发然后禁则扞格而难胜故汤训蒙士文王教小子穆王告幼子童孙与易养蒙】
　　【一也　苏氏曰有正有所治也有事有所作也溺酒则正事旷矣故不可彝酒　陈氏曰有正有官以治之有事民各有业也有官则不敢饮有事则不暇饮　林氏曰无常者非不饮也葢不可非所当饮而饮之故于庶国之饮者惟因赐祀胙而已　吕氏曰以德将之不至于醉中无所主则为麯蘖所迷矣】惟曰我民廸小子惟土物爱厥心臧聪听祖考之彞训越小大德小子惟一【文王言我民亦常训导其子孙惟土物之爱勤稼穑服田畆无外慕则心之所守者正而善日生为子孙者亦当聪听其祖父之常训不可以谨酒为小德小德大德小子惟一视之可也】纂注【吕氏曰大扺纵酒者多不事稼穑勤稼心臧者必不暇纵酒听贵聪不聪则诲谆谆听藐藐矣当时饮酒者必以为小德无害于事但于大德用力足矣殊不知以酒为小德正病之根源也以为小而不戒必至纵而不已故欲其合而为一不可分彼为大德此为小德当以一体观之也　真氏曰民蒙文王之化亦各训廸子弟惟土地所生之物是爱故其心臧葢一溺于酒则必旁求珍异以自奉其欲广则其心蠧矣是时为子弟者亦各聦听祖考之常训训之常则入于耳者熟听之聦则志于心也恪故于小大之德视之惟一不以谨酒为小焉谨酒非小德则腆酒非小过亦明矣】妹土嗣尔股肱纯其艺黍稷奔走事厥考厥长肇牵车牛远服贾用孝养厥父母厥父母庆自洗腆致用酒【此武王教妹土之民也嗣续纯大肇敏服事也言妹土民当嗣续汝四肢之力无有怠惰大修农功服劳田畆奔走以事其父兄或敏于贸易牵车牛远事贾以孝养其父母父母喜庆然后可自洗腆致用酒洗以致其洁腆以致其厚也薛氏曰或大修农功或逺服商贾以养父母父母庆则汝可以用酒也】纂注【息斋余氏曰惟天不畀纯侵戎我国家纯皆作纯字絶句而妹土嗣尔股肱纯则以纯字属下句何邪　孔氏曰今徃当使妹土之人继汝股肱之教为纯一之行其当勤种黍稷奔走事其父兄农功既毕始牵车牛载其所有求易所无远行贾卖用其所得珍异孝养其父母其父母善子之行子乃自洁厚致用酒养也　葵初王氏曰肇训敏未有晓证之经中肇修肇造孔训只作始为归路　新安陈氏曰何以见其纯一之行以先艺黍稷后远服贾无非续其股肱之力而其用心惟在于事考长养父母未尝分心于他适也先用心于黍稷余力始从事于服贾见急于务本而不急于逐末亦风俗之厚也服田与服贾者皆以孝养为心尚奚暇于纵酒哉　吕氏曰前禁酒如此之严至此复教之使用酒者圣人之教至于断絶人情则不行所以闭其饮酒之门者多矣故开其一而使之有节但不可逾此节耳　真氏曰此兼农商言之于理为长】庶士有正越庶伯君子其尔典听朕教尔大克羞耇惟君尔乃饮食醉饱丕惟曰尔克永观省作稽中德尔尚克羞馈祀尔乃自介用逸兹乃允惟王正事之臣兹亦惟天若元德永不忘在王家【此武王教妹土之臣也伯长也曰君子者贤之也典常也羞养也言其大能养老也惟君未详丕惟曰者大言也介助也用逸者用以宴乐也言尔能常常反观内省使念虑之发营为之际悉稽乎中正之德而无过不及之差则德全于身而可以交于神明矣如是则庶几能进馈祀尔亦可自副而用宴乐也如此则信为王治事之臣如此亦惟天顺元德而永不忘在王家矣案上文父母庆则可饮酒克羞耇则可饮酒羞馈祀则可饮酒本欲禁絶其饮今乃反开其端者不禁之禁也圣人之教不廹而民从者此也孝养羞耇馈祀皆因其良心之发而利导之人果能尽此三者且为成德之士矣而何忧其湎酒也哉】纂注【孔氏曰汝大能进老成人之道则为君矣如此汝乃饮食醉饱之道能考中德则汝庶几能进馈食于祖考矣　王氏曰非耇老不敢醉饱陈氏大猷曰惟君上下疑有阙文　林氏曰大能进德至于耇老则尔得以饮食醉饱盖先王养老之礼执酱执爵割牲奉俎凡以致其醉饱耳作而稽于中德未尝过差则庶几能进馈食于祖考乃自助而用逸也防德防邦皆以为天之降威则永观省稽中德者天安得不若其元德乎　新安陈氏曰蔡氏于羞耇之羞训养羞馈祀之羞训进不如古注皆训为进自介之介愚窃谓刚介以自守也当如介如石不以三公易其介之介自介以用逸则以介然自守之节操用于欢然自逸之宴乐以介用逸非以逸为逸虽逸而不过矣此数句以稽中德为主能稽中德则无过不及饮惟见于羞馈祀而非祀不饮逸必持之以介而非介不逸以此乃可为王正事之臣以此天亦若其元德由中德可充之为大德也德之一字为酒诰一篇之纲领譬之救千丈浑之一寸胶也上文之德将无醉下文之经德德显德馨与此之稽中德若元德实互相照应云】王曰封我西土棐徂邦君御事小子尚克用文王教不腆于酒故我至于今克受殷之命【徂徃也辅佐文王徃日之邦君御事小子也言文王毖酒之教其大如此】纂注【新安胡氏曰蔡氏训棐徂本孔氏当阙之　陈氏大猷曰风康叔法之以率臣民也自首篇至此欲其法文王　真氏曰夫有司之不腆酒于天命何预而王乃以克受殷命为职此之由何邪但观幽厉陈隋之朝上下沈酣以致坠失天命则谨酒而受天命复何疑哉　吴氏曰凡称我皆武王自谓也余谓三篇皆武王书观此一节可以无疑矣或者终谓周公伐成王之言何为三篇无一言及武王周公达孝不应遽忘之若是也若果周公之言则尚克用文王教不腆于酒之下但继以故我至于今克受殷之命乃周公受之而武王不与也无是理矣】王曰封我闻惟曰在昔殷先哲王廸畏天显小民经德秉哲自成汤咸至于帝乙成王畏相惟御事厥棐有恭不敢自暇自逸矧曰其敢崇饮【以商君臣之不暇逸者告康叔也殷先哲王汤也迪畏者畏之而见于行也畏天之明命畏小民之难保经其德而不变所以处已也秉其哲而不惑所以用人也汤之垂统如此故自汤至于帝乙贤圣之君六七作虽世代不同而皆能成就君德敬畏辅相故当时御事之臣亦皆尽忠辅翼而有责难之恭自暇自逸犹且不敢矧曰其敢尚饮乎】纂注【唐孔氏曰周受命于殷兼卫居殷地故举殷代以酒兴亡为戒　林氏曰经德秉哲乃商先王持养到处　陈氏大猷曰经德秉哲乃畏天畏民之实　王氏炎曰御事犹言治事凡经言御事兼小大之臣皆可称也　新安陈氏曰上文言周受殷命故举殷代之以酒兴亡者以为戒此先言殷先王之以不酒而兴也廸畏以下数句与崇饮正相反商人以尚敬为法尚饮为戒曰畏曰恭皆尚敬之谓也尚敬则百善成尚饮则百邪生　真氏曰此章乃一篇之根本凡人敬则不纵欲纵欲则不敬商之君臣既一于敬举天下之物欲不足以动之况荒败于酒乎此正天理人欲相为消长之几宜深味之】越在外服侯甸男衞邦伯越在内服百僚庶尹惟亚惟服宗工越百姓里居罔敢于酒不惟不敢亦不暇惟助成王德显越尹人祗辟【自御事而下在外服则有侯甸男衞诸侯与其长伯在内服则有百僚庶尹惟亚惟服宗工国中百姓与夫里居者亦皆不敢沈于酒不惟不敢亦不暇不敢者有所畏不暇者有所勉惟欲上以助成君德而使之昭著下以助尹人祗辟而使之益不怠耳成王顾上文成王而言祗辟顾上文有恭而言吕氏曰尹人者百官诸侯之长也指上文御事而言】纂注【陈氏大猷曰越及也伯诸侯之长内服畿内也庶尹众官之正乐正酒正之类亚次大夫惟服奔走服事之人下士府史之属宗工尊官及百官族姓不仕而居闾里者朝廷君臣风化如此宜乎内外皆不敢于酒不敢畏而不敢纵耳不暇则有职者勤于职无职者勤于德自不暇饮纵之为亦不为也祗辟敬君也　陈氏经曰商先哲王以廸畏为心己之所行无非此畏子孙之所遵无非此畏羣臣之所效法无非此畏前乎此尧舜之兢业此畏也后乎此文王之不侮鳏寡武王之夙夜祗惧此畏也商先王恭行敬畏不惟其子孙能然王朝之御事皆然不惟御事皆然外服之诸侯内服之百官里居之百姓亦然以见君臣上下内外无一不在敬畏中岂惟不敢饮亦且不暇饮所以不暇者果何事哉上以助成君德之显明下以尽正人之道而自敬其法而已矣　新安陈氏曰此一全章言商先王之前后君臣内外一皆以敬畏修德为心故不暇湎酒而兴欲康叔法其所以兴也】我闻亦惟曰在今后嗣王酣身厥命罔显于民祗保越怨不易诞惟厥纵滛泆于非彝用燕防威仪民罔不尽伤心惟荒腆于酒不惟自息乃逸厥心疾很不克畏死辜在商邑越殷国灭无罹弗惟德馨香祀登闻于天诞惟民怨庶羣自酒腥闻在上故天降防于殷罔爱于殷惟逸天非虐惟民自速辜【以商受荒腆于酒者告康叔也后嗣王受也受沈酣其身昬迷于政命令不着于民其所祗保者惟在于作怨之事不肯悛改大惟纵滛泆于非彝泰誓所谓竒技滛巧也燕安也用燕安而防其威仪史记受为酒池肉林使男女倮而相逐其威仪之防如此此民所以无不痛伤其心悼国之将亡也而受方且荒怠益厚于酒不思自息其逸力行无度其心疾很虽杀身而不畏也辜在商邑虽灭国而不忧也弗事上帝无馨香之德以格天大惟民怨惟羣酗腥秽之德以开于上故上天降防于殷无有眷爱之意者亦惟受纵逸故也天岂虐殷惟殷人酗酒自速其辜尔曰民者犹曰先民君臣之通称也】纂注【苏氏曰祗适也适足以为怨仇之保　陈氏大猷曰殷先王之兴邦在于廸畏纣死灭且不畏此所以防邦也　真氏曰今之小人一醉之余急疾强很水火可入兵刃可蹈则受之情状可知矣　马氏曰古民人字通用　新安陈氏曰此继言纣以酒而亡也纣之君臣上下一以荒滛为心故沈于酒而亡欲康叔戒其所以亡也此章与前多相反相应前曰祀兹酒此曰弗惟德馨香祀庶羣自酒腥闻在上设酒初意本以祭祀今不以祭祀而惟用于羣饮无馨香之闻而惟腥秽之闻不亡何待前曰天降威小大邦用防罔非酒惟辜此曰天降防于殷惟民自速辜前乃泛言其理此专指殷亡之事以实其説也前曰自介用逸继曰不敢自逸此又曰不惟自息乃逸罔爱于殷惟逸自介用逸以介用逸也自逸乃逸惟逸以逸为逸也使不以刚介之介训之而但曰助曰副则与此所云逸者何以异哉】王曰封予不惟若兹多诰古人有言曰人无于水监当于民监今惟殷坠厥命我其可不大监抚于时【我不惟如此多言所以言汤言受如此其详者古人谓人无于水监水能见人之妍丑而己当于民监则其得失可知今殷民自速辜既坠厥命矣我其可不以殷民之失为大监戒以抚安斯时乎】纂注【新安陈氏曰此緫结上文引殷先哲王后嗣王两章而起下章欲康叔率羣臣以刚制酒之意】予惟曰汝劼毖殷献臣侯甸男衞矧太史友内史友越献臣百宗工矧惟尔事服休服采矧惟若畴圻父薄违农父若保宏父定辟矧汝刚制于酒【劼用力也汝当用力戒谨殷之贤臣与邻国之侯甸男卫使之不于酒也毖殷献臣侯甸男卫与文王毖庶邦庶士同义殷之贤臣诸侯固欲知所谨矣况太史掌六典八法八则内史掌八柄之法汝之所友者及其贤臣百寮大臣可不谨于酒乎太史内史献臣百宗工固欲知所谨矣况尔之所事服休坐而论道之臣服采起而作事之臣可不谨于酒乎曰友曰事者国君有所友有所事也然盛德有不可友者故孟子曰古之人曰事之云乎岂曰友之云乎服休服采固欲知所谨矣况尔之畴匹而位三卿者若圻父廹逐违命者乎若农父之顺保万民者乎若宏父之制其经界以定法者乎皆不可不谨于酒也圻父政官司马也主封圻农父教官司徒也主农宏父事官司空也主廓地居民谓之父者尊之也先言圻父者制殷人酒以政为急也圻父农父宏父固欲知所谨矣况汝之身所以为一国之视效者可不谨于酒乎故曰矧汝刚制于酒刚制亦劼毖之意刚果用力以制之也此章自远而近自卑而尊等而上之则欲其自康叔之身始以是为治孰能御之而况毖于酒德也哉】辑録【因论点书曰人説荆公穿凿只是好处亦用还他且如矧惟若畴止定辟古注从父字絶句荆公从违保辟絶句敻出诸儒之表道夫】纂注【王氏曰殷献臣谓献臣尝仕商而今里居者侯甸男衞谓四方诸侯接于衞者服休者以德为事谓在位者也服采者以事为事谓在职者也戒康叔劼毖于酒先当劼毖所賔所友所事之人亦畏相之类也　林氏曰康叔为诸侯长故劼毖及侯甸男衞上言殷献臣下言献臣之为百宗工者此献臣乃周官之致仕里居者　薛氏曰二史掌邦法在王朝则贰冡宰在侯国则居賔友之地　陈氏傅良曰诸侯有太史无内史内史惟天子有之内史是商故臣康叔所当亲之为友者也　苏氏曰酒非刚者不能制　吕氏曰刚制二字最有意当时酒之为病甚深苟泛泛悠悠则不能制　新安陈氏曰刚制固劼毖之意而用力加重焉亦前自介之意也此章有四矧字一节重于一节所职愈重则所戒愈严劼毖以上所戒勑言刚制以已所捡制言在羣臣则当谨上之戒在康叔则当防己之欲严于身以率其下也】厥或告曰羣饮汝勿佚尽执拘以归于周予其杀【羣饮者商民羣聚而饮为奸恶者也佚失也其者未定辞也苏氏曰予其杀者未必杀也犹今法曰当斩者皆具狱以待命不必死也然必立法者欲人畏而不敢犯也羣饮葢亦当时之法有羣聚饮酒谋为大奸者其详不可得而闻矣如今之法有曰夜聚晓防者皆死罪盖聚而为妖逆者也使后世不知其详而徒闻其名凡民夜相过者輙杀之可乎】纂注【孔氏曰我其择罪重者而杀之　林氏曰西土邦君御事小子克用文王教不腆于酒是周人已率教者也而或羣饮不可不严为之法商人则反是　史氏渐曰王非果于杀也饮至于羣坏风俗者也商人羣饮固已不善此风又及于周人则何以为国邪故于商人则待之以教而使悛于周人则严之以杀而使惧其云者非必杀也有杀之之理也语曰其然岂其然乎传曰天其或者其之为言有疑意存焉将间其恐惧修省之心而激其迁善远罪之念初不必于杀也　刘氏曰此书不责商民之滛而责在位之躬化商之故都大家世族犹多而康叔之百官有司自周而徃者亦有之自矧太史友以下皆康叔之百官有司也曰羣饮指此軰也使民为羣饮有司之事耳康叔以国君治之岂曰不可而何必归之于京师乎执归于周亦恐康叔之专杀曰予其杀严为之刑而未必杀也忠厚之意寓于严厉之言岂不明哉一篇始终之意皆以在位者为言而解者不察尽以民言之过矣】又惟殷之廸诸臣惟工乃于酒勿庸杀之姑惟教之【殷受导廸为恶之诸臣百工虽于酒未能遽革而非羣聚为奸恶者无庸杀之且惟教之】纂注【愚谓殷诸臣酒者勿杀而姑教之以其染恶深而被化浅也】有斯明享乃不用我教辞惟我一人弗恤弗蠲乃事时同于杀【有者不忘之也斯此也指教辞而言享上享下之享言殷诸臣百工不忘教辞不于酒我则明享之其不用我教辞惟我一人不恤于汝弗洁汝事时则同汝于羣饮诛杀之罪矣】纂注【王氏日休曰此三节皆王告康叔之辞　吕氏曰明享彰明使享禄位以示劝也　夏氏曰有此酒者将以明防为享祀之用非为羣饮设也此如文王毖庶邦庶士谓祀兹酒也若如此教之而不用我所教之辞时则可与前羣饮之人同杀之也亦一説】王曰封汝典听朕毖勿辩乃司民湎于酒【辩治也乃司有司也即上文诸臣百工之类言康叔不治其诸臣百工之酒则民之酒者不可禁矣】纂注【唐氏曰或曰诰毖或曰典听朕教或曰典听朕毖何也曰毖者为教之心教者为毖之辞　新安陈氏曰汝当常主于听我毖谨之言酒诰一篇始终以毖慎言始曰厥诰毖庶邦庶士将终曰劼毖殷献臣篇终又曰典聼朕毖毖之一辞一篇三致意又提其要以致谆切之训云案勿辩乃司民于酒説者不同句读亦异孔氏作一句读曰辩使也勿使汝所司之民沈于酒唐孔氏畧转一机谓勿使汝所司民之吏沈于酒吏当正身以率民也王氏曰汝司民有于酒则以正治之勿为之辩以为无罪苏氏曰当专一司以察沈若以泛责羣吏而不辩其司禁必不行矣吕氏读勿辩为句谓复有循旧习者汝不可辩说诿之旧习实乃所司牧之民于酒是谁之过欤蔡氏读勿辩乃司为句其説最优于诸家然此句恐有脱误不如阙之　愚谓古之为酒本以供祭祀灌地降神取其馨香下达求诸阴之义也后以其能养阳也故用之以奉亲养老又以其能合欢也故用之冠昬賔客然曰賔主百拜而酒三行又曰终日饮酒而不得醉焉未尝过也自禹饮仪狄之酒而防之宁不谓其太甚已而亡国之君败家之子接踵于后世何莫由斯然则文王之教不惟当明于妹邦家写一通犹恐覆车之不戒也】
　　梓材【亦武王告康叔之书谕以治国之理欲其通上下之情寛刑辟之用而篇中有梓材二字比稽田作室为雅故以为简编之别非有他义也今文古文皆有　案此篇大多不类自今王惟曰以下若人臣进戒之辞以书例推之曰今王惟曰者犹洛诰之今王即命曰也肆王惟德用者犹召诰之肆惟王其疾敬德王其德之用也已若兹监者犹无逸嗣王其监于兹也惟王子子孙孙永保民者犹召诰惟王受命无疆惟休也反复参考与周公召公进戒之言若出一口意者此篇得于简编断烂之中文既不全而进戒烂简有用明德之语编书者以与罔厉杀人等意合又武王之诰有曰王曰监云者而进戒之书亦有曰王曰监云者遂以为文意相属编次其后而不知前之所谓王者指先王而言非若今王之为自称也后之所谓监者乃监视之监而非啓监之监也其非命康叔之书亦明矣读书者优防涵泳沈潜反覆绎其文义审其语脉一篇之中前则尊谕卑之辞后则臣告君之语盖有不可得而强合者矣】辑録【吴才老辨梓材后半截不是梓材缘其中多是勉君乃臣告君之辞未尝如前一半称王曰乂称汝为上告下之辞亦有此理处谦又説梓材是洛诰中书甚好其他文字亦有错乱而移易得出人意表者然无如才老此様处恰恰好卓吴才老考究得梓材只前靣是告戒臣下其后都称王恐别是一篇不应王告臣下不称朕予而自称王断简残编无从考正只得于言语句读中有不晓者阙之又曰梓材后半篇又不知何处録得来此与他人言皆不领尝与陈同父言陈曰毎尝读亦不觉今思之诚然】
　　王曰封以厥庶民暨厥臣达大家以厥臣达王惟邦君【大家巨室也孟子曰为政不难不得罪于巨室孔氏曰卿大夫及都家也以厥庶民暨厥臣达大家则下之情无不通矣以厥臣达王则上之情无不通矣王言臣而不言民者率土之滨莫非王臣也邦君上有天子下有大家能通上下之情而使之无间者惟邦君也】纂注【陈氏大猷曰大家如晋六卿鲁三桓齐诸田楚昭屈景之类左传载封康叔分以殷民七族自陶氏至终葵氏即卫之大家也大家之情与国君常踈与国之臣民常亲盖臣民素服属于大家而大家之强阻亦臣民拥助之也国君能施仁政抚其臣民由臣民以达其情于大家则巨室之所慕一国慕之又由臣以达其情于天子而邦君之责尽矣　新安陈氏曰邦君处上下之间达王必自达大家始得罪于巨室者不公正而无以服其心也巨室难以强力服而可以公心化以庶民及臣达之是邦君一人之心其公正能通乎一国千万人之心以一国臣民千万人之心通达于大家之心以其下达者而上达其流通而无流滞也必矣】汝若恒越曰我有师师司徒司马司空尹旅曰予罔厉杀人亦厥君先敬劳肆徂厥敬劳肆徃奸宄杀人歴人宥肆亦见厥君事戕败人宥【恒常也师师以官师为师也尹正官之长旅众大夫也敬劳恭敬劳来也徂徃也歴人者罪人所过律所谓知情藏匿赀给也戕败者毁伤四肢靣目汉律所谓疻也此章文多未详】辑録【亦厥君先敬劳止戕败人宥之类都不成文理不可晓】纂注【新安胡氏曰蔡传仅训字而云此章文多未详信当阙之大意欲康叔率其臣以戒虐杀施寛宥也　玉篇疻之移之氏二反敺伤也】王啓监厥乱为民曰无胥戕无胥虐至于敬寡至于属妇合由以容王其效邦君越御事厥命曷以引养引恬自古王若兹监罔攸辟【监三监之监康叔所封亦受畿内之民当时亦谓之监故武王以先王啓监意而告之也言王者所以开置监国者其治本为民而已其命监之辞葢曰无相与戕杀其民无相与虐害其民人之寡弱者则哀敬之使不失其所妇之穷独者则聨属之使有所归保合其民率由是而容蓄之也且王所以责效邦君御事者其命何以哉亦惟欲其引掖斯民于生养安全之地而已自古王者之命监若此汝今为监其无所用乎刑辟以戕虐人可也】纂注【陈氏大猷曰周礼建牧立监以维邦国自黄帝已立左右监以监视万国监乃诸侯之长也康叔孟侯故称之为监　吕氏曰效如效马效羊之效致也致之邦君御事也　新安陈氏曰三篇意相承而相济康叔以卫侯为司冦故武王命之多及于刑康诰反覆于明德慎罚悉矣不得已而及于速由文王罚刑速由兹义率杀酒诰又以惩羣饮为务而曰予其杀时同于杀皆非得己也逮至梓材告戒于此终矣虑康叔因前二篇之屡及于杀而意或偏倚于刑也故此篇惟以尚寛宥无刑辟为言仁哉武王之心其帝舜刑期于无刑之心欤】惟曰若稽田既勤敷菑惟其陈修为厥疆畎若作室家既勤垣墉惟其涂塈茨若作梓材既勤朴斲惟其涂丹雘【稽治也敷菑广去草棘也疆畔也畎通水渠也涂塈泥饰也茨盖也梓良材可为器者雘采色之名敷菑以喻除恶垣墉以喻立国朴斲以喻制度武王之所己为也疆畎塈茨丹雘则望康叔以成终云尔】辑録【梓材一篇有可疑者如稽田垣墉之喻却与无胥戕无胥虐之类不相似以至于欲至于万年惟王子子孙孙永保民却又似洛诰之文乃臣戒君之辞非酒诰语也僴】纂注【苏氏曰敷治也陈氏大猷曰敷开垦也　尔雅田一嵗曰菑孙炎曰菑始去草也　孔氏曰陈列修治疆畔也左传如农之有畔　説文畎水小流也周礼匠人为沟洫广尺深尺曰畎　孔氏曰垣墙也马氏曰卑曰垣高曰墉　説文塈仰涂也　谷梁传焚雍门之茨范寗注茨谓茅葢屋也　陈氏大猷曰具麤曰朴致巧曰斲　唐孔氏曰雘是采色之名有青有朱丹雘则是朱色者】今王惟曰先王既勤用明德怀为夹庶邦享作兄弟方来亦既用明德后式典集庶邦丕享【先王文王武王也夹近也怀远为近也兄弟言友爱也泰誓曰友邦冡君方来者方方而来也既尽也先王尽勤用明德而怀来于上诸侯亦尽用明德而视效于下也后后王也式用也典旧典也集和辑也此章以后若臣下进戒之辞疑简脱误于此】纂注【唐孔氏曰夹者是人左右而夹之故言近夹音协　左传以夹辅周室夹音甲　陈氏曰人心尊君亲上之天惟用明德足以感动之怀来诸侯为已夹辅庶邦享上亲若兄弟各以其方而来其来享也亦皆尽用明德非勉强而然也式法也用明德则先王之典也后王式典法先王之用明德而已如是则集庶邦丕享矣前之庶邦享未尽丕享今曰丕享则无乎不享也　新安胡氏曰朱子既谓自此章以后为他书错简误缀于此则不当复以武王命康叔解之只作臣告君之辞可也】皇天既付中国民越厥疆土于先王【越及也皇天既付中国民及其疆土于先王也】辑録【尚书句读有长者如皇天既付中国民越厥疆土于先王是一句】肆王惟德用和怿先后迷民用怿先王受命【肆今也德用用明德也和怿和悦之也先后劳来之也迷民迷惑染恶之民也命天命也用慰悦先王之克受天命者也】纂注【陈氏大猷曰迷民未率故王惟德是用以和怿先后之和之使不乖怿之使不怨先引之于前后助之于后不惟以悦民心亦所以悦先王受命之心　新安陈氏曰蔡氏训肆为今未安肆故也遂也朱子曰承上起下之辞书中肆字在句首者如肆类于上帝肆嗣王丕承基绪肆惟王其疾敬德与上文肆徃奸宄肆亦见厥君事皆故与遂之意耳不必训为今也又案明德者人心虚灵不昧之理无上下之间亦无前后之间先王所勤用以怀诸侯诸侯所既用以享天子均用此明德也何上下之间乎王惟德用德即所谓明德后王所用以怿迷民及用以怿先王受命无非用此明德也何前后之间乎】已若兹监惟曰欲至于万年惟王子子孙孙永保民【已语辞监视也此人臣祈君永命之辞也案梓材有自古王若兹监罔攸辟之言而编书者误以监为句读而烂简适有已若兹监之语以为语意相类合为一篇而不知其句读之本不同文义之本不类也孔氏依阿其説于篇意无所发明王氏谓成王自言必称王者以觐礼考之天子以正遏诸侯则称王亦强释难通独吴氏以为误简者为得之但谓王啓监以下即非武王之诰则未必然也】纂注【新安陈氏曰已若兹监与自古王若兹监相似而实不同上文之监平声三监之监此之监去声监观之监已乎君其监观于兹臣所祈于君惟曰欲自今至于万年当为天下王王之子子孙孙永保民而已曰万年惟王若止于长有天下曰子子孙孙永保民则欲世王之长保安天下也意实公而非私于王家也其人臣祈君永命忠爱无穷之心欤读此篇只依朱子以残编错简读之庶其免于穿凿云　苏氏曰此书专言王惟不杀则子孙万年享国故以皇天所付为言详考大诰康诰酒诰梓材四篇反覆丁宁以杀为戒以不杀为德此易所谓聪明睿智神武而不杀者故周有天下八百余年后之王者以不杀享国以好杀殃其身及其子孙者多矣而世主不以为监小人又或附会六经以劝之杀悲夫殆哉唐末五代之乱杀人如饮食周太祖叛汉汉隐帝使开封尹刘铢屠其家百口太祖既克京师夜召其故人知星者赵延义问汉祚所以短促延义答曰汉本未亡以刑杀寃滥故不及期而灭时太祖方以兵围刘铢及苏逄吉第期灭其族闻延义言矍然□之诛止其身予读至此未尝不流涕太息故表其义以救世云　葵初王氏曰苏氏此论大为有劝戒有禆世主述作必有此等议论方可行世】









　　书传辑録纂注卷四
<经部,书类,书传辑录纂注>
　　钦定四库全书
　　书传辑録纂注卷五
　　元　董鼎　撰
　　召诰【左传曰武王克商迁九鼎于洛邑史记载武王言我南望三途北望征鄙顔詹有河粤詹洛伊毋远天室营周居于洛邑而后去则宅洛者武王之志周公成王成之召公实先经理之洛邑既成成王始政召公因周公之归作书致告逹之于王其书拳拳于厯年之久近反复乎夏商之废兴究其归则以諴小民为祈天命之本以疾敬徳为諴小民之本一篇之中屡致意焉古之大臣其为国家长远虑盖如此以召公之书因以召诰名篇今文古文皆有】纂注【王氏曰洛者天下之中以天事言止道里均焉见下自叙土中传非特如此而已惩三监之难毖殷顽民迁以自近洛距妹邦为近则易使之迁作王都焉则易以镇服也虽然镐京宗庙社稷官府宫室具在不可迁也故于洛邑会诸侯而已陈氏大猷曰成王实都镐京特往来朝诸侯祀清庙于洛故镐京谓之宗周以其为天下所宗也洛邑谓之东都又谓之成周以周道成于此也洛邑天下之至中丰镐天下之至险成王于洛邑定鼎以朝诸侯所以承天地冲和之气宅土中以莅四海其示天下也公于镐京定都以壮基本所以据天下形胜处上游以制六合其虑天下也逺汉唐竝建两京盖亦深识形势之所在而有得于周公成王之遗意欤林氏曰周自后稷始封于邰在汉右扶风□县夏后政衰稷之子不窋出奔于戎狄之间至孙公刘始立国于豳在栒邑豳乡十世至太王避狄人迁于岐山之下在姜阳县岐山文王迁于丰在鄠县东丰水武王迁于镐在长安西南昆明池所谓镐池也岐在邰西北无百里豳又在岐西北四百余里丰在岐山东南二百余里镐在丰东二十五里新安陈氏曰宅洛之事武王志之成王述之上告祖庙迭咨大臣一日而建千万年宅中图大之基谨重如此以至于召公因周公之归而作诰以告王序不及之何也宅中围大固难保大定功尤难王之在丰召之相宅固见宅中围大之难关召公拳拳以敬徳永命戒王敬不敬之异效凡七言之至谓不敬徳则必坠厥命其辞甚危见保大定功之尤难也愚案书説中冇朱子集解召诰及洛诰之半其闲闲出已説文义及分节处与蔡氏多异盖未定本也蔡已棳取之其余尚冇当采者今各入辑防纂注以备参考】
　　惟二月既望越六日乙未王朝步自周则至于丰【日月相望谓之望既望十六日也乙未二十一日也周镐京也去丰二十五里文武庙在焉成王至丰以宅洛之事告庙也】辑注【丰镐去洛邑三百里长安所管六百里王畿千里亦有横长处非若今世画图之为方也恐井田之制亦是此类此不可执画方之图以定之　或问周都丰镐则王畿之内当有西北之戎如此则稍甸县都如之何其可为也先生曰周礼一书圣人作为一代之法尔到不可用法处圣人须别有权变之道竝格言】纂注【王氏曰以朏望明魄纪月以甲子纪日书法也林氏曰汉志曰周公摄政七年二月乙亥朔庚寅既望】惟太保先周公相宅越若来三月惟丙午朏越三日戊申太保朝至于洛卜宅厥既得卜则经营【成王在丰使召公先周公行相视洛邑越若来古语辞言君公于丰迄逦而来也朏孟康曰月出也三日明生之名戊申三月五日也卜宅者用龟卜宅都之地既得吉卜则经营规度其城郭宗庙郊社朝市之位】纂注【林氏曰汉志曰三月甲辰朔三日丙午元城刘氏曰越若发语声来三月犹言明三月也息斋余氏曰越若朱子既采刘説见集解中冝从之不必言召公迤逦而来也】越三日庚戌太保乃以庶殷攻位于洛汭越五日甲寅位成【庶殷殷之众庶也用庶殷者意是时殷民已迁于洛故就役之也位成者左祖右社前朝后市之位成也】纂注【唐孔氏曰庚戌三月七日甲寅三月十一日也叶氏曰攻位者辟荆棘平髙下以定所经营之位也庶殷所迁殷民也雠民为役则友民可知林氏曰盘庚之迁亳太王之迁岐卫文之迁楚邱未尝不卜然君臣既有定议故至洛乃卜洪范所以先乃心卿士庶民而后卜筮也太王聿来胥宇而后爰契我龟衞文望楚与堂而后卜云其吉皆此类也】若翼日乙卯周公朝至于洛则达观于新邑营【周公至则徧观新邑所经营之位】纂注【唐孔氏曰乙卯十二日也苏氏曰案后篇是日再卜吕氏曰召公已成位周公方来观上相之体然也】越三日丁巳用牲于郊牛二越翼日戊午乃社于新邑牛一羊一豕一【郊祭天地也故用二牛社祭用太牢礼也皆告以营洛之事】纂注【唐孔氏曰丁巳十四日也戊午十五日也孔氏曰郊以后稷配故牛二唐孔氏曰记及公羊皆曰养牲必养二帝牛不吉以为稷牛吕氏曰郊祭天社祭地孔氏曰社稷共牢马氏曰言社则稷在其中　陈氏曰郊不曰新邑者郊在国外社在国内故也　王氏曰于尊以简为诚于卑以丰为贵故郊特牲而社稷太牢先祭告于郊社然后用工　陈氏大猷曰此盖即洛邑新立之郊社以告作洛于天地不告庙者在丰已告也时洛邑宗庙未成故至十二月始烝祭宗庙也】越七日甲子周公乃朝用书命庶殷侯甸男邦伯【书役书也春秋传曰士弥年营成周计丈数揣髙低度厚薄仭沟洫物土方议远迩量事期计徒庸虑材用书糇粮以令役于诸侯亦此意王氏曰邦伯者候甸男服之邦伯也庶邦冡君咸在而独命邦伯者公以书命邦伯而邦伯以公命命诸侯也】纂注【唐孔氏曰甲子二十一日也书赋功属役之书也候甸男服之邦伯不徧举五服者文略耳邦伯州收也　叶氏曰不及采卫者不以远役众也】厥旣命殷庶庶殷丕作【丕作者言皆趋事赴功也殷之顽民若未易役使者然召公率以攻位而位成周公用以书命而丕作殷民之难化者犹且如此则其悦以使民可知也】纂注【孔氏曰大作言劝事　陈氏大猷曰独言庶殷丕作则诸候可知新安胡氏曰观此则殷民之迁在未什洛之前必矣林氏曰召公营洛自戊申至甲寅七日而成周公继至自乙卯距甲子十日而用书庶殷丕作周召之规模】
　　【其敏如此緫而计之自成王至丰距甲子凡一月耳万年之业成于一月之间此岂后世可及哉　新安陈氏曰读此当参看洛诰洛诰曰予惟乙卯朝至于洛师我卜河朔黎水云云此云乙卯周公朝至于洛其日同但洛诰言是日再卜此不言者周公之吉卜不殊召公之吉卜也兼洛诰自详之此可略也乙卯至甲子十日乙卯日卜及逹观新营丙辰不言事盖丁巳戊午将行郊社大礼前一日养精神以无为也己未至癸亥五日又不言事乃将用书命丕作竭精神以有为也此五日中必会集臣庶计大数揣高卑等事役书一定然后甲子朝颁布之洛诰脱简之在廪诰者曰惟三月哉生魄周公初基止乃洪大诰治即是三月十六日己未戊午祭社后一日也曰大诰治即用书命丕作也细而考之脗合无间谁谓残编断简不可见圣人经理之微密哉】太保乃以庶邦冢君出取币乃复入锡周公曰拜首稽首旅王若公诰告庶殷越自乃御事【吕氏曰洛邑事毕周公将归宗周召公因陈戒成王乃取诸候贽见币物以与周公且言其拜手稽首所以陈王及公之意盖召公虽与周公言乃欲周公聫诸候之币与召公之诰并达之王谓洛邑已定欲诰告殷民其根本乃自尔御事不敢指言成王谓之御事犹今称人为执事也】辑録【据召诰文只説召公先至洛而周公继至不説成王亦来也然召公出取币入锡周公乃曰旅王若公其辞又多是戒成王未知如何先生曰此盖因周公以告于王耳荅潘子善】纂注【王氏曰庶邦冡君诸候会于洛者洛邑成而献币所以为礼且致变也新安陈氏曰作洛之急务在化殷人而化殷之大本在于王身下文遂详言之此召公纳忠之大者币特恭敬之寓焉耳取币独言庶邦而不及庶殷者盖用书命丕作无间于庶殷而取币陈王不及庶殷欤】呜呼皇天上帝改厥元子兹大国殷之命惟王受命无疆惟休亦无疆惟恤呜呼曷其奈何弗敬【此下皆告成王之辞托周公违之王也曷何也其语辞商受嗣天位为元子矣元子不可改而天改之大国未易亡而天亡之皇天上帝其命之不可恃如此今王受命固有无穷之美然亦有无穷之忧于是叹息言王曷其奈何弗敬乎盖深言不可以弗敬也又案此篇专主敬言敬则诚实无妄视听言动一循乎理好恶用舍不违乎天与天同徳固能受天明命也人君保有天命其有要于此哉伊尹亦言皇天无亲克敬惟亲敬则天与我一矣尚何踈之有】辑録【比数句者一篇之大旨也元子者天之元子也书説】纂注【新安胡氏曰下文以至终篇不过反覆敷演此数句之意耳　吕氏曰人君代天作子是为天之长子　真氏曰大明诗云天位殷适使不挟四方亦改厥元子大国殷命之意　新安陈氏曰此元子字当与下文元子哉对观元子天之元子即大君者吾父母宗子之意此元子谓殷纣后元子谓成王天命靡常人君所以保天命惟有敬耳昔殷元子尝受天命矣天竟改其命而王受之固有无穷之美然今日之受安知不为他日之改是亦有无穷之忧也何可以不敬哉此一节始曰呜呼末又曰呜呼元老大臣拳拳忠爱嗟叹以深警上心不能自己之至情也】天既遐终大邦殷之命兹殷多先哲王在天越厥后王后民兹服厥命厥终智藏瘝在夫知保抱持厥妇子以哀吁天徂厥亡出执呜呼天亦哀于四方民其眷命用懋王其疾敬徳【后王后民指受也此章语多难解大意谓天既欲远絶大邦殷之命矣而此殷先哲王其精爽在天冝若可恃者而商纣受命卒致贤智者退藏病民者在位民困虐政保抱持其妻子哀号呼天徃而逃亡者出见拘执无地自容故天亦哀民而眷命用归于勉徳者天命不常如此今王其可不疾敬徳乎】纂注【孔氏曰殷多先哲王精神在天不能救者以纣不行敬故　汉上朱氏曰人之死各返其根体魄阴也故降而在下魂气阳也故升而在上则无不之矣众人物欲蔽之故魂防而气不能升惟圣人清明在躬志义如神故其死也精神在天与天为一　叶氏曰智藏瘝在言至纣而愚其智则藏而独病民之心存也吁和也祈和于天也　唐孔氏曰夫犹人也言人人皆然新安胡氏曰当如所谓故夫致死焉之夫袁氏曰疾敬徳者更无等待迟疑只今便下手新安陈氏曰祖宗之不可凭藉如此言外之意盖谓成王今日安可尽恃太王王季文武也此章言天命不可恃祖宗不可恃惟敬徳庶可凝固天命而迓续祖徳尔敬徳而言疾最有力盖人心操则存舍则亡必着精神汲汲用工则庄敬日强而能敬苟悠悠玩怠则安肆日偷而不能敬矣后又言肆惟王其疾敬徳一篇纲领在敬字而敬之工夫又在疾字】相古先民有夏天迪从子保面稽天若今时旣坠厥命今相有殷天迪格保面稽天若今时既坠厥命【从子保者从其子而保之谓禹传之子也面郷也视古先民有夏天固启迪之又从其子而保佑之禹亦面考天心敬顺无违冝若可为后世慿借者今时已坠厥命矣今视有殷天固启迪之又使其格正夏命而保佑之汤亦面考天心敬顺无违冝亦可为后世慿借者今时已坠厥命矣以此知天命诚不可恃以为安也】辑録【此一节间有不可晓处书说】纂注【林氏曰格与惟帝降格于夏之格同天启迪之又降格而保佑之降格谓下临之也新安陈氏曰从其子而保之即孟子天与子则与子之意开万世子之端自禹始故于夏言从子保而于商只言格保蒙上文也两面稽天若即对越在天之意此一节盖谓天与祖宗皆不可恃也】今冲子嗣则无遗夀耇曰其稽我古人之徳矧曰其有能稽谋自天【稽考矧况也幼冲之主于老成之臣尤易踈逺故召公言今王以童子嗣位不可遗弃老成言其能稽古人之徳是固不可遗也况言其能稽谋自天是尤不可遗也稽古人之徳则于事有所证稽谋自天则于理无所遗无遗夀耇盖君天下者之要务故召公特首言之】辑録【已陈夏商敬徳坠命之所由又戒王也书説】呜呼有王虽小元子哉其丕能諴于小民今休王不敢后用顾畏于民碞【召公叹息言王虽幼冲乃天之元子哉谓其年虽小其任则大也其者期之辞也諴和碞险也王其大能諴和小民为今之休美乎小民虽至徴而至为可畏王当不敢缓于敬徳用顾畏于民之碞险可也】纂注【苏氏曰民犹水也水能载舟亦能覆舟物无险于民者矣新安陈氏曰諴于小民而今休矣犹欲王汲汲于畏民碞者盖民之碞险可畏常伏于大和盛美之中恃其已和且美而不回顾却虑以畏之则福兮祸所伏矣此所以为险也是以荘生曰人心险于山川】王来绍上帝自服于土中旦曰其作大邑其自时配皇天毖祀于上下其自时中乂王厥有成命治民今休【洛邑天地之中故谓之土中王来洛邑继天出治当自服行于土中是时洛邑告成成王始政故召公以自服土中为言又举周公尝言作此大邑自是可以对越上天可以飨荅神只自是可以宅中图治成命者天之成命也成王而能绍上帝服土中则庶几天有成命治民今即休美矣王氏曰成王欲宅洛邑者以天事言则日东景朝多阳日西景夕多隂日南景短多暑日北景长多寒洛天地之中风雨之所会隂阳之所和也以人事言则四方朝聘贡赋道里均焉故谓之土中】辑録【言王来居洛邑继天为治服事也土中洛邑为天下中也林氏以此句王来为王亦至洛邑之验恐未必然但王命来此定邑耳　称周公言当作太邑而自此以祀上帝以及慎祀上下神祗又自此居中以为冶则是王受天成命以治民矣盖召公述周公宅洛之意竝书説】纂注【陈氏大猷曰君前臣名故称旦曰又举周公之言以告谓今作大邑其自是而配天使仰无愧于天自是而毖祀上下使幽无愧于鬼神自是而宅中为治使俯无愧于民王其有成命而治民今休可也周公所期如此之重王可不思所以称之新安陈氏曰作洛之事召公任之而未尝明言之至此方言服于土中而举周公之言以见作洛所以配上帝奉祭祀成治功凝天命其重如此盖下文将自进其敬徳祈天之忠言所以先引周公期望之语以开其端也】王先服殷御事比介于我有周御事节性惟日其迈【言治人当先服乎臣也王先服殷之御事以亲近副贰我周之御事使其渐染陶成相观为善以节其骄滛之性则日进于善而不已矣】王敬作所不可不敬徳【言化臣必谨乎身也所处所也犹所其无逸之所王能以敬为所则动静语黙出入起居无徃而不居敬矣不可不敬徳者甚言徳之不可不敬也】辑録【王敬作所不可不敬徳只是一句直夫召诰玩其初説许多言语艰深难晓却要处只是惟王不可不敬徳而已人杰】纂注【林氏曰周迁殷顽民于洛盖与洛之旧民杂居其善恶之习不同非有以和一之不能相安以处故必有以服殷御事使之亲比介助于周之御事然后可盖周御事习于教令无事于服之故以服殷御事为先也然服殷御事在节其性而已盖人性无不善殷人特化纣之恶是以不义之习遂与性成而忘反耳上之人有以节之使日进于善则与周人亦何异哉然欲节民之性又在王之所化故王又当以敬为其所不可不敬之徳以率之非政刑所及也或曰服亦事也犹任也任殷人为御事使之佐我周之御事盖欲其共事相习以成善且使上下通情易以行化然后有以节其性而日进于善王则惟作所不可不敬徳以率之而已陈氏大猷曰既以周臣率之使之相观而善又以身率之使之下观而化也新安胡氏曰王敬作所不可不敬徳朱子本孔氏只作一句説蔡氏以所字为句作两句説真氏乚记以蔡説为长然蔡説自吕氏来伤无考耳新安陈氏曰殷人渐于旧染而其性流今欲节之而使其性复亦惟化之以敬徳尔敬者一身之主宰性即心所具之理也敬则此心収敛于天理之中而性可节不敬则此心放纵于人欲之伪而性日流日其迈即上达反天理而日进乎髙明之意也然王岂为化商而始勉强于敬哉特自敬为我所不可不敬之徳而已谓之不可不敬葢敬人心所当然而不可不然者非有所勉强而然如饥食渴饮之常无所为而为者也能如是则敬尽于此而人化于彼矣】我不可不监于有夏亦不可不监于有殷我不敢知曰有夏服天命惟有厯年我不敢知曰不其延惟不敬厥徳乃早坠厥命我不敢知曰有殷受天命惟有厯年我不敢知曰不其延惟不敬厥徳乃早坠厥命【夏商歴年长短所不敢知我所知者惟不敬厥徳即坠其命也与上章相古先民之意相为出入但上章主言天眷之不足恃此则直言不敬徳则坠厥命尔】纂注【林氏曰古人于天命不以为必有不以为必无故召公于厯年不其延防不敢知者疑之也至于敬徳则有厯年不敬徳则坠厥命盖无可疑者】今王嗣受厥命我亦惟兹二国命嗣若功王乃初服【今王继受天命我谓亦惟此夏商之命当嗣其有功者谓继其能敬徳而厯年者也况王乃新邑初政服行敎化之始乎】纂注【陈氏大猷曰此章言尤恳切　新安陈氏曰王乃初服者善始可以占终法二国之敬徳而厯年尤当谨之初服也此句蔡吕以属上章孔朱眞陈以冠下章使与初生初服宅新邑为一套语亦通但此句实结上生下若生子一段议论实因此句而申明之】呜呼若生子罔不在厥初生自贻哲命今天其命哲命吉凶命厯年知今我初服【叹息言王之初服若生子无不在于初生习为善则善矣自贻其哲命为政之道亦犹是也今天其命王以哲乎命以吉凶乎命以厯年乎皆不可知所可知者今我初服如何尔初服而敬徳则亦自贻哲命而吉与厯年矣】宅新邑肆惟王其疾敬徳王其徳之用祈天永命【宅新邑所谓初服也王其疾敬徳容可缓乎王其徳之用而祈天以厯年也】辑録【王之初服不可不谨其习犹子之初生不可不慎其初所敎葢习于上则智习于下则愚矣故今天命正在初服之时敬徳则哲则吉则厯年不敬则愚则凶则短折也天无一物之不体已知我初服宅洛矣王其可不疾敬徳哉所以求天永命者只在徳而已矣竝书説　王乃初服至命厯年为一节知今我初服至析天永命为一节】纂注【陈氏曰自贻哲命命在我也天其命哲命在天也　吕氏曰人自初生而保养乃可以全其善哲命者人心所有之明哲非自外来也　林氏曰天以正性命人初无智愚之别所以有智愚者于己取之而已下愚为自暴自弃则上智岂非自贻乎　叶氏曰哲命以哲为天所命也　新安胡氏曰案吕林皆以哲命为性命之命然哲命之哲不应遽有性命眷命之分当以叶氏之説为正　眞氏曰天命至公不可以求而得也曰祈者盖一于用徳乃不祈之祈也　吕氏曰祈水命无他术惟敬徳为可耳曰祈者欲王知天命之未定也　新安陈氏曰明哲之性与生俱生初生之时习于善则明可作哲习于恶则靡哲不愚哲则为天所命愚则天不命焉是自贻哲命如所谓自求多福此所谓无不在其初生时自贻哲命者王之初服亦犹是也此一节发明王乃初服之意盖今日作邑而自服土中乃所谓初服是又中天下定四海之一初也天之命吉凶判于此王之能敬徳祈永命与不能亦判于此召公所以欲王乗此一初之机而疾敬徳也疾敬徳则能用徳疾云者欲其乗此机而速勉之有今罔后之谓也肆惟王其疾敬徳葢申前王其疾敬徳之语而致重复恳切之意云】其惟王勿以小民淫用非彞亦敢殄戮用乂民若有功【刑者徳之反疾于敬徳则当缓于用刑勿以小民过用非法之故亦敢于殄戮用治之也惟顺导民则可有功民犹水也水泛滥横流失其性矣然壅而遏之则害愈甚惟顺而导之则可以成功】其惟王位在徳元小民乃惟刑用于天下越王显【元首也居天下之上必有首天下之徳王位在徳元则小民皆仪刑用徳于下于王之徳益以显矣】辑録【书説其惟王勿以小民至越王显为一节】纂注【苏氏曰商俗靡靡其过用非常也久矣召公戒王勿以小民过用非常之故亦敢于法外殄戮以治之葢民之有过罪实在我及其有功则王亦有徳何也王之位民徳之先倡也如此则法行于天下而王亦显矣　陈氏大猷曰顺夏商之有功者犹上言嗣若功王位不在于土地人民惟在徳元而已徳元亦犹乾元坤元之始生万物者也　吕氏曰以小民淫用非彞而敢于殄戮忿疾一生则损君徳矣人君之徳止于好生元者善之长君以徳元覆冐天下安可以小民淫用遂损君徳　新安胡氏曰至此则非彞之小民化为用徳之小民正所谓若顺导之而有功者王奚以尚刑不尚徳为哉】上下勤恤其曰我受天命丕若有夏厯年式勿替有殷厯年欲王以小民受天永命【其亦期之辞也君臣勤劳期曰我受天命大如有夏厯年用勿替有殷厯年欲兼夏殷年之永也召公又继以欲王以小民受天永命盖以小民者勤恤之实受天永命者　年之实也苏氏曰君臣一心以勤恤民庶几王受命厯年如夏商且以民心为天命也】辑録【以小民如以某师之以书説】纂注【林氏曰王能敬徳于上而小民仪刑于下则天永命之矣所谓用小民以受天永命也　吕氏曰召公拳拳言小民者国之根本全在小民其兴其亡不在大族不在诸候止在小民之身　真氏曰前言王其徳之用祈天永命此言欲王以小民受天永命盖永命之道无他惟修徳与爱民而已命在天于小民何与盖天无心以民为心耳一篇之中言敬者凡七八曰曷其奈何弗敬曰王敬作所曰不可不敬徳曰王其疾敬徳两言惟不敬厥徳乃早坠厥命曰肆惟王其疾敬徳言之谆望之切老臣事少主惓惓之心也异时成王为守文令主而周家卜世卜年过于夏商且过其厯然后知召公之言眞人主之药石国家之蓍龟也哉】拜手稽首曰予小臣敢以王之雠民百君子越友民保受王威命明徳王末有成命王亦显我非敢勤惟恭奉币用供王能祈天永命【雠民殷之顽民与三监叛者百君子殷之御事庶士也友民周之友顺民也保者保而不失受者受而无拒威命明徳者徳威徳明也末终也召公于篇终致敬言予小臣敢以殷周臣民保受王威命明徳王当终有天之成命以显于后世我非敢以此为勤惟恭奉币帛用供王能祈天永命而已盖奉币之礼臣职之所当恭而祈天之实则在王之所自尽也又案恭奉币意即上文取币以锡周公而旅王者盖当时成王将举新邑之祀故召公奉以助祭云】纂注【林氏曰雠民百君子犹顽民而谓之多士也苏氏曰百君子殷周之贤士大夫　薛氏曰先雠民后友民者作洛以镇静商人为先也与前言先服殷御事同意　陈氏经曰保受王之威徳奉行之此臣之职也王既有成命当求所以永命成命在今日永命在子孙保受王之威徳者臣下之所能至于祈天永命则非人臣之所能在人君疾敬徳以祈天命我非敢勤者召公不敢自以治洛为功劳也至此则责堂于王之身者甚重恐成王专倚恃臣下也我但能恭奉币以供王庆王之能祈天永命而已则祈天永命在王而不在召公关陈氏大猷曰篇终复总始末之要以告王敢以雠民等保受威命明徳者因庶殷候甸和会作洛而言敢以者自任之辞如命候甸庶殷即王之威命宅洛图治即王之明徳和会丕作即保受也王末有成命与上王厥有成命相应王亦显与上越王显相应然我非敢自以为功勤虑王以为人心己从天命已定而自足也惟恭奉币指前取币旅王而言供王能祈天永命将以致庆而已期望不已之意可谓婉而笃矣记曰颂而无谄谏而无骄召公以之　新安陈氏曰所谓能祈天永命不遏上文敬徳爱小民之事敬徳爱小民即祈天永命之能也上文已尽之故于篇终特以能字该之】洛诰【洛邑既定周公遣使告卜史氏录之以为洛诰又幷记其君臣荅问及成王命周公留治洛之事今文古文皆有　案周公拜手稽首以下周公授使者告卜之辞也王拜手稽首以下成王授使者复公之辞也王肈称殷礼以下周公敎成王宅洛之事也公明保予冲子以下成王命公留后治洛之事也王命予来以下周公许成王留洛君臣各尽其责难之辞也伻来以下成王钖命毖殷命宁之事也戊辰以下史又记其祭祀册诰等事及周公居洛嵗月久近以附之以见周公作洛之始终而成王举祀发政之后即归于周而未尝都洛也】辑録【因读尚书先生曰其间错误解不得处煞多昔吕伯恭解书因问之云尚书还有解不通处荅曰无有因举洛诰问之云据成王只使周公徃营洛故伻来献图及卜成王未尝一日居洛后面如何却与周公有许多荅对又云王在新邑此如何解伯恭遂无以荅后得书云诚有解不得处雉洛诰之文冇不可晓者其后乃言王在新邑而其前已屡有荅问之辞矣荅潘子善】纂注【叶氏曰此篇当与召诰参防盖非一时之言史取周公得卜至遣使告卜相与徃来告戒本末序次之以示后世也　王氏曰此诰有不可知者当阙之而释其可知者　新安陈氏曰此篇大可疑者惟有公告王宅洛行祀出命之辞而不载王至洛之事与其日月观十二月在洛祭告命周公留治洛之事尚谨书之则自三月后至十二月前此数月中至洛之大事其当书也必矣又此篇首章九句脱简在康诰之首则首至洛之事其脱简又可想矣且孺子其朋及汝惟冲子惟终等处声牙难通又王曰公功棐迪笃之下无周公荅辞而即又继以王曰岂非此等处有脱简错简邪姑从诸説可也】
　　周公拜手稽首曰朕复子明辟【此下周公授使者告卜之辞也拜手稽首者史记周公遣使之礼也复如逆复之复成王命周公徃营成周周公得卜复命于王也谓成王为子者亲之也谓成王为明辟者尊之也周公相成王尊则君亲则兄之子也明辟者明君之谓先儒谓成王防周公代王为辟至是反政成王故曰复子明辟夫有失然后有复武王崩成王立未尝一日不居君位何复之有哉蔡仲之命言周公位冡宰正百工则周公以冡宰緫百工而已岂不彰彰明甚矣乎王莽居摄几倾汉鼎皆儒者有以启之是不可以不辨　苏氏曰此下有脱简在康诰自惟三月哉生魄至洪大诰治四十八字】纂注【孔氏曰周公言我复还明君之政于子子成王年二十成人故必归政而退老　王氏曰云云朱子采之集解竝见蔡　程子曰犹言告嗣天子王矣　叶氏曰复如孟子有复于王之复自孔氏以复子明辟谓周公摄而归政之辞古今儒者从之不敢易独王氏以为不然世或未之信焉以予考之周公践天子位以治天下初无经见独明堂位云尔明堂位非出吾夫子也盖武王崩周公以冡宰摄政此礼之常摄者摄其事非摄其位世见周公在丧之摄不知其非以成王防而摄故至卜洛犹有归政之言则王氏之言为有证　葵初王氏曰篇末七年之説陈氏引记礼为证固也然践天子位又不可不阙　新安陈氏曰案王莽废汉孺子婴为安定公执其手流涕曰昔周公摄位终得复子明辟今予独迫皇天威命不得如意盖因孔氏释经之误莽遂借此以文其奸】王如弗敢及天基命定命予乃保大相东土其基作民明辟【凡有造基之而后成成之而后定基命所以成始也定命所以成终也言成王防冲退托如不敢及知天之基命定命予乃继太保而徃大相洛邑其庶几为王始作民明辟之地也洛邑在镐京东故曰东土】辑録【周公不欲斥言王防不能故言王若不敢及天之初命定命则不得不嗣摄政事保佑王躬而相此洛邑以为王当于此初作民主也书説参用乙记】纂注【王氏炎曰承天命以作新邑是谓基命都邑既成久安长治是谓定命　葵初王氏曰语录释保不若顺正与太保先周公相宅合】予惟乙卯朝至于洛师我卜河朔黎水我乃卜防水东瀍水西惟洛食我又卜瀍水东亦惟洛食伻来以图及献卜【乙卯即召诰之乙卯也洛师犹言京师也河朔黎水河北黎水交流之内也涧水东瀍水西王城也朝会之地瀍水东下都也处商民之地王城在涧瀍之闲下都在瀍水之外其地皆近洛水故两云惟洛食也食者史先定墨而灼龟之兆正食其墨也伻使也图洛之地图也献卜献其卜之兆辞也】纂注【苏氏曰黎水今黎阳也吕氏曰卜都之意主于商民先卜河朔黎水者固其所安也意在近地者商民之心意在地中者周公之心竝列二説以聼于天而已卜黎于先者先人后己之心也黎既不吉改卜洛邑龟乃协从盖周公之心即天心也无间故无违也　史氏渐曰世或谓周公三卜而后洛初于黎水再于涧东瀍西又于瀍东皆不若洛之吉岂知涧瀍之东西即洛之中也涧水之东即洛之偏也同名为洛而王城顽民之居不同非洛自为洛防瀍自为防瀍洛邑居天下之中伊洛瀍防实周流于其间天子南向则润水在洛之右瀍水在洛之左周公于涧瀍之中龟兆告吉遂营王城以建王宫定郊社宗庙是为郊鄏之地今之河南是也又循之左越瀍水之东复告吉遂营下都名曰成周又曰东郊以居殷民今之洛阳是也二城相距盖十有八里】王拜手稽首曰公不敢不敬天之休来相宅其作周匹休公既定宅伻来来视予卜休恒吉我二人共贞公其以予万亿年敬天之休拜手稽首诲言【此王授使者复公之辞也王拜手稽首者成王尊异周公而重其礼也匹配也公不敢不敬天之休命来相宅为周匹休之地言卜洛以配周命于无穷也视示也示我以卜之休美而常吉者也二人成王周公也贞犹当也十万曰亿言周公宅洛规模宏远以我万亿年敬天休命故又拜手稽首以谢周公告卜之诲言】辑録【拜受公言犹禹之拜昌言也书説】纂注【吕氏曰营洛实配宗周其作我周匹休之地匹者对宗周之辞我与公其共贞固守此基业乎以予者使之之辞倚之者甚重而望之者甚长也　或曰王不在洛言来者顺公所在而言　王氏十朋曰诗之作丰伊匹与此匹休同意夏氏曰贞如厥赋贞之贞谓相当也王欲与公共当此吉祥　叶氏曰凡卜有贞其吉凶者太卜言□大迁】
　　【大师则贞二人皆知其吉防而以示天下也　王氏曰言宅洛之事定矣公当以予永逺敬天之休以承此休常吉之卜也　新安胡氏曰视与示同古字通用汉书凡示字例作视】周公曰王肇称殷礼祀于新邑咸秩无文【此下周公告成王宅洛之事也殷盛也与五年再殷祭之殷同秩序也无文祀典不载也言王始举盛礼祀于洛邑皆序其所当祭者虽祀典不载而义当祀者亦序而祭之也吕氏曰定都之初肈举盛礼大飨羣祀虽祀典不载者咸秩序而祭之有告焉有执焉有祈焉始建新都昭假上下告成事也雨时若大役以成报神赐也自今以始永奠中土祈鸿休也后世不知祭祀之义鬼神之徳观周公首以祀于新邑为言若濶于事情者抑不知人主临镇新都之始齐祓一心对越天地达此精明之徳放诸四海无所不准而助祭诸候下逮胞翟之贱亦皆有孚颙若収其放而合其离盖格君心萃天下之道莫要于此冝周公以为首务也】辑録【自此以下渐不可晓盖不知是何时所言疏以为王与公俱在洛对问之言叶氏以为王得卜而至洛既祭复归镐因留周公君守而周公有此言皆不可考然叶氏説后数章贯穿今从之书説】纂注【复斋董氏曰易曰归荐之上帝礼有殷祭殷奠皆取殷盛之义　新安陈氏曰王氏谓此殷礼疑即篇末十二月戊辰之祭史述其语于前而记其事于后也窃意十二月之祭不过以周公畱治洛之事就冬烝以告文武耳此曰殷礼曰秩无文乃非常盛礼岂十二月之祀足以当之三月后以至十一月王必当亲至洛行大祀礼今脱去矣自此下至无逺用戾乃洛邑既成公自洛归镐告王以宅洛所当行之事及欲退老之辞也肈称殷礼以下乃周公至镐请王徃新邑举祀礼及朝诸候证之召诰公至洛定宅后当还镐京观召公取诸侯之币锡公由公以达王则可见矣孺子其朋以下必冇讹误脱简漏却王祀新邑必在此处无疑也】予齐百工伻从王于周予惟曰庶有事【周公言于整齐百官使从成王于周谓将适洛时也予惟谓之曰庶几其有所事乎公但微示其意以待成王自敎诏之也】辑録【此本其摄政时言也齐百工谓百官緫已以聼也周谓宗周也言我所緫百官因使之从王于周而我则未敢归周恐新邑之冇事也书説】纂注【夏氏曰王祭于新邑我则整齐百官使从王徃新邑惟谓百官言汝从王而徃庶几必冇事于周欲礼乐自天子出也　新安陈氏曰周公言我今整齐共营洛之百官使从王于宗周我惟谓之曰王庶几将适新邑而有事乎国之大事在祀与戎故古人于祭祀皆曰有事公但微示王将行祀事于洛之意于百官以待王之自敎诏之也】今王即命曰记功宗以功作元祀惟命曰汝受命笃弼【功宗功之尊显者祭法曰圣王之制祭祀也法施于民则祀之以死勤事则祀之以劳定国则祀之能御大灾则祀之能捍大患则祀之盖功臣皆祭于大烝而勲劳之最尊显者则为之冠故谓之元祀周公敎成王即命曰记功之尊显者以功作元祀矣又惟命之曰汝功臣受此褒赏之命当益厚辅王室盖作元祀既以慰荅功臣而又勉其左右王室益图久大之业也】丕视功载乃汝其悉自敎工【丕大视示也功载者记功之载籍也大视功载而无不公则百工效之亦皆公也大视功载而或出于私则百工效之亦皆私也其公其私悉自汝敎之所谓乃汝其悉自敎工也上章告以褒赏功臣故戒其大视功载者如此】辑録【今王乃命曰我尝记人之功而尊之又以此功因新邑殷祀而告之神明矣王氏曰记功盖若纪于太常藏在盟府之类王言成王又命我曰汝周公受先王之命而厚辅我大视功载则可见矣凡我所自敎之功方我之朋犹言大史友内史友友郭君也功载记功之书也王似欲留百工于洛以听周公命成王与周公言未尝汝之此周公述王言故变公称汝也书説今王即命曰至元祀为一节惟命曰至孺子其朋为一节】纂注【吕氏曰洛邑既成周业既定论创业之勲不可后也功臣之冠天下观瞻镇服羣下实系此举论功莫先于宗言宗则凡功臣可得而推矣报功莫重于祀言祀则凡庆赏可得而推矣　吴氏曰己死者祀之其生者则载以旌赏之　新安陈氏曰公因告王今当即出命曰新邑之祀将记録创业功臣之宗勲劳最显者以其功列之大祀使与享矣又当专命羣臣曰汝之受命而能厚辅王室者亦将大视其功而纪载之于册书以功作元祀者所以报功臣于既徃丕视功载者所以励功臣于方来载之今日又当祀之后日也公又谓王言上即命惟命二説乃汝其悉自敎诏于百工其机虽自公之其敎当自王出之也】孺子其朋孺子其朋其徃无若火始焰焰厥攸灼叙弗其絶【孺子稚子也朋比也上文百工之视效如此则论功行赏孺子其可少徇比党之私乎孺子其少徇比党之私则自是而徃有若火然始虽焰焰尚微而其灼烁将次第延爇不可得而扑灭矣言论功行赏徇私之害其初甚徴其终至于不可遏絶所以严其辞而禁之于未然也】辑録【周公言既如此则孺子往矣但汝所朋不可不慎焰火始然尚微而方进之貌灼焚也叙次第也书説一孺子其朋其徃起】纂注【林氏曰如汉之朋党始于甘陵南北部唐之朋党始于牛李其终缙绅稔祸海内涂炭是也　新安陈氏曰自此以下必脱误所当阙疑如二孺子句及灼叙语皆不可晓与上下文亦不相贯姑存旧説】厥若彞及抚事如予惟以在周工往新邑伻向即有僚明作有功惇大成裕汝永有辞【其顺常道及抚国事常如我为政之时惟用见在周官勿参以私人往新邑使百工知上意向各就有僚明白奋而赴功惇厚博大以裕俗则王之休闻亦永有辞于后世矣】辑録【戒成王归宗周其所顺之常道及抚临众事皆当如我所行也在周百工皆我所緫齐者习于事当惟用此人慎终之道当如此也一言我今往新邑既使向就其有僚矣明作有功之事务为惇大之道以成寛裕之政则汝亦长有寛裕之辞于后世矣言往者如云来相宅顺王所在而言趋事赴功常失之急薄故又言惇大成裕以救其失书説　厥若至在用工为一节往新邑至汝永有辞为一节】纂注【吕氏曰汉文近于惇大成裕而无所谓明作有功汉宣近于明作有功而无所谓惇大成裕　新安陈氏曰厥若彞及抚事如予伻向即有僚亦不可晓惟以在周工往新邑乃是欲王以从王于周之百工往之新邑也此八字却有照应】公曰已汝惟冲子惟终【周之王业文武始之成王当终之也此上详于记功敎工内治之事此下则统御诸侯敎养万民之道也】辑録【周公言已矣乎汝成王惟冲子当惟其终犹伊尹言慎厥终也书説】汝其敬识百辟享亦识其有不享享多仪仪不及物惟曰不享惟不役志于享凡民惟曰不享惟事其爽侮【此御诸侯之道也百辟诸侯也享朝享也仪礼物币也诸侯享上有诚有伪惟人君克敬者能议之识其诚于享者亦识其不诚于享者享不在币而在于礼币有余而礼不足亦所谓不享也诸侯惟不用志于享则国人化之亦皆谓上不必享矣举国无享上之诚则政事安得不至于差爽僭侮隳王度而为叛乱哉人君可不以敬存心辨之于早察之于微乎】辑録【享朝而以币享王诚以奉上之辞币有余而礼不及者往往有轻上之心以为可以币交也曰吾币足矣何以礼为如是者犹不享也云云如是则是成王实启此乱而遗周公以忧勤不暇也书説详见蔡传　至不暇为一节】纂注【苏氏曰小人贿以悦人必简于礼公戒王责诸侯以礼不以币恐其役志乎物而不役志乎礼则诸侯慢而王室轻矣此治乱之本故公特言之春秋曰晋赵文子为政薄诸侯之币而重其礼晋穆叔曰自今以徃兵其少弭矣夫以列国之卿轻币重礼犹足以弭兵王而贿其致冦也必矣唐之衰君相皆可以贿取方鎭争贡羡余行苞苴而天子始失其政以至于亡周公之戒至矣　新安胡氏曰此因将往新邑朝诸侯而言亦因召公取诸侯之币旅王而言也】乃惟孺子颁朕不暇听朕敎汝于棐民彞汝乃是不蘉乃时惟不永哉笃叙乃正父罔不若予不敢废乃命汝往敬哉兹予其明农哉彼裕我民无远用戾【此敎养万民之道也颁朕不暇未详或曰成王当颁布我汲汲不暇者听我敎汝所以辅民常性之道汝于是而不勉焉则民彞泯乱而非所以长久之道矣正父武王也犹今称先正云者笃者笃厚而不忘叙者先后之不紊言笃叙武王之道无不如我则人不敢废汝之命矣吕氏曰武王没周公如武王故天下不废周公之命周公去成王如周公则天下不废成王之命戾至也王往洛邑其敬之哉我其退休田野惟明农事益公有归老之志矣彼谓洛邑也王于洛邑和裕其民则民将无逺不至焉】辑録【周公戒成王使听我敎汝以辅民常性之道若汝不勉则不能永保天命也然则所以辅民常性者惟在乎勉而已一説乃惟孺子颁朕不暇连此叚言成王不听我言是分我以不暇也　笃叙汝武王之所行无不如予之所以厚叙者我不废汝自敎工之命汝往归宗周汝其敬叙武王之事而我畱于此修后稷先公之业明农事以教民亦王业艰难之意也我民裕矣则彼殷民以敎民为裕亦无有逺而不至者书説　聼朕至永哉为一节笃叙至用戾为一节】纂注【息斋余氏曰说命先正训为先世长官之臣此指武王而引先正为比何也或曰武王拨乱反正故称为正父　新安陈氏曰此一节除汝往敬哉兹予其明农哉二句外皆不可晓皆当阙之味此二句可见公时在镐欲王往新邑而已将退老也此章之下当必有公从王至新邑举祀发命之事而今阙矣】王若曰公明保予冲子公称丕显徳以予小子文武烈奉荅天命和恒四方民居师【此下成王荅周公及畱公也大抵与上章参错相应明显明之也保保佑之也称举也和者使不乖也恒者使可久也居师者宅其众也言周公明保成王举大明徳使其上之不忝于文武仰不愧天俯不怍人也】辑録【居师营洛邑定民居也书説】纂注【新安胡氏曰此王既至洛举祀后与公言将畱公治洛先叙述公之功徳以慰藉之也】惇宗将礼称秩元祀咸秩无文【宗功宗之宗也下文宗礼同将大也】纂注【孔氏曰厚尊大礼举秩大祀苏氏曰惇宗厚族也将礼秉礼也言此数事皆頼公之功而成也　陈氏大猷曰礼者人所宗而尊者故伯夷典礼曰秩宗春官典礼曰宗伯惇厚人所宗而将秉其礼也下文未定于宗礼亦谓制作未定所以言未定人所宗尊之礼也　新安陈氏曰此葢王述已行之事之辞即荅公所谓王肇称殷礼祀于新邑咸秩无文也】惟公徳明光于上下勤施于四方旁作穆穆迓衡不迷文武勤敎予冲子夙夜毖祀【旁无方所也因上下四方为言穆穆和敬也迓迎也言周公之徳昭著于上下勤施于四方旁作穆穆以迎治平不迷失文武所勤之敎于天下公之徳敎加于时者如此予冲子夫何为哉惟早夜以谨祭祀而已盖成王知周公有退休之志故示其所以畱之之意也】辑録【穆穆和敬之貌天子之容旁作谓周公辅成已徳以迎迓太平之治而不迷于先王之敎书説】纂注【陈氏大猷曰不曰已太平方且和敬以迓之己治犹未治也使以为既平则无亹亹方进之意盈而不可久矣　苏氏曰祭则我冲子政则周公成王言我归宗周毖祀而已　唐孔氏曰卫献公云政由寗氏祭则寡人亦略犹是】王曰公功棐迪笃罔不若时【言周公之功所以辅我启我者厚矣当常如是未可以言去也】辑録【公之功辅导我已厚矣无不若是以上所称也书説】王曰公予小子其退即辟于周命公后【此下成王畱周公治洛也成王言我退即居于周命公畱后治洛盖洛邑之作周公本欲成王迁都以宅天下之中而成王之意则未欲舍镐京而废祖宗之旧故于洛邑举祀发政之后即欲归居于周而畱周公治洛谓之后者先成王之辞犹后世畱守畱后之义先儒谓封伯禽以为鲁后者非是考之费誓东郊不开乃在周公东征之时则伯禽就国盖已久矣下文惟告周公其后其字之义益可见其为周公不为伯禽也】辑録【上文王曰两叚周公无荅辞疑有阙文成王言我当归即政于宗周而命公畱于洛犹唐节度畱后之意书説先生云史丞相説书亦有好处如命公后众説亦皆云命伯禽为周公之后史云成王既归命周公在后防公定予往已一言便见得是周公旦在后之意卓】纂注【真氏曰案史记鲁世家伯禽即位之后管蔡等反淮夷徐戎亦竝兴于是伯禽帅师伐之于盻遂平徐戎据此则蔡説当矣　新安陈氏曰成王自谓其退即辟于周味退之一字则王时进在洛邑可知据身在洛邑言故以还归宗周为退退固王之谦辞亦述往返语势之当然耳先儒于此皆忽之故不敢质言此章为王至洛后之辞也】四方迪乱未定于宗礼亦未克敉公功【宗礼即功宗之礼也乱治也四方开治公之功也未定功宗之礼故未能敉公功也敉功者安定其功之谓即下文命宁者也】辑録【迪顺也四方虽已顺治犹未定于尊公之礼未有以抚治公之功书説】迪将其后监我士师工诞保文武受民乱为四辅【将大也周公居洛启大其后使我士师工有所监视大保文武所受于天之民而治为宗周之四辅也汉三辅盖本诸此今案先言启大其后而继以乱为四辅则命周公畱后于洛明矣】辑録【周公在后监我百官士也师也工也四辅犹四邻书説】纂注【新安陈氏曰王制曰设四辅及三公四辅左辅右弼前疑后丞也引王制之四辅解此四辅亦与朱子四邻之説合王以治为四辅之大臣望公下文公以治为四方之新辟望王君臣交相期望意相照应蔡氏引汉三辅为比岂成周之时亦有四辅郡如汉京兆冯翊扶风之可枚举者乎】王曰公定予往已公功肃将祗欢公无困哉我惟无斁其康事公勿替刑四方其世享【定尔雅曰止也成王欲周公止洛而自归往宗周言周公之功人皆肃而将之钦而悦之冝镇抚洛邑以慰怿人心母求去以困我也我惟无厌其安民之事公勿替所以监我士师工者四方得以世世享公之徳也吴氏曰前汉书两引公无困哉皆以哉作我当以我为正】辑録【此王与公决而归之言也公定居洛予往归周已公功敬云云公无困哉言公无以事自因犹汉所谓闵劳公以官职之事也我则当无厌倦于安国安民之事公但勿废其所以仪刑四方者则四方其世享矣书説】纂注【张氏曰公之功如此犹肃敬以自将谓不骄矜人皆敬之乐之　眞氏曰公功如此而犹以肃自将以敬自乐可以见公之盛徳　王氏炎曰无困犹无倦谓无倦而欲去勿替其所以示仪刑于我者　一説世享世世尊享我周无困勿替皆欲公畱而勿去之意】周公拜手稽首曰王命予来承保乃文祖受命民越乃光烈考武王朕恭【此下周公许成王畱等事也来者来洛邑也承保乃文祖受命民及光烈考武王者荅诞保文武受民之言也责难于君谓之恭朕恭者大其责难之义也】辑録【此王归后使人来劳周公公拜受之辞也书説】孺子来相宅其大惇典殷献民乱为四方新辟作周恭先曰其自时中又万邦咸休惟王有成绩【典典章也殷献民殷之贤者也言当大厚其典章及殷之献民盖文献者为治之大要也乱治也言成王于新邑致治为四方新主也作周恭先者人君恭以接下以恭而偈后王也公又言其自是宅中图治万邦咸防休美则王其有成绩矣此周公以治洛之效望之成王也】纂注【新安胡氏曰孺子来相宅乃公述王之此行也作周恭先为周家恭敬之王之先以恭而率先后之为王者也曰者公期望于王之辞其自时中乂其即将然之辞也】予旦以多子越御事笃前人成烈荅其师作周孚先考朕昭子刑乃单文祖徳【多子者众卿大夫也唐孔氏曰子者有徳之称大夫皆称子师众也周公言我以众卿大夫及治事之臣笃厚文武成功以荅天下之众也孚信也作周孚先者人臣信以事上以信而倡后人也考成也昭子犹所谓明辟也亲之故曰子刑仪刑也单殚也言成我明子仪刑而殚尽文王之徳盖周公与羣臣笃前人成烈者所以成成王之刑乃殚文祖徳也此周公以治洛之事自效也】纂注【吕氏曰于王言恭先于已言孚先考察也察我告子之言乃尽本于文祖之徳盖文徳之精微皆在此自加考察可也　新安陈氏曰作周孚先为周家孚信之臣之先以信而率先后之为臣者也乱为四方新辟当与乱为四辅对观作周孚先当与作周恭先对观益公与王交相期望各尽责任之辞考朕昭子刑即荅前公勿替刑之言此云昭示成王之仪刑则勿替刑其为勿替示成王以仪刑可见矣蔡氏以昭子为如所谓明辟恐未当陈氏大猷曰此处上下疑冇阙文】　伻来毖殷乃命宁予【絶句】以秬鬯二卣曰明禋拜手稽首休享【此谨毖殷民而命宁周公也秬黒黍也一稃二米和气所生鬯鬰金香草也卣中尊也明洁禋敬也以事神之礼事公也苏氏曰以黑黍为酒合以鬰鬯所以祼也宗庙之礼莫盛于祼王使人来戒敕庶殷且以秬鬯二卣绥宁周公曰明禋曰休享者何也事周公如事神明也古者有大賔客以享礼礼之酒清人渴而不饮肉干人饥而不食也故享有体荐岂非敬之至者则其礼如祭也欤】纂注【新安陈氏曰自此至万年其永观朕子怀徳乃王归镐后使人来劳周公公因祭文武而全载其祝辞也宁如归寕父母之宁曰明禋拜手稽首休享者述王命使之辞曰此明洁以禋祀之酒今拜稽而致休美以享公焉敬之至者其礼如祭曰享有体荐一证也记曰君子敬则用祭器又一证也】予不敢宿则禋于文王武王【宿与顾命三宿之宿同禋祭名周公不敢受此礼而祭于文武也】纂注【息斋余氏曰顾命宿训为进爵孔氏説也唐孔氏申其义以为进爵于神前今谓予不敢宿与此同殊不可晓意者与上文意不相接宁予之训既从苏氏则予不敢宿之义只合幷从苏氏不宿于家之説方为通不然则既不敢进爵于神前而又曰禋于文武何邪】惠笃叙无有遘自疾万年厌于乃徳殷乃引考【此祭之祝辞周公为成王祷也惠顺也笃叙与笃叙乃正父同顺笃叙文武之道身其康强无有遘遇自罹疾害者子孙万年厌饱乃徳殷人亦永夀考也】王伻殷乃承叙万年其永观朕子怀徳【承听受也叙敎条次第也王使殷人承叙万年其永观法我孺子而怀其徳也葢周公虽许成王畱洛然且谓王伻殷者若曰迁洛之民我固任之至于使其承叙万年则实系于王也亦责难之意与召诰末用供王能祈天永命语脉相类】纂注【新安陈氏曰惠笃叙至朕子怀徳此祝辞全文蔡氏分为二节似不以末二句为祝辞何也惠笃至乃徳此公自致祷祝之辞也殷乃至怀徳此公为王祷祝之辞也虽曰祝辞然祷祝之中有规勉之意末二句归重于王非徒徼福于先王而已　张氏曰观此书周公不敢当成王秬鬯之礼则天子之礼乐公其敢当乎所以春秋于鲁之郊禘皆贬其僭则成王之赐伯禽之受其失可见岂周公之所敢安乎】戊辰王在新邑烝祭嵗文王骍牛一武王骍牛一王命作册逸祝册惟告周公其后王賔杀禋咸格王入太室祼【此下史官记祭祝册诰等事以附篇末也戊辰十二月之戊辰日也是日成王在洛举烝祭之礼曰歳云者嵗举之祭也周尚赤故用骍宗庙礼太牢此用特牛者命周公畱后于洛故举盛礼也逸史佚也作册者册书也逸祝册者史逸为祝册以告神也惟告周公其后者祝册所载更不他及惟告周公畱守其后之意重其事也王賔犹虞賔杞宋之属助祭诸侯也诸侯以王杀牲禋祭祖庙故咸至也太室清庙中央室也祼灌也以圭瓉酌秬鬯灌地以降神也】王命周公后作册逸诰在十有二月【逸诰者史逸诰周公治洛畱后也在十有二月者明戊辰为十二月日也】惟周公诞保文武受命惟七年【吴氏曰周公白畱洛之后凡七年而薨也成王之畱公也言诞保文武受民公之复成王也亦言承保乃文祖受命民越乃光烈考武王故史臣于其终计其年曰惟周公诞保文武受命惟七年葢终始公之辞云】纂注【张氏曰公辅成王大保文武所受命至此为七年矣新安陈氏曰此三节史臣记王在洛以畱公在后治洛之事祭告文武及命公也戊辰先儒谓七年十二月晦日唐孔氏推之谓此歳三月丙午朏闰九月辛未朔小则十二月三十日戊辰晦周十二月建亥之月也其言良是上言逸祝册告文武之册也下云作册逸诰告命周公之册也重其事故既庙祭而册祝先王又因庙祭而册命周公也前言戊辰而结以在十有二月明戊辰为十二月之戊辰言十二月而继以惟周公诞保文武受命惟七年明十二月为此七年之十二月也此乃古史记载倒文法也此章次第当在成王至洛举大祀行大政之后与公别而归镐之前今以尾王归镐后遣使宁公之后次序倒矣其错简颠倒邪抑史追书之也不可考矣又曰惟七年有二説朱蔡本叶吴説同今从张氏者案礼记云七年致政于成王王肃于金縢篇末云武王年九十三冬十一月崩其明年称元年周公摄政遭流言东征三年而归制礼作乐出入四年六年而成七年营洛邑归政成王武王崩时成王年已十三矣至是年二十王肃此説与记合七年始终凿凿可考叶吴畱洛七年而后公薨之説未见所据何若舍有据之旧説而从此乎古无年号只得表之曰周公诞保文武受命之七年亦如左氏所谓会于沙随之歳溴梁之明年之类耳兼之康诰脱简之惟三月哉生魄蔡既曰周公摄政七年之三月矣此之惟七年乃曰畱洛之后七年而薨岂应摄政至是既当第七年畱后至薨又恰七年邪由此言之则知蔡二处自相抵牾康诰得之而洛诰失之也】
　　多士【商民迁洛者亦有有位之士故周公洛邑初政以王命緫呼多士而告之编书者因以名篇亦诰体也今文古文皆有吴氏曰方迁商民于洛之时成周未作其后王与周公患四方之逺鍳三监之叛于是始作洛邑欲徙周而居之其曰昔朕来自奄大降尔四国民命我乃明致天罚移迩遐逖比事臣我宗多逊者述迁民之初也曰今朕作大邑于兹洛予惟四方罔攸賔亦惟尔多士攸服奔走臣我多逊者言迁民而后作洛也故洛诰一篇终始皆无欲迁商民之意惟周公既诺成王畱治于洛之后乃曰伻来毖殷又曰王伻殷乃承叙当时商民已迁于洛故其言如此愚谓武王已有都洛之志故周公黜殷之后以殷民反覆难制即迁于洛至是建成周造庐舍定疆乃告命与之更始焉尔此多士之所以作也由是而推则召诰攻位之庶殷其已迁洛之民欤不然则受都今卫州也洛邑今西京也相去四百余里召公安得舍近之友民而役逺之雠民哉书序以为成周既成迁殷顽民者谬矣吾固以为非孔子所作也】纂注【吕氏曰迁洛之事召诰经营之洛诰考成之多士则慰安之也张氏曰周之顽民乃商之忠臣也王氏曰篇名多士而序以为顽民何也在官者谓之士卿大夫士是也在民者谓之士士农工商是也此书称士皆在官之殷士也且周公未始以殷民为顽成王命君陈始有无忿疾于顽之语夫殷民不附周谓之顽可也不忘殷谓之顽可乎故顽之一字周公于康诰酒诰多士多方等书未尝出诸其口也新安陈氏曰诸家过信小序所以于昔朕来自奄全説不通吴蔡当矣】
　　惟三月周公初于新邑洛用告商王士【此多士之本序也三月成王祀洛次年之三月也周公至洛久矣此言初者成王既不果迁畱公治洛至是公始行治洛之事故谓之初也曰商王士者贵之也】纂注【孔氏曰周公致政明年三月也夏氏曰于往也　或曰于于也王氏曰殷民迁于成周从旧长所治故先告之殷士顺从则殷民皆然矣新安陈氏曰蔡氏从孔氏以此三月为祀洛次年之三月皆以书之篇次意料之耳何以知其必然邪案召诰洛诰及脱简在康诰之日月周公正以七年三月至洛此之三月即彼之三月也得卜经营之后便可告商士矣作书者以此专为告商士而作故自録为一篇而次之洛诰之后岂得以在十有二月已结局了却头年事而此之三月遂必以为次年事邪七年无两七年三月亦无两三月如此解经皆拘蔽自抵牾耳陈氏良曰此二篇皆称王若曰则是相宅年之三月作之不待辨而知也】王若曰尔殷遗多士弗吊旻天大降丧于殷我有周佑命将天明威致王罚勑殷命终于帝【弗吊未详意其为叹悯之辞当时方言尔也旻天秩天也主肃杀而言叹悯言旻天大降灾害而丧殷我周受眷佑之命奉将天之明威致王罚之公勑正殷命而格之以终上帝之事葢推革命之公以开谕之也】纂注【息斋余氏曰弗吊大诰引不吊昊天为训甚明此以为未详何也吕氏曰以天言之曰明威以人言之曰王罚陈氏大猷曰勑正殷命之终于帝王氏曰终与受终于文祖之终同】肆尔多士非我小国敢弋殷命惟天不畀允罔固乱弼我我其敢求位【肆与康诰肆汝小子封同弋取也弋鸟之弋言冇心于取之也呼多士诰之谓以势而言我小国亦岂敢弋取殷命葢栽者培之倾者覆之固其治而不固其乱者天之道也惟天不与殷信其不固殷之乱矣惟天不固殷之乱故辅我周之治而天位自有所不容辞者我其敢有求位之心哉】纂注【苏氏曰固如推亡固存之固信矣天之固治不固乱也林氏曰告殷士以天命之公使知殷失天命而亡则谁能兴之周得天命而兴则谁能违之】惟帝不畀惟我下民秉为惟天明畏【秉持也言天命之所不与即民心之所秉为民心之所秉为即天威之所明畏者也反覆天民相因之理以见天之果不外乎民民之果不外乎天也诗言秉彞此言秉为者彞以理言为以用言也】纂注【孔氏曰惟天不与纣惟我下民秉心为我皆是天明可畏之效陈氏经曰纣之恶至于失人心则天命之所去周之徳至于下民秉为即天命之所与新安陈氏曰蔡本吕説然孔注为优既曰惟天不畀又曰惟帝不畀既曰将天明威又曰惟天明畏反覆以天命之去畱晓殷士而潜消其觊觎猜疑之私耳息斋余氏曰明畏只如臯谟篇所训为明】我闻曰上帝引逸有夏不适逸则惟帝降格向于时夏弗克庸帝大淫泆有辞惟时天罔念闻厥惟废元命降致罚【引导逸安也降格与吕刑降格同吕氏曰上帝引逸者非有形声之接也人心得其安则亹亹而不能已斯则上帝引之也是理坦然亦何闻于桀第桀丧其良心自不适于安耳帝实引之桀实避之帝犹未遽絶也乃降格灾异以示意向于桀桀犹不知警惧不能敬用帝命乃大肆淫逸虽有矫诬之辞而天罔念闲之仲虺所谓帝用不臧是也废其大命降致其罚而夏祚终矣】纂注【陈氏大猷曰天于人君常欲导之于安逸之地如为善最乐作徳日休即帝之引逸也桀乃不适于逸自趋于危　吕氏曰天人之际惟极乃通治极则通格于皇天是也乱极亦通惟帝降格是也桀恶升闻故帝降格谴告灾异以示所向于是覆邦董子曰天心仁爱人君必出灾异以警戒之即降格之谓也自絶于天天亦絶之国之元命犹人之元气有则生无则死者也】乃命尔先祖成汤革夏俊民甸四方【甸治也伊尹称汤旁求俊彦孟子称汤立贤无方葢明俊民分布逺迩甸治区画成汤立政之大经也周公反复以夏商为言者葢夏之亡即殷之亡汤之兴即武王之兴也商民观是亦可以自反矣】纂注【新安胡氏曰甸如奄甸万姓之甸】自成汤至于帝乙罔不明徳恤祀【明徳者所以修其身恤祀者所以敬乎神也】亦惟天丕建保乂有殷殷王亦罔敢失帝罔不配天其泽【亦惟天大建立保治有殷殷之先王亦皆操存此心无敢失帝之则无不配天以泽民也】纂注【薛氏曰无所不浃天之泽也王者宅天下无彼疆此界之殊配天其泽也　新安陈氏曰罔敢失帝能体承上天不敢失其心也蔡氏以帝则言求之太深此之罔不明徳与下文惟天不畀不明厥徳当对观恤祀与罔失帝配天泽皆自克明徳中来也商先王以明徳而得天命也如此】在今后嗣王诞罔显于天矧曰其有听念于先王勤家诞淫厥泆罔顾于天显民祗【后嗣王纣也纣大不明于天道况曰能聼念商先王之勤劳于邦家者乎大肆淫泆无复顾念天之显道民之敬畏者也】惟时上帝不保降若兹大丧【大丧者国亡而身戮也】惟天不畀不明厥徳【商先王以明徳而天丕建则商后王不明徳而天不畀矣】凡四方小大邦丧罔非有辞于罚【凡四方小大邦国丧亡其致罚皆有可言者况商罪贯盈而周奉辞以伐之者乎】纂注【吕氏曰天也祖宗也民也自古帝王所共畏也纣不聼念先王罔顾天显民祗三畏皆亡无所不至矣　新安陈氏曰纣之众恶皆自不明徳中来其以不明徳而失天命也如此】王若曰尔殷多士今惟我周王丕灵承帝事【灵善也大善承天之所为也武成言祗承上帝以遏乱略是也】有命曰割殷告勑于帝【帝有命曰割殷则不得不戡定剪除告其勑正之事于帝也武成言告于皇天后土将冇大正于商者是也】惟我事不贰适惟尔王家我适【上帝临汝母贰尔心惟我事不贰适之谓上帝既命候于周服惟尔王家我适之谓言割殷之事非有私心一于从帝而无二适则尔殷王家自不容不我适矣周不贰于帝殷其能贰于周乎葢示以确然不可动摇之意而潜消顽民反侧之情尔然圣贤事不贰适日用饮食莫不皆然葢所以事天也岂特割殷之事而已哉】予其曰惟尔洪无度我不尔动自乃邑【三监倡乱予其曰乃汝大为非法非我尔动变自尔邑犹伊训所谓造攻自鸣条也】予亦念天即于殷大戾肆不正【予亦念天就殷邦屡降太戾纣既死武庚又死故邪慝不正言当迁徙也】纂注【苏氏曰贰适再徃也我之有事四方曷尝有再举而后定者乎复斋董氏曰肆当作肆赦之肆下文有率肆矜尔则此当言赦其罪而不正治其余党类也】王曰猷告尔多士予惟时其迁居西尔非我一人奉徳不康宁时惟天命无违朕不敢有后无我怨【时是也指上文殷大戾而言谓惟是之故所以迁居西尔非我一人乐如是之迁徙震动也是惟天命如此汝毋违越我不敢有后命谓有他罚尔无我怨也】惟尔知惟殷先人有册有典殷革夏命【即其旧闻以开谕之也殷之先世有册书典籍载殷改夏命之事正如是耳尔何独疑于今乎】今尔又曰夏迪简在王庭有服在百僚予一人惟聼用徳肆予敢求尔于天邑商予惟率肆矜尔非予罪时惟天命【周公既举商革夏事以谕顽民顽民复以商革夏事责周谓商革夏命之初凡夏之士皆启迪简防在商王之庭有服列于百僚之间今周于商士未闻有所简防也周公举其言以大义折之言尔顽民虽有是言然予一人所聼用者惟以徳而已故予敢求尔于天邑商而迁之于洛者以冀率徳改行焉予惟循商故事矜恤于尔而已其不尔用者非我之罪也是惟天命如此葢章徳者天之命今顽民灭徳而欲求用得乎】纂注【唐孔氏曰从殷适洛南行而西向故为西陈氏曰奉徳犹秉徳林氏曰故朕不敢有后而稽畱尔无以迁居为出于我而怨我也我惟率循汤故事肆赦尔罪而矜怜尔愚迁于王都以式化厥训此非我之罪也亦惟天命而已陈氏大猷曰迪简王庭职之大者冇服百僚职之小者聼用徳聼察其有徳者而用之吕氏曰故我敢以徳而求尔于天邑商尔其修徳以应我之求不可援前此而必我之爵也商犹谓之天邑者葢言其地旧为天子之都理当富于贤徳敢求亦敬贤之意重其事而敬其辞栽之者固甚正待之者亦甚厚矣孔氏曰故我敢求尔于天邑商将任用之惟我循商故事怜愍汝故徙敎汝】王曰多士昔朕来自奄予大降尔四国民命我乃明致天罚移尔遐逖比事臣我宗多逊【降犹今法降等云者言昔我来自商奄之时汝四国之民罪皆应死我大降尔命不忍诛戮乃止明致天罚移尔逺居于洛以亲比臣我宗周有多逊之羙其罚葢亦甚轻其恩固已甚厚今乃犹有所怨望乎详此章则商民之迁固已久矣】辑録【奄东方之国孟注】纂注【陈氏大猷曰此奄与淮夷三监同助武庚以叛周公东征一举而诛四国独言来自奄者伐奄在后诛奄即来也四国殷管蔡霍也以亲我事我臣我宗法成周济济多逊之盛林氏曰移徙尔自遐逖之地使协比臣事于我家以多为逊顺我宗犹言我家自洛而视殷之故地则殷为逺故以迁之于洛谓移尔遐逖也孔氏曰比近臣我宗周多为顺道】王曰告尔殷多士今予惟不尔杀予惟时命有申今朕作大邑于兹洛予惟四方罔攸賔亦惟尔多士攸服奔走臣我多逊【以自奄之命为初命则此命为申命也言我惟不忍尔杀故申明此命且我所以营洛者以四方诸侯无所賔礼之地亦惟尔等服事奔走臣我多逊而无所处故也详此章则迁民在营洛之先矣吴氏曰来自奄称昔者逺日之辞也作大邑称今者近日之辞也移尔遐逖比事臣我宗多逊者期之之辞也攸服奔走臣我多逊者果能之辞也以此又知迁民在前而作洛在后也】尔乃尚有尔土尔乃尚宁干止【干事止居也尔乃庶几有尔田业庶几安尔所事安尔所居也详此章所言皆仍旧有土田居止之辞信商民之迁旧矣孔氏不得其説而以得反所生释之于文义似矣而事则非也】尔克敬天惟畀矜尔尔不克敬尔不啻不有尔土予亦致天之罚于尔躬【敬则言动无不循理天之所福吉祥所集也不敬则言动莫不违悖天之所祸刑戮所加也岂特窜徙不有尔土而已哉身亦有所不能保矣】今尔惟时宅尔邑继尔居尔厥有干有年于兹洛尔小子乃兴从尔迁【邑四井为邑之邑继者承续安居之谓有营为有夀考皆于兹洛焉尔之子孙乃兴自尔迁始也夫自亡国之末裔为起家之始祖顽民虽愚亦知所择矣】纂注【马氏曰干如言根本可恃也新安陈氏曰蔡多用吕説尽之矣惟释不啻不有尔土加窜徙二字尤善】王曰又曰时予乃或言尔攸居【王曰之下当冇阙文以多方篇末王曰又曰推之可见时我或有所言皆以尔之所居止为念也申结上文尔居之意】纂注【王氏炎曰王曰下必有脱简又曰下必有脱文不可强解　愚谓多士一书中言兴丧则由于天言天命则繋于徳言徳则本于敬终之以尔土尔邑有恒产者有恒心而非诱之以利也】
　　无逸【逸者人君之大戒自古有国家者未有不以勤而兴以逸而废也益戒舜曰罔游于逸罔淫于乐舜大圣也益犹以是戒之则时君世主其可忽哉成王初政周公惧其知逸而不知无逸也故作是书以训之言则古昔必称商王者时之近也必称先王者王之亲也举三宗者继世之君也详文祖者耳目之所逮也上自天命精微下至畎畆艰难闾里怨诅无不具载岂独成王之所当知哉实天下万世人主之龟鉴也是篇凡七更端周公皆以呜呼发之深嗟永叹其意深逺矣亦训体也今文古文皆有】纂注【张氏曰周召之于成王所陈在敬所戒在逸葢敬则不逸逸则不敬敬逸之分而歴年之延否享国之夀夭判焉召公以敬陈于前周公以无逸戒于后不如是不足以为周召吕氏曰逸者祸乱之源三年东征以定外乱此特治其末流耳无逸者治源之书也无逸作于作洛之后成王即政之初　陈氏大猷曰逸者万恶之根无逸者万善之本无逸一书所以为百代元龟】
　　周公曰呜呼君子所其无逸【所犹处所也君子以无逸为所动静食息无不在是焉作辍则非所谓所矣】辑録【萍乡柳兄言吕东莱解无逸一篇极好先生扣之曰伯恭如何解君子所其无逸桞兄曰吕东莱解所字为居字先生曰若某则不敢如此説诸友请曰先生将如何説先生曰恐有脱字则不可知若説不行而必强立一説虽若可观只恐道理不如此葢卿】纂注【孔氏曰君子之道所在其无逸豫　吕氏曰凡人乍勤乍怠亦有无逸之时然能暂而不能居非所其无逸者也惟君子以无逸为所如鱼之于水鸟之于林有不可得而离者焉　陈氏大猷曰所若北辰居其所之所葢居而不移之谓　李氏杞曰所安也犹止其所之所所其无逸安于无逸也　新安陈氏曰所其无逸与王敬作所不可不敬徳朱子皆不欲以处所安居之意释之惧其巧凿非古人之本意也然吕説为可喜外此则孔注所在之説林氏亦本之此外则无説矣所以吕説朱子非之而蔡氏仍本之真氏□记无逸内却全不取吕蔡之説大学衍义中则又全采吕説云】先知稼穑之艰难乃逸则知小人之依【先知稼穑之艰难乃逸者以勤居逸也依者指稼穑而言小民所恃以为生者也农之依田犹鱼之依水木之依土鱼无水则死木无土则枯民非稼穑则无以生也故舜自耕稼以至为帝禹稷躬稼以有天下文武之基起于后稷四民之事莫劳于稼穑生民之功莫盛于稼穑周公发无逸之训而首及乎此冇以哉】纂注【林氏曰惟知稼穑之艰难为念面不畱意于逸者乃所以能逸葢好逸者未必能逸无逸者乃能逸也　吕氏曰此非始于忧勤终于逸乐之论也葢言先备尝稼穑之艰难乃处于安逸则深知小人之所依未尝知稼穑之艰难而遽处安逸兴一宫室起一力役视若易然而民有不得其死者矣成王生于深宫遽处人上公深为之惧故以此章警之若以始勤终逸释之是干健之体有时而息矣后世渐不克终之患未必非此论启之　南轩张氏曰周自后稷以农事开国厯世相传相与咨嗟叹息服习乎艰艰而咏歌其劳苦此实王业之根本也周公之告成王诗有七月皆言农桑之候书冇无逸欲其知稼穑知小人之依帝王所心法之要端在于此夫治常生于敬畏而乱常起于骄逸使为国者每念稼穑之艰难而心不存焉者寡矣是心常存则骄矜逸豫何自而生岂非治之所由兴欤　陈氏大猷曰所其无逸知小人之依此一篇之纲领后章言三宗文王及怨詈之事皆反覆推明乎此也】相小人厥父母勤劳稼穑厥子乃不知稼穑之艰难乃逸乃谚既诞否则侮厥父母曰昔之人无闻知【不知稼穑之艰难乃逸者以逸为逸也俚语曰谚言视小民其父母勤劳稼穑其子乃生于豢养不知稼穑之艰难乃纵逸自恣乃习里巷鄙语既又诞妄无所不至不然则又讪侮其父母曰古老之人无闻无知徒自劳苦而不如所以自逸也昔刘裕奋农畆而取江左一再后子孙见其服用反笑曰田舍翁得此亦过矣此正所谓昔之人无闻知也使成王非周公之训安知其不以公刘后稷为田舍翁乎】纂注【苏氏曰农夫之子生而饱暖且不知艰难而况于王乎　南史宋髙祖刘裕孙孝武帝骏坏髙祖所居隂室为玉烛殷牀头有土障壁上挂葛灯笼麻蝇拂袁顗因盛称髙祖俭德上曰田舍翁得此已为过矣】周公曰呜呼我闻曰昔在殷王中宗严恭寅畏天命自度治民祗惧不敢荒宁肆中宗之享国七十有五年【中宗太戊也严则庄重恭则谦抑寅则钦肃畏则戒惧天命即天理也中宗严恭寅畏以天理而自检律其身至于治民之际亦祗敬恐惧而不敢怠荒安宁中宗无逸之实如此故能有享国永年之效也案书序太戊有原命咸又等篇意述其当时敬天治民之事今无所考矣】纂注【孔氏曰以敬畏之故得夀考之福下文言逸乐之损夀　吕氏曰上既论无逸之理此复举无逸之君以示之法此中宗无逸之实严恭寅畏合而言之敬也因桑谷而修省亦其畏天命之一端天人一理既畏天命必不敢轻下民祗惧不敢荒宁皆敬也惟敬故夀也主静则悠逺博厚自强则坚实精明操存则血气循轨而不乱收敛则精神内固而不浮至于俭约克治去戕贼之累又不待言凡此皆敬之方夀之理也自此至文王其夀莫非此理李氏杞曰无逸必寡欲寡欲而不夀者鲜矣逸乐必多欲多欲而能全生者亦鲜矣既以无逸致夀者为之劝又以逸乐损寿者为之戒使前有所慕后有所警有所慕则知无逸之可法有所警则知逸乐之不可纵】其在髙宗时旧劳于外爰暨小人作其即位乃或亮隂三年不言其惟不言言乃雍不敢荒宁嘉靖殷邦至于小大无时或怨肆髙宗之享国五十有九年【髙宗武丁也未即位之时其父小乙使久居民间与小民出入同事故于小民稼穑艰难备尝知之也雍和也发言和顺当于理也嘉美靖安也嘉靖者礼乐敎化蔚然于安居乐业之中也汉文帝与民休息谓之靖则可谓之嘉则不可小大无时或怨者万民咸和也乃雍者和之发于身嘉靖者和之达于政无怨者和之着于民也余见説命髙宗无逸之实如此故亦有享国永年之效也】纂注【吕氏曰三年不言圣贤之君未必尽然故谓之乃或是或一道也小大无怨民气大和导迎和气是亦夀考之理又发此意以申劝成王下章论文王咸和万民亦是意也篇末二章之论违怨诅祝怨詈实申此意而尽发之张氏曰不敢荒宁则志气凝定精神纯一此长年之基民心大和导迎善气又所以致长年也葢神气耗防则根本不固厉气外袭则天和日消有一于此皆足致夭】其在祖甲不义惟王旧为小人作其即位爰知小人之依能保惠于庶民不敢侮鳏寡肆祖甲之享国三十有三年【史记髙宗崩子祖庚立祖庚崩弟祖甲立则祖甲髙宗之子祖庚之弟也郑曰髙宗欲废祖庚立祖甲以为不义逃于民间故云不义惟王案汉孔氏以祖甲为太甲葢以国语称帝甲乱之七世而殒孔氏见此等记载意为帝甲必非周公所称者又以不义惟王与太甲兹乃不义文似遂以此称祖甲者为太甲然详此章旧为小人作其即位与上章是暨小人作其即位文势正类所为小人者皆指微贱而言非谓憸小之人也作其即位亦不见太甲复政思庸之意又案邵子经世书髙宗五十九年祖庚七年祖甲三十三年世次厯年皆与书合亦不以太甲为祖甲况殷世二十有九以甲名者五帝以太以小以沃以阳以祖别之不应二人俱称祖甲国语讹承谬旁记曲説不足尽信要以周公之言为正又下文周公言自殷王中宗及髙宗及祖甲及我周文王及云者因其先后次第而枚举之辞也则祖甲之为祖甲而非太甲明矣】纂注【眞氏曰祖甲或以为太甲或以为帝甲今考之经世书二君享国皆三十三年其曰不义惟王旧为小人其为太甲明矣苏氏以享国多寡为次此説得之吕氏曰商去周未逺故公以王耳目所接者言之　林氏曰不言汤而言三宗继世之君与成王同也新安陈氏曰太甲帝甲二君皆有证据而太甲较分明经世书与三及字皆不足援以为辨太甲为商贤君万万不可磨何苦极力挽从来无人齿及之帝甲以排太甲乎否则两説姑竝存之】自时厥后立王生则逸生则逸不知稼穑之艰难不闻小人之劳惟耽乐之从自时厥后亦罔或克夀或十年或七八年或五六年或四三年【过乐谓之耽泛言自三宗之后即君位者生则逸豫不知稼穑之艰难不闻小人之劳惟耽乐之从伐性丧生故自三宗之后亦无能夀考逺者不过十年七八年近者五六年三四年尔耽乐愈甚则享年愈促也凡人莫不欲寿而恶夭此篇专以享年永不永为言所以开其所欲而禁其所当戒也】纂注【苏氏曰人莫不好逸欲而其所甚好者生也以其所甚好禁其所好庶几必信然犹有不信者以逸豫为未必害生也汉武帝唐明皇岂无欲者哉而夀如此夫多欲不享国者皆是也武帝明皇千一而已岂可专望乎此哉　吕氏曰忧勤者必夀逸豫者必夭此周公格言大训非特以戒成王实万世人主之龟鉴也葢人之一心苟有所操存则精神思虑日由乎天理之中其夀固可必孔子所谓仁者夀诗人所谓乐只君子万寿无期亦即其理而推之耳后世之君惮忧勤而恣逸乐伐性伤生靡所不至乃欲慕神仙之术以求长年何其愚之甚也欤葵初王氏曰苏氏之説于经有助使好逸者无以汉武明皇借口吕氏求神仙延寿之説三代前未有也然亦可备经筵进读之一义】周公曰呜呼厥亦惟我周太王王季克自抑畏【商犹异世也故又即我周先王告之言太王王季能自谦抑谨畏者葢将论文王之无逸故先述其源流之深长也大扺抑畏者无逸之本纵肆怠荒皆矜夸无忌惮者之为故下文言文王曰柔曰恭曰不敢皆原太王王季抑畏之心发之耳】纂注【陈氏大猷曰克自者真能自用其力而人不与也抑者所以下之也如制忿欲去奢侈皆是也畏敬畏也人所以肆行无畏不能自抑故也抑其私欲惟义是从则必畏天命畏祖宗畏小民矣】文王卑服即康功田功【卑服犹禹所谓恶衣服也康功安民之功田功养民之功言文王于衣服之奉所性不存而专意于安养斯民也卑服葢举一端而言宫室饮食自奉之薄皆可类推】纂注【孔氏曰就田功以知稼穑之艰难】徽柔懿防怀保小民惠鲜鳏寡自朝至于日中昃不遑暇食用咸和万民【徽懿皆美也昃日映也柔谓之徽则非柔懦之柔恭谓之懿则非足恭之防文王有柔防之徳而极其微懿之盛和易近民于小民则怀保之于鳏寡则惠鲜之惠鲜云者鳏寡之人垂首丧气赉予赒给之使之有生意也自朝至于日之中自中至于日之昃一食之顷有不遑暇欲咸和万民使无一不得其所也文王心在乎民自不知其勤劳如此岂秦始皇衡石程书隋文帝卫士餐代有司之任者之为哉立政言罔攸兼于庶言庶狱庶慎则文王又若无所事事者不读无逸则无以知文王之勤不读立攻则无以知文王之逸合二书观之则文王之所从事可知矣】辑録【舜功问徽柔懿恭是一字是二字先生曰二字上轻下重柔者须徽恭者须懿柔而不徽则姑息恭而不懿则非由中出可学又曰柔易于暗弱徽有发之意恭形于外懿则有蕴藏之意】文王不敢盘于游田以庶邦惟正之供文王受命惟中身厥享国五十年【游田国有常制文王不敢盘游无度上不滥费故下无过取而能以庶邦惟正之供于常贡正数之外无横敛也言庶邦则民可知文王为西伯所统庶邦皆有常供春秋贡于霸主者班班可见至唐犹有送使之制则诸候之供方伯旧矣受命言为诸候也中身者汉孔氏曰文王九十七而终即位时年四十七言中身举全数也上文崇素俭恤孤独勤政事戒游佚皆文王无逸之实故其享国有歴年之永】纂注【吕氏曰凡有血气患于上陵必学问以下之抑损只畏以自下则用力于无逸深矣力不分于奉己故功全归于恤民惠泽之使鲜鲜有生意盘游田曰不敢翼翼之小心也此章言文王家法凡无逸之条目如崇俭素重农畆恤穷困勤政事戒游田损横敛大略皆备其称文王之夀即前章之意以此为防后世犹为文王忧勤损夀之説以启人主之好逸如郑者】周公曰呜呼继自今嗣王则其无淫于观于逸于游于田以万民惟正之供【则法也其指文王而言淫过也言自今日以往嗣王其法文王无过于观逸游田以万民惟正赋之供上文言游田而不言观逸以大而包小也言庶邦而不言万民以逺而见近也】无皇曰今日耽乐乃非民攸训非天攸若时人丕则有愆无若殷王受之迷乱酗于酒徳哉【无与毋通皇与遑通训法若顺则法也毋自寛假曰今日姑为是耽乐也一日耽乐固若未害然下非民之所法上非天之所顺时人大法其过逸之行犹商人化受而崇饮之类故继之曰毋若商王受之迷乱酗于酒徳哉酗酒谓之徳者徳有凶有吉韩子所谓道与徳为虗位是也】纂注【吕氏曰虽戒成王实欲后嗣共守此训故以继自今嗣王言观覧以舒其目安逸以休其身游豫以省风俗田猎以习武备人君不能无也不可过尔过则人欲肆而入于乱亡矣故公使之无淫过于此必絶之使无则廹蹙拘制矣观逸游田横敛之源四者既省用有常经自应以万民惟正之供始耽乐者毋自恕曰今日耽乐尔是心一流将一日二日浸浸终身不返矣苟不戒一日之耽乐必至为纣之徒无皇曰今日耽乐葢原淫乐之始使之深絶其微无若殷王受葢要淫荒之终使知必至此极始终备矣林氏曰隠公观鱼庄公观社观也唐敬宗日晏坐朝逸也周穆所至有车辙马迹游也太康畋洛表田也皆淫于此者真氏曰前举三宗后举文王俾王知所法又举纣俾王知所戒纣之恶无不有酗酒其最也人无智愚皆知忧勤必享国逸欲必戕生惟沈湎于酒心志昬乱则虽死亡在前亦不知畏故欲无逸则不可酗酒酗酒则必不能无逸公所以专以此申戒也薛氏曰今日耽乐与诗所谓壹醉日富同义】周公曰呜呼我闻曰古之人犹胥训告胥保惠胥教诲民无或胥诪张为幻【胥相训诫惠顺诪诳张诞也变名易实以观者曰幻叹息言古人徳业已盛其臣犹且相与诫告之相与保惠之相与教诲之保惠者保养而将顺之非特诫告而已也教诲则有规正成就之意又非特保惠而已也惟其若是是以视聼思虑无所蔽塞好恶取子明而不悖故当时之民无或敢诳诞为幻也】纂注【吕氏曰训告教诲皆见于言语保惠则调防于日用功用相表里也新安胡氏曰训诲忠言也诪张邪説也忠言交进则邪説莫行】此厥不听人乃训之乃变乱先王之正刑至于小大民否则厥心违怨否则厥口诅祝【正刑正法也言成王于上文古人胥训告保惠教诲之事而不聼信则人乃法则之君臣上下师师非度必变乱先王之正法无小无大莫不尽取而纷更之葢先王之法甚便于民甚不便于纵侈之君如省刑罚以重民命民之所便也而君之残酷者则必变乱之如薄赋敛以厚民生民之所便也而君之贪侈者则必变乱之厥心违怨者怨之蓄于中也厥口诅祝者怨之形于外也为人上而使民心口交怨其国不危者未之有也此葢治乱存亡之机故周公恳恳言之】纂注【陈氏大猷曰承上章无怨咸和之意遂及于违怨诅祝唐孔氏曰请神加殃谓之诅以言告神谓之祝真氏曰篇中有两至于小大恐当作一义上言至于小大无时或怨下言至于小大民否则厥心违怨葢皆为民而言】周公曰呜呼自殷王中宗及髙宗及祖甲及我周文王兹四人迪哲【迪蹈哲智也孟子以知而弗去为智之实迪云者所谓弗去是也人主知小人之依而或忿戾之者是不能蹈其知者也惟中宗髙宗祖甲文王允蹈其知故周公以迪哲称之】厥或告之曰小人怨汝詈汝则皇自敬徳厥愆曰朕之愆允若时不啻不敢含怒【詈骂言也其或有告之曰小人怨汝詈汝汝则皇自敬徳反诸其身不尤其人其所诬毁之愆安而受之曰是我之愆允若时者诚实若是非止隠忍不敢藏怒也葢三宗文王于小民之依心诚知之故不暇责小人之过言且因以察吾身之未至怨詈之语乃所乐闻是岂特止于隠忍含怒不发而已哉】纂注【唐孔氏曰皇大大自敬徳　朱氏方大曰闻谤而自反以敬徳则凡怨詈之来皆箴砭之益吾方资之以自反何止不敢含怒于心而已苟非发于中心之诚惟不敢含怒而止则是仅能恕人之言而未尽反己之功也　陈氏大猷曰君至明故能如此凡闻谤而责人皆不明所致也】此厥不聼人乃或诪张为幻曰小人怨汝詈汝则信之则若时不永念厥辟不寛绰厥心乱罚无罪杀无辜怨有同是丛于厥身【绰大丛聚也言成王于上文三宗文王迪哲之事不肯聼信则小人乃或诳诞变置虚实曰小民怨汝詈汝汝则聼信之则如是不能永念其为君之道不能寛大其心以诳诞无实之言罗织疑似乱罚无罪杀戮无辜天下之人受祸不同而同于怨皆丛于人君之一身亦何便于此哉大扺无逸之书以知小人之依为一篇纲领而此章则申言既知小人之依则当蹈其知也三宗文王能蹈其知故其胷次寛平人之怨詈不足以芥蔕其心如天地之于万物一于长育而已其悍疾愤戾天岂私怒于其问哉天地以万物为心人君以万民为心故君人者要当以民之怨詈为己责不当以民之怨詈为己怒以为己责则民安而君亦安以为己怒则民危而君亦危矣吁可不戒哉】纂注【林氏曰以诪张之説妄杀如幽厉之监谤秦立诽谤法之类　夏氏曰向之怨詈犹冇限也至此普天同怨是怨丛于一身矣民气如此欲享国长久得乎此意盖在言外也　范氏曰明君惟聴正直故谗慝之言不入于耳暗君好聴谗侫故欺诳之言日至于前人君当修徳以弭怨不可以刑杀止怨以刑杀止怨怨之愈甚大决所溃不可收拾矣　吕氏曰无逸始以逸豫为戒终则以弃忠言惑邪説坏法度冶诽谤结之惟无逸然后能去是病而所以保无逸者亦不过戒是数者也　新安陈氏曰末章承上章以论处怨詈之道然召民和而使自无时或怨上也因怨言而自反次也以杀罚止怨而怨业无次矣周公以怨詈等事寛广君心而伸舒民气其为邦本国脉计岂浅浅哉】周公曰呜呼嗣王其监于兹【兹者指上文而言也无逸一篇七章章首皆先致其咨嗟咏叹之意然后及其所言之事至此章则于嗟叹之外更无他语惟以嗣王其监于兹结之所谓言有尽而意则无穷成王得无深警于此哉】纂注【愚谓此篇挈所其无逸以为之网而分先知稼穑艰难与不知艰难以为之目此一书之大防也商三君先知艰难者也后王生则逸不知艰难者也周三王先知艰难者也戒嗣王之观逸逰田惧其不知艰难也逺引古人恐不尽信故尤欲其师文王惩商纣以耳日所及者为言焉真万世之鉴哉】
　　君奭【召公告老而去周公留之史氏录其告语为篇亦诰体也以周公首呼君奭因以君奭名篇篇中语多未详今文古文皆冇　案此篇之作史记谓召公疑周公当国践祚唐孔氏谓召公以周公尝摄王政今复在臣位葛氏谓召公未免常人之情以爵位先后介意故周公作是篇以谕之陋哉斯言要皆为序文所误独苏氏谓召公之意欲周公告老而归为近之然详本篇防意乃召公自以盛满难居欲避权位退老厥邑周公反覆告谕以留之尔熟复而详味之其义固可见也】辑録【显道问召公不悦之意先生曰召公不悦只是小序恁地説襄面却无此意这只是召公要去后周公去留他説道朝廷不可无老臣又问先生曰此等语不可晓先生曰这个只是大纲绰挣个意脉了便恁地説了不要逐个字去讨便无理会处这个物事难理会义刚召公不悦这意思晓不得若论事了尽未在看来是见成王己临政便也小定了许多事周公自可了得所以求去庚召公不悦盖以为周公归政之后不当复留而已亦老而当去故周公言二人不可不留之意曰呜呼君己曰时我我亦不敢宁于上帝命弗逺念天威越我民罔尤违又厯道古今圣贤倚赖老成以固其国家之事又曰予不惠若兹多诰予惟用悯于天越民只此便见周公之心至此末尝不喟然太息也试于此等处虚心求之如何答徐元聘】纂注【吕氏曰召公不疑周公前辈辩之悉矣以盛满而欲去周公反覆留之后世权位相轧之际排之使去者有之挽之使留者鲜矣大臣之秉心公则深恐无助私则惟恐不专也又曰成功不可居洛邑成而周公告归召公亦同此心也已而成王留周公公幡然改矣召公犹守欲退之心也周公遂力留之及其既喻非非暂留于一时终相成王且相康王身任托孤之责而不辞惟不苟于随所以笃于信也　陈氏大猷曰或谓周公去朝廷居洛邑而召公独执政柄所以亦有去志今以洛诰君陈诸书考之周公固居洛以化殷民以无逸蔡仲诸书考之则周公未尝不在朝以辅成王意其往来镐洛之间也方是时洛邑虽成而殷民尚未孚四方虽定而天命人心犹未固周公所以谆谆于留召公欤】
　　周公若曰君奭【君者尊之之称奭召公名也古人尚质相与语多名之】弗吊天降丧于殷殷既坠厥命我有周既受我不敢知曰厥基永孚于休若天棐忱我亦不敢知曰其终出于不祥【不祥者休之反也天既下丧亡于殷殷既失天命我有周既受之矣我不敢知曰其基业长信于休美乎如天果辅我之诚耶我亦不敢知曰其终果出于不祥乎　案此篇周公留召公而作此其言天命吉凶虽曰我不敢知然其恳恻危惧之意天命吉凶之决实主于召公留不留如何也】纂注【吕氏曰自后世之私观之殷之祸周之福也述殷之丧亡亦曰弗吊圣贤公天下之心也人之于天或恃而不自修或懽而不自强谓永孚于休恃而不自修也意天必福己也谓终出不祥惧而不自强也意天必祸己也皆非也】呜呼君己曰时我我亦不敢宁于上帝命弗永逺念天威越我民罔尤违惟人在我后嗣子孙大弗克恭上下遏佚前人光在家不知【尤怨违背也周公叹息言召公己尝曰是在我而已周公谓我亦不敢苟安天命而不永逺念天之威于我民无尤怨背违之时也天命民心去就无常实惟在人而已今召公乃忘前日之言翻然求去使在我后嗣子孙大不能敬天敬民骄慢肆侈遏絶佚坠文武光显可得谓在家而不知乎】辑注【诸诰多是长句如君奭弗永逺念天威越我民罔尤违只是一句越只是及罔尤违是总説上天与民之意汉艺文志注谓诰是晓论民若不速晓则约束不行便是诰辞如此只是欲民易晓】天命不易天难谌乃其坠命弗克经厯嗣前人恭明徳【天命不易犹诗曰命不易哉命不易保天难谌信乃其坠失天命者以不能经厯继嗣前人之恭明徳也吴氏曰弗克恭故不能嗣前人之恭徳遏佚前人光故不能嗣前人之明徳】在今予小子旦非克有正迪惟前人光施于我冲子【吴氏曰小子自谦之辞也非克有正亦自谦之辞也言在今我小子旦非能有所正也凡所开导惟以前人光大之徳使益焜燿而付于冲子而已以前言后嗣子孙遏佚前人光而言也】又曰天不可信我道惟宁王徳延天不庸释于文王受命【又曰者以承文言天命不易天难谌此又申言天不可信故曰又曰天固不可信然在我之道惟以延长武王之徳使天不容舍文王所受之命也】纂注【新安胡氏曰此章大意谓今日天命人心未为固成王之经厯未为深吾等当留而不当去也】公曰君奭我闻在昔成汤既受命时则有若伊尹格于皇天在太甲时则有若保衡在太戊时则有若伊陟臣扈格于上帝巫咸又王家在祖乙时则有若巫贤在武丁时则有若甘盘【时则有若者言当其时有如此人也保衡既伊尹也见説命太戊太甲之孙伊陟伊尹之子臣扈与汤时臣扈二人而同名者也巫氏咸名祖乙太戊之孙巫贤巫咸之子也武丁髙宗也廿盘见説命吕氏曰此章序商六臣之烈盖勉召公匹休于前人也伊尹佐汤以圣辅圣其治化与天无间伊陟臣扈之佐太戊以贤辅贤其治化克厌天心自其徧覆言之谓之天自其主宰言之谓之帝书或称天或称帝各随所指非有轻重至此章对言之则圣贤之分而深浅见矣巫咸止言其乂王家者咸之为治功在王室精微之蕴犹有愧于二臣也亡书有咸乂四篇其乂王家之实欤巫贤甘盘而无指言者意必又次于巫咸也　苏氏曰殷有圣贤之君七此独言五下文云殷礼陟配天岂配祀于天者止此五王而其臣偕配食于庙乎在武丁时不言説岂説不配食于配天之王乎其详不得而闻矣】纂注【陈氏曰汤初胜夏已有臣扈汤至太戊百三十年必二臣而名同也诗有家父春秋又有家父亦此类　复斋董氏曰言甘盘者高宗旧学之臣　吕　　氏曰舍傅説言甘盘盘源也说委也息斋余氏曰不言説即】【下文不言尚父之意】率惟兹有陈保乂有殷故殷礼陟配天多厯年所【陟升遐也言六臣循推此道有陈列之功以保乂有殷故殷先王终以徳配天而享国长久也】纂注【叶氏曰以其祭上陟而配天犹言郊祀后稷以配天宗祀文王于明堂以配上帝　唐孔氏曰多厯年之次所】天惟纯祐命则商实百姓王人罔不秉徳明恤小臣屏侯甸矧咸奔走惟兹惟徳称用乂厥辟故一人有事于四方若卜筮罔不是孚【佑助也实虚实之实国有人则实孟子言不信仁贤则国空虚是也称举也亦秉持之义事征代会同之类承上章六臣辅君格天致治遂言天祐命有商纯一而不杂故商国有人而实内之百官着姓与夫王臣之微者无不秉持其徳明致其忧外之小臣与夫藩屏侯甸矧皆奔走服役惟此之故惟徳是举用乂其君故君有事于四方如龟之卜如蓍之筮天下无不敬信之也】纂注【孔氏曰天大佑助其王命使商家百姓丰实自汤至武丁其王人无不持徳　吕氏曰明恤犹易之显比显然以至公抚恤天下在内则逮于卑贱之小人在外则均屏藩之侯甸思浃内外公平周溥斯乃所秉之君徳也后之君嬖昵左右如幽王之私趣马偏爱一国如平王之贰于虢非不恤之可谓之明恤乎用乂者规谏箴诲以治之也新安胡氏曰百姓句王人谓王者明恤属下句从孔吕为优王氏炎曰商大臣事业至于有为而罔不孚今四国多方谆谆告命犹惧不信召公岂可求去】公曰君奭天夀平格保乂有殷有殷嗣天灭威今汝永念则有固命厥乱明我新造邦【吕氏曰坦然无私之谓平格者通彻三极而无间者也天无私夀惟至平通格于天者则夀之伊尹而下六臣能尽平格之实故能保乂有殷多厯年所至于殷纣亦嗣天位乃骤罹灭亡之威天曽不私夀之也固命者不坠之天命也今召公勉为周家久永之念则有天之固命其治效亦赫然明着于我新造之邦而身与国俱显矣】纂注【孔氏曰言天夀有平至之君故安治有殷殷嗣子纣不能平至天防亡加之有威今汝长念平至者安治反是者灭亡以为法鉴则有坚固王命其治理足以明我新成国矣新安陈氏曰有殷嗣天灭威等语聱牙艰澁本不可解不如阙之蔡亦未为的保乂有殷强拈六臣经有是意乎】公曰君奭在昔上帝割申劝寜王之徳其集大命于厥躬【申重劝勉也在昔上帝降割于殷申劝武王之徳而集大命于其身使有天下也】纂注【夏氏曰天初劝文王又劝武王故曰申劝如诗序言故天复命武王也真氏曰文王羑里之难乃天之降割其降割也乃所以申劝文王之徳也文王生知者本不待劝而天乃降割以勉之故曰申劝新安陈氏曰割中劝寜王之徳礼记缁衣作周田观文王之徳记固讹矣书果是乎寜王孔注以为文王蔡以为武王果武王也则下接惟文王尚克修和我有夏必有阙文矣】惟文王尚克修和我有夏亦惟有若虢叔有若闳夭有若散宜生有若泰颠有若南宫括【虢叔文王弟闳散泰南宫皆氏夭宜生颠括皆名言文王庶几能修治爕和我所有诸夏者亦惟有虢叔等五臣为之辅也康诰言一二邦以修无逸言用咸和万民即文王修和之实也】又曰无能往来兹迪彛教文王蔑徳降于国人【蔑无也夏氏曰周公前既言文王之兴本此五臣故又反前意而言曰若此五臣者不能为文王往来奔走于此导迪其常教则文王亦无徳降及于国人矣周公反覆以明其意故以又曰更端发之】亦惟纯祐秉徳迪知天威乃惟时昭文王迪见冒闻于上帝惟时受有殷命哉【言文王有此五臣者故亦如殷为天纯佑命百姓王人罔不秉徳也上既反言文王若无此五臣为迪彛教则亦无徳下及国人故此又正言亦惟天乃纯佑文王葢以如是秉徳之臣蹈履至到实知天威以是昭明文王启迪其徳使着见于上覆冐于下而升闻于上帝惟是之故遂能受有殷之天命也】纂注【息斋余氏曰孔云文王秉徳葢天佑秉徳之君也】武王惟兹四人尚迪有禄后暨武王诞将天威咸刘厥敌惟兹四人昭武王惟冒丕单称徳【虢叔先死故曰四人刘杀也单尽也武王惟此四人庶几迪有天禄其后暨武王尽杀其敌惟此四人能昭武王遂覆冒天下天下大尽称武王之徳谓其逹声教于四海也文王冒西土而已丕单称徳惟武王为然于文王言命于武王言禄者文王但受天命至武王方富有天下也吕氏曰师尚父之事文武烈莫盛焉不与五臣之列葢一时议论或详或畧随意而言主于留召公而非欲为人物评也】纂注【吕氏曰此四人尚蹈有禄位言故老犹存也林氏曰死者称不禄四人犹及武王之世故曰尚迪有禄】今在予小子旦若游大川予往暨汝奭其济小子同未在位诞无我责收罔朂不及耉造徳不降我则鸣鸟不闻矧曰其有能格【小子旦自谦之称也浮水曰游周公言承文武之业惧不克济若浮大川罔知津涯岂能独济哉予往与汝召公其共济可也小子成王也成王防冲虽已即位与未即位同诞大也大无我责上疑有阙文牧罔勗不及未详耉造徳不降言召公去则耉老成人之徳不下于民在郊之鳯将不复得闻其鸣矣况敢言进此而有感格乎是时周方隆盛鸣鳯在郊卷阿鸣于髙岗者乃咏其实故周公云尔也】纂注【夏氏曰大无尽责于我一人息斋余氏曰古注其济小子句通收罔勗不及吕云召公若收敛退藏罔勗勉成王之所不逮亦通张子曰耉造徳降则民諴和而鳯可致故鸣鸟闻所以为和气之应也王氏炎曰文王之兴鳯鸣岐山为周受命之符召公苟去固不能如五臣辅文王以闻鸣鳯之祥况能如伊陟臣扈之格天格帝乎】公曰呜呼君肆其监于兹我受命无疆惟休亦大惟艰告君乃猷裕我不以后人迷【肆大猷谋也兹指上文所言周公叹息欲召公大监视上文所陈也我文武受命固有无疆之美矣然迹其积累缔造葢亦艰难之大者不可不相与竭力保守之也告君谋所以寛裕之道勿狭隘欲去我不欲后人迷惑而失道也吕氏曰大臣之位百责所萃震撼击撞欲其镇定辛甘燥湿欲其调齐盘错棼结欲其解纾黯闇汚浊欲其茹纳自非旷度洪量与夫患失干没者未尝无翩然舍去之意况召公亲遭大变破斧缺斨之时屈折调防心劳力瘁又非平时大臣之比顾以成王未亲政不敢乞身耳一旦政柄有归浩然去志固人情之所必至然思文武王业之艰难念成王守成之无助则召公义未可去也今乃汲汲然求去之不暇其廹切已甚矣盖谋所以寛裕之道图功攸终展布四体为乆大规模使君德开明未可舍去而聼后人之迷惑也】纂注【郑氏曰召公不恱似隘急故令谋于寛裕　吕氏曰周公自言我终不独善而使后人迷惑自言所以不去者以勉召公也　陈氏曰不以后人迷谓欲使后人嗣前人恭明徳不至于遏佚前人光也　新安陈氏曰不以后人迷如以其君覇以其君显之以留而明保启迪成王是不以后人迷也去而聴其迷惑是以后人迷也】公曰前人敷乃心乃悉命汝作汝民极曰汝明勗偶王在亶乗兹大命惟文王徳丕承无疆之恤【偶配也苏氏曰周公与召公同受武王顾命辅成王故周公言前人敷乃心腹以命汝召公位三公以为民极且曰汝当明勉辅孺子如耕之有偶也在于相信如车之有驭也并力心以载天命念文考之旧德以丕承无疆之忧武王之言如此而可以去乎】纂注【孔氏曰文武布其乃心乃悉以命汝矣为汝民立中正矣汝明勉配王在于诚信行此大命而已惟文王圣徳为之子孙无忝厥祖大承无疆之忧　张氏曰臣者君之偶如妇者夫之偶　陈氏曰乘载也犹负荷也　吕氏曰命作民极置之具瞻以为民极也其命之辞则曰汝明明勉励以偶配辅佐后王命之大如此在今当亶诚以乗载此大命不可失坠今而遽去是坠此命非乗此命矣又欲其追念文王眷遇之徳为我周大受无穷之忧责洛诰周公之复留实以文武之故今召公欲去周公复举文武以感动之　新安陈氏曰以命汝为武王顾命则兹大命竟指为武王之命为安然苏以汝明至之恤纯为武王之言故以大命为天命也不若吕只以汝明勗偶王一句为武王之言为优然此等偶王亶乗语实艰澁不可解略认大意可也】公曰君告汝朕允保奭其汝克敬以予监于殷丧大否肆念我天威【大否大乱也告汝以我之诚呼其官而名之言汝能敬以我所言监视殷之丧亡大乱可不大念我天威之可畏乎】予不允惟若兹诰予曰曰襄我二人汝有合哉言曰在时二人天休滋至惟时二人弗戡其汝克敬徳明我俊民在让后人于丕时【戡胜也戡堪古通用周公言我不信于人而若此告语乎予惟曰王业之成在我与汝而已汝闻我言而有合哉亦曰在是二人但天休滋至惟是我二人将不堪胜汝若以盈满为惧则当能自敬德益加寅畏明俊民布列庶位以尽大臣之职业以荅滋至之天休毋徒惴惴而欲去为也他日在汝推逊后人于大盛之时超然肥遯谁复汝禁今岂汝辞位之时乎】辑録【襄我二人周公自谓己与召公经説】纂注【王氏曰大臣之善在乎譲让则必推贤善而无妨功害能此所以能明俊民　陈氏经曰今时未至盛大未有贤俊可让召公未可去也大臣进退常以得人为虑有贤者可以让则身可以退萧何且死必引曹参管仲不能荐贤所以不免于议也　新安陈氏曰让字贯俊民字谓明俊民而让之较优】呜呼笃棐时二人我式克至于今日休我咸成文王功于不怠丕冒海隅出日罔不率俾【周公复叹息言笃于辅君者是我二人我用能至于今日休盛然我欲与召公共成文王功业于不怠大覆冒斯民使海隅日出之地无不臣服然后可也周都西土去东为逺故以日出言呉氏曰周公未尝有其功以其留召公故言之盖叙其所已然而勉其所未至亦人所説而从者也】纂注【陈氏大猷曰伐淮夷践奄在此书后可见当时未能罔不率俾也右二章以文武留召公也】公曰君予不恵若兹多诰予惟用闵于天越民【周公言我不顺于理而若兹谆复之多诰邪予惟用忧天命之不终及斯民之无赖也韩子言畏天命而悲人穷亦此意前言若兹诰故此言若兹多诰周公之告召公其言语之际亦可悲矣】纂注【夏氏曰天命难谌民心难保大臣去留系天命之从违民心之向背今召公欲去实周公之忧也　陈氏大猷曰召公去则天命将替民生失所此周公所闵也】公曰呜呼君惟乃知民德亦罔不能厥初惟其终祗若兹往敬用治【上章言天命民心而民心又天命之本也故卒章専言民德以终之周公叹息谓召公践厯谙练之乆惟汝知民之徳民徳谓民心之向顺亦罔不能其初今日固罔尤违矣当思其终则民之难保者尤可畏也其祗顺此诰往敬用治不可忽也此召公已留周公饬遣就职之辞厥后召公既相成王又相康王再世犹未释其政有味于周公之言也夫】纂注【陈氏经曰借民情以为喻也民情每勤始怠终此乃召公所熟知安可以此自处当惟其终可也语曰行百里者半九十言晚节末路之难也　张氏曰召公初辅成王有始矣而求去不能终也　愚谓一书之中首言忧国之心非人所知次言天民可畏惟人是赖又次言殷先王与我文武得人之助然文王时五人至武王时四人今又惟我二人而已君若求去岂我一人所能戡哉忧之深是以留之切留之是以言之详召公同功一体之人均有忠君爱国之心者也安得不油然而感幡然而留哉】蔡仲之命【蔡国名仲字蔡叔之子也叔没周公以仲贤命诸成王复封之蔡此其诰命之辞也今文无古文有案此篇次序当在洛诰之前】
　　惟周公位冢宰正百工羣叔流言乃致辟管叔于商囚蔡叔于郭邻以车七乘降霍叔于庶人三年不齿蔡仲克庸祗德周公以为卿士叔卒乃命诸王邦之蔡【周公位冢宰正百工武王崩时也郭邻孔曰曰中国之外地名苏氏曰郭虢也周礼六遂五家为邻管霍国名武王崩成王幼周公居冢宰百官緫已以听者古今之通道也当是时三叔以主少国疑秉商人之不靖谓可惑以非义遂相与流言倡乱以摇之是岂周公之身之利害乃欲倾覆社稷涂炭生灵天讨所加非周公所得已也故致辟管叔于商致辟云者诛戮之也囚蔡叔于郭邻以车七乗囚云者制其出入而犹从以七乗之车也降霍叔于庶人三年不齿三年之后方齿録以复其国也三叔刑罚之轻重因其罪之大小而已仲叔之子克常敬德周公以为卿士叔卒乃命之成王而封之蔡也周公留佐成王食邑于圻内圻内诸侯孟仲二卿故周公用仲为卿非鲁之卿也蔡左传在淮汝之间仲不别封而命邦之蔡者所以不絶叔于蔡也封仲以他国则絶叔于蔡矣吕氏曰象欲杀舜舜在侧微其害止于一身故舜得遂其友爱之心周公之位则繋于天下国家虽欲遂友爱于三叔不可得也舜与周公易地皆然史臣先书惟周公位冢宰正百工而继以羣叔流言所以结正三叔之罪也后言蔡仲克庸祗德周公以为卿士叔卒即命之王以为诸侯以见周公蹙然于三叔之刑幸仲克庸祗德则亟擢用分封之也吴氏曰此所谓冢宰正百工与诗所谓摄政皆在成王谅阍之时非以幼冲而摄而其摄也不过位冢宰之位而已亦非荀卿所谓摄天子位之事也三年之防二十五月而毕方其毕时周公固未尝摄亦非有七年而后还政之事也百官緫已以听冢宰未知其所从始如殷之髙宗已然不惟周公行之此皆论周公者所当先知也】辑録【安卿问周公诛管蔡自公义言之其心固正大直截自私恩言之其情终有不自满处所以孟子谓周公之过不亦宜乎先生曰是但他岂得已哉莫到恁地较好看周公当初做这一事也大段疎脱他也看那兄弟不过本是怕武庚叛故遣管蔡霍叔去监他为其至亲可恃不知他反去与武庚同作一党不知如何纣出得个儿子也恁地狡猾想见他当时日夜去炒管叔说云周公是你的弟今却欲篡为天子汝是兄今却只恁地管叔被他炒得心热他性又急所以便发出这件事来李尧卿问是时可调防莫杀否曰他已叛只得杀如何调防得蔡叔霍叔性较慢罪较轻所以只囚于郭邻降于庶人想见当时被管叔做出这事来騒动许多百姓想见也怕人鸱鸮鸱鸮既取我子无毁我室当时也是被他害得猛如常棣一诗却是后来制礼作乐时作这是先被他害所以当天下平定后更作此诗故其辞哀不似诸诗和平义刚曰周公也岂不知管叔狡猾但当时于义不得不封他曰看来不是狡猾只是獃子书説周公使三叔监殷他却与武庚叛此是一段大疎脱事若当时不便平息得模様做出西晋初年时事想见武庚日夜去説诱三叔以为周公弟也却在周作宰相管叔兄也却去监商故管叔生起不肖之心如此庚】纂注【史记武王同母兄弟十人长伯邑考次武王次管叔鲜次周公次蔡叔度次霍叔处孔氏曰蔡仲能用敬德称其贤也明王之法诛父用子言至公也叔之所封圻内之蔡仲之所封淮汝之间圻内之蔡名已灭故取其名以名新国欲其戒之唐孔氏曰管在荥阳京县东北不立管叔之后者罪重或无子或有而不贤也杜预曰武王封叔度于汝南上蔡胡徙新蔡昭侯徙九江下蔡圻内蔡地不知所在不齿不得与兄弟年齿相次闵元年晋灭霍故知复其旧封夏氏曰古一里之地出车一乘谓以出车七乗地所出之赋以奉之盖既囚之又不可无以养之张氏震曰象得罪于舜安得不贷之以恩管叔得罪于周安得不断之以义霍叔不絶其身蔡叔不絶其子而管叔独不免诛絶恩与义并行而不悖也林氏曰蔡叔有罪则囚之不以弟而私蔡仲贤而封之不以父而弃叶氏曰舜殛鲧而兴禹周公囚蔡叔而命仲一也魏氏曰左传定公四年云蔡仲改行帅徳周公举之以为己卿士己字极好玩味可见周公大圣人蔡叔有罪而囚之有子仲祗徳则以为己卿士真与天地同其大也自东莱发此义苏氏曰蔡叔未卒仲无君国之理蒯瞆在而辄立卫所以乱所以封仲必在叔卒之后息斋余氏曰案召诰传中谓洛邑告成成王始政故召公以自服土中为言多方内辨臣我监五祀曰成周既成而成王即政云云与此所引呉氏之説皆所不合】王若曰小子胡惟尔率德改行克慎厥猷肆予命尔侯于东土往即乃封敬哉【胡仲名言仲循祖文王之徳改父蔡叔之行能谨其道故我命汝为侯于东土往就汝所封之国其敬之哉吕氏曰敬哉者欲其无失此心也命书之辞虽称成王实周公之意】尔尚盖前人之愆惟忠惟孝尔乃迈迹自身克勤无怠以垂宪乃后率乃祖文王之彛训无若尔考之违王命【蔡叔之罪在于不忠不孝故仲能掩前人之愆者惟在于忠孝而已叔违王命仲无所因故曰迈迹自身克勤无怠所谓自身也垂宪乃后所谓迈迹也率乃祖文王之训无若尔考之违王命上文所谓率徳改行也】纂注【吕氏曰子之新善着则父之旧愆庶乎可掩蔡叔之恶既无以贻子孙仲乃一国始封之祖创业垂统之责繋焉盖追其祖武自我作古克勤无怠以垂法于后斯须之怠则流或至于数百年后不可不谨其源也张氏曰迈迹自身谓生于羣叔之间而能脱身自立为善　陈氏傅良曰舜命禹未尝戒以鲧周公命微子未尝及武庚今命仲而尤其父者于越人疎之于其兄戚之也父子兄弟之间犹有讳而不敢尽言是愈疎矣成王于仲亲亲之道也有禹则鲧得以郊张汤杜周烈矣以其有后得不列于酷吏蔡仲在人其谓叔曰幸哉有子如此欤故曰盖前人之愆　新安陈氏曰子能改父之恶而为善则孝矣为子而孝斯为臣而忠古人云求忠臣于孝子之门是惟忠本于惟孝也克勤无怠以垂宪乃后即所谓迈迹自身此一语不必分也】皇天无亲惟德是辅民心无常惟恵之懐为善不同同归于治为恶不同同归于乱尔其戒哉【此章与伊尹申诰太甲之言相类而有浅深不同者太甲蔡仲之有间也善固不一端而无不可行之善恶亦不一端而无可为之恶尔其可不戒之哉】纂注【新安陈氏曰此与伊尹告太甲之言语意正同蔡氏谓有深浅不同以太甲蔡仲之有间不晓所谓】慎厥初惟厥终终以不困不惟厥终终以困穷【惟思也穷困之极也思其终者所以谨其始也】纂注【吕氏曰建国之始必审其始而思其终终始具举然后可乆可大而不至于困徒谨初而不思其终则终必困穷虽葸然忧惧无益也语以谨始而即援以虑终竭两端之教也陈氏大猷曰仲率德改行能谨初矣尤当克勤无怠是在于惟厥终也　张氏曰感激者多鋭于初而怠于终】懋乃攸绩睦乃四邻以蕃王室以和兄弟康济小民【勉汝所立之功亲汝四邻之国蕃屏王家和恊同姓康济小民五者诸侯之之所当尽也】率自中无作聪明乱旧章详乃视听罔以侧言改厥度则予一人汝嘉【率循也毋无同详审也中者心之理而无过不及之差者也旧章者先王之成法厥度者吾身之法度皆中之所从出者作聪明则喜怒好恶皆出于私而非中矣其能不乱先王之旧章乎戒其本于已者然也侧言一偏之言也视听不审惑于一偏之説则非中矣其能不改吾身之法度乎戒其狥于人者然也仲能戒是则我一人汝嘉矣吕氏曰作聪明者非天之聪明特沾沾小智耳作与不作而天人判焉】纂注【陈氏经曰旧章法度皆中之所寓度即旧章也旧章则已然之法度则当然之制无非中也周公虑仲惩创乃父之愆用意过当反以生事为竒故有此戒　夏氏曰率皆也自从也谓凡事皆从中道也　吕氏曰旧章往往不与新进喜事者合故作聪明者尤欲乱之听览不贵于速而贵于详迎刃立决见事风生宜若可喜然忽略疎快动皆愆尤谗説奸言毎乗其忽遽而入之惟详其视听安徐审订表里毕陈侧媚之言将不得售故详者乃听览之大法也规矩准度未至于乐循理者则常若为其絷维侧言乃解其絷维而纵之放逸之场者故从之也轻仲以英妙之年任国事周公老成深虑故戒之如此　陈氏大猷曰内不变于己之私智外不变于人之私言则中道合而侯职尽矣】王曰呜呼小子胡汝往哉无荒弃朕命【饬往就国戒其毋废弃我命汝所言也】纂注【愚谓此篇大体与微子之命相似而微子之辞温厚蔡仲之辞严厉盖微子先代之后周賔而不臣又本贤人也蔡仲父为不道忠孝两亏已无足法所望仲能率祖徳改父行迈迹自身以垂宪乃后耳葢以拳拳圗终之説且戒之以无乱旧章无改法度无同归于乱呜呼仁哉】
　　多方【成王即政奄与淮夷又叛成王灭奄归作此篇按费誓言徂兹淮夷徐戎并兴即其事也疑当时扇乱不特殷人如徐戎淮夷四方容或有之故及多方亦诰体也今文古文皆有苏氏曰大诰康诰酒诰梓材召诰洛诰多士多方八篇虽所诰不一然大略以殷人心不服】
　　【周而作也予读泰誓武成常怪周取殷之易及读此八篇又怪周安殷之难也多方所告不止殷人乃及四方之士是纷纷焉不心服者非独殷人也予乃今知汤已下七王之徳深矣方殷之虐人如在膏火中归周如流不暇念先王之徳及天下粗定人自膏火中出即念殷先七王如父母虽以武王周公之圣相继抚之而莫能御也夫以西汉道徳比之殷犹碔砆之与美玉然王莽公孙术隗嚣之流终不能使人忘汉光武成功若建瓴然使周无周公则亦殆矣此周公之所以畏而不敢去也】纂注【林氏曰奄即淮夷之一种总言则谓之淮夷如春秋赤狄之有潞氏甲氏也周公摄政时奄尝与三监同叛多士曰昔朕来自奄已尝征之今成王即政奄又叛成王灭之而归镐京诸侯来朝周公又称王命以告之故作此篇　唐孔氏曰虽普告多方意在殷之旧国　吕氏曰自大诰至多方所以处殷民者何其劳也武王崩以喜乱之徒因思旧之情乗内难之隙三者参合其祸至此是固周之不造实则天之大扶持保祐有周者也人之稚齿百疾先见则必过加调防凡伐性伤生者一切不敢萌所以培固真源克登上寿者少年多疾之力也成周八百年之基业可于此占之多士多方辞防相出入多士既迁殷民而独告新民也故视多方为略多方既践奄而徧告庶邦也故视多士为详】
　　惟五月丁亥王来自奄至于宗周【成王即政之明年商奄又叛成王征灭之杜预云奄不知所在宗周镐京也吕氏曰王者定都天下之所宗也东迁之后定都于洛则洛亦谓之宗周卫孔悝之鼎铭曰随难于汉阳即宫于宗周是时镐已封秦宗周葢指洛也然则宗周初无定名随王者所都而名耳】纂注【孔氏曰周公归政之明年淮夷奄又叛鲁征淮夷作费誓王征奄灭之五月还镐京　新安陈氏曰洛诰戊辰王在新邑孔注十二月戊辰晦此七年之十二月即成王即政之年也多士作于是年二月曰昔朕来自奄是述东征时事乃自武王诛纣伐奄后第二畨叛也多方作于即政之明年五月成王政序曰成王遂践奄多方序曰王归自奄书曰王来自奄乃奄之第三畨叛王堕其地迁其君又因以告多方也以去年十二月戊辰晦算之则次年正月朔己巳五月朔非丁夘则戊辰丁亥非二十日即二十一日也多士与多方之作先后葢一年有三月云】周公曰王若曰猷告尔四国多方惟尔殷侯尹民我惟大降尔命尔罔不知【吕氏曰先曰周公曰而复曰王若曰何也明周公王命而非周公之命也周公之命诰终于此篇故发例于此以见大诰诸篇凡称王曰者无非周公成王之命也成王灭奄之后告谕四国殷民而因以晓天下也所主殷民故又専提殷侯之正民者告之言殷民罪应诛戮我大降宥尔命尔宜无不知也】洪惟圗天之命弗永寅念于祀【圗谋也言商奄大惟私意圗谋天命自底灭亡不深长敬念以保其祭祀吕氏曰天命可受而不可圗圗则人谋之私而非天命之公矣此葢深示以天命不可妄干乃多方一篇之纲领也下文引夏商所以失天命受天命者以明示之】纂注【吕氏曰徧告四方者何也殷奄屡叛驱扇者广今虽平殄譬余邪遗疾犹或在肺腑间恐或有时而发也故涣发大号厯叙天命之公前代之事征诛安集之本末俾四方咸与闻之大破羣疑深絶乱根葢本于是兵寝刑措者四十余年其亦训诰之助欤】惟帝降格于夏有夏诞厥逸不肯慼言于民乃大淫昏不克终日劝于帝之迪乃尔攸闻【言帝降灾异以谴告桀桀不知戒惧乃大肆逸豫忧民之言尚不肯出诸口况望其有忧民之实乎劝勉也廸啓迪也视听动息日用之间洋洋乎皆上帝所以啓迪开导斯人者桀乃大肆淫昏终日之间不能少勉于是天理或几乎息矣况望有恵迪而不违乎此乃尔之所闻欲其因桀而知纣也厥逸与多士引逸不同者犹乱之为乱为治耳逸豫以民言淫昏以帝言各以其义也此章上疑有阙文】纂注【王氏曰惟帝降格于夏与惟帝降格向于时夏同意　息斋余氏曰真氏乙记云降格者言帝本降格也如此则不必言有阙文矣】厥圗帝之命不克开于民之丽乃大降罚崇乱有夏因甲于内乱不克灵承于旅罔丕惟进之恭洪舒于民亦惟有夏之民叨懫日钦劓割夏邑【此章文多未详丽犹日月丽乎天之丽谓民之所依以生者也依于土依于衣食之类甲始也言桀矫诬上天圗度帝命不能开民衣食之原于民依恃以生者一皆抑塞遏絶之犹乃大降威虐于民以増乱其国其所因则始于内嬖蛊其心败其家不能善承其众不能大进于恭而大寛裕其民亦惟夏邑之民贪叨忿懫者则日钦崇而尊用之以戕害于其国也】纂注【孔氏曰丽音栗施也不能开于民之所施政苏氏曰丽着也奠民之居王政之本民不土著虽尧舜不能使之不乱桀不开衣食之源以定民居也　叶氏曰丽附于罪法也古者治狱以附罪为丽故秋官称各丽其法以议狱讼开明也不克开于民之附法者而大降之罚　新安陈氏曰开于民之丽其説不一叶氏较优既与乃大降罚相入又与下文慎厥丽乃劝厥民刑用劝皆相应　吕氏曰原其所因葢始于内乱妺喜之嬖是也】天惟时求民主乃大降显休命于成汤刑殄有夏【言天惟是为民求主耳桀既不能为民之主天乃大降休显命于成汤使为民主而伐夏殄灭之也吕氏曰曰求曰降岂真有求之降之者哉天下无统涣散漫流势不得不归其所聚而汤之一徳乃所谓显】
　　【休命之实一众离而聚之者也民不得不聚于汤汤不不得不受斯民之聚是岂人为之私哉故曰天求之天降之也】惟天不畀纯乃惟以尔多方之义民不克永于多享惟夏之恭多士大不克明保享于民乃胥惟虐于民至于百为大不克开【纯大也义民贤者也言天不与桀者大乃以尔多方贤者不克永于多享以至于亡也言桀于义民不能用其所敬之多士率皆不义之民上文所谓叨懫日钦者同恶相济大不能明保享于民乃相与播虐于民民无所措其手足凡百所为无一能达上文所谓不克开于民之丽者政暴民穷所以速其亡也此虽指桀多上尔殷侯尹民尝逮事纣者宁不然内愧乎】纂注【叶氏曰天佑之则曰纯佑命不畀之则曰不畀纯　林氏曰此篇陈桀纣之亡商周之兴皆出于天天之所夺非人力所能支天之所予非人力所能移而其所以为予夺者以其徳与不徳耳尔多方当知天命不可有他志也　孔氏曰桀之所谓恭人众士言乱主所任任同己者　林氏曰保享于民安民而以之享国长久也　吕氏曰义民知义之民也桀之时三宅无义民义民在下虽多何补以尔多方之义民不能永受众多之服享如负米而饥载泉而渴葢哀之也百为大不克开欲耕害其耕欲贾害其贾四向皆穷无一能达民穷如此也】乃惟成汤克以尔多方简代夏作民主【简择也民择汤而归之】纂注【叶氏曰简如简在帝心之简】慎厥丽乃劝厥民刑用劝【汤深谨其所依以劝勉其民故民皆仪刑而用劝勉也人君之于天下仁而已矣仁者君之所依也君仁则莫不仁矣】以至于帝乙罔不明徳慎罚亦克用劝【明徳则民爱慕之谨罚则民畏服之自成汤至于帝乙虽厯世不同而皆知明其徳谨其罚故亦能用以劝勉其民也明徳谨罚所以谨厥丽也明徳仁之本也谨罚仁之政也】要囚殄戮多罪亦克用劝开释无辜亦克用劝【徳明之而已罚有辟焉有宥焉故再言辟而当罪亦能用以劝勉宥而赦过亦能用以劝勉言辟与宥皆足以使人勉于善也】纂注【吕氏曰赦而民劝犹可也刑而民亦劝则有黙行于刑赦之间者矣每语结之以劝者天下非可驱以智力束以法制惟劝化其民使常有欣欣不自己之意乃维持长久之道也　陈氏经曰商家法在明徳慎罚明徳化民用徳其本心慎罚不滥及民用刑不得已也本原既正则或刑或宥皆足以劝民于善刑一也先王用之而使民劝后世用之而为民毒何也先王之刑皆仁之寓后世之刑不仁之具也夫子未尝不钓弋也而仁见于不纲不射宿之际文王非不搜田也而仁见于一发不再举之时也】今至于尔辟弗克以尔多方享天之命【吕氏曰尔辟谓纣也商先哲王世家法积累维持如此今一旦至于汝君乃以尔全盛之多方不克坐享天命而亡之是诚可闵也天命至公操则存舍则亡以商先王之多基圗之大纣曽不得席其余防其亡忽焉危微操舍之几周公所以示天下深矣岂徒曰慰解之而已哉】纂注【陈氏曰多方一也汤以之而作民主纣不能以之而享天下在所以何如耳　王氏曰此言殷之兴甚详言其亡甚略葢对殷遗民不忍痛言其失也】呜呼王若曰诰告尔多方非天庸释有夏非天庸释有殷【先言呜呼而后言王若曰者唐孔氏曰周公先自叹息而后称王命以诰之也庸用也有心之谓释去之也上文言夏殷之亡因言非天有心于去夏亦非天有心于去殷下文遂言乃惟桀纣自取亡灭也吕氏曰周公先自叹息而始宣布成王之诰告以见周公未尝称王也人此篇之始周公曰王若曰复语相承书无此体也至于此章先呜呼而后王若曰书亦无此体也周公居圣人之变史官豫忧来世疑袭误葢有窃之为口实者故于周公诰命终篇发新例二着周公实未尝称王所以别嫌明微而谨万世之防也】纂注【夏氏曰诰告以诰辞告之也】乃惟尔辟以尔多方大淫圗天之命屑有辞【纣以多方之富大肆淫佚圗度天命琐屑有辞与多士言桀大淫佚有辞义同殷之亡非自取乎以下二章推之此章之上当有阙文】纂注【孔氏曰恶事尽有辞説布在天下　吕氏曰恶之播于人口者谓之辞恶之未熟大者道琐屑者未尽举至恶已熟琐屑之恶极口厯数一一有辞】乃惟有夏圗厥政不集于享天降时丧有邦间之【集萃也享享有之享桀圗其政不集于享而集于亡故天降是丧乱而俾有殷代之夏之亡非自取乎】纂注【唐孔氏曰汤是夏之诸侯故曰有邦】乃惟尔商后王逸厥逸圗厥政不蠲烝天惟降时丧【蠲洁烝进也纣以逸居逸淫无度故其为政不蠲洁而秽恶不烝进而怠惰天以是降防亡于殷殷之亡非自取乎此上三节皆应上文非天庸释之语】纂注【陈氏曰上逸过逸也下逸安逸也谓过逸其安逸犹言安其危　林氏曰逸厥逸甚言其逸也犹言醇乎醇　孔氏曰不洁进于善　吕氏曰其不蠲洁日进　张氏曰烝升也犹言秽徳升闻】惟圣防念作狂惟狂克念作圣天惟五年须暇之子孙诞作民主罔可念听【圣通明之称言圣而罔念则为狂矣愚而能念则为圣矣纣虽昬愚亦有可改过迁善之理故天又未忍遽絶之犹五年之久须待暇寛于纣觊其克念大为民主而纣无可念可听者五年必有指实而言孔氏牵合嵗月者非是或曰狂而克念果可为圣乎曰圣固未易为也狂而克念则作圣之功知所向方太甲其庶几矣圣而罔念果至于狂乎曰圣固无所谓罔念也禹戒舜曰无若丹朱傲惟慢游是好一念之差虽未至于狂而狂之理亦在是矣此人心惟危圣人拳拳告戒岂无意哉】辑録【艾轩云文字只看易晓处如尚书惟圣罔念作狂惟狂克念作圣不与上下文相似下文便不可晓只看这两句节或谓性相近习相逺惟上智与下愚不移书中谓惟圣罔念作狂惟狂克念作圣若如此只又有移得者如何文公曰上智下愚不移如狂作圣则有之既是圣人决不到作狂此只是甚言不可不学经説】纂注【王氏曰操则存舍则亡其心之谓欤思曰睿睿作圣操其心以思所谓念也罔念虽圣可以作狂故克念则狂亦可以作圣　林氏曰念不念之间圣狂之所以分也苟其质之圣矣自恃其圣而不之思日复二日天命之性益就雕丧其作狂也何有苟其质之狂矣自耻其狂而思之日复一日天命之性忽然而复其作圣也何有　陈氏经曰子曰惟上智与下愚不移书乃曰圣可作狂狂可作圣则可移欤曰孔子之言圣狂之成也其习既成则不移矣书之言圣狂之分也圣狂之分生于一念之顷尧舜而忘兢业岂不趋于狂桀纣而能改过迁善岂不趋于圣孔子虽曰不移实有可移之理但恐下愚自暴自弃不肯移耳肯移之是狂之克念也公言此者明纣之为恶倘一旦改悔天不终弃之也　李氏□曰纣恶甚矣天犹待之如此见天心仁爱人君自非大无道天皆欲扶持而全安之惟终无悛心所以祸不可遏也　林氏曰晋武帝以孙皓淫暴有问罪之志王濬曰孙皓荒淫宜速征伐若一旦皓死更立贤主则强敌也晋武之心惟恐吴之有贤主武王之心惟恐纣之不能改过观于晋武尤知武王之为徳　新安陈氏曰天惟至子孙必脱误　之字难通】天惟求尔多方大动以威开厥顾天惟尔多方罔堪顾之【纣既罔可念听天于是求民主于尔多方大警动以祲祥谴告之威以开发其能受眷顾之命者而尔多方之众皆不足以堪眷顾之命也】惟我周王灵承于旅克堪用德惟典神天天惟式敎我用休简畀殷命尹尔多方【典主式用也克堪者能胜之谓也徳輶如毛民鲜克举之言徳举者莫能胜也文武善承其众克堪用徳是诚可以为神天之主矣故天式敎文武用以休美简择畀付殷命以正尔多方也吕氏曰式敎用休者如之何而敎之也文武既得乎天天徳日新左右逢原其思也若或啓之其行也若或翼之乃天之所以敎而用以昌大休明者也非谆谆然而敎之也此章深论天下向者天命未定眷求民主之时能者则得之孰有遏汝者乃无一能当天之眷今天既命我周而定于一矣尔犹汹汹不靖欲何为邪明指天命而詟服四海奸雄之心者莫切于是】纂注【吕氏曰前论夏之亡本于不克灵承于旅此论周之兴亦曰灵承于旅文武于德能胜而用之其力过孟贲远矣汉唐贤主岂无欲布徳于天下者惟力薄而夺于私欲故驳而不纯是知徳非真力则莫能胜莫能用也　新安陈氏曰克堪二字下得极有力非有仁以为己任之兼死而后已之毅不能堪而用之也克堪用之必有非力之力如真积力久之力而后可陈氏大猷曰可为神与天之主山川宗社之得其安三光寒暑之得其序皆人君有以主之】今我曷敢多诰我惟大降尔四国民命【言今我何敢如此多诰我惟大降宥尔四国民命举其宥过之恩而责其迁善之实也】尔曷不忱裕之于尔多方尔曷不夹介乂我周王享天之命今尔尚宅尔宅畋尔田尔曷不惠王熈天之命【夹夹辅之夹介賔介之介尔何不诚信寛裕于尔之多方乎尔何不夹辅介助我周王享天之命乎尔之叛乱据法定罪则潴其宅收其田可也今尔犹得居尔宅耕尔田尔何不顺我王室各守尔典以广天命乎此三节责其何不如此也】纂注【吕氏曰敎以诚信寛裕惟诈故迫惟诚故裕　陈氏大猷曰乂我周王如乂用厥辟之乂谓治其君之事】尔乃迪屡不静尔心未爱尔乃不大宅天命尔乃屑播天命尔乃自作不典圗忱于正【尔乃屡蹈不静自取亡灭尔心其未知所以自爱邪尔乃大宅安天命邪尔乃轻弃天命邪尔乃自为不法欲圗见信于正者以为当然邪此四节责其不可如此也】纂注【王氏曰我以道迪汝屡矣而犹不静　陈氏大猷曰自作不典乱纲常之事苟欲人信以为正葢四国从殷以求兴复自以为正义也】我惟时其敎告之我惟时其战要囚之至于再至于三乃有不用我降尔命我乃其大罚殛之非我有周秉徳不康宁乃惟尔自速辜【我惟是敎告而诲谕之我惟是戒惧而要囚之今至于再至于三矣尔不用我降宥尔命而犹狃于叛乱反覆我乃其大罚殛杀之非我有周持徳不安静乃惟尔自为凶逆以速其罪耳】纂注【孔氏曰敎告之谓讯之以文诰战要囚谓诛其祸乱执其朋党再谓三监淮夷叛三谓即政又叛言迪屡不静之事　唐孔氏曰昭十三年説战法云告之以文辞董之以武师告以文辞数其罪也战要囚谓战败其师执取其人受其要辞而囚之至于再三明此指伐纣也　陈氏大猷曰敎告如大诰多士之训战要囚如东征践奄之师】王曰呜呼猷告尔有方多士暨殷多士今尔奔走臣我监五祀【监监洛邑之迁民者也犹诸侯之分民有君道焉所以谓之臣我监也言商士迁洛奔走臣服我监于今五年矣不曰年而曰祀者因商俗而言也又案成周既成而成王即政成王即政而商奄继叛事皆相因才一二年耳今言五祀则商民之迁固在作洛之前矣尤为明騐】越惟有胥伯小大多正尔罔不克臬【臬事也周官多以胥以伯以正为名胥伯小大众多之正葢殷多士授职于洛共长治迁民者也其奔走臣我监亦久矣宜相体悉竭力其职无或反侧偷惰而不能事也】纂注【息斋余氏曰臬不当与康诰异训孔云汝无不能用法】自作不和尔惟和哉尔室不睦尔惟和哉尔邑克明尔惟克勤乃事【心不安静则身不和顺矣身不安静则家不和顺矣言尔惟和哉者所以劝勉之也和其身睦其家而后能协于其邑驩然有恩以相爱粲然有文以相接尔邑克明始为不负其职而可谓克勤乃事矣前既戒以罔不克臬故以克勤乃事期之也】尔尚不忌于凶徳亦则以穆穆在乃位克阅于乃邑谋介【忌畏也穆穆和敬貌顽民诚可畏矣然如上文所言尔多士庶几不至畏忌顽民凶徳亦则以穆穆和敬端处尔位以潜消其悍逆悖戾之气又能简阅尔邑之贤者以谋其助则民之顽者且革而化矣尚何可畏之有哉成王诱掖商士之善以化服商民之恶其转移感动之机微矣哉】尔乃自时洛邑尚永力畋尔田天惟畀矜尔我有周惟其大介赉尔迪简在王庭尚尔事有服在大僚【尔乃自时洛邑庶几可以保有其业力畋尔田天亦将畀予矜怜于尔我有周亦将大介助赉锡于尔啓迪简防置之王朝矣其庶几勉尔之事有服在大僚不难至也多士篇商民尝以夏迪简在王庭有服在百僚为言故此因以劝励之也】纂注【新安陈氏曰自王曰呜呼猷告尔有方多士至此一章专提起胥伯正告之介如佑贤辅徳赉如锡之山川土田葢迁殷民时就技其豪俊为胥伯正以共长治之乃用其素所服习者此安集新民之要道故今特劝励之使表率殷士殷民而跻泰和也　吕氏曰多士序商民之怨周曰夏迪云云则以大义裁之此乃以迪简云云为劝何也爵位上之所命非下之可干自其怨望而许之姑息之政也示以好恶而劝之磨砺之具也此周公御商士之开阖大用也】王曰呜呼多士尔不克劝忱我命尔亦则惟不克享凡民惟曰不享尔乃惟逸惟颇大逺王命则惟尔多方探天之威我则致天之罚离逖尔土【诰告将终乃叹息言尔多士如不能相劝信我之诰命尔亦则惟不能享上凡尔之民亦惟曰上不必享矣尔乃放逸颇僻大违我命则惟尔多士自取天威我亦致天之罚播流荡析俾尔离逺尔土矣尔虽欲宅尔宅畋尔田尚可得哉多方疑当作多士上章既劝之以休此章则董之以威商民不惟有所慕而不敢违越且有所畏而不敢违越矣】纂注【王氏曰上告以承之庸之此告以威之也】王曰我不惟多诰我惟祗告尔命【我岂若是多言哉我惟敬告尔以上文劝勉之命而已】纂注【陈氏曰我岂欲多言以告惟敬告尔以天命而已不知天命乃商民之病根故此篇言天命尤详　张氏曰称天者无虑二十称帝者三】又曰时惟尔初不克敬于和则惟我怨【与之更始故曰时惟尔初也尔民至此苟又不能敬于和犹复乖乱则自底诛戮毋我怨尤矣开其为善禁其为恶周家忠厚之意于是篇尤为可见　吕氏曰又曰二字所以形容周公之惓惓斯民防已毕而犹有余情诰已终而犹冇余语顾盻之光犹然溢于简册也】纂注【吕氏曰是又尔更端为善之一初也葢殷民与纣同恶武王克纣是维新之一初也不能而从三监之叛则既失此初矣迁洛又一初也复不能而屡迪不静则又失此初矣今归自践奄而又为多方之诰丁宁反覆谕以时惟尔初初之过一皆洗涤今之善当相与维新岂非又一初乎若又失此初不能敬以纳民于和则永无可望矣但曰则无我怨而自取诛戮之意隠然于不言之表周家忠厚何其至哉】
　　立政【呉氏曰此书戒成王以任用贤才之道而其意防则又上戒成王専择百官有司之长如所谓常伯常任准人等云者葢古者外之诸侯一卿已命于君内之卿大夫则亦自择其属如周公以蔡仲为卿士伯冏谨简乃僚之类其长既贤则其所举用无不贤者矣葛氏曰诰体也今文古文皆有】纂注【吕氏曰无逸立政二篇相为经纬以无逸之心明立政之体君道备矣自立政而后周公不复有书纳忠于王此其絶笔也为治体统固臻其极至于反覆申重之意忠爱惇笃之诚深长逺大之虑学者当于言外体之】
　　周公若曰拜手稽首告嗣天子王矣用咸戒于王曰王左右常伯常任准人缀衣虎贲周公曰呜呼休兹知恤鲜哉【此篇周公所作而记之者周史也故称若曰言周公帅羣臣进戒于王赞之曰拜手稽首告嗣天子王矣羣臣用皆进戒曰王左右之臣有牧民之长曰常伯有任事之公卿曰常任有守法之有司曰准人三事之外掌服器者曰缀衣执射御者曰虎贲皆任用之所当谨者周公于是叹息言曰美矣此官然知忧恤者鲜矣言五等官职之美而知忧其得人者少也吴氏曰缀衣虎贲近臣之长也葛氏曰缀衣周礼司服之类虎贲周礼之虎贲氏也】纂注【唐孔氏曰周公既拜手稽首而后发言还自言拜手稽首者示已重其事欲君受其言如召诰言拜手稽首旅王若公亦是召公自言与此同也　陈氏大猷曰嗣天子今临政天下矣此王初即政时前此幼冲皆倚成于公故警之如此用悉意以告王　林氏曰下文宅乃牧即常伯此以为伯下以为牧以伯为牧民之长也而曰左右者以牧伯兼公卿也三宅固不可不得人然进见有时虎贲缀衣之类则朝夕与王处最亲且密苟非其人则主徳内蔽大臣虽贤何所施其力哉　吕氏曰常伯等即三宅三代之书他无所见意者公卿辅相之别名欤官有别名如相曰阿衡保衡三卿曰圻父农父宏父此亦三代辅政大臣别名耳缀衣虎贲特于侍御仆从中错举二者以见其余耳职重者有安危之寄职亲者有习染之移其系天下之本一也能休嘉此数职知忧恤审择之者鲜矣先言休兹而继以知恤必知建官之美意然后深以为恤也三宅左右大臣缀衣虎贲左右小臣职有小大而经纶康济熏陶涵养知其美而加之忧庶不以非人处之矣　新安陈氏曰常伯等孔氏苏氏分三公六卿有司即此说宜以分配三宅皆为大臣若谓三公论道他事不当及之若谓六卿则准人岂非司宼又岂六卿外他有平法之准人乎要之三宅不过王左右大臣之别名吕説得之宅事常任所职必广凡任事之大臣也宅牧常伯主牧养之大臣也宅准准人主平法之大臣也何公卿上官有司之分哉又案虞有十二牧夏周有九牧皆在邦国意必有大臣在朝者以统之如虞四岳统十二牧周六卿倡九牧立政所谓常伯宅牧必掌牧养而在朝以统牧伯者欤又案咸戒蔡氏谓公帅羣臣羣臣用皆进戒终篇不见羣臣进戒之意以后章咸告孺子王矣证之咸不过训皆谓公皆以告戒王耳咸戒咸告义只一同】古之人迪惟有夏乃有室大竞吁俊尊上帝迪知忱恂于九徳之行乃敢告敎厥后曰拜手稽首后矣曰宅乃事宅乃牧宅乃准兹惟后矣谋靣用丕训徳则乃宅人兹乃三宅无义民【古之人有行此道者惟有夏之君当王室大强之时而求贤以为事天之实也迪知者蹈知而非苟知也忱恂者诚信而非轻信也言夏之臣蹈知诚信于九徳之行乃敢告教其君曰拜手稽首后矣云者致敬以尊其为君之名也曰宅乃事宅乃牧宅乃准兹惟后矣云者致告以叙其为君之实也兹者此也言如此而后可以为君也即臯陶与禹言九徳之事谋靣者谋人之靣貌也言非迪知忱恂于九徳之行而徒谋之靣貌用以为大顺于徳乃宅而任之如此则三宅之人岂复有贤者乎苏氏曰事则向所谓常任也牧则向所谓常伯也准则向所谓准人也一篇之中所论宅俊者参差不齐然大要不出是三者其余则皆小臣百执事也呉氏曰古者凡以善言语人皆谓之教不必自上敎下而后谓之敎也】桀德惟乃弗作往任是惟暴德罔后【夏桀恶徳弗作往昔先王任用三宅而所任者乃惟暴徳之人故桀以防亡无后】辑録【兹乃三宅无义民据此三宅即上文宅事宅牧宅准之宅今孔氏苏氏以为居无义之民犹舜典五宅三居之意吕氏以三宅无义民一句接下句桀徳惟乃弗作往任谓当桀之时居三宅者曽无义民未知二説孰长先生曰吕説是答潘子善】纂注【林氏曰惟禹以吁俊为心故其臣亦以荐为务王氏曰吁俊之道在乎迪知忱恂于九徳之行　吕氏曰统名之则曰俊而所以为俊者则有九徳之别苟不能实知笃信于有徳之行虽号召贤俊犹无益也自臯陶以九徳告禹夏后葢世守以为知人之法焉夏之臣既以宅三宅告其君于是谋以博询之靣以亲验之用其大顺于徳者必如是乃可谓能宅人葢大任不可轻付大徳不可小知必参人已然后尽也方夏之盛任三宅者如此之详及其衰也并至于曽无义民言皆不义之人无一君子也兹乃云者此乃三宅之位非他位也犹无义民则他可知矣然非人才果异往日也桀之恶徳弗作往日之任用而已往惟俊徳是任效见于有室大竞桀惟昬徳是任效见于絶世无后信乎存亡在所任也　陈氏大猷曰宅者居而安之之谓或才徳不称或委任不笃皆非宅也　新安陈氏曰无竞维人人中之俊乃天生之以遗国家者俊非徒才俊必有徳如所谓以克俊有徳臯陶亦曰九徳咸事俊乂在官未尝岐俊徳而二之宅乃事用大臣以宅君之事也下放此】亦越成汤陟丕厘上帝之耿命乃用三有宅克即宅曰三有俊克即俊严惟丕式克用三宅三俊其在商邑用协于厥邑其在四方用丕式见德【亦越者继前之辞也耿光也汤自七十里升为天子典礼命讨昭著于天下所谓陟丕厘上帝之光命也三宅谓居常伯常任准人之位者三俊谓有常伯常任准人之才者克即者言汤所用三宅实能就是位而不旷其职所称三俊实能就是徳而不浮其名也三俊説者谓他日次补三宅者详宅以位言俊以徳言意其储养待用或如説者所云也惟思式法也汤于三宅三俊严思而丕法之故能尽其宅俊之用而宅者得以效其职俊者得以着其才贤智奋庸登于至治其在商邑用协于厥邑近者察之详其情未易齐畿甸之协则纯之至也其在四方用丕式见徳逺者及之难其徳未易徧观法之同则大之至也至纯至大治道无余蕴矣曰邑曰四方者各极其逺近而言耳】纂注【陈氏大猷曰事事物物之理莫非天命之流行典礼刑赏则其大者汤升天位大理治上帝之明命谓大治天下使事物昭然各当于理即丕厘上帝之耿命也　息斋余氏曰陟句为是　吕氏曰汉高储参陵平勃于身后迤定再世之乱孔明储琬袆允维于身后亦维持数十年况三代为天下长虑固宜储三俊以继三宅也严维丕式严思贤者惟大则效之然后能用宅俊所谓学于伊尹而后臣之其一证也未用宅俊之前知之者惟汤既用之后则夫人而信之　新安陈氏曰上文严惟丕式君大法乎贤也此之用丕式下之人亦因之而大法乎肾也汤用三宅而且储三俊以供无穷之用上广夏后之所未及而下为文武之所取法焉】呜呼其在受徳暋惟羞刑暴徳之人同于厥邦乃惟庶习逸徳之人同于厥政帝钦罚之乃伻我有夏式商受命奄甸万姓【羞刑进任刑戮者也庶习备诸众丑者也言纣徳强暴又所与共国者惟羞刑暴徳之诸侯所与共政者惟庶习逸徳之臣下上帝敬致其罚乃使我周有此诸夏用商所受之命而奄甸万姓焉甸者井牧其地什伍其民也】纂注【王氏曰羞进也有崇尚之意桀纣所用非人皆本于身有恶徳故曰桀徳受徳者推本言之也　吕氏曰论夏商之兴亡不出于任用得失之间立政之体统端在此矣】亦越文王武王克知三有宅心灼见三有俊心以敬事上帝立民长伯【三宅三俊文武克知灼见皆曰心者即所谓迪知忱恂而非谋靣也三宅已授之位故曰克知三俊未任以事故曰灼见以是敬事上帝则天职修而上有所承以是立民长伯则体统立而下有所寄人君位天人之两间而俯仰无怍者以是也夏之尊帝商之丕厘周之敬事其义一也长如王制所谓五国以为属属有长伯如王制所谓二百十一国以为州州有伯是也】纂注【吕氏曰论成汤文武皆以亦越发语葢与上文相参也桀之时若不可为矣亦于成汤而遽如是焉纣之时若不可为矣亦于文武而遽如是焉治乱同机而异发圣狂同心而异念贤才同世而异用人君盍于此深省乎三宅共政者也知其心者犹未尽则不能无间惟文武真能知其心也三俊待用者也未与事遇则底蕴不外见惟文武灼然见其心也知宅俊皆曰心者君臣相与万化之原苟貌亲口恵相期于肝胆之外则无其本矣　新安陈氏曰立民长伯当时宅俊或有出而封为长伯者欤诸侯入为王官王官出为诸侯古常有之】立政任人准夫牧作三事【言文武立政三宅之官也任人常任也凖夫准人也牧常伯也以职言故曰事】虎贲缀衣趣马小尹左右携仆百司庶府【此侍御之官也趣马掌马之官小尹小官之长携仆携持仆御之人百司若司裘司服庶府若内府大府之属也】大都小伯艺人表臣百司太史尹伯庶常吉士【此都邑之官也吕氏曰大都小伯者谓大都之伯小都之伯也大都言都不言伯小伯言伯不言都互见之也艺人者卜祝巫匠执技以事上者表臣百司表外也表对里之辞上文百司葢内百司若内府内司服之属所谓里臣也此百司葢外百司若外府外司服之属所谓表臣也太史者史官也尹伯者有司之长如庖人内饔膳夫则是数尹之伯也钟师尹钟磬师尹磬大师司乐则是数尹之伯也凡所谓官吏莫不在内外百司之中至于特见其名者则皆有意焉虎贲缀衣趣马小尹左右携仆以扈卫亲近而见庶府以冗贱人所易忽而见艺人恐其或兴淫巧机诈以荡上心而见太史以奉讳恶公天下后世之是非而见尹伯以大小相维体统所系而见若大都小伯则分治郊畿不预百司之数者既条陈厯数文武之众职而緫结之曰庶常吉士庶众也言在文武之廷无非常徳吉士也】纂注【复斋董氏曰周官注大都公之采邑小都卿之采地是也古人立言之法有互文见意者如诗钲人伐鼔之类是也】司徒司马司空亚旅【此诸侯之官也司徒主邦教司马主邦政司空主邦土余见牧誓言诸侯之官莫不得人也诸侯之官独举此者以其名位通于天子欤】辑録【司徒司马司空亚旅不知何故叙于太史尹伯庶常吉士之下吕氏以为诸侯之官未知是否先生曰谓三官之副与其属耳亚谓小司徒之属旅即下士也见周礼序官答潘子善】纂注【陈氏曰尹伯举其长言之亚旅举其属言之互相备也】夷微卢烝三亳阪尹【此王官之监于诸侯四夷者也微卢见经亳见史三亳防为北亳谷熟为南亳偃师为西亳烝或以为众或以为夷名阪未详古者险危之地封疆之守或不以封而使王官治之参错于五服之间是之谓尹地志载王官所治非一此特举其重者耳自诸侯三卿以降惟列官名而无他语承上庶常吉士之文以内见外也夫上自王朝内而都邑外而诸侯逺而夷狄莫不皆得人以为官使何其盛欤】纂注【王氏曰此篇屡言三宅而先后之序不同　者官使之际皆当致谨初无一定之先后也】文王惟克厥宅心乃克立兹常事司牧人以克俊有徳【文王惟能其三宅之心能者能之也知之至信之笃之谓故能立此常任常伯用能俊有德也不言准人者因上章言文王用人而申克知三有宅心之説故略之也】辑録【文王惟克厥宅心人皆以宅心为处心非也即前靣所説三有宅心尔若处心则云克宅厥心方子】纂注【孔氏曰文王惟其能居心　吕氏曰前章敷叙文武众职已详复恐成王览其目而不议其纲也故极本原以示之心者万事之纲也君心既宅安厥攸居则经世事业皆此心之建立也举世人才皆此心之感应也文王之官繁矣曷尝求之外哉惟能宅心而已　真氏曰不曰克宅厥心而曰克厥宅心犹臯谟不曰慎修厥身而曰慎厥身修也　新安陈氏曰以宅心为三宅之心与上文克知三有宅心合为一説免添出文王自宅心一脚岂不甚好然如蔡氏所谓能其三宅之心于文理欠顺否则克字下或脱一知字或厥字本知字之误乃可耳】文王罔攸兼于庶言庶狱庶慎惟有司之牧夫是训用违【庶言号令也庶狱庶讼也庶慎国之禁戒储备也有司有职主者牧夫牧人也文王不敢下侵庶职惟于有司牧夫训敕用命及违命者而已汉孔氏曰劳于求才逸于任贤】纂注【吕氏曰庶言谓凡奏请诉讼庶狱谓凡刑辟讯鞠庶慎谓凡事系利害而当谨戒者】庶狱庶慎文王罔敢知于兹【上言罔攸兼则犹知之特不兼其事耳至此罔敢知则若未尝】【知有其事葢信任之益専也上言庶言此不及者号令出于君有不容不知者故也吕氏曰不言罔知于兹而曰罔敢知于兹者徒言罔知则是庄老之无为也惟言罔敢知然后见文王敬畏思不出位之意豪厘之辨学者冝精察之】纂注【吕氏曰罔敢知不及庶言者事未施行则谓之言既施行则狱与慎可包之矣　王氏曰君道以择人为职上必无为而用天下下必有为而为天下用此君臣之分也　新安陈氏曰上文虽及常事司牧人而不及准人庶狱即准人之事也此篇论三宅有全言之者有举其二者有举其一者参错及之耳】亦越武王率惟敉功不敢替厥义徳率惟谋从容徳以并受此丕丕基【率循也敉功安天下之功义徳义徳之人容徳容徳之人葢义徳者有拨乱反正之才容徳者有休休乐善之量皆成徳之人也周公上文言武王率循文王之功而不敢替其所用义德之人率循文王之谋而不敢违其容徳之士意如虢叔闳夭散宜生泰颠南宫括之徒所以辅成王业者文用之于前武任之于后故周公于君奭言五臣克昭文王受有殷命武王惟兹四人尚迪有禄正犹此叙文武用人而言并受此丕丕基也】纂注【孔氏曰亦于武王循惟文王抚安天下之功不敢废其义徳又循惟文王寛裕之徳　吕氏曰文王一怒而安天下之民安民所谓敉功一怒所谓义徳也武王亦一怒而安天下之民所以率惟不敢替者也肆不殄厥愠亦不陨厥问文王之容徳也不泄迩不忘逺逺迩并包所以率惟谋从之者也容徳圣人所尚故率惟谋从义徳非圣人所専任则迫于不得已而不敢替焉　葵初王氏曰纣用暴徳逸徳之人正与此相反　新安陈氏曰蔡氏承上文之用三宅而言葢不改父之臣之意此説出于夏氏真氏取之以其切于立政用人故也然深绎文意曰不敢替厥曰率惟谋从恐孔吕之説为得本来语意之实耳】呜呼孺子王矣继自今我其立政立事准人牧夫我其克灼知厥若丕乃俾乱相我受民和我庶狱庶慎时则勿有间之【我者指王而言若顺也周公既述文武基业之大叹息而言曰孺子今既为王矣继此以往王其于立政立事准人牧夫之任当能明知其所顺顺者其心之安也孔子曰察其所安人焉廋哉察其所顺者知人之要也夫既明知其所顺果正而不他然后推心而大委任之使展布四体以为治相助左右所受之民和调均齐狱慎之事而又成其勿以小人间之使得终始其治此任人之要也民而谓之受者言民者乃受之于天受之于祖宗非成王之所自有也】纂注【吕氏曰一篇之间所谓王矣者葢屡言而屡叹之深恐成王平日委重视成今犹不自知身当职分之大故警之不一而足也　陈氏大猷曰我者我其君君臣一体也　张氏曰王继文武以立政可谓难矣而难之中自有简易之道亦曰立事准人牧夫我其克灼知厥若而已知三宅之心即所以立政　复斋董氏曰孔氏以立政为大臣立事为小臣诸家皆以立政立事为一意而于准人牧夫则以为举其二而包其一理所未安窃意从张氏之説则立政乃作书之本意立事乃任人之官庶于经意为两得　葵初王氏曰提起立政二字最是下文商人周文王立政国则罔有立政用憸人在今后嗣王立政皆是提起作书之本意立政之要在于事牧准人　新安陈氏曰立政下列三宅则并有立事字立政下不列三宅则无立事字尤是显　证蔡氏于后一节似悟此意惜于此欠明】自一话一言我则末惟成徳之彦以乂我受民【末终维思也自一话一言之间我则终思成徳之美士以治我所受之民而不敢斯湏忘也】纂注【王氏曰一话言一事之始终也一言一句而已　新安陈氏曰相受民牧之责也和庶狱准之责也和庶所当慎之事事之责也三宅备矣话言枢机之发也委任三宅欲勿以小人间之苟或一话言间微不终于専主君子则小人乗间而入之矣此公戒王以委任三宅専一周密之法也】呜呼予旦已受人之徽言咸告孺子王矣继自今文子文孙其勿误于庶狱庶慎惟正是乂之【前所言禹汤文武任人之事无非至美之言我闻之于人者已皆告孺子王矣文子文孙者成王武王之文子文王之文孙也成王之时法度彰礼乐着守成尚文故曰文误失也有所兼有所知不付之有司而以己误之也正犹康诰所谓正人与宫正酒正之正指当职者为言不以己误庶狱庶慎惟当职之人是治之下文言其勿误庶狱惟有司之牧夫即此意】纂注【孔氏曰惟以正是之道治众狱众慎苏氏曰心有邪正事有是非正心而求理之是未有不得也　吕氏曰简畀正人付之狱慎使之以正法断刑以正理揆事所谓正道也苟不知正道虽惴惴欲其勿误能勿误乎】自古商人亦越我周文王立政立事牧夫准人则克宅之克由绎之兹乃俾乂【自古及商人及我周文王于立政所以用三宅之道则克宅之者能得贤者以居其职也克由绎之者能防绎用之而尽其才也既能宅其才以安其职又能绎其才以尽其用兹其所以能俾乂也欤】纂注【陈氏曰绎如绎丝谓穷其端绪克宅任之当矣又防绎之详其所行考其所就犹尧之询事考言舜之明试考绩也　吕氏曰由绎由其外而绎其中也由其言而绎其心由其才而绎其徳由其发舒于一时而绎其持久于嵗晏者绎之葢不一端而足也克宅之则人与位相称克由绎之则表与里相符其审如是然后俾之为治既俾之为治则一委之其人矣】国则罔有立政用憸人不训于徳是罔显在厥世继自今立政其勿以憸人其惟吉士用劢相我国家【自右为国未有立政用憸利小人者小人而谓之憸者形容其茫茫便防之状也憸利小人不顺于徳是无能光显以在厥世王当继今以往立政勿用憸利小人其惟用有常吉士使勉力以辅相我国家也吕氏曰君子阳类用则升其国于昌明小人隂类用则降其国于晻昧隂阳升降亦各从其类也】纂注【孔氏曰憸利之人不顺于徳是使其君无显名在其世　苏氏曰见细德之显微是谓憸人　张氏曰憸人者倾巧辨给之人诈足饰非言足拒諌悦其心则誉桀纣为尧舜失其意则诬伯夷为盗跖　陈氏大猷曰憸人矫饰以为徳然非其心之所顺与丕训厥若正相反　吕氏曰人主惟以别白君子小人为职国之兴亡常必由之此篇反覆于君子小人之际有防哉文武有庶常吉士公复以其惟吉士望王召公之歌诗王多吉士亦至于再穆王命伯冏吉士犹在口也是则周家父祖所师保所训子孙所守惟在吉士一代治体可识矣憸人者吉士之反周之家法所严恶斥絶者也】今文子文孙孺子王矣其勿误于庶狱惟有司之牧夫【始言和我庶狱庶慎时则勿有间之继言勿误于庶狱庶慎惟正是乂之至是独曰其勿误于庶狱惟有司之牧夫葢刑者天下之重事絜其重而独举之使成王尤知狱刑之可畏必専有司牧夫之任而不可以已误之也】纂注【吕氏曰狱曷为独重也民命所系亦国命所系也导迎善气祈天永命者狱也并告无辜无世在下者亦狱也宜周公独言而独戒之　蔡氏元度曰以庶狱庶慎对庶言则狱慎尤重故不及庶言以庶狱对庶慎则庶狱尤重故不及庶慎　唐孔氏曰言庶狱欲其重刑言有司牧夫欲其谨官人　王氏曰狱者政之终牧者官之长政举其终官举其长则无不举矣】其克诘尔戎兵以陟禹之迹方行天下至于海表罔有不服以觐文王之耿光以武王之大烈【诘治也治尔戎服兵器也陟升也禹迹禹服旧迹也方四方也海表四裔也言徳威所及无不服也觐见也耿光徳也大烈业也于文王称徳于武王称业各于其盛者称之吕氏曰兵刑之大也故既言庶狱而继以治兵之戒焉或曰周公之训稽其所弊得无啓后世好大喜功之患乎曰周公诘兵之训继勿误庶狱之后犴狱之间尚恐一刑之误况六师万众之命其敢不审而误举乎推勿误庶狱之心而奉克诘戎兵之戒必非得己不已而轻用民命者也】纂注【林氏曰呼文子文孙言守成以文终以诘尔戎兵则武不可弛　吕氏曰公非教王用兵恐其宴安而使之自强如易谦卦言利用侵伐亦是于谦抑之中有自强之意也是役也葢奋张其而不使堕偷操握其众而不使扞格摧压其奸而不使觊觎保治之良圗也古人治兵乃所以弭兵后世销兵乃所以召兵　新安胡氏曰一説方方方如此一説严正方整以行于天下　陈氏大猷曰耿亦光也耿光光之着也】呜呼继自今后王立政其惟克用常人【并周家后王而戒之也常人常徳之人也臯陶曰彰厥有常吉哉常人与吉士同实而异名者也】纂注【吕氏曰常人之于国也葢食之谷粟衣之布帛虽无异味异文而有生者常用而不可一日易也然每多重迟木讷不能与小慧新进者争长于颊舌之间故世主惑于取舍而治乱分焉此周公所以慨叹而深致意于卒章欤　陈氏大猷曰理之常行而不可易者为常道行此常理而不易者为常人常言其体之不易吉言其用之休祥也言常人于兵刑之后以常人尤宜任此而谨之欤】周公若曰太史司宼苏公式敬尔由狱以长我王国兹式有慎以列用中罚【此周公因言慎罚而以苏公敬狱之事告之太史使其并书以为后世司狱之式也苏国名也左苏忿生以温为司寇周公告太史以苏忿生为司宼用能敬其所由之狱培植基本以长我王国令于此取法而有谨焉则能以轻重条列用其中罚而无过差之患矣】纂注【孔氏曰忿生为武王司寇封苏国能用法敬汝所用之狱言主狱当求苏公之比此法有所慎行必以其列用中罚不轻不重苏公所行太史掌六典有废置官人之制故告之　陈氏大猷曰周公举太史所记苏公之事以告王苏公能以法式而敬其所用之狱重民命以延国命治狱者当以为法式而有谨焉列者前后相比犹今言例也以旧事为比而用其轻重之中者也立政以用人为本而兵刑乃政之大者故以此终焉　新安陈氏曰苏公所以为司寇在乎敬后人之法苏公在乎慎能慎则能敬矣固为后之司狱者虑尤为后之君用人以司狱者虑能如苏公者则用否则斥葢以此终立政用人之意欤两式字同训法为优　叶氏曰自诘尔戎兵至此疑有脱简　愚谓周公复政成王而作立政以王政莫大于用人用人莫先于三宅三宅得人则百官皆得人而王政立矣公前日摄政犹可无言今归政留洛心在王室岂容黙乎此立政所以作也一篇之中宅事牧准其纲领也休兹知恤其血脉也自迪惟有夏至暴徳罔后言夏先后知恤乎此乃室大竞休何如哉桀不知恤也故罔有后而成汤陟焉自亦越成汤至奄甸万姓言商先王知恤乎此故用协用见徳休何如哉纣不知恤也故帝罚之而我周式商受命焉自亦越文王武王至并受丕丕基言文武亦犹夏商先王之知恤也是以并受丕基式克至今日休也自孺子王矣至终篇拳拳以去憸人用常吉诘戎兵谨刑狱为王言葢欲王以先王之知恤为法以夏商后王之不知恤为鉴忠爱之至至今可挹也】














　　书传辑録纂注卷五
<经部,书类,书传辑录纂注>
　　钦定四库全书
　　书传辑録纂注卷六
　　元　董鼎　撰
　　周官【成王训廸百官史録其言以周官名之亦训体也今文无古文有　案此篇与今周礼不同如三公三孤周礼皆不载或谓公孤兼官无正职故不载然三公论道经邦三孤贰公化非职乎职任之大无逾此矣或又谓师氏即太师保氏即太保然以师保之尊而反属司徒之职亦无是理也又此言六年五服一朝而周礼六服诸侯有一嵗一见者二嵗一见者三嵗一见者亦与此不合是固可疑然周礼非圣人不能作也意周公方条治事之官而未及师保之职所谓未及者郑重而未及言之也书未成而公亡其闲法制有未施用故与此异而冬官亦阙要之周礼首末未备周公未成之书也惜哉读书者参互而考之则周公经制可得而论矣】辑録【问司徒司马司空三公三少之官先生曰汉自古文尚书出方有周官篇伏生口授二十五篇无周官故汉只置太尉司徒司空为三公而无周三公三少盖未见古文尚书但见伏生书牧誓立政篇中所説司徒司马司空而置也古者诸侯之国只置得司徒司马司空三卿惟天子方得置三公三少六卿牧誓立政所説周家是时方为诸侯故不及三公三少及周官篇所説则周是时已得天下矣三公三少本以师道辅佐天子只是加官周公以太师兼冢宰召公以大保兼冢宰是以加官而兼宰相之职也后世官职益紊今遂以三公三少之官为阶官不复有师保之任论道经邦之责矣然古者犹是文臣之有功徳重望者方得加师保之官以其有教辅天子之名也后世遂以诸子或武臣为之既是天子之子与武臣岂可任师保之责邪讹谬传袭不复改正庚】纂注【吕氏曰金縢成王初年之书也洛诰周公还政之书也无逸立政周公教戒成王之书也周官成王亲政开物成务之书也合是数篇以观成王可以见其本质焉可以见其昬明疑信之变焉可以见其讲贯啓发之深焉可以见其知类通逹离师傅而不反焉过此而有君陈乃周公既没之后又过此而有顾命乃其身将没之时成王进德始终之序备矣周公格君始终之功着矣新安陈氏曰周礼乃周公拟议未全未行之书周官则成王建置训廸而已施行之书也今只当据周官以觧周官其与周礼未脗合处姑略之可也又吕氏以作周官时为周公尚在此亦以亡书序及君陈挨排而意之耳未见其必然也深玩周官文意周公时不在矣此殆成王老于世故后之书也如以不学骄侈戒卿士可见】
　　惟周王抚万邦廵侯甸四征弗庭绥厥兆民六服羣辟罔不承德归于宗周董正治官【此书之本序也庭直也葛氏曰弗庭弗来庭者六服侯甸男采卫并畿内为六服也禹贡五服通畿内周制五服在王畿外也周礼又有九服侯甸男采卫蛮夷镇蕃与此不同宗周镐京也董督也治官凡治事之官也言成王抚临万国廵狩侯甸四方征讨不庭之国以安天下之民六服诸侯之君无不奉承周德成王归于镐京督正治事之官外攘之功举而益严内治之修也唐孔氏曰周制无万国惟伐淮夷非四征也大言之尔】纂注【吕氏曰天下大物也非绵力小才所能运量非薄物细故所能维持向也成王不出闺闼之孱主耳今抚万邦至罔不承德干开坤阖秋杀春生四海皆随其运转功成治定归于宗周董正治官训督裁正品式备具本末内外体统相承万世皆入其维持不如是何以觐文王之耿光武王之大烈乎新安陈氏曰廵侯甸即六服而略言之也六服承德即九服而以内五服并王畿言之也内五服九州内外五服九州外以内五服并畿内为六正与侯甸男邦采卫之辞合略外四服耳无不同也又案成王巡狩征讨绥御之大力量如此可谓能以周公诘戎兵陟禹迹行天下至海表罔不服之言而真见之行事矣周公宗臣成王贤君盖两得之】王曰若昔大猷制治于未乱保邦于未危【若昔大道之世制治保邦于未乱未危之前即下文明王立政是也】曰唐虞稽古建官惟百内有百揆四岳外有州牧侯伯庻政惟和万国咸宁夏商官倍亦克用乂明王立政不惟其官惟其人【百揆无所不緫者四岳总其方岳者州牧各緫其州者侯伯次州牧而緫诸侯者也百揆四岳緫治于内州牧侯伯緫治于外内外相承体统不紊故庻政惟和而万国咸安夏商之时世变事繁观其会通制其繁简官数加倍亦能用治明王立政不惟其官之多惟其得人而已】纂注【张氏震曰唐虞官百夏商倍之周又倍之事繁故官多然大体未尝变也舜命九官至商列为八政至周合为六典大纲皆出于一所增特其属耳】今予小子祗勤于德夙夜不逮仰惟前代时若训廸厥官【逮及时是若顺也成王祗勤于徳早夜若有所不及然盖修徳者任官之本也】纂注【张氏曰仰惟前代时若即前所谓若昔大猷也林氏曰董正者立太师以下是也训廸者凡我有官君子以下是也董正而后训廸之也】立太师太傅太保兹惟三公论道经邦燮理隂阳官不必备惟其人【立始辞也三公非始于此立为周家定制则始于此也贾谊曰保者保其身体傅者傅之徳义师道之教训此所谓三公也隂阳以气言道者隂阳之理恒而不变者也易曰一隂一阳之谓道是也论者讲明之谓经者经纶之谓燮理者和调之也非经纶天下之大经参天地之化育者岂足以任此责故官不必备惟其人也】少师少傅少保曰三孤贰公化寅亮天地弼予一人【孤特也三少虽三公之贰而非其属官故曰孤天地以形言化者天地之用运而无迹者也易曰范围天地之化是也者张而大之寅亮者敬而明之也公论道孤化公燮理隂阳孤寅亮天地公论于前孤弼于后公孤之分如此】纂注【孔氏曰师天子所师傅傅相天子保保安天子孤卑于公尊于卿特置此三者副贰三公大道化叶氏曰成王以周召为师保而太傅无闻周公没召公仍为保而不闻设师傅盖难之也陈氏傅良曰周召以师保为冢宰是卿兼三公也顾命自同召太保奭以下皆卿也是时召公为保兼冢宰芮伯为司徒彤伯为宗伯毕公为司马皆是以三公兼之卫侯康叔为司宼毛公为司空审如是则三公多是六卿兼之但其人足以兼公则加其公之职位无其人则止为卿而已三公三孤皆无其人则阙焉而已而六卿自若也要之成周以三公三孤待非常之德故曰官不必备惟其人吕氏曰明则邦国幽则隂阳幽明之所以然所谓道也经纶之用藏于无迹和调之妙闲不容声何待于论论云者拟议以成其变化讲明啓沃而精一之者也隂阳以气言天地以形言燮理运之者也寅亮承之者也公孤之分于此着矣然弼予一人乃格君心之任独与孤言之而公之职反不与焉何也论道经邦燮理隂阳未有不自君心者特成王尊三公之至若不敢以身烦之盖曰斯人也乃造化之友非予一人之弼也新安陈氏曰文王时太公己为太师武王时召公己为太保是三公非自成王始立也贰公化盖贰公以大其论道经邦之化耳大道化以寅亮天地体用之谓也孔注当矣】冢宰掌邦治统百官均四海【冢大宰治也天官卿治官之长是为冢宰内统百官外均四海盖天子之相也百官异职管摄使归于一是之谓统四海异冝调剂使得其平是之谓均】纂注【郑氏曰山顶曰冢吕氏曰三公三孤天子所与调精祲之原而无所治者也统萭事而分治之则六卿之职六卿者万事之纲也冢宰管摄百官非官官而控制之自百而归六自六而归一所操至简也所调齐者非人人而称量之也大与之为大小与之为小所居至易也明乎简易之道相业无余蕴矣复斋董氏曰周礼太宰掌建邦之六典一曰治典二曰教典三曰礼典四曰政典五曰刑典六曰事典六典大宰兼掌此言掌邦治者教礼政刑之属莫非治也新安胡氏曰冢宰虽与五卿并列而各为一卿实緫统乎五卿所掌虽邦治必教礼兵刑土之并举其职而后可以治欤】司徒掌邦教敷五典扰兆民【扰驯也地官卿主国教化敷君臣父子夫妇长防朋友五者之教以驯扰兆民之不顺者而使之顺也唐虞司徒之官固已掌职如此】纂注【陈氏大猷曰徒众也主民众故称司徒吕氏曰扰者驯习而熟之拊摩而入之畜养而寛之之谓张氏曰扰犹扰龙之扰驯习而安之也新安胡氏曰扰者顺其自然而导之即舜典在寛之意】宗伯掌邦礼治神人和上下【春官卿主邦礼治天神地祗人鬼之事和上下尊卑等列春官于四时之序为长故其官谓之宗伯成周合乐于礼官谓之和者盖以乐而言也】纂注【孔氏曰春官卿云云及国之吉凶军賔嘉五礼礼所以辨上下定民志上下辨民志定则和矣吕氏曰治理也坛坎昭穆之等聘享射御之节贯本末而等文质所谓礼也神人所以治上下所以和者也一失其礼则僣乱谄妄而渎乎神陵犯乖争而悖乎人上下皆失其分安得而和乎】司马掌邦政统六师平邦国【夏官卿主戎马之事掌国征伐统御六军平治邦国平谓强不得陵弱众不得暴寡而人皆得其平也军政莫急于马故以司马名官何莫非政独戎政谓之政者用以征伐而正彼之不正王政之大者也】纂注【吕氏曰自夏命侯掌六师举政典以誓则邦政掌于司马旧矣国之大事何莫非政独戎政谓之政何也天下无事寓兵于农然后赋役百为始有所施是固政之所从出也天下有事举兵讨乱邦之存亡安危系焉其为政之大固不待论矣此戎政所以独谓之政也统六师而谓之平邦国则王者用师之本防特欲平邦国之不平者耳】司寇掌邦禁诘奸慝刑暴乱【秋官卿主宼盗法禁羣行攻刼曰宼诘奸慝刑彊暴作乱者掌刑不曰刑而曰禁者禁于未然也吕氏曰奸慝隐而难知故谓之诘推鞫穷诘而求其情也暴乱显而易见直刑之而已】纂注【陈氏曰刑曰邦禁此初设刑之美意禁民使不为恶而非以虐民也】司空掌邦土居四民时地利【冬官卿主国空土以居士农工商四民顺天时以兴地利案周礼冬官则记考工之事与此不同盖本阙冬官汉儒以考工记当之也】纂注【陈氏大猷曰为治莫先于教化故冢宰之后司徒次之教化莫先于礼乐故宗伯次之教之和之而犹有不率者则大者加以甲兵小者加以刑罚不得已也故司马司宼次之暴乱去而后民得安居故以司空之居民终焉】六卿分职各率其属以倡九牧阜成兆民【六卿分职各率其属官以倡九州之牧自内逹之于外政治明教化洽兆民之众莫不阜厚而化成也案周礼毎卿六十属六卿三百六十属也吕氏曰冢宰相天子统百官则司徒以下无非冢宰所统乃均列一职而并数之为六者纲在网中也乾坤之与六子并列于八方冢宰之与五卿并列于六职也】纂注【吕氏曰冢宰列于九卿纲固在网之中而首非处身之外也六卿分职各率其属以倡九牧自内而逹之外九牧各率其州之诸侯以应六卿之令自外而承乎内内倡外应周浃泰和此成周治天下之体统也新安胡氏曰成周以六卿倡九牧亦犹唐虞以揆岳统牧伯故平成之效不减和宁泰和在唐虞成周岂非以治天下之纲纪立而体统定欤】六年五服一朝又六年王乃时廵考制度于四岳诸侯各朝于方岳大明黜陟【五服侯甸男采卫也六年一朝会京师十二年王一廵狩时廵者犹舜之四仲廵狩也考制度者犹舜之协时月正日同律度量衡等事也诸侯各朝方岳者犹舜之肆觐东后也大明黜陟者犹舜之黜陟幽明也防数异时繁简异制帝王之治因时损益者可见矣】纂注【吕氏曰六卿倡九牧既立为治之纲矣继以朝觐廵狩之制所以振其纲也卿牧倡和固有体统然多厯年嵗非时有以振之岂无壅滞而不逹乎六年一朝所以逹其壅也岂无废坏而不修乎又六年王时廵至大明黜陟所以修其废也诸侯既亲承徳意于天子天子复亲考制度于诸侯礼乐刑政斯四逹而不悖矣是制也尝一见于虞书后千余年复出于此验其防数而世之升降事之繁简舆卫之多寡用度之丰约与夫成王观会通以行其典礼者皆可得而推矣张氏曰周官行人之职曰侯服嵗一见其贡祀物甸服二嵗一见其贡嫔物男服三嵗一见其贡器物采服四嵗一见其贡服物卫服五嵗一见其贡材物要服六嵗一见其贡货物是六年六服各一朝也今止言五服者要服不必其来周官又云十有二年王廵狩殷国是五服已更两朝矣林氏曰大明黜陟即王制所谓不敬者削君以地不孝者君黜以爵有功徳于民者加地进律是也此皆斟酌舜事行之舜五载一廵狩此十二年何也文中子曰舜一嵗而廵四岳兵卫少而徴求寡也以是观之则周时兵卫日多征求日众故不能五年而以十二年也】王曰呜呼凡我有官君子钦乃攸司慎乃出令令出惟行弗惟反以公灭私民其允怀【建官之体统前章既训廸之矣此则居守官职者咸在曰凡有官君子者合尊卑小大而同训之也反者令出不可行而壅逆乏谓言敬汝所主之职谨汝所出之令令出欲其行不欲其壅逆而不行也以天下之公理灭一己之私情则令行而民莫不敬信懐服矣】纂注【吕氏曰戒以审令于未出之前令出则惟行而不可反矣令之大者固出于君百司庶府自下教条于其属亦令也王氏曰令出而反民轻上而不信令矣然必谨出令不至于反苏氏曰此教以谨令非欲其遂非也新安陈氏曰民之从违视公私之消长灭私者纯乎公理而私欲浄尽之谓欲民之允怀非以公尽灭其私者不可允怀诚服之谓也灭字允字皆湏勘破】学古入官议事以制政乃不迷其尔典常作之师无以利口乱厥官蓄疑败谋怠忽荒政不学墙面莅事惟烦【学古学前代之法也制裁度也迷错缪也典常当代之法也周家典常皆文武周公之所讲画至精至备凡莅官者谨师之而已不可喋喋利口更改而纷乱之也积疑不决必败其谋怠惰忽略必荒其政人而不学其犹正墙面而立必无所见而举错烦扰也苏氏曰郑子产铸刑书晋叔向讥之曰昔先王议事以制不为刑辟其言盖取诸此先王人法并任而任人为多故律设大法而已其轻重之详则付之人临事而议以制其出入故刑简而政清自唐以前治罪科条止于今律令而已人之所犯日变无穷而律令有限以有限治无穷不闻有所阙岂非人法兼行吏犹得临事而议乎今律令之外科条数万而不足于用有司请立新法者日益不已呜呼任法之弊一至于此哉】纂注【王氏炎曰议事以古义裁之故曰以制吕氏曰议事断之以制制即前日所学之成法也陈氏大猷曰事冇施于古而不宜于今施于今而不合于古者皆非典常典常者理之通古今常行而不可易者也尔当以之为师法吕氏曰有疑则辨可否立决蓄而不辨一前一却谋所以不成也怠失之不及忽失之过荒其政均也既厯数莅官之病复勉以学之不可已学者应事以理虽万变而不劳不学者应事以才不通于理触事面墙始犹以才力营之渐多则不胜其烦矣新安陈氏曰成王训官以学勉之以不学戒之学古而后入官则谋事必能以古制裁酌之而政不迷矣然世亦有好古而至于好异者如王荆公是已故又欲其以典常之理为师也不学则于理不明惟见其烦扰而已学不学之得失相去如此成王此言真万世有官君子之鉴也】戒尔卿士功崇惟志业广惟勤惟克果断乃罔后艰【此下申戒卿士也王氏曰功以智崇业以仁广断以勇克此三者天下之逹道也吕氏曰功者业之成也业者功之积也崇其功者存乎志广其业者存乎勤勤由志而生志待勤而遂虽有二者当几而不能果断则志与勤虗用而终蹈后艰矣】纂注【陈氏大猷曰事之所成为功职之所务为业如士业于学学问思辨皆学业至于道充徳备则学之功成矣农业于田播耨耘耔皆农业至収檴有秋则农功成矣功之髙卑由立志之髙下欲功之髙立志固贵乎髙然必勤以广业则职业日勉日髙其基立而其成髙也否则事业以怠惰而狭小如筑台然安有基狎而台髙者虽有此志终不遂矣林氏曰猛虎之犹豫不若蜂虿之致蠚贲育之狐疑不若童子之必至所以贵于果断也志非果断则不立勤非果断则易倦新安陈氏曰功崇至后艰四句乃申言上文蓄疑败谋怠忽荒政之意而加警策耳功崇惟志业广惟勤怠忽荒政之反也惟克果断乃罔后艰蓄疑败谋之反也】位不期骄禄不期侈恭俭惟徳无载尔伪作德心逸日休作伪心劳日拙【贵不与骄期而骄自至禄不与侈期而侈自至故居是位当知所以恭飨是禄当知所以俭然恭俭岂可以声音笑貎为哉当有实得于己不可从事于伪作徳则中外惟一故心逸而日休休焉作伪则掩防不暇故心劳而日着其拙矣或曰期待也位所以崇徳非期于为骄禄所以报功非期于为侈亦通】纂注【吕氏曰天下之至逸而无忧者莫如徳天下之至劳而无益者莫如伪】居宠思危罔不惟畏弗畏入畏【居宠盛则思危辱当无所不致其祗畏苟不知祗畏则入于可畏之中矣后之患失者与思危相似然思危者以宠利为忧患失者以宠利为乐所存大不同也】纂注【新安胡氏曰居宠之宠即指禄位言】推贤譲能庻官乃和不和政厖举能其官惟尔之能称匪其人惟尔不任【贤有德者也能有才者也王氏曰道二义利而已推贤譲能所以为义大臣出于义则莫不出于义此庶官所以不争而和蔽贤害能所以为利大臣出于利则莫不出于利此庻官所以争而不和庻官不和则政必杂乱而不理矣称亦举也所举之人能修其官是亦尔之所能举非其人是亦尔不胜任古者大臣以人事君其责如此】纂注【新安陈氏曰以上成王画一以教戒卿士言言精当脱佶屈声牙而得此犹刍豢之悦口云　愚谓因所称举之贤否益足以见我之贤否则推人之贤乃我之贤也譲人之能乃我之能也为人臣者以是观之必无妬贤嫉能之事贤者有所劝而不肖者亦可以自警矣】王曰呜呼三事暨大夫敬尔有官乱尔有政以佑乃辟永康兆民万邦惟无斁【三事即立政三事也乱治也篇中叹息上自三事下至大夫而申戒勑之也其不及公孤者公孤德尊位隆非有待于戒勑也】纂注【吕氏曰训戒既终复提要緫告之各敬尔官以治尔政即前所谓钦乃攸同也统而言之惟在于辅君以永安民耳陈氏大猷曰前言阜成兆民指当时言此言永康兆民期于永乆也新安陈氏曰上文戒卿士而不及公孤公孤德尊望重非有待于戒勑也篇终责望之辞不免上列三公者三公惟德尊望重不无待于表率也诸家多以三事为三公诗曰三事大夫汉魏以来史云位登三事皆指为三公云　愚谓唐虞建官庻政和万国宁我周建官庻政之和亦若是则我周万邦之宁者其有厌斁乎此成王归于宗周不暇他及而汲汲于董正治官以国家纪纲所在根本所关至不轻也】君陈【君陈臣名唐孔氏曰周公迁殷顽民于下都周公亲自监之周公既没成王命君陈代周公此其防命之辞史録其书以君陈名篇今文无古文有】纂注【夏氏曰必封国为君乃称君季氏曰亦犹君奭君牙称君贵之也郑氏注中庸云君陈周公子葵王氏曰观篇中尔尚式时周公之猷训与毕命今予祗命公以周公之事语意略同不见君陈为周公之子使是其子则当如微子之命云殷王元子乃祖成汤康诰云朕其弟酒诰云乃穆考文王蔡仲之命云率乃祖文王之彛训无若尔考之违王命此书中命体大抵然也今不曰尔考周公而但与毕命同称周公若言他人耳周公以王叔父有大勲劳于天下安有命其子以继父职独无一语及父子相继以宠之乎吕氏曰此篇戒勑之辞与毕命轻重不类见君陈盖新进者也李氏舜臣曰周公化商民已无不尽继其后者不必创为新政以骇之惟一循周公轨辙可也故王命君陈三举周公之训以告之今伹一遵周公之训无忿嫉无求备有忍有容则东郊之民耳目不骇常如周公之在其左右安静帖息可前卜也此命君陈之大防也冝康王曰惟君陈克和厥中】
　　王若曰君陈惟尔令德孝恭惟孝友于兄弟克施有政命汝尹兹东郊敬哉【言君陈有令德事亲孝事上防惟其孝友于家是以能施政于邦孔子曰居家理治可移于官陈氏曰天子之国五十里为近郊自王城言之则下都乃东郊之地故君陈毕命皆指下都为东郊】纂注【吕氏曰令德即孝恭也令者所以形容孝恭之粹美孝恭者所以指其德之实也真氏曰惟孝者必□不友于兄弟则戚其亲之心非孝矣诗曰兄弟既翕和乐且湛子曰父母其顺矣乎必兄弟和而后父母顺友之关于孝盖如此　陈氏曰商民难化由于民彜泯乱王属之孝友之君陈所以正其本又曰王化顽民不求威猛刚克之臣而属之孝恭孝友之君陈仁哉新安陈氏曰治洛化商民为重故君陈毕命皆曰尹兹东郊保厘东郊其任一也孝恭之恭其德性本敬也敬哉之敬勉其加敬也】昔周公师保万民民怀其德徃慎乃司兹率厥常懋昭周公之训惟民其乂【周公之在东郊有师之尊有保之亲师教之保安之民怀其德君陈之往但当谨其所司率循其常勉明周公之旧训则民其治矣盖周公既没民方思慕周公之训君陈能发明而光大之固宜其翕然听顺也】纂注【吕氏曰民深懐周公之德苟君陈一事少异于公之初一法少变于公之旧则观听疑骇民不可得而治矣新安陈氏曰化商之要莫大于法周公尔今所司即周公之旧所司也周公之训即公旧日所以师保万民者也继公所司之职以化公所化之民岂可少异于公之训乎曰慎曰懋上文所谓敬哉者莫大于是】我闻曰至治馨香感于神明黍稷非馨明德惟馨尔尚式时周公之猷训惟日孜孜无敢逸豫【吕氏曰成王既勉君陈昭周公之训复举周公精微之训以告之至治馨香以下四语所谓周公之训也既言此而揭之以尔尚式时周公之猷训则是四言为周公之训明矣物之精华固无二体然形质止而气臭升止者有方升者无间则馨香者精华之上逹者也至治之极馨香发闻感格神明不疾而速凡昭荐黍稷之苾芬是岂黍稷之馨哉所以苾芬者寔明徳之馨也至治举其成明徳循其本非有二馨香也周公之训固为精微而举以告君陈尤当其可自殷顽民言之欲其感格非可形驱而势廹所谓洞逹无间者盖当深省也自周公法度言之典章虽具苟无前人之德则索然萎薾徒为陈迹也故勉之以用是猷训惟日孜孜无敢逸豫焉是训也至精至微非日新不已深致笃敬之功孰能与于斯】纂注【陈氏大猷曰治本无馨香然善治之极则曰至治馨香协气休闻之所发越犹馨香之旁逹而可爱也恶政之极则曰刑发闻惟腥丑声秽德之彰闻犹腥臭之旁逹而可恶也故善誉谓之流芳恶声为之遗臭神聦明不可欺故曰神明林氏曰德之昭明发为至治至治之馨香即明德之馨香合而为一者也但使黍稷之苾芬可以为馨香则随之粢盛丰备虞之享祀丰洁亦可以感神明矣王意谓德之馨香尚能感神岂不能感化商民哉式时猷训孜孜无逸豫上文所谓懋昭周公之训者即此是也　愚谓益赞禹曰惟德动天至諴感神周公化商之训曰明德惟馨感于神明幽逺难通莫天与神若犹可以德感动况苗民商民乎周公与益之言其意一也】凡人未见圣若不克见既见圣亦不克由圣尔其戒哉尔惟风下民惟草【未见圣如不能得见既见圣亦不能由圣人情皆然君陈亲见周公故特申戒以此君子之德风也小人之德草也草上之风必偃君陈克由周公之训则商民亦由君陈之训矣】纂注【陈氏大猷曰戒哉戒其勿如凡人也　愚谓秉彛好德谁无是心故未见圣若不克见者凡人皆然而志气昬惰不能自彊者又多见圣而亦不克由圣也孔门弟子朝夕游从尚有非不恱子之道力不足也之叹况他人乎然学者不得为圣人特一身之病耳君陈继周公之后抚周公之民而不能用周公之化殷顽苟有不服岂不大为国家之病乎又尔所当戒也风之动物也妙于无迹草之从风也亦不知其然而然所谓神而化之使民宜之者诚在君陈自求之周公而已】图厥政莫或不艰有废有兴出入自尔师虞庶言同则绎【师众虞度也言圗谋其政无小无大莫或不致其难有所当废有所当兴必出入反覆与众共虞度之众论既同则又防绎而深思之而后行也葢出入自尔师虞者所以合乎人之同庶言同则绎者所以断于己之独孟子曰国人皆曰贤然后察之国人皆曰可杀然后察之庶言同则绎之谓也】纂注【陈氏大猷曰周公之训所不可易至于政则谨始和中由俗而革或当废或当兴必出谋之国人入谋之左右吕氏曰废兴者非更革周公之法葢政事举措之间斟酌权量以求其当而已】尔有嘉谋嘉猷则入告尔后于内尔乃顺之于外曰斯谋斯猷惟我后之德呜呼臣人咸若时惟良显哉【言切于事谓之谋言合于道谓之猷道与事非二也各举其甚者言之良以德言显以名言或曰成王举君陈前日已陈之善而叹息以美之也葛氏曰成王殆失斯言矣欲其臣善则称君人臣之细行也然君既有是心至于有过则将使谁执哉禹闻善言则拜汤改过不吝端不为此言矣呜呼此其所以为成王欤】纂注【陈氏大猷曰臣人犹言人臣王氏炎曰良言其善显言其善之昭著也吕氏曰此王举君陈前日之善也君陈平昔谋猷入告及既施行则澹然不有前日尚忘己之善而皆归之于君今日岂忘人之善而欲出于己乎真氏曰善则称君舍美从王此义乃人臣自处者所当知若君以是语其臣则不可也汉高帝称李斯善则称君而王卫尉深非之衞尉之名不着然其言足为万世法吕氏説亦回护之辞耳新安陈氏曰此承上文谓谋于众审于已而有嘉谋嘉猷云云非特善则称君臣之义当然以善言上闻而君不我违使得行之于外非有德之君不能若此此乃人臣宣上德意以明示于众也成王非欲臣之誉已葢欲君陈审谋猷以见之设施庶几君蒙其归美而臣遂其良显耳又案成王此言前此圣帝明王未有是也葛真之疑亦未为过葢恐啓导谀之渐也】王曰君陈尔惟周公丕训无依势作威无倚法以削寛而有制从容以和【此篇言周公训者三曰懋昭曰式时至此则周公之丕训欲其益张而大之也君陈何至依势以为威倚法以侵削者然势我所有也法我所用也喜怒予夺豪髪不于人而于己是私意也非公意也安能不作威以削乎君陈之世当寛和之时也然寛不可一于寛必寛而有其制和不可一于和必从容以和之而后可以和厥中也】纂注【吕氏曰周公之训大矣犹欲之者继前人之政苟止以持循因袭为心其所成必降前人数等惟奋然开拓期以光大前业然后仅能不替盖造始之与继成其力量不同也和中之时大体固当寛苟无制则流荡放肆安能从容以和乎驯扰调娱于品制之中游息化飬于范围之内斯其所以和也又曰寛而有制从容以和此最难常人欲为防闲则多失之廹切无和气此虽寛而有制虽有制而和孔氏曰无倚法制以行刻削之政夏氏曰上文言周公之训不可不遵然未言今日治商民当如何故此及之无依势至以和此言商民不犯法者待之当如此其下则言不幸入于法者待之当如此奸宄败乱又非此比故三细不宥】殷民在辟予曰辟尔惟勿辟予曰宥尔惟勿宥惟厥中【上章成王虑君陈之徇已此则虑君陈之徇君也言殷民之在刑辟者不可徇君以为生杀惟当审其轻重之中也】有弗若于汝政弗化于汝训辟以止辟乃辟【其有不顺于汝之政不化于汝之训刑之可也然刑期无刑刑而可以止刑者乃刑之此终上章之辟】狃于奸宄败常乱俗三细不宥【狃习也常典常也俗风俗也狃于奸宄与夫毁败典常壊乱风俗人犯此三者虽小罪亦不可宥以其所闗者大也此终上章之宥】纂注【孔氏曰罪虽小三犯不赦所以絶恶原　唐孔氏曰言三者再犹可赦也新安胡氏曰奸宄败常乱俗自难分为三故孔氏只作三犯其即刑故无小怙终贼刑之意欤】尔无忿疾于顽无求备于一夫【无忿疾人之所未化无求备人之所不能】纂注【陈氏曰顽不率教者不可忿疾之率教者则当奬拔之然不可以求备下文分言之必有忍至德乃大即无忿疾于顽之意简厥脩至率其或不良即无求备之意】必有忍其乃有济有容德乃大【孔子曰小不忍则乱大谋必有所忍而后能有所济然此犹有坚制力蓄之意若洪裕寛绰恢恢乎有余地者斯乃德之大也忍言事容言德各以深浅言也】纂注【林氏曰忍者勉强而行人与已犹二容者自然而然人已浑乎为一矣自有忍而充于有容则忍之迹冺而广大之德成矣又曰勾践于吴太王于狄忍也使其不忍则趣亡矣其何以济汤之于葛文王于昆夷容也包之度内若天地然孰得而测度之非德之大而何侯氏曰无忿疾于顽有忍者也无求备于一夫有容者也】简厥脩亦简其或不脩进厥良以率其或不良【王氏曰脩谓其职业良谓其行义职业有脩与不脩当简而别之则人劝功进行义之良者以率其不良则人励行】纂注【林氏曰殷民虽染纣之恶然亦已薰陶于周公之训故有脩者亦有不脩者有良者亦有不良者以其或已化或未化故也　陈氏大猷曰脩者方脩于善良者己进于善夏氏曰脩者简别之不使与不脩者混不脩者亦简别之不使与脩者杂既简别之如此然后于中选其能自脩而至于为良善者进用之则不良者知所愧慕亦必脩饬而至于良善是进其良所以率其不良者也新安胡氏曰脩不脩皆可简别故不脩者亦以简言惟良者可进用故不良者以率言此其下语所以不同也】惟民生厚因物有迁违上所命从厥攸好尔克敬典在德时乃罔不变允升于大猷惟予一人膺受多福其尔之休终有辞于永世【言斯民之生其性本厚而所以浇薄者以诱于习俗而为物所迁耳然厚者既可迁而薄则薄者岂不可反而厚乎反薄归厚特非声音笑貌之所能为尔民之于上固不从其令而从其好大学言其所令反其所好则民不徙亦此意也敬典者敬其君臣父子兄弟夫妇朋友之常道也在德者得其典常之道而着之于身也葢知敬典而不知在德则典与我犹二也惟敬典而在德焉则所敬之典无非实有诸己实之感人防于桴鼔所以时乃罔不变而信升于大猷也如是则君受其福臣成其美而有令名于求世矣】纂注【孔氏曰人主不可不慎所好夏氏曰向之厚者虽化而为薄而其本厚者未尝不存尔能敬典在德以化之民无不变薄为厚而跻于大道者吕氏曰化之博福之厚名之长所以致之不出于敬典在德而已东郊之命君陈始以令德孝恭得之成王终以敬典在德勉之取之以实期之以实始终一实也张氏曰观康诰所言商民父子兄弟之伦如此风俗之薄可知君陈欲药其病惟敬典在德而已人君不言福风俗淳厚偕之大道此人君之福也郑氏景望曰时乃罔不变允升于大猷成王自谓膺受多福道洽政治泽润生民康王亦自谓膺受多福成康言福皆以商民之化为説然则民俗趋化非人君受福之实乎天保报上受福之诗也其诗曰羣黎百姓徧为尔德诗之意即成康之意新安陈氏曰敬典在德是能谨其所好时罔不变是即从厥攸好商民未化原于昧天叙之典惟敬天叙之典可以化之敬典在德以化民惟令德孝友之君陈能之君陈厚于天叙之典乆矣成王即其所素履以勉之也其成和中之化也亦宜葢德者化商民之夲敬者又以德化商民之夲始曰命汝尹兹东郊敬哉终曰尔克敬典在德始终一敬而德有诸己矣德有诸己而商民可化矣一篇纲领中之纲领舍敬吾何以观之哉】
　　顾命【顾还视也成王将崩命羣臣立康王史序其事为篇谓之顾命者郑云回首曰顾临死回顾而发命也今文古文皆有吕氏曰成王经三监之变王室几摇故此正其终始特详焉顾命成王所以正其终康王之诰康王所以正其始】纂注【吕氏曰天子天下之共主也成王力疾临广朝而命之二公受遗率诸侯而辅之所以公天位而严大宝也世称汉武帝拔霍光于宿衞托以幼孤为知人抑不知所谓大臣者非可寄安危属存亡者不在此选如周召内为师保外统诸侯君存则辅政君殁则托孤所谓受遗盖其一职也武帝垂殁始拔一人付之平时大臣果安用乎】
　　惟四月哉生魄王不怿【始生魄十六日王有疾故不悦怿】甲子王乃洮颒水相被冕服凭玉几【王发大命临羣臣必斋戒沐浴今疾病危殆故用洮盥颒面扶相者被以衮冕凭玉几以发命】乃同召太保奭芮伯彤伯毕公衞侯毛公师氏虎臣百尹御事【同召六卿下至御治事者太保芮伯彤伯毕公衞侯毛公六卿也宰第一召公领之司徒第二芮伯为之宗伯第三彤伯为之司马第四毕公领之司宼第五衞侯为之司空第六毛公领之太保毕毛三公兼也芮彤毕衞毛皆国名入为天子公卿师氏大夫官虎臣虎贲氏百尹百官之长及诸御治事者平时则召六卿使率其属此则将发顾命自六卿至御事同以王命召也】辑録【顾命排得三公三孤六卿齐整如曰太保奭芮伯彤伯毕公衞侯毛公召公与毕公毛公是三公芮伯彤伯衞侯是三孤太保是冢宰芮伯是司徒衞侯是康叔为司寇所以康诰中多説刑三公只是以道义傅保王者无职事官属却下行六事汉时太傅亦无官属书説】纂注【皇极经世书成王在位三十七年起丙戌尽壬戌　唐孔氏曰汉律厯志成王即位三十年四月庚戌朔十五日甲子哉生魄即引此顾命之文此刘歆説也孔以为十六日则不与歆同矣下云弥留则疾已多日甲子是发命之日耳髙官兼摄下司者汉世以来谓之领故召毕毛言领王肃云彤姒姓之国其余五国姬姓毕毛文主庶子　夏氏曰汉志言哉生魄即甲子日恐不然武成言一月壬辰旁死魄越翼日癸巳今此哉生魄上无日辰故甲子不可考其为何日也　吕氏曰甲子去崩一日耳犹盥洗以致洁冕服以致严顾托之言渊奥精明盖临众之敬不以困惫废素定之理虽垂殁固烱如也惟善治气者能厯疾病而不惰善养心者能临死亡而不昬岂一朝一夕之积哉　陈氏曰加朝服拖绅孔子疾不敢以防服见君也此即成王不敢以防服临臣也　林氏曰后世人君将托后嗣独引亲信入受遗诏谓之顾命之臣汉唐末国嗣多立于戚官或有夜半禁中出片纸以某人为嗣羣臣拱手莫敢违虽有嫡嗣不能属于大臣仓卒之际废立纷然顾命之书诚万世之法孔氏悉见】王曰呜呼疾大渐惟几病日臻既弥留恐不获誓言嗣兹予审训命汝【此下成王之顾命也自叹其疾大进惟危殆病日至既弥甚而留连恐遂死不得誓言以嗣续我志此我所以详审发训命汝统言曰疾甚言曰病】纂注【夏氏曰恐其既死则不得出誓以言嗣续之事】昔君文王武王宣重光奠丽陈敎则肄肄不违用克达殷集大命【武犹文谓之重光犹舜如尧谓之重华也奠定丽依也言文武宣布重明之德定民所依陈列教条则民皆服习而不违天下化之用能达于殷邦而集大命于周也】辑录【问奠丽陈教则肄丽字据孔氏音力驰反施也诸家多作附丽之丽谓土著也奠丽谓养之陈教谓教之未知其说如何某窃谓从孔氏説亦自平直奠丽者谓定其所施之号令也陈教则陈其所以教之之道也肄或训劳或训习愚意谓从习为长未敢自决先生曰前篇有以丽训刑者肄当训习答潘子善】纂注【孔氏曰定天命施陈教则勤劳文武定命陈教虽劳而不违道故能通殷为周成其大命　蘓氏曰奠定民所丽着定民居也】在后之侗敬迓天威嗣守文武大训无敢昬逾【侗愚也成王自称言其敬迎上天威命而不敢少忽嗣守文武大训而无敢昬逾天威天命也大训述天命者也于天言天威于文武言大训非有二也】今天降疾殆弗兴弗悟尔尚明时朕言用敬保元子钊济于艰难【钊康王名成王言今天降疾我身殆将必死弗兴弗悟尔庶几明是我言用敬保元子钊大济于艰难曰元子者正其统也】纂注【夏氏曰今天降疾甚危殆王业以艰难而成成王今既死则艰难之业将责之康王矣】柔逺能迩安劝小大庶邦【懐来驯扰安宁劝导皆君道所当尽者合逺迩小大而言又以见君德所施公平周溥而不可有所偏滞也】思夫人自乱于威仪尔无以钊冒贡于非几【乱治也威者有威可畏仪者有仪可象举一身之则而言也葢人受天地之中以生是以有动作威仪之则成王思夫人之所以为人者自治于威仪耳自治云者正其身而不假于外求也贡进也成王又言羣臣其无以元子而冒进于不善之几也葢几者动之防而善恶之所由分也非几则发于不善而陷于恶矣威仪举其着于外者而勉之也非几举其发于中者而戒之也威仪之治皆夲于一念一虑之防可不谨乎孔子所谓知几子思所谓谨独周子所谓几善恶者皆致意于是也成王垂絶之言而拳拳及此其有得于周公者盖亦深矣　蘓氏曰死生之际圣贤之所甚重也成王将崩之一日被冕服以见百官出经逺保世之言其不死于燕安妇人之手也明矣其致刑措宜哉】辑录【问非几几字多训危窃谓几即事也犹万几之几冒贡于非几谓冐进于非所当为之事未知是否先生曰几者事之防也答潘子善】纂注【陈氏大猷曰夫人犹言大凡人　新安胡氏曰自乱威仪如燕丧威仪乱即丧也　吕氏曰凡人有轻躁纵肆或逾其则乃人自乱其威仪天则夲未尝乱也　新安陈氏曰曽子将终示孟敬子以君子所贵乎道者三惟在于容貌顔色辞气之间与成王临崩告戒之言如出一律其闻圣学之渊源于周公而垂其流派于洙泗者欤】兹旣受命还出缀衣于庭越翼日乙丑王崩【缀衣幄帐也羣臣旣退彻出幄帐于庭丧大记云疾病君彻悬东首于北牖下是也于其明日王崩】纂注【复斋董氏曰周礼射人掌国之三公三孤卿大夫之位公北面孤东面卿大夫西面此受命还谓还就此位也王氏曰缀衣其衣连缀帷幄之属在旁曰帷在上曰幕四合象宫室曰幄幄上承尘曰防庭路寝之庭唐孔氏曰王先在幄帐中发命讫反寝处遂彻出之将欲为死备也王氏炎曰成王幼立二叔流言王不无疑则其性非卓然髙明也临殁之际乃能如此得非周召师保辅翼教诲有以养成其德意诚心正虽死生之际而志气清明如是乎是知三代而下人主天资未必不及古人而德不逮者无古帝王之学也】太保命仲桓南宫毛俾爰齐侯吕伋以二干戈虎贲百人逆子钊于南门之外延入翼室恤宅宗【桓毛二臣名伋太公望子为天子虎贲氏延引也翼室路寝旁左右翼室也太保以冢宰摄政命桓毛二臣使齐侯吕伋以二干戈虎贲百人逆太子钊于路寝门外引入路寝翼室为忧居宗主也吕氏曰发命者冢宰命者两朝臣承命者勲戚显诸侯体统尊严枢机周密防危虑患之意深矣入自端门万姓咸覩与天下共之也延入翼室为幽居之宗示天下不可一日无统也唐穆敬文武以降阉寺执国命易主于宫掖而外廷犹不闻然后知周家之制曲尽备豫虽一条一节亦不可废也】纂注【夏氏曰桓毛必宿衞之臣林氏曰太保命二臣于吕伋处取干戈持之以统率百虎贲逆太子桓毛以宰之命而后同于奉迎齐侯又以宰之命而后授之兵衞奸邪何自而萌哉王氏曰称子者所以正名明父子继世之义称名未成君也王宫南向南门王宫之外门也范氏曰成王崩太子必在侧当是夲在内特出而迎之所以显之于众也】丁卯命作册度【命史为册书法度顾命于康王】纂注【复斋董氏曰成王命周公留后康王命毕公保厘皆作册此将以父命子故亦作册陈氏大猷曰成王虽有遗命未有册书将之康王故作册书纪先王之言以授之因并作受册法度下文升阶即位及受同祭飨等其法度也】越七日癸酉伯相命士须材【伯相召公也召公以西伯为相须取也命士取材木以供丧用】纂注【郑氏曰大夫以上殡敛皆以死之来日数天子七日而殡于死为八日癸酉者殡之明日也王氏肃曰召公为方伯居宰故又曰伯相薛氏曰士山虞匠人之属命士致材木须待以供凡丧事之用吕氏曰自成王崩后讫康王受命前命皆出于召公曰太保命仲桓南宫毛又曰命作册度又曰伯相命士所以一号令而无二门也】狄设黼扆缀衣【狄下士祭统云狄者乐吏之贱者也丧大记狄人设阶葢供丧役而典设张之事者也黼扆屏风画为斧文者设黼扆幄帐如成王生存之日也】纂注【唐孔氏曰自设黼扆至陈辂车各有所司皆是相命不言命者蒙上命士之文也此下皆为将顾命而陈仪物也经于四座上言设黼扆缀衣则四座皆设也先施屏风于前又施帐幄于上】牖间南向敷重篾席黼纯华玉仍几【此平时见羣臣觐诸侯之坐也敷设重席所谓天子之席三重者也篾席桃竹枝席也黼白黒杂缯纯縁也华彩色也华玉以饰几仍因也因生时所设也周礼吉事变几防事仍几是也】纂注【吕氏曰牖序夹房阶塾前指路寝言之牖间南向就路寝牕牖间南向设此座也间者牕东戸西戸牖之间也即当宁之所】西序东向敷重厎席缀纯文贝仍几【此旦夕听事之坐也东西厢谓之序防席蒲席也缀杂彩文贝有文之贝以饰几也】纂注【吕氏曰就路寝西厢设座东向也】东序西向敷重丰席画纯雕玉仍几【此养国老飨羣臣之坐也丰席笋席也画彩色雕刻镂也】纂注【吕氏曰就路寝东厢设座西向也】西夹南向敷重笋席粉纯漆仍几【此亲属私燕之坐也西厢夹室之前笋席竹席也纷杂也以黒之色杂为之縁漆漆几也牖间两序西夹其席有四牖戸之间谓之扆天子负扆朝诸侯则牖间南向之席坐之正也其三席各随事以时设也将先王顾命知神之在此乎在彼乎故兼设平生之坐也】纂注【夏氏曰厢之夹室谓之夹又谓之房西夹乃西厢之夹室即下文所谓东房西房以其夹中央之太室西夹南向葢在西厢之夹室中南向设此座也　説文笋竹胎笋席取笋皮织为席也】越玉五重陈宝赤刀大训璧琬琰在西序大玉夷玉天球河图在东序之舞衣大贝鼖皷在西房兊之戈和之弓垂之竹矢在东房【于东西序坐北列玉五重及陈先王所寳器物赤刀赤削也大训三皇五帝之书训诰亦在焉文武之训亦曰大训璧大璧也琬琰圭名夷常也球鸣球也河图伏羲时龙马负图出于河一六位北二七位南三八位东四九位西五十居中者易大所谓河出图是也国名国所制舞衣大贝如车渠鼖皷长八尺兊和皆古之巧工垂舜时共工舞衣鼖皷戈弓竹矢皆制作精巧中法度故厯代宝之孔氏曰璧琬琰大玉夷玉天球玉之五重也吕氏曰西序所陈不惟赤刀璧而大训叅之东序所陈不惟大玉夷玉而河图参之则其所寳者断可识矣愚谓寳玉器物之陈非徒以为国容观美意者成王平日之所观阅手泽在焉陈之以象其生存也氏中庸曰宗器于祭陈之示能守也于顾命陈之示能也】纂注【陈氏大猷曰此陈先王世之宝也越及也承上文而言王五重陈宝总言之下复分别焉玉一双曰重古双玉为瑴圆玉曰璧锐上曰圭琰有锋芒琬无锋芒大玉华山之玉夷玉东夷之美玉王氏曰宗社守器明前王所守后王所受皆在是也】大辂在賔阶面缀辂在阼阶面先辂在左塾之前次辂在右塾之前【大辂玉辂也缀辂金辂也先辂木辂也次辂象辂革辂也王之五辂玉辂以祀不以封为最贵金辂以封同姓为次之象辂以封异姓为又次之革辂以封四衞为又次之木辂以封蕃国为最贱其行也贵者宜自近贱者宜逺也王乘玉辂缀之者金辂也故金辂谓之缀辂最逺者木辂也故木辂谓之先辂以木辂为先辂则革辂象辂为次辂矣賔阶西阶也阼阶东阶也面南向也塾门侧堂也五辂陈列亦象成王之生存也周礼典辂云若有大祭祀则出路大丧大賔客亦如之是大丧出辂为常礼也又案所陈寳玉器物皆以西为上者成王殡在西序故也】纂注【尔雅阼阶主阶也郑氏曰阼犹酢也东阶所以答酢賔客夏氏曰阶面者据人在堂上面向南方比辂陈之其辕向南故谓之面葢在阶之南面也先辂在左塾之前葢在门内之西以塾在堂之前故自内向外言之虽在西自外向内言之实在左也次辂在右塾之前葢在门内之东自内向外言之虽在东自外向内言之实在右也顾氏曰先辂在寝门内之西北面对玉辂次辂在寝门内之东北面对金辂考礼记周人殡于西阶之上】二人雀弁执恵立于毕门之内四人綦弁执戈上刃夹两阶戺一人冕执刘立于东堂一人冕执钺立于西堂一人冕执戣立于东垂一人冕执瞿立于西垂一人冕执鋭立于侧阶【弁士服雀弁赤色弁也綦弁以文鹿子皮为之恵三隅矛路寝门一名毕门上刃刃外向也堂廉曰戺冕大夫服刘钺属戣瞿皆防属鋭当作鈗説文曰鈗侍臣所执兵从金允声周书曰一人冕执鈗读若允东西堂路寝东西厢之前堂也东西垂路寝东西序之阶上也侧阶北陛之阶上也吕氏曰古者执戈防以宿卫王宫皆士大夫之职无事而奉燕私则从容养德而有膏泽之润有事而司御侮则坚明守义而无腹心之虞下及秦汉陛楯执防尚余一二此制既废人主接士大夫者仅有视朝数刻而周庐陛楯或环以椎埋嚚悍之徒有志于复古者当深绎也】纂注【孔氏曰侧阶北下阶上唐孔氏曰垂旒为冕无旒为弁弁冕版皆广八寸长尺六寸前圆后方雀弁色赤而防黒如雀头也垂堂上之逺地也堂廉防者棱也立在堂下近于堂棱郑王皆以侧阶为东下阶然立于东垂者已在东下阶上何由此人复共并立故以为北下阶上谓当北阶北阶则惟堂北一阶而已侧犹特也执兵宿卫先东后西者以王在东宿卫敬新王故也夏氏曰四人既立于东西厢之前堂二人又立于东西厢堂上之逺地则堂之南宿卫备矣故此一人冕执鋭立于堂北之特阶吕氏曰凡弁士也皆立堂下冕大夫也皆立堂上陈氏曰自设黼扆至此典章文物之备岂为华侈之具哉一以象前王平生所坐所宝所乗所卫以起嗣王之追慕而尽诚绍述也一以昭前王委重投艰之意使嗣王肃敬以祗承也一以起羣臣诸侯之尊敬想慕前王而繋心于嗣王也一以表人主之崇高富贵尊无二上而授之正如此以绝天下觊望之萌也】王麻冕黼裳由賔阶隮卿士邦君麻冕蚁裳入即位【麻冕三十升麻为冕也隮升也康王吉服自西阶升堂以受先王之命故由賔阶也蚁色公卿大夫自诸侯皆同服亦庙中之礼不言升阶者从王賔阶也入即位者各就其位也吕氏曰麻冕黼裳王祭服也卿士邦君祭服之裳皆纁今蚁裳者葢无事于奠祝不欲纯用吉服有位于班列不可纯用凶服酌吉凶之间示礼之变也】纂注【吕氏曰仪物旣备然后延嗣王受顾命而践位自此始称王蘓氏曰麻冕之裳四章此独用黼示变也由賔阶隮未受顾命犹以子道自居不敢当主也复齐董氏曰孔氏以卿士为公卿夫夫案左郑武公为平王卿士洪范曰卿士为月则卿士指朝之执政者而言唐孔氏曰礼祭服皆衣纁裳纁赤色之浅者蚁色如蚁】太保太史太宗皆麻冕彤裳太保承介圭上宗奉同瑁由阼阶隮太史秉书由賔阶隮御王册命【太宗宗伯也彤纁也太保受遗太史奉册太宗相礼故皆祭服也介大也大圭天子之守长尺有二寸同爵名祭以酌酒者瑁方四寸邪刻之以冒诸侯之珪璧以齐瑞信也太保宗伯以先王之命奉符宝以嗣君有主道焉故升自阼阶太史以册命御王故特书由賔阶以升苏氏曰凡王所临所服用皆曰御】纂注【陈氏大猷曰太保宰总大权故承镇圭宗伯主祭祀朝觐礼故奉同瑁书即册命也秉言持之以升御言奉之以进夏氏曰圭瑁先王所执今将授嗣王若先王予之故自阼阶而升太史执书将进之嗣王故与王接武同升】曰皇后凭玉几道扬末命命汝嗣训临君周邦率循大卞燮和天下用答扬文武之光训【成王顾命之言书之册矣此太史口陈者也皇大后君也言大君成王力疾亲凭玉几道扬临终之命命汝嗣守文武大训曰汝者父前子名之义卞法也临君周邦位之大也率循大卞法之大也燮和天下和之大也居大位由大法致大和然后可以对扬文武之光训也】纂注【陈氏大猷曰道言扬称也顾命中成王自言嗣守文武大训故此言命汝嗣训夑亦和也答扬文武光训即所谓嗣训也窃意册命中必述成王命召毕之因载顾命之语史畧其前之已见者而独载此口陈语也】王再拜兴答曰眇眇予末小子其能而乱四方以敬忌天威【眇小而如乱治也王拜受顾命起答太史曰眇眇然予防末小子其能如父祖治四方以敬忌天威乎谦辞退托于不能也顾命有敬迓天威嗣守文武大训之语故太史所告康王所答皆于是致意焉】纂注【陈氏大猷曰其未定之辞新安胡氏曰如父祖治四方夲孔氏然终可疑】乃受同瑁王三宿三祭三咤上宗曰飨【王受瑁为主受同以祭宿进爵也祭祭酒也咤奠爵也礼成于三故三宿三祭三咤葛氏曰受上宗同瑁则受太保介圭可知宗伯曰飨者神命以飨告也】纂注【林氏曰受瑁必授之人受同则以祭郑氏曰释诂云肃进也宿即肃也三肃为三进爵从立处而三进至神所也三祭三酹酒于神座也每一酧酒则一奠爵王肃以咤为奠爵经典无此咤字曰飨所谓嘏也诗笺曰予福曰嘏特牲少牢之礼尸嘏主人此则上宗嘏王也苏氏曰至齿而不饮曰咤曰哜示饮而实不忍也唐孔氏曰礼于祭末必饮神之酒受神之福新安陈氏曰咤有两说孔氏以为奠爵诸儒多因之苏氏以为至齿不饮与哜同义初疑咤从口意苏説为是及考字书方知咤与咤同叱怒也礼记无咤食亦怒也防与咤同陟驾反祭奠酒爵也咤夲防字写讹耳孔注音释下有云说文作防由此观之则咤训奠爵不可易也若与哜同义则此处何为君咤而臣哜且与吕氏太保饮福不甘味王饮福亦废之说不合矣】太保受同降盥以异同秉璋以酢授宗人同拜王答拜【太保受王所咤之同而下堂盥洗更用他同秉璋以酢酢报祭也祭礼君执圭瓒祼尸太宗执璋瓒亚祼报祭亦亚祼之类故亦秉璋也以同授宗人而拜尸王答拜者代尸拜也宗人小宗伯之属相太保酢者也太保供王故宗人供太保】纂注【新安胡氏曰报祭者亚祼之类即今之亚献也王祭告成王言己巳受顾命也太保秉璋以酢授同而拜告成王己巳顾命也】太保受同祭哜宅授宗人同拜王答拜【以酒至齿曰哜太保复受同以祭饮福至齿宅居也太保退居其所以同授宗人又拜王复答拜太保饮福至齿者方在丧疚歆神之赐而不甘其味也若王则丧之主非徒不甘味虽饮福亦废也】纂注【新安陈氏曰王答拜蔡则曰代尸拜王则曰因太保拜而对拜夏则曰王亦拜成王柩纷纷揣度要之王答召公拜何疑焉君在庙门外则全于君在庙门内则全于子况康王方在庙中柩前受顾命未出庙门临朝堂而受羣臣朝也宰以元老大臣受托孤重寄先王临之在上先之拜告传顾命继之拜告礼成康王为丧主立柩前其答拜礼亦宜宰顾命以相授见大臣如见先王也答之拜敬大臣即所以敬先王也何必如诸説之纷纷哉】太保降收诸侯出庙门俟【太保下堂有司收彻器用庙门路寝之门也成王之殡在焉故曰庙言诸侯则卿士以下可知俟者俟见新君也】纂注【新安陈氏曰成王以乙丑崩越九日癸酉命士须材顾命不言日其在癸酉后必矣曷不如后世嗣君当日于柩前即位而渉旬日乎曰君薨百官总已以听于宰尚矣有召公为宰以摄政纪纲政令周密备具如此故嗣君可以旬日方即位也古今异宜何必同哉真氏曰此篇见周公养成君德之效又见召公当危疑之际区处周密皆可为来世法】
　　康王之诰【今文古文皆有但今文合于顾命】辑録【伏生以康王之诰合于顾命今除却序文读着则文势自相接连道夫】
　　王出在应门之内太保率西方诸侯入应门左毕公率东方诸侯入应门右皆布乘黄朱賔称奉圭兼币曰一二臣衞敢执壤奠皆再拜稽首王义嗣德答拜【汉孔氏曰王出毕门立应门内郑氏曰周礼五门一曰臯门二曰雉门三曰库门四曰应门五曰路门路门一曰毕门外朝在路门外则应门之内葢内朝所在也周中分天下诸侯主以二伯自陜以东周公主之自陜以西召公主之召公率西方诸侯葢西伯旧职毕公率东方诸侯则继周公为东伯矣诸侯入应门列于左右布陈也乘四马也诸侯皆陈四黄马而朱其鬛以为廷实或曰黄朱若篚厥黄之类賔诸侯也称举也诸侯举所奉圭兼币曰一二臣衞一二见非一也为王蕃衞故曰臣衞敢执壤地所出奠贽皆再拜首至地以致敬义宜也义嗣德云者史氏之辞也康王宜嗣前人之徳故答拜也吴氏曰穆公使人吊公子重耳重耳稽颡而不拜穆公曰仁夫公子稽颡而不拜则未为后也葢为后者拜不拜故未为后也吊者舍者禭者升堂致命主孤拜稽颡成为后者也康王之见诸侯若以为不当拜而不拜则疑未为后也且纯乎吉也答拜旣正其为后且知其以丧见也】太保曁芮伯咸进相揖皆再拜稽首曰敢敬告天子皇天改大邦殷之命惟周文武诞受羑若克恤西土【冢宰及司徒与羣臣皆进相揖定位又皆再拜稽首陈戒于王曰敢敬告天子示不敢轻告且尊称之所以重其听也曰大邦殷者明有天下不足恃也羑若未详苏氏曰羑羑里也文王出羑里之囚天命自是始顺或曰羑若即下文之厥若也羑厥或字有讹谬西土文武所兴之地言文武所以大受命者以其能恤西土之众也进告不言诸侯以内见外】纂注【吕氏曰二伯率诸侯列门左右朝会分班仪也太保及芮伯咸进相揖朝会合班仪也始而分班则诸侯两列西伯与东伯之位相对今而合班则六卿前列宰与司徒之位相次苏氏曰康王生长富贵告以文王羑里之难欲其知创业之艰难也新安胡氏曰羑若不如阙疑张氏曰言克恤西土以文武基业夲于西土示不忘本也】惟新陟王毕协赏罚戡定厥功用敷遗后人休今王敬之哉张皇六师无壊我髙祖寡命【陟升遐也成王初崩未未諡故曰新陟王毕尽协合也好恶在理不在我故能尽合其赏之所当赏罚之所当罚而克定其功用施及后人之休美今王嗣位其敬勉之哉皇大也张皇六师大戒戎备无废壊我文武艰难寡得之基命也案召公此言若导王以尚威武者然守成之世多溺宴安而无立志苟不诘尔戎兵奋扬武烈则废弛怠惰而陵迟之渐见矣成康之时病正在是故周公于立政亦恳恳言之后世坠先王之业忘祖父之雠上下苟安甚至于口不言兵亦异于召公之见矣可胜叹哉】辑録【铢问太保称成王独言毕协赏罚何也曰只爲赏不当功罚不当罪故事差错若毕协赏罚非至公至明何以能此又问张皇六师曰古者兵藏于农故六军皆寓于农张皇六师则是整理民众底意思】纂注【张氏曰今王继新陟王惟敬而已敬则厯年不敬则早坠此召公平生所学昔以告成王今又以告康王然有疑焉新王即位元老大臣当以道德进戒乃先区区以赏罚六师言何也曰周自祖宗以来仁深泽厚规模已定惟商民犹伺闲隙欲逞其祸元老深谋逺虑不得已而及此是説也施于康王之时则可不可泛言之于新王之前也孔氏曰髙德之祖寡有之命　　一説高祖犹説命髙后此谓文王也新安陈氏曰周以仁厚立国太平之乆其流弊易至于弛而弱政虽甚于东迁之后几防已兆于一再之余周召毕诸公已预见先忧于未然之前矣正如太公言鲁后世浸弱矣是也康王之子昭王即有舟胶楚泽之陵夷召公之言岂过也哉】王若曰庶邦侯甸男衞惟予一人钊报诰【报诰而不及羣臣者以外见内康王在丧故称名春秋嗣王在丧亦书名也】纂注【林氏曰报诰者诸侯戒我故我以诰报之报答也】昔君文武丕平富不务咎厎至齐信用昭明于天下则亦有熊罴之士不二心之臣保乂王家用端命于上帝皇天用训厥道付畀四方【丕平富者溥博均平薄敛富民言文武德之广也不务咎者不务咎恶轻省刑罚言文武罚之谨也厎至者推行而厎其至也齐信者兼尽而极其诚也文武务德不务罚之心推行而厎其至兼尽而极其诚内外充实故光辉发越用昭明于天下葢诚之至者不可揜也而又有熊罴武勇之士不二心忠实之臣戮力同心保乂王室文武用受正命于天此上天用顺文武之道而付之以天下之大也康王言此者求助羣臣诸侯之意】纂注【新安胡氏曰王资助于诸侯而首述文武得熊罴勇士不二心忠臣之助者盖有感于张皇六师之言也】乃命建侯树屏在我后之人今予一二伯父尚胥曁顾绥尔先公之臣服于先王虽尔身在外乃心罔不在王室用奉恤厥若无遗鞠子羞【天子称同姓诸侯曰伯父康王言文武所以命建侯邦植立蕃屏者意葢在我后之人也今我一二伯父庶几相与顾绥尔祖考所以臣服于我先王之道虽身守国在外乃心当常在王室用奉上之忧勤其顺承之母遗我稚子之耻也】纂注【林氏曰诸侯祖父尝臣服于周先王今汝当相与顾安之顾谓顾念而不忘则先公在天之灵于是安矣吕氏曰当相与顾先王建侯树屏之意抚绥尔先公所遗之臣民以服事我先王先王往矣今所事者康王而犹曰服于先王者天下非康王之天下乃文武之天下亦犹臣非诸侯之臣乃先公之臣皆不可认爲己有也　一説庶几相曁及顾念我以安尔祖父臣服于先王之心吕氏曰戒之以用奉承忧恤其所当顺者而顺行之顺理则一而时位则殊厥若者诸侯之所当顺也人孰不欲顺理时位之不识则其顺或非所当顺者矣林氏曰鞠子未离鞠养之嗣子康王自谓】羣公旣皆听命相揖趋出王释冕反丧服【始相揖者揖而进也此相揖者揖而退也苏氏曰成王崩未君臣皆冕服礼欤曰非礼也谓之变礼可乎曰不可礼变于不得已嫂非溺终不援也三年之丧旣成服释之而即吉无时而可者曰成王顾命不可以不旣不可以丧服受也曰何爲其不可也孔子曰将冠子未及期日而有齐衰大功之丧则因丧服而冠冠吉礼也犹可以丧服行之受顾命见诸侯独不可以丧服乎太保使太史奉册授王于次诸侯入哭于路寝而见王于次王丧服受敎戒諌哭踊答拜圣人复起不易斯言矣春秋曰郑子皮如晋晋平公将以币行子产曰丧安用币子皮固请以行旣葬诸侯之大夫欲因见新君叔向辞之曰大夫之事毕矣而又命孤孤斩焉在衰绖之中其以嘉服见则丧礼未毕其以丧服见是重受吊也大夫将若之何皆无辞以退今康王旣以嘉服见诸侯而又受乘黄玉帛之币使周公在必不为此然则孔子何取此书也曰至矣其父子君臣之闲教戒深切着明足以为后世法孔子何为不取哉然其失礼则不可不辨】纂注【问康王释丧服而被衮冕受虎贲之逆于南门之外且受黄朱圭币之献诸家皆以为礼之变独苏氏以为失礼使周公在必不为此未知当此际合如何区处先生曰天子诸侯之礼与士庶人不同故孟子有吾未之学之语葢谓此类耳如伊训元祀十有二月朔亦是新丧伊尹已奉嗣王祗见厥祖固不可用凶服矣汉唐新主即位皆行册礼君臣亦皆吉服追述先帝之命以告嗣君韩文外集顺宗实録中有此事可考盖易世授国之大事当严其礼而王侯以国为家虽先君之丧犹以爲己私服也五代以来此礼不讲则始终之际殊草草矣答潘子善康王释斩衰而服衮冕于礼爲非孔子取之又不知如何设使制礼作乐当此之职只得除之】纂注【复斋董氏曰或疑君前不宜行私礼前相揖而进戒犹有説也将趋出而相揖成何礼哉所以王氏以相爲摈相之相谓旣进相者揖之乃拜旣受命相者又揖之乃出其説亦通叶氏曰天子即位之礼后世无焉春秋犹有可考君薨世子嗣位于丧次殡而未而未逾年者不敢死其君故不敢践其正位不敢朝庙而主祭封内三年称子縁臣民之心不可一日无君则不得已而嗣位縁始终之义一年不可以两君则犹不敢当君位故必至明年而后朝庙正君位改元春秋始书公即位焉然则成王始殡而康王即内朝以见诸侯礼与诸侯逾年而朝庙即位以吉服乎以凶服乎不可知也然古者吉凶不同事子曰羔裘冠不以吊吉服不可爲凶事则凶服不可为吉事亦明矣鲁庄未终桓丧王命主王姬嫁説者曰衰麻不可以接弁冕诸侯大夫晋平公云云是重受吊也古人谨于吉防之服如此其严也康王之事必有不得已而然者盖成王初即位犹有三监淮夷殷民之变微周公天下未可知况不及成王周公者乎故召公权一时之宜而遽正君臣之分若曰三年之丧天下之通丧也继世以正大统亦天下之大义也通丧上下之所同而大义天子诸侯之所独故不以通丧废大义而吉防不可相乱则以冕服朝诸侯以爲常礼则不可以爲非礼则亦不可及后世卒不能夺康王之爲然后知二书之録于经非孔子不能权之于道以尽万世之变也吕氏曰舜除尧丧格庙而咨岳牧成王除武王丧朝庙而访羣臣皆百代之正礼然成汤方殁伊尹遽偕甸羣后以训太甲礼固有时而变也説者不疑太甲受伊尹之训于居忧之时乃疑康王受召毕诸侯之戒于宅恤之日过矣复斋董氏曰伊尹以冕服奉嗣王归于亳乃在三祀之十有二月是时三年之丧毕去凶即吉礼之常也伊训所谓惟元祀十有二月乙丑伊尹祠于先王乃太甲居仲壬之丧伊尹摄政则祭于汤庙者伊尹也援此爲证恐未爲安陈氏傅良曰释冕反丧服东坡尝疑之某尝以问之乡先生乡先生曰惜乎东坡疑之而不加察也召公毕公皆盛德又老于更事者岂不知礼盖其身先见周公以叔父之亲拥辅太子而流言之变起于兄弟非周公之忠诚则社稷岌岌乎殆哉矣故于康王之立特爲非常之礼迎之南门衞之干戈奉之册书被之冕服而又率诸侯北面而朝之以与天下共立新君使之晓然知所定而无疑其意逺矣盖自秦汉而下授受成于宫闱之暧昧而拥立出于一人之予夺祸天下国家不少然后知二公老练坐镇安危之机送往事居中外无间未易以泥常论也新安陈氏曰苏氏之论主于守经叶吕陈氏之论出于达权守经合理之正而不可破达权亦当察事之宜而不可胶召公在当时必有廹于不得已惩创于往事而不敢轻者观其布置举措重大周密征召会集翕合安徐若临大敌当大难然诸侯咸在或谓问疾者尚防而因受其朝非也观其言曰庶邦侯甸男卫曰率西方诸侯入左率东方诸侯入右则征召于旣崩之余翕集于一旬之内可见又观张皇六师一语则当时事势亦可想矣纪载始末节节备具两篇之中辞繁不杀前后五十六篇纪载无似此之详者复斋援伊尹事谓祠先王者伊尹摄行固然矣然奉嗣王祗见厥祖即其下一句不知伊尹奉太甲庙见成汤其凶服乎抑吉服乎证之朱子之説当制礼职一条固主苏氏答潘子善一条未甞必主苏氏但未知二説孰先孰后耳莫若两存之】
　　毕命【康王以成周之众命毕公保厘此其册命也今文无古文有唐孔氏曰汉律厯志云康王毕命丰刑曰惟十有二年六月庚午朏王命作册书丰刑此伪作者闻旧语得其年月不得以下之辞妄言作丰刑耳亦不知丰刑之言何所道也】纂注【吕氏曰周公始迁商民戒长治者不忌于凶徳包以大度善恶并育以安反侧也至君陈则商民寖服周化故简脩进良犹未大区别也至康王则世变风移矣苟犹兼蓄并容则余孽不除终为良民之害故命毕公分别居里不惟恶不能以染善亦将无以自容势不得不入于善矣此周之治所以成也葢惟此时然后可以举此政为治之序固如此】
　　惟十有二年六月庚午朏越三日壬申王朝步自宗周至于丰以成周之众命毕公保厘东郊【康王之十二年也毕公甞相文王故康王就丰文王庙命之成周下都也保安厘理也保厘即下文旌别淑慝之谓葢一代之治体一篇之宗要也】纂注【陈氏大猷曰曰厘虽有辨别分理之意曰保则有恩意行乎其间非斩然割裂无复润泽也以保为厘葢有欲并生哉之意】王若曰呜呼父师惟文王武王敷大徳于天下用克受殷命【毕公代周公为太师也文王武王布大徳于天下用能受殷之命言得之之难也】惟周公左右先王绥定厥家毖殷顽民迁于洛邑密迩王室式化厥训旣厯三纪世变风移四方无虞予一人以宁【十二年曰纪父子曰世周公左右文武成王安定国家谨毖顽民迁于洛邑密近王室用化其教旣厯三纪世已变而风始移今四方无可虞度之事而予一人以宁言化之之难也】道有升降政由俗革不臧厥臧民罔攸劝【有升有降犹言有隆有汚也周公当世道方降之时至君陈毕公之世则将升于大猷矣为政者因俗变革故周公毖殷而谨厥始君陈有容而和厥中皆由俗为政者当今之政旌别淑慝之时也苟不善其善则民无所劝慕矣】惟公懋徳克勤小物弼亮四世正色率下罔不祗师言嘉绩多于先王予小子垂拱仰成【懋盛大之义予懋乃徳之懋小物犹言细行也言毕公旣有盛徳又能勤于细行辅导四世风采凝峻表仪朝着若大若小罔不祗服师训休嘉之绩葢多于先王之时矣今我小子复何为哉垂衣拱手以仰其成而已康王将付毕公以保厘之寄故叙其徳业之盛而归美之也】纂注【唐孔氏曰小物犹小事也能勤小事大事必勤矣故举此以为毕公之善晋语言文王之事云询于八虞访于莘尹重之以周召毕荣是毕公文王之世已为大臣也吕氏曰毕公天下大老康王不称其成徳而称其懋徳不称其总大体而称其勤小物者葢以成徳自居则止矣于小物忽焉亦非造次必于是者惟勉于徳者贯稚耄而不息故勤于物者一小大而无间新安胡氏曰不矜细行终累大徳公于小物克勤所以愈见其懋德之诚也林氏曰正色率下所谓正其衣冠尊其瞻视俨然人望而畏之者也　史氏渐曰忠厚近迂阔老成若迟钝先王终不以此易彼者盖世臣旧德功业己见于时闻望己孚于人商功利课殿最虽不若新进者至于雍容庙堂天下想闻其风采足以亷顽立懦敦薄厉偷如太山乔岳初无运动之劳而功之及人厚矣毕公四世元老虽有不可及之盛德常有不自足之诚心小物不以不必勤而不勤嘉绩不以己多于前时而或怠正色敛容而使人之非意自消出辞吐气而使天下之羣心胥服保厘之任舍公其谁】王曰呜呼父师今予祗命公以周公之事往哉【今我敬命公以周公化训顽民之事公其往哉言非周公所爲不敢屈公以行也】旌别淑慝表厥宅里彰善瘅恶树之风声弗率训典殊厥井疆俾克畏慕申画郊圻慎固封守以康四海【淑善慝恶瘅病也旌善别恶成周今日由俗革之政也表异善人之居里如后世旌表门闾之类显其爲善者而病其爲不善者以树立爲善者风声使显于当时而于后世所谓旌淑也其不率训典者则殊异其井里疆界使不得与善者杂处礼记曰不变移之郊不变移之遂即其法也使能畏爲恶之祸而慕爲善之福所谓别慝也圻与畿同郊圻之制昔固规画矣日申云者申明之也封域之险昔固有守矣曰谨云者戒严之也疆域障塞岁久则易湮世平则易玩时缉而屡省之乃所以尊严王畿王畿安则四海安矣】纂注【唐孔氏曰旌旗所以表识贵贱故孔氏以旌爲识王氏曰彰善者而着之则恶者耻其不若然则恶者病矣使人有所感动曰风使人有所听闻曰声夏氏曰庶望风而化闻声而应如风动于此而物偃于彼声振于此而响应于彼也吕氏曰荣辱不止于一时而流芳遗臭将传百世而未泯所谓树之风声也人存政举人亡政息惟风声所则可以鼓动千百年之远虽事往迹陈而兴起如新弗率者殊其井疆岂真欲絶之而置之人类之外哉欲其畏慕而卒归于善而已此旌别之夲心也五阳一阴然后可以夬决扬庭不知时义而错施之爲恶者众或以召乱矣因区别里闾遂并郊圻封守而整齐之公其念哉当以浑厚敦朴镇之也　新安陈氏曰旌别淑慝一句纲也表厥至风声三句旌淑也弗率至畏慕三句别慝也】政贵有恒辞尚体要不惟好异商俗靡靡利口惟贤余风未殄公其念哉【对暂之谓恒对常之谓异趣完具而已之谓体众体所会之谓要政事纯一辞令简实深戒作聪明趋浮末好异之事凡论治体者皆然而在商俗则尤爲对病之药也苏氏曰张释之谏汉文帝秦任刀笔之吏争以亟疾苛察相高其徒文具无恻隐之实以故不闻其过陵夷至于二世天下土崩今以啬夫口辩而超迁之臣恐天下随风而靡争口辩而无其实凡释之所论则康王以告毕公者也】纂注【夏氏曰体则具于理而无不足要则简而亦不至于有余谓辞理足而简约也政辞如此皆不好异者能之政而好异则悦须防而厌持乆不能有恒言而好异则言浮于理言徒多而理不足安能体要　唐孔氏曰韩宣子称纣使师延作靡靡之乐靡靡者相随顺之意】我闻曰世禄之家鲜克由礼以荡陵德实悖天道敝化奢丽万世同流【古人论世禄之家逸乐豢养其能由礼者鲜矣旣不由礼则心无所制肆其骄荡陵蔑有德悖乱天道敝壊风化奢侈美丽万世同一流也康王将言殷士怙侈灭义之恶故先取古人论世族者发之】纂注【孔氏曰陵有德陈氏曰陵者陵迟也家氏复礼曰观此则洛邑所迁岂多世禄之家欤】兹殷庶士席宠惟旧怙侈灭义服美于人骄淫矜侉将由恶终虽收放心闲之惟艰【吕氏曰殷士慿借光宠助发其私欲者有自来矣私欲公义相爲消长故怙侈必至灭义义灭则无复羞恶之端徒以服饰之美侉之于人而身之不美则莫之耻也流而不反骄淫矜侉百邪并见将以恶终矣洛邑之迁式化厥训虽已收其放心而其所以防闲其邪者犹甚难也】纂注【陈氏经曰人之心莫难收于己放之时尤莫难闲于既收之后苟其根尚在虽一时知所收敛将触事而发此闲之所以爲难也夏氏曰周公君陈相继化之虽收其放心然闲之尚难毕公当有以闲之下文训以德义古训又言闲之之道】资富能训惟以永年惟德惟义时乃大训不由古训于何其训【言殷士不可不训之也资资财也资富而能训则心不迁于外物而可全其性命之正也然训非外立敎条也惟德惟义而已德者心之理义者理之宜也德义人所同有也惟德义以爲训是天下之大训然训非可以己私言也当稽古以爲之説盖善无证则民不从不由古以爲训于何以爲训乎】纂注【陈氏大猷曰不由古人德义之训以训之是非德之德非义之义也如老氏以清静爲德杨氏以爲我爲义何以爲训乎新安陈氏曰训以德所以化其陵德训以义所以化其灭义旌别淑慝以商人化商人也所以兴起其劝慕之防机崇德义稽古训反身以化商人也所以反求其训化之大本化商之道至是尽矣陈氏经曰君陈尚有辟以止辟三细不宥之説此篇虽厯数商俗之不美然惟务区别以生其愧教训以导其善而无片言及于刑盖纯以德化而刑措不用信矣】王曰呜呼父师邦之安危惟兹殷士不刚不柔厥德允脩【是时四方无虞矣蕞尔殷民化训三纪之余亦何足虑而康王拳拳以邦之安危惟系于此其不苟于小成者如此文武周公之泽其深长也宜哉不刚所以保之不柔所以厘之不刚不柔其德信乎其脩矣】纂注【王氏炎曰忿其不从而以刚制之则必怨虑其难制而以柔遇之则必玩惟不偏于刚柔而处之以中则徳允脩而商人化矣吕氏曰始皇以安危系于匈奴而急之以刚徳宗以安危系于蕃镇而缓之以柔皆以致乱叶氏曰不刚不柔即寛而有制从容以和之意周公君陈毕公非有意于同同合于道耳】惟周公克慎厥始惟君陈克和厥中惟公克成厥终三后协心同厎于道道洽政治泽润生民四夷左衽罔不咸赖予小子永膺多福【殊厥并疆非治之成也使商民皆善然后可谓之成此曰成者预期之也三后所治者洛邑而施及四夷王畿四方之本也吴氏曰道者致治之道也始之中之终之虽时有先后皆能即其行事观其用心而有以济之若出于一时若成于一人谓之协心如此】辑録【衽衣衿也左衽夷狄之俗语注】纂注【张氏曰三后犹四时之序不同而同于成嵗功也陈氏经曰圣贤之政虽有始中终之异其心与道则无始中终之异谓之洽谓之润渐渍积累岂一日之功遽能如此哉商民蕞尔甚防而所繋甚重逺而四夷尊而人主近而毕公之身逺而毕公之子孙皆有赖于此可见周家以化商民为重必如是而后可以尽成终之责】公其惟时成周建无穷之基亦有无穷之闻子孙训其成式惟乂【建立训顺式法也成周指下都而言吕氏曰毕公四世元老岂区区立后世名者而勲徳之隆亦岂少此康王所以望之者葢相期以无穷事业乃尊敬之至也】呜呼罔曰弗克惟旣厥心罔曰民寡惟慎厥事钦若先王成烈以休于前政【苏氏曰曰弗克者畏其难而不敢爲者也曰民寡者易其事以爲不足爲者也前政周公君陈也】纂注【张氏曰观周公之处商民其忠厚仁恕激励之方非后人可及也在白起项羽处之则坑之矣若晋武符坚处之则有刘元海慕容垂之乱矣周公肯爲此乎呜呼杀之旣不可用之又不可于是迁之洛邑使日见周之仁政日闻周之仁声日亲周之仁人君子优游涵养以变易其不服之心如此者三十六年矣难化者或老或死已化者方少方生于是时也得不有激励之方以一新其耳目爲永乆之计乎君陈分正固其兆矣至于毕公乃晓然旌别淑慝使善恶有所劝戒又申画郊圻慎固封守使奸者无所觊而居者常虑危抑又思风俗之根本在于世禄之家乃训之使皆由于德义旣有善恶之分以起其心又有德义之训以美其俗则非特中国尊荣而四夷亦皆受其赐矣皆周公经营之君陈祖述之而毕公成就之也三后协心同底于道岂虚辞哉愚谓或曰成汤革夏未几继以太甲败度败礼伊尹居之桐者三年夏之余民帖然安静伊尹辅商不见有区处夏人事何其易也武王克商继以武庚之叛周公成王康王所以区处殷人今见于大诰洛诰多士多方君陈毕命诸书何其难也岂夏之民醇至商独顽欤得非汤仅放桀武王乃杀纣成王又杀武庚商之余民岂无忠臣义士为之痛心疾首者乎况又辟管叔于商骨肉至亲尚犹不免何以服雠民哉所以纷纷久而不定欤愚曰不然汤武于桀纣同谓之伐桀败而遁因放之巢纣败而死遂谓之杀乃纣罪浮于桀非武不仁于汤也纣旣死立其子以奉其祀终武之世无叛意武崩成幼管蔡流言以王室至亲反率前代余孽以叛由此一动而不复静则管叔之罪也故曰民不静亦惟在王宫邦君室葢谓乱始于汝而祸延于我管叔不叛则武庚不诛以此不服而非雠于武王成王也然其所以乆而未革者则以殷俗尚质其也易惑而难晓盘庚迁都爲民利耳浮言胥动至烦三书之训谕犹父兄之训子弟尚且如是况视邻人爲雠者于其言肯遽从乎虽然无殷人之顽不见周家之仁锢阴沍寒终消融于春风和气中呜呼仁哉呜呼仁哉】
　　君牙【君牙臣名穆王命君牙爲大司徒此其诰命也今文无古文有】辑録【淳问君牙冏命等篇见得穆王气象甚好而后来乃有车辙马迹驰天下之意如何先生曰此篇乃内史之属所作犹今之翰林作制诰然如君陈周官蔡仲之命防子之命等篇亦是当时此等文字自有格子首呼其名而告之末又爲呜呼之辞以戒之篇篇皆然观之可见】纂注【吕氏曰穆王书三篇君牙冏命初年书也吕刑末年书也中虽放逸不克保其始之祗畏然暮年哀敬初心复还舜命契爲司徒止一语而君牙赘书至一篇世降而文胜也然周家之典刑文献在焉】
　　王若曰呜呼君牙惟乃祖乃父世笃忠贞服劳王家厥有成绩纪于太常【王穆王也康王孙昭王子周礼司勲云凡有功者铭书于王之太常司常云日月爲常画日月于旌旗也】惟予小子嗣守文武成康遗绪亦惟先王之臣克左右乱四方心之忧危若蹈虎尾涉于春冰【绪统绪也若蹈虎尾畏其噬若渉春冰畏其陷言忧危之至以见求助之切也】纂注【新安胡氏曰先王或作先正孔注亦惟父祖之臣正作先正东斋云先正説见説命是作先正姑从孔注】今命尔予翼作股肱心膂缵乃旧服无忝祖考【膂脊也旧服忠贞服劳之事忝辱也欲君牙以其祖考事先王者而事我也】敷五典式和民则尔身克正罔敢弗正民心罔中惟尔之中【敷者大而布之也式和者敬而和之也则有物有则之则君臣之义父子之仁夫妇之别长幼之序朋友之信是也典以设敎言故曰敷则以民彞言故曰式和此司徒之敎也然敎之夲则在君牙之身正也中也民则之体而人之所同然也正以身言欲其所处无邪行也中以心言欲其所存无邪思也孔子曰子率以正孰敢不正周公曰率自中此告君牙以司徒之职也】纂注【叶氏曰示以正在身复其中在心此言教之夲张氏曰和民则在我而已惟正与中民则和矣陈氏大猷曰以其常行而不可易谓之典以其截然而不可越谓之则敎之理虽不外乎人之性然敎之本则在君牙之身与心正者容有不中中则无有不正身之正勉强脩饬者能之心之中非存养纯熟不能也故穆王旣欲君牙正身以率民身之正尤欲其存心之中以感民心之中则民则和五典敦矣敷典和则因民心之同得者敎之尔正尔中即吾心之先得者率之也于身先言尔于心先言民互文耳】夏暑雨小民惟曰怨咨冬祁寒小民亦惟曰怨咨厥惟艰哉思其艰以图其易民乃宁【祁大也暑雨祁寒小民怨咨自伤其生之艰难也厥惟艰哉者叹小民之诚爲艰难也思念其难以图其易民乃安也艰者饥寒之艰易者衣食之易司徒敷五典扰兆民兼教养之职此又告君牙以养民之难也】呜呼丕显哉文王谟丕承哉武王烈啓佑我后人咸以正罔缺尔惟敬明乃训用奉若于先王对扬文武之光命追配于前人【丕大谟谋烈功也文显于前武承于后曰谟曰烈各指其实而言之咸以正者无一事不出于正咸罔缺者无一事不致其周密若顺对答配匹也前人君牙祖父】纂注【唐孔氏曰文始谋造周故美其谋武功业成就故美其业张氏曰先王指成康新安陈氏曰光命即显谟武烈不过承文谟虽烈亦谟也所以于文武总言光命也文武之光命成康已对扬之今又能奉若成康所以对文武之意也如此则君牙可追配其祖父矣舜命契爲司徒不过曰敬敷五敎在寛今穆王命君牙其详虽至一篇其要不出舜之一语前曰敷五典式和民则敷五敎在寛也此曰敬明乃训敬敷五敎也帝舜此言岂惟穆王不能易万世掌敎者不能易也】王若曰君牙乃惟由先正旧典时式民之治乱在兹率乃祖考之攸行昭乃辟之有乂【先正君牙祖父也君牙由祖父旧职而是法之民之治乱在此而已法则治否则乱也循汝祖父之所行而显其君之有乂复申戒其守宗法以终之案此篇专以君牙祖父爲言曰缵旧服曰由旧典曰无忝曰追配曰由先正旧典曰率祖考攸行然则君牙之祖父尝任司徒之职而其贤可知矣惜载籍之无也陈氏曰康王时芮伯爲司徒君牙岂其后邪】纂注【苏氏曰先正周召毕公之徒　愚谓司徒职在掌敎敷五典扰兆民所当爲也盖必先敎之以伦理明然后治之而争夺息苟非以敎化爲急先务则爲之民者冥行罔觉卒犯刑辟是所谓罔民以陷罪也爲民父母岂忍爲之哉穆王肆其侈心所至将有车辙马迹而犹知以大司徒爲重此所以虽荒而不至于亡欤】
　　冏命【穆王命伯冏爲太仆正此其诰命也今文无古文有吕氏曰陪仆暬御之臣后世视爲贱品而不之择者曾不知人主朝夕与居气体移养常必由之潜消黙夺于冥冥之中而明争显諌于昭昭之际抑末矣自周公作立政而叹缀衣虎贲知恤者鲜则君德之所系前此知之者亦罕矣周公表而出之其选始重穆王之用太仆正特作命书至与大司徒畧等其知本哉】纂注【苏氏曰昭王南征不复至齐桓乃以问楚是终穆王之世君弑而贼不讨也王终无愤耻之心乃欲车辙马迹周于天下今观君牙伯冏二书皆无哀痛惨怛之意但曰嗣先王宅丕后而已非祭公谋父以祈招之诗收王放心王其不没乎张氏曰伯冏之爲太仆正穆王驰骋天下而不能正救者也然三复斯篇其言殷勤恳恻何也曰唐德宗何人哉陆贽作奉天诏书山东父老爲之感泣则三篇之命岂非当时仁人君子闵王之无志故脩辞立诚以劝励其臣下欤复斋董氏曰夫子何爲録之曰圣人不以人废言亦取秦穆悔过之意】
　　王若曰伯冏惟予弗克于德嗣先人宅丕后怵惕惟厉中夜以兴思免厥愆【伯冏臣名穆王言我不能于德继前人居大君之位恐惧危厉中夜以兴思所以免其咎过】纂注【复斋董氏曰穆王命君牙曰心之忧危若蹈虎尾命伯冏曰怵惕惟厉此即位之初知以父雠爲耻故言如此然终穆王之世复雠之事无闻焉二篇之书岂果出穆王之口也哉】昔在文武聪明齐圣小大之臣咸懐忠良其侍御仆从罔匪正人以旦夕承弼厥辟出入起居罔有不钦发号施令罔有不臧下民祗若万邦咸休【侍给侍左右者御车御之官仆从太仆羣仆凡从王者承承顺之谓弼正救之谓虽文武之君聪明齐圣小大之臣咸懐忠良固无待于侍御仆从之承弼者然其左右奔走皆得正人则承顺正救亦岂小补哉】纂注【陈氏大猷曰聪明自其质之生知者言之齐圣自其德之充于极至者言之出入起居发号施令就太仆职掌而言盖太仆掌正王之服位出入王之大命掌诸侯之复逆复王之答报逆下之敷奏君之起居号令皆与有职焉吕氏曰文武动容周旋何尝不中礼号令何尝不善今必先言近臣承弼之功而后及此盖左右交脩近臣之常职而内外交相养亦圣人不已之诚也又曰世主出入起居漫不加省徒欲谨于议令之时所谓咸其辅颊舌感人之末者也民若邦休岂口舌所能办哉林氏曰左右近习非人则朝夕渐染入于邪僻而不自知大臣虽贤君心已蠧矣故须小大忠良必羣仆皆正人而后可】惟予一人无良实赖左右前后有位之士匡其不及绳愆纠谬格其非心俾克绍先烈【无良言其质之不善也匡辅助也绳直纠正也非心非僻之心也先烈文武也】辑録【问格其非心之格训正恐是如格式之格以此律人之不正者否先生曰今人如言合格只是将此一物格其不正者如格其非心是説得深者大人格君心之非是説得浅者铢】纂注【陈氏大猷曰文武犹资左右况予之无良乎匡救其恶而不知格其心则止于东而生于西惟格其非心则拔本塞源末流自善】今予命汝作大正正于羣仆侍御之臣懋乃后德交脩不逮【大正太仆正也周礼太仆下大夫也羣仆谓祭仆仆戎仆齐仆之类穆王欲伯冏正其羣仆侍御之臣以勉进君德而交脩其所不及或曰周礼下大夫不得爲正汉孔氏以爲太御中大夫葢周礼太御最长下又有羣仆与此所谓正于羣者合且与君同车最爲亲近也】纂注【张氏曰公卿进见有时仆御防近无闲有时者见其尊严无闲者知其情性方其进见君臣之分甚严未易犯其顔色及其防近君臣之情无闲故可纠其过失救过于无闲之时易爲力救过于己发之后难爲功懋德交脩正侍御仆从之职也】慎简乃僚无以巧言令色便僻侧媚其惟吉士【巧好令善也好其言善其色外饰而无质实者也便者顺人之所欲辟者避人之所恶侧者奸邪媚者谀悦小人也吉士君子也言当谨择汝之僚佐无任小人而惟用君子也又案此言谨简乃僚则成周之时凡爲官长者皆得自举其属不特辟除府史胥徒而已】纂注【吕氏曰治有体统王虽急于求助苟徧择之则丛脞矣故命一伯冏作大正使精择其僚固不待王亲择也此爲治之体统也陆贽在唐欲使诸司长官各举其属亦庶几有见于此张氏曰其惟吉士见巧令便媚爲凶人也】仆臣正厥后克正仆臣防厥后自圣后德惟臣不德惟臣【自圣自以爲圣也仆臣之贤否系君德之轻重如此吕氏曰自古小人之败君德爲昬爲虐爲侈爲纵曷其有极至于自圣犹若浅之爲害穆王独以是蔽之者葢小人之蛊其君必使之虚美熏心傲然自圣则谓人莫己若而欲予言莫之违然后法家拂士日逺而快意肆情之事亦莫或龃龉其间自圣之证旣见而百疾从之昬虐侈纵皆其枝叶而不足论也】尔无昵于憸人充耳目之官迪上以非先王之典【汝无比近小人充我耳目之官导君上以非先王之典葢穆王自量其执德未固恐左右以异端进而荡其心也】非人其吉惟货其吉若时瘝厥官惟尔大弗克祗厥辟惟予汝辜【戒其以货贿任羣仆也言不于其人之善而惟以货贿爲善则是旷厥官汝大不能敬其君而我亦汝罪矣】纂注【吕氏曰后世近习更相表里鲜不以利合舍人才而论货贿近习之通也自盘庚总货寳之戒至此复见之成汤文武之隆未数数以货防其臣也其商周之衰乎陈氏经曰穆王于此及吕刑皆言货亦可见其风俗之渐衰矣】王曰呜呼钦哉永弼乃后于彞宪【彞宪常法也吕氏曰穆王卒章之命望于伯冏者深且长矣此心不继造父爲御周游天下将必有车辙马迹导其侈者果出于仆御之间抑不知伯冏犹在职乎否也穆王豫知所戒忧思深长犹不免躬自蹈之人心操舍之无常可惧哉】纂注【王氏曰近习之臣不患其不能将顺而莫之承惟患其不能正救而莫之弼故在先王则称其承弼在己则责之以永弼而不及于承焉】
　　吕刑【吕侯爲天子司宼穆王命训刑以诰四方史録爲篇今文古文皆有　案此篇専训赎刑葢本舜典金作赎刑之语今详此书实则不然葢舜典所谓赎者官刑学校之刑尔若五刑则固未尝赎也五刑之寛惟处以流鞭扑之寛方许其赎今穆王赎法虽大辟亦与其赎免矣汉张敞以讨羌兵食不继建爲入谷赎罪之法初亦未尝及夫杀人及盗之罪而萧望之等犹以爲如此则富者得生贫者独死恐开利路以伤治化曽谓唐虞之世而有是赎法哉穆王巡游无度财匮民劳至其末年无以爲计乃爲此一切权宜之术以敛民财夫子録之葢亦示戒然其一篇之书哀矜恻怛犹可以想见三代忠厚之遗意云尔又案书引此多称甫刑史记作甫侯言于王作脩刑辟吕后爲甫欤】辑録【吕刑一篇如何穆王说得散漫直从苖民蚩尤爲始作乱道起若説道都是古人元文如何出于孔氏者多分明易晓出于伏生者都难理会贺孙问赎刑所以寛鞭扑之刑则吕刑之赎刑如何曰吕刑葢非先王之法也故程子有一防问云商之盘庚周之吕刑圣人载之于书其取之乎抑将垂戒后世乎广蔡仲黙论五刑不赎之意先生曰是穆王方有赎法尝见萧望之言古不赎刑某甚疑之后来方省得赎刑不是古因取望之看毕曰説得也无引证义刚义刚问郑敷文所谓甫刑之意是否先生曰便是他们都不去考那赎刑如古之金作赎刑只是刑之轻者如流宥五刑之属皆是流窜但有鞭作官刑扑作敎刑便是法之轻者故赎想见那穆王胡做到那晚年无钱使后撰出那般法来圣人也是志法之变处但是他其中论不可轻于用刑之类有许多好説话不可不知耳】纂注【唐孔氏曰书引此篇语多称甫刑者吕侯子孙后改封甫如诗之生甫及申不与我戍甫穆王时未有甫名后人以子孙国号名之追称甫刑若叔虞封唐子孙封晋而史记作晋世家林氏曰吕与甫犹荆与楚殷与商王氏炎曰此书穆王之言而名吕刑者吕侯爲王司宼言于王王命之参定刑书乃推作刑之意以训四方司政典刑者故以吕刑名之】
　　惟吕命王享国百年耄荒度作刑以诘四方【惟吕命与惟说命语意同先此以见训刑爲吕侯之言也耄老而昬乱之称荒忽也孟子曰从兽无厌谓之荒穆王享国百年车辙马迹遍于天下故史氏以耄荒二字发之亦以见赎刑爲穆王耄荒所训耳苏氏曰荒大也大度作刑犹禹曰予荒度士功荒当属下句亦通然耄亦贬之之辞也】辑録【东坡解吕刑王享国百年耄作一句荒度作刑作一句甚有理德明】纂注【陈氏大猷曰惟吕命此句疑有阙文孔氏曰王享国百年耄乱荒忽度时世所宜训刑以治四方唐孔氏曰记云八十九十曰耄是耄荒爲年老周本纪云穆王即位春秋已五十矣立五十五年崩无逸言其享国皆谓在位之年此乃从王生年而数文不害意不与彼同新安陈氏曰王享国百年耄荒如舜典云朕在位三十有三载耄期耳当百年耄荒之时而能裁度作刑以诘四方乃见其笃老而尚精明仁厚非真耄乱荒迷也荒度虽有益稷语可证然士功可言荒度作刑何荒度之有蔡氏只存苏曰于下以备一説得之矣诘如诘奸慝之诘】王曰若古有训蚩尤惟始作乱延及于平民罔不寇贼鸱义奸宄夺攘矫防【言鸿荒之世浑厚敦厐蚩尤始开暴乱之端驱扇熏炙延及平民无不爲寇爲贼鸱义者以鸱张跋扈爲义矫防者矫诈防刘也】苗民弗用灵制以刑惟作五虐之刑曰法杀戮无辜爰始淫爲劓刵椓黥越兹丽刑并制罔差有辞【苗民承蚩尤之暴不用善而制以刑惟作五虐之刑名之曰法以杀戮无罪于是始过爲劓鼻刵耳椓窍黥靣之法于丽法者必刑之并制无罪不复以曲直之辞爲差别皆刑之也】民兴胥渐泯泯棼棼罔中于信以覆诅盟虐威庶戮方告无辜于上上帝监民罔有馨香德刑发闻惟腥【泯泯昬也棼棼乱也民相渐染爲昬爲乱无复诚信相与反覆诅盟而已虐政作威众被戮者方各告无罪于天天视苖民无有馨香德而刑戮发闻莫非腥秽吕氏曰形于声嗟穷之反也动于气臭恶之熟也馨香阳也腥秽隂也故德爲馨香而刑发腥秽也】皇帝哀矜庶戮之不辜报虐以威遏絶苗民无世在下【皇帝舜也以书考之治苗民命伯夷禹稷臯陶皆舜之事报苖之虐以我之威絶灭也谓窜与分北之类遏絶之使无继世在下国】纂注【孔氏曰九黎之君号曰蚩尤为鸱枭之义三苖之君习蚩尤之恶顽凶虐民蚩尤黄帝所灭三苖帝尧所诛言异世而同恶皇帝帝尧也　史记五帝本纪神农氏衰诸侯侵伐蚩尤最强暴黄帝与蚩尤战于涿鹿之野杀之诸侯尊黄帝为天子唐孔氏曰楚语云少昊氏之衰九黎乱徳颛帝受之使复旧常则九黎在少昊之末非蚩尤也楚语又云三苖复九黎之徳郑氏以苖民即九黎之后颛帝诛九黎至其子孙为三国有罪者无辞无罪者有辞苖民断狱并皆罪之无差简有直辞者　苏氏曰鸱义以鸷杀为义如后世所谓侠也　陈氏曰罔中于信无中心出于诚信者信不由中也无馨香之徳而发闻者惟腥秽之虐刑观二始字见蚩尤为作乱之始而苖民为淫刑之始　张氏曰方并也犹方舟之方　新安陈氏曰蚩尤苖民前后隔逺不必以九黎混杂言之二孔郑氏之説皆未敢信又案吕氏谓古未有五刑自苖民制之然后圣人始不得已而用之非也舜典称象以典刑流宥五刑下文方及诛四凶三苖居一焉葢五刑其来乆矣岂有苖民始作五刑舜乃效尤用之之理郑杀邓析而用其竹刑犹讥之孰谓舜以三苖虐威而窜其身乃效其虐威而用其法乎曰作五虐之刑曰淫为劓刵防黥曰虐与淫可见非即古之五刑必又暴虐淫过用之或如纣之炮烙剖心孙皓之凿人目剥人靣之类耳天讨有罪五刑五用帝王二千年相承莫之能改而谓始于苖民乎使果创始于苖民穆王方谆谆以苖民为戒乃遵用其法乎不然必矣】乃命重黎絶地天通罔有降格羣后之逮在下明明棐常鳏寡无葢【重少昊之后黎髙阳之后重即羲黎即和也吕氏曰治世公道昭明为善得福为恶得祸民晓然知其所由则不求之茫冥昧之间当三苖昏虐民之得罪者莫知其端无所控诉相与听于神祭非其鬼天地人神之典杂揉凟乱此妖诞之所以兴人心之所以不正也在舜当务之急莫先于正人心首命重黎脩祀典天子然后祭天地诸侯然后祭山川高卑上下各有分限絶地天之通严幽明之分焄蒿妖诞之説举皆屏息羣后及在下之羣臣皆精白一心辅助常道民卒善而得福恶而得祸虽鳏寡之防亦无有盖蔽而不得自伸者也　案国语曰少皥氏之衰九黎乱德民神杂揉家爲巫史民渎齐盟祸灾荐臻颛顼受之乃命南正重司天以属神北正黎司地以属民使无相侵渎其后三苖复九黎之德尧复育重黎之后不忘旧者使复典之】纂注【唐孔氏曰羲是重之子孙和是黎之子孙司天属神司地属民者令神与天在上民与地在下定上下之分使民神不杂则祭享有度　苏氏曰自苗民渎于诅盟人神相乱虢之亡也有神降于莘即此类也张氏曰曰国将兴听于民将亡听于神三苗之俗以诅盟爲事是听命于神也奸人每假此以作乱如汉末张角谋叛一日同起者三十六方张鲁起兵亦以五斗米首过于神诱人皆是也絶地天通罔有降格者絶在地之民使人不得以妖术格在天之神絶在天之神使人不得假其名字以降于在地之民　山杨氏曰扬子云南正重司天北正黎司地羲近重和近黎羲和非重黎也近之而已重黎司天地之官也羲和日时之官也春夏阳也故羲近重秋冬阴也故和近黎　吕氏曰治世神怪所以不兴者只爲善恶分明自然不求之神乱世善恶不明自然専言神怪言鬼言命　新安陈氏曰此非専重黎之力亦由朝之羣后及在下之众臣明显明之理使人不惑于茫昧之说辅经常之道使人不挠于妖怪之习虽穷民亦无蔽葢而不得自伸者民心坦然无疑而不复求之于神此重黎所以得举其职也葢人惟昧正理悖常道而后惑神怪乱祀典明明棐常乃絶地天通之本也使人心未知显明之理未顺彞常之经则必惑于冥昧挠于怪异重黎虽禁絶之未易行也惟明明棐常人心先正自将求之明而不求之幽于其常而不于其怪絶地天通庶其易于絶乎又案北正黎或作火正黎北字与火字相似又黎以北正兼火正黎即祝融也所以秘注子曰北正黎即火正黎也北正对南正爲是】皇帝清问下民鳏寡有辞于苗德威惟畏德明惟明【清问虚心而问也有辞声苗之过也苗以虐爲威以察爲明帝反其道以德威而天下无不畏以德明而天下无不明也】乃命三后恤功于民伯夷降典折民惟刑禹平水土主名山川稷降播种农殖嘉谷三后成功惟殷于民【恤功致忧民之功也典礼也伯夷降天地人之三礼以折民之邪妄苏氏曰失礼则入刑礼刑一物也伯夷降典以正民心禹平水土以定民居稷降播种以厚民生三后成功而致民之殷盛富庶也吴氏曰二典不载有两刑官葢闻之谬也愚意臯陶未爲刑官之时岂伯夷实兼之欤下文又言伯夷播刑之迪不应如此谬误】士制百姓于刑之中以敎祗德【命臯陶爲士制百姓于刑辟之中所以检其心而敎以祗德也　吴氏曰臯陶不与三后之列遂使后世以刑官爲轻后汉杨赐拜廷尉自以代非法家言曰三后成功惟殷于民臯陶不与葢吝之也是后非独人臣以刑官爲轻人君亦以爲轻矣观舜之称臯陶曰刑期于无刑民协于中时乃功又曰俾予从欲以治四方风动惟乃之休其所系乃如此是可轻哉吕氏曰吕刑一篇以刑爲主故厯叙本末而归之于臯陶之刑势不得与伯夷禹稷杂称言固有賔主也】穆穆在上明明在下灼于四方罔不惟德之勤故乃明于刑之中率乂于民棐彞【穆穆者和敬之容也明明者精白之容也灼于四方者穆穆明明辉光发越而四达也君臣之德昭明如是故民皆观感动荡爲善而不能自已也如是而犹有未化者故士师明于刑之中使无过不及之差率乂于民辅其常性所谓刑罚之精华也】辑録【率乂于民棐彞是率治于民非常之事贺孙】纂注【夏氏曰九州各有名山大川爲之主名如扬州山有会稽川曰三江之类　吕氏曰苖旣遏絶而犹有辞于苖葢苖在舜世叛服不常元恶遏絶余孽犹存或窜或分北或徂征考之书可见当时承蚩尤之妖诞怪神深溺人心重黎絶地天通固区别其大分矣然蛊惑之乆未易遽胜伯夷复降天地人之祀典使知天地之性鬼神之德森然各有明法向之蛊惑消荡不留所谓折民于刑也自不知本者观之平水播谷若所急而降典可缓抻不知人心不正胥爲禽夷虽有土安得而居有粟安得而食伯夷降典先其本也后之知道者亦谓去神祠然后人爲善其防防矣自伯夷之典迄臯陶之刑制度文爲之具也自穆穆在上明明在下至率乂于民棐彞精神心术之运也苟无其本则前数者不过卜祝工役农圃胥史之事耳新安陈氏曰鳏寡得言其害于清问之下其无葢可知表记引德威惟畏德明惟明继之曰非虞帝其孰能如是乎则皇帝爲舜明矣夫舜不轻于用刑也先命重黎絶地天防渎之礼次首命伯夷降天地人之礼又命禹除民害稷兴民利夫然后始命臯陶以刑且本之以威明之德继期民以祗德勤德刑之夲必主于德而刑之用必合于中德与中爲吕刑一篇之纲领继此曰惟克天德曰以成三德曰有德惟刑无非以德爲夲也曰观于五刑之中曰中听狱之两辞曰罔非在中曰咸庶中正曰非德于民之中曰咸中有庆无非以中爲用也刑必合于中而后刑即所以爲德以此意读吕刑其庶几乎】典狱非讫于威惟讫于富敬忌罔有择言在身惟克天徳自作元命配享在下【讫尽也威权势也富贿赂也当时典狱之官非惟得尽法于权势之家亦惟得尽法于贿赂之人言不爲威屈不爲利诱也敬忌之至无有择言在身大公至正纯乎天德无豪发不可举以示人者天德在我则大命自我作而配享在下矣在下者对天之辞葢推典狱用刑之极功而至于与天爲一者如此】纂注【孔氏曰言尧时主狱非絶于威惟絶于富世治货贿不行　夏氏曰威不当絶是汝所当敬而用之者富不可不絶是汝所当忌而不用者行之汝身皆可言之于口不必择而后言则汝之所爲无瑕可指矣是能与天合德则天与以善命岂私于我实我自有以致之故曰自作元命如此则典狱之官身虽在下而仰合天德如所谓配天其泽仰当天意如所谓克享天心谓之配享在下岂不信哉吕氏曰讫者不行之谓典狱不得行其公者非爲威胁则爲利诱欲威不能屈富不能淫惟在敬忌无择言在身而已用刑至是则功在王室祭于大烝配享无穷矣张氏曰穆王戒典狱谆谆以富货言当时风俗衰敝可知敬则善心生忌则恶念灭陈氏经曰天德无私威富之事絶于外敬忌之诚存于中此无私之天德也死生寿夭之命乃天以制斯人者今典狱者德与天一则制生人之大命不在天而在我矣天能制人之大命典狱者亦能制人之大命岂非在下而与天配合乎自作元命犹言自贻哲命新安陈氏曰此一节孔氏以爲言尧时主狱者帝世安有务富鬻狱事吕氏以爲穆王戒当时典狱者良是敬忌如康诰文王之敬忌畏忌敬之一事也罔有择言口无择言也言行相表里罔有择言在身并身无择行者矣典狱之事天实临之非惟天实临之吾身即天也配享在下与苗之无世在下对典狱者欲配享在下不至如苗之无世在下何于富威而不加之敬忌乎念念知有天在上且知天实在吾一心中斯为得之　愚谓穆王谆谆以慎刑谕戒臣下而五刑皆有赎货莫甚焉可谓不揣其本而齐其末者矣】王曰嗟四方司政典狱非尔惟作天牧今尔何监非时伯夷播刑之廸其今尔何惩惟时苖民匪察于狱之丽罔择吉人观于五刑之中惟时庶威夺货断制五刑以乱无辜上帝不蠲降咎于苗苖民无辞于罚乃絶厥世【司政典狱汉孔氏曰诸侯也爲诸侯主刑狱而言非尔诸侯爲天牧养斯民乎爲天牧民则今尔何所监惩所当监者非伯夷乎所当惩者非有苗乎伯夷播刑以啓廸斯民舍臯陶而言伯夷者探本之论也丽附也苖民不察于狱辞之所丽又不择吉人俾观于五刑之中惟是贵者以威乱政富者以货夺法防制五刑乱虐无罪上帝不蠲贷而降罚于苖苗民无所辞其罚而遂殄灭之也】纂注【陈氏大猷曰惟吉人能慈祥哀矜察刑之中理而不妄用察狱旣不得其情任狱又不得其人是人与法俱弊也　新安陈氏曰此因土章言苗民及虞廷之刑而欲典狱者有所监惩也伯夷典礼而言播刑之迪实难强通或谓降典以折絶民于刑是乃伯夷播刑之道未知是否庶威夺货蔡氏分説与上文讫威讫富相照应优于诸家不蠲不蠲洁其所爲也陈氏大猷曰自古酷吏如郅都寗成严延年王温舒周兴来俊臣之流未有不反中其身及其子孙者上帝不蠲而絶厥世古今一律也】王曰呜呼念之哉伯父伯兄仲叔季弟幼子童孙皆听朕言庶有格命今尔罔不由慰日勤尔罔或戒不勤天齐于民俾我一日非终惟终在人尔尚敬逆天命以奉我一人虽畏勿畏虽休勿休惟敬五刑以成三徳一人有庆兆民赖之其宁惟永【此告同姓诸侯也格至也参错讯鞫极天下之劳者莫若狱苟有毫发怠心则民有不得其死者矣罔不由慰日勤者尔所用以自慰者无不以日勤故职举而刑当也尔罔或戒不勤者刑罚之用一成而不可变者也苟顷刻之不勤则刑罚失中虽深戒之而已施者亦无及矣戒固善心也而用刑岂可以或戒也哉且刑狱非所恃以为治也天以是整齐乱民使我为一日之用而已非终即康诰大罪非终之谓言过之当宥者惟终即康诰小罪惟终之谓言故之当辟者非终惟终皆非我得轻重惟在夫人所犯耳尔当敬逆天命以承我一人畏威古通用威辟之也休宥之也我虽以为辟尔惟勿辟我虽以为宥尔惟勿宥惟敬乎五刑之用以成刚柔正直之徳则君庆于上民赖于下而安宁之福永乆而不替矣】纂注【唐孔氏曰格训至至命不知何命郑云格登也登命谓寿考　苏氏曰庶以格天命　新安胡氏曰下文有敬逆天命此则当云庶几有以感格天命　陈氏经曰尔当以日勤为安不至于以不勤为戒戒不勤则心有作辍而不能日勤矣天以刑齐民天不能自为之故以俾我然天之爱民其心无穷我当兢兢业业不以以一日遂终其事相与以终之于无穷者犹有望于人则吾敬刑之心始有所托是此心无穷已处即天意也尔尚敬迎天命以奉我一人用刑之际人虽畏服我犹以为未足畏人虽称美我犹以为未足美若然则此心常无已方能承人君爱民无穷之心方能合上天爱民无穷之心此岂非安于日勤者之所能为哉　息斋余氏曰天齐至在人且从孔説俾我句一曰连下句　吕氏曰人所畏勿畏人所休勿休心不外用惟敬五刑　夏氏曰于五刑所当重者重无愧于三徳之刚而刚不至于太苛所当轻者轻无愧于三徳之柔而柔不至　于太纵介轻重之间者无愧于三徳之正直而正直不至于】【偏倚如是则足以敬迎天命矣　新安陈氏曰此章言刑出于天天俾之我故望尔逆天命以奉我所以承天者勤也敬也能勤能敬则刑非刑也德也刑非刑也福也可不念哉非终惟终陈氏説贯穿有味合备一説】王曰吁来有邦有土告尔祥刑在今尔安百姓何择非人何敬非刑何度非及【有民社者皆在所告也夫刑凶器也而谓之祥者刑期无刑民协于中其祥莫大焉及逮也汉世诏狱所逮有至数万人者审度其所当逮者而后可逮之也曰何曰非问答以发其意以明三者之决不可不尽心也】纂注【张氏曰此并同姓异姓诸侯而戒之　苏氏曰罪非已造爲人所累曰及秦汉间谓之逮狱吏以不遗支党爲忠以多逮广系爲利汉大狱有逮万人者国之安危运祚长短咸寄于此　新安胡氏曰刑而曰祥以好生之德寓焉择人敬刑而谨所及则民安矣民安则刑可言祥矣】两造具备师听五辞五辞简孚正于五刑五刑不简正于五罚五罚不服正于五过【两造者两争者皆至也周官以两造听民讼具备者辞证皆在也师众也五辞丽于五刑之辞也简核其实也孚无可疑也正质也五辞简核而可信乃质于五刑也不简者辞与刑参差不应刑之疑者也罚赎也疑于刑则质于罚也不服者辞与罚又不应也罚之疑者也过误也疑于罚则质于过而宥免之也】纂注【张氏曰两造非偏辞师听非偏见一人独听恐聪明有不及思虑有不至必众听之也　吕氏曰狱辞所及固欲审度而两造词证复欲具备葢不当逮者不可扰一人当逮者不可阙一人又曰古者因情而求法故有不可入之刑后世移情而合法故无不可加之罪】五过之疵惟官惟反惟内惟货惟来其罪惟均其审克之【疵病也官威势也反报德怨也内女谒也货贿赂也来干请也惟此五者之病以出入人罪则以人之所犯坐之也审克者察之详而尽其能也下文屡言以见其丁宁忠厚之至疵于刑罚亦然但言于五过者举轻以见重也】纂注【孔氏曰五过之病或尝同官位或诈反囚辞或内亲用事或行货枉法或旧相往来皆病所在出入人罪使在五过罪与犯法者同　吕氏曰刑降而爲罚罚降而爲过然以私而故纵则又非天讨也故纵之疵病有此五者又曰审者察之尽其心克者治之尽其力】五刑之疑有赦五罚之疑有赦其审克之简孚有众惟貌有稽无简不听具严天威【刑疑有赦正于五罚也罚疑有赦正于五过也简核情实可信者众亦惟考察其容貌周礼所谓色听是也然听狱以简核爲本苟无情实在所不听上帝临汝不敢有毫发之不尽也】纂注【夏氏曰简孚有众即前师听五辞五辞简孚之意而此简孚之法又当惟貌有稽辞或可伪而貌不可掩不正则眊有愧则泚于此稽之不得遁矣苟无可简核则疑狱明矣此在所不必听竟舍之可也　张氏曰具俱也谓上所言皆敬天威也】墨辟疑赦其罚百锾阅实其罪劓辟疑赦其罚惟倍阅实其罪剕辟疑赦其罚倍差阅实其罪宫辟疑赦其罚六百锾阅实其罪大辟疑赦其罚千锾阅实其罪墨罚之属千劓罚之属千剕罚之属五百宫罚之属三百大辟之罚其属二百五刑之属三千上下比罪无僭乱辞勿用不行惟察惟法其审克之【墨刻颡而湼之也劓割鼻也剕刖足也宫淫刑也男子割势妇人幽闭大辟死刑也六两曰锾阅视也倍二百锾也倍差倍而又差五百锾也属类也三千总计之也周礼司刑所掌五刑之属二千五百刑虽増旧然轻罪比旧爲多而重罪比旧爲减也比附也罪无正律则以上下刑而比附其罪也无僭乱辞勿用不行未详或曰乱辞辞之不可听者不行旧有是法而今不行者戒其无差误于僭乱之辞勿用今所不行之法惟详明法意而审克之也　今案臯陶所谓罪疑惟轻者降一等而罪之耳今五刑疑赦而直罚之以金是大辟宫剕劓墨皆不复降等用矣蘓氏谓五刑疑各入罚不降相因古制非也舜之赎刑官府学校鞭扑之刑耳夫刑莫轻于鞭扑入于鞭扑之刑而又情法犹有可议者则是无法以治之故使之赎特不欲遽释之也而穆王之所谓赎虽大辟亦赎也舜岂有是制哉详见篇题】纂注【陈氏曰此下言赎法载于法谓之刑加于人谓之辟犯墨辟而情罪之可疑者则赦之使赎其罚则罚之纳赎也然必检阅核实其罪使与罚相当不可苟也下仿此　夏氏曰每条必言阅实其罪恐听者或不详其意止阅实其一而忽其他故不嫌其费辞也孔氏曰序五刑先轻转至重者事之宜五刑疑各入罚不降相因古之制也别言罚属合言刑属明刑罚同属互见其义吕氏曰墨劓所増皆轻刑宫所损二百大辟所损三百皆重刑也剕无増损居轻重之间者也轻罪则多于前重罪则损于旧观其目则哀矜之意固可见观其凡则文胜俗弊亦可推矣夏氏曰上言罚下言刑者罪实而加以法谓之刑罪疑而赎以金谓之罚互见其义以明刑罚之条其数一同也上下比罪谓于法无此条则上比重罪下比轻罪上下相比观其所犯当与谁同然后定其轻重之法如今律无明文则许用例也然当上下比罪之时吏多因縁爲奸差错妄乱实由以生故又戒以不可用私意而僭差妄乱其辞僭谓辞在此乃差而之彼乱谓辞夲直乃乱而爲曲也惟内察以情外合以法内外两尽情法相推惟详审者能之陈氏大猷曰三千者法之正条载之刑书者也刑如律比如例法有限情无穷三千之属众矣犹不能尽天下之情罪以此知人情无穷而法不可独任也旣无正律复僭乱而无定辞将安所据依乎且又有此例昔尝有之而今不可行者矣必无差乱其辞而妄比附勿用今不可行之法而强比附如汉长安贾人与浑邪王市者罪当死凡五百余人汲黯曰愚民安所知市贾长安中而文吏以爲阑出财物如邉闗乎此类乃以不可行者比附也苏氏曰察我心也法国法也内合我心外合国法乃爲得之唐孔氏曰古者金银铜铁总号爲金孔以此爲黄铁舜典金作赎刑者则以爲黄金葢古人赎罪悉皆用铜或称黄金或称黄铁】上刑适轻下服下刑适重上服轻重诸罚有权刑罚世轻世重惟齐非齐有伦有要【事在上刑而情适轻则服下刑舜之宥过无大康诰所谓大罪非终者是也事在下刑而情适重则服上刑舜之刑故无小康诰所谓小罪非眚者是也若诸罚之轻重亦皆有权焉权者进退推移以求其轻重之宜也刑罚世轻世重者周官刑新国用轻典刑乱国用重典刑平国用中典随世而为轻重者也轻重诸罚有权者权一人之轻重也刑罚世轻世重者权一世之轻重也惟齐非齐者法之权也有伦有要者法之经也言刑罚虽惟权变是适而齐之以不齐焉至其伦要所在葢有截然而不可紊者矣此两句总结上意】纂注【张氏曰杀人者死此上刑也然有误杀者此适轻也则服下刑矣鬬殴不死此下刑也然有谋杀而适不死者此适重也则服上刑矣用刑岂可不问情之轻重哉至于用罚亦当权其轻重情轻则罚亦轻情重则罚亦重以情爲权而论疑罪之轻重则罚亦当矣刑权轻重以爲上下罚权轻重以爲多少陈氏曰罪重莫如杀人然所杀奴婢也非适轻乎罪轻莫如诟骂然所骂父兄也非适重乎上服非服最上刑比之下刑爲重耳陈氏大猷曰刑罚有权权人情而爲轻重也世轻世重权世变而爲轻重也王氏曰情之轻重世之治乱不同则刑罚之用当异而欲爲一法以齐之则其齐也不齐以不齐齐之则齐矣惟齐非齐以不齐齐之之谓也先后有序谓之伦众体所防谓之要】罚惩非死人极于病非佞折狱惟良折狱罔非在中察辞于差非从惟从哀敬折狱明啓刑书胥占咸庶中正其刑其罚其审克之狱成而孚输而孚其刑上备有并两刑【罚以惩过虽非致人于死然民重出赎亦甚病矣佞口才也非口才辩给之人可以折狱惟温良长者视民如伤者能折狱而无不在中也此言听狱者当择其人也察辞于差者辞非情实终必有差听狱之要必于其差而察之非从惟从者察辞不可偏主犹曰不然而然所以审轻重而取中也哀敬折狱者恻怛敬畏以求其情也明啓刑书胥占者言详明法律而与众占度也咸庶中正者皆庶几其无过忒也于是刑之罚之又当审克之也此言听狱者当尽其心也若是则狱成于下而民信之狱输于上而君信之其刑上备有并两刑者言上其断狱之书当备情节一人而犯两事罪虽从重亦并两刑而上之也此言谳狱者当备其辞也】纂注【苏氏曰佞口给也口辩者服其口不服其心也从其差者察之多得其情囹圄之中何求不获囚之言惟吏是从者不可从也林氏曰佞人御人以口给如周亚夫诣廷尉责问曰君侯欲反何也答曰臣所买器乃器也何谓反乎吏曰君纵不反地上即反地下矣所谓佞折狱也吕氏曰理直者虽屡问无差错理不直者十次説作十様非从惟从谓不从民之口乃所以从民之心因其差而察之不从其僞辞所以从其眞情也陈氏大猷曰从犹服也因其差而察之则真情毕见虽巧辩不服从者亦服从矣新安胡氏曰非从惟从诸説皆不甚通不如阙之林氏曰哀矜勿喜即此哀敬也哀则不忍敬则不忽　陈氏曰曰庶者见中正之爲难典狱者不当自足以爲己得中正也输之于上备载罪法之轻重事情之本末不可阙略两刑谓一人有两罪一罪有二法并具上之以听命于上不敢専也陈氏大猷曰此章首云告尔祥刑至安百姓言制刑之夲意也何择至非及言用刑之纲领也自两造至天威言听狱之节奏也自墨辟至三千言赎法及刑书之定目也自上刑至有要言用刑之权变也自罚惩至克之言折狱而用法也自狱成至两刑言结狱而奏案也反覆丁宁备矣】王曰呜呼敬之哉官伯族姓朕言多惧朕敬于刑有德惟刑今天相民作配在下明清于单辞民之乱罔不中听狱之两辞无或私家于狱之两辞狱货非寳惟府辜功报以庶尤永畏惟罚非天不中惟人在命天罚不极庶民罔有令政在于天下【此总告之也官典狱之官也伯诸侯也族同族姓异姓也朕之于刑言且多惧况用之乎朕敬于刑者畏之至也有德惟刑厚之至也今天以刑相治斯民汝实任责作配在下可也明清以下敬刑之事也狱辞有单有两单辞者无证之辞也听之爲尤难明者无一毫之蔽清者无一点之汚曰明曰清诚敬笃至表里洞彻无少私曲然后能察其情也乱治也狱货鬻狱而得货也府聚也辜功犹云罪状也报以庶尤者降之百殃也非天不中惟人在命者非天不以中道待人惟人自取其殃祸之命尔此章文有未详者姑阙之】纂注【张氏曰官伯官之长前曰自作元命配享在下今曰今天相民作配在下则狱官乃配天者也　孔氏曰今天治民人君爲配天在下当承天意无敢有受货听诈成私家于狱之两辞　唐孔氏曰襄十二年左云异姓临于外同族于襧庙故族爲同族姓爲异姓狱官致富成私家故欲无成私家于狱之两辞　叶氏曰私家私其家也　吕氏曰不可用私意而家于狱之两辞家云者出没变化于两辞之中以爲囊槖窟穴者也货积而罪亦积乃所以聚汝辜罪之功状　陈氏大猷曰明清以听单辞以中而听两辞鬻狱而降罚非天道不中以狱乃人命生死之所在故也苟用刑不中而天罚不极至则典无所惩戒自此庶民无复蒙善政而在于天下矣任刑之大本在敬与中用心以敬爲主用法以中爲主前已论之此复提敬与中训之后章复申以中焉　新安陈氏曰有德惟刑谓有德于民者惟此刑耳两辞之狱每可容私家于狱如君子不家于丧之家无或以私意而求成家于狱之两辞天报之以庶罪受货而富若可喜计货爲罪永可畏也惟人在命大槩谓狱之于人乃性命之所在闗系匪轻也】王曰呜呼嗣孙今往何监非德于民之中尚明听之哉哲人惟刑无疆之辞属于五极咸中有庆受王嘉师监于兹祥刑【此诏来世也嗣孙嗣世子孙也言今往何所监而视之非用刑成德而能全民所受之中者乎下文哲人即所当监者五极五刑也明哲之人用刑而有无穷之誉葢由五刑咸得其中所以有庆也嘉善师众也诸侯受天子良民善众当监视于此祥刑申言以结之也】纂注【苏氏曰王耄矣诸侯多其嗣孙　孔氏曰当何监视非当立德于民爲之中正乎智人用刑有无穷之善名　吕氏曰中者吕刑之纲领也苗民罔是中者也臯陶明是中者也穆王之告司政典狱勉是中者也末章训迪自中之外亦无他説焉今尔何所当监岂非德于民之中乎用刑者有意干誉欲以德名而不足以爲德所以爲德者必于民之中而后可也　或曰非有德于民所受之中乎民失其受中之性我以德导之使复其性是我有德于民所受之中也　陈氏大猷曰此句疑有阙文　夏氏曰属于五极附着于五刑之极处也极者乃总要网领之地末二句总结一篇之意民受天地之中以生未尝不善其陷于罪恶非其夲然也故民曰嘉师刑虽主于刑人然刑奸宄所以扶善良虽曰不祥乃所以爲祥也故刑曰祥刑尝爲之説曰民之犯刑无非恶也而谓之嘉师刑本不祥之器也而谓之祥刑能以恶爲嘉以不祥爲祥而后知用刑之道矣　新安陈氏曰折狱能系属于五刑之准则所以皆合乎中理而有福庆也五极或训极爲中恐非决不曰极又曰咸中也径指五极爲五刑亦恐未可师曰嘉师良民也刑曰祥刑良法也此申明前告尔祥刑之意而欲其鉴观于所告之祥刑也　毅斋沈氏曰尝读冏命吕刑二书窃有感于人心之无常操存之不易葢穆王一人之身而此心凡三变焉方其命伯罔也旣以怵惕惟厉自儆复以格其非心责臣罔有不钦之训呜呼钦哉之辞其忧思深且长矣此心不继血气方盛驭八骏而畧四方几至亡国前日预知儆戒者不免躬自蹈之逮其期颐笃老之际度作刑以训四方而敬忌罔有择言在身惟敬五刑以成三德与夫呜呼敬哉之说三四致意焉虽周道自是而衰然冏命之书専主乎钦吕刑之书専主乎敬心法之千载犹可想也吁人心操舍存亡之变抑可畏哉　滕氏曰书之大意一中字而已允执厥中书所以始咸中有庆书所以终以此一字读此一书迎刄而觧矣　愚案周书未有舍文武成康而不言者穆王命君牙伯冏旣然矣独于训刑之作无一语及之岂耄荒而遂忘其祖欤窃意其重于赎刑则非其家法所有故逺取金作赎刑以爲据孔子未定书以前舜典犹曰夏书序者谓训夏赎刑葢本诸此则知书序决非孔子作赎刑亦非禹刑明矣且舜旣以五流而宥五刑矣鞭扑之轻者乃许以金赎所以养其愧耻之心而开以自新之路曰眚灾肆赦则直赦之而已穆王乃以刑爲致罪以罚爲赎金旣谓五刑之疑有赦而又曰其罚若干锾则虽在刑赦皆不免于罚赎五刑尽赎非鬻狱乎自是有金者虽杀人可以无死而刑者相半于道必皆无金者也中正安在哉然不见斥于孔子则犹拳拳于哀矜畏惧虽越先王之良法而美意尚存欤】
　　文侯之命【幽王爲大戎所杀晋文侯与郑武公迎太子宜臼立之是爲平王迁于东都平王以文侯爲方伯赐以秬鬯弓矢作防书命之史录爲篇今文古文皆有】纂注【吕氏曰此篇作于东迁之初可以上可以下由此而上爲成康爲文武由此而下爲春秋为战国乃世道消长升降之交会也使平王能复文武成康之遗泽则可以继二帝三王之盛天下无复有春秋战国矣惟平王止于苟且因循自然降为列国夫子编此书于二帝三王之后者深惜平王不能推文武之余泽而流爲春秋战国也法语旧典尚有一二未泯而凌迟頽堕之意已见于辞命间学者当审察而明辩也　夏氏曰古谓书自此篇以下无复王者之诰命然此乃平王初年书锡命文侯犹有天子之权苟能自是振刷周道亦未至尽坠奈何至鲁隐初在位且五十年竟以不振故孔子托始隐公而春秋作焉书终文侯之命孔子犹有望于平王春秋始于隐公孔子葢絶望于平王也　新安陈氏曰此书畧无立志全不以纲常雠耻爲务其戍许戌中之师归惠公仲子之赗虽于诗与春秋而见其非已于不能善始之书先见矣幽王之祸始于嬖襃姒而夫妇之纲紊继于逐宜臼而父子之纲沦成于申侯招犬戎叛弑而君臣之纲埽地平王亲罹其祸俱袭其失夏氏谓春秋始于隐公夫子始絶望于平王吾谓书终于文侯之命夫子葢已不满于平王云】
　　王若曰父义和丕显文武克愼明德昭升于上敷闻在下惟时上帝集厥命于文王亦惟先正克左右昭事厥辟越小大谋猷罔不率从肆先祖懐在位【同姓故称父文侯名仇义和其字不名者尊之也丕显者言其德之所成克谨者言其德之所脩昭升敷闻言其德之所至也文武之德如此故上帝集厥命于文王亦惟尔祖父能左右昭事其君于小大谋猷无敢背违故先王得安在位】纂注【张氏曰天子同姓称伯父叔父今曰父亲之之甚平王将言已无耆寿俊之助故先言先王得先正之助也】呜呼闵予小子嗣造天丕愆殄资泽于下民侵戎我国家纯即我御事罔或耆寿俊在厥服予则罔克曰惟祖惟父其伊恤朕躬呜呼有绩予一人永绥在位【叹而自痛伤也闵怜也嗣造天丕愆者嗣位之初爲天所大谴父死国败也殄絶纯大也絶其资用惠泽于下民本旣先拨故戎狄侵陵爲我国家之害甚大今我御事之臣无有老成俊杰在厥官者而我小子又材劣无能其何以济难又言诸侯在我祖父之列者其谁能恤我乎又叹息言有能致功予一人则可永安厥位矣盖悲国之无人无有如上文先正之昭事而先王得安在位也】辑防【旧读罔或耆夀俊在厥服作一句今观古记欵识中多云俊在位则当于寿字絶句矣书説】纂注【吕氏曰殄资泽于下民如所谓丧乱蔑资曾莫惠我师葢推本祸乱所由邦本旣先拨也百围之木膏液内涸然后风得而拔之未有斯民资泽未殄而戎狄能乘之者也无竞维人周室所以不竞又以无人之故下民之殄资泽旣爲致乱之本厥服之无耆俊又乏拯乱之助平王之失大抵求于人者重而自任者轻徒延颈企踵以朢羣臣之助而不思反身以自强燕昭小国之君耳慨然有复雠之志而士争趋之平王岂可以罔或耆夀俊在厥服而但已哉　张氏曰永绥在位对上文先祖懐在位而言平王惟自幸永安其位卑卑以位爲乐奄然无气如此其无有爲之志可见矣哀哉】父义和汝克昭乃显祖汝肈刑文武用防绍乃辟追孝于前文人汝多脩扞我于艰若汝予嘉【显祖文人皆谓唐叔即上文先正昭事厥辟者也后罔或耆寿俊在厥服则刑文武之道絶矣今刑文武自文侯始故曰肇刑文武会者合之而使不离绍者继之而使不絶前文人犹云前宁人汝多所脩完扞衞我于艰难若汝之功我所嘉美也】纂注【孔氏曰战功曰多　薛氏曰文人谓文武与诗言告于文人同刑与仪刑文王同】王曰父义和其归视尔师宁尔邦用赉尔秬鬯一卣彤弓一彤矢百卢弓一卢矢百马四匹父往哉柔逺能迩惠康小民无荒宁简恤尔都用成尔显德【师众也黑黍曰秬酿以鬯草卣中尊也诸侯受锡命当告其始祖故赐鬯也彤赤卢黑也诸侯有大功赐弓矢然后得専征伐马供武用四匹曰乘侯伯之赐无常以功大小爲度也简者简阅其士恤者惠恤其民都者国之都鄙也　苏氏曰予读文侯篇知东周之不复兴也宗周倾覆祸败极矣平王宜若衞文公越句践然今其书乃旋旋焉与平康之世无异春秋曰厉王之祸诸侯释位以间王政宣王有志而后効官读文侯之命知平王之无志也愚案史记幽王娶于申而生太子宜臼后幽王嬖襃姒废申后去太子申侯怒与缯西夷犬戎攻王而杀之诸侯即申侯而立故太子宜臼是爲平王平王以申侯立己爲有德而忘其弑父爲当诛方将以复雠讨贼之众而爲戍申戍许之举其忘亲背义得罪于天已甚矣何怪其委靡頽堕而不自振也哉然则是命也孔子以其犹能言文武之旧而存之欤抑亦以示戒于天下后世而存之欤】纂注【张氏曰文侯平王腹心之臣也当如周公留相朝廷而侯其子如伯禽与之图复国雠可也乃使之归视尔师宁尔邦其志可知可谓不知轻重者矣　或曰平王赉文侯以秬鬯得非用成王宁周公故事欤至襄王赐晋文公弓矢曰平礼也则又援此爲故事矣　吕氏曰周终于东周葢于此书见之东迁之初大雠未报王畧未复正君臣卧薪尝胆之秋也奔亡之余仅得苟安乃释然遽自以爲足曰归视尔师宁尔邦兵已罢矣曰用赉尔云云功已报矣曰往哉云云告以平世之政军旅不复讲矣曰简恤尔都勉以本邦之治王室无复事矣呜呼周其终于东乎林氏曰书于吕刑之下有文侯之命费誓秦誓三篇窃意周太史所藏典谟训诰誓命之文才至吕刑而止自时厥后厯幽厉之乱简编不接其间如宣王中兴会诸侯复竟土任贤使能南征北伐锡命韩侯申伯用张仲仲山甫其时大诰命多矣乃无一篇见于书意宣王之书必失亡于东迁之乱孔子旣取周太史所藏断自尧典至于吕刑而于列国复得命誓三篇遂取而附益于其后案左郑子产曰郑书有之曰安定国家必大焉先大学举楚书曰楚国无以爲宝惟善以爲寳是知春秋之世列国皆有书夫子周流遍观而于晋得文侯之命于鲁得费誓于秦得秦誓故以附于帝王之末欤葵初王氏曰孔子西见赵简子及河而反又西行不到秦则文侯之命与秦誓未必于晋于秦得之也不知林説何据　愚谓此篇书体与防子之命蔡仲之命同其事则彼爲封建此爲锡赉耳平王幽王子宣王孙宣王承厉王之后脩车马备器械复会诸侯于东都而周室爲之中兴幽王继之荒淫失道爲犬戎所杀平王苟能赫然发愤率天下诸侯以报不共戴天之雠则诸侯必有能敌王所忾而中兴之功烈可以増光于乃祖矣不知务此东迁于洛惟晋焉依自幸于苟偷而不复念及君父自安于卑陋而不思兴复王室此所以诗自黍离列爲国风而春秋始于平王则以王政自是不纲矣文侯非有方叔召虎之功平王所以深嘉之者不过曰汝多脩扞我于艰耳不知昭显祖刑文武而绍乃辟者果若先正之克左右昭事厥辟否乎方当戡乱之际而使之归方当图治之时而遣之往赉以秬鬯锡以弓马果何谓哉拳拳于尔师尔邦尔都而置我君我父我王家于不问是可忍孰不可忍而夫子犹録其书者尚以其能锡命诸侯文武之遗泽未泯特平王自不振耳】费誓【费地名淮夷徐戎并起爲宼鲁侯征之于费誓众故以费誓名篇今文古文皆有吕氏曰伯禽抚封于鲁夷戎妄意其未更事且乘其新造之隙而伯禽应之者甚整暇有序先治戎备次之以除道路又次之以严部伍又次之以立期会先后之序皆不可紊又案费誓秦誓皆侯国之事而系于帝王书末者犹诗之録商颂鲁颂也】辑録【费誓秦誓亦皆有説不行不可晓处广】纂注【孔氏曰费东郊地名伯禽爲方伯监七百里诸侯帅之以征诸侯之事而连帝王孔子序书以鲁有治戎征讨之备秦有悔过自誓之戒足爲世法故録以备王事犹诗录商鲁之颂唐孔氏曰伯禽于成王即政元年始就封于鲁礼诸侯不得専征伐惟州牧于当州之内有不顺者得専征之记明堂位云封周公于曲阜地方七百里孔意以周之大国不过百里云七百里者监七百里之诸侯耳下云鲁人三郊三遂指言鲁人明于时军内更有诸侯之人也苏氏曰费在东海郡后爲季氏邑国外十里爲郊费非鲁东郊当时治兵于费也张氏沂曰逸书成王政之序言成王东伐淮夷唐孔引费誓序言王伐淮夷鲁伐徐戎然则鲁侯乃佐王征讨也蔡氏元度曰鲁侯葢承王命率诸侯以征徐戎故曰我惟征徐戎征者上伐下也言征非承王命故邪张氏震曰是书详于自治而畧于治人有志于征守而无志于战王者之兵也故孔子取之吕氏曰徐戎淮夷世爲周患武王崩三监及淮夷叛载于大诰命召公平淮夷载于江汉徐方绎骚载于常武自成王至宣王每有叛乱朝廷爲之摇动非小宼也禹之家学见于甘誓周公之家学见于费誓啓之嗣位骤当有扈之变伯禽就封骤当徐夷之变观其誓师曲折纎悉若老于行陈者是以知禹周公之家学葢夲末具举而无所遗也息斋余氏曰礼记曽子问载鲁公伯禽事郑注谓伯禽封鲁有徐戎之难丧卒哭而征之是周公已死而洛诰中谓东郊不开任周公东征之时伯禽就国已乆眞氏是之非特与记不合与此所引吕説亦不合矣】
　　公曰嗟人无哗听命徂兹淮夷徐戎并兴【汉孔氏曰徐戎淮夷并起宼鲁伯禽爲方伯帅诸侯之师以征叹而敕之使无喧哗欲其静听誓命苏氏曰淮夷叛已乆矣及伯禽就国又胁徐戎并起故曰徂兹淮夷徐戎并兴徂兹者犹曰往者云】纂注【孔氏曰徂兹今往征伐此此戎夷帝王所羁縻故错居九州之内　新安胡氏曰苏氏以徂兹犹言往者恐未然当是谓今往此地者以淮夷与徐戎并兴故也】善乃甲胄敿乃干无敢不吊备乃弓矢锻乃戈矛砺乃锋刄无敢不善【缝完也缝完其甲冑勿使断毁敿郑氏云犹系也王肃云敿楯当有纷系持之吊精至也锻淬砺磨也甲胄所以衞身弓矢戈矛所以克敌先自衞而后攻人亦其序也】纂注【孔氏曰善简汝甲铠胄兜鍪施汝楯纷唐孔氏曰世夲云少康子杼作甲兜鍪首铠也经典皆言甲冑秦世以来始有铠兜鍪之文古作甲用皮秦汉以来用铁铠鍪二字皆从金葢用铁爲之郑云谓穿彻之谓甲绳有断绝当使理穿治之楯纷如绶而小系纷于楯以爲饰备训具每弓百矢弓十矢千使其数备足毛云五十矢爲束或临战用五十矢爲束凡金爲兵器皆须锻砺有刄之兵非独戈矛其文互相通】今惟淫舎牿牛马杜乃擭敜乃穽无敢伤牿牿之伤汝则有常刑【淫大也牿闲牧也擭机槛也敜塞也师旣出牛马所舍之闲牧大布于野当窒塞其擭穽一或不谨而伤闲牧之牛马则有常刑此令军在所之居民也举此例之凡川梁薮泽险阻屏翳有害于师屯者皆在矣此除道路之事】纂注【唐孔氏曰旣言牛马在牿遂以牿爲牛马之名礼冥氏掌爲穽擭擭以捕虎豹穿地爲深坑又设机其上防其跃而出也穽以捕小兽穿地爲深坑入必不能出其上不设机也穽以穿地爲名擭以得兽爲名擭亦设于穽中但穽不设机爲异耳杜敜皆闭塞之义张氏曰牛马爲车战及负载之用】马牛其风臣妾逋逃勿敢越逐祗复之我商赉汝乃越逐不复汝则有常刑无敢宼攘逾垣墙窃马牛诱臣妾汝则有常刑【役人贱者男曰臣女曰妾马牛风逸臣妾逋亡不得越军垒而逐之失主虽不得逐而人得风马牛逃臣妾者又当敬还之我商度多寡以赏汝如或越逐而失伍不复而攘取皆有常刑有故窃夺逾垣墙窃人牛马诱人臣妾者亦有常刑此严部伍之事】纂注【唐孔氏曰左风马牛不相及贾逵云风放也牝牡相诱谓之风苏氏曰军乱生于动故军以各居其所不动爲法吕氏曰自古丧师每因剽掠失部伍爲敌所乘本部不敢离局他部不敢匿奸何溃乱之忧】甲戌我惟征徐戎峙乃糗粮无敢不逮汝则有大刑鲁人三郊三遂峙乃桢榦甲戌我惟筑无敢不供汝则有无余刑非杀鲁人三郊三遂峙乃刍茭无敢不多汝则有大刑【甲戌用兵之期也峙储备也糗粮食也不逮若今之乏军兴淮夷徐戎并起今所攻独徐戎者葢量敌之坚瑕缓急而攻之也国外曰郊郊外曰遂天子六军则六乡六遂大国三军故鲁三郊三遂也桢榦板筑之木题曰桢墙端之木也旁曰榦墙两邉障土者也以是日征是日筑者彼方御我之攻势不得扰我之筑也无余刑非杀者刑之非一但不至于杀尔刍茭供军牛马之用军以期会刍粮爲急故皆服大刑桢榦刍茭独言鲁人者地近而致便也】纂注【夏氏曰不言淮夷葢前已言之唐孔氏曰周礼万二千五百人爲军一家出一人一乡爲一军天子六军出自六乡则诸侯大国三军亦出自三乡也诸侯之制亦当乡在郊内遂在郊外此云三郊三遂三郊谓三乡也林氏曰此所谓三遂意若指鲁之三军故説者多引以爲鲁有三军之证然苟指鲁之军制言谓之三乡三遂则可谓之三郊则不可葢国必有四郊郊外谓遂其曰三郊三遂葢夷戎爲寇东郊正受敌处故使此郊之民专意于攻守而调发储峙则使西南北三郊三遂之民葢取给于不受敌之地也苏氏曰无余刑刑之不遗余力特不杀而已李氏曰常刑刑有定名者也大刑死刑也无余刑刑之不至于死减死一等也　愚谓此国史所书而孔子存之于帝王之后者以周礼犹在鲁也虽一时御敌未足以尽鲁侯之美而国之大事在祀与戎于此而尽其心则他可知矣即此一事而本末先后轻重缓急井然有条规模整暇鲁侯其贤矣哉】
　　秦誓【左杞子自郑使告于秦曰郑人使我掌北门之管若潜师以来国可得也穆公访诸蹇叔蹇叔曰不可公辞焉使孟明西乞白乙伐郑晋襄公帅师败秦师于殽囚其三帅穆公悔过誓告羣臣史録爲篇今文古文皆有】纂注【春秋僖公三十三年晋人及姜戎败秦于殽胡氏安国曰书序専取穆公悔过主于劝善其辞恕春秋备书秦晋用兵之失兼于惩恶其法严故人晋君而以狄视秦也王氏炎曰书之所取取其知悔春秋之所贬贬其悔而不改过而不改春秋不得赦其罪悔过美意书亦不得废其言陈氏賔曰夫子存二誓于鲁以着伯禽之是于秦以着穆公之非伯禽之时其征徐戎奉王命以讨乱华大义也袭之役无王擅兵虽败而自悔其心终在于报怨夫子于书以秦誓终以见周室之不复振也夏书终于征商书终于西伯戡黎而周书终于秦誓其防一也】
　　公曰嗟我士听无哗予誓告汝羣言之首【首之为言第一义也将举古人之言故先发此】古人有言曰民讫自若是多盘责人斯无难惟受责俾如流是惟艰哉【讫尽盘安也凡人尽自若是多安于徇已其贵人无难惟受责于人俾如流水畧无扞格是惟难哉穆公悔前日安于自徇而不听蹇叔之言深有味乎古人之语故举爲誓言之首也】辑録【民讫自若是多盘想只是说人情多要安逸之意广】纂注【孔氏曰民尽用顺道则有福多盘乐吕氏曰顺理而行无非盘乐惟不皆然此忧患所由生也陈氏大猷曰如东平王苍言爲善最乐新安胡氏曰此句声牙不如阙之】我心之忧日月逾迈若弗云来【已然之过不可追未迁之善犹可及忧嵗月之逝若无复有来日也】纂注【夏氏曰若弗云来忧改过之无日也如日月逝矣嵗不我与】惟古之谋人则曰未就予忌惟今之谋人姑将以爲亲虽则云然尚猷询兹黄髪则罔所愆【忌疾姑且也古之谋人老成之士也今之谋人新进之士也非不知其爲老成以其不就已而忌疾之非不知其新进姑乐其顺便而亲信之前日之过虽已云然然尚谋询兹黄髪之人则庶罔有所愆葢悔其旣往之失而冀其将来之善也】纂注【孔氏曰执古义之谋人谓蹇叔等以未就我所欲反忌之唐孔氏曰今之谋人谓子等】畨畨良士旅力旣愆我尚有之仡仡勇夫射御不违我尚不欲惟截截善谝言俾君子易辞我皇多有之【畨畨老貌仡仡勇貌截截辩给貌谝巧也皇遑通旅力旣愆之良士前日所诋墓木旣拱者我犹庶几得而有之射御不违之勇夫前日所夸过门超乘者我庶几不欲用之勇夫我尚不欲则辩给善巧言能使君子变易其辞説者我遑暇多有之哉良士谓蹇叔勇夫谓三帅谝言谓子先儒皆谓穆公悔用孟明详其誓意葢深悔用子之言也】纂注【叶氏曰畨畨如世称皤然王氏十朋曰畨畨与申伯畨畨同仡仡与崇墉仡仡同孔氏曰旅力众力张氏曰众力如目力耳力手足之力旣愆已皆不能及人也陈氏大猷曰旅膂通脊骨也不违中度无失也王氏炎曰巧言变乱是非君子仁而不佞往往爲其所夺故易辞新安陈氏曰穆公悔过不力改过不勇已可窥其防意于辞气之间曰尚猷曰尚有之尚不欲当谋急谋当有急有当不欲急不欲何以尚爲朱子训过勿惮改谓有过当速改不可畏难而苟安三味尚之一辞优游缓慢宜其悔用孟明而卒用之悔不用蹇叔而卒不用也正如隐公欲桓营菟裘而曰吾将授之矣吾将老焉当授即授当老即老岂容有所谓将者乎二公之遂非速祸可于尚与将之辞觇之新安胡氏曰下文昧昧我思之诸家多有拨属此章者孔氏曰以我前日昧昧思之不明故也或曰我今已昧昧不复思之矣】昧昧我思之如有一介臣断断猗无他技其心休休焉其如有容人之有技若已有之人之彦圣其心好之不啻如自其口出是能容之以保我子孙黎民亦职有利哉【昧昧而思者深潜而静思也介独也大学作个断断诚一之貌猗语辞大学作兮休休易直好善之意容有所受也彦美士也圣通明也技才圣德也心之所好甚于口之所言也职主也】纂注【陈氏大猷曰惟无技能容人之技其无技而休休有容所谓不可小知而可大受也曰其如有容莫测其限量而难乎形容也心之好不啻如口之称美有限心之好慕无穷此其好有德之眞切又甚于视有才者之若已有矣是眞实能容非勉强也好善之利流泽无穷亦职有利即孟子所谓好善优于天下况鲁国乎之意】人之有技冒疾以恶之人之彦圣而违之俾不达是不能容以不能保我子孙黎民亦曰殆哉【冒大学作媢忌也违背违之也达穷达之达殆危也苏氏曰至哉穆公之论此二人也前一人似房龄后一人似李林甫后之人主监此足矣】纂注【新安胡氏曰此章大学平天下之引之其形容能容不能容者之情状利害可谓至言宜孔子定书不能废其言也】邦之杌陧曰由一人邦之荣懐亦尚一人之庆【杌陧不安也懐安也言国之危殆系于所任一人之非国之荣安系于所任一人之是申缴上二章意】纂注【张氏曰杌如木之动摇陧如阜之圯壊新安陈氏曰国之安危系所用一人之是非是如上所称有利非如上所称殆哉本孔注即老苏管仲论一国以一人兴以一人亡之意结上文两节有照应吕氏以一人爲穆公自谓记与书言一人皆谓天子诸侯称一人非名也鲁哀以此取讥秦穆当不其然张氏曰孔子深意若曰平王锡文侯而言不及复雠王道不可望也得如伯禽之用兵庶几于王道矣又得如秦穆之悔过亦庶几于王道矣取鲁秦以补王道所以深痛王道之不复兴也夫国风始于平王春秋始于平王王道终于平王而以秦鲁补之则平王之罪可胜言哉天下之雠莫大于弑君父天下之恶莫大乎安于爲弑逆者所立事至于此王道绝矣夫子之意谓使平王用兵得如伯禽申侯犬戎庶可诛乎使平王悔过得如秦穆惩创用贤周家庶其中兴乎今皆无之故痛愤而以伯禽穆公继其后也以谓如此二人犹胜于平王也宋氏曰秦有誓而书亡鲁有颂而诗绝谓鲁不风而颂山杨氏曰或谓秦誓圣人専以其悔过而取之非也书之有二誓以志帝王之诰命于是绝也圣人以恕待人于人之有过而悔嘉之可也如但以悔爲是而不问其改与不改则改过者鲜矣故圣人于人不徒嘉其悔又欲其改且杀人至于被刑未有不悔者使杀人而不必死其肯悔乎战不败秦自以爲功矣何以知之以济河之师知之也济河之师何义哉养吾李氏曰或谓周书终于文侯之命而以秦誓附焉葢世变往来之防王霸升降之机书终文侯之命而王迹熄书附秦誓而霸图兴周迁洛邑而周日弱秦得镐京而秦日强读文侯之命见平王之忘君父忘雠耻也如此读秦誓见穆公之欲改过迁善任贤去邪也如此周欲不弱秦欲不强得乎平王之诗下侪列国而秦车粼附见焉平王之书续以列国而秦誓附终焉进秦于诗书之末以警周也春秋之笔于秦每人之又且狄之又以尊周也天下之势骎骎而趋于秦夫子得不见其几防于定书创诗作春秋之际乎　愚谓此亦国史所録孔子定书断自唐虞以下讫于周而周又讫于秦葢取其悔过也自非圣人谁能无过过而能悔悔而能改善之善者也太甲悔而听伊尹之训成王悔而迎周公以归不然败度败礼成汤之业堕矣内诅外讧文武之基坠矣悔过之功岂不大哉成康以后昭王以南征不复而穆王继之复拒祭公之谏肆侈心而行天下不知悔者也宣王中兴幽王爲大戎所杀而平王继之不报君父之雠思小惠而忘大耻不知悔者也君者天下之主也心者人君之主也君心如此天下何赖哉秦穆轻信子逢孙杨孙之谋固违蹇叔之諌至于丧师辱国而悔过之誓作焉使有天下国家者皆如其知过而能悔又必自知悔而能改则虽以挽回三代之治亦何难哉惜乎穆公徒悔而不能改也然夫子之防意读书者可以深长思矣或曰周大史詹见秦穆公曰始周与秦合而别别五百岁复合合十七岁而伯王者出焉葢秦之先君始爲周西垂大夫所谓合也襄公七年列爲诸侯所谓别也自襄公七年至昭王五十一年灭周凡五百一十六年所谓复合也自昭王五十一年至始皇九年诛嫪毐始亲国政十七年也周之后爲秦史詹固已知之则孔子其知之矣秦誓之存圣人葢伤之也何悔过之云乎愚窃以子张问十世孔子惟即已往以验方来故曰其继周者虽百世可知圣人亦论其理而已淫巫蛊史牵合附防之説岂足云哉】









</div>
    <div class="pagination">
<a href="书传辑录纂注_page5.html">上一页</a><a href="书传辑录纂注.html">1</a><a href="书传辑录纂注_page2.html">2</a><a href="书传辑录纂注_page3.html">3</a><a href="书传辑录纂注_page4.html">4</a><a href="书传辑录纂注_page5.html">5</a><span class="current-page">6</span><a href="书传辑录纂注_page7.html">7</a><a href="书传辑录纂注_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
