<!DOCTYPE html>
<html>
 <head>
  <meta charset="utf-8"/>
  <title>
   书经大全 - 第 26 页/共 29 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   书经大全 - 第 26 页/共 29 页
  </h1>
  <div class="content">
   今文子文孙孺子王矣其勿误于庶狱惟有司之牧夫始言和我庶狱庶慎时则勿有间之继言其勿误于庶狱庶慎惟正是乂之至是独曰其勿误于庶狱惟有司之牧夫盖刑者天下之重事挈其重而独举之使成王尤知刑狱之可畏必専有司牧夫之任而不可以己误之也【吕氏曰始言庶言庶狱庶慎继去其一止曰庶狱庶慎又去其一独曰庶狱盖挈其尤重独举之狱曷为其独重也民命所系亦国命所系也导迎善气祈天永命者狱也并告无辜无世在下者亦狱也宜周公独言而独戒之　蔡氏元度曰以庶狱庶慎对庶言则狱慎尤重故不及庶言以庶狱对庶慎则庶狱尤重故不及庶慎　唐孔氏曰言庶狱欲其重刑言有司牧夫欲其谨官人王氏曰狱者政之终牧者官之长政举其终官举其长则无不举矣】
　　其克诘尔戎兵以陟禹之迹方行天下至于海表罔有不服以觐文王之耿光以扬武王之大烈
　　诘治也治尔戎服兵器也陟升也禹迹禹服旧迹也方四方也海表四裔也言徳威所及无不服也觐见也耿光徳也大烈业也于文王称徳于武王称业各于其盛者称之吕氏曰兵刑之大也故既言庶狱而继以治兵之戒焉或曰周公之训稽其所得无啓后世好大喜功之患乎曰周公诘兵之训继勿误庶狱之后犴【何干反野犬所以守狱】狱之间尚恐一刑之误况六师万众之命其敢不审而误举乎推勿误庶狱之心而奉克诘戎兵之戒必非得已不已而轻用民命者也【林氏曰呼文子文孙言守成以文终以诘尔戎兵则武不可弛　吕氏曰公非教王用兵恐其宴安而使之自强如易谦卦言利用侵伐亦是于谦抑之中有自强之意也是役也盖奋张其气而不使堕偷操握其众而不使扞格摧压其奸而不使觊觎保治之良圗也古人治兵乃所以弭兵后世销兵乃所以召兵　陈氏大猷曰耿亦光也耿光光之着也　陈氏雅言曰治平无事之时乃祸患之所自起苟安于逸乐惮于自强则偷堕之气由是而益胜扞格之众由是而难化觊觎之奸繇是而或生岂所以匡王室而壮天威岂所以继志迹事而承祖宗全付予有家之托者乎故周公之告成王使之治其戎服兵器以陟禹之迹而方行于天下使至于四海之外地之所至皆徳威之所至徳威之所至无敢有不服者夫如是文王之耿光能觐之使益显武王之大烈能扬之使益着岂惟无愧于前王亦无负于前王矣前王可谓能绍前代之休后王可谓能继前王之志述前王之事也周公以此告成王其推广勿误庶狱之防而并及于此此固非后世导其君以穷兵黩武好大喜功者比也】
　　鸣呼继自今后王立政其惟克用常人
　　并周家后王而戒之也常人常徳之人也臯陶曰彰厥有常吉哉常人与吉士同实而异名者也【吕氏曰常人之于国也盖食之谷粟衣之布帛虽无异味异文而有生者常用而不可一日易也然每多重迟木讷不能与小慧新进者争长于颊舌之间故世主惑于取舍而治乱分马此周公所以嘅叹而深致意于卒章欤陈氏大猷曰理之常行而不可易者为常道行此常理而不易者为常人常言其体之不易吉言其用】
　　【之休祥也言常人于兵刑之后以常人尤宜任此而谨之欤　新安陈氏曰庶常吉士文王用人家法也故上文言其惟吉士此又言克用常人常人常徳之人吉士吉徳之士未有常人而不吉吉士而不常者也】
　　周公若曰大史司寇苏公式敬尔由狱以长我王国兹式有慎以列用中罚
　　此周公因言慎罚而以苏公敬狱之事告之太史使其并书以为后世司狱之式也苏国名也左传苏忿生以温为司寇周公告太史以苏忿生爲司寇用能敬其所由之狱培植基本以长我王令于此跋法而有谨焉则能以轻重条列用其中罚而无过差之患矣【孔氏自忿生为武王司宼封苏能用法敬汝所用之狱言主狱当求苏公之比此法有所慎行必以其列用中　不轻不重苏公所行太史掌六典有废置官人之制故告之　陈氏大猷曰周公举太史所记苏公之事以告士苏公能以法式而敬其所用之狱重民命以廷国命治狱者当以为法式而有谨焉列者前后相比犹今言列也以旧事为比而用其轻重之中者也立政以用人为本而兵刑乃政之大者故以此终焉　新安陈氏曰立政之纲领在三宅三宅中所重尤在准人之刑狱故既告王以勿误庶狱末复命太史书苏公敬狱事以示法焉苏公所以为司宼在乎敬后人之法苏公在乎慎能慎则能敬矣固为后之司狱者虑尤为后之君用人以司狱者虑能如苏公者则用否则斥盖以此终立政用人之意欤　陈氏雅言曰刑罚重事也民心天命之本实系于此周公作立政举司宼苏公敬狱之事以告太史使书以为歴代后世司狱之法谓昔武王之时苏忿生以温为司宼小大之狱莫不由之而所由之狱莫不能敬故能重民命以延国命盖民帝之有永乃天命之所由永也用刑之极功至是蔑以加矣后之典狱者于此取法而能谨焉则能用其中罸而无过差之患此无他苏公之为司宼其道惟在乎敬后人之法苏公其道惟在乎慎敬者慎之存于心慎者敬之见于事慎谨之心一敬畏之心也苏公一念之敬可以通天人而无间可以垂百世而无愆用刑之法不可以复加于此虽举以告太史而实以告之于王虽为后世之司狱者虑而实为后世用司狱者虑使后世之用司狱得苏公其人而用之岂非所谓吉士常人者乎立政之道以任贤为本以庶狱为大故一篇之中凡五致意于狱而终结之以此云　董氏鼎曰周公复政成王而作立政以王政莫大于用人用人莫先于三宅三宅得人则百官皆得人而王政立矣公前日摄政犹可无言今归政留洛心在王室岂容默乎此立政所以作也一篇之中宅事牧准其纲领也休兹知恤其血脉也自迪惟有夏至暴徳罔后言夏先后知恤乎此乃室大竞休何如哉桀不知恤也故罔有后而成汤陟焉自亦越成汤至奄甸万姓言商先王知恤乎此故用协用见徳休何如哉纣不知恤也故帝罸之而我周式商受命焉自亦越文王武王至并受丕基言文武时亦犹夏商先王之知恤也是以并受丕基式克至今日休也自孺子王矣以下至终篇拳拳以去憸人用常吉诘戎兵谨刑狱为王告盖欲王以先王之知恤为法以夏商后王之不知恤为鉴忠爱之至至今可挹也】周官
　　成王训迪百官史录其言以周官名之亦训体也今文无古文有　按此篇与今周礼不同如三公三孤周礼皆不载或谓公孤兼官无正职故不载然三公论【去声下同】道经邦三孤贰公化非职乎职任之大无逾此矣或又谓师氏即太师保氏即太保然以师保之尊而反属司徒之职亦无是理也又此言六年五服一朝【音潮】而周礼六服诸侯有一嵗一见【音现下同】者二嵗一见者三嵗一见者亦与此不合是故可疑然周礼非圣人不能作也意周公方条治【平声】事之官而未及师保之职所谓未及者郑重而未及言之也书未成而公亡其间法制未有施用故与此异而冬官亦缺要【平声】之周礼首末未备周公未成之书也惜哉读书者参互而考之则周公经制可得而论【去声】矣【问司徙司马司空三公三少之官朱子曰汉自古文尚书出方有周官篇伏生口授二十五篇无周官故汉只置太尉司徒司空为三公而无周三公三少盖未见古文尚书但见伏生书牧誓立政篇中所説司徒司马司空而置也占者诸侯之国只置得司徒司马司空三卿惟天子方得置三公三少六卿牧誓立政所说周家是时方为诸侯故不及三公三少及周官篇所説则周是时已得天下矣三公三少本以师道传佐天子只是加官周公以太师兼冢宰召公以太保兼冢宰是以加官而兼宰相之职也后世官职益紊今遂以三公三少之官为阶官不复有师保之任论道经邦之责矣然古者犹是文臣之有功徳重望者方得加师保之官以其有教辅天子之名也后世遂以诸子或武臣为之既是天子之子与武臣岂可任师保之责耶讹谬传袭不复改正　陈氏经曰周官立政之效也二篇大率相为表里周公作立政告成王王能推行之考此篇如抚万邦征弗庭即诘戎兵行天下之意也立太师传保以下即用三宅之意也戒有官以典常作师即克用常人之意也成王尊所闻行所知如此其高明光大宜哉　吕氏曰金縢成王初年之书也洛诰周公还政之书也无逸立政周公教戒成王之书也周官成王亲政开物成务之书也合是数篇以观成王可以见其文质焉可以见其昏明疑信之变焉可以见其讲贯启发之深焉可以见其知类通达离师传而不反焉过此而有君陈乃周公既没之后又过此而有顾命乃其身将没之时成王进徳始终之序备矣周公格君始终之功着矣　新安陈氏曰周礼乃周公拟议未全未行之书周官则成王建置训迪而已施行之书也今只当据周官以解周官其与周礼未脗合处姑略之可也又吕氏以作周官时为周公尚在此亦以亡书序及君陈挨排而意之耳未见其必然也深玩周官文意周公时不在矣此殆成王老于世故后之书也如以不学骄侈戒卿士可见】
　　惟周王抚万邦巡侯甸四征弗庭绥厥兆民六服羣辟罔不承徳归于宗周董正治官
　　此书之本序也庭直也葛氏曰弗庭弗来庭者六服侯甸男采卫并畿内为六服也禹贡五服通畿内周制五服在王畿外也周礼又有九服侯甸男采卫蛮夷镇蕃与此不同宗周镐京也董督也治官凡治事之官也言成王抚临万国巡狩侯甸四方征讨不庭之国以安天下之民六服诸侯之君无不奉承周徳成王归于镐京督正治事之官外攘之功举而益严内治之修也唐孔氏曰周制无万国惟伐淮夷非四征也大言之耳【吕氏曰天下大物也非绵力小才所能运量非薄物细故所能维持向也成王不出闺闼之孱主耳今抚万邦至罔不承徳干开坤阖秋杀春生四海皆随其运转功成治定归于宗周董正治官训督裁正品式备具本末内外体统相承万世皆入其维持不如是何以觐文王之耿光扬武王之大烈乎　新安陈氏曰巡侯甸即六服而畧言之也六服承徳即九服而以内五服并王畿言之也内五服九州内外五服九州外以内五服并畿内为六正与侯甸男邦采卫之辞合略外四服耳无不同也又按成王巡狩征讨绥御之大力量如此可谓能以周公诘戎兵陟禹迹行天下至海表罔不服之言而真见之行事矣周公宗臣成王贤君葢两得之　王氏充耘曰史臣记周之成王为万邦之君尽抚绥之道侯甸之诸侯以时而来朝者则巡守其土而察其政治焉四方之诸侯其或有弗庭者则征伐其国而使畏愳焉或巡守而省之或征伐而讨之皆以绥安亿兆之民而已六服之羣辟无有一之不承顺于徳者兆民既安羣辟承徳巡守征伐在外之事无不举矣于是归于镐京国都以为端本澄源之计庶官者天子所与共治于内者也庶官莫大于三公而其亚为三孤又次为六卿而其下各有属昔非无是官也有是官而纲纪之未定昔非无是职也有是职而体统之未明故立三公使论道而三孤则辅之于后命六卿使分职而其属则任之于下如丝牵而绳聫如臂动而指随以立一代之定制以承歴代之规庶事之官亦无有董之而不治正之而或紊者既治其外复详其内传所谓外攘之功举而益严内治之修者如此　陈氏雅言曰史臣记成王之君天下也当功成治定之日而致谨于建官分职之命葢天下以一人为主致治以任官为要万邦虽广而承徳之心无不同外攘既举而治官之政不敢后史臣将欲述成王训迪之辞而先叙其本末如此所以着成王之善于为政也】
　　王曰若昔大猷制治于未乱保邦于未危【治去声】
　　若昔大道之世制治保邦于未乱未危之前即下文明王立政是也
　　曰唐虞稽古建官惟百内有百揆四岳外有州牧侯伯庶政惟和万国咸宁夏商官倍亦克用乂明王立政不惟其官惟其人【倍薄亥反】
　　百揆无所不总者四岳总其方岳者州牧各总其州者侯伯次州牧而总诸侯者也百揆四岳总治于内州牧侯伯总治于外内外相承体统不紊故庶政惟和而万国咸安夏商之时世变事繁观其防通制其繁简官数加倍亦能用治明王立政不惟其官之多惟其得人而已【张氏震曰唐虞官百夏商倍之周又倍之事繁故官多然大体未尝变也舜命九官至商列为八政至周合为六典大纲皆出于一所增特其属耳　陈氏雅言曰唐虞之时稽古之制建官惟百有百揆四岳以总治于内有州牧侯伯以总治于外内外相承何其简也而当时之庶政无不和万国无不宁夏商之时建官之数视唐虞之制加倍因时制宜亦何简也而当时之官亦能用以致乂惟百而治倍百而又治是果何道哉明王之立政不惟其官之多惟在于得人而已尝考之唐虞之官所谓百者无非三徳六徳之贤曰俊曰乂之才夏商之官所谓倍者无非惟贤惟能之人即宅即俊之士此宜四代之官自其数而论则曰惟百曰官倍自其效而论则曰和宁曰用乂所以致是者有本也成王之言可谓深知歴代建官之道而得训迪厥官之本者矣】
　　今予小子祗勤于徳夙夜不逮仰惟前代时若训迪厥官【逮徒耐反又汤亥大计二反】
　　逮及时是若顺也成王祗勤于徳早夜若有所不及然盖修徳者任官之本也【张子曰仰惟前代时若即前所谓若昔大猷也　陈氏经曰仰前代唐虞夏商建官之意而时若之　林氏曰董正者立太师以下是也训迪者凡我有官君子以下是也董正而后训迪之也　新安阵氏曰王意谓今兆民绥六服承若已安已治然治乱在庶官当先几而备之将言唐虞夏商周之建官故以此三言开端焉唐虞稽古至亦克用乂此唐虞夏商之建官所以致治保邦者也立政而官惟其人为政在人也训官而先祗勤于徳取人以身也此成王仰若唐虞夏商而训官以制治保邦者也】
　　立太师太传太保兹惟三公论【去声】道经邦燮理阴阳官不必备惟其人
　　立始辞也三公非始于此立为周家定制则始于此也贾谊曰保者保其身体傅者傅之徳义师者道之教训所谓三公也阴阳以气言【道者阴阳之理恒而不变者也】易曰一阴一阳之谓道是也论者讲明之谓经者经纶之谓燮理者和调之也非经纶天下之大经参天地之化育者岂足以任此责故官不必备惟其人也【陈氏雅言曰居非常之位者必任非常之责必求非常之才三公之设虽不始于此而三公之制则葢定于此所谓定其制也讲明天人之道经纶乎邦国燮理乎阴阳所谓专其职也有其人则使之居是官非其人不若虚是职所谓难其人也呜呼三公之官位尊责重如此是岂可以庶官百职事之才例任之哉】
　　少【失照反下同】师少傅少保曰三孤贰公化寅亮天地弼予一人
　　孤特也三少虽三公之贰而非其属官故曰孤天地以形言化者天地之用运而无迹者也易曰范围天地之化是也者张而大之寅亮者敬而明之也公论道孤化公燮理阴阳孤寅亮天地公论于前孤弼于后公孤之分如此【孔氏曰师天子所师传传相天子保保安天子孤卑于公尊于卿特置此三者副贰三公大道化　叶氏曰成王以周召为师保而太传无闻周公没召公仍为保而不闻设师传盖难之也　陈氏传良曰周召以师保为冢宰是卿兼三公也顾命自同召太保奭以下皆卿也是时召公为保兼冢宰芮伯为司徒彤伯为宗伯毕公为司马皆是以三公兼之卫侯康叔为司宼毛公为司空审如是则三公多是六卿兼之但其人足以兼公则加其公之职位无其人则止为卿而已三公三孤皆无其人则阙焉而已而六卿自若也要之成周以三公三孤待非常之徳故曰官不必备惟其人　吕氏曰明则邦国幽则阴阳幽明之所以然所谓道也经纶之用藏于无迹和调之妙间不容声何待于论论云者拟议以成其变化讲明启沃而精一之者也阴阳以气言天地以形言燮理运之者也寅亮承之者也公孤之分于此着矣然弼子一人乃格君心之任独于孤言之而公之职反不与焉何也论道经邦燮理阴阳未有不自君心者特成王尊三公之至若不敢以身烦之盖曰斯人也乃造化之友非予一人之弼也　新安陈氏曰文王时太公已为太师武王时召公已为太保是三公非自成王始立也贰公化盖贰公以大其论道经邦之化耳大道化以寅亮天地体用之谓也孔注当矣陈氏雅言曰公者无私之义孤者无朋之义太者尊无以加之辞少者位次于尊之辞此其立言之异也道与化阴阳与天地其辞若一其职实殊道者化之体化者道之用阴阳者气也天地者形也化待道而后立天地待阴阳而后立公论道孤化公燮理阴阳孤寅亮天地论道者化之本也燮理者寅亮之本也公濬其源孤导其流公正其本孤治其末公提其纲孤张其目公孤之职虽异而实同虽同而实异者如此然于三公则曰官不必备于三孤则曰弼予一人岂三公无与于格心之论而三孤可不择人以居之乎无他公孤之职比他官尤重而三公之职比他官为尤重曰官不必备者以间世之才非天下所常有不可同于他官也曰弼予一人者以致君之功虽臣职所当尽君不可累于三公也公孤轻重之分岂不于此益可见乎】
　　冢宰掌邦治统百官均四海
　　冢大宰治也天官卿治官之长【上声】是为冢宰内统百官外均四海盖天子之相【去声】也百官异职管摄使归于一是之谓统四海异宜调剂使得其平是之谓均【郑氏曰山顶曰冢　吕氏曰三公三孤天子所谓调精祲之原而无所治者也统万事而分治之则六卿之职六卿者万事之纲也冢宰管摄百官非官官而控制之自百而归六自六而归一所操至简也所调剂者非人人而称量之也大与之为大小与之为小所居至易也明乎简易之道相业无余蕴矣　复斋董氏曰周礼太宰掌建邦之六典一曰治典二曰教典三曰礼典四曰政典五曰刑典六曰事典六典太宰兼掌此言掌邦治者教礼政刑之属莫非治也新安陈氏曰冢宰虽与五卿并立而各为一卿实总统乎五卿所掌虽邦治必教礼兵刑士之并举其职而后可以治欤　陈氏雅言曰此六官之长纲在网中也冢宰与六卿虽分掌一职而其官则尊于众卿故以冢言六卿之事虽各列一职而冢宰得以兼之故以宰言此董正其官也统百官者即亮采之谓均四海者即惠畴之谓百官异职而能统之则有伦有要有纲有纪咸得其序矣四海异宜而能均之则或逺或近或多或寡咸得其正矣此训迪其职也】
　　司徒掌邦教敷五典扰兆民
　　扰驯也地官卿主国教化敷君臣父子夫妇长幼朋友五者之教以驯扰兆民之不顺者而使之顺也唐虞司徒之官固已职掌如此【陈氏大猷曰徒众也主民众故称司徒　吕氏曰扰者驯习而熟之拊摩而入之畜养而寛之之谓张氏曰扰犹扰龙之扰驯习而安之也　新安陈氏曰扰者顺其自然而导之即舜典在寛之意】
　　宗伯掌邦礼治神人和上下
　　春官卿主邦礼治天神地祗人鬼之事和上下尊卑等列春官于四时之序为长【上声】故其官谓之宗伯成周合乐于礼官谓之和者盖以乐而言也【孔氏曰春官卿治天神地祗人鬼之事及国之吉凶军宾嘉五礼礼所以辨上下定民志上下辨民志定则和矣和有乐之意耳　吕氏曰治理也坛坎昭穆之等聘享射御之节贯本末而等文质所谓礼也神人所以治上下所以和者也一失其礼则僭乱谄妄而渎乎神陵犯乖争而悖乎人上下皆失其分安得而和乎　新安陈氏曰秩宗典天地神祗人鬼之三礼此之治神人盖以神包祗即三礼也】
　　司马掌邦政统六师平邦国
　　夏官卿主戎马之事掌国征伐统御六军平治邦国平谓强不得陵弱众不得暴寡而人皆得其平也军政莫急于马故以司马名官何莫非政独戎政谓之政者用以征伐而正彼之不正王政之大者也【吕氏曰自夏命侯掌六师举政典以誓则邦政掌于司马旧矣国之大事何莫非政独戎政谓之政何也天下无事寓兵于农然后赋役百为始有所施是固政之所从出也天下有事举兵讨乱邦之存亡安危系焉其为政之大固不待论矣此戎政所以独谓之政也统六师而谓之平邦国则王者用师之本防特欲平邦国之不平者耳】
　　司寇掌邦禁诘奸慝【音忒】刑暴乱
　　秋官卿主寇贼法禁羣行攻劫曰寇诘奸慝刑强暴作乱者掌刑不曰刑而曰禁者禁于未然也吕氏曰奸慝隠而难知故谓之诘推鞫穷诘而求其情也暴乱显而易见直刑之而已【陈氏大猷曰诘而后刑刑者必诘互文也　陈氏经曰刑曰邦禁此初设刑美意禁民使不为恶而非以虐民也虞礼乐分二官周始为一虞以士兼兵周分为二帝世详于化而畧于政王世详于政而略于化世道升降之异也】
　　司空掌邦土居四民时地利
　　冬官卿主国空土以居士农工商四民顺天时以兴地利按周礼冬官则记考工之事与此不同盖本阙冬官汉儒以考工记当之也【陈氏大猷曰为治莫先于教化故冢宰之后司徒次之教化莫先于礼乐故宗伯次之教之和之而犹有不率者则大者加以甲兵小者加以刑罚不得已也故司马司寇次之暴乱去而后民得安居故以司空之居民终焉】
　　六卿分职各率其属以倡【音唱】九牧阜成兆民
　　六卿分职各率其属官以倡九州之牧自内达之于外政治明教化洽兆民之众莫不阜厚而化成也按周礼每卿六十属六卿三百六十属也吕氏曰冢宰相天子统百官则司徒以下无非冢宰所统乃均列一职而并数之为六者纲在网中也乾坤之与六子并列于八方冢宰之与五卿并列于六职也【吕氏曰冢宰列于六卿纲固在网之中而首非处身之外也六卿分职各率其属以倡九牧自内而达之外九牧各率其州之诸侯以应六卿之令自外而承乎内内倡外应周浃太和此成周治天下之体统也　新安陈氏曰成周以六卿倡九牧亦犹唐虞以揆岳统牧伯故阜成之效不减和宁泰和在唐虞成周岂非以治天下之纲纪立而体统定欤】
　　六年五服一朝又六年王乃时巡考制度于四岳诸侯各朝于方岳大明黜陟
　　五服侯甸男采卫也六年一朝会京师十二年王一巡狩时巡者犹舜之四仲巡狩也考制度者犹舜之恊时月正日同律度量衡等事也诸侯各朝方岳者犹舜之肆觐东后也大明黜陟者犹舜之黜陟幽明也疏数【音疎朔】异时繁简异制帝王之治因时损益者可见矣【吕氏曰六卿倡九牧既立为治之纲矣继以朝觐巡守之制所以振其纲也卿牧倡和固有体统然多歴年嵗非时有以振之岂无壅滞而不达乎六年一朝所以达其壅也岂无废壤而不修乎又六年王时巡至大明黜陟所以脩其废也诸侯既亲承徳意于天子天子复亲考制度于诸侯礼乐刑政斯四达而不悖矣是制也尝一见于虞书后千余年复出于此验其疏数而世之升降事之繁简兵卫之多寡用度之丰约与夫成王观会通以行其典礼者皆可得而推矣　张氏曰周礼行人之职曰侯服嵗一见其贡祀物甸服二嵗一见其贡嫔物男服三嵗一见其贡器物采服四嵗一见其贡服物卫服五嵗一见其贡材物要服六嵗一见其贡货物是六年六服各一朝也今止言五服者要服不必其来周官又云十有二年王巡狩殷国是五服已更两朝矣王氏曰每一嵗一服入见后即有五年休息又六年五服两朝然后王一巡狩也　林氏曰大明黜陟即王制所谓不敬者君削以地不孝者君黜以爵有功徳于民者加地进律是也此皆斟酌舜事行之舜五载一巡狩此十二年何也文中子曰舜一嵗而巡四岳兵卫少而徴求寡也以是观之则周时兵卫日多徴求日众故不能五年而以十二年也】
　　王曰呜呼凡我有官君子钦乃攸司慎乃出令令出惟行弗惟反以公灭私民其允怀
　　建官之体统前章既训迪之矣此则居守官职者在曰凡有官君子者合尊卑大小而同训之也反者令出不可行而壅逆之谓言敬汝所主之职谨汝所出之令令出欲其行不欲其壅逆而不行也以天下之公理灭一己之私情则令行而民莫不敬信怀服矣【陈氏经曰令未出而致谨可也既出则有行无反矣不谨于未令之先必反于既令之后何以示信乎　吕氏曰戒以审令于未出之前令出则惟行而不可反矣令之大者固出于君百司庶府自下教条于其属亦令也　王氏曰令出而反民轻上而不信令矣然必谨出令不至于反　苏氏曰此教以谨令非欲其遂非也　新安陈氏曰民之从违视公私之消长灭私者纯乎天理而私欲净尽之谓欲民之允怀非以公尽灭其私者不可允怀诚服之谓也灭字允字皆须勘破】
　　学古入官议事以制政乃不迷其尔典常作之师无以利口乱厥官蓄疑败谋怠忽荒政不学墙面莅事惟烦学古学前代之法也制裁度也迷错缪也典常当代之法也周家典常皆文武周公之所讲画至精至备凡莅官者谨师之而已不可喋喋利口更改而纷乱之也积疑不决必败其谋怠惰忽畧必荒其政人而不学其犹正墙面而立必无所见而举错烦扰也苏氏曰郑子产铸刑书晋叔向讥之曰昔先王议事以制不为刑辟其言盖取诸此先王人法并任而任人为多故律设大法而已其轻重之详则付之人临事而议以制其出入故刑简而政清自唐以前治罪科条止于今律令而已人之所犯日变无穷而律令有限以有限治无穷不闻有所阙岂非人法兼行吏犹得临事而议乎今律令之外科条数万而不足于用有司请立新法者日益不已呜呼任法之一至于此哉【王氏炎曰议事以古义裁之故曰以制　吕氏曰议事断之以制制即前日所学之成法也　陈氏大猷曰事有施于古而不宜于今施于今而不合于古者皆非典常典常者理之通古今常行而不可易者也尔当以之为师法　吕氏曰有疑则辨可否立决蓄而不辨一前一却谋所以不成也怠失之不及忽失之过荒其政均也既歴数莅官之疾复勉以学之不可已学者应事以理虽万变而不穷不学者应事以才不通于理触事面墙始犹以才力营之事渐多则不胜其烦矣　新安陈氏曰成王训官以学勉之以不学戒之学古而后入官则谋事必能以古制栽酌之而政不迷矣然世亦有好古而至于好异者如王荆公是已故又欲其以典常之理为师也不学则于理不明惟见其烦扰而已学不学之得失相去如此成王此言真万世有官君子之龟鉴也　陈氏雅言曰前代之法者尧舜禹汤之所垂训其法固善然有宜于古而不宜于今者故学之于入官之先而议之于制事之际则事得其宜而无或有迷谬矣当代之法者文武周公之所讲画其法亦善是皆宜于今而不戾于古者故为典常而不可易尔当谨师而不可乱则事皆有所守而不至或径改矣为政之道二者兼尽岂复有余蕴乎】
　　戒尔卿士功崇惟志业广惟勤惟克果断乃罔后艰此下申戒卿士也王氏曰功以智崇业以仁广断以勇克此三者天下之达道也吕氏曰功者业之成也业者功之积也崇其功者存乎志广其业者存乎勤勤由志而生志待勤而遂虽有二者当几而不能果断则志与勤虚用而终蹈后艰矣【陈氏大猷曰事之所成为功职之所务为业如士业于学学问思辨皆学业至于道允徳备则学之功成矣农业于田播耨耘耔皆农业至收获有秋则农功成矣功之高卑由立志之高下欲功之高立志固贵乎高然必勤以广业则职业日勉日高其基立而其成高也否则事业以怠惰而狭小如筑台然安有基狭而台高者虽有此志终不遂矣林氏曰猛虎之犹豫不若蠭虿之致螫贲育之狐疑不若童子之必至所以贵于果断也志非果断则不立勤非果断则易倦　新安陈氏曰功崇至后艰四句乃申言上文蓄疑败谋怠忽荒政之意而加警防耳功崇惟志业广惟勤怠忽荒政之反也惟克果断乃罔后艰蓄疑败谋之反也　陈氏雅言曰功以志崇柔懦而无志则功无自而崇矣业以勤广若怠惰而不勤则业无自而广矣然所以崇功广业之道又在于当几而能果断然后无后艰之患矣】
　　位不期骄禄不期侈恭俭惟徳无载尔伪作徳心逸日休作伪心劳日拙
　　贵不与骄期而骄自至禄不与侈期而侈自至故居是位当知所以恭飨是禄当知所以俭然恭俭岂可以声音笑貌为哉当有实得于己不可从事于伪作徳则中外惟一故心逸而日休休焉作伪则揜【音掩】防不暇故心劳而日着其拙矣或曰期待也位所以崇徳非期于为骄禄所以报功非期于为侈亦通【吕氏曰天下之至逸而无忧者莫如徳天下之至劳而无益者莫如伪　陈氏经曰制骄莫如恭制侈莫如俭实有得于恭俭则为徳以声音笑貌为之则伪矣恭俭出于徳者逸而休恭俭出于伪者劳而拙】
　　居宠思危罔不惟畏弗畏入畏
　　居宠盛则思危辱当无所不致其祗畏苟不知祗畏则入于可畏之中矣后之患失者与思危相似然思危者以宠利为忧患失者以宠利为乐所存大不同也【新安陈氏曰居宠之宠即指禄位言利禄与危辱为隣甚可畏也思其危则畏惧不暇何敢骄侈乎】
　　推贤让能庶官乃和不和政厖【音芒】举能其官惟尔之能称匪其人惟尔不任
　　贤有徳者也能有才者也王氏曰道二义利而已推贤让能所以为义大臣出于义则莫不出于义此庶官所以不争而和蔽贤害能所以为利大臣出于利则莫不出于利此庶官所以争而不和庶官不和则政必杂乱而不理矣称亦举也所举之人能修其官是亦尔之所能举非其人是亦尔不胜任古者大臣以人事君其责如此【陈氏经曰人能推让乐善故也不能推让忌嫉故也九官相让众贤和朝范宣子让其下皆让安有不和者我忌嫉人人必忌嫉我交相忌嫉何有于和　董氏鼎曰因所称举之贤否益足以见我之贤否则推人之贤乃我之贤也让人之能乃我之能也为人臣者以是观之必无妬贤嫉能之事贤者有所劝而不肖者亦可以自警矣　新安陈氏曰以上成王尽一以教戒卿士言言精当脱佶屈聱牙而得此犹刍豢之悦口云】
　　王曰呜呼三事暨大夫敬尔有官乱尔有政以佑乃辟永康兆民万邦惟无斁【音亦】
　　三事即立政三事也乱治也篇终叹息上自三事下至大夫而申戒勅之也其不及公孤者公孤徳尊位隆非有待于戒勅也【吕氏曰训戒既终复提要总告之各敬尔官以治尔政即前所谓钦乃攸司也统而言之惟在于辅君以永安民耳陈氏大猷曰前言阜成兆民指当时言此言永康兆民期于永久也　董氏鼎曰唐虞建官庶政和万国宁我周建官庶政之和亦若是则我周万邦之宁者其有厌斁乎此成王归于宗周不暇他及而汲汲于董正治官以国家纪纲所系根本所关至不轻也陈氏雅言曰成王训迪厥官之末发为嗟叹之辞呼三事大夫而告之盖总上文六卿百执事之人而】
　　【申戒勅之也盖谓尔之所有官也不可以不敬尔之所有政也不可以不治敬则无怠忽慢易之失治则无瘝旷废弛之忧则为能佑乃之辟以永康兆民矣盖天下之民其数有兆饥者欲食寒者欲衣劳困者欲求休息而永康者尤未易也所以任永康之责者在于君所以分永康之任者在于臣官虽有不同政虽有或异然所以佐佑乃辟永康兆民者则无或殊也兆民之众而果能使之永底于康则万邦之广亲附爱戴者岂复有厌斁之心乎此以安民无穷之效期之也成王于此期之至训之切而叹之深兹善于命官者欤】
　　君陈
　　君陈臣名唐孔氏曰周公迁殷顽民于下都周公亲自监之周公既没成王命君陈代周公此其策命之词史録其书以君陈名篇今文无古文有【夏氏曰必封国为君故称君　李氏曰亦犹君奭君牙称君贵之也　郑氏注中庸云君陈周公子　葵初王氏曰观篇中尔尚式时周公之猷训与毕命今予祗命公以周公之事语意畧同不见君陈为周公之子使是其子则当如微子之命云殷王元子乃祖成汤康诰云朕其弟酒诰云乃穆考文王蔡仲之命云率乃祖文王之彞训无若尔考之违玉命此书中命体大抵然也今不曰尔考周公而但与毕命同称周公若言他人耳周公以王叔父有大勲劳于天下安有命其子以继父职独无一语及父子相继以宠之乎　吕氏曰此篇戒勅之词与毕命轻重不类见君陈盖新进者也　李氏舜臣曰周公化商民已无不尽继其后者不必创为新政以骇之惟一循周公轨辙可也故王命君陈三举周公之训无忿嫉无求备有忍从容则东郊之民耳目不骇常如周公之在其左右安静帖息可尊上也此命君陈之大指也宜康王曰惟君陈克和厥中】
　　王若曰君陈惟尔令徳孝恭惟孝友于兄弟克施有政命汝尹兹东郊敬哉
　　言君陈有令徳事亲孝事上恭惟其孝友于家是以能有政于邦孔子曰居家理故治可移于官陈氏曰天子之国五十里为近郊自王城言之则下都乃东郊之地故君陈毕命皆指下都为东郊【吕氏曰令徳即孝恭也令者所以形容孝恭之粹美孝恭者所以指其徳之实也　西山真氏曰惟孝者必反不友于兄弟则戚其亲之心非孝矣诗曰兄弟既翕和乐且湛子曰父母其顺矣乎必兄弟和而后父母顺友之关于孝盖如此　陈氏曰商民难化由于民彝泯乱王属之孝友之君陈所以正其本又曰王化顽民不求威猛刚克之臣而属之孝恭孝友之君陈仁哉　新安陈氏曰治洛化商民为重故君陈毕命皆曰尹兹东郊保厘东郊其任一也孝恭之恭其徳性本敬也敬哉之敬勉其加敬也】
　　昔周公师保万民民怀其徳往慎乃司兹率厥常懋昭周公之训惟民其乂
　　周公之在东郊有师之尊有保之亲师教之保安之民怀其徳君陈之往但当谨其所司率循其常勉明周公之旧训则民其治矣盖周公既殁民方思慕周公之训君陈能发明而光大之固宜其翕然听顺也【吕氏曰民深怀周公之徳苟君陈一事少异于公之初一法少变于公之旧则观听疑骇民不可得而治矣　新安陈氏曰化商之要莫大于法周公尔今所司即周公之旧所司也周公之训即公旧日所以师保万民者也继公所司之职以化公所化之民岂可少异于公之训乎曰慎曰懋上文所谓敬哉者莫大于是　陈氏雅言曰迁殷顽民于洛周公实师保之谓之师则所以教之者至矣谓之保则所以养之者至矣周公教养斯民之至故民怀慕周公之徳今周公往矣命君陈往继周公之任尹正东郊之民所居之职前日周公之职也所理之民前日周公之民也继周公之职治周公之民其道岂在他求哉亦惟率循其常法勉明周公之训而已盖周公旧训即所谓常法也周公既没民之思慕惟在于周公君陈为治政之取法者亦惟在于周公我既能以周公之道待彼彼亦安得不以周公之道待我哉此民怀其徳与惟民其乂虽有叙已往期方来之不同然其为效则一而已】
　　我闻曰至治馨香感于神明黍稷非馨明徳惟馨尔尚式时周公之猷训惟日孜孜无敢逸豫
　　吕氏曰成王既勉君陈昭周公之训复举周公精微之训以告之至治馨香以下四语所谓周公之训也既言此而揭之以尔尚式时周公之猷训则是四言为周公之训明矣物之精华固无二体然形质止而气臭升止者有方升者无间【去声】则馨香者精华之上升者也至治之极馨香发闻感格神明不疾而速凡昭荐黍稷之苾芬是岂黍稷之馨哉所以苾芬者实明徳之馨也至治举其成明徳循其本非有二馨香也周公之训固为精微而举以告君陈尤当【去声】其可自殷顽民言之欲其感格非可刑驱而势迫所谓洞达无间者盖当深省【悉井反】也自周公法度言之典章虽具苟无前人之徳则索【昔各反】然萎苶【乃结反】徒为陈迹也故勉之以用是猷训惟日孜孜无敢逸豫焉是训也至精至微非日新不已深致敬笃之功孰能与【去声】于斯【陈氏大猷曰治本无馨香然善治之极则曰至治馨香协气休闻之所发越犹馨香之旁达而可爱也恶政之极则曰刑发闻惟腥丑声秽徳之彰闻犹腥臭之旁达而可恶也故善誉谓之流芳恶声谓之遗臭神聪明不可欺故曰神明　林氏曰徳之昭明发为至治至治之馨香即明徳之馨香合而为一者也使但黍稷之苾芬可以为馨香则随之粢盛丰备虞之享祀丰洁亦可以感神明矣王意谓徳之馨香尚能感神岂不能感化商民哉式时猷训孜孜无逸豫上文所谓懋昭周公之训者即此是也陈氏经曰至治之馨香非以黍稷以明徳也有其徳有其物则假物以荐徳之馨非专在物也有其物】
　　【无其徳则物徒物耳论馨香之效至于感神明极所以馨香之本又根诸明徳有是徳则有是治有是治则有是馨香有是馨香则有是感应　董氏鼎曰益赞禹曰惟徳动天至諴感神周公化商之训曰明徳惟馨感于神明幽逺难通莫天与神若犹可以徳感动况苖民商民乎周公与益之言其意一也　陈氏雅言曰周公之训惟在于明徳法公之训惟在于笃敬能明其徳则治无不至能笃于敬则徳无不明明徳者致治之本笃敬者明徳之功至治之极虽神明之难感者犹且感之况殷之顽民乎即所谓懋昭周公之训惟民其乂者也】
　　凡人未见圣若不克见既见圣亦不克由圣尔其戒哉尔惟风下民惟草
　　未见圣如不能得见既见圣亦不能由圣人情皆然君陈亲见周公故特甲戒以此君子之徳风也小人之徳草也草上之风必偃君陈克由周公之训则商民亦由君陈之训矣【陈氏大猷曰戒哉戒其勿如凡人也　董氏鼎曰秉彞好徳谁无是心故未见圣若不克见者凡人皆然而志气昏惰不能自彊者又多见圣而亦不克由圣也孔门弟子朝夕游从尚有非不悦子之道力不足也之叹况他人乎然学者不得为圣人特一身之病耳君陈继周公之后抚周公之民而不能用周公之化殷顽苟有不服岂不大为国家之病乎又尔所当戒也风之动物也妙于无迹草之从风也亦不知其然而然所谓神而化之使民宜之者诚在君陈自求之周公而已　陈氏雅言曰凡人之情未见圣则惟恐不能见圣者秉彞好徳之良心也既见圣则又不能由圣者气禀物欲之所蔽也君陈亲见周公之圣往继周公之任其可不以常人徒然慕圣人之情为戒哉君子之徳风也小人之徳草也此喻夫徳化之速犹易所谓神而化之者君陈能式时周公之训不至如常人之不克由圣则民将待周公者待我风行草偃之速有不足以喻其从化之易矣此申言上文懋昭周公之训惟民其乂之意而反其辞以戒之喻其效以勉之】
　　图厥政莫或不艰有废有兴出入自尔师虞庶言同则绎
　　师众虞度【达各反】也言图谋其政无小无大莫或不致其难有所当废有所当兴必出入反覆与众共虞度之众论既同则又防【音抽】绎而深思之而后行也盖出入自尔师虞者所以合乎人之同庶言同则绎者所以断【都玩反】于己之独孟子曰国人皆曰贤然后察之国人皆曰可杀然后察之庶言同则绎之谓也【陈氏大猷曰周公之训所不可易至于政则谨始和中由俗而革或当废或当兴必出谋之国人入谋之左右　吕氏曰废兴者非更革周公之法盖政事举棤之间斟酌权量以求其当而已　陈氏雅言曰事有当废事有当兴即所图谋之政也虞之于人绎之于己即能致其艰者矣】
　　尔有嘉谋嘉猷则入告尔后于内尔乃顺之于外曰斯谋斯猷惟我后之徳呜呼臣人咸若时惟良显哉言切于事谓之谋言合于道谓之猷道与事非二也各举其甚者言之良以徳言显以名言或曰成王举君陈前日已陈之善而叹息以美之也　葛氏曰成王殆失斯言矣欲其臣善则称君人臣之细行也然君既有是心至于有过则将使谁执哉禹闻善言则拜汤改过不吝端不为此言矣呜呼此其所以为成王欤【陈氏大猷曰臣人犹言人臣　王氏炎曰良言其善显言其善之昭著也　吕氏曰此王举君陈前日之善也君陈平昔谋猷入告及既施行则澹然不有前日尚忘己之善而皆归之于君今日岂忘人之善而欲出于己乎　西山真氏曰善则称君含美从王此义乃人臣自处者所当知若君以是语其臣则不可也汉高祖称季斯善则称君而王卫尉深非之衞尉之名不着然其言足为万世法吕氏説亦回防之辞耳　新安陈氏曰此承上文谓谋于众审于己而有嘉谋猷则入告尔后于内尔乃顺之于外曰斯谋斯猷惟我后之徳呜呼臣人咸若时惟良显哉非特善则称君之义当然以善言上闻而君不我违使得行之于外非有徳之君不能若此此乃人臣宣上徳意以明示于众也成王非欲臣之誉已盖欲君陈审谋猷以见之设施庶几君蒙其归美而臣遂其良显耳又按成王此言前此圣帝明王未有是也葛真之疑亦未为过盖恐启导谀之渐也】
　　王曰君陈尔惟周公丕训无依势作威无倚法以削寛而有制从【七恭反】容以和
　　此篇言周公训者三曰懋昭曰式时至此则周公之丕训欲其益张而大之也君陈何至依势以为威倚法以侵削者然势我所有也法我所用也喜怒予夺毫发不于人而于己是私意也非公理也安能不作威以削乎君陈之世当寛和之时也然寛不可一于寛必寛而有其制和不可一于和必从容以和之而后可以和厥中也【吕氏曰周公之训大矣犹欲之者继前人之政苟止以持循因袭为心其所成必降前人数等惟旧然开拓期以光大前业然后仅能不替盖造始之于继成其力量不同也和中之时大体固当寛苟无制则流荡放肆安能从容以和乎驯扰调娱于品制之中游息化养于范围之内斯其所以和也又曰寛而有制从容以和此最难常人欲为防闲则多失之迫切无和气此虽寛而有制虽有制而能和　孔氏曰无倚法制以行刻削之政　夏氏曰上文言周公之训不可不遵然未言今日治商民当如何故此及之无依势至以和此言商民不犯法者待之当如此其下则言不幸入于法者待之当如此奸宄败乱又非此比故三细不宥　陈氏雅言曰成王于此非以周公之训为未盖持循继守之道非奋迅作兴其力则必今日之治有未至而视前日之成为有歉故以周公丕训为言势我所有不可依之以至于作威法我所用不可倚之以至于以削苟毫髪之不得平即为非所当用此戒之以所当虑之事也寛固得众然不可失于纵而必行之有制和固为贵然不可失于流而必出于从容苟毫发之或过于中即为陷于一偏此勉之以所当为之则也上文告以废兴恐君陈易于变易故此复戒之以周公丕训君陈之政以寛和为主故下文皆反覆言寛和之意作威以削此寛和之反也】
　　殷民在辟予曰辟尔惟勿辟予曰宥尔惟勿宥惟厥中【辟字并音僻】
　　上章成王虑君陈之徇已此则虑君陈之徇君也言殷民之在刑辟者不可徇君以为生杀惟当审其轻重之中也【陈氏经曰君之喜怒无常情法之轻重有常理不徇君而徇理之中可也君言苟是从君可也非从君乃从理也君言苟未是则从理可也从理乃所以从君也】
　　有弗若于汝政弗化于汝训辟以止辟乃辟
　　其有不顺于汝之政不化于汝之训刑之可也然刑期无刑刑而可以止刑者乃刑之此终上章之辟
　　狃【女九反】于奸宄【音举】败常乱俗三细不宥
　　狃习也常典常也俗风俗也狃于奸宄与夫【音扶】毁败典常坏乱风俗人犯此三者虽小罪亦不可宥以其所关者大也此终上章之宥
　　尔无忿疾于顽无求备于一夫
　　无忿疾人之所未化无求备人之所不能【陈氏曰顽不率教者不可忿疾之率教者则当奬拔之然不可以求备下文分言之必有忍至徳乃大即无忿疾于顽之意简厥脩至率其或不良即无求备之意】
　　必有忍其乃有济有容徳乃大
　　孔子曰小不忍则乱大谋必有所忍而后能有所济然此犹有坚制力蓄之意若裕寛绰恢恢乎有余地者斯乃徳之大也忍言事容言徳各以深浅言也【林氏曰忍者勉强而行人与已犹二容者自然而然人已浑乎为一矣自有忍而充于有容则忍之迹泯而广大之徳成矣又曰句践于吴太王于狄忍也使其不忍则趣亡矣其何以济汤之于葛文王于昆夷容也包之度内若天地然孰得而测度之非徳之大而何　侯氏曰无忿疾于顽有忍者也无求备于一夫有容者也　陈氏传良曰习忍可以得济】
　　简厥脩亦简其或不脩进厥良以率其或不良
　　王氏曰脩谓其职业良谓其行【胡孟反下同】义职业有脩与不脩当简而别【必列反】之则人劝功进行义之良者以率其不良则人励行【林氏曰殷民虽染纣之恶然亦已薰陶于周公之训故有脩者亦有不脩者有良者亦有不艮者以其或已化或未化故也　陈氏大猷曰脩者方脩于善良者已进于善　夏氏曰脩者简别之不使与不修者混不修者亦简别之不使与修者杂既简别之如此然后于中选其能自修而至于为良善者进用之则不良者知所愧慕亦必修饰而至于良善是进其良所以率其不良者也　新安陈氏曰修不修皆可简别故不修者亦以简言惟良者可进用故不良者以率言此其立言所以不同也】
　　惟民生厚因物有迁违上所命从厥攸好尔克敬典在徳时乃罔不变允升于大猷惟予一人膺受多福其尔之休终有辞于永世
　　言斯民之生其性本厚而所以浇【坚尧反】薄者以诱于习俗而为物所迁耳然厚者既可迁而薄则薄者岂不可反而厚乎反薄归厚特非声音笑貌之所能为尔民之于上固不从其令而从其好大学言其所令反其所好则民不从亦此意也敬典者敬其君臣父子兄弟夫妇朋友之常道也在徳者得其典常之道而着之于身也盖知敬典而不知在徳则典与我犹二也惟敬典而在徳焉则所敬之典无非实有诸己实之感人捷于桴鼔所以时乃罔不变而信升于大猷也如是则君受其福臣成其美而有令名于永世矣【孔氏曰民不从所令而从所好在上者不可不慎所好　夏氏曰向之厚者虽化而为薄而其本厚者未尝不存尔能敬典在徳以化之民无不变薄为厚而跻于大道者　吕氏曰化之博福之厚名之长所以致之不出于敬典在徳而已东郊之命君陈始以令徳孝恭得之成王终以敬典在徳勉之取之以实期之以实始终一实也　张氏曰观康诰所言商民父子兄弟之伦如此风俗之薄可知君陈欲药其病惟敬典在徳而已人君不言福风俗淳厚偕之大道此人君之福也　郑氏景望曰时乃罔不变允升于大猷成王自谓膺受多福道洽政治泽润生民康王亦自谓膺受多福成康言福皆以商民之化为説然其民俗趋化非人君受福之实乎天保报上受福之诗也其诗曰羣黎百姓徧为尔徳诗之意即成康之意　陈氏经曰民变其旧俗而后进于大道允升大猷则化顽成仁反薄归厚矣　新安陈氏曰敬典在徳是能谨其所好时罔不变是即从厥攸好也商民未化原于昧天叙之典惟敬天叙之典可以化之敬典在徳以化民惟令徳孝友之君陈能之君陈厚于天叙之典久矣成王即其所素履以勉之也其成和中之化也亦宜盖徳者化商民之本敬者又以徳化商民之本始曰命汝尹兹东郊敬哉终曰尔克敬典在徳始终一敬而徳有诸已矣徳有诸己而商民可化矣一篇纲颌中之纲领舍敬吾何以观之哉陈氏雅言曰民生厚即升于大猷可知盖所谓猷者其本厚之理也违命从好即乃罔不变而可见盖所以变其从好之实也民之厚虽迁而薄而其厚者亦未尝不存己之典能敬而有得而其所得者又即其本厚且敬典在徳则上之好无不谨矣升于大猷则下之典无不谨矣以康诰观之殷民之病在于不能敬典故必求敬典之人而道之莫令徳孝友之君陈若也成王此言盖因其素履者勉之】
　　顾命
　　顾还视也成王将崩命羣臣立康王史序其事为篇谓之顾命者郑云回首曰顾临死回顾而发命也今文古文皆有　吕氏曰成王经三监【平声】之变王室几【平声】摇故此正其终始特详焉顾命成王所以正其终康王之诰康王所以正其始【吕氏曰天子天下之共主也成王力疾临庙朝而命之二公受遗率诸侯而辅之所以公天位而严大寳也世称汉武帝拔霍光于宿卫托以幼孤为知人抑不知所谓大臣者非可寄安危属存亡者不在此选如周召内为师保外统诸侯君存则辅政君殁则托孤所谓受遗盖其一职也武帝垂殁始拔一人付之平时大臣果安用乎无具甚矣　陈氏经曰死生夜旦也人道之常始终之义也非学问之深不足以语此成王自幼得周召二公养成其徳缉熙其学至于临死生始终之变卓然不乱观此书当与曽子易篑春秋书公薨于路寝参看又书载顾命独成王有焉盖自艰难变故中得之王当幼冲遭四国之难事亦殆矣经一变长一智顾命之重成王亦折肱而知医欤又曰后世之主以死为讳继成之际鲜有能正其终始者唐顺宗嗣子已壮一旦病不能言不能召宰相托孤使宦寺得拟议所立非因卫次公等草诏得入抗议立广陵王事亦危矣可不监哉】
　　惟四月哉生魄王不怿
　　始生魄十六日王有疾故不悦怿【皇极经世书成王在位三十七年起丙戌尽壬戌　临川吴氏曰惟四月成王崩年之四月也不怿疾甚也天子之疾曰不怿曰不豫崩曰登遐曰晏驾皆臣子不忍斥言之也】
　　甲子王乃洮颒【音桃悔】水相【去声】被冕服凭玉几
　　王发大命临羣臣必齐戒沐浴今疾病危殆故但洮盥颒面扶相者被以衮冕凭玉几以发命【唐孔氏曰汉律厯志成王即位三十年四月庚戌朔十五日甲子哉生魄即引此顾命之文此刘歆説也孔以为十六日则不与歆同矣下云弥留则疾已多日甲子是发命之日耳　夏氏曰汉志言哉生魄即甲子日恐不然武成言一月壬辰旁死魄越翼日癸巳今此哉生魄上无日辰故甲子不可考其为何日也　吕氏曰甲子去崩才一日耳犹盥洗以致絜冕服以致严顾托之言渊奥精明盖临众之敬不以困惫废素定之理虽垂殁固炯如也惟善治气者能歴疾病而不惰善养心者能临死亡而不昏岂一朝一夕之积哉　陈氏曰加朝服拖绅孔子疾不敢以亵服见君也此即成王不敢以亵服临臣也　临川吴氏曰洮盥手也颒沃面也水以水洮颒之也发大命临羣臣必齐戒沐浴今疾病故但洮颒也相相礼者被冕服以衮冕服被王身也几所凭以为安玉几以王饰几也凡大朝觐王位设黼扆前设左右玉几】
　　乃同召太保奭芮伯彤伯毕公卫侯毛公师氏虎臣百尹御事【召直笑反芮如税反】
　　同召六卿下至御治事者太保芮伯彤伯毕公卫侯毛公六卿也冢宰第一召公领之司徒第二芮伯为之宗伯第三彤伯为之司马第四毕公领之司寇第五卫侯为之司空第六毛公领之太保毕毛三公兼也芮彤毕卫毛皆国名入为天子公卿师氏大夫官虎臣虎贲氏百尹百官之长【上声】及诸御治事者平时则召六卿使率其属此则将发顾命自六卿至御事同以王命召也【朱子曰顾命排得三公三孤六卿齐整如曰太保奭芮伯彤伯毕公卫侯毛公召公与毕公毛公是三公芮伯彤伯衞侯是三孤太保是冢宰芮伯是司徒衞侯是康叔为司寇所以康诰中多説刑三公只是以道义传保王音无职事官属却下行六卿事汉时太傅亦无官属唐孔氏曰高官兼摄下司者汉世以来谓之领故召毕毛言领王肃云彤姒姓之国其余五国姬姓毕毛文王庶子　林氏曰后世人君将托后嗣独引亲信入受遗诏谓之顾命之臣汉唐末国嗣多立于戚宦或有夜半禁中出片纸以某人为嗣羣臣拱手莫敢违虽有嫡嗣不能属于大臣仓卒之际废立纷然顾命之书诚万世之法】
　　王曰呜呼疾大渐惟几【平声】病日臻既弥留恐不获誓言嗣兹予审训命汝
　　此下成王之顾命也自叹其疾大进惟危殆病日至既弥甚而流连恐遂死不得誓言以嗣续我志此我所以详审发训命汝统言曰疾甚言曰病【夏氏曰恐其既死则不得出誓以言嗣续之事】
　　昔君文王武王宣重光奠丽陈教则肄肄不违用克达殷集大命
　　武犹文谓之重光犹舜如尧谓之重华也奠定丽依也言文武宣布重明之徳定民所依陈列教条则民皆服习而不违天下化之用能达于殷邦而集大命于周也【问奠丽陈教则肄丽字据孔氏音力驰反施也诸家多作附丽之丽谓土著也奠丽谓养之陈教谓教之未知其説如何某窃谓从孔氏説亦自平直奠丽者谓定其所施之号令也陈教则陈其所以教之之道也肄或训劳或训习愚意谓从习为长未敢自决朱子曰前篇有以丽训刑者肄当训习苏氏曰奠定民所丽着定民居也　陈氏雅言曰宣重光言先王相继而能明其徳也奠丽至不违言】
　　【能尽教养之政而化服民心也用克至大命言能推教养之效以大受天命也成王意谓昔者文武相继为君皆有大徳故有重光之宣着此圣徳之盛无不同也惟徳之盛者无不同故其政之善者无或异言大养民之政则凡一世縁此文王奠民之所丽也武王之奠丽亦无异于文王观其散财发粟则其初盖可知矣言其教民之道则明徳慎罚此文王已陈之教条也武王之陈教亦无异于文王观其惇信明义则其初又可知矣是以斯民至于服习不违者武王之民无异于文王之民由是自友邦之修治以至于西土之怙冒自东征之抚绥以至于蛮貊之率俾教养之效无逺不及谓之用克达殷者信矣有商之季而不能尽教养之道则天命之集非文武而谁欤于以见文武之徳为善政之本以善政为化服民心之本以化服民心为大受天命之本成王此言可谓深知文武有天下之故也】
　　在后之侗【音通】敬迓天威嗣守文武大训无敢昏逾侗愚也成王自称言其敬迎上天威命而不敢少忽嗣守文武大训而无敢昏逾天威天命也大训述天命者也于天言天威于文武言大训非有二也
　　今天降疾殆弗兴弗悟尔尚明时朕言用敬保元子钊【音昭】济于艰难
　　钊康王名成王言今天降疾我身殆将必死弗兴弗悟尔庶几明是我言用敬保元子钊大济于艰难曰元子者正其统也【夏氏曰王业以艰难而成成王今既死则艰难之业将责之康王矣临川呉氏曰弗兴弗能起弗悟不苏醒明是朕言者不昧我所命而遵用之也宗社之重基业之大付】
　　【之一人可谓艰难言当敬保防康王大渡脱艰难也】
　　柔逺能迩安劝小大庶邦
　　怀来驯扰安宁劝导皆君道所当尽者合逺迩小大而言又以见君徳所施公平周溥而不可有所偏滞也
　　思夫人自乱于威仪尔无以钊冒贡于非几
  </div>
  <div class="pagination">
   <a href="书经大全_page25.html">
    上一页
   </a>
   <span>
    ...
   </span>
   <a href="书经大全_page21.html">
    21
   </a>
   <a href="书经大全_page22.html">
    22
   </a>
   <a href="书经大全_page23.html">
    23
   </a>
   <a href="书经大全_page24.html">
    24
   </a>
   <a href="书经大全_page25.html">
    25
   </a>
   <span class="current-page">
    26
   </span>
   <a href="书经大全_page27.html">
    27
   </a>
   <a href="书经大全_page28.html">
    28
   </a>
   <a href="书经大全_page29.html">
    29
   </a>
   <a href="书经大全_page27.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
