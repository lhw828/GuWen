<!DOCTYPE html>
<html>
 <head>
  <meta charset="utf-8"/>
  <title>
   尚书全解 - 第 10 页/共 18 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   尚书全解 - 第 10 页/共 18 页
  </h1>
  <div class="content">
   易曰天地革而四时成汤武革命顺乎天而应乎人盖改易正朔之日实肈于汤武之世由其以征伐而得天下故变易前代之正朔以示革命而且与天下更始也夏以建寅为正则以建寅之月为正月建卯为二月以至建子为十一月建丑为十二月至商革夏政以建丑为正则以建丑之月为正月建寅为二月至于建亥为十一月建子为十二月周革商政以建子为正则以建子之月为正月建丑为二月以至建戌为十一月建亥为十二月由正月之名既易则十二月之名亦从而易矣惟元祀者太甲即位之元年也十有二月者商之十二月乃夏之十一月盖建子之月也案下篇曰惟三祀十有二月朔伊尹以冕服奉嗣王归于亳太甲以三年十有二月朔方释丧而服冕服则仲壬之崩当在元年十有一月故得至于三年十有二月为二十五月而即吉也此犹是仲壬之末年也而乃称太甲之元年者盖殷之制惟以即位之年称元年不待逾年也若周之制则逾年乃得称之故有一年不二君之説盖其歴代之制度不同不可以一概论也苏氏徒见春秋之所载天子诸侯皆以逾年然后称元故以此为例谓经曰惟元祀至祗见厥祖者盖太甲立之明年正月也正月而谓之十二月何也殷之正月则夏之十二月也殷虽以建丑为正犹以夏正数月亦犹周公作豳诗于成王之世而云七月流火九月授衣皆夏正也史记秦始皇三十一年十二月更名腊曰嘉平夫腊必建丑之月也秦以十月为正则腊当用三月而云十二月以是知古者虽改正朔犹以夏正而数月也此説盖不然夫谓之改正朔则是已改其正月岂余月不改者哉在周之时其论隂阳寒暑之节序容或有夏时为言者如七月之诗与夫四月惟夏六月徂暑之类是也至于史官记载其当时之事则未有不以其当时所用之正朔而数月者春秋书王正月则周之正月也其他月名则皆以周正数之非复由夏之旧以春秋观之则商之正朔盖可知矣秦以十二月更名腊曰嘉平盖是汉武帝太初元年既改用夏正史官追正其月名耳在秦史则必以三月书之矣今汉书自髙祖之年以后至于武帝太初元年以前歳首皆书冬十月此皆史官以夏正追正其月名矣其未改夏正也则必以冬十月为正月矣以是知苏氏之説若有可信实不然也汉孔氏既谓汤没而太甲立前是太甲即位之初实居汤之丧也故于此则曰汤崩逾月太甲即位奠殡而告此説考之于礼而不合夫古者丧在殡其祭皆名为奠及既葬也虞祔卒哭始谓之祭盖于是始以鬼神而事之也故祭以有主有尸而奠以陈器而已祠而谓之奠无是理也抑又有所不然者使太甲果是居汤之丧则其宅忧也必在汤之殡宫矣既有汤之殡宫其所以从事于丧礼者有小殡之奠有大殡之奠有朔奠有朝奠有夕奠有荐新之奠未尝不在于汤之殡宫也岂至此而后祗见厥祖邪以是知汉孔氏之言徒泥经文而于礼有所不合不足以为据也盖以经文考之太甲居仲壬之丧于内既逾月矣伊尹于是祭于成汤之庙奉嗣王祗见厥祖盖将明言烈祖之成徳以训之使之知成汤付托之重一羣后而与诸侯正始此盖礼之变而以义起之也康王既受顾命麻冕以朝诸侯于应门之内亦礼之变也此二者若不许以一时之权而以礼疑之则太甲不当越绋以祭于成汤之庙而康王亦不当释丧服服麻冕也侯甸羣后咸在者诸侯皆从太甲在成汤之庙也子和曰侯甸于五服为尤近故皆在当是时诸侯之逺者未必能至义或然也盖天子七月而葬同轨毕至此方逾月则诸侯之逺者容或有所未至也薛氏曰百官緫已以听冢宰者王宅忧不言摄国事者冢宰而已故百官总已惟冢宰之是听也冢宰以典则佐王治邦国都鄙官府以其徳义信服于百僚至是有变乃摄国事而下不惑也汉自吕太后专制而是礼丧矣此言得之
　　伊尹乃明言烈祖之成徳以训于王曰呜呼古有夏先后方懋厥徳罔有天灾山川鬼神亦莫不寕暨鸟兽鱼鼈咸若
　　伊尹既奉太甲以见成汤之庙矣于是明言其功徳之祖成汤所以艰难创业垂统之徳以训告之其言即下文所陈是也呜呼者叹辞也言夏之子孙弗率其祖宗之徳以至于灭亡故嗟叹而言之以致其告戒之意诗曰殷鍳不逺在夏后之世言商之所宜鍳者莫近于夏故首以夏之灭亡而告之也古有夏先后者言自桀以前上至于啓凡继禹而有天下者皆是也亦犹周公每言商之先后则曰自成汤至于帝乙也盖言夏之先后圣贤相继以有天下方且勉行其徳兢兢业业不敢自宁上合于天故无有天灾也至于山川鬼神亦皆安居以及鸟兽鱼鳖之微亦各遂其性此其所谓罔有天灾也夫人君之徳苟不能上合于天而天降之灾焉则山川鬼神将不安其居为妖为厉鸟兽鱼鳖之不顺其性而将为怪为孽矣刘向曰和气致祥乖气致异祥多者其国安异众者其国危天地之常经古今之通义也山川鬼神亦莫不宁暨鸟兽鱼鼈咸若则可以谓和气致祥矣此夏之所以安也
　　于其子孙弗率皇天降灾假手于我有命造攻自鸣条朕哉自亳
　　此遂言桀不率先祖之徳业皇天于是降灾以彰厥罪故山川鬼神不安其居而或崩或竭或出而为响鸟兽鱼鼈不顺其性而其变异百怪如春秋经之所书与夫洪范五行传之所载是所谓乖气致异也变异形于下则是天意怒于上矣故虽承其祖宗奕世积累之业而卒于为天所弃也天之所弃必假手于人以诛之桀既得罪于天必假手于我商有天命之成汤使之伐夏救民以为天吏也造攻自鸣条朕哉自亳者汉孔氏曰造哉皆始也于是始攻桀伐无道由我始修徳于亳此説未通据孟子论伊尹就汤而説之以伐夏救民而卒举其言曰天诛造攻自牧宫朕哉自亳赵防卿释之以谓桀造作可攻之罪从牧宫故曰天诛造攻自牧宫谓遂顺天而诛也赵氏此説比孔氏为优故王氏曰鸣条夏所宅也亳商所宅也桀有可伐之罪然后汤与伊尹谋于亳而往伐之所以起兵戎者夏也故曰造攻自鸣条既有可诛之罪汤遂自亳而往攻之故曰朕哉自亳周书曰我不尔动自乃邑亦与此同义王氏此言亦赵岐之意也盖言桀有可攻之罪故我得而攻之攻之者汤造攻者在桀也孟子曰国必自伐然后人伐之此亦必然之理也伊尹之所以言此者其意盖谓夏之有天下传十余世緜六百年方且为上天之所眷佑至于山川鬼神亦莫不寜暨鸟兽鱼鼈咸若宜若不可得而动者而为一桀之所不率则其颠覆之绪不旋踵而至况我商家肈造未乆苟使太甲不能以夏之颠覆为监遂至于弗率继成汤之徳有可攻之者至矣故伊尹既言有夏之所以失天下之易于其前又陈其汤所以得天下之难于其后以致其警戒之意
　　惟我商王布昭圣武代虐以寛兆民允懐今王嗣厥徳罔不在初
　　此则言汤伐桀时之事也圣武犹所谓神武也盖圣人之义徳也杨山曰汤之伐虐以寛苟不明昭其圣武则夏之民必以为厉已故布昭圣武然后兆民允懐与世之黩武异矣此説为善夫兵凶器也战危事也争逆徳也此实天下至不説之事也成汤用之布昭圣武于天下东面而征西夷怨南面而征北狄怨曰奚独后予攸徂之民室家相庆曰徯予后后来其苏谓之苏者岂有他哉惟其代虐以寛故也苟非代虐以寛而徒为布昭其武焉则虽如秦始皇之谲诈项羽之势力徒促其亡而已盖非代虐以寛则如水益深如火益热而民叛之矣汤之布昭圣武本于代虐政故虽用其不祥之事而民信而懐之若大旱之望云霓者由其寛仁之徳洽于人心故也既言汤以寛仁之徳洽夫民心之甚遂以懐兆民而有天下太甲既嗣其位不可不戒慎恐惧于其即位之初以继其志而述其事也盖朝廷者天下之本也人君者朝廷之本也始即位者人君之本也于时即位为能致其虑焉则其终无所不慎矣始之不慎终虽悔之何及焉故继之曰今王嗣厥徳罔不在初者言所以端本清源之道端在夫此时也召公曰王乃初服呜呼若生子罔不在厥初生召公其所以望成王者是亦伊尹之意也
　　立爱惟亲立敬惟长始于家邦终于四海
　　既告之以慎厥初以嗣成汤之徳矣于此又告以人君治天下本末先后之序也有子曰君子务本本立而道生孝悌也者其为人之本欤王者之治天下将欲仁覆天下岂必人人而爱之人人而敬之哉惟尽吾孝悌之心亲其亲长其长举斯心而加诸彼而天下平矣亲其亲以及他人之亲爱立于此虽不人人而爱之而将无所不爱矣长其长以及他人之长敬立于此虽不人人而敬之而将无所不敬矣故爱敬立于亲长则始于邦家而终也自西自东自南自北无所不及或问孔子曰子奚不为政子曰书云孝乎惟孝友于兄弟施于有政是亦为政奚其为为政盖爱于亲敬于长政之所出必本于此穷而在下为匹夫则施之于家不为有余逹而在上为天子则施之四海而不为不足此实治天下国家之至徳要道言近而防逺守约而施博虽汤之布昭圣武代虐以寛兆民允懐者亦惟此而已故伊尹之训必欲以是为先也
　　呜呼先王肇修人纪从谏弗咈先民时若居上克明为下克忠与人不求备检身若不及以至于有万邦兹惟艰哉敷求哲人俾辅于尔后嗣制官刑儆于有位曰敢有恒舞于宫酣歌于室时谓巫风敢有殉于货色恒于游畋时谓淫风敢有侮圣言逆忠直逺耆徳比顽童时谓乱风惟兹三风十愆卿士有一于身家必丧邦君有一于身国必亡臣下不匡其刑墨具训于蒙士
　　此言汤以从谏检身遂有天下而亦以此遗后世子孙使保其盈成之业也汤之盘铭曰苟日新日日新又日新惟其徳贵日新故所以成就其徳者必扩之以极其大放之而极其逺无所不用其至虽其聪明勇智出于天赐而其所以孜孜焉取人以为善者不敢一日废也夫以汤大圣之徳犹且戒惧修省不敢自宁也如此而况太甲以中材之主处富贵易盈之势当晏安无事之时苟不上念前世之艰难下资羣臣之辅助岂能免于颠覆哉故伊尹为之歴言乃祖成汤所以成就其徳与夫所以遗后世子孙者皆在于是盖将以杜絶其不善之意于前禁于未发以遏其骄奢淫佚之心也呜呼者叹辞也言之不足故嗟叹之也上既言立爱惟亲至终于四海于是继之以先王修人纪之实也人纪者人道之纪也自爱敬而推之至于家邦四海也三纲五常之道皆本于此圣人之所以为圣人者惟其能尽人伦之道而已能尽人伦之道故能成位乎天地之两间而三才之道备博厚配地髙明配天悠久无疆而圣人之能事毕矣伊尹将言汤之所以能成其大业圣徳而有天下于是推本其所以致此者而言之曰始于修人纪盖其立爱之始于亲立敬之始于长也自从谏弗咈至检身若不及此又言其所以修人纪之实也从谏弗咈者言有过则改从善如流不逆人之言也先民时若者谓凡有所动皆顺古人之行而不自专也先民古贤人也召诰曰相古先民有夏诗曰自古在昔先民有作唐孔氏曰逺古先贤人亦是民内之一人故以民言之居上克明言汤之居上则能明于御下所谓有君民之大徳也为下克忠言汤之为下则能忠于事上所谓有事君之小心也夫有君民之大徳有事君之小心此文王之所以为至徳也而汤亦然以是知文王终身事纣而不敢伐汤事桀而终伐之迹虽不同其心则一也与人不求备检身若不及以至于有万邦兹惟艰哉敷求哲人俾辅于尔后嗣制官刑儆于有位曰敢有恒舞于宫酣歌于室时谓巫风敢有殉于货色恒于游畋时谓淫风敢有侮圣言逆忠直逺耆徳比顽童时谓乱风惟兹三风十愆卿士有一于身家必丧邦君有一于身国必亡臣下不匡其刑墨具训于蒙士此又言其责已重以周待人轻以约也范忠宣公有言曰人虽至愚责人必详虽有聪明恕已犹略苟能以责人之心责己以恕己之心恕人则两得之矣盖常人之情惟责人之详故不能取诸人以为善惟恕已之略故不能舎己以从人如此则骄吝之心日积而在己之徳丧矣成汤则不然与人不求备则是以恕己之心而恕人其待人也略矣检身若不及则是以责人之心责己其责已也详矣责己之详待人之略故其骄吝两忘而物我之私不萌于胷中此所以修身应物两得之矣诗曰汤降不迟圣敬日跻昭格迟迟上帝是祗帝命式于九围迟迟施于人者然也不迟施于己者然也惟汤之所以肈修人纪者其备如此则是立爱立敬之道于斯尽矣爱敬之心既尽其举斯心以加诸彼则东面而征西夷怨南面而征北狄怨曰奚独后予攸徂之民室家相庆曰徯我后后来其苏此皆孝敬之所致也自孝敬而推之至于奄有万邦之众苟其心术之间毫厘有所未尽则天下之人必有不服者今也天下之民至于望之若大旱之望云霓惟恐其不得为君则是汤之心无所不尽也然汤之所以能尽其孝敬者岂有他哉由其肇修人纪至从谏弗咈先民时若至检身若不及此数者无所不用其至故即其所成就者而推本其所终于四海者如此其不易也惟汤之检身从谏肇修人纪以有天下故其所以望于后世子孙者亦在于此是以广求贤者之人制于有位俾辅弼于尔有后亦欲其绳愆紏缪以成就其子孙之徳也林子和曰敷者言求之非一方也孟子曰汤执中立贤无方亦此言也是惟敷求哲人则贤者各以其类进左右前后罔非正人朝夕纳诲于上以格其心之非如此则不善之心无自而入矣虽则敷求哲人俾辅于尔后嗣而犹恐所用之人或有持禄固位不以谏诤廸其君为事者于是制官刑以儆戒之曰敢有恒舞于宫而无节者敢有常歌于室而酣酒者此二者皆谓之巫风言常歌常舞若巫觋然也敢有徇于货与色而无厌者敢有盘于游与畋而不知止者此四者皆谓之淫风言其淫过无度也敢有侮圣言而不钦逆忠直而不顺耆年之徳则踈而逺之顽愚之童则亲而比之此四者皆谓之乱风言其好人之所恶恶人之所好则名实乱矣盖上有所为而下化之者则谓之风如变风是也上有恒舞酣歌之愆则下有巫风矣上有货色游畋之愆则下有淫风矣上有侮圣言逆忠直逺耆徳比顽童之愆则下有乱风矣愆形于上风动于下危亡祸乱之所自出也故曰惟兹三风十愆卿士有一于身家必丧邦君有一于身国必亡言此十者而有一焉有家者必丧其家有国者必亡其国不必兼备此十者而后至于丧也亦犹禹训言内作色荒外作禽荒甘酒嗜音峻宇雕墙有一于此未或不亡盖古之祖宗所以垂训于子孙者未尝不极其警戒之义惟三风十愆能致丧家亡国之祸如此苟人臣亲见其君有如此之愆不能匡而正之则黥其面涅以墨刑所以惩其不能格君心之非而逢其恶也汉昌邑王以淫乱废其羣臣坐无辅导之益陷王于恶诛者二百余人惟王吉龚遂以数諌诤免是亦臣下不匡其刑墨之遗意也苏氏曰或曰墨之为刑盖亦重矣臣下不匡而陷入重辟无乃过乎曰国家置臣属所以匡其主也宜匡而不匡则有亡国丧家之道视其主沦于丧亡而莫之救其可贷乎直諌而逢彼之怒则有死之道不諌而处于无过之地则足以保福禄自非大忠有志之士则孰能舎福禄而趋死地乎然则主于重刑盖使其进諌则未必死退而不諌则陷于辟虽其中不欲諌盖亦不得不諌也夫三风十愆制官刑也所以戒诸侯而伊尹用以训太甲者为诸侯卿大夫而犯此已不足以守其宗庙保其禄位则为天下主者其可以守土宇而为民之父母乎然则伊尹所以训之可谓防而婉矣薛氏曰此言甚善盖伊尹所以匡太甲以格其非心者辞不廹切而意已独至也具训于蒙士者先儒之説不如王氏苏氏王氏曰蒙士蒙童之士也为蒙童则如此训之矣至于出为臣属而不能正其君上则刑墨矣苏氏曰蒙童也士自童防则以此训之也二説皆是酒诰曰文王诰教小子有正有事无酒盖自其为小子固以此而教之矣故知夫禁而后教则捍格为难胜也伊尹之言此者亦欲太甲之慎厥初也
　　呜呼嗣王祗厥身念哉圣谟洋洋嘉言孔彰惟上帝不常作善降之百祥作不善降之百殃
　　伊尹于是又嗟叹以谓嗣王当祗敬厥身而念尔祖也其所以当敬其身而念尔祖者盖以成汤所垂之圣谟洋洋而美善所以告教于子孙之嘉言又甚明也盖先王肈修人纪至俾辅于尔后嗣此所谓圣谟洋洋也谟者谋之已成可以为万世法者也自制官刑儆于有位以至于嗣王祗厥身念哉此啓廸训诰之嘉言也谟之洋洋言之孔彰如此子孙安可弃而不念哉此伊尹所以谆谆明言烈祖之成徳以训之也既致其所以钦若成汤训谟之意于是又言天命之不常治安之不可保惟其孜孜为善则天将降之百祥而治安可以长享苟为不善则天将降之百殃而祸乱随之矣
　　尔惟徳罔小万邦惟庆尔惟不徳罔大坠厥宗
　　此又言所以保天命而承治安之业者得之至难而失之至易也汉孔氏曰修徳无小则天下胥庆苟为不徳无大必坠失宗庙此伊尹至忠之训孔氏之意盖以谓人君之徳必极其大然后可以使万邦惟庆至于不徳之坠厥宗者则不在大也此所以为至忠之训而唐孔氏之解殊失其防其説谓为善无小言小善万邦惟庆况大善乎为恶无大言小恶犹坠厥宗况大恶乎此经二字辞反而意同也夫经言罔小则是大矣言罔大则是小矣故汉孔氏谓修徳无小不徳无大是乃经之本义也安得谓辞反而意同乎以是知正义之説不惟失经之防又失先儒之防矣此不可以不辨也本朝元丰中李常宁以进士对防为第一其言曰天下之大社稷之重百年成之而不足一日毁败之而有余某尝三复斯言以谓得夫伊尹所以训太甲之意虽晁董公孙之防皆不及此盖有国有家者成之至难而坏之甚易大禹肇造有夏基于唐虞之世胼胝手足栉沐风雨粒烝民乂万邦然后受禅于舜而有天下其成之难也如此而太康以十旬之游畋而乱之周之王业自后稷开基歴太王王季积徳累功凡十余世然后文武受命翦商而有天下其得之亦可谓难矣而幽王以襃姒之一笑而灭之信乎百年成之为不足一日坏之为有余也伊训一篇之文反复终始皆明此理而篇末之言尤为切至盖必如汤之肇修人纪从諌弗咈至检身若不及然后可以为徳之大而使万邦惟庆矣至于三风十愆有一于身则覆宗絶祀及之矣是不徳坠厥宗果不在大也孔氏以谓此伊尹至忠之训岂不信哉唐栁玭有言曰成立之难如登天废坠之易如燎毛又曰实徳懿行人未必信纎瑕防纇十手率指此言皆足以发明伊尹之遗意也
　　肆命徂后

　　尚书全解卷十五
　　钦定四库全书
　　尚书全解卷十六
　　宋　林之竒　撰
　　太甲上　　　　　　　商书
　　古者简册以竹为之编次而成篇一篇之所编不可以多也故其文之多者或析而为二或析而为三以便于习读析而为二者则于篇名之下加上下二字以别若礼记曲礼檀弓杂记孟子梁惠王公孙丑等篇是也析而为三者则有上中下之别如经所载太甲盘庚説命泰誓是也其所以析之为二为三者本于简册之繁多其势不可合而为一故出于不得已而然也至于后世既以纸易简册则其一篇所载足以容古者百余简之所书而世之文人不悟夫古人分篇之意独有泥于简册之制者如桞子厚时令等篇皆分为上下篇李翺之复性书分为上中下篇皆是泥于古制不逹夫时变者惟韩退之之制作未甞如此观其原性等书虽有长短不同而皆别立篇名各尽其意而已未尝离为上下以泥古制此皆得体可以为后世属文之法也史之分篇为三有分而为上中下者若太甲盘庚说命泰誓是也有不分为上中下而以篇名为别者若皐陶矢厥谟禹成厥功帝舜申之作大禹皐陶谟益稷成汤既没太甲元年伊尹作伊训肆命徂后成王既伐管叔蔡叔以殷余民封康叔作康诰酒诰梓材据此皆以序而有三篇亦可以分为上中下而但以篇名为别者此盖出于一时史官各自以其意题其简编以为别异耳非有深义于其间也此篇名以太甲者唐孔氏曰伊训肆命徂后与此三篇及咸有一德皆是伊尹戒太甲不可同名伊训故随事立称以太甲名篇此说是也此篇亦是训之体不可以名伊训故别之曰太甲史记载太甲篇序以为太甲训三篇意者汉之时此篇名犹有训字而后世失之也然而太史公父子皆未尝见孔壁中书此篇在孔壁二十五篇之内是乃孔安国所传遭巫蛊事而不出者也太史公既未尝见古文故于殷本纪但緫篇序之言而臆度之是以全与此篇内不合其说以谓太甲既立三年不明暴虐不遵汤法乱德于是伊尹放之于桐宫三年伊尹摄政当国以朝诸侯三年太甲悔过改善于是伊尹乃迎太甲归于亳而立之太甲修德诸侯咸服百姓以宁伊尹嘉之遂作训太甲三篇以襃太甲据经之所载乃是自太甲不惠阿衡以至于营于桐宫而归于亳史官述其本末之详非是伊尹之嘉太甲而作是篇也中篇曰惟三祀十有二月朔伊尹以冕服奉嗣王归于亳则其所以不明者惟在于即位数月内耳故至于终丧则已悔过自艾而被冕服以归于亳太史公乃谓既立三年不明暴虐乱德于是伊尹放于桐宫其说皆与经文不同盖未尝真见古文尚书而妄为之说班孟坚于孔安国传又谓安国为諌议大夫授都尉朝而司马迁亦从安国问故迁书载尧典禹贡洪范微子金縢诸篇多古文夫迁实未尝见古文书其史记所序惟伏生书耳而孟坚乃以谓其多载此又孟坚之失也
　　太甲既立不明伊尹放诸桐三年复归于亳思庸谓太甲既立数月不用伊尹之言不明居丧之礼也桐宫汤之葬地也太甲既背伊尹之训不可以言语口舌争矣于是使之往居墓侧加之以放逐之名致之于忧患之地以作其愤悱之意至于三年丧服已毕而能悔过迁善克终允德于是自桐宫复归于亳而思用伊尹之言也故曰三年复归于亳思庸自始立至于放而复归伊尹每进言以戒之史序其事以作太甲三篇虽实史官之所序而其所言则皆伊尹之言故推本其言所自出而曰伊尹作太甲三篇首尾序述以尽出于伊尹之手也
　　伊尹作太甲三篇太甲惟嗣王不惠于阿衡
　　伊训肆命徂后太甲三篇咸有一德皆是太甲末年商史所録故其叙述先后本末相属成文若史家本纪之所载也但其简册繁重故分而为七耳惟嗣王不惠于阿衡此文势与上篇伊训肆命徂后相属盖自太甲之立伊尹所以丁宁嗣王激切论兴亡祸福之理以告戒之者可谓深切着明矣然诲尔谆谆听我藐藐曽无从顺之意也其下流之性所以陷溺其心者深故言虽切而未易入也伊尹自汤伐桀之时既为相矣及太甲既立实以冡宰总百官其曰阿衡者尊之之称也犹周以太公为尚父齐以管仲为仲父也髙宗命傅说其称伊尹曰昔先正保衡作我先王保衡即伊尹也古者大臣居人主之左右辅翊主德者盖有阿衡之名王莾依放古制建公辅之官甄邯为太保刘歆为少阿甄丰为太阿以是知阿保皆师傅之官尊之之称也伊尹称阿衡盖其一时所以极其推尊之意者其义则无传焉孔氏曰阿倚衡平言汤倚而取平王氏云保其国如阿平其国如衡此皆是随字立义未必得其当时所以命名之防犹毛氏解尚父曰可尚可父云尔
　　伊尹作书曰先王顾諟天之明命以承上下神只社稷宗庙罔不只肃天监厥德用集大命抚绥万方
　　作书者作为简册之书以陈其所劝戒之意若后世之章防也汉世简册未变故其以章防进说于上者以皂囊封之谓之上封事盖其所由来逺矣杨子曰捈中心之所欲通诸人之防防者莫如言着古昔之昬昬千里之忞忞者莫如书盖古人之所以宣其意者惟书与言尔伊尹明言烈祖之成德训于王此其言也自先王顾諟天之明命以下则其书也汉孔氏云顾谓常目在之諟是也唐孔氏曰諟与是古今之字异故变文为是也言先王每有所行必视是天之明命常目在之以顾为常目在之理固然也至以諟为是非之是则又无所据王氏曰諟以言其不违苏氏曰以言许人曰諟亦皆是率意而为此说未敢以为信详考经意曰先王顾諟天之明命但谓天之明命吉凶善恶皆以类至其福善祸淫若影响之应形声先王知命之可畏也如此故其兢兢业业洋洋乎如在其上如在其左右虽一言一动皆不敢忘也诗曰敬天之怒无敢戏豫敬天之渝无敢驰驱昊天曰明及尔出王昊天曰旦及尔游衍此则顾諟之意也惟知其天命之可畏顾諟而不敢忘故上以承于天神下以承于地只以至社稷宗庙无不致其祗肃盖其所以事鬼神者出于其严恭祗事之诚心而不区区于牺牲玉帛之间矣惟其诚意之孚如是故其馨香之德感于神明而天监之遂集天命于其身使之克夏以有天命而抚绥万方之民也盖成汤之所以由七十里而有天下其恭则自于寅畏上天之命其事则见夫致恭尽礼于祭祀之间洞洞乎属属乎如弗胜如将失之则其感格于天地鬼神之意受明命以式九围非自外至也商道事神明鬼之俗盖出于此此盖成汤之所以诒孙谋以遗后世者故伊尹作书以戒嗣王首及于此也
　　惟尹躬克左右厥辟宅师肆嗣王丕承基绪惟尹躬先见于西邑夏自周有终相亦惟终其后嗣王罔克有终相亦罔终嗣王戒哉祗尔厥辟辟不辟沗厥祖
　　惟成汤尽其寅畏兢兢业业之诚以膺上天之所眷命抚绥万方故我能以左右辅翼之以奄宅此天下之众故嗣王得以大承基绪盖谓非汤之自能克慎厥德则虽伊尹亦无所致其左右之力而嗣王亦无以享其盈成之业也尹伊尹名唐孔氏曰孙武兵书及吕氏春秋皆云伊尹名挚则尹非名也今自称尹者盖汤得伊尹正天下故号曰尹人皆呼之为尹故亦以尹自称礼君前臣名不称名者古人质直不可以后代之礼约之此说不然伊尹每自称必曰尹躬则其君前臣名也审矣孙武吕氏春秋之言非所以为据也前既言成汤自慎其德然后伊尹得以左右之然其义犹未尽也诗曰商鉴不逺在夏后之世其君相之间所以克终与不克终可以为鉴而尽其义也夏都安邑其地在亳之西故谓惟我尹躬见此有夏先世之君自能以忠信而有终故其相亦能克终周忠信也论语曰君子周而不比小人比而不周孔氏曰忠信为周阿党为比忠信而谓之周者施博士曰作伪者心劳而日拙则当缺露而不周忠信则无伪矣自能周而无缺此说是也其后世之嗣王谓桀也既不能以忠信自周而有终故相亦不克终盖相之所以克终者惟系诸君而已君有终则相得其终君罔克终则相亦罔终矣伊尹言此者盖谓汤之顾諟天命尽其恭敬以事天地社稷宗庙可谓自周有终矣故我得以左右厥辟宅师而有终也今太甲承汤之基绪苟不能以忠信有终则我亦何以克终哉言欲使我能致其克终之效惟在嗣王先能有终而已故又继之曰嗣王戒哉言不可以不戒慎也所以戒慎者当敬尔为君君不敬其为君则将忝辱尔祖矣
　　王惟庸罔念闻伊尹乃言曰先王昧爽丕显坐以待旦旁求俊彦啓廸后人无越厥命以自覆慎乃俭德惟懐永图若虞机张往省括于度则释钦厥止率乃祖攸行惟朕以怿万世有辞
　　孟子曰人不足与适也政不足与间也惟大人为能格君心之非君仁莫不仁君义莫不义君正莫不正一正君而国定矣伊尹作书以戒太甲其反覆所陈若此者盖太甲至于欲败度纵败礼殊不以社稷之安危为念者其意必以谓伊尹之力足以任天下之重吾虽盘乐怠傲然有伊尹在必不至于亡也故伊尹为之称其祖成汤慎德于先然后已得以左右之于后夏之先世能以忠信有终则相亦惟终其后嗣王不克有终则相亦罔终且告以辟不辟忝厥祖盖以谓苟不能尽其为君之道则我亦末如之何矣意此盖以格其心之非也汉昭帝薨霍光迎昌邑王贺贺亦恃有霍光为之辅佐故其即位以后行淫乱益甚凡二十七日而为光所废其见废也谓霍光曰闻天子有争臣七人虽无道不失其天下彼盖以谓我虽无道而光犹可恃以不失其天下也太甲之意谅亦如此然伊尹之于太甲则为之称道今古以教诲之至于再三而犹不改然后营桐宫而使居之卒至于克终允德而霍光之于昌邑王直废之而已乌覩所谓格君心之非者哉不格其心之非而遂废之废之而更立君而田延年以谓是举也合于伊尹之废太甲光遂信以为诚然光之不学无术也如此孔子曰惟上智与下愚不移盖上智不可移而为愚若尧舜之不可与为恶是也下愚不可移而为智若桀纣之不可与为善是也苟智而未至于上智愚而未至于下愚皆可移也故智者而与之为恶则将移而为恶愚者而与之为善则将移而为智此则谓中人之性以其可上而可下也太甲实中人之性也伊尹知其性之可移而为智故谆谆然以诲之则冀其改过以迁善然其所性虽可移而未易移也故诲之谆谆听我藐藐而有类夫下愚之不移者盖由其所防溺者深故其移之为难惟其有可移之理而移之为难是虽终于克终允德而其始也则犹罔念闻于伊尹之言也薛氏曰王惟庸者王当思而用之也罔念闻者心不是念耳不是听也王虽罔念闻而伊尹所以绳愆紏缪格其非心之意不可以已也故于是又申前之义以谓先王所以授我以遗孤之托凡欲使我以道德仁义辅导尔子孙而已今至于欲败度纵败礼则是我之所以辅翼者不至而负乃祖所以寄托之意为罪大矣故为之详陈所以祗厥辟之义其言寛而不廹逊而不怒优游餍饫以入之也昧晦也爽明也昧爽者或晦或明也或晦而或明未旦之时也言先王于未旦之时大明其德正心诚意养其平旦之气以待平明出而聼朝也其所以孜孜汲汲不遑宁处者无他惟欲旁求俊彦之士以啓廸尔后世之子孙而已盖古之所谓托六尺之孤者非特扶持其位使之不倾而已必使之成就其德正之直之辅之翼之以格其非心使之知创业之艰难念守文之不易而为成德之主斯无负于寄托矣如太甲成王皆中材之主伊周受托于汤武而相之皆能使其德之成就而为一代之显王盖汤武之所以托之者如此而伊周所以不负其所托者亦以此至于后世所谓受遗托孤者则不复论其德之如何惟冀其位之不失而已如霍光诸葛孔明世皆以伊周许之予尝观此二人者其忠义之心诚无负于国家社稷其视曹孟德司马懿軰欺人孤儿寡妇而夺之位譬如霄壤之殊而较于伊周之事则非二子之所及也何则不能啓廸其主之德以格其君心之非使为成德之主而徒屑意于事为之末则仅能使其位之不倾而已故伊尹论其所以授寄托于先王者则以啓廸后人为言盖所以成就尔太甲之德者是汤之所以望于我也汤之所以望于我以啓廸后人者其任固専于伊尹而曰旁求俊彦者以见汤之立贤无方其所赖以啓廸者众也惟伊尹与其一时之俊彦咸以啓廸为任而今也太甲欲败度纵败礼诲之谆谆听我藐藐则是将陨越厥命以自取覆亡虽有俊彦亦末如之何矣欲无越厥命以自取覆者则在于求其所以自顚覆之道而反诸其本故曰慎乃俭德惟懐永图此盖所以啓廸之也秦为宫室之丽起咸阳而西离宫三百钟鼓帷帐不移而具而其后世曽不得聚庐而托处为驰道之丽东穷燕齐南极呉楚隐以金椎树以青松而其后世曽不得蓬颗以蔽冢而托自古人君侈靡之极者无如秦而乱亡之速子孙无置锥之地亦莫若秦盖奢侈败亡之徴也禹卑宫室菲饮食恶衣服岂故为是俭陋而已哉诚知夫怀永圗者必自夫慎乃俭德故也太甲欲败度纵败礼盖已昩夫所谓永圗矣苟其骎骎焉日入于奢侈而不知反则至于越厥命以自覆亦岂难哉故所以格其非心而反之于善者则蔽以一言谓欲怀永圗必自夫慎乃俭德可谓切中其疾夫人臣之进谏于君如医者之用药惟其切中所受病之处苟为以寒益寒以热益热则是促人之死而已如汉之武帝可谓穷奢极侈而不知纪极矣而董仲舒对防于其时以谓俭非圣人之中制者此则与夫公孙所谓人主病不广大人臣病不节俭者无以异也议者论仲舒之防缓而不切以此言观之则其言岂非缓而不切也哉慎乃俭德惟怀永圗言之于太甲纵欲之时可谓不费辞矣能怀永圗以慎乃俭德则神全气定不为外物之所变迁其心安然而不挠然后可以泛应万机之务而无有过举矣故继之曰若虞机张往省括于度则释此言应物之审也机弩牙也括矢括也度其所准望盖正鹄也弩之发者在机矢之所中者在括苟能虞机而张之省括于度而释之使机必应于括括必应于度则百发而百中苟此三者差之于毫厘之间则失之者在寻丈之外矣杨子曰修身以为弓矫思以为矢立义以为的奠而后发发必中矣其立意正与此同所谓奠而后发者则虞机省括之谓也夫其应物之审如此故能钦厥止以率乃祖攸行夫为人子孙者孰不欲率其祖之所行苟使应物不审而不能敬其所止则其心荡然无所适从而小人之善纷更者得以进其尝试之说于是变乱先王之政刑至于小大而天下始大乱矣伊尹之告太甲其序如此者盖太甲之不明也由其不惠于阿衡故至于欲败度纵败礼由其纵欲以败度礼故至于颠覆汤之典刑是以其啓廸之也首告以先王所以旁求俊彦遗尔后人次又告以俭德之为可永圗末遂告之以钦厥止率乃祖之攸行盖其所以绳愆紏缪格其非心者不可不推本其所以然者也王能如此则我伊尹之心乃可以喜恱其无负先王之所寄托而至于万世犹有辞也有辞盖谓为万世之所称也是所谓相亦惟终者也苟使嗣君终不能改过自艾则越厥命以自覆而商之社稷遂不复存则相亦罔终矣尚何至于万世有辞也哉
　　王未克变伊尹曰兹乃不义习与性成予弗狎于弗顺营于桐宫密迩先王其训无俾世迷王徂桐宫居忧克终允德
　　伊尹虽丁宁恳切如此而王犹安于不善未能变也故伊尹以谓此乃习于不义之事且将失其所固有之性而沦于恶习且将与性俱成于恶矣夫苟其所固有之善犹有存者则其所以谆谆以诲之者如此之深切着明岂不少悟而知所愧耻者哉今也曽是莫听安其危而乐其所以亡者则是不义之习殆将成其性若其固有者矣岂复可以言语而动之哉故当此时可以势动而不可以理听也故惟使之弗狎习于弗顺之事而放僻邪侈之习皆无因而至前则其外驰之心息矣而又有以动其哀戚之情而作其愧耻之意是以孝敬之心油然而生矣虽不暇谆谆而诲之而其反于善也盖有不期然而然矣故曰予弗狎于弗顺营于桐宫密迩先王其训无俾世迷盖于是营之于成汤之墓侧而使居之以密迩先王而思其训无使终迷而不反也墟墓之间未施哀于民而民哀既夺其所嗜好之习而致之于哀戚易感之地放逺小人之党择贤俊而与之居彼其至于自怨自艾处仁迁义盖理之必然也王于是而往桐宫而居忧卒能思念其祖而终其信德也孟子曰教亦多术矣予不屑之教诲者是亦教诲之而已矣盖君子之教人有如时雨化之者有成德者有逹材者有答问者有私淑艾者若夫道之而弗从诱之而不逹而君子犹不忍弃也而私以善淑之使之愤悱啓发入于善而不自知此不屑之教诲也王制论先王之教民其不帅教者命国之右乡移之左左乡移之右不变移之郊又不变移之遂又不变然后屏之逺方终身不齿此皆不忍絶之于自弃之域而私以善淑之盖所谓不屑之教也伊尹之于太甲诲之谆谆听我藐藐度其不可以教也则营诸桐宫而使居焉以感动其忧戚之心终以克终允德非不屑之教而何然而以不屑教之而其名曰放者盖其所以欲败度纵败礼道之而弗从诱之而弗逹者彼以为伊尹受成汤寄托之重以天下为己任我虽无道而有伊尹必不至于亡也其所见如此非有以摧折激励以生其忧患之心则若存若亡终不可得而正也故其迁之于桐宫命之曰放盖示以将废而不得立彼知其将不得立也于是愤悱而反于善此其所以为教也然则使太甲而终不改则奈何是亦废之而已盖其迁于桐宫也既处之于人情天理之极以观之矣于人情天理之极而不知自反焉是无所可望也已古之人将知人君之德必于其哀戚之所感动者而观之当哀戚而不哀戚岂复可以君天下乎鲁襄公卒欲立公子禂穆叔不欲曰是人也居丧而不哀在慼而有嘉容是谓不度不度之人鲜不为患武子不听卒立之比及葬三易衰衰祍如故衰而昭公卒以不终汉成帝为太子中山哀王薨太子前吊元帝感悲不能自止而太子殊不哀元帝大恨曰安有人不慈仁可奉宗庙为民父母乎而成帝卒为汉室基祸之主盖人情天理之极苟为有人之心者则宜于此焉变矣于是而不变尚何望焉使太甲居桐宫遭放黜而愤悱哀戚之心不由是而感发则虽与天下共废之可也惟其困于心衡于虑而后改作也故终有天下为商太宗天下万世仰其德之无斁是放之之效也世徒知伊尹之放其君而不求其所以放之之意则是伊尹不免于慙德而乱臣贼子亦将以之为口实矣故孟子发明其心以贻天下后世曰有伊尹之志则可无伊尹之志则簒也此言简而尽矣
　　太甲中　　　　　　　商书
　　惟三祀十有二月朔伊尹以冕服奉嗣王归于亳曽子曰愼终追逺民德归厚矣先王之所以制为丧祭之礼岂苟为是文饰而已哉盖以孝慈之心人皆有之民之所以生厚者其本在于此故先王之制礼使民知丧以慎终祭以追逺事死如事生事亡如事存以反其所谓孝慈之本苟其心之所固有者油然而生则自能归厚矣太甲即位之初般乐怠傲不明居丧之礼伊尹推本其心术之所蔽惟其孝慈之心不笃故至于是遂乃营桐宫之地使之往居焉盖使之慎终追逺以生其孝慈之心而反之于忠厚也彼太甲之性既非下愚之不移而一旦去其般乐怠傲之习寝苫块啜粥面深墨以居始虽出于勉强不得已而为之及其乆也则其固有之性发于哀戚之间殆有不期然而然者故及其终丧也则既能处仁迁义非复昔日之太甲矣故伊尹于是迎之以归当是时也以天时言之则适当夫三年之丧毕冢宰之摄国事至是而可以归政以人事言之则太甲徂桐宫居忧密迩先王其训至是而亦可以即政矣伊尹可以归政太甲可以即政天时人事于是而合此所以顺天人之望而迎之以归也太甲以元年十一月居仲壬之丧至此三年十二月朔盖二十五朔祥禫之祭已毕于前月至是则可以变凶而即吉矣故伊尹以吉服奉之以归于亳也周官司服王之吉服祀昊天上帝则服大裘而冕祀五帝亦如之享先王则衮冕享先公飨射则鷩冕祀四望山川则毳冕祭社稷五祀则希冕祭羣小祀则冕六冕冕皆有服其服皆衣纁裳此但云冕服不言其冕之名汉孔氏但以冕为冠亦无明说唐孔氏云天子六冕大裘之冕祭天尚质弁师惟掌五冕备物尽文惟衮冕耳此盖衮冕之服义或然也以冕服奉嗣王归于亳盖于是除丧即位而始践天子之位也
　　作书曰民非后罔克胥匡以生后非民罔以辟四方皇天眷佑有商俾嗣王克终厥德实万世无疆之休王之归亳盖喜其能处仁迁义而不坠成汤之业也于是作为简册之书以称美之曰民非君则无能相胥正以生不能相胥正以生则乱矣君非民则无以君四方无以君四方则亡矣言君民之势相待以存也夏之民惟其遭桀之乱不能相正以生故相率而去以就汤而君之汤以民之归之故遂以君四方而有天下盖民之情至于乱而无以正之则固择夫能正之者以为君之而赖之以君四方矣太甲之始不明厥德斯民已择其所以能正之者而君之若去桀而从汤矣当是时虽伊尹亦末如之何也故太甲之不明于初是乃取乱亡之道也有可以取乱亡之道而卒能处仁迁义以念成汤之训此岂人力之所能为哉盖以皇天之于商家眷顾佑助之不使成汤之业再传而遂亡也故天诱其衷于冥冥之中使嗣王克终厥德则民所赖以生者不失其正之之望矣民不失其所望我商家之所以君四方者又可以保之而不失矣是诚万世无彊之休羙也夫太甲之所以能终厥德者是诚伊尹之力也盖非营桐宫而使居之致之扵哀慼之地加之以放逐之名以作其愤悱之志则太甲亦终为下流之归而已而其所以奉之归亳作书以序其意乃以为皇天眷佑有商俾嗣王克终厥德虽实一时谦抑之意然君子能致人于悔过迁善之地而不能必其人有悔过迁善之心伊尹之始事汤盖尝五就桀矣岂非以夫民所赖之胥正以生者在桀将欲使之迁善悔过而不失其所以辟四方之道乎其所以事桀者虽不得而尽见然以夫所以成就太甲之德者而观之则其于桀五就之而不厌所以使之迁善逺罪者必已尽其道矣而桀之下愚终无自怨自艾之意故伊尹不得已相汤而伐之今也太甲乃能听其训己之言而克终允德非天之眷佑有商畴克尔哉窃谓天之于人其吉凶祸福之间若未尝有切切然与于其间者然而要其所终而究其成则实未尝有锱铢之差积善之家必有余庆积不善之家必有余殃成汤之孙宜其余庆之所钟无有不善者而太甲为之孙秦始皇之后宜其余殃之所逮无有令淑之人而扶苏为之子太甲为之孙冝商祚遂至于亡矣然而成汤以寛仁之德伐夏吊民以有天下其善之所积者厚矣岂应一再传而遂亡哉故虽太甲欲败度纵败礼而终克终允德以守成汤之业此无他以汤之社稷有必存之理则虽太甲为之孙而终不亡也扶苏之仁厚而为秦始皇之子则秦若可以存矣然始皇虐用其民以残虐嗜杀而得天下其不善之所积者厚矣苟使扶苏立则秦未可以遽亡也故始皇崩于沙丘而扶苏卒以得罪重之以二世之暴戾而秦遂以灭此天实以秦之社稷有必亡之理则扶苏为之子而终亦不得存也论至于此则是天地报应之理虽若眇忽茫昧而不可晓及要其极致而究其所以然则不啻若影响之应形声可不戒哉
　　王拜手稽首曰予小子不明于德自厎不类欲败度纵败礼以速戾于厥躬天作孽犹可违自作孽不可逭既往背师保之训弗克于厥初尚赖匡救之德圗惟厥终拜手首至手也稽首首至地也既首至手乃复申头以至于地钦之至也臣之于君则有此礼太甲之于伊尹而拜手稽首者尽钦于师保故其礼如此蜀先主敕后主曰汝与丞相从事事之如父太甲拜手稽首于伊尹是亦事之如父也非其事之如父则其放之也安得不怒其复之也安得而不憾彼商人之见其或废或立皆在其掌握亦安得而不疑也哉太甲既拜手稽首矣于是悔谢前过而述其自怨自艾之意以谓予小子不明于己之德丧其固有之良心而自致于不类不类犹不肖盖谓丧其德而失人道之正也诗曰克明克类惟克明然后能克类既不明于德所以自厎不类也惟其自厎不类故欲败度纵败礼以速戾于厥躬王氏曰欲而无以节之则败度纵而无以操之则败礼欲而无以节之谓广其宫室侈其衣服之类纵而无以操之谓惰其志气弛其言貌之类此说比先儒为长要之多欲者必纵肆纵肆者必多欲不类之人必有此二者之失故其至于败度败礼而不自反则召罪戾于其身也速戾于厥躬盖指放于桐宫之事也孽灾也违逭皆逃避也天作孽谓已无以致之而其灾出于天之所作者盖无妄之灾也此则可以违避若乃欲败度纵败礼则是自作之灾孽也其召戾于厥躬必矣此则不可逃矣孟子曰不仁者可与言哉安其危而利其菑乐其所以亡者不仁而可与言则何亡国败家之有夫人必自侮而后人侮之家必自毁而后人毁之国必自伐而后人伐之遂引此言为证盖为国家者苟有畏危亡之心常思兢兢业业以维持之而我无以致危亡之道则虽有天作之灾吾犹可恐惧脩省而避之苟其咎自我作安其危而利其菑乐其所以亡者于是自取之而已其危亡之至岂可得而逃哉孟子之言所以申明太甲之意以谕后世也太甲云我之所以速戾于厥躬者盖自作之咎既往者背违师保之教训不能脩德于其初矣尚有赖于伊尹正救之德圗谋其终以逭夫自作之孽也盖于是始知伊尹之忠而望其啓沃即序所谓思庸者也夫伊尹云太甲克终厥德盖以谓皇天眷佑有商之所致至太甲言其不明则曰天作孽犹可违自作孽不可逭不以其所不明者归之于天何也莫之为而为者天也莫之致而至者命也古之人所为非其力之所能致者然后归之于无可奈何而委分于天如伊尹之于太甲能言烈祖之成德以训之至于不改又谆谆而诰戒之至于又不改则营桐宫而居之其所以自尽者能如是而已矣至于克终允德则非伊尹之所能必也而太甲遂能克终允德岂非天乎若夫太甲之自厎不类欲败度纵败礼实自为也岂莫之为而为之者哉实自致也岂莫之致而至之者哉故其孽皆自作之孽而不可以归于天也如以自作之孽而归之于天则人事废矣西伯既戡黎祖伊恐奔告于受曰天既讫我殷命格人元罔敢知吉故天弃我不有康食不虞天性不廸率典而纣答之曰呜呼我生不有命在天祖伊反曰呜呼乃罪多参在上乃能责命于天殷之即丧指乃功不无戮于尔邦夫祖伊言天之命而纣亦言天命祖伊乃以为纣责命于天而深陈其不可者盖命非人主之所言也安危存亡之势皆于己取之而已矣苟为责命于天而谓已无预乎事则无复有悔过迁善之心矣若夫人臣之于君虽在我者能尽夫为臣之道而从与不从在夫君从之则安且治不从则危且乱从与不从之间而治乱安危分焉非己之所能必也伊尹之言太甲从之者天也祖伊之言纣不从之者亦天也故二子可以言天若太甲与纣不可以言天矣太甲以为自作孽遂终厥德纣以为我生不有命在天故至于亡学者观诸此则可以知天命之所自出矣
　　伊尹拜手稽首曰修厥身允德协于下惟明后先王子惠困穷民服厥命罔有不恱并其有邦厥邻乃曰徯我后后来无罚王懋乃德视乃厥祖无时豫怠奉先思孝接下思恭视逺惟明听德惟聦朕承王之休无斁伊尹于是而尽敬于太甲拜手稽首以致其言而又陈其所以告戒之意也孟子曰恻隐之心人皆有之羞恶之心人皆有之是非之心人皆有之辞逊之心人皆有之凡有四端于我者知皆扩而充之若火之始然泉之始逹苟能充之足以保四海苟不充之不足以事父母人有仁义礼智也岂以独善其一身而已哉其心扩而充之使其四端之充实辉光发见于外使四海之人咸受其赐然后为能尽其性之所固有此古圣人之治天下所以始于致知格物正心诚意以修其身矣而遂举斯心以加诸彼至于家齐国治而天下平也太甲之居于桐宫既能自怨自艾处仁迁义以听伊尹之训已其于欲败度纵败礼以速戾于厥躬者亦已悔而不复为矣于是伊尹以冕服奉之以归于亳始践天子之位于是时也既能处仁迁义则是既以伊尹之训正心诚意以修厥身而成其允德矣故在夫以其仁义礼智之实扩而充之使天下咸受其赐然后为能尽为君之道是以伊尹于其始践位既言君之与民其势相须以生盖其为皇天之所眷佑克终允德以为万世无疆之休矣于是又欲善推其所为以惠及斯民也故遂告之曰人君之正心诚意以修厥身必使允行之德协于羣下之心然后可以为明后也苏氏曰允德信有德也下之协从从其非伪者盖欲天下中心恱而诚服苟非其德出于固有之诚心未有能至者既言其理之如是于是又以祖成汤之允德所以协于下者发明其意而尽其义也孟子曰人皆有不忍人之心先王有不忍人之心斯有不忍人之政以不忍人之心行不忍人之政治天下可运于掌上盖先王之治天下所以能使天下中心恱而诚服者无他惟其不忍人之政出于不忍人之心而已其爱养百姓之心惟恐一夫之失其所视民之有困穷而无告者哀矜恻隐若已实致之于困穷之地者故其爱惠之心也若子然既视之若子矣岂有不能尽其所以抚字鞠育之道哉故困穷之民先王之所以受天命之本于困穷而能子惠之则其深仁厚泽无所不被盖可见矣惟其子惠及于困穷则斯民信其有爱人利物之心矣故服其命令而罔有不恱也罔有不恱则欲以为君矣故当时与汤同为诸侯者皆邻并而有邦矣汤所有者惟亳之民以汤为君者亦惟亳之民今也汤之德惠及困穷故邻国之民非汤之所有者亦皆以汤为君而望其来曰徯我后后来无罚盖是时诸侯之邦皆化于桀之虐政峻法以荼毒斯民民坠涂炭不获保其生而汤之在亳独以仁政至于困穷之民无不被其泽者其深仁厚泽虽其所施者未出于亳邑而其恻怛爱民之意已固结于天下故邻国之徯之也曰我后之来其无刑罚也必矣此其所谓允德协于下者也予窃以谓孟子之游诸侯大率用此意盖是时诸侯皆以暴虐为政非使民以攻战则厚赋敛以虐之严刑罚以胁之孟子之意以谓今之诸侯苟有行仁政者则诸侯之为暴虐者皆为之驱民而归之矣故曰今夫天下之人牧未有不嗜杀人者如有不嗜杀人者则天下之民皆引领而望之矣又曰彼夺其农时使不得耕耨以养其父母父母冻饿兄弟妻子离散彼陷溺其民王往而征之夫谁与王敌又曰信能行此五者则邻国之民仰之若父母矣率其子弟攻其父母自生民以来未有能济者也大凢此皆伊尹所谓并其有邦厥邻乃曰徯我后后来无罚之意也惟汤之子惠困穷而其允德协于下其见于已然之效者如此今也太甲继之既能处仁迁义克终允德矣将欲扩而充之使民服厥命罔有不恱亦如成汤之时岂有他哉惟在勉之而已故继之曰王懋乃德视乃厥祖无时豫怠谓惟其不豫怠以勉其德则至于成汤亦不难也汤之盘铭曰苟日新日日新又日新汤之所以懋其德者其新之又新也如此岂有一时之豫怠也哉故欲懋乃德则当视乃祖之所以又日新者无时豫怠则其德愈崇而民无不被其泽矣奉先思孝接下思恭视逺惟明听德惟聦此又告之以懋乃德之实也为汤之子孙而欲懋其德以子惠困穷使民服厥命罔有不恱苟非孝恭以立本聦明以致用其安能使其民被其泽哉故其上承祖宗之托则其奉之也不可不思孝下膺臣民之归则其接之也不可不思恭奉先思孝则能懋乃德视乃厥祖无时豫怠矣接下思恭则能子惠困穷使民服厥命罔有不恱矣然人君以眇然之身处于九重之上垂旒蔽明黈纩塞聦而欲尽知四方情伪以子惠其困穷非其聦明足以察见人情之好恶则其闻见止于耳目所接之地而已故又在夫明足以视逺聦足以听德然后为尽明曰视逺聦曰听德者唐孔氏曰视戒见近迷逺故言视逺听戒背正从邪故曰听德各准其事相配为文此说是也而未若林子和之说为善子和云髙其目所视者逺然后可以为明下其耳所听者德然后可以为聦此盖言聦明之用其所施者有不同故也既能孝恭以立本聦明以致用则为君之道尽矣其能扩而充之者斯可以协于下矣伊尹之所以望大甲者既得之矣故终之曰朕承王之休无斁言我承王之休美无有厌斁者也
　　太甲下　　　　　　　商书
　　伊尹申诰于王曰呜呼惟天无亲克敬惟亲民罔常怀怀于有仁鬼神无常享享于克诚天位艰哉德惟治否德乱与治同道罔不兴与乱同事罔不亡终始慎厥与惟明明后
　　申重也伊尹于是重诰于王以尽其所以警戒之意盖优游餍饫欲其入之深而不背也书之六体典谟训诰誓命之文虽曰其体有六亦无截然为谟为训为誓为命之理盖其体亦有相参混者如太甲三篇与伊训皆是伊尹训太甲言盖皆训体也而此篇曰伊尹申诰于王则训之与诰义亦相通盖此二字亦皆是有所警戒之意无逸曰古之人犹胥训诰则是二字之义盖不相逺学者于此尤不可以穿凿通之也呜呼者叹而发其辞也古人有言曰善亦何常师之有蹈之则为君子违之则为小人惟善与不善之无常也故太甲始也欲败度纵败礼以速戾于厥躬可谓其心为小人之归矣而其一旦幡然而改则遂能克终允德以听伊尹之训已此有以见其不善之无常也然虽幡然改于不善而徙夫善而其中人易流之性常为放僻邪侈之所变迁安能保其终不至于弃其善以从于不善也故伊尹惧夫善之无常也则为之称道夫天人神鬼所以祸福吉凶向背之际惟在善不善之间盖所以警动其恐惧修省之意而欲成其克终之善也惟天无亲民罔常怀鬼神无常享盖言天之所亲民之所怀鬼神之所享皆无常也其所以无常者盖有德则亲之怀之享之无德则不亲不怀不享矣故曰克敬惟亲怀于有仁享于克诚盖谓惟有德则可常也敬仁诚皆是有德之名但变其文耳惟天与鬼神之所亲享民之所怀其无常也如此则人君所处之天位可谓难矣其所以难者盖有德则治否德则乱故也所以德惟治者以与治同道罔不兴故也所以否德则乱者以与乱同事罔不亡故也治曰同道乱曰同事言治之难而乱之易也苏氏曰尧舜让而帝子哙让而絶汤武行仁政而王宋襄行仁义而亡与治同事未必兴也必同道而后兴道同者事未必同也周厉王弭谤秦始皇禁偶语周景王铸大泉王莽作泉货纣积钜桥之粟隋炀帝洛口诸仓其事同其道无不同者故与乱同事无不亡矣此说为尽大抵伊尹之诲太甲每告之以成之甚难而坏之甚易故始之所训者则谓尔惟德罔小万邦惟庆尔惟不德罔大坠厥宗至此又曰与治同道罔不兴与乱同事罔不亡欲与治同道非大德不可也苟与乱同事以不德之小者足以坠厥宗矣此皆伊尹至忠之训也夫与治同道则兴兴之之难也如此与乱同事则亡亡之之易也如此将欲同其所以治之之道而不同其所以乱之之事者无他惟在谨其所与之人而已所与者君子固与治同道矣所与者小人则与乱同事矣能终始之际谨其所与君子而不使小人得以乘间而进惟是明明之主明明者明之至也
　　先王惟时懋敬厥德克配上帝今王嗣有令绪尚监兹哉若升髙必自下若陟遐必自迩
　　荀子曰治生乎君子乱生乎小人自古治乱之所生必自夫君子小人进退之间然人主即政之始锐意于治则往往多用君子及其享富贵之日乆骄纵之心日生而忘其祸乱之机故每至于用小人小人既用则天下由是乱矣盖始用君子而卒用小人者此中材庸主之通患也故其国家亦皆始治而终乱且以唐室观之髙宗始与长孙无忌禇遂良则治终与李义府许敬宗则乱明皇始与姚宋则治终与李林甫杨国忠则乱德宗始与崔祐甫则治终与裴延龄卢杞则乱宪宗始与杜黄裳裴度则治终与皇甫镈程异则乱此数主者始终之际其用君子小人相反如此而治乱之应亦如影响之不差则是安危存亡之机果在此而不在彼也太甲虽能自怨自艾处仁迁义以听伊尹之训已然而亦安能保其终不与小人以至于乱天下者哉夫以尧舜之圣聦明睿智出于天纵其不惑于小人也必矣然犹且忧驩兜迁有苗畏巧言令色孔壬况如太甲中材之主也伊尹论君子小人之无常治乱之难易而緫结之曰终始慎厥与惟明明后使太甲知夫安危存亡之本以克慎厥终古所谓一言而兴邦者此类之谓也伊尹既论天人向背之理与夫治乱难易之势以致其所以诰戒之意然犹未足以尽其义也又称夫其祖成汤知夫天之所亲民之所怀鬼神之所享不可常也有德而与治同道则治无德而与乱同事则亡治乱兴亡之际如此其不可恃也故于是勉敬其德德日新日日新又日新以慎其所与于终始之际无时豫怠是以自七十里兴而伐夏吊民以有天下创业垂统贻子孙万世之法为啇家之太祖克配上帝之祀也孝经曰昔者周公郊祀后稷以配天宗祀文王于明堂以配上帝古者祭昊天上帝必以其祖考之肇造基业者为之配盖所以极其尊严之道而尽其孝敬之仪周之祀明堂以文王配则商之祀以成汤配盖可知也此曰克配上帝盖是指其庙为太祖而克配食于上帝之祀也必言其克配上帝者盖创业之君其德至于配食上帝之祀则是其始终之际懋敬厥德者至是而成矣贾谊陈治安之防谓大数既得则天下顺治海内之气清和咸理生为明帝没为明神名誉之美垂于无穷礼祖有功而宗有德使顾成之庙称为太宗上配太祖与汉亡极大抵论人主之盛德必至于鸿名熙号与天地宗庙之祀相为无穷然后为至未至于是则天之所亲民之所怀鬼神之所享犹未敢自必其有常也惟汤之所以兢兢业业克终厥德也如此而太甲继其有令善之绪当夙夜庶几监视此成汤之所以懋敬者率而行之夫继世而有天下莫不承祖考之绪然有若仲康之世所承者太康之绪宣王之世所承者厉王之绪则其欲大有为于天下必也有所变更移易而治功不可以遽成太甲之所承者汤之绪可谓善矣嗣有善绪则其举而措之天下无难矣长卿曰轨迹夷易易遵也湛恩厖洪易豊也宪度着明易则也垂统理顺易继也是以业隆于襁褓而崇冠乎二后盖谓成王因文王之令绪故其成德如此其易也太甲之继成汤亦若是而已矣故为太甲者夫复何为哉惟监成汤之德以尽其持盈守成之志则何施而不可哉自此而下于是丁宁反覆告之以嗣守成汤之令绪持盈守成之道也夫成汤之所以懋敬厥德至于克配上帝者夫岂于一日之间袭而取之哉盖由其明夫物之本末事之终始而知所先后故其德日新日日新又日新而至于是也故伊尹欲太甲之监于成汤之懋敬厥德则首告之以若升髙必自下若陟遐必自迩盖以夫人之所以升髙陟遐者喻修德者之不可以无渐也夫自下而升于髙自迩而陟于遐皆由其跬歩而积之积跬歩而不已极其所如往而无跬歩之阔焉然后能至未有不积跬歩而能至者故中庸论君子之道亦以谓譬如行逺必自迩譬如登髙必自卑盖进德修业之喻未有如此之切者成汤之懋敬厥德所以铭于盘盂之上以为朝夕之监戒而曰德日新日日新又日新诚知夫所以自修之道如升髙陟遐然虽跬歩不可废也故太甲欲率乃祖之攸行亦惟见于躬行之实明夫先后本末始终之序如自下而升髙自迩而陟遐不可以陵节躐等而无其序也
　　无轻民事惟难无安厥位惟危慎终于始有言逆于汝心必求诸道有言逊于汝志必求诸非道呜呼弗虑胡获弗为胡成一人元良万邦以贞君罔以辩言乱旧政臣罔以宠利居成功邦其永孚于休
　　夫既以懋敬厥德如升髙陟遐之不可以无渐然则其所当先者果何事哉下焉为亿兆之所倚赖一有轻之之心则乖离之衅生矣故必难之而后可难之者深思逺虑惟恐一夫之失其所也上焉为祖宗之所付托一有安之之心则乱亡之机兆矣故必危之而后可危之者戒慎恐惧如临深渊如履薄氷惟恐有一朝之患也无轻民事惟难则民事日益修无安厥位唯危则天位日益安矣夫人君所以懋敬厥德自其始而慎之以至于终不越夫此二者而已故继之曰慎终于始言欲谨其终必于其始谨之始之不克谨终亦无可见之效矣如升髙者必自下而慎之如陟遐者必自迩而慎之不慎其自下自迩而能至于髙与遐者未之有也然自古人君之治天下处于持盈守成之世亦莫不欲重民事保天位以终始其德然往往或至于忽民事而不念以危其位则有始而无终者无他继体守成之君生于深宫之中长于妇人之手未尝知忧未尝知危未尝知哀未尝知惧处富贵之极不知下民之疾苦虽自力于为善而至于享逸乐之乆海内治安上恬下嬉廓然无事则往往好人之顺已而恶人之逆已于是謟防之言日进而忠鲠之义不闻此民事之所以日忘而天位之所以日危而德之所以不终也如唐明皇即位姚宋为相姚善应变以成天下之务宋善守文以持天下之正遂成开元之治及其太平日乆一惑于声色玩好尽忘其平日好贤乐善之心于是张九龄以忠直见疎而李林甫杨国忠以谄佞获用一旦渔阳窃发四海横流而犹不悟观其与裴士淹论宰相贤否至宋璟曰彼卖直以取容耳彼宋璟者乃明皇初年赖其忠直以致太平者也至其狎习于小人逊志之言而逆耳之諌乆不接于耳也则指之为卖直而不自知呜呼明皇未足道也以唐太宗之英睿盖天锡之勇智而又躬冒矢石防履艰难以有天下然至其治定功成之后其从善纳諌之心亦寖以陵替故魏郑公曰陛下贞观之初导人使諌三年以后见諌者恱而从之比三年强勉受諌而终不平也夫始也导人使諌是惟恐人之不逆其志也及其强勉受諌而终不平则是欲人之逊其志矣此实溺于宴安之习无敌国外患以儆其寅畏之心则其好人之顺已而恶人之逆已者是人情之常也而非魏郑公日陈其不克终之渐以类戒之则其至于追咎忠諌之人以为卖直取名如明皇天寳之乱亦不难也太甲之居于桐宫困于心衡于虑而作也虽既能处仁迁义以听伊尹之训已而伊尹惧其安于逸乐之乆则或至于好人之顺已恶人之逆已以寖不克终故告之以慎终于始矣又继之曰有言逆于汝心必求诸道有言逊于汝志必求诸非道此盖告之以听言之道也有言逆于汝心是拂耳之言也拂耳之言不可以逆已而遂怒之必以其言而求诸道使其言果合于道则固忠直之言也虽逆耳而当从之也有言逊于汝志是顺耳之言也顺耳之言不可以从已而遂喜之必以其言而求诸非道果非道则固谄防之言也虽顺耳而当拒之也逆顺之际不徇吾好恶之情而一断之于道则君子得以伸其忠小人无所容其奸矣此终始谨厥与之要渐也然言之逆顺必以道而求之苟其心不断然知夫道与非道之为异则或至于以道为非道而以非道为道矣欲知道与非道之异而不惑于是非则奈何亦不过乎慎思之力行之而已故伊尹于是又叹其难而曰弗虑则不获盖欲其深思之也弗为则不成欲其力行之也慎思力行则虑而获矣为而成矣此一人所以元良也元良言其大也一人大善则知道与非道之别故逆耳之言不可以情拒之顺耳之言不可以情受之如此则君子在位而小人不得容其谗佞于其间此万邦所以正也孟子曰君仁莫不仁君义莫不义君正莫不正一正君而国定矣一人元良万邦以正之谓也至于一人元良万邦以正则伊尹之所以期望于太甲者尽于此矣彼太甲能事斯言躬行以懋敬厥德而慎之于终始之际则能灼知君子小人之情状而浸润之谮肤受之愬必不得行彼小人之类进其尝试之说以变乱先王之政刑者将无隙而入矣故终之以君罔以辩言乱旧政言先王之旧政可以为万世常行之道惟小人之辩言为能乱之君不信辩言则旧政不乱矣太甲能不以辩言乱旧政则离师傅而弗反矣故伊尹得以遂其功成身退之志不以宠利居成功而引身告老以归也君罔以辩言乱旧政则君之道得矣臣罔以宠利居成功则臣之道得矣君臣各得其道则我商家可以保其永乆之年信有休美于无穷矣自古膺受遗托孤之任其进退之际可谓至难矣盖其德之可以托六尺之孤必也耆年宿德为一世之老成人然后可以服天下之心故其至于功成事定也以其年齿论之则可以告老而归而以事势观之则或未可以遽去者盖为幼主者类多血气未定趋舎未坚苟其德未能至于离师傅而弗反而吾则引身以去使小人得以乘隙而进则将至于辩言乱旧政而贻四方之祸矣故召公不恱周公之留辅成王而周公反覆再三言其所以不得不留之意者则其势未可以去则亦不得以宠利居成功为嫌也太甲之自桐宫而归也既能处仁迁义以克终允德矣而其当时内外协德无有异心上则无管蔡流言下则无顽民之不率教者伊尹之心度其必能终始谨厥与不以辩言乱旧政也故谆复明告以坚其心于申诰之时而遂示其所以引身求退之意盖如是而不能引身而去则为以宠利居成功矣昔霍光受武帝寄托辅翼少主昭帝即位方年十四而其时又有上官盖燕之徒怀异志而窥伺神器当此之时不可一日而无光也故方其不引身而去于昭帝之时其义为得至于宣帝之立年已长矣其聦明慈仁足以独当万机之势而守髙皇之业光可以归政矣而犹执其权者累年宠盛势极卒成族灭之祸予尝以为光在昭帝之时是周召之势也在宣帝之时伊尹之势也伊尹不以宠利居成功而光居之所以为不学无术也








　　尚书全解卷十六
&lt;经部,书类,尚书全解&gt;
　　钦定四库全书
　　尚书全解卷十七
　　宋　林之竒　撰
　　咸有一徳　　　　　　商书
　　伊尹作咸有一徳咸有一徳
　　此篇葢伊尹致政告老而归训于太甲丁宁告戒终致其拳拳爱君之意而作也而其简册所编次则与伊训太甲三篇相连属不可以无别也故别为篇名曰咸有一徳葢其篇中有曰惟尹躬暨汤咸有一德故借此四字以为简册之别然此篇之义不必全系于是也汉孔氏曰言君臣皆有纯一之徳唐孔氏曰伊尹致仕而退恐太甲徳不纯一作此篇以戒之经言惟尹躬暨汤咸有一徳言己之君臣皆有纯一之徳戒太甲使君臣亦然此主太甲而言臣有一徳者欲令太甲亦任一徳之臣经言任官惟贤材左右惟其人是戒太甲使善用臣也详考此篇终始之义信如二孔之説葢此篇之意实欲太甲慎于用臣君臣上下克终厥徳以尽其纯一之徳然书之篇名以篇中字为简册之别者多矣如梓材无逸立政之类不必皆尽其一篇之义要之姑借此字以为篇名之别焉若必从而为之説则妄妄有穿凿而不得通者且以诗譬之如召旻之诗其篇言旻天疾威天笃降防而篇终曰昔者有如召公日辟国百里取其始终之羙遂以召旻二字为此篇之名乃若诗之义不在是也而作序者乃曰旻闵也闵天下无如召公之臣也若此之类皆妄论也百篇之序葢有述所作之人而不言其所以作是篇之意者如咎单作明居周公作立政与此篇之序比之诸序最为简省若以为经文已明故略之然其诸序亦有经文已明而序文详言之者故予尝谓书序之作非出于一人之手葢厯代史官相传以为书之緫目既非出于一人之手故自有详略不同至于书之本义不在是也如此篇发首是言伊尹复政厥辟将告归乃陈戒于德则其序亦可言其致政告归之意然当时史官所録者止如此若杜预所谓史有文质辞有详略不必泥也学者于此不可校量同异而爲之说苟以书序之作尽出于夫子之手必于其间校量同异轻重尽以春秋襃贬而求之则将不胜其凿矣
　　伊尹既复政厥辟将告归乃陈戒于德
　　太甲既终丧伊尹以冕服奉之于桐宫以归于亳始践天子之位故伊尹于是还政太甲告老而归盖功成名立则奉身而退不以宠利而居成功也夫豪杰之士盖亦有可以当受遗托孤之寄者然至于天下之权在于掌握则往往固吝而不肯舎者有以爲骑虎而不得下之势者如霍光之忠义盖所谓可以托六尺之孤临大节而不可夺者然而宠盛势尊则固惜权柄不肯还政于宣帝而积其疑似之衅卒成族灭之祸此犹可言也至于曹操司马懿桓温之徒则又往往肆其不轨之心欺孤儿寡妇而夺之位此无他惟其既执天下之大权而不忍弃去故其末流不害于其家则凶于其国其祸如此之惨也伊尹以冕服奉嗣王而归既复政而遂告归而去岂复以权势系吝其心哉孟子曰非其义也非其道也一介不以与人一介不以取诸人彼其视千驷之多天下之大无以异于一介之取与则眇然天下曽何足以动其心哉此其盛德大业所以歴万世而不可企及者也伊尹虽告老而归然太甲欲败度纵败礼盖尝习于下流而爲放僻邪侈之事其居桐宫也困心衡虑然后改过迁善之心作于忧患之中其于处仁迁义盖未久也而遂处至尊之势躬揽万几之务伊尹度其所养也固所守也确必可以离师傅而弗反然其告归本出于爱君之诚心拳拳然而不能自已也于是爲之歴陈天人影响之应所以祸福兴亡之理以坚其修德之志其言尤爲到切至盖其所以望于太甲以克终允德而爲商家社稷无疆之休者其言实基于此使太甲优游餍饫入于其心而不背也故伊尹得遂其髙尚之志逺处于不用之地而无忧故曰将告归乃陈戒于德盖陈其德之常与不常以致夫祸福兴亡之理者以戒之也
　　曰呜呼天难谌命靡常常厥德保厥位厥德靡常九有以亡
　　呜呼者叹而其辞也盖言之不足故嗟叹之也谌者信也天之难信者以其祸福兴亡之命初无常也治或变而爲乱安或变而爲危当其既安且治矣而遂信其无复有危乱则凶祸随之矣盖天命之无常惟其德则可以爲常有能常厥德则其治可以永保盖人之德有常则天命亦有常而可信苟其德之不常则虽奄有九有之众亦不救于亡盖人之德既无常则天命亦无常而不可信矣如以舜继尧以禹继舜天下大安大治者几二百年此非天命之有常也盖尧舜禹三圣人皆有常德故天命亦从而有常苟使以丹朱继尧以商均继舜其德既不常则天命亦将不常矣故人君之德常与不常是天命之所自出也惟天命之所自出是以惟人主不可以言命使人主而言命则将以天命爲可信而常厥德保厥位者废矣九有即九州也夏商周皆是用禹贡疆理之法分天下以爲九域夏之九州即禹贡所载是也商之九州先儒以爲即文观之即成周之九州职方氏之所载者也
　　夏王弗克庸德慢神虐民皇天弗保监于万方啓廸有命眷求一德俾作神主惟尹躬暨汤咸有一德克享天心受天明命以有九有之师爰革夏正
　　伊尹既言天命之无常惟有德则可常于是当引夫桀之所以失天下汤之所以得天下者以证之矣夏王桀不能常其德幽则慢于神明则虐于民彼所以慢神虐民者其意盖谓天命之可信如纣所谓我生不有命在天也既慢之虐之矣于是民怨神怒皇天虽欲眷有夏而存之不可得也故于是弃之而弗保天既弃桀而弗保然而天下不可以无主也故鉴视万方之众择其能有天命者而开导之于是眷求其一德之人俾爲天地神只之主矣而我商家君臣咸有纯一之德故能上当天心于是受天之明命以有九州之众革夏正而有天下也革夏正者夏以建寅之月爲正汤既胜夏始以建丑之月爲正是革正之事前世未尝有盖始于汤武王因之遂以建子之月爲正易之革曰汤武革命顺乎天而应乎人是也而说者乃以爲正朔三而改自古相变谓夏以前迭用此说非是某于尧典已详论之矣伊尹既于上言天难谌命靡常惟有德可以爲常于是遂言桀之所以失天下汤之所以得天下者盖天之所以不保于桀者是桀之弗克庸德自不能保也自纬候之书出于汉世祥瑞之说杂终而起儒者争言三代受命之符使爲人主者不知取必于其德而妄意符命于不可测之间使王莽因之而簒汉者推其源流皆汉儒之罪也孔氏生于汉世其于经也盖有不沦于诸儒之习而卓然有超世之见其论伊尹成汤咸有一德克享天心受天明命是其一也故其说以谓所征无敌谓之受天命夫汉儒之论往往以谓帝王之兴必有非人力之所能致而自至者符瑞之说不胜其烦孔氏不然以谓汤之所以受天明命者惟所征无敌耳至于东面而征西夷怨南面而征北狄怨曰奚独后予后来其苏是则人心之无所不服人心既服天命其在是矣唐孔氏亦识其意遂从而明之曰天道逺人道迩天之命人非有言辞之告正以神明佑之使之所征无敌谓之受天命也纬候之书乃称有黄龙元白鱼赤雀负图衔书以授圣人正典无其事也若汉孔氏可谓不畔于经矣若唐孔氏亦可谓无负于先儒矣
　　非天私我有商惟天佑于一德非商求于下民惟民归于一德德惟一动罔不吉德二三动罔不凶惟吉凶不僭在人惟天降灾祥在德
　　此又申前之意以尽其义也言汤之所以受天明命者非天之私我商家也惟天之所助佑者在于一德故天佑之也其所以有九有之师者非啇之求于下民也惟民之所归者在于一徳我有一德故民归之也我商家所以天佑之民归之者以其德之一故动罔不吉也盖德之一则是吉德也以吉德而动岂有不吉者哉桀之所以天不佑之而民不归之者以其德之二三而动罔不凶也盖徳之二三则是凶德也以凶德而动岂有不凶者哉惟其动之吉凶皆系于德之一与其二三故继之曰惟吉凶不僭在人惟天降灾祥在德言天之吉凶所以不僭差于人者则天之所降灾祥惟在于德故也自其降于天者而言之则爲灾祥自其受于人者而言之则爲吉凶其实一也伊尹自篇首至于此丁宁反覆如此之详如此之尽而其大要则惟言天命之不可常惟有德则可以爲常人事之得失动于此则天命之从违应于彼不可不谨也既曰常德又曰一德者惟一故常惟常故一天地之覆载日月之照临四时之推迁万物之生育所以悠乆而不变者惟其一而常常而一故也故伊尹告归其言及于一德常德尤爲详尽者盖以谓常人之立事无不锐于始而工于初至于中则稍怠末乃澶漫而不振此虽聦明睿智之主有所不能免者且以周宣玉观之当其侧身修行任贤使能见于云汉烝民江汉六月采芑之诗固已无愧于文武成康矣惟其盛德之髙明光大也如此故能复受天命以中兴周室而复防诸侯于东都非其聦明睿智之有以过人者岂能尔哉及其忧勤之志弛于庭燎好贤之心替于鸣鹤迨其末年遂至不借千亩料民太原而寖不克终继以幽王之暴虐平王之孱弱而周室自此衰矣此无他惟其德之不常不一故也故太甲虽能处仁迁义于忧患之余而伊尹以冕服奉之以践天子位及其告归而去也则惧其歴年寖久遂至于豫怠澶漫而不振也故其言丁宁反覆以坚其心谓德之可常而天命之不可常也苟其德之不常则天命亦不常矣故其言之丁宁反覆如是之切至也善乎苏黄门之论陆贽也其言曰贽始以官从事德宗老而爲宰相从之出奔而与之反国弥缝其阙而济其危比其反也功业定矣而卒毙于裴延龄之手其故何哉孔子曰南人有言曰人而无常不可以作巫医善夫不常其德或承之羞防以有常之德事德宗之无常以巫医之明而治无常之疾是以承其羞耳又曰德宗常持无常之心故前勇而后怯防常持有常之心故勇怯各得其当然其君臣之间异同至此欲其上下相保不可得矣夫以德宗之爲人也既非常德一德则虽以陆防之贤事之卒至于君臣上下不能相保伊尹虽以一德爲太甲之师傅终苟使太甲之德至于不常而不一则虽伊尹在朝亦末如之何也已而况于告归而去乎故其将去也丁宁告戒出于爱君恳切之诚而不能自己也
　　今嗣王新服厥命惟新厥德终始惟一时乃日新任官惟贤材左右惟其人
　　伊尹前既论天命之无常惟有德则可以爲常德之得失动于此则天之祸福吉凶应于彼其于天人相与之际反覆推明可谓曲尽其理矣于是致其拳拳之忠所以期望于太甲者以终其义也方太甲宅忧亮隂百官緫已以聴冢宰也其万几之务皆伊尹之所剸裁当此之时天下之治乱社稷之安危伊尹实任之是以太甲之初虽欲败度纵败礼自肆于宫禁之中而其祸不及于百姓者以伊尹实当天下之忧责也今太甲既能克终厥德还自桐宫以践天子之位伊尹于是复政厥辟告归而去不复以庶政自关而太甲于是亲万几之务矣既已亲万几之务则其一言一动而安危治乱之机于此而萌矣伊尹既以其身之所自任者归之于太甲有不可不尽其丁宁告戒之意故谓今嗣王新服厥命聿新厥德言新有事于万几之务言而作命实四方万姓之所观聴也人君即位之初号施令所以端本正始而新天下之耳目尤不可不谨也髙宗亮隂三祀百官緫已以聴冢宰及其免防而践天子之位也且恭黙不言羣臣进谏于王曰天子惟君万邦百官承式王言惟作命不言臣下罔攸禀令而髙宗以谓以台正于四方台恐德弗类兹故弗言盖谓始有言于天下苟爲轻动而妄后虽悔之亦何及矣故其新服厥命将欲号施令爲天下之所取信者惟在于目新厥德德者日就月将学有缉熙于光明是也故继之曰终始惟一时乃日新言始乎如是终亦如是终始惟在于一德而无造次颠沛之或违是乃其德日新之道也苏氏曰中有所主之谓一中有主则物至而应物至而应则日新矣中无主则物爲宰凡喜怒哀乐皆物也而谁使新之如众人之言新则不能一而非日新也而伊尹曰一所以新也是谓万物并育而不相害道并行而不相悖又曰圣人如天时杀时生君子如水因物赋形天不违仁水不失平惟一故新惟新故一一故不流新故无斁此言尽之矣终始惟一时乃日新盖所以緫结上文常厥德保厥位德惟一动罔不吉之义也爲人君者亦莫不欲终始惟一则日新其德然每每至于寖不克终者盖未尝不以小人得以乗间而进荧惑人主之心术蛊害其德日滋月益则流入于败亡而不自知故大臣之事君既有以格君心之非而成就其德又当使之举贤材而用之使贤材既用于朝不能间之以小人则其日新之德盖将有加而无已也是以伊尹之告归尤丁宁切于此既曰终始惟一时乃日新而又戒之曰任官惟贤材左右惟其人汉孔氏曰官贤材而任之非贤材不可任选左右必忠良不忠良非其人原孔氏之意以谓任贤材充位列职自大臣至于百执事是也居是官者必得贤材而用终后无瘝官无旷职任官者既得贤材皆在王之左右所谓侍御仆从缀衣虎贲趣马小尹之任又不可不选忠良之人而用之不忠良则是左右之非其人也盖贤材虽已任官苟左右之非其人纵有贤材亦将见陷于浸润之谮肤受之愬而不得一施矣孔氏之言虽简而其防明说者不悟其意遂以左右爲大臣谓左右者如说命曰王置诸左右谓惟其人者如周官曰官不必备惟其人此虽有所据而云然与上文任官惟贤材文势不相应既曰任官惟贤材则大臣已在其中矣而又加左右于下岂不赘哉此盖未尝攷先儒之意而妄爲是说也自古贤材既居于位矣而天子左右或非其人则其势不两立小人必胜君子必退至于不能自存者多矣有宏恭石显在于左右则周堪萧望之之贤材无所施矣有曹节侯览在于左右则陈蕃李膺之贤材无所施矣有仇士良陈洪志在于左右则裴度之贤材无所施矣欲贤材之任官而得其忠非左右惟其人不可也
　　臣爲上爲德爲下爲民其难其慎惟和惟一
　　此两句说者不同汉孔氏曰言臣奉上布德顺下训民唐孔氏遂谓爲上谓奉爲在上爲德谓布爲道德顺下谓卑顺以爲臣下训民谓以善道训助下民顾氏亦同此说故陆德明释文曰以爲上爲民爲于伪反爲德爲下如字夫爲上与爲下相对爲文而爲上则于伪反爲下则如字又爲德与爲民相对爲文而爲德则如字爲民则于僞反文势同而意训特异必无此理是知先儒之说不可从苏氏曰臣之所以爲民上者非爲爵禄也爲德也德非位则不行其所以爲我下者非爲爵禄也爲民也王氏曰所谓爲上爲德者将顺正救爲其上造成所以爲君之德所谓爲下爲民者先后相劝爲其下造成所以爲民之行也如苏氏之言爲下爲民则通以爲上爲德言臣之所以爲民上则经文并无爲民上之意如王氏爲上爲德则通而以爲下爲民言爲其下造成其爲民之行所以爲民之行则经文但有德字无行字是知此说皆不通某妄谓此四字皆当音于僞反盖伊尹既言任官惟其人不可以小人在于人主之左右使君子无所效其能而未足以尽其义也故又言贤材之人惟人君之有德则可以致其辅相之力苟人君无其德虽有贤材亦末如之何也已若民则无所择也盖世有不可与有爲之君而无不可治之民臣欲爲上非其君之有德则不可得而爲之也至于民则何所不可哉惟君有可有不可而民则无所不可也故不曰爲上爲君而曰爲上爲德也臣之爲上既在于君之有德苟其君之无德则虽得贤材而用之必爲小人之所排击沮难而不能自存故继之曰其难其慎惟和惟一言爲君必如此而后可也其难其慎者言当防逺小人忧之畏之惟恐有得乘其隙而进也惟和惟一者言当亲近君子与之协心同德以大有爲于天下也能如此则其德日新而臣之欲爲上爲德者无不得其志矣
　　德无常师主善爲师善无常主协于克一俾万姓咸曰大哉王言又曰一哉王心克绥先王之禄永厎烝民之生
　　此又戒之以并谋兼智合以爲公无偏党也德无常师者言欲日新其德故无一定之师凡主于善者皆在所师也善亦无一定之主苟协于克一而可以成就吾之常德者皆在所主也孟子曰大舜有大焉善与人同舎已从人乐取诸人以爲善中庸曰舜其大智也与舜好问而好察迩言隐恶而善执其两端用其中于民其斯以爲舜乎此有以见其德之无常师而善之无常主也苟使德有常师善有常主则其心必有所繋吝而不爲公心有所系吝而不公则小人得以窥伺其意之所在以迎合其意而投其所好如此则偏听而不能并谋兼智与天下爲公而民之不服者多矣如唐明皇始用姚崇兼容天下之善以致开元太平之始及其惑于声色则私心渐胜于是举国家之务而信一李林甫专咨朝政者十有八年至于末年谏诤路絶上下之情不通及其一旦盗发幽陵四海横流唐遂陵迟不可复振此无他一有偏听则天下之不服者众矣故伊尹既戒太甲小人之不可用而又推原其所谓用小人者自夫君之心不能合并以爲公故彼乗隙而入也苟能德无常师善无常主乐与人爲善以与天下爲公而私意小智不挠于其间则天下其有不心恱而诚服者哉故其号施令则万姓皆曰大哉王言又曰一哉王心盖由其言之大则见其心之一也盖德无常师善无常主则其心公而不私不私故其心一其心一则其言不期大而自大苟其心有系吝之私于方寸之间纷然殽乱莫适爲主虽谆谆然告人以其心之一而人愈不信矣德至于万姓咸曰大哉王言又曰一哉王心则其德髙明盛大无以复加矣故上焉则可以绥先王之宠禄而下焉可以永底烝民之生育矣
　　呜呼七世之庙可以观德万夫之长可以观政后非民罔使民非后罔事无自广以狭人匹夫匹妇不获自尽民主罔与成厥功
　　伊尹所以训告太甲者谆复恳到尽于此矣于是咨嗟而申之以终其意也七世之庙天子之庙也三昭三穆与太祖之庙爲七也此商书也言七世之庙则天子七庙其来尚矣而郑氏云周制七庙者太祖及文王武王二祧与亲庙四太祖后稷也商则六庙契及汤与二昭二穆而已此盖妄爲之说其实三代皆事七庙也万夫之长者犹所谓万姓万民亦谓天子也非德无以遗后非政无以齐众伊尹之言此者谓非德之可观则无爲万夫之长太甲既上事七世之庙下爲万夫之长必其德政有可观者然后可也季武子曰诸侯来鲁于是乎观礼与此观同林子和曰观者有以示于此而彼得以见之之谓也其意以谓太甲有七世之庙可以示其德于下爲万夫之长可以示其政于下言其势之易也案此说则观字当从去声读与易观卦之象同其说亦通夫欲德与政皆有可观于下则必有道矣惟不以民之至愚而忽之尽其所以敬民之道无一夫之不获者德与政将不可胜其用矣故继之曰后非民罔使民非后罔事匹夫匹妇不获自尽民主罔与成厥功盖言君之势相湏而立后使民而民事后盖其尊卑之分不得不然也若谓后之可以使民遂以至尊之势而骄之则将自广以狭人矣若以民之势爲在于事上遂以至卑之势而虐之则匹夫匹妇将不获自尽矣爲上者既自广以狭人爲下者将不获自尽则君民之心离矣兹诚治乱安危之本也故终篇尤深切于此以谓太甲欲善其德与政则当克自抑畏其视天下愚夫愚妇一能胜予而尽其钦民之道无自以爲广而谓人爲狭苟使四海之广万民之众而有一夫一妇不获自尽则是人君之心有所未尽故彼亦不得以自尽也有一夫一妇不获自尽则乖戾之心生而天地隂阳之气亦将乖戾而不和矣其何以成厥功哉是以人主之职必在夫得万国之驩心以事其先王使万姓咸曰大哉王言又曰一哉王心然后爲能尽其心此庸德一德所以克终也至于厥德靡常而致九有之亡者亦岂在天也哉失匹夫匹妇之心则天下之心自此去矣故太甲论德无常师主善爲师善无常主协于克一而必以万姓爲言至于无自广以狭人则但曰匹夫匹妇不获自尽民主罔与成厥功亦犹其所谓尔惟德罔小万邦惟庆尔惟不德罔大坠厥宗详考此篇终始之义又与召诰之言曽无少异召诰曰我不敢知曰有夏服天命惟有歴年我不敢知曰不其延惟不敬厥德乃早坠厥命即此篇所谓天难谌命靡常常厥德保厥位厥德靡常九有以亡也召诰曰今王嗣受厥命我亦惟兹二国命嗣若功王乃初服呜呼若生子罔不在厥初生自贻哲命即此篇所谓今嗣王新服厥命惟新厥德也召诰曰其惟王勿以小民淫用非彞至欲王以小民受天永命即此篇所谓后非民罔使民非后罔事无自广以狭人匹夫匹妇不获自尽民主罔与成厥功也盖太甲成王皆是始践尊位而揽万几之务故伊尹召公谆谆告戒之言若合符契其大意则皆以谓天命不可必而人事爲可必不可以废人事而不修而归诸天命也夫中才庸主其所以偃然自肆于民上而不以国之安危休戚爲意者惟其恃天命而废人事故每至于败亡而不自知唐德宗与李泌论建中之乱曰建中之乱术士豫请城奉天此盖天命非用卢杞所能致也夫德宗怠弃厥德用卢杞以致祸乱至于銮舆播迁生民涂炭若可以少悟矣而犹归咎于天可谓愚矣故李泌曰命者他人尚可言惟君相造命者若言命则礼乐刑政皆无所用矣泌之言诚与咸有一德召诰合伊尹之相太甲召公之相成王不以天命归于自然之数而谓本于人君之德与不德者盖谓君相造命不可以言命也伊尹召公之言太甲成王信而用之故能成啇周之治泌之言德宗不能用而唐室陵迟其言则同而其治乱则异何也盖对必以正者泌之所能必也至于用与不用则非泌之所能必也
　　沃丁既伊尹于亳咎单遂训伊尹事作沃丁伊陟相太戊亳有祥桑谷共生于朝伊陟賛于巫咸作咸乂四篇太戊賛于伊陟作伊陟原命仲丁迁于嚻作仲丁河亶甲居相作河亶甲祖乙圯于耿作祖乙















　　尚书全解卷十七
　　钦定四库全书
　　尚书全解卷十八
　　宋　林之竒　撰
　　盘庚上　　　　　　　商书
　　盘庚五迁将治亳殷民咨胥怨作盘庚三篇盘庚逸书之序葢有其书虽已亡而其所述亦可证见存之书者若其记载商人迁国之始末也自契至于成汤八迁汤始居亳从先王居作帝告厘沃仲丁迁于嚻河亶甲居相作河亶甲祖乙圯于耿作祖乙此皆逸书之序也盘庚五迁将治亳殷民咨胥怨作盘庚三篇此见存之书也盘庚之书虽存然不得逸书之序以见其前世迁徙之始末则盘庚之意亦复不明于世故自帝告厘沃以至于祖乙五篇之序葢所以爲盘庚之书张本于前若左氏传或先经而始事也契者啇之始祖受封扵唐虞之世始有爵土传之后世自契至于成汤凡十四世而八迁其国葢古者邑居无常择利而后动其宗庙社稷朝市之制简而不伙约而不费故不以屡迁为劳也如周之先世后稷封于邰公刘徙邠太王徙岐文王徙酆武王徙镐亦屡迁也商之八迁歴世久逺其书虽已亡逸不见其所迁之地亦如文武而上迁徙无常而不出于其所封之国也汤迁居于亳从先王居先儒以先王为帝喾非也武成曰惟先王建邦啓土公刘克笃前烈至于太王肇基王迹王季其勤王家其曰先王葢指后稷也则先王居葢是契之旧邑也商颂曰王桓拨周语曰王勤商十有四世而兴先王为契何所不可而必以为帝喾也亳葢契之所居实王业所基之地汤从而居之遂克夏而有天下汤之后传八世至于太戊皆居于亳咸乂之序曰亳有祥桑谷共生于朝是也太戊崩子仲丁立始自亳迁于嚻仲丁崩弟外壬立外壬崩弟河亶甲立后自嚻迁于相河亶甲子祖乙立复自相迁于耿既迁于耿则其地水泉湿爲水所圯欲改迁于他所而重劳民故遂留于耿自祖乙以来凡歴五世竟不克还及盘庚即位而民之被于垫溺已甚遂谋迁于亳殷此其迁徙之始末见于书之序者然也是以张平子东都赋曰商人屡迁前八后五盖自契至于成汤八迁此所谓前八也自汤至于祖乙五迁此所谓后五也汤一人而再数之是以前八后五共爲十三迁也故序曰盘庚五迁将治亳殷其文盖与自帝告厘沃至于祖乙五篇之序文势首尾相贯盖自契至成汤八迁而自汤至祖乙又五迁也盘庚既承祖乙圯于耿之后将欲迁于殷之旧都故治亳殷而将居焉亳地名也殷亳之别称也周希圣曰商人称殷自盘庚始此言是也盖自此以前惟称啇而已自盘庚既都亳之后于是殷商兼称或单称殷也亳殷说者不同郑氏云在河南偃师皇甫谧云在梁谷熟县或云济隂亳县唐孔氏于此诸说莫知所从学者难以折衷而某窃以谓惟郑说爲可从盖偃师在河南其地实与周之洛邑相近乃四方朝觐贡赋道里取中之地惟其都邑之势爲四方之所取中故商颂曰古帝命武汤正域彼四方又曰邦畿千里维民所止肈域彼四海又曰商邑翼翼四方之极使亳地非河南则商颂之言不应如此则知郑说比诸家爲长郑说既以亳爲偃师故于立政之三亳则解曰汤旧都之民服文王者分爲三邑其长居险故言阪尹盖东成臯南轘辕西降谷也此说可信皇甫谧以谷熟爲南亳蒙爲北亳三处之地皆名爲亳则二亳之地隔絶緜亘乃数百里建尹立监必不如此之辽也皇甫谧又以爲汤居亳与葛爲邻葛伯不祀汤使亳众往爲之耕葛即今梁国宁陵之葛乡也亳地在偃师去宁陵八百余里岂当使民往爲之耕乎其地名不同说者变易数千年之后攷之葛乡则信以爲近亳之葛此正孔氏以升自陑爲出其不意皆未可以爲定论也故冝推本郑氏之说以爲偃师而以商颂之言爲证盘庚五迁将治亳殷其所迁之意说者不同郑氏曰祖乙居耿奢侈逾礼土地廹近山川尝圯焉至阳甲立盘庚爲之臣乃谋徙居汤旧都王肃云自祖乙五世至盘庚之兄阳甲宫室奢侈下民邑居垫隘水泉泻卤不可以行政化故徙都于亳皇甫谧曰耿在河北廹山川自祖辛以来民皆侈靡故盘庚迁于殷此诸说大同小异而某窃以谓王肃之说爲当耿地乃汉皮氏县之耿乡其地沃饶近盐祖乙不审于利害之实而徙居之其居之乆也爲水所圯而不可居盖其地沃饶而塞障故富家巨室緫于货寳傲上从康而不可教训其闾阎之民则苦于荡析离居而罔有定极盘庚于是谋居于亳盖择其髙燥之地而将使居之是举也是小民之所利而富家之所不欲而唱爲浮言以摇动小民之情斯民不悟盘庚所以迁之之意而爲浮言之所摇动故自叹而怨亦皆不欲迁也盘庚乃登进庶民告之以所以迁都之意且戒羣臣无扇浮言以摇惑斯民之视聼使羣臣不敢肆爲过逸之言而民皆乐从以迁此三篇之所由以作也哀十二年左氏传举此篇以爲盘庚之诰则此三篇皆诰辞也然不曰诰者意其后世失之或者以其篇名既有上中下字爲其简编之别遂从省文虽不加诰字实诰之体也王肃曰取其徙而立功但以盘庚名篇此则失之矣此书三篇皆是诰其民臣之言而其诰之者自有先后故分爲三篇而以上中下爲之别唐孔氏曰此三篇皆以民不乐迁开释民意诰以不迁之害迁都之善也上中二篇未迁时言下篇既迁后事而上篇人皆怨上初啓民心故其辞爲切中篇民已稍悟故辞稍缓下篇民既从迁故辞复益缓此说是也王氏曰上篇告其羣臣中篇告其庻民下篇告百官族姓强生分别攷之于经而不合不可从也
  </div>
  <div class="pagination">
   <a href="尚书全解_page9.html">
    上一页
   </a>
   <span>
    ...
   </span>
   <a href="尚书全解_page5.html">
    5
   </a>
   <a href="尚书全解_page6.html">
    6
   </a>
   <a href="尚书全解_page7.html">
    7
   </a>
   <a href="尚书全解_page8.html">
    8
   </a>
   <a href="尚书全解_page9.html">
    9
   </a>
   <span class="current-page">
    10
   </span>
   <a href="尚书全解_page11.html">
    11
   </a>
   <a href="尚书全解_page12.html">
    12
   </a>
   <a href="尚书全解_page13.html">
    13
   </a>
   <a href="尚书全解_page14.html">
    14
   </a>
   <a href="尚书全解_page15.html">
    15
   </a>
   <span>
    ...
   </span>
   <a href="尚书全解_page11.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
