<!DOCTYPE html>
<html>
<head>
    <meta charset="UTF-8">
    <title>钦定书经传说汇纂 - 第 24 页/共 38 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定书经传说汇纂 - 第 24 页/共 38 页</h1>
    <div class="content">　　集说【孔氏颖达曰言政当一统权不可分也○司马氏光曰诛一不善而天下不善者皆惧故谓之威赏一有功而天下之有功者皆喜故谓之福人主必聪明刚断然后能收威福之柄○林氏之奇曰此三者系于人君之所操持则威福在己名分谨严故有以操纵予夺以用此三德其或假于臣下则权势下移纪纲紊乱其何以操此三徳以为皇极之用哉○唐氏圣任曰以徳行权则威福不下移○申氏时行曰玉食是四方九州所常贡者与威福相因皆名分所系之大故竝言之】
　　臣之有作福作威玉食其害于而家凶于而国人用侧颇僻民用僭忒
　　集传颇不平也僻不公也僭逾忒过也臣而僭上之权则大夫必害于而家诸侯必凶于而国有位者固侧颇僻而不安其分小民者亦僭忒而逾越其常甚言人臣僭上之患如此
　　集说【黄氏度曰三徳论卿大夫之变至春秋大夫卒擅诸侯之国作福作威玉食害家凶国悉如箕子所言陵夷至于战国世变极矣自洛书之道不传变遂不可止○陈氏栎曰此所谓臣大臣也大臣僭天子则次而邦君次而大夫次而小臣次而庶民皆效而陵僭无一安其分者夫皇极立本者也三德趣时者也皇极建则三德适时措之宜而权出于上皇极不建则三德失时措之宜而柄移于下矣○申氏时行曰皇建有极则威福玉食自天子出皇之不极则威福玉食自诸侯出自大夫出必然之势也自天子出则家不异政国不殊俗自诸侯大夫出则害于而家凶于而国亦必然之势也大臣法然后小臣廉在大夫诸侯既如此则在位之臣相观而化因之而侧颇僻不但比德而已上有道揆然后下有法守今大夫诸侯既如此则在下之民从风而靡因之而僭忒不但淫朋而已所谓甚言其害也】
　　七稽疑择建立卜筮人乃命卜筮
　　集传稽考也有所疑则卜筮以考之龟曰卜蓍曰筮蓍龟者至公无私故能绍天之明卜筮者亦必至公无私而后能传蓍龟之意必择是人而建立之【孔氏颖达曰建亦立也】然后使之卜筮也【蘓氏轼曰卜筮必立此人不使不立者占也】集说【林氏之奇曰周礼春官太卜掌三兆三易之法卜师掌开龟之四兆龟人掌六龟之属华氏掌共燋契以待事占人掌占龟皆是所择以建立其官而命以卜筮之职者也○朱子曰龟歳久则灵蓍生百歳一本百茎亦物之神灵者卜筮实问鬼神以蓍龟神灵之物故假之以验其卦兆卜法以明火爇柴灼龟为兆筮法以四十九蓍分挂揲扐凡十有八变而成卦○蔡氏元定曰皇极之君以人谋未免乎有心有心未免于有私此所以洗心斋戒以听天命而无所容其心也择建立卜筮人者非其人则不可非其职则不专必得其人而立之然后乃可命之卜筮定天下之吉凶成天下之亹亹非细事也○王氏肻堂曰太极动静而隂阳分隂阳变合而五行具卜兆有五象五行也卜卦有二象隂阳也皆所以绍天明而前民用者也】
　　曰雨曰霁曰蒙曰驿曰克
　　集传此卜兆也【王氏安石曰以龟占象之谓卜以火灼龟其象可占之谓兆】雨者如雨其兆为水霁者开霁其兆为火蒙者蒙昧其兆为木驿者络驿不属其兆为金克者交错【孔氏颖达曰王肃云兆相侵入盖兆为二坼其坼相交也】有相胜之意其兆为土
　　集说【孔氏颖达曰此上五者灼龟为兆其璺拆形状有五种是卜兆之常法也○五兆不言一曰二曰者灼龟所遇无先后也○朱子曰易占不用龟而毎言蓍龟皆具此理也蓍短龟长者谓龟惟钻灼之易而蓍有扐揲之烦龟之兆一灼便成亦有自然之易洪范卜五即龟用二即蓍○陈氏师凯曰周礼太卜掌三兆之法其经兆之体皆百有二十其颂皆千有二百疏云体者谓龟之金木水火土五兆之体经兆之体者名体为经也占人云几卜筮君占体大夫占色史占墨卜人占坼注云体兆象也色兆气也墨兆广也坼兆璺也体有吉凶色有善恶墨有大小坼冇微明尊者视兆象卑者以次详其余也○申氏时行曰此列卜兆之体所以着五行之变也盖龟之卜也变化形于食墨之余象数显于坼文之后与五行之兆相配五者之体不同而五行之理以寓其类应固可以知吉其乖错亦可以知凶稽疑于卜者但观事之所值何如若宜雨而雨则吉否则凶矣余仿此】
　　附录【孔氏颖达曰兆气落驿不连属落驿希疎之意雨霁既相对则蒙驿亦相对故驿为落驿气不连属则蒙为气连蒙闇也○项氏安世曰落驿希疎之意气不连属之貌与络绎字不同络绎则是连属不絶也】
　　【案传络驿不属络驿之络注疏作落而云落驿希疎之意项氏安世遂辨此二字不同意然传文云络驿不属竝非连属不絶之意则字虽异而意则同也意古落络字通故庄子落马首以落为络而汉书艺文志云血脉经落亦以落为络也疏言雨霁相对则蒙驿亦相对故以蒙为气相属落驿为不相属其説亦有理则蔡传所云络驿疑即以络为落作希疎之义非连属不絶之意也】
　　曰贞曰悔
　　集传此占卦也内卦为贞外卦为悔【蔡氏元定曰六爻不动以内卦为贞外卦为悔】左传蛊之贞风其悔山是也【僖十五年左传秦伐晋卜徒父筮之其卦遇蛊曰蛊之贞风也其悔山也疏云筮之画卦从下而始故以下为内上为外此言贞风悔山知内为贞外为悔】又有以遇卦为贞之卦为悔【蔡氏元定曰有动爻者以遇卦为贞之卦为悔】国语贞屯悔豫皆八是也【国语公子亲筮之曰尚有晋国得贞屯悔豫皆八也注曰此两卦震在屯为贞在豫为悔八谓震两隂爻在贞在悔俱不动故曰皆八也】集说【王氏安石曰贞者静而正故内卦曰贞悔者动而过故外卦曰悔动乎外岂皆有悔哉而以外卦为悔者悔生乎动故也○朱子语类问内卦为贞外卦为悔曰贞是正底便是体悔是过底动则有悔又问一贞八悔曰如干夬大有大壮小畜需大畜泰内体皆干是一贞外体八卦是八悔余仿此○问贞悔不止一説如六十四卦则每卦内三画为贞外三画为悔如揲蓍成卦则正卦为贞之卦为悔如八卦之变则纯卦一为贞变卦比为悔朱子曰是如此○贞训正事方正如此悔吝皆是事过后方有内卦之占是事正如此外卦之占是已如此二字有终始之意】
　　附录【项氏安世曰窃以夏商占法止用贞悔至文王之易以笈爻为占六爻皆不变者乃占贞悔则不止用二矣】
　　【案夏商以前质易卜或未尽卦变之法故止用贞悔二者项氏之説是也】
　　凡七卜五占用二衍忒
　　集传凡七雨霁蒙驿克贞悔也卜五雨霁蒙驿克也占二贞悔也衍推忒过也所以推人事之过差也【王氏肻堂曰人事指方来而未然者有过差则其事不可为无过差然后可为也】
　　集说【朱子曰上七者卜筮之大凡而其变则无穷皆当推衍以极其变卜之变在经兆之体百有二千其颂千有二百体色墨坼方功义弓之类筮之变如老阳变为少隂老隂变为少阳一卦变为六十四卦六十四卦可变为四千九十六卦之类引而伸之触类而长之其变无有终穷○申氏时行曰衍忒即是稽疑推衍非待己过差而然是未然之事疑其或有过差而预以卜筮推衍之所以断其吉凶也】
　　立时人作卜筮三人占则从二人之言
　　集传凡卜筮必立三人【孔氏颖达曰卜筮各有三人如金縢乃卜三龟仪礼士丧卜占者三人】以相参考旧説卜有玉兆瓦兆原兆【周礼太卜掌三兆之法杜注玉兆颛帝之兆瓦兆尧之兆原兆周之兆】筮有连山归藏【陈氏师凯曰杜子春云连山伏羲归藏黄帝郑康成云夏曰连山殷曰归藏皇甫谧云夏人因炎帝曰连山殷人因黄帝曰归藏】周易者非是【蔡氏元定曰知旧説非是者禹叙洛书时未有原兆与周易也】谓之三人非三卜筮也
　　集说【孔氏安国曰从二人之言善钧从众也○程氏若庸曰皇极虽建不敢自是国有大事参诸人谋鬼谋以决其疑人谋本隂阳五行之理鬼谋则以隂阳五行之象数参之一从一逆可以騐其得失矣然稽疑以卜筮为重而龟为尤重也○申氏时行曰卜则三人同卜筮则三人同筮以观其吉凶之兆同异何如三人皆以为吉固断乎可行矣其或一人言凶二人言吉亦宜从其吉而行之三人皆以为凶固断乎不可行矣其或一人言吉二人言凶亦宜从其凶而止之以人言之多寡测天命之从违庶乎举措合宜而过差可免矣】
　　汝则有大疑谋及乃心谋及卿士谋及庻人谋及卜筮集说【孔氏安国曰将举事而汝则有大疑先尽汝心以谋虑之次及卿士众民然后卜筮以决之○苏氏轼曰圣人无私之至视其心与卿士庶人如一皆谋及之周礼有外朝致民之法然上酌民言听舆人之诵皆谋及之道也○朱子曰卜筮处末者占法先断人志后命于蓍龟之灵不至越于人也周礼筮人国之大事先筮而后卜○胡氏一中曰殷人尚鬼而箕子必先谋及乃心未尝专事鬼也且易之为书为卜筮设大传云天地设位圣人成能言天地赖圣人参赞也人谋鬼谋百姓与能言明而谋之于人幽而谋之鬼神不自谋以为能故百姓皆与其能即衍忒之意也苟不决之人已而但决之鬼神惑之甚也】
　　汝则从龟从筮从卿士从庶民从是之谓大同身其康彊子孙其逢吉
　　集说【孔氏安国曰人心和顺龟筮从之是谓大同于吉动不违众故后世遇吉○孔氏頴逹曰物贵和同故大同之吉延及于后宣三年左传称成王定鼎卜世三十卜年七百是后世遇吉○朱子曰心者人之神明其虚灵知觉无异于鬼神故自此以下必以人谋为首然鬼神无心而人有欲人之谋虑未必尽能无适莫之私故自此以下皆以龟筮为主人虽不尽从不害其为吉若龟筮而逆则凶咎必矣此条无问尊卑其谋皆配于龟筮故为大同之吉】
　　汝则从龟从筮从卿士逆庶民逆吉
　　集说【孔氏安国曰三从二逆中吉亦可举事○朱子曰此条惟君谋配于龟筮亦吉】
　　卿士从龟从筮从汝则逆庶民逆吉
　　集说【孔氏安国曰君臣不同决之卜筮亦中吉○朱子曰此条惟卿士谋配于龟筮亦吉】
　　庶民从龟从筮从汝则逆卿士逆吉
　　集说【朱子曰此条惟民谋配于龟筮亦吉】
　　汝则从龟从筮逆卿士逆庶民逆作内吉作外凶集说【孔氏安国曰二从三逆龟筮相违故可以祭祀冠防不可以出师征伐○朱子曰此条龟筮一从一违本不可以举事但筮短龟长又尊者之谋配合故内事则可外事则凶】
　　龟筮共违于人用静吉用作凶
　　集传稽疑以龟筮为重人与龟筮皆从是之谓大同固吉也人一从而龟筮不违者亦吉龟从筮逆则可作内不可作外内谓祭祀等事外谓征伐等事龟筮共违则可静不可作【金氏履祥曰人谋能籵可否若气数推移则惟龟筮知之故共违于人虽人谋皆从未可为也】静谓守常作谓动作也然有龟从筮逆而无筮从龟逆者龟尤圣人所重也故礼记大事卜小事筮传谓筮短龟长是也【杜氏预曰物生而后有象象而后有滋滋而后有数龟象筮数故象长数短○陈氏师凯曰僖四年左传晋献公欲以骊姬为夫人卜之不吉筮之吉公曰从筮卜人曰筮短龟长不如从长】自夫子赞易极着蓍卦之德蓍重而龟书不传云
　　集说【孔氏安国曰皆逆安以守常则吉动则凶○朱子曰此条龟筮皆逆人谋纵冇从者动则凶矣○吕氏祖谦曰五者之中三从二逆从之理多吉之所在也然三从之中必龟筮之从乃可盖龟筮无心既已皆从卿士庶民或别有私心未可知也如盘庚迁都心已无疑卜稽如台独臣民懐居而不欲迁何妨于吉哉汝与民逆而吉者如周公东征成王既不知周公民有不靖反曰艰大惟在朝大臣与二公及卜筮从故亦吉也圣人假至公无私之物以寓吾之诚惟龟筮皆从庶足验吾无一毫之未尽苟龟从而筮不从必尚有未尽者故内事犹可外事则否苟我与臣民皆从而龟筮皆违则是于理必有未尽人已虽从终未免于人为静而不为则吉动为则凶矣此义至精微虽天下举以为然不知又自有不然者】
　　八庶征曰雨曰旸曰燠曰寒曰风曰时五者来备各以其叙庶草蕃庑
　　集传征验也庑丰茂所验者非一故谓之庶征【余氏芑舒曰庶徴者合五事五纪以参验者也】雨旸燠寒风各以时至故曰时也备者无缺少也叙者应节候也五者备而不失其叙【林氏之竒曰五者各以时至无过无不及各得其多寡先后之序○呉氏澄曰所谓时雨时旸时燠时寒时风也】庶草且蕃庑矣则其他可知也【孔氏頴逹曰下言百谷用成此言庶草蕃庑者举草茂盛则谷成必矣举轻以明重也○王氏安石曰庶草者物之尤微而莫养而犹蕃庑则万物得其养可知也】雨属水旸属火燠属木寒属金风属土【郑氏康成曰风土气也凡气非风不行犹金木水火非土不处故上气为风】呉仁杰曰易以坎为水北方之卦也又曰雨以润之则雨为水矣离为火南方之卦也又曰日以烜之则旸为火矣小明之诗首章云我征徂西二月初吉三章云昔我徃矣日月方燠夫以二月为燠则燠之为春为木明矣汉志引狐突金寒之言顔师古谓金行在西故谓之寒则寒之为秋为金明矣又案稽疑以雨属水以霁属火霁旸也则庶徴雨之为水旸之为火类例抑又甚明【王氏樵曰以隂阳大意相对则燠为木而寒属金亦自无疑思为四事之主风行四气之闲土旺四时之季此自相符】盖五行乃生数自然之叙五事则本于五行庶征则本于五事其条理次第相爲贯通有秩然而不可紊乱者也
　　集说【孔氏安国曰雨以润物旸以干物燠以长物寒以成物风以动物五者各以其时所以为众验○林氏之竒曰隂阳之气运于天地之间往来屈伸有此五者之变雨与旸对燠与寒对风行于四者之间皆天地之所以化育万物者也○朱子语类问五行所属曰旧本谓雨属木旸属金燠属火寒属水与五行相配皆错乱了呉斗南説雨属水旸属火燠属木寒属金风属土看来雨只属水自分晓如何属木问寒如何属金曰他讨得证据甚好闵二年左传曰金寒玦离又貌言视听思皆是以次第相属○问八庶征曰时林氏取蔡氏説谓是岁月日之时自五者来备而下所以申言雨旸燠寒风之义自王省惟岁而下所以申言曰时之义某窃谓此时字当如孔氏五者各以其时之説为长林氏徒见时字与雨旸燠寒风五者竝列而为六则遂以此时字为赘不知古人之言如此类者多矣且仁义礼智是为四端加一信字则为五常非仁义礼智之外别有所谓信也故某以为时之在庶征犹信之在五常不知是否囗林氏之説只与古説无异但谓有以歳而论其时与不时者有以月而论其时与不时者有以日而论其时与不时者可更推之○五者备叙则庶草滋蕃丰庑即下文之休征也有无相反常雨则无旸常燠则无寒则草木不茂百谷不成即下文之咎徴也○自五行而下得其道则有众休之徴失其道则有众咎之征得失在于身休咎应于天匹夫尚然况人上乎○陈氏大猷曰隂阳之气交则蒸而成雨气散则开而成旸隂退阳进则成燠阳退隂进则成寒隂阳吹扇则成风雨旸风则防气之聚散飞扬者为之燠寒则二气之循环往来者为之备谓皆有而不缺叙谓应期而不乱】
　　一极备凶一极无凶
　　集传极备过多也极无过少也唐孔氏曰雨多则涝雨少则旱是极备亦凶极无亦凶余准是
　　集说【王氏安石曰极备极无饥馑疫疠之所由作故曰凶○林氏之竒曰此五者之气苟不得其序而为过不及焉皆凶之道也○朱子曰一极备凶一极无凶多些子不得无些子不得○申氏时行曰极备而伤于太多则隂阳之气偏胜而万物无以育其生必致于凶灾如雨多则涝旸多则旱是也或极无而伤太少则隂阳之气有亏而物无以遂其性亦至于凶灾如无燠则惨无寒则泄是也】
　　曰休征曰肃时雨若曰乂时旸若曰哲时燠若曰谋时寒若曰圣时风若曰咎征曰狂恒雨若曰僭恒旸若曰豫恒燠若曰急恒寒若曰蒙恒风若
　　集传狂妄僭差豫怠急廹蒙昧也在天为五行在人为五事五事修则休征【呉氏澄曰祯祥曰休】各以类应之五事失则咎征【呉氏澄曰灾沴曰咎】各以类应之自然之理也然必曰某事得则某休征应某事失则某咎征应则亦胶固不通而不足与语造化之妙矣天人之际未易言也失得之几应感之微非知道者孰能识之哉集说【刘氏彝曰一德正于中则五事治于外一气正于中则五气顺于时以形而言之则各宜类举圣人观之所以念己政之得失也以德而召则不可以形拘圣人行之所以应天道以渊默也○林氏之竒曰人君之所以赞天地之化育至于皇极建三德乂稽疑明则夫隂阳二气见于雨旸燠寒风者各以其时所着见者无非休征也然圣人虽有召和致祥之道可以取必于隂阳之不乖者而其所以警戒修省之心则不可忘也是以其所念者不独休徴而又有咎征焉隂阳之气一失其和则反身自省曰是吾之咎也故蚤夜以思去其所以咎而反之于休则其征莫不各以其序矣故五者之咎虽圣人之所必无而其征则不可不以之省也○五事之与五气虽各以其类应然圣人之修五事以为参天地赞化育之本者又岂务为表防之饰以彊之于其外哉其肃乂哲谋圣盖根于天命之性出于所固有之物则其充实辉光之发睟面盎背四体不言而喻此其所以通乎神明光于四海而上下与天地同流也非天下之至诚固不足以与此○朱子曰今人读书粗心大胆如何看得古人意思如説八庶征这若不细心体识如何防见得肃时雨若肃是恭肃便是有滋润底意思所以便説时雨顺应之乂时旸若乂是整治便自有开明底意思所以便説时晹顺应之哲时燠若哲是昭融便自有和暖底意思所以便説时燠顺应之谋时寒若谋是藏密便自有寒结防意思所以便説时寒顺应之圣时风若圣是通明便自有爽快底意思所以便説时风顺应之○符舜功云谋自有显然着见之谋圣是不可知之妙不知于寒于风果相关否曰凡防文字且就地头防不可将大防便来压了箕子所指谋字只是且说宻谋意思圣只是説通明意思如何将大底来压了便休如説吃枣固是有大如瓜者且就眼下説只是常常底枣如煎药合用枣子几个自家湏要説枣如瓜大如何用得许多人若心下不细如何读古人书○洪范庶征固不是定如汉儒之説必以为有是事必有是应多雨之徴必推説道是某时做某事不肃所以致此为此必然之説所以教人难尽信但古人意思精宻只于五事上体察是有此理如王荆公又却要一齐都不消感应只把若字做如似字説了做譬喻説了也不得荆公固是也説道此事不足验然而人主自当谨戒如汉儒之説固不可荆公全不相关之説亦不可古人意思精密恐后世见未到耳○人主之行事与天地相为流通故行有善恶则气各以类而应然感应之理非谓行此一事即有此一应统而言之一德修则凡德必修一气和则凡气必和固不必曰肃自致雨无与于旸乂自致旸无与于雨但德修而气必和矣分而言之则德各有方气各有象肃者雨之类乂者旸之类求其所以然之故固各有所当也咎征亦然○问休征咎征诸家多以义推説举窃以为此犹易中取象相似但可以髣髴看而不可以十分亲切求也庶征虽有五者大抵不出隂阳二端雨寒隂也旸燠风阳也肃谋深而属静隂类也故时雨时寒应之乂哲圣发见而属动阳类也故时旸时燠时风应之狂反于肃急失于谋故恒雨恒寒应之僭则不乂豫则不哲蒙则不圣故恒旸恒燠恒风应之未知如此防得否曰大槩如此○蔡氏元定曰君即五者之应以察吾之得失一事得则五事从休征无不应矣一事失则五事违咎征无不应矣鲧堙洪水水失其性尔而五行为之汨陈以是理也汉儒不得其意而自为之説验之于古则凿而不经推之将来则胶而不应又以福极强配五行而以弱配皇之不极非凿欤○陈氏大猷曰天地之间有必然之理有或然之数理者圣贤之所守数非圣贤之所泥然尧汤虽不能无水旱之变而卒能消水旱之灾盖或然之数终不能胜必然之理圣人所以能回天地之造化也○金氏履祥曰时若即所谓五者来备各以其叙也言恒若以见极备之凶而不明极无之凶何也盖一极备则一极无可知○王氏樵曰庶征专以五事言者在天惟五行在人惟五事五事之得失而八政之属凡事皆在其中皇极之建不建其要在是而敬之一言又五事之枢而建极之本也人之五事与天之雨旸燠寒风俱出于五行故相为感应庶征一畴古人燮理隂阳之实事也】
　　曰王省惟岁卿士惟月师尹惟日
　　集传岁月日以尊卑为征也王者之失得其征以岁卿士【潘氏士遴曰卿士执政之官】之失得其征以月师尹【潘氏士遴曰师长尹正谓诸有司】之失得其征以日盖雨旸燠寒风五者之休咎有系一岁之利害有系一月之利害有系一日之利害各以其大小言也
　　集说【曾氏巩曰休咎之徴各象其事者也与王其其事者卿士也师尹也则庶征之来王与卿士师尹当省其所以致之者所谓念用庶征也○黄氏度曰五纪庶征事辞虽相渉而其用不同○朱子语类问王省惟岁三句曰此但言职任之大小如此○陈氏栎曰周礼太宰歳终受百官之会而诏王废置小宰月终受群吏之要宰夫旬终正日成以证此章亦一説但王卿尹省休咎于歳月日之时者所包甚大安止此哉曰字更端而言庶徴之候王之得失其征以岁故王所省察惟一岁之时之休咎卿士得失其征以月故卿士所省察惟一月之时之休咎师尹放此卿尹不言省蒙上文也】
　　【案此王与卿士师尹所省分岁月日亦是大槩言其职之有大小耳不可泥其词也且如一日间暴风损禾稼其风则一日也其所损则关月与岁也将属之师尹乎抑属之卿士与王者乎看来遇有咎征各不相诿究之是无人不省无事不省耳】
　　岁月日时无易百谷用成乂用明俊民用章家用平康集传岁月日三者雨旸燠寒风不失其时则其效如此休征所感也
　　集说【申氏时行曰百谷成天时有生则地利有养也治道明五辰既抚则庶绩其凝也天地交而贤人出因之明扬隂阳和而家道昌因之平康是五气之顺布有以感之而实五事之交修有以本之也王与卿士师尹可不随分而省验哉○姚氏舜牧曰家通上下而言】
　　日月岁时旣易百谷用不成乂用昏不明俊民用微家用不宁
　　集传日月岁三者雨旸燠寒风既失其时则其害如此咎征所致也休征言岁月日者总于大也咎征言日月岁者着其小也【胡氏一中曰言虽小而不可易也其月令春行夏令之谓乎】集说【朱子曰岁统月月统日职尊者所理大而要职小者所理小而详君秉君道臣行臣职君君臣臣犹岁月日时之不易则休征可致反是则为咎征○王氏肻堂曰休征先大后小者见休征之效必关于一岁善必积而后成咎征先小后大者见咎征之害初起于日月恶虽小而可惧】
　　庶民惟星星有好风星有好雨日月之行则有冬有夏月之从星则以风雨
　　集传民之丽乎土犹星之丽乎天也好风者箕星好雨者毕星【孔氏頴逹曰箕东方木宿毕西方金宿】汉志言轸星亦好雨【陈氏师凯曰此两字误汉志作风】意者星宿皆有所好也日有中道月有九行中道者黄道也【孔氏頴逹曰日之行处谓之黄道】北至东井去极近【孔氏颖逹曰夏至去北极六十七度】南至牵牛去极远【孔氏頴达曰冬至去北极一百十五度】东至角西至娄去极中【孔氏颖逹曰去南北极各九十一度】是也九行者黑道二出黄道北赤道二出黄道南白道二出黄道西青道二出黄道东并黄道为九行也【孔氏頴达曰月行之道与日道相近交路而过半在日道之里半在日道之表其当交则两道相合交去极远处两道相去六度】日极南至于牵牛则为冬至极北至于东井则为夏至南北中东至角西至娄则为春秋分【陈氏师凯曰此皆汉歴然也每岁有差蔡氏引之亦示人以歴法大槩使学者知日月之行所以有冬夏者如此耳】月立春春分从青道立秋秋分从白道立冬冬至从黑道立夏夏至从赤道【陈氏师凯曰此亦从汉志】所谓日月之行则有冬有夏也月行东北入于箕则多风月行西南入于毕【陈氏师凯曰南字衍文汉志无南字】则多雨【孔氏颖逹曰诗云月离于毕俾滂沱矣经箕则多风传记无其事郑氏引春秋纬云月离于箕则风扬沙】所谓月之从星则以风雨也民不言省者庶民之休咎系乎上人之得失故但以月之从星以见所以从民之欲者如何尔【姚氏舜牧曰假天道之自然明人事之当然】夫民生之众寒者欲衣饥者欲食鳏寡孤独者之欲得其所此王政之所先而卿士师尹近民者之责也然星虽有好风好雨之异而日月之行则有冬有夏之常以月之常行而从星之异好以卿士师尹之常职而从民之异欲则其从民者非所以徇民矣言日月而不言歳者有冬有夏所以成岁功也【王氏安石曰春秋者隂阳之中冬夏者隂阳之正隂阳各致其正而后岁成有冬有夏者言岁之成也】言月而不言日者从星惟月为可见耳
　　集说【王氏安石曰月之好恶不自用而从星则风雨作而岁功成犹卿士之好恶不自用而从民则治教政令行而王事立矣书曰天视自我民视天听自我民聼夫民者天之所不能违也而况于王乎况于卿士乎○沈氏括曰歴法天有黄赤二道日月有九道此皆强名而已非实有也亦犹天之有三百六十五度天何尝有度以日行三百六十五日而一期强谓之度以歩日月五星行次而已日之所由谓之黄道南北极之中度最均处谓之赤道月行黄道之南谓之朱道行黄道之北谓之黑道行黄道之东谓之青道行黄道之西谓之白道黄道内外各四并黄道为九日月之行有迟有速难可以一术御也故因其合散分为数段毎叚以一色名之欲以别算位而已如算法用赤筹黑筹以别正负之数歴家不知其意遂以为实有九道甚可嗤也○朱子语类问庶民惟星一句解不通并下文星有好风星有好雨意亦不贯曰家用不寜以上自结上文了下文却又説起星之意似是两段○庶民众多众星之象也当在师尹惟日之下但其致证不同故各发此义以互相见○二十八宿环绕日月行道之侧故月行必经歴之经于箕则多风歴于毕则多雨盖二星各有所好月经行其处顺时当候则隂阳和而风雨时应言无差忒也案星非有嗜好但气类相感月亦非有顺从但行度所次耳今曰好曰从乃假设以喻人事民之性情莫不有所好上之人能顺其所好所欲与聚所恶勿施则和气致祥犹如风雨之应上言职分明则至治成此言人心顺则和气应皆庶征之事也○蔡氏元定曰王卿士师尹其得失验之于岁月日若庶民之得失则在君所谓百姓有过在予一人故以庶民省之于星以验其安与不安而已盖民之安否省之于星星之风雨本之于日月月之九道本之于日故庶民惟星继之以日月之行则有冬有夏月之从星则以风雨也雨旸燠寒风既征于貌言视听思又以所职大小别之于岁月日又以民之安否参之于星于以见皇极之君视履考祥如此之周旋而不敢忽也○余氏芑舒曰庶征不言歴数者歴数所以推天运之常庶征所以参人事之感其进退飞伏有出于歴数所推之外者矣】
　　【案月为隂气之宗风雨二者皆生于阳而成于隂故其气与月相感记曰天秉阳垂日星地秉隂窍于山川播五行于四时和而后月生也是以三五而盈三五而阙盖日星从天而属阳四时日星之所经也山川从地而属隂五行山川之所主也然五行之气实上播于四时之间是天地隂阳之和合也和合故月生焉隂精阳气会于太虚而成象生之谓也古今説者皆谓月在天日星之下而居地之上其去地也最近是月在天地之中而所以调和斟酌乎隂阳者故曰月以为量也其盈也三五以受阳之施其阙也三五以毓隂之孕盖月虽悬象于天而实地类故既经纬日星以佐四时寒燠之令而又专司山川风雨胎育羣隂记礼者之言正与洪范相表里也】
　　九五福一曰寿二曰富三曰康宁四曰攸好德五曰考终命
　　集传人有寿而后能享诸福故夀先之富者有廪禄也康宁者【孙氏觉曰形康而心宁】无患难也攸好德者乐其道也考终命者顺受其正也【邵氏寳曰命者所得于天尽其所得于天也】以福之急缓为先后
　　集说【王氏安石曰富贵人所欲贫贱人所恶而福极不言贵贱何也曰五福者自天子至庶人皆可使慕而向六极亦皆可使畏而逺若贵贱则有常分矣使自公侯至庶人皆慕贵欲其至而不欲贱之在己则陵犯簒夺何有终穷诗曰实命不犹盖王者之世欲贱者之安其贱如此○曽氏巩曰九畴者皆人君之道也福极者人君所以考己之得失于民福之在于民则人君之所当向极之在于民则人君之所当畏福言攸好徳则致民于善可知也极言恶弱则致民于不善可知也视此以向畏者人君之事也未有攸好徳而非可贵者也未有恶弱而非可贱者也故攸好徳则锡之福谓贵之所以劝天下之人使协于中固己见之皇极矣于皇极言之者固所以勉人于福极不言之者攸好徳与恶弱之在乎民则考吾之得失者尽矣贵贱非考吾之得失者也○林氏之竒曰唐李泌曰天命他人皆可言惟君相不可言君相所以造命也民命虽禀于天君实制之自五行至庶征各得其叙则民归于五福矣五福虽天所畀实自造命者向而与之也自五行至庶征失其叙则民陷于六极矣欲民不陷于极亦造命者威而避之也使民享五福而不知六极此治道之极功也故九畴以是终焉○朱子语类问皇极五福即是此五福否曰便卽是这五福如敛时五福用敷锡厥庶民敛底即是尽得这五事以此锡庶民便是使民也尽得这五事尽得五事便有五福○福极通天下人民而言盖人主不以一身为福极而以天下为福极民皆仁夀尧舜之福也民皆鄙天桀纣之极也五福以人所尤好者为先○陈氏大猷曰人莫不好生夀则生之长者四代皆尚齿故五福夀为先虽夀不可无以养其生故富次之夀且富防不免于忧患则身心不安故康宁又次之夀富康宁而攸好徳则心逸日休自求多福福之本实在此其为福大矣故好徳又次之考成也诸福备矣必成其正命则全而归之顺受其正然后为福之至】
　　六极一曰凶短折二曰疾三曰忧四曰贫五曰恶六曰弱
　　集传凶者不得其死也短折者横夭也祸莫大于凶短折故先言之疾者身不安也忧者心不寜也贫者用不足也恶者刚之过也弱者柔之过也【陈氏大猷曰陥于不善者恶也虽欲为善而不能自强者弱也】以极之重轻为先后五福六极在君则系于极之建不建在民人则由于训之行不行感应之理微矣
　　集说【朱子曰六极以人所尤恶者为先○许氏谦曰五福六极本天之所与而君民共之者也君建皇极于上则能备受五福而六极不足以及之矣君则顺天以理民集五福于身而导之使之避极而趋福所谓敛福以锡之也其予夺盖可与天同切不可有一毫私意于其闲有一毫之私则有不当锡之福不当加之极矣此盖系于皇极之建不建也○归氏有光曰福极天之所命而人主制其权故养之而可以使之夀厚之而可以使之富节其力而可以使之康宁教之而可以使之攸好徳不伤之而可以使之考终命然有养之厚之节之教之不伤之所不能及者故必有潜移黙夺于冥冥之中者此所以为位育之极功而居九畴之终也】
　　总论【曽氏巩曰人君之于五行始之以五事修其性于已次之以八政推其用于人次之以五纪恊其时于事次之以皇极谨其常以应天下之故而率天下之民次之以三徳治其中不中以适天下之变次之以稽疑以审其吉凶于人神次之以庶征以考其得失于天终之以福极以考其得失于民其始终先后与夫粗精小大之际可谓尽矣自五事至于六极皆言用而五行不言用者自五事至于六极皆以顺五行则五行之用可知也虞书于六府言修则箕子于五行言其所化之因于人者是也虞书于六府次之以三事则箕子于五行次之以五事而下是也虞书于九功言戒之用休董之用威则箕子于九畴言庶征之与福极是也则知二帝三王之治天下其道未尝不同者万世之所不能易此九畴之所以为大法也○项氏安世曰五行天之纲也五事人之纲也八政人之纪也五纪天之纪也四者皆道之体治之所由出也三徳决于人也稽疑决于天也庶征验于天也福极验于人也四者皆道之用治之所以成也就两截言之又以前四者为纲后四者为纪也合而言之皇极为纲八者又皆为纪盖皇不立极则八者孰举之哉○眞氏徳秀曰尧忧洪水使鲧治之鲧不能因性顺导顾乃隄而塞之以激其势水既失性火木金土从而汨乱盖水者五行之首一行乱则五者皆乱矣五行天之道鲧汨而乱之则逆乎天矣故天动威怒而不与以大法九畴禹继而随山濬川行所无事而水患以平天乃以大法九畴与之神龟负文出于洛水龟所负者数尔大禹圣人心与天通见其数而知其理因次之以为九类即今九畴是也初一至次九即所谓彝伦也五行者天之所生以养乎人者也其气运乎天而不息其材用于世而不匮其理则赋于人而为五常以天道言之莫大于此故居九畴之首五事者天之所赋而具乎人者也貎之恭言之从视之明听之聪思之睿皆性之本然也必以敬用之则能保其本然之性五者治身治心之要以人事而言莫切于此故居五行之次身心既治然后可施之有政食货生民之本衣食既足不可忘本故有祀焉司空居民既得其安矣又有司徒之教焉教之而不从者又有司寇之刑焉接远人以礼而威天下以兵凡此皆所以厚民生故曰农用八政民政既举则钦天授人有不可后于是继以歳月日时星辰厯数之纪推歩占验必求以合乎天故曰恊用五纪皇者君之称极者极至之义标准之名位乎中而四方所取则也故居人君之位者由一身而至万事莫不尽至而后可以为民之极建者立之于此而刑之于彼之谓故曰建用皇极至于正直刚柔之施又必视时之治否因俗之强弱君当揽权无使威福之移于下臣当循法无使颛恣而僭乎上为治之道无越乎此故曰乂用三徳国有大事必先详虑于已而后谋之于人人不能决则又诹之卜筮以决之于天天人相参事无过举所以保其极而不失也故曰明用稽疑五事之得失极之所以建不建也然何从而验之观诸天而已雨旸燠寒风皆以其时则建极之验也五者常而无节则不极之验也天人相应若影响然人君所当念念而致察也故曰念用庶征皇极建则举世之人皆被其泽而五福应之故尧舜之民无不仁且夀者此人君之所当向慕也故曰向用五福皇极不建则举世之人皆防其祸而六极随之故桀纣之民无不鄙且夭者此人君之所当畏惧也故曰威用六极洪范九畴六十有五字尔而天道人事无不该焉原其本皆自人君一身始此武王之问箕子之言所以为万世蓍龟也○董氏鼎曰天地之所以为造化者阴阳五行而已圣人不能违也天地以其气生育民物而理行乎其中圣人以其理修己治人而气参乎其上大抵一二三四皆经常之畴法天以治乎人者也六七八九皆权变之畴即人以验诸天者也而五皇极一畴则守常制变之主与天为徒为民之则者也伏羲本河图而画八卦八卦一阴阳也神禹本洛书而叙九畴九畴一五行也然易不言五行范不言阴阳盖五行一阴阳也阴阳一太极也一而二二而一者也洪范法之大不出九畴外则彝伦道之常即在九畴中矣舍是何以叙彝伦哉】








　　钦定书经传说彚纂卷十一
<经部,书类,钦定书经传说汇纂>
　　钦定四库全书
　　钦定书经传説彚纂卷十二
　　旅獒
　　集传西旅贡獒【孔氏頴逹曰西方之戎有国名旅者遣献其大犬其名曰獒】召公以为非所当受作书以戒武王亦训体也因以旅獒名篇今文无古文有
　　集説【林氏之竒曰西旅闻武王之威徳有慕义之意于是献獒以表其诚太保召公深虑武王之志渐怠而好战喜功之心由是而生故进谏于王以为不当受也○眞氏徳秀曰武王大圣人也西旅贡獒初未之受召公恐其恃大徳而忽细行以献獒之受为无损故豫戒之如此盖积行而成徳犹累土而成山一篑亏而全功俱亏彼以圣人而犹致其谨今人未有寸善则曰吾知顾其大不暇防其细可乎哉】
　　惟克商遂通道于九夷八蛮西旅厎贡厥獒太保乃作旅獒用训于王
　　集传九夷八蛮多之称也职方言四夷八蛮尔雅言九夷八蛮但言其非一而已武王克商之后威徳广被九州之外蛮夷戎狄莫不梯山航海而至曰通道
　　云者盖蛮夷来王则道路自通非武王有意于开四夷而斥大境土也西旅西方蛮夷国名犬髙四尺曰獒案説文曰犬知人心可使者公羊传曰晋灵公欲杀赵盾盾躇阶而走灵公呼獒而属之獒亦躇阶而从之则獒能晓觧人意猛而善搏人者异于常犬非特以其髙大也太保召公奭也【朱子曰召地在岐邦内召公食采于召后封燕】史记云与周同姓姬氏【陈氏师凯曰史记注谯周云周之支族食邑于召】此旅獒之本序
　　集説【孔氏頴逹曰成王时召公为太保知此时太保亦召公也○林氏之竒曰人臣之谏其君必救之于其始始之不救其末将有不可胜救者才通道于外域而受旅獒之献四夷闻之则将争以珍竒进而人主之欲寖广矣此所以諌王也○张氏九成曰召公此训若严父师训子弟然非公髙识安能见防格非如此○吕氏祖谦曰创业之君有一毫之失后世便有邱山之害此于王业已成则为谨终于示后嗣则为谨始○陈氏经曰武王非求之公谏之若其失徳何也圣狂逺矣而根于一念之微流金烁石而一隂生寒于此始堕指折胶而一阳生暑于此萌谏于微则为力易待其着则难矣○王氏纲振曰曰厎贡见本是献忱原无窥伺曰厥獒见本一方物不是珍竒但召公为虑未然视无形聼无声事君如事父耳】
　　曰呜呼明王愼徳四夷咸宾无有逺迩毕献方物惟服食器用
　　集传谨徳盖一篇之纲领也方物方土所生之物明王谨徳四夷咸宾其所贡献惟服食器用而已【孔氏颖逹曰纁絺纻供服也橘柚菁茅供食也羽毛齿革瑶琨篠荡供器用也】言无异物也集説【林氏之竒曰明王于所贡之方物不责彼之所难得不求我之所无用不责彼之所难得而其所献者皆其易得之物也不求我之所无用则其所受者皆有用之物也○陈氏栎曰一篇皆自明王慎徳一句推广之曰昭徳之致曰惟徳其物曰徳盛不狎侮曰玩人防徳曰终累大徳徳之一辞谆谆焉惟慎徳所以自能致贡物惟所贡无异物所以见其慎徳若竒玩之物非所当献亦非所当受一受之则荒怠之心生而慎徳之意失矣○陈氏雅言曰四夷专指中国之外而言逺迩兼指中国之内而言○王氏肯堂曰慎徳言徳已盛大而犹不敢忽于细行之谨惟恐怠心之生于忽也所谓念无妄动而犹不懈于操存事无过举而犹不懈于细微是也不敢以异物来贡者知明王能谨徳必能谨好尚而不敢以玩物黩之也】
　　王乃昭徳之致于异姓之邦无替厥服分寳玉于伯叔之国时庸展亲人不易物惟徳其物
　　集传昭示也徳之致谓上文所贡方物也昭示方物于异姓之诸侯使之无废其职【孔氏頴逹曰昭徳之致正谓赐异姓诸侯令其见此逺物服徳畏威无废其贡献常职也】分寳玉于同姓之诸侯使之益厚其亲如分陈以肃慎氏之矢分鲁以夏后氏之璜之类王者以其徳所致方物分赐诸侯故诸侯亦不敢轻易其物而以徳视其物也
　　集説【黄氏度曰以物为分赐盖以四方毕献诚有辅佐之功不敢独飨也然其赐物必皆足以昭徳而后可○朱子语类问时庸展亲诸家多训展作信是否曰展审视也不当训信○吕氏祖谦曰圣人公天下为心天下之物与天下共之非如秦皇以千七百国独奉一身而已然一视同仁之中文理宻察未尝无等差自亲及踈待同姓必厚于待异姓非如墨子之兼爱也○陈氏经曰四夷不敢私其物所以表奉上之诚圣人不敢私其物所以示锡予之恩予异姓固昭徳之致分同姓以寳玉亦徳所致也以物视物则金玉轾如鸿毛以徳视物虽一介重于九鼎○金氏履祥曰鲁有封父之繁弱晋有宻湏之鼔阙巩之甲是分伯叔非无方物也以寳玉为重所以示亲亲分异姓未必无寳玉也以方物为重所以示服逺互文以见义也○申氏时行曰异姓之邦视君徳以为从违者也颁之以方物使之尽蕃宣屏翰之责而无废其职敎天下知有忠也伯叔之国视君徳以为亲踈者也分之以寳玉使之笃水木本源之思而益厚其亲教天下知有孝也此盖公天下来王之物以发天下尊王之心也】
　　徳盛不狎侮狎侮君子罔以尽人心狎侮小人罔以尽其力
　　集传徳盛则动容周旋皆中礼然后能无狎侮之心言谨徳不可不极其至也徳而未至则未免有狎侮之心【顾氏锡畴曰狎者与之昵也侮者礼之倨也一是视为私人一是忽为易与】狎侮君子则色斯举矣彼必髙蹈逺引望望然而去安能尽其心狎侮小人虽其微贱畏威易役然至愚而神亦安能尽其力哉
　　集説【孔氏颖达曰太甲曰接下思恭不可狎侮臣也论语曰使民如承大祭不可狎侮民也君子劳心小人劳力故别言之○林氏之竒曰孟子曰夫人必自侮然后人侮之苟盛徳之至则周旋中礼尚何狎侮之有既不自侮则何人侮之有此君子所以为之竭其谋虑小人所以为之致其筋力君子小人以其位之贵贱而言之耳○陈氏大猷曰徳愈盛者礼愈恭狎侮之形由徳薄心隘而骄矜乗之也谨徳之至则敬恒胜怠义恒胜欲故盛○陈氏栎曰君子人心所同归狎侮之则恶人之所好失人心矣安能得人尽心小人以力事人狎侮之虽刑驱势廹勉强用力耳安能得其尽力必如文王感民子来方为尽其力○王氏肯堂曰徳盛之人心无斯湏之不荘不敬而慢易之私不得以入之】
　　不役耳目百度惟贞
　　集传贞正也不役于耳目之所好百为之度惟其正而已
　　集説【林氏之竒曰耳不役于声目不役于色则玩好不可得而惑中心至正湛然无营此百度所以惟正也○王氏炎曰心官为主而耳目从其令则非礼勿聼视百度正矣耳目为主而心为所役则物交物而为所引百度何由而正○王氏樵曰二句一戒一勉意耳目不专指声色大凡外物可以移人者皆从耳目而入言湏心为主不可为耳目所役事之可为不可为一断之以百度之正昭元年左传子产论晋侯之疾曰兹心不爽而昏乱百度杜预云百度百事之节也此不役耳目百度惟贞亦谓志不可役物百事之节惟其正如兴居有节或以逰畋声色燕饮而失兴居之正皆为耳目所役也如号令政事有节或求取不合于礼纳受不以其正而防王言凟政体亦为耳目所役也】
　　玩人丧徳玩物丧志
　　集传玩人即上文狎侮君子之事玩物即上文不役耳目之事徳者己之所得志者心之所之
　　集説【王氏十朋曰玩人则以骄而灭敬故防徳玩物则以欲而胜刚故防志○陈氏栎曰丧志则亦必防徳矣未有溺志于物而可以修徳者○王氏樵曰徳以平日所养而言志以心之所主而言○申氏时行曰此申上二节玩人玩物之害以见不可不戒也狎侮则不特无以尽心力也始焉徳未盛而玩人卒至并其未盛之徳而防矣役耳目则不特百度之不贞也始焉心役于物而玩物卒至心之所之无不失正而防之矣戒是二者则敬以胜怠义以制欲而徳其有不谨乎】
　　志以道寕言以道接
　　集传道者所当由之理也己之志以道而寕则不至于妄发人之言以道而接则不至于妄受存乎中者所以应乎外制乎外者所以养其中古昔圣贤相授心法也
　　集説【朱子语类问志以道寕言以道接接字如何曰接者酬应之谓言当以道酬应也又曰志我之志言人之言○吕氏祖谦曰既説玩好之害又説存养工夫志以道寕孟子所谓持其志言以道接孟子所谓我知言内外交养如此自然不作无益不贵异物○陈氏雅言曰志以道寕即舜授禹以人心惟危道心惟微惟精惟一允执厥中者也言以道接即舜授禹以无稽之言勿聼弗询之谋勿庸者也○王氏樵曰志以道寕则知止有定此存乎中所以应乎外也言以道接则非礼勿聼此制乎外所以养其中也○王氏肯堂曰感物而发者己之志也必乗其时发而省察之使皆发于天理之当然而不渉于人欲之危是之谓以道而寕敷奏于廷者人之言也必即其所奏而揆度之必合于天理之公而不徇于己私之偏是之谓以道而接】
　　不作无益害有益功乃成不贵异物贱用物民乃足犬马非其土性不畜珍禽竒兽不育于国不寳逺物则逺人格所寳惟贤则迩人安
　　集传孔氏曰游观为无益竒巧为异物蘓氏曰周穆王得白狐白鹿而荒服因以不至此章凡三节至所寳惟贤则益切至矣
　　集説【孔氏頴逹曰游观徒费时日故为无益竒巧世所希有故为异物诸是妄作皆为无益诸是世所希皆为异物○僖十五年左传言晋侯乗郑马及战陷于泞是非此土所生不习其用也犬不习用传记无文○椘语晋赵简子问于王孙圉曰椘之白珩犹在乎其为寳也几何矣曰椘之所寳者曰观射父及左史倚相若夫白珩先王之所玩何寳之焉是谓寳贤也○真氏徳秀曰为无益则心志分而功不成贵异物则征求多而民不足惟知本务实者不然工商之巧不如农桑之朴锦绣之奢不如布帛之温推类而言莫不然也○胡氏士行曰人心不可不重用也入此则出彼入彼则出此所作所贵所寳其界限之严必如此而后可也○金氏履祥曰上文因玩物而上推玩人之失以防其原此叚因寳物而归重寳贤之意以易其好○王氏樵曰此一叚三节无益与异物犹泛言之至犬马竒兽则指言之至所寳惟贤见此外人主无当防其心者寳非其寳迩人且不安则切言之矣○王氏肯堂曰人主好竒异而竒异之物虽必不可至者天下争思中其欲而竭力奉之若移此心惟好乎贤则贤人又何不至乎第患好之不专犹弗好耳】
</div>
    <div class="pagination">
<a href="钦定书经传说汇纂_page23.html">上一页</a><span>...</span><a href="钦定书经传说汇纂_page19.html">19</a><a href="钦定书经传说汇纂_page20.html">20</a><a href="钦定书经传说汇纂_page21.html">21</a><a href="钦定书经传说汇纂_page22.html">22</a><a href="钦定书经传说汇纂_page23.html">23</a><span class="current-page">24</span><a href="钦定书经传说汇纂_page25.html">25</a><a href="钦定书经传说汇纂_page26.html">26</a><a href="钦定书经传说汇纂_page27.html">27</a><a href="钦定书经传说汇纂_page28.html">28</a><a href="钦定书经传说汇纂_page29.html">29</a><span>...</span><a href="钦定书经传说汇纂_page25.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
