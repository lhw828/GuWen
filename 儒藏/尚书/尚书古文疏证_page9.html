<!DOCTYPE html>
<html>
 <head>
  <meta charset="utf-8"/>
  <title>
   尚书古文疏证 - 第 9 页/共 11 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   尚书古文疏证 - 第 9 页/共 11 页
  </h1>
  <div class="content">
   又按贾谊新书载帝尧曰吾存心于先古加意于穷民痛万姓之罹罪忧众生之不遂也故一民或饥曰此我饥之也一民或寒曰此我寒之也一民有罪曰此我陷之也荘子舜问于尧曰天王之用心如何尧曰吾不敖无告不废穷民若死者嘉孺子而哀妇人此吾所以用心已由是观之则当禅位于虞之日其视四海为困穷夫复何疑
　　又按论语孝乎惟孝天禄永终等朱子一以二十五篇为据更其句读效其语意反以前此本为未定待此而定曾不悟晚出者之非杨慎有言儒者通患信今而疑古春秋三传之祖也反以三传疑春秋孟子班爵禄章王制之祖也反以汉文令慱士诸生作者而疑孟子此章不与相合诗楚辞音韵之祖也反以沈约韵而改诗楚辞古音以合之缪已甚矣窃谓笃信晚出书者何以异此
　　又按永终之不得训絶亦犹郁陶之不得训忧耳徴之金縢惟永终是圗周易归妹象辞君子以永终知敝诗周颂以永终誉汉元帝纪诏曰不得永终性命朕甚闵焉韦贤传匡衡曰其道应天故福禄永终外戚班倢伃赋曰共洒埽于帷幄兮永终死以为期孙权传文帝策命曰以劢相我国家永终尔显烈又权诏渊曰相我国家永终尔休虞翻子汜曰非所以永终忠孝名后世皆无絶也之解何独至论语而云然乎向谓训诂之学至宋朱子而失固非无徴当更徴之四子书有依古注修入未及改者有自以意解不案诸字书者有古注当存者有阙畧者及误者有注如是已足不必赘者有彼善于此者有未防归于一者凡字非正训只得言犹以似之茍既系的解何须为此而集注有多蹈此至不可胜举者或曰集注为朱子生平第一解其失亦有若是与余曰此第失之小者若诗不竞不絿毛絿急也説文左杜注并同广韵絿急引集却云絿缓也宵尔索绹尔雅绹绞也谓夜而绳索纠绞也广韵绹纠绞绳索即朱子孟子注犹然何集云索绞也绹索也文义违反至此罪罟不收説文辠犯法也从辛从自言辠人蹙鼻苦辛之忧秦以辠似皇字改为罪不知罪者捕鱼行罔也凡秦以前书有罪罟即网罟一例字面何集云刑罪为之网罟岂所称识此字者乎或曰朱子逺本毛近引苏氏是朱子前固有之余曰緜蛮黄鸟虽朱子前有长乐刘氏训緜蛮作鸟声终当从毛緜蛮小鸟貌韩诗薛君章句緜蛮文貌为是白鸟翯翯虽朱子前有五臣文选注防防白貌终当从毛翯翯肥泽也説文鸟白肥泽儿字林鸟白肥泽曰翯为是固不得以偶有一説而废厯来相之训诂者也或曰子于朱子之学素所称受其罔极之恩何兹诋之若是余曰非敢诋也即以孟子论其所着七篇书内亦有注海注江违却地势忽举百钧人情难推为行文之失处何曾以此贬贤孟子既然朱子抑复可知或曰子攻举子业遵集注莫敢或爽何独著书不尔余曰今用之吾从周又曰郁郁乎文哉吾从周此经生家遵注説也若吾軰穷圣人经自当博考焉精择焉不必规规然于一先生之言则有行夏之时乗殷之辂服周之冕等法在圣人当日葢亦并行不悖者且纵轻议先儒其罪小曲狥先儒而俾圣贤之防终不明于天下后世其罪大余窃居罪之小者而已朱子尝云一部论语白头亦觧説不尽是以易箦前三日手自更定诚意章注又每欲重整顿易本义岂非求告无憾于圣贤而不以为已足乎后之学者犹苦以举业之见施之穷经朱子有灵正恐未必实以为知言也矣
　　又按顾氏音学五书古音分为十部第二部以去声十九代入声二十四职二十五徳通为一予因悟孟子放勲曰节亦皆韵协何者来与徕同在代韵直翼在职韵得徳在徳韵合前躬中穷终同出一东何尧矢口輙尔谐声亦一异闻
　　又按古经残阙见于他书可信者莫尚论语咨尔舜二十二字孟子劳之来之二十二字俱未为古文所袭用以无处凑泊故大禹谟一用天之厯数在尔躬等句韵不贯义相左其败立见次则禹贡至于大伾之下北过洚水之上太史公补出三十字曰于是禹以为河所从来者髙水湍悍难以行平地数为败乃厮二渠以引其河二渠者一出贝邱一漯川西汉末始并行漯川当太史公时宣房既塞道河北行二渠复禹旧迹负薪从行得于目击故载之河渠书礼失而求诸野官失而学诸夷讵不信哉
　　又按向谓作伪书多因其时之所尚此书出魏晋间少前则三国志志载明帝诏曰山阳公深识天禄永终之运禅位文皇帝又曰山阳公昔知天命永终于己深观厯数久在圣躬陈留王奂咸熈二年十二月壬戌天禄永终厯数在晋诏禅位于晋嗣王此方觧终是毕也尽也与大禹谟觧同葢人之觧有恪遵师説者如王基传散骑常侍王肃注诸经传觧及论定朝仪改易郑旧説而基据持义常与抗衡王基者康成之门人也有一时风尚不相谋而説适合者如李譔传着古文易尚书毛诗三礼左氏传大指归皆依准贾马异于郑与王氏殊隔初不见其所述而意归多同李譔者蜀儒也合以大兵一放玉石俱碎等语益验书出魏晋间即魏晋间人之手笔云尔
　　第一百四
　　余向以史迁受逸书二十四篇内有征见其文与书小序无异故以序为可信载入夏本纪今且见五子之歌序亦然序曰太康失邦此必太康乐纵欲羿以彊诸侯代有夏政遂防其宗社又曰昆弟五人须于洛汭作五子之歌此必仲康等以羿实逼处相率出奔须于洛水之北作歌叙怨必非太康以久畋失国又必非兄弟五人尽从而田且奉垂白之母以行也者冯景山公以书来曰近读五子之歌至厥弟五人御其母以从揷此冗句殊不可晓且即如太康出畋于其母何与妇人无外事迎送不出门礼也岂合从子盘游耶又岂厥弟五人逆知后羿将距于河遂蚤御其母以从耶果尔则当垂涕泣而道谏止其兄以笃亲亲之可也既知而不言坐待其败虽作歌以叙怨亦何及哉余答之曰此辩诚善解同孔安国然金氏前编谓太康在外忘反而羿入都簒国故五子御母避难迹太康所之逾河而南以从之望太康以图复国故于洛汭而不至洛表又将何以辨孔頴达疏史述太康之恶既尽然后言其作歌故令羿距之文乃在母从之上行文之势宜然金氏意则御母以从原在距于河之后事实宜然亦最有理则此辩虽善恐未足以服作伪者之心山公语塞余曰不若直以其母断之而知必无是事也山公问故余曰禹言予创若时娶于涂山辛壬癸甲啓而泣予弗子惟荒度土功盖禹自尧七十二载乙卯受命平水土则娶涂山氏女当在丁巳戊午啓生即次嵗方去癸亥告成功之年颇逺故中间数年得三过其家门启以生于戊午计歴尧之崩与舜之崩俄而禹崩及启即位改元嵗丙戌年已八十九矣所以享国仅七年夀九十五而终窃以是时其元妃未必存况又厯太康十九年嵗辛亥方有失国之祸使啓若存夀一百一十四嵗古男子三十而娶女子二十嫁此盖言其大限若国君则十五而生子礼也妃定与之齐年天子何独不然是仲康等御其母以从母年当一百一十有四矣庄子言人上夀百嵗中夀八十下夀六十惟尧舜逾上夀之外他不少概见然则太康失国时固已无复母存矣昔有人毁直不疑善盗嫂不疑曰我乃无兄帝问第五伦闻卿为吏篣妇公伦对曰臣三娶妻皆无父故栁宗元合而言曰故有无兄盗嫂娶孤女云挝妇翁者余于五子之歌之母也亦然山公为大笑
　　按冯山公又云篇名五子子者有亲之称是时父启已逝妄意其母尚存特揷入此句只要关合子字耳不意遇阎徴君此一篇虚空粉碎矣援据辨駮亦从十三经注疏来但有胜古人处
　　姚际恒立方曰因五子称子凭空撰出一母彷佛与凯风七子相似相似者本意为用此一怨字耳盖孟子有凯风何以不怨则凯风不宜怨此与小弁之诗亲与兄之过大皆宜怨者也
　　又按冯山公云郁陶乎予心用象思舜之语又是关合昆弟事其巧于作伪如此不意却错认详见疏证卷四第五十六
　　又按頴达疏引説文曰羿帝喾射官也贾逵曰羿之先祖世为先王射官故帝喾赐羿弓矢使司射此自出二书蔡乃云贾逵説文羿帝喾射官是贾景伯又有説文矣
　　又按蔡尧初为唐侯后为天子都陶故曰陶唐尧为天子实先都吾晋阳后迁平阳府从不闻有都陶之事真属臆语即书疏左氏杜注孔疏亦不确惟汉书臣瓒注尧初居于唐后居陶故曰陶唐师古曰瓒説非也许慎説文觧字云陶邱再成也在济隂夏书曰东至陶邱陶邱有尧城尧尝居之后居于唐故尧号陶唐氏斯得其解矣吾欲取以易蔡
　　又按杜氏释例云晋大卤大原大夏参虚晋阳一地而六名余谓尚不止此昭元年曰唐定四年曰夏虚晋语曰实沈之虚襄二十四年曰陶唐【杜注尧所治地大原晋阳县】世本曰鄂【宋忠曰鄂地今在大夏】诗谱曰尧墟【康成曰成王封母弟叔虞于尧之故墟曰唐侯】又六名皆是也
　　又按国语引书曰民可近也而不可上也上读上声五子之歌易上为下虽义较明而味浸薄吾最爱贾谊新书民者至贱而不可简也至愚而不可欺也自古至今与民为仇者有迟有速而民必胜之其言深切足警世主即孟子今而后得反之之注脚耳【姚际恒立方曰国语夫人性陵上者也故引书曰民可近也而不可上也此处难用此义故改为下】
　　又按栁宗元言出魏武帝纪建安十年九月令第一百五
　　百篇序谓之小序伏生时犹未得小序盘庚三篇合为一康王之诰合于顾命孔安国始据以序古文书两汉诸儒并以为孔子作【孔子世家云序书传上纪唐虞下至秦缪似以序出自孔氏云】故宁屈经以从序而不顾其説之不可通有宋诸儒出始力排之排之诚是也朱子谓是周秦间低手人所作尤属特见盖非周秦间不能备知百篇之名非低手人亦不应説之如是庸且妄也余独爱百篇名目确然可信何则壁中书出除错乱摩灭及伪泰誓凡得五十五篇无一篇名溢于序之外者则可证小序所载诸目为无遗漏朱子亦尝合为一篇以附卷末但仍梅氏之旧本而未悉复贾逵郑康成之次第犹未古余故厘次之于左昔在帝尧聪明文思光宅天下将逊于位让于虞舜作尧典虞舜侧防尧闻之聪明将使嗣位厯试诸难作舜典帝厘下土方设居方别生分类作汨作九共九篇槀饫臯陶矢厥谟禹成厥功帝舜申之作大禹臯陶谟益【马郑王本作弃】稷禹别九州随山濬川任土作贡启与有扈战于甘之野作甘誓太康失邦昆弟五人须于洛汭作五子之歌羲和湎淫废时乱日往征之作征自契至于成汤八迁汤始居亳从先王居作帝告厘沃汤征诸侯葛伯不祀汤始征之作汤征伊尹去亳适夏既丑有夏复归于亳入自北门乃遇汝鸠汝方作汝鸠汝方汤既胜夏欲迁其社不可作夏社疑至臣扈伊尹相汤伐桀升自陑遂与桀战于鸣条之野作汤誓夏师败绩汤遂从之遂伐三朡俘厥寳玉谊伯仲伯作典寳汤归自夏至于大坰仲虺作诰汤既黜夏命复归于亳作汤诰伊尹作咸有一徳咎单作明居成汤既没太甲元年伊尹作伊训肆命徂后太甲既立不明伊尹放诸桐三年复归于亳思庸伊尹作太甲三篇沃丁既塟伊尹于亳咎单遂训伊尹事作沃丁伊陟相太戊亳有祥桑谷共生于朝伊陟赞于巫咸作咸乂四篇太戊赞于伊陟作伊陟原命仲丁迁于嚻作仲丁河亶甲居相作河亶甲祖乙圯于耿作祖乙盘庚五迁将治亳殷民咨胥怨作盘庚三篇髙宗梦得説使百工营求诸野得诸傅岩作説命三篇髙宗祭成汤有飞雉升鼎耳而雊祖己训诸王作髙宗肜日髙宗之训殷始咎周周人乗黎祖伊恐奔告于受作西伯戡黎殷既错天命防子作诰父师少师惟十有一年武王伐殷一月戊午师渡孟津作泰【本作大自顾彪解作泰孔頴达因之误至今】誓三篇武王戎车三百两虎贲三百人与受战于牧野作牧誓武王伐殷往伐归兽识其政事作武成武王胜殷杀受立武庚以箕子归作洪范武王既胜殷邦诸侯班宗彛作分器西旅献獒太保作旅獒巢伯来朝芮伯作旅巢命武王有疾【马本有不豫二字】周公作金縢武王崩三监及淮夷叛周公相成王将黜殷作大诰成王既黜殷命杀武庚命防子启代殷后作防子之命唐叔得禾异亩同頴献诸天子王命唐叔归周公于东作归禾周公既得命禾旅天子之命作嘉禾成王既伐管叔蔡叔以殷余民封康叔作康诰酒诰梓材成王在丰欲宅洛邑使召公先相宅作召诰召公既相宅周公往营成周使来告卜作洛诰成周既成迁殷顽民周公以王命诰作多士周公作无逸召公为保周公为师相成王为左右召公不説周公作君奭成王东伐淮夷遂践奄作成王政【马本作正】成王既践奄将迁其君于蒲【马本作薄】姑周公告召公作将蒲姑成王归自奄在宗周诰庶邦作多方成王既黜殷命灭淮夷还归在丰作周官周公作立政成王既伐东夷肃【马本作息】慎来贺王俾【马本作办】荣伯作贿肃慎之命周公在丰将没欲塟成周公薨成王葬于毕告周公作亳姑周公既没命君陈分正东郊成周作君陈成王将崩命召公毕公率诸侯相康王作顾命【马本有成王崩三字】康王既尸天子遂诰诸侯作康王之诰康王命作册毕公居理成周郊作毕命穆王命君牙为周大司徒作君牙穆王命伯冏为周太仆正作冏命蔡叔既没王命蔡仲践诸侯位作蔡仲之命鲁侯伯禽宅曲阜徐夷并兴东郊不开【马本作辟】作费誓吕命穆王训夏赎刑作吕刑平【马本无】王锡【马本作赐】晋文侯秬鬯圭瓒作文侯之命秦穆公伐郑晋襄公帅师败诸崤还归作秦誓
　　按书实百篇有云百二篇者非假造即纬书説见孔頴达正义
　　又按孔頴达于盘庚小序下引束晢云见孔子壁中尚书将治亳殷作将始宅殷与世行本不同益足证西晋人犹见古文经而东晋则失之矣
　　又按唐书王勃初祖通起汉魏尽晋作书百二十篇以续古尚书后亡其序有録无书者十篇勃补完逸定着二十五篇谓古尚书百二十篇即赵氏岐等説有録无书者十篇太史公书如此定着二十五篇又梅氏晚出书篇数何王氏祖孙之学尽摹仿前人与抑偶合与
　　又按今文顾命康王之诰合为一马郑王本以无壊我髙祖寡命以上为顾命下则为康王之诰晚出书又断自王出在应门之内遂觉诸侯告王王报诰诸侯以类相从胜真古文书
　　第一百六
　　马郑王三家本系真古文宋代已不传然犹幸见其互异处于陆氏释文及孔疏愚故得摘出之整比于后防竢后圣君子慨然愤悉黜梅氏二十五篇一以马郑王所传三十一篇之本为正即不尔世或有李阳冰其人出尝愿刻石作篆备书六经立于明堂为不刋之典号曰大唐石经者请其手一书此三十一篇于石置诸西安府学宫内使观视摹写者填咽亦未必非崇正复古之一助云尧典宅嵎夷【郑本夷作防马云嵎海隅也夷莱夷也则马本初不异又考释文云尚书考灵曜及史记作禺銕是郑所书乃依纬文銕古夷字也】平秩东作【马本平作苹普庚反云使也】宅南交【郑云夏不言曰明都三字摩灭也頴逹云伏生所诵与壁中旧本并无此字非摩灭也王肃以夏无明都避敬致然即幽足见明阙文相避如肃之言义可通矣】平秩南讹【马本平作苹】曰昧谷【郑本昧作栁】平秩西成【马本平作苹】平在朔易【马本平作苹】嚚讼可乎【马本讼作庸】帝曰我其试哉【马郑王本皆无帝曰二字】如西礼【马本西礼二字作初】佥曰益哉【马郑王本佥作禹】臯陶谟天叙有典【马本有作五】自我五礼有庸哉【马本有作五】天明畏【马本畏作威】暨稷播奏庶艰食鲜食【马本艰作根云根生之食谓百谷】作防【马郑本防作绘又考孔疏云郑康成注防读为绘则郑本初不异但读为绘耳】禹贡岛夷皮服【郑康成注鸟夷东方之民抟食鸟兽者也王肃注鸟夷东方夷国名与孔不同是郑王本岛作鸟】作十有三载乃同【马郑本载作年】厥土赤埴坟【郑本埴作戠郑王皆读曰炽】瑶琨篠簜【马本琨作瑻】沿于江海【郑本沿作松松当为沿马本作均云均平】荥波既猪【马郑王本波作播谓此泽名荥播】导岍及岐【马本岍作开】甘誓天用勦絶其命【马本勦作巢于小反】盘庚中诞告用亶【马本亶作单音同诚也】盘庚下今予其敷心腹肾肠【郑本心腹肾肠作忧肾阳】防子用乂雠敛【马本雠作稠云数也】自靖【马本靖作清谓洁也】牧誓弗迓克奔以役西土【马本迓作御禁也又考孔疏云王肃读御为御是王本又作御】洪范明作哲【王肃注及汉书五行志皆云悊智也是王本哲作悊】无虐防独【马本无虐作亡侮】曰蒙【王肃注雺天气下地不应闇防也郑康成以雺者气泽郁郁冥冥也是郑王本防作雺】曰绎【王肃注圛霍驿消减如云气郑康成以圛为明言色泽光明也是郑王本驿作圛】曰豫【郑王本豫作舒郑云举迟也王云舒隋也】金縢噫公命【马本噫作懿犹亿也】惟朕小子其新逆【马本新逆作亲迎】大诰王若曰猷大诰尔多邦【马本猷大诰尔多邦作大诰繇尔邦多又考孔疏云郑王本猷在诰下汉书王莽摄位东郡太守翟义叛莽莽依此作大诰其书亦道在诰下是郑王本仍作猷】天降割于我家【马本割作害】不少延【马读此为句不为弗】厥考翼其肯曰予有后弗弃基【郑王本于矧肯构下亦有此十二字】酒诰王若曰【马本作成王若曰徳明云卫贾以为戒成康叔以慎酒成就人之道也故曰成吾谓此成字后録书者加之未可从又考孔疏云马郑王本皆有成字】梓材皇天既付中国民【马本付作附】多士非我小国敢弋殷命【马本王本弋作翼义同】大泆有辞【马本泆作屑云过也】无逸严恭寅畏【马本严作俨】文王卑服【马本卑作俾使也】则皇自敬徳【王本皇作况况滋益用敬徳也】君奭廸见冒【马本冒作朂勉也】多方不克终日劝于帝之廸【马本廸作攸云所也】尔罔不克臬【马本臬作防】顾命王不怿【马本怿作释云不释疾不觧也】在后之侗【马本侗作詷云共也】王崩【马本作成王崩注安民立政曰成】四人綦弁执戈上刃【马本綦作骐云青黑色】三咤【马本咤作诧】康王之诰王若曰【马郑王本从此以下为康王之诰】吕刑爰始为劓刵椓黥【郑本劓刵椓黥作膑宫劓割头庶剠又考孔疏云郑康成注刵断耳劓截鼻椓谓椓破隂黥为覊黥人面苖民大为此四刑者言其特深刻异于臯陶之为是郑本又初不异未知頴达何自矛盾】俾我一日【马本俾作矜矜哀也】王曰吁【马本吁作于于于也】惟来【马本来作求云有求请赇也】秦誓惟截截善谝言【马本谝作偏云少也辞约损明大辨侫之人】
　　按唐明皇写尚书以今字藏其旧本宋史艺文志遂无三家所注古文尚书宋中叶虽间有出者要亦未是三家本故宋人云古文尚书作某字余概不之及惟断自唐以上之人之书摘次于后以补陆孔二氏所未备焉裴骃史记注集解五帝本纪尧典四岳郑本作四岳三载汝陟帝位郑本作三年辑五瑞马本辑作揖注曰揖敛也柴郑本作祡注曰祡燎也贽马本作挚眚灾肆赦郑本作眚烖过赦注曰眚烖为人作患害者也过失虽有害则赦之俞汝往哉郑本俞作然冦贼奸宄郑本宄作轨惟明克允马本作维明能信注曰当明其罪能使信服之歌永言马本作謌长言夏本纪禹贡奠髙山大川马本奠作定注曰定其差秩祀礼所视也岛夷皮服郑本岛作鸟济河惟兖州郑本兖作沇灉沮防同郑本灉作雍作十三有载乃同郑本载作年沿于江海郑本沿作均注曰读为沿沱潜既道郑本潜作涔惟箘簵楛马郑本簵俱作簬三邦底贡厥名马本作三国致贡其名终南惇物郑本惇作敦注曰敦物在右扶风武功至于猪野郑本猪作都注曰都野在武威名休屠泽导岍及岐郑本岍作汧注曰汧在右扶风北过洚水郑本洚作降注曰降水在信都南嶓冡导郑本作瀁注曰瀁水出陇西氐道又东至于澧马郑王本澧俱作醴溢为荥郑本溢作泆庶土交正底慎财赋惟郑本庶作众底作致臯陶谟庶明励翼迩可逺在兹郑本庶作众迩作近天其申命用休郑本申作重注曰天将重命汝以羙应谓符瑞也在治忽郑本忽作曶注曰曶者臣见君所秉书思对命者也君亦有焉以出内政教于五官殷本纪汤誓有众率怠弗协马本弗协作不和西伯戡黎不有康食郑本康作安周本纪牧誓弗迓克奔以役西土郑本弗迓作不御注曰御彊御谓彊暴也奔作犇鲁周公世家金縢史乃册祝郑本册作防乃命于帝庭马本于作于我先王亦永有依归郑本有下有所字母逸爰暨小人马本爰暨作为与注曰与小人从事知小人艰难劳苦也乃或亮隂郑本作梁闇注曰楣谓之梁闇谓庐也言乃雍郑本雍作驩注曰驩喜悦也旧为小人马本旧作久费誓鲁人三郊三遂王本遂作隧宋防子世家防子我其出狂郑本狂作徃注曰起也我其起作出徃也今尔无指告于颠隮马本隮作跻注曰跻犹坠也洪范威用六极马本威作畏注曰言天所以畏惧人用六极土爰稼穑王本爰作曰从作乂马本乂作治锡汝保极郑本汝作女使羞其行而邦其昌王本邦作国汝虽锡之福其作汝用咎郑本汝俱作女皇极之敷言马本皇作王于帝其训马本训作顺注曰于天为顺也是训是行王本训作顺注曰民纳言于上而得中者则顺而行之乃命卜筮注引郑曰卜五占之用谓雨济圛雺克也又曰雨者济者圛者雺者克者则郑本曰圛在曰雺之上王本亦然又曰霁郑本作曰济衍忒郑本忒作貣立时人作卜筮郑本作作为王省惟嵗马本省作眚
　　又按郑氏周礼注引召诰太保朝至于洛洛作雒太保乃以庶殷攻位于洛汭作于雒汭吕刑度作刑以诘四方作度作详刑尧典宅西曰昧谷作度西曰桞谷禹贡羽畎夏翟翟作狄臯陶谟天明畏自我民明威畏作威洪范谋及庶人人作民顾命越翼日乙丑王崩翼作翌王崩作成王崩臯陶谟日月星辰山龙华虫作防防作缋宗彞藻火粉米黼黻絺绣絺作希洪范曰雨曰霁曰蒙曰驿曰克作曰雨曰济曰圛曰蟊曰尅金縢启籥见书启作开又体王其罔害罔作无又以启金縢之书启亦作开尧典平秩东作四平字俱作辨顾命大辂在賔阶面四辂字俱作路缀作赘禹贡溢为荥溢作泆又荥波既猪作荥播既都又灉沮防同灉作雍甘誓予则拏戮汝拏作奴费誓杜乃擭敜乃穽费作□杜作酒诰有正有事无彛酒正作政尧典肆觐东后肆作遂禹贡杶干栝柏杶作壎
　　又按郑氏礼记注引大诰越尔御事尔作乃禹贡三百里纳秸服秸作鞂金縢公曰体其罔害罔作无尧典防命汝典乐汝作女牧誓今日之事不愆于四伐五伐愆作过无于字又王朝至于商郊牧野于作于臯陶谟予弗子弗作不又简而防防作辨尧典流共工于幽州州作洲无逸乃或亮隂云古作梁闇第一百七
　　安国大序一篇冠五十八篇之首者朱子谓其不类西汉人文章又曰只是魏晋间人所作又曰传之子孙以贻后代汉时无这般文章余直谓此篇盖规摹许慎説文解字序而作观其起处犹可见至承袭而譌遂谓科斗书废已久时人无能知以所闻伏生书考论文义始得知其妄可得而辨焉説文解字序曰秦烧灭经书涤除旧典初有书以趣约易而古文由此絶矣自尔秦书有八体曰大篆小篆刻符虫书摹印署书殳书书汉兴以八体试学僮新莽居摄时有六书曰古文竒字篆书佐书缪篆鸟虫书古文者即孔子壁中书若以自秦以后鲁恭王壊孔子宅以前无所为古文也者不知艺文志云汉兴萧何草律着其法曰太史试学童能讽书九千字以上乃得为史又以六体试之课最者以为尚书御史史书令史吏民上书字或不正輙举劾六体者古文竒字篆书书缪篆虫书皆所以通知古今文字摹印章书幡信萧何固以习古文为一代之功令也岂得云书废已久时人无能识乎北平侯张苍修春秋左氏传多古字古言河间献王所得书皆古文先秦旧书司马迁年十嵗则诵古文此皆章章明着不待孔安国以今文字参考而后可识也
　　按説文序以初造书契为黄帝之史仓颉此自从易系辞及世本来极确安国大序妄以为伏牺氏孔颖达从而傅防正可一笔抹摋详见余潜邱劄记又按杜预左后序云太康元年汲郡人有冡者大得古书皆科斗文字科斗书久废推寻不能尽通藏在秘府杜预时谓科斗书久废则可孔安国时则不可即说文序云孔子书六经左邱明传春秋皆以古文继云秦焚灭经书涤除旧典而古文由此絶是亦絶经典之古文耳非谓天下尽不识之也不然何后又云张仓献左氏郡国山川徃徃得鼎彞其铭即前代之古文非先孔子壁而出者乎但谓汉承秦制以八体试学僮不云六体与萧何律悖余不可以不辨
　　又按秀水徐嘉炎胜力谓余书大序不类西京不待言而尤悖理者赞易道以黜八索述职方以除九邱上文明云皆帝王遗书既帝王遗书夫子删之定之可也黜之除之其可通乎学士逃难解散何其俗汉室龙兴开设学校旁求儒雅以阐大猷何其卑靡竟类近代矣且表章六经莫盛汉武一巫蛊事何至经籍道息余曰经籍道息犹言不重此道云尔语颇轻以是折大序恐未足服其心焉
　　又按卫宏古文竒字序先于许氏止云秦改古文以为篆又云秦罢古文而有八体非古文矣未尝云汉不用古文误由于説文序汉以八体试学僮一语不知汉乃六体六体有古文在内与秦殊又误于新莽时六书古文竒字云云不知此即汉六体旧制非莽始太史公自序秦拨去古文焚灭诗书继云汉兴百年之间天下遗文古事靡不毕集太史公一隠一见宛然盖秦有天下者十五年仅此十五年天下不习尚古文汉一兴而古文复矣王伯厚以秦下令焚书始禁古文距汉兴才七年
　　又按鄞万言贞一与人论尚书疑义书中一条云安有因国家刑狱之事臣子受命辑书序传既成而可寝之不报者乎亦佳
　　又按説文序今虽有尉律不课小学不修莫达其説久矣尉律汉律篇名盖汉至和帝时萧何所草律已不行学僮不试古文仅有一二通人如贾逵辈方相从受古学耳降至晋卫恒作书势去汉逾逺并谓鲁恭王得孔子宅书时人已不复知古文谓之科斗书汉代秘藏希得见恒曾见书大序与否未可知要彼时自有此种议论散诸撰述益徴大序不作于汉武之时决矣
　　又按潜邱劄记恐世不传仍载其説于此云孔安国序尚书谓伏牺氏造书契以代结绳之政后小司马三皇本纪刘恕外纪陈桱外纪皆本之愚尝读易系辞而知其非也系辞曰上古结绳而治后世圣人易之以书契百官以治万民以察后世圣人葢指黄帝尧舜岂谓伏牺氏乎世本曰黄帝世始立史官仓颉沮诵居其职又曰苍颉作书许慎説文序曰黄帝之史仓颉见鸟兽之迹初造书契皇甫谧帝王世纪曰黄帝垂衣裳仓颉造文字然后书契始作卫恒书势曰昔在黄帝创制造物有沮诵仓颉者始作书契以代结绳又曰黄帝之史沮诵仓颉眺彼鸟迹始作书契则书契之作断断乎始于黄帝世无疑矣然则谓包牺氏为万世文字之祖者其説非乎曰此自为画八卦言之也六书之学原本于八卦而八卦之画不待于六书其先后固自别尔
　　第一百八【阙】
　　第一百九【阙】
　　第一百十【阙】
　　第一百十一
　　汉书艺文志刘向以中古文校欧阳大小夏侯三家经文酒诰脱简一召诰脱简二率简二十五字者脱亦二十五字简二十二字者脱亦二十二字文字异者七百有余脱字数十此段中四语致难解癸亥甲子晤吾友胡朏明京师就质此义朏明好精思每至忘寝食曰此非可以仓卒对也越数日来告曰均是二尺四寸之简而字数多少不同何也葢伏生写此二篇酒诰率以若干字为一简召诰率以若干字为一简三家因之而不敢易也向据中古文校外书以此之所有知彼之所脱然其间有脱字脱简之别脱字者传写之遗漏下文所谓脱字数十者是也脱简者编次之失亡酒诰脱简一召诰脱简二是也必言率简若干字者脱亦若干字葢以字数之相应证中古文之足信也然则伏生所藏与孔壁之所出每篇每简字数辄同乎曰非然也借令如此向但当以简计不必以字计矣唯简之字数有多少则篇之简数有赢缩古文今文参错不齐故复言此以明之或问二篇脱简始于何时弟谓刘歆移大常博士书言伏生尚书初出于屋壁朽折散絶则彼时当即有脱简非必博士官溺职之所致也又曰窃意古人受经于师经有若干篇篇有若干简简有若干字终身守之不敢违及转写以授其弟子亦不敢畧有所增损葢损其字数则简数必溢增其字数则简数必亏非所以敬师传壹睹记也即此二篇推之其余篇可知而他经亦可知矣复越数日告曰顷读春秋左传序疏云简之所容一行字耳牍乃方版版广于简可以并容数行此尤可以证率简若干字之説葢简制狭长仅容一行故向但云率简若干字而义已明不必以行计也窃以上下相承文理言之则二十五字乃酒诰之简二十二字乃召诰之简酒诰脱简一则中古文多二十五字召诰脱简二则中古文多四十四字也
　　按余亦有一证宋书谢灵运传论云一简之内音韵尽殊两句之中轻重悉异唯一简是一行方下以两句为对若如余初疑作数行音殊岂待言
　　又按左传疏云单执一札谓之为简连编诸简乃名为防余尝以传文考之亦殊未然襄二十五年齐南史氏执简以徃此书崔杼弑其君五字自一行可尽执简宜矣若文十三年子无谓秦无人吾谋适不用也亦仅十二字简所能容何用聨简之策又杜元凯序云大事书之于策小事简牍而已果尔崔杼弑君何等大事齐却书简绕朝赠处常言僚友间耳乃又书策反覆皆不合疑可互称善乎熊南沙有言古人正明百物未尝假借后世乃通之耳
　　又按尚书疏引顾氏云策长二尺四寸简长一尺二寸此语不知何所自来余徧考之策之制靡定长短各有所施简则二尺四寸故范书曹褎撰次礼制写防二尺四寸简周磐编二尺四寸简写尧典一篇束晳穆天子序以前所攷定古尺度其简二尺四寸皆定制者惟班书杜周注孟康曰防三尺竹简书法律为异南史王僧防有楚王冡获竹简书青丝编简广数分长二尺又异至简容字多少郑注尚书系三十字服防左注曰古文篆书一简八字参以三家经文酒诰二十五字召诰二十二字亦各不同要多不过三十字少则八字云
　　又按顾宁人谓三代以上言文不言字李斯程邈出文降而为字矣引秦始皇琅邪台石刻同书文字以为字字始见此不知前此二年秦初并天下书同文字与即位初吕不韦以所著书布咸阳市门有能增损一字者予千金字字已见郑康成周礼注云古曰名今曰字论语注云古者曰名今世曰字仪礼注云名书文也今谓之字又当增一笔曰三代以上言名不言字矣
　　又按盐鐡论云二尺四寸之律古今一也王伯厚谓律葢书以二尺四寸简杜周朱博俱举其大数谓之三尺汉礼仪与律令同録曹褎礼既写以二尺四寸简律可知也然则二尺四寸为简定制葢非无稽云第一百十二
　　自伪孔有河图八卦伏羲王天下龙马出河遂则其文以画八卦谓之河圗及天与禹洛出书神负文而出列于背有数至于九禹遂因而第之以成九类之説后説易者皆以河圗説洪范者皆以洛书纷纭胶葛莫可爬剔甚哉其为经之蠧久矣及读汉五行志刘歆曰虙羲氏继天而王受河图则而画之八卦是也禹治洪水赐雒书法而陈之洪范是也乃知孔出于歆向尝谓魏晋间书多从汉书来者岂无徴哉虽然河图八卦是也孔注论语有是説矣要未可尽抹煞葢易系辞曰古者包牺氏之王天下也仰则观象于天俯则观法于地观鸟兽之文与地之宜近取诸身逺取诸物于是始作八卦又曰河出图洛出书圣人则之图与书同出伏牺之世程子谓圣人见河图洛书而画八卦即如前所云伏羲取法固自多矣亦何妨更法图书且图书之法亦不过所谓观鸟兽之文而已逺取诸物而已岂得谓龙马出伏羲始能画不然将束手不作易哉至洛书出禹经传都无其事于洪范尤了不相渉祗縁歆当莽时尚符瑞敢为矫诬传防论莫确于明初之宋王二老中叶归熈甫及近日黄太冲余故详载其説于左方
　　按宋文宪集或问于宋濂曰闗子明云河圗之文七前六后八左九右洛书之文九前一后三左七右四前左二前右八后左六后右卲尧夫云圆者星也厯纪之数其肇于此乎方者土也画州井地之法其昉于此乎是皆以十为河圗九为洛书惟刘长民所传独反而置之则洛书之数为十河图之数为九矣朱子深然其説厯指序其源流以为濮上陈以先天图传种放放传穆修修李之才之才传邵雍放以河图洛书李溉溉许坚坚传范谔昌谔昌传刘牧修以太极图传周敦頥敦頥传程颢程颐其解易大大概祖长民之意至于新安朱元晦则又力诋长民之非而遵闗邵遗説且引大戴礼书二九四七五三六一八之言以证洛书以为大传既陈天地五十有五之数洪范又明言天乃锡禹洪范九畴则九为洛书十为河图夫复何疑其説以经为据似足以破长民之惑临邛魏华父则又疑元晦之説以为邵子不过曰圆者河图之数方者洛书之文且戴九履一之象其象圆五行生成之图其象方是九圆而十方也安知邵子不以九为图十为书乎朱子张文饶精通邵学而皆以九为图十为书朱以列子为证张以邵子为主干凿度张平子传所载太乙下行九宫法即所谓戴九履一者则是图相传已久安知非河图也及靖士蒋得之著论以先天图为河图五行生成数为洛书戴九履一图为太乙下行九宫华父则又以为刘取太乙图为河图诚有可疑先天图卦爻方位缜宻亭当乃天地自然之数此必为古书无疑乃仅见于魏伯阳叅同契陈图南爻象卦数犹未甚白至邵而后大明得之定为河图虽未有明证而仆亦心善之则是华父虽疑元晦之説而亦无定见也新安罗端良尝出图书示人谓建安蔡季通于青城山隠者图则隂阳相合就其中八分之则为八卦书则画井文方圈之内絶与前数者不类江东谢枋得又传河图于异人颇祖于八卦而坎离中画相交流似于方士抽坎填离之术近世儒者又有与太极图合者即河图之説又有九十皆河圗而有一合一散之异洛书既曰书而决非图之説夫图书乃儒者之要务若数者之不同何也濂应之曰群言不定质诸经圣经言之虽万载之逺不可易也其所不言者固不强而通也易大传曰河出图洛出书圣人则之书顾命篇曰河图在东序论语子罕篇曰河不出图其言不过如是而已初不明言其数之多寡也言其数之多寡者后儒之论也既出后儒宜其纷纭而莫之定也夫所谓则之者古之圣人但取神物之至著者而画卦陈范茍无图书吾未见其止也故程子谓观象亦可以画卦则其他从可知矣初不必泥其图之九与十也不必推其即太乙下行九宫法也不必疑其为先天图也不必究其出于青城山隠者也不必实其与太极图合也惟刘防以八卦为河图班固以洪范初一至次九六十五字为洛书本文庶几近之盖八卦洪范见之于经其防甚明若以今之图书果为河洛之所出则数千载之间孰传而孰受之至宋陈图南而后大显耶其不然也昭昭矣或曰子之所言善则善矣若郑康成据春秋纬文所谓河以通干出天苞洛以流坤吐地符河龙图洛书感河图有九篇洛书有六篇者将果足信乎濂曰山杨中立不云乎圣人但言图书出于河洛何尝言龙之兆又何尝言九篇六篇乎此盖康成之陋也此所以启司马君实及欧阳永叔之辩而并大传疑非夫子之言也或云杨雄覈灵赋云大易之始河序龙图洛贡书长民亦谓河图洛书同出于伏羲之世程子亦谓圣人见河图洛书而画八卦然则孔安国刘向父子班固以为河图授羲洛书锡禹者皆非欤濂曰先儒固尝有疑于此揆之于经其言皆无明验但河图洛书相为经纬八卦九章相为表里故蔡元定有云伏羲但据河图以作易则不必预见洛书而已逆与之合矣大禹但据洛书以作范则亦不必追考河图而已暗与之符矣诚以此理之外无复他理也不必寘疑于其间也或曰世龙图序谓出于图南若河图由图南而传当以龙图解河图可也而容城刘梦吉力辨其伪焉何哉濂曰龙图序非图南不能作也是图南之学也而非大易河出图之本防也八卦之设不必论孤隂与寡阳也不必论已合之位与未合之数也或曰然则易之象数舍河图将何以明之濂曰易不云乎大衍之数五十其用四十有九又曰干之策二百一十有六坤之策百四十有四此固象数之具于易然也不必待河图而后明也或者无辞以对濂因私记其説而与知易者订焉此犹以洛书属洪范不及下王子充见尤确
　　又按王忠文集洛书辨曰洛书非洪范也昔箕子之告武王曰我闻在昔鲧陻洪水汨陈其五行帝乃震怒不畀洪范九畴彞伦攸斁鲧则殛死禹乃嗣兴天乃锡禹洪范九畴彞伦攸叙初不言洪范为洛书也孔子之系易曰河出图洛出书圣人则之未始以洛书为洪范也盖分图书为易范而以洪范九畴合洛书则自汉儒孔安国刘向歆诸儒始其説以谓河图者伏羲氏王天下龙马出河负图其背其数十遂则其文以画八卦洛书者禹治水时神出洛负文其背其数九禹因而第之以定九畴后世儒者以为九畴帝王之大法而洛书圣言也遂皆信之而莫或辨其非然孰知河图洛书者皆伏羲之所以作易而洪范九畴则禹之所自叙而非洛书也自今观之以洛书为洪范其不可信者六夫其以河图为十者即天一至地十也洛书为九者即初一至次九也且河图之十不徒曰自一至十而已天一生水地六成之水位在北故一与六皆居北以水生成于其位也地二生火天七成之火位在南故二与七皆居南以火生成于其位也东西中之为木金土无不皆然至论其数则一三五七九凢二十五天数也皆白文而为阳为竒二四六八十凢三十地数也皆黑文而为隂为偶此其隂阳之理竒偶之数生成之位推而验之于易无不合者其谓之易宜也若洛书之为洪范则于义也何居不过以其数之九而已然一以白文而在下者指为五行则五行岂有阳与竒之义乎二以黑文而在左肩者指为五事则五事岂有隂与偶之义乎八政皇极稽疑福极乌在其为阳与竒五纪三徳庶徴乌在其为隂与偶乎又其为阳与竒之数二十有五为隂与偶之数二十通为四十有五则其于九畴何取焉是故隂阳竒偶之数洪范无是也而徒指其名数之九以为九畴则洛书之为洛书直而列之曰一二三四五六七八九足矣奚必黑白而纵横之积为四十五而效河图之为乎此其不可信者一也且河图洛书所列者数也洪范所陈者理也在天惟五行在人惟五事五事参五行天人之合也八政者人之所以因乎天也五纪者天之所以示乎人也皇极者人君之所以建极也三徳者治之所以应变也稽疑者以人而聴于天也庶徴者推天而徴之人也福极者人感而天应之也是则九畴之自一至九所陈者三才之至理而圣人所以参赞经纶极而至于天人证应祸福之际以为治天下之法者也其义岂在数乎岂如易之所谓天一地十者中含义数必有图而后明可以索之无穷推之不竭乎汉儒徒见易系以河图与洛书并言而洛书之数九遂以为九畴耳审如是则河图之数十也伏羲画卦何为止于八乎此其不可信者二也先儒有言河图之自一至十即洪范之五行而河图五十有五之数乃九畴之子目夫河图固五行之数而五行特九畴之一耳信如斯则是复有八河图而后九畴乃备也若九畴之子目虽合河图五十有五之数而洛书之数乃止于四十有五使以洛书为九畴则其子目已缺其十矣本图之数不能足而待他图以足之则造化之示人者不亦既疎且逺乎而况九畴言理不言数故皇极之一不为少庶徴之十不为多三徳之三不为细福极之十一不为钜今乃类而数之而幸其偶合五十有五之数使皇极侪于庶徴之恒旸恒雨六极之忧贫恶弱而亦备一数之列不其不伦之甚乎且其数虽五十有五而于隂阳竒偶方位将安取义乎此其不可信者三也班固五行志举刘歆之説以初一曰五行至威用六极六十五字为洛书本文以本文为禹之所叙则可以为龟之所负而列扵背者则不可夫既有此六十五字则九畴之理与其次序亦已灿然明白矣岂复有白文二十五黑文二十而为戴履左右肩足之形乎使既有此六十五字而又有是四十五数并列扵龟背则其为赘疣不亦甚乎此其不可信者四也且箕子之陈九畴首以鲧陻洪水发之者诚以九畴首五行而五行首扵水水未平则三才皆不得其宁此彜伦之所为斁也水既治则天地由之而立生民由之而安政化由之而成而后九畴可得而施此彝伦所为叙也彝伦之叙即九畴之叙者也盖洪范九畴原出扵天鲧逆水性汨陈五行故帝震怒不以畀之禹顺水性地平天成故天以锡之耳先言帝不畀鲧而后言天锡禹则可见所谓畀所谓锡者即九畴所陈三才之至理治天下之大法初非有物之可騐有迹之可求也岂曰平水之后天果锡禹神而负夫畴乎仲虺曰天乃锡王勇智鲁颂曰天锡公纯嘏言圣人之资质天下之上夀皆天所赋予岂必有是物而后可谓之锡乎使天果因禹功成锡之神龟以为瑞如箫韶奏而凤仪春秋作而麟至则箕子所叙直美禹功可矣奚必以鲧功之不成先之乎此其不可信者五也夫九畴之纲禹叙之犹羲文之画卦也而其目箕子陈之犹孔子作彖象之辞以明易也武王访之犹访太公而受丹书也天以是理锡之禹禹眀其理而着之畴以垂示万世为不刋之经岂有诡异神竒之事乎郑康成据春秋纬文有云河以通干出天苞洛以流坤吐地符又云河图龙发洛书感又云河图有九篇洛书有六篇夫圣人但言图书出扵河洛而已岂尝言龟龙之事乎又乌有所谓九篇六篇者乎孔安国至谓天与禹神负文而出诚亦怪妄也矣人神接对手笔粲然者防谦之王钦若之天书也岂所以言圣乎此其不可信者六也然则洛书果何为者也曰河圗洛书皆天地自然之数而圣人取之以作易者也于洪范何与焉羣言淆乱质诸圣而止河出图洛出书圣人则之者非圣人之言与吾以圣人之言而断圣人之经其有弗信者欤刘牧氏尝言河圗洛书同出于伏羲之世而河南程子亦谓圣人见河图洛书而画八卦吾是以知孔安国刘向歆父子班固郑康成之徒以为河圗授羲洛书锡禹者皆非也或曰河图之数即所谓天一至地十者固也洛书之数其果何所征乎曰洛书之数其亦不出扵是矣是故朱子于易学唘蒙盖详言之其言曰河图以五生数合五成数而同处其方盖揭其全以示人而道其常数之体也洛书以五奇数统四偶数而各居其所盖主于阳以统隂而肇其变数之用也中为主而外为客故河圗以生居中而成居外正为君而侧为臣故洛书以奇居正而偶居侧此朱子之说也而吾以谓洛书之奇偶相对即河图之数散而未合者也河图之生成相配即洛书之数合而有属者也二者盖名异而实同也谓之实同者盖皆本于天一至地十之数谓之名异者河图之十洛书之九其指各有在也是故自一至五者五行也自六至九者四象也而四象即水火金木也土为分旺故不言老少而五之外无十此洛书之所以止扵九也论其方位则一为太阳之位九为太阳之数故一与九对也二为少隂之位八为少隂之数故二与八对也三为少阳之位七为少阳之数故三与七对也四为太隂之位六为太隂之数故四与六对也是则以洛书之数而论易其隂阳之理奇偶之数方位之所若合符节虽系辞未尝明言然即是而推之如指诸掌矣朱子亦尝言洛书者圣人所以作八卦而复曰九畴复并出焉则犹不能不惑于汉儒经纬表里之说故也又按归熈甫易图论上曰易图非伏羲之书也此邵子之学也昔者包牺氏之王天下也仰则观象扵天俯则观法扵地观鸟兽之文与地之宜于是始作八卦以通神明之徳以类万物之情盖以八卦尽天地万物之理宇宙之间洪纎巨细徃来升降生死消息之故悉着之于象矣后之人茍以一説求之无所不通故虽隂阳小数纳甲飞伏坎离填补卜数只偶之类人人尽自以为易而要之皆可以易言也吾尝论之以为易不离乎象数而象数之变至于不可穷然而有正焉有变焉卦之所明白而较著者为正旁推而衍之者为变卦之所明白而较著者此圣者之作也执其无端以冒乎天下旁推而衍之是明者之述也由其一方以达于圣人伏羲之作止于八卦因重之如是而已矣初无一定之法亦无一定之书而刚柔之上下隂阳之变态极矣夏为连山商为归藏周为周易经别之卦其数皆同虽三代异名而伏羲之易即连山而在连山即归藏而在归藏即周易而在周易未尝别有所谓伏羲之易也后之求之者即其散见于周易之六十四卦者是已今世所谓图学者以此为周之易而非伏羲之易别出横图于前又左右分析之以象天气谓之圜图于其中交加八宫以象地类谓之方图夫易之于天气地类盖详矣奚俟夫图而后见也且谓其必出于伏羲既规横以为圜又填圜以为方前列六十四于横图后列一百二十八于圜圗太古无言之教何如是之纷纷耶诸经遭秦火之厄易独以卜筮存汉儒传授甚明虽于大义无所越而保残守缺惟恐散失不应此圗交叠环布逺出姬周之前乃弃而不论而独流落于方士之家此岂可据以为信乎大传曰神无方易无体夫卦散于六十四可圜可方一入于圜方之形必有曲而不该者故散图以为卦而卦全纽卦以为图而卦局邵子以歩算之法衍为皇极经世之书有分秒直事之术其自谓先天之学固以此要其防不叛于圣人然不可以为作易之本故曰推而衍之者变也此邵子之学也下曰或曰自孔子赞易今世所传易大传者虽不必尽出于孔氏而岂无一二微言于其间子之不信夫易图以为邵子之学则然矣而邵子之所据者大传之文也不曰易有太极太极生两仪两仪生四象四象生八卦乎此其所谓横图者也又不曰天地定位山泽通气雷风相薄水火不相射乎此其所谓伏羲卦位者也又不曰帝出乎震齐乎巽相见乎离致役乎坤説言乎兑战乎干劳乎坎成言乎艮乎此其所谓文王卦位者也曰此非大传之意也邵子谓之云耳夫易之法自一而两两而四四而八其相生之序则然也八卦之象莫着于八物而天地也山泽也雷风也水火也是八者不求为偶而不能不为偶者也帝之出入传固已详之矣以八卦配四时夫以为四时焉则东南西北繄是焉定非文王易置之而有此位也盖説卦广论易之象数自三才以至于八物四时人身之众体与天地间之万物何所不取所谓推而衍之者也此孰辩其为伏羲文王之别哉虽图与传无乖剌然必因传而为此图不当谓传为图説也且邵子谓先天之防在卦气传何为舍而曰天地定位后天之防在入用传何为舍而曰帝出乎震传言卦爻象变详矣而未尝一言及于图所可指以为近似者又不过如此自汉以来説易者今虽不多见然王弼韩康伯之书尚在其解前所称诸章无有以图为説者盖以图説易自邵子始吾怪夫儒者不敢以文王之易为伏羲之易而乃以伏羲之易为邵子之易也不可以不论又后曰或曰子以易图为非伏羲之旧固已明矣若夫河以通干出天苞洛以流坤出地符所谓河图洛书可废耶盖宋儒朱子之説甚详揭中五之要明主客君臣之位顺五行生尅之序辨体用常变之殊合卦范兼通之妙纵横曲直无不相值可谓精矣曰此愚所以恐其説之过于精也夫事有出于圣人而在学者有不必精求者河图洛书是也圣人聪明睿知徳通于天符瑞之生出于世之所创见而竒偶法象之妙足以为作易之本理亦有然者然曰河图洛书圣人则之者此大传之所有也通干流坤天苞地符之文五行生成戴九履一之数非大传之所有也以彼之名合此之迹以此之迹符彼之名不与大易同行不藏于博士学官而千载之下山人野士持盈尺之书而曰古之图书者如是此其付受固已沈沦诡秘而为学者之所疑矣虽其説自以为无所不通然此理在人仁者知者皆能见之龙虎之经金石草木之卜轨占算之术随其所自为説而亦无不合岂必皆圣人之为之乎大传曰包牺氏之王天下也仰则观象于天俯则观法于地夫天地之间何徃非图而何物非书也哉揭图而示之曰孰为上下孰为左右孰为干兑离震孰为巽坎艮坤天之告人也何其渎因其上下以为上下因其左右以为左右因其干兑离震以为干兑离震因其巽坎艮坤以为巽坎艮坤圣人之效天也何其拘且彼所谓效变化则垂象者毫而析之又何所当也使二圗者果在如今所传然其所谓精蕴者圣人固已取而归之易矣求图书之説于易可也子产曰天道逺人道迩天者圣人之所独得而人者圣人之所以告人者也告人以天人则骇而惑告人以人人则乐而从故圣人之作易凡所谓深防悠忽之理举皆推之于庸言庸行之间而卦爻之象吉凶悔吝之辞不亦深切而着明也哉圣人见转蓬而造车观鸟迹而制字世之人求为车之説与夫书之义则有矣而必转蓬鸟迹之求愚未见其然也孔子赞易删连山归藏而取周易始于干而终于未济则图书之列粲然者莫是过矣今夫冶之所贵者范而用者不求范而求器也耕之所资者耒而食者不求耒而求粟也有图书而后有易有易则无图书可也故论语河不出圗与凤鸟同瑞而已顾命河图在东序与和弓垂矢同寳而已是故图书不可以精精于易者精于圗书者也惟其不知其不可精而欲精之是以测度摹拟无所不至故有九宫之法有八分井文之画有坎离交流之卦与夫孔安国向歆扬雄班固刘牧魏华父朱子张文饶诸儒之论或九或十或合或分纷纷不定亦何足辩也
　　又按归熈甫洪范畧曰洪范之书起于禹而箕子传之圣人神明斯道垂治世之大法此必天佑于防防之中而有以启其者故箕子以为传之禹而禹得之天汉儒説经多用纬候之书遂以为天实有以畀禹故以洛书为九畴者孔安国之説以初一至六极六十五字为洛书者二刘之説以戴九履一为今洛书者关朗之説关朗之説儒者用之箕子所言锡禹洪范九畴何尝言其出于洛书禹所第不过言天人之大法有此九章从一而数之至于九特其条目之数五行何取于一而福极何取于九也就如儒者説洛书之数纵横变化其理甚妙禹顾不用而姑取自一至九之名其亦必不然矣夫易之道甚明而儒者以河图乱之洪范之义甚明而儒者以洛书乱之其始起于纬书而晚出于养生之家非圣人语常而不语怪之防也洪范之书以天道治人圣人先天而天弗违后天而奉天时不过行所无事少有私智于其间即鲧之汨陈其五行也读洪范者当知天人浑合一理吾之所为即天之道天之变化昭彰皆吾之所为宇宙之间充满辟塞莫非是气而后知儒者位天地育万物之功初不在吾性之外天隂隲下民天锡禹洪范九畴与五纪之天稽疑之天庶徴之天五福六极之天其天一也九畴并陈若无统纪而意实聨络通贯皇极居中而以前四畴防为皇极后四畴皆皇极之所出五行天道之常敬之于五事所以修已厚之于八政所以治人协之于五纪所以钦天皇极之道尽之于是而后以五事施于八政而时用其鼓舞之权则谓之三徳谋及乃心卿士庶人而命诹筮则谓之稽疑察肃乂哲谋圣之应则谓之庶徴以皇极敛福则有福而无极前四畴责之于已治天下之根本要防后四畴取之于外治天下之枝叶绪余箕子于皇极而言五福于庶徴而言五事此其可见之端也敬农协建又明念向威各以一字该一畴之义下文不过叙其目而演之要无出此九字之中矣
　　又按黄太冲易学象数论序曰夫易者范围天地之书也广大无所不备故九流百家之学俱可窜入焉自九流百家借之以行其説而于易之本意反晦矣汉儒林传孔子六传至淄川田何易道大兴吾不知田何之説何如也降而焦京世应飞伏动爻互体五行纳甲之变无不具者吾读李鼎祚易解一时诸儒之説秽芜康庄使观象玩占之理尽入于瞽方技之流可不悲夫有魏王辅嗣出而注易得意忘象得象忘言日时嵗月五气相推悉皆摈落多所不闗庶防水尽而寒潭清矣顾论者谓其老庄解易试读其注简当而无浮义何曾笼落防故能逺厯于唐为正义其廓清之功不可泯也然而魏伯阳之叅同契陈希夷之图书逺有端绪世之好竒者卑王注之淡薄未尝不以别传私之逮伊川作易传收其昆仑旁薄者散之于六十四卦中理到语精易道于是而大定矣其时康节上接种放穆修李之才之传而创为河图先天之説是亦不过一家之学耳晦庵作本义加之于开卷读易者从之后世颁之学宫初犹兼易传并行久而止行本义于是经生学士信以为羲文周孔其道不同所谓象数者又语焉而不详将夫子之韦编三絶者须求之卖醤篐桶之徒而易学之榛芜盖仍如焦京之时矣自科举之学一定世不敢复议稍有出入其説者即以穿凿诬之夫所谓穿凿者必其与圣经不合者也摘传注之讹复还经文之旧不可谓之穿凿也河图洛书欧阳子言其怪妄之尤甚者且与汉儒异趣不特不见于经亦不见于传先天之方位明与出震齐防之文相背而晦翁反致疑于经文之卦位生十六生三十二卦不成卦爻一切非经文所有顾可谓之不穿凿乎晦翁云谈易者譬之烛笼添得一条骨子则障了一路光明若能尽去其障使之统体光明岂不更好斯言是也奈何添入康节之学使之统体皆障乎世儒过视象数以为絶学故为所欺余一一疏通之知其于易本了无干渉而后反求之程传或亦廓清之一端也又按向读论语集注河图河中龙马负图伏羲时出輙病以河图专属伏羲殊狭隘与上鳯鸟不一例考诸晋宋志及水经注黄帝时出焉尧舜禹汤时出焉成王周公时出焉非止伏羲矣故礼记与膏露醴泉器车鳯麟龙一例陈之以为瑞原朱子意又以伏羲待此而画卦尤狭隘不见易系辞先言则天生之神物乎效天地之变化乎象天垂象之吉凶乎然后及河之图洛之书则则图书者不过圣人所由作易之一端耳故朱子他日曰图不出易亦须作防哉是言也诸书有云图载天子之寳器者或曰图载江河山川州界之分野或曰列宿斗政之度帝王録纪兴亡之数要非止八卦一种矣祗縁三代而降凤鸟尚有河图絶无魏青龙中圗出而非龙马宋朱子时龙马出而非负圗益觉当以河图属伏羲伏羲须待此画卦矣甚哉其説之固
　　又按洪范篇二孔俱不言有错简宋苏子聸始言之以曰王省惟嵗至则以风雨八十七字为五纪之传系于五曰厯数之下逮金仁山叅以子王子益定又以无偏无颇至归其有极为皇极经文曰皇极之敷言至以为天下王为皇极传文共一百字皆系于皇建其有极之下敛时五福至其作汝用咎一百四十六字系于五曰考终命下为五福之传惟辟作福至民用僭忒四十八字系于六曰弱下为五福六极之总传读之颇觉如昌黎所谓文从字顺皇甫湜所谓章妥句适云













　　尚书古文疏证卷七
&lt;经部,书类,尚书古文疏证&gt;
　　钦定四库全书
　　尚书古文疏证卷八　　山阳　阎若璩　撰第一百十三
　　书古文岀魏晋间距东晋建武元年凡五十三四年始上献于朝立学官建武元年下到宋南渡初八百一十一年有吴棫字才老者岀始以此书为疑真可谓天启其衷矣抑朱子大学序所谓天运循环无往不复者也其言曰伏生传于既耄之时而安国为古又特定其所可知者而一篇之中一简之内其不可知者盖不无矣乃欲以是尽求作书之本意与夫本末先后之义其亦可谓难矣而安国所增多之书今书目具在皆文从字顺非若伏生之书屈曲聱牙至有不可读者夫四代之书作者不一乃至二人之手而遂定为二体乎其亦难言矣后又二百一十七年休寜朱升应浙江行省试对防曰今文古文篇有分合词有难易观其文理之相接则可见其始合而今分矣观其体制之逈殊则可疑其彼何独难而此何独易矣若是者自朱子吴才老固已献疑而世之大儒亦已有明辨而厘正之者矣世之大儒指临川吴文正言其叙录盛行于世兹不复着按吴才老有书裨传十三卷首卷举要曰总説曰书序曰君辨曰臣辨曰考异曰诂训曰差牙曰孔传凡八篇意差牙孔传篇内必另有疑古文处不止如上所载者其不传也惜哉闻归熈甫有疑古文藁藏于家余三至其家购访之卒不出
　　又按书禆传虽不传而蔡传泰誓篇目下引吴氏曰汤武皆以兵受命然汤之辞裕武王之辞廹汤之数桀也恭武之数纣也傲学者不能无憾疑其书之晚出或非尽当时之本文也此吴氏疑即才老
　　又按草庐全集有题伏生授书图诗云先汉今文古后晋古文今若论伏氏功遗像当铸金复自防云呜呼天未泯絶帝王之制故憖遗此老以至此时也女子亦有功焉书二十八后析为三十三竒崛难读或谓女子口授时济南颍川语异错以已意属读而失其真呜呼竒崛古书体也错何尤晋隋间古文二十五篇出从顺如今人语非若伏生书竒崛矣识者议其功罪于错为何如哉呜呼是固未易为浅见寡闻道也安得起吴才老朱仲晦于九原案析为三十三指晋隋间书言非真孔书也
　　又按赵氏松雪斋集有书今古文集注序分今文古文为之集注曰嗟夫书之为书二帝三王之道于是乎在不幸而至于亡于不幸之中幸而有存者忍使伪乱其真耶又幸而觉其伪忍无述焉以明之使天下后世常受其欺耶此最盛心计当时识议与之合者吴草庐一人所以草庐赠别子昂诗识君维扬驿玉色天人表伏梅千载事疑谳一夕了快哉此一夕谈也降而其门人杨载为行状仅云公治尚书为之注多所明廷臣为諡议公尤邃于书作传注以其防即后十五年何贞立来刻集亦仅称某甞见公所著书古今文集注皆其盛年手自缮写人未知之并无一语及其絶识以为古文之可疑则古文之在当日人为压服久矣呜呼聚聋而鼔之百无当也然聋极而聪亦有候存焉君子讵忍尽絶一世人于门外哉故毎不能已于言
　　又按天下事由根柢而之枝节也易由枝节而返根柢也难窃以考据之学亦尔予之辨伪古文吃在孔壁原有真古文为舜典汨作九共等二十四篇非张覇伪撰孔安国以下马郑以上传习尽在于是大禹谟五子之歌等二十五篇则晚出魏晋间假托安国之名者此根柢也得此根柢在手然后以攻二十五篇其文理之疎脱依傍之分明节节皆迎刃而觧矣不然仅以子史诸书仰攻圣经人岂有信之哉曾寄与黄太冲读一过叹曰原来当两汉时安国之尚书虽不立学官【平帝时暂立】未甞不私自流通逮永嘉之乱而亡梅上伪书冒以安国之名则是梅始伪顾后人并以疑汉之安国其可乎可以觧史传连环之结矣
　　第一百十四
　　朱子于古文甞窃疑之至安国传则直斥其伪不知经与传固同出一手也其于古文似犹为调停之説曰书有二体有极分晓者有极难晓者又曰尚书诸命皆分晓盖如今制诰是朝廷做底文字诸诰皆难晓盖是时与民下説话后来追録而成之愚请得而诘之曰尚书诸命皆易晓固已然所为易晓者则説命防子之命蔡仲之命毕命冏命皆古文也故易晓至才渉于今文如顾命文侯之命便复难晓尚书诸诰皆难晓固已然所谓难晓者则盘庚大诰康诰酒诰召诰洛诰皆今文也故难晓至才渉于古文如仲虺之诰汤诰便又易晓此何以觧焉岂诰出于成汤之初者易晓而出于盘庚以后及周初者难晓耶岂命出于武丁成汤之际者易晓而出于平王之东者难晓耶不特此也顾命出于成王崩康王之诰出于康王立相距才十日以同为伏生所记遂同为难晓尚得谓命易晓耶不特此也周官诰也出于成王君陈命也亦出于成王相距虽未知其逺近以同为安国所献遂同为易晓尚得谓诰难晓耶论至此虽百喙亦难觧矣
　　按武进周叟曰勺公于年曰百嵗矣甞告余曰周公书纯是蛮语召公书便近人余曰叟得毋指旅獒一篇为召公奭所作乎周曰然余曰此自是古文故尔易晓若召公语出于召诰者仍复难晓周公语幸未为古文所乱故俱难晓若当时有一二出于古文者亦复了了如旅獒矣总之古文假作于魏晋间今文则真三代故其辞之难易不同如此今説者不惟文之有古今而惟体之有命诰与人之有周召亦所谓舛矣
　　又按余戊午应荐至京师昆山顾炎武寜人时在富平有自富平来传其新论者云王出在应门之内太保率西方诸侯毕公率东方诸侯案左传隐元年天子七月而葬同轨毕至此应在后则苏氏成王崩未葬君臣皆冕服説误因病余相距才十日之説余谓此证诚好但王麻冕黼裳卿士邦君麻冕蚁裳叙在越七日癸酉下距王崩乙丑仅九日耳岂后乎且诸侯出庙门俟俟见新君下即叙王出在应门之内孔传所谓王出毕门立应门内是也正一时事末叙王释冕反防服此冕字直应前王麻冕之冕非另起一冕字细玩自见或曰奈西方东方诸侯何余曰蔡传觧尧典佥曰佥字四岳与其所领诸侯之在朝者又觧芮彤毕卫毛皆国名入为天子公卿者即如上文齐侯吕伋非东方诸侯乎则康王报诰庶邦侯甸男卫固有人在也或者唯而退附此以便他日质诸寜人云
　　又按蔡传引郑氏曰周礼五门一曰臯门二曰雉门三曰库门四曰应门五曰路门路门即毕门予案郑氏乃郑司农众非康成康成明堂位注天子五门臯库雉应路又周礼注引经传以证库门向外雉门向内以破先郑説蔡氏犹复引之何与且云外朝在路门外则应门之内盖内朝所在尤误之误路门外应门内正一地岂有内朝外朝共集一地无分别之理盖天子三朝外朝一内朝二外朝在臯门内库门外内朝则一在路寝门外为治朝一在路寝门内为燕朝礼记集説方氏曰亦小误并辨正于此
　　又按外朝在路门外一语亦蔡误本郑司农注后郑不从者或问予此误亦有所自来子知之乎予曰彼盖以文王世子外朝指路寝门外为据而不知天子之制逺在库门之外者也文王世子内朝指朝于路寝之庭是亦一内朝已但外朝乃对路寝庭姑称为外非真外朝真外朝在库门内雉门外诸侯三门毎门各有一朝亦仍是外朝一内朝二其在雉门内路门外则君所日视之朝玉藻谓之内朝康成曰此正朝也三礼互有异同而礼记一书尤自相抵牾要在学者融防而善决择之则几矣
　　又按周礼言外朝者三皆指臯门内库门外防狱讼于斯询国危国迁立君于斯非谓别有一朝为三询之朝也者自康成偶误注小司寇外朝为在雉门外三礼义宗因之通典复因之下到今遂有四朝之説果尔诸侯止有三门门各容一朝一般有国危等事将何门置此一朝以询之乎殊不足据玉海王伯厚亟駮之有以也
　　又按蔡传引苏氏曰三年之防既成服释之而即吉无时而可者严哉斯论虽程朱何以加诸而不知案之于礼亦未尽然也何则防三年不祭矣若既殡后天地社稷之祭犹越绋而行事盖不敢以卑废尊汉志引古文伊训以为太甲当丧越茀行事是其证也郊之日丧者不哭不敢凶服盖不独王被大裘龙兖戴冕璪抑且合畿内臣庶虽有私丧之服尽释之而即吉以听命乎上其严于事天如此推之于地与社若稷一嵗之间盖不啻叠举矣服亦屡屡释矣先王岂为其薄哉苏氏曰太保使太史奉册授王于次诸侯入哭于路寝而见王于次王丧服受教戒諌哭踊答拜圣人复起不易斯言予按朱子谓易世传授国之大事当其礼故汉唐君臣亦皆吉服黄直卿谓太子即位礼有四一始死正嗣子之位顾命逆子钊于南门之外延入翼室是也一既殡正继体之位王麻冕黼裳入即位是也然则王麻冕黼裳入即位乃储君初即天子位之礼身为天地社稷之主上承祖宗世繋之重盖国大事莫逾于此纵遭亲丧犹向所谓卑者尔其可不如事天地社稷者而一暂释其服邪苏氏一则曰诸侯哭再则曰王哭案曾子问君薨世子生如之何孔子曰卿大夫士从摄主北面于西阶南太祝禆冕执束帛升自西阶尽等不升堂命母哭注曰将有事宜清静也夫世子甫生继体有人尚且止其哭以致祝辞况真即继体位而又追述先王册命以告之而必以哭从事邪甚矣苏氏之陋也苏氏谓书失礼不可以不辨予则谓苏氏失言不可以不辨
　　又按冠礼于五礼属嘉苏氏曰冠吉礼也亦误又按苏氏之误只縁载于蔡传鲜加駮正于是近日汪氏琬复广为之説中有少少足辩者一条曰古之奔丧见星行舎窃谓成王既崩康王虽相距数千里外犹当蒲伏以赴安有咫尺宫门而不入就号哭辟踊之位顾必俟干戈虎贲以逆之乎乃孔安国曲为之説曰由丧次而出出而复逆以殊异之于经无明文也予案孔氏书传臣子皆侍左右将正太子之尊故出于路寝门外使桓毛二臣各执干戈于齐侯吕伋索虎贲百人更新逆门外所以殊之逆字上增更新二字甚妙盖从金縢惟朕小子其新逆得来新逆者重新逆周公以归非如蔡氏新觧作亲试问成王何曾亲至周公所居之东不然竟诳语耶亲死子在侧此理之可信事之必然而无疑者今迎门外则推出原不在门外补臣子皆侍左右一段正传经者苦心弥缝处安得谓经无明文而臆为説哉至曰成王既殡康王方在苫凷中讵可哜而饮福哜者小祥之礼也不知经文明指太保非王又曰天子未除丧称予小子虽衰周犹然今然自称予一人非礼王答曰眇眇予末小子将白文亦未之读耶
　　又按孔传使桓毛二臣各执干戈叙于齐侯吕伋之上亦误案汉名臣奏近臣侍侧尚不得着钩带入房安有成王甫崩康王未受册命以前而即有执干戈如桓毛二臣于毕门内者盖周礼虎贲氏掌虎士八百人虎士执有戈盾桓毛承太保命于齐侯吕伋之所取二干戈各执其一又取虎贲之士百人迎太子钊于南门之外齐侯原未甞偕入蔡氏不识爰字义谓命桓毛二臣使齐侯吕伋以二干戈虎贲百人云云将齐侯为左右各二手之人以各持一干戈耶唐孔氏笑马迁叙防子启肉袒面缚左牵羊右把茅夫面缚缚手于后又安能左牵羊右把茅是别有二手矣今合以蔡传正可一大噱也
　　又按宋林之竒尚书全觧序云有伏生之书有孔壁续出之书续出书文易晓而伏生书则多艰深聱牙不可易通盖伏生齐人也公羊子亦然所传春秋如昉于此乎登来之也何休注皆云齐人语以是知齐人语多难晓者伏生编此书往往杂齐人语于其中故有难晓者此乱道也伏生语纵难晓何至以已之方言错杂入经文公羊传昉于此乎登来之也乃自作传文耳非关春秋犹郑康成北海人其注三礼多齐言亦未甞乱经此本置勿辨然世亦有惑于其説焉
　　又按朱子云汉书有秀才做底文字有妇人做底文字亦有载当时狱辞者秀才文章便易晓当时狱辞多碎句难读尚书便有如此底此论却颇合余谓尚书中如尧典臯陶谟可称秀才文章但不可以之儗防子之命蔡仲之命冏命诸篇何者诸篇古文故古文自易晓如殷三盘周八诰则与狱辞相类盖俱今文试问二十五篇有一似此否此亦今古文断案处草庐集有题伏生授书图诗先汉今文古后晋古文今近代苏桓谓陈际泰时文古古文时亦犹是尔又按朱锡鬯告余云南杨士云字从龙大理府太和县人正德丁丑进士改庶吉士授工科给事中转户科左给事中着山集有读尚书诗云二十八篇今自汉伏生授二十五篇古至晋梅奏二十八宿外二十五宿又仲尼不可作谁复百篇旧与吴草庐题伏生授书图诗云先汉今文古后晋古文今若论伏氏功遗像当铸金皆防其辞不似君辈显然攻余笑曰诗指辞多婉约而文则直言试观草庐尚书叙録画然为二不使相混淆识且出朱子右岂复如其作絶句时乎锡鬯为黙然盖近撰经义考虽渐为愚见所转移终不透耳
　　又按周礼幕人职注为宾客饰也贾公彦疏王丧而有宾客者谓若顾命成王崩诸侯来朝而遇国丧故康王之诰云毕公率东方诸侯召公率西方诸侯云云此最好典证
　　又按姚际恒立方亦以经与传同出一手伪则俱伪笑世人但知辨伪传而不知辨伪经未免触处成碍耳似暗指朱子言余问何为也立方曰如辨伊训传太甲继汤而立之非矣则于伪经王徂桐宫居忧不能通盖未有太甲服仲壬之丧而处祖墓旁者辨泰誓上传武王承袭父年之非矣则于伪经大勲未集九年大统未集不能通盖未有文王不受命改元而得称九年者蔡沈徒为曲觧不足据故莫若俱伪之俱伪之斩却葛藤矣
　　第一百十五
　　邹平马公骕字宛斯当代之学者也司李淮郡后改任灵壁令予以己酉东归过其署中秉烛縦谈因及尚书有今文古文之别为具述先儒绪言公不觉首肯命急取尚书以来既至一白文一蔡置蔡于予前曰子阅此吾当为子射覆之自阅白文首指尧典舜典曰此必今文至大禹谟便眉蹙曰中多排语不类今文体恐是古文歴数以至巻终孰为今文孰为古文无不立验因拊髀叹息曰若非先儒絶识疑论及此我辈安能梦及然犹幸有先儒之疑而我辈尚能信及恐世之不能信及者又比比矣复再三慨叹予曰公着绎史引及尚书处不可不分标出今古文公曰然公今绎史有今文古文之名者自子之言始也
　　愚按归熙甫有言所可赖以别其真伪惟是文辞格制之不同后之人虽悉力摹拟终无以得其万一之似余因思周公有大诰而王莽以翟义乱亦作大诰苏绰以文体之弊又作大诰一载汉书一载北史试取而读之不特莽不类于周公即绰距莽未逺亦不类盖莽在酷拟尚书如婴儿之学语可为鄙笑绰较少胜于莽然就其条达比偶处已不似汉人手笔况周初乎其各为时代所限如此
　　又按苏绰为大诰奏行自是之后文笔皆依此体故后十年恭帝元年周文令太常卢辨作诰谕公卿曰呜呼我羣后暨众士维文皇帝以襁褓之嗣托于予训之诲之庶厥有成而予防能弗变厥心庸暨乎废坠我文皇帝之志呜呼兹咎予其焉避予实知之矧尔众人之心哉惟予之顔岂惟今厚将恐来世以予为口实文果类绰因笑此等文笔谁不能为韩昌黎诗周诗三百篇雅丽理训诰曾经圣人手议论安得到议论之不可况摹拟之乎此殆真古文尚书五十八篇之谓哉
　　又按苏子由商论周书委曲而繁重商书简洁而明肃似错杂今古文而言何则委曲繁重自指今文简洁明肃必指仲虺之诰以下十篇始可彼盘庚且勿论若髙宗肜日非朱子所谓最不可晓乎西伯戡黎非所谓稍稍不可晓乎简或有之而得谓之明乎子由于此析犹未精昌黎述其生平所用心曰周诰殷盘诘屈聱牙纯称今文子瞻评出师二表云与伊训说命相表里纯况以古文尚不错杂然亦未有以今古文之所以别告二公乎告亦未有不悟者髙忠宪尝言天下万世之心目固有渐推而愈明论久而后定故勿谓昔人所谓定而今亦莫能定也防哉此言矣
　　又按有议论渐推而愈明厯久而后定者余尤亲騐之胡渭生朏明告予第一卷载冯氏駮卫宏序为妄良是谓宏序亦非尽凿空者伏生有孙固应有子不至使女言然错往受时生年过九十子先父卒人事之常藐尔孤孙未承家学已又耄矣口不能宣及门弟子业成辞归错奉诏至安可空还不得已令女授理或有之计其女亦非少艾之年教错无嫌也唯大序有失其本经之语自非生縦老何至家无本经縦令失去当时弟子如张欧阳防不涉尚书以教何难往取其本俾还报天子乎或曰必若云则生以简策授错可矣何用其女为朏明曰汉人读书颇与今异子云言一閧之市必立之平一卷之书必立之师如春秋有邹夹二氏夹氏口说流行未着竹帛故曰未有书邹氏着竹帛师之人中絶故曰无师盖经未有无师者书简策虽存而其间句读音义亦须畧为指授方可承学故使其女传言耳若字本今文错所自识岂因齐人语异而都不晓耶是则妄不足辨者予喜曰家藏有宋名画授经图伏生东向坐鼂大夫北面偻而立旁有女子俨然儒家风姿为之指防尝病其事不实画为少减今接子髙论此画可以长留天地间矣
　　第一百六六
　　今文古文之别首献疑于吴才老其说精矣继则朱子反覆陈说只是一义曰伏生倍文暗诵乃偏得其所难而安国考定于科斗古书错乱摩灭之余反専得其所易则不可晓耳其实伏生非倍文暗诵说具第一卷近代郝氏敬始大畅厥防底蕴毕露读书三十条朱子复起亦不得不叹如积薪余故详录其三之二于后　书辞渊塞诗语清通故虞书浑朴其言诗则曰声依永律和声喜起之歌乃有逸响雅颂训诰多周公制作雅颂明畅训诰结濇盖主于感者使人易晓至于训戒者使人深思夫子谓不学诗无以言故诗书体异也春秋战国以来辞尚风韵虽叙事之文皆有依永和声之致夫子作易论语舂容尔雅清风习习然皆诗之为言也然义理含蓄混沌未破至秦汉以后刓觚雕朴文不务实全尚声口唯有浮响而已此古今文辞深浅华实之辨也　尧典禹贡其辞简奥叙事朴直有体臯陶谟精深淹雅自是上皇风味古人言语髙逺质而愈新后人极力整齐反伤体有意舒散反见拙如商彜周鼎自然苍润俗工雕镂乱真识者自能鉴之　朱元晦谓书不须尽解固縁孟子尽信书不如无书之意然朱所谓易解者乃其不必解之伪书而所谓难解者正其删定之原籍然则弃嘉谷而收稂莠也可乎　尧典臯陶谟禹贡三篇文辞最古法度森严有头尾有血脉有分段有照应为千万世史书冠冕后世依仿其体为帝纪世家列枝叶敷荣非不可观然一登泰山顿觉丘阜为小　尧舜一徳故二帝并典五臣同心故臯陶合谟【按此说非】孔书离尧典为二以补舜典其识已卑别増禹谟一篇尤琐碎不成文理此何待具眼者乃能辨之　古圣文辞深奥精密无痕如书与周易自是一种文字孔书极力摸仿而音节匀畅俊彩庄严已落近格扬雄作太拟易爻象肠胃俱呕转觉后尘愈逺此圣凡天人之隔也　盘庚大诰康诰等篇文辞如流云杂雾烝涌腾沓不可埴而自然烟润孔书二十五篇丰姿济楚如砻石拟玉刻木肖花渐染娬媚之气古言盘郁今言清浅古言幽雅今言髙华一览而尽者今人之辞三复而愈逺者古人之辞也古人意思浑厚义理填塞胸臆欲言不啻口乍读
　　结濇愈玩愈精彩后世文字嘹喨滚滚迫逐而来其于修辞立诚之意索然尽矣故尚书以伏生二十八篇为真古文　二十八篇与古人神其辞简朴无枝叶是古时风气之醇浓也其诘屈不畅快是古人胸次之盘郁也其更端层叠是古人真意委婉周至也含辉敛彩晶光自尔溢发气若断续而悠然条鬯舒散不用防削而变态不可端倪此古人生气也至于二十五篇清浅松泛邉幅整齐晓然如揭日月而行康庄无复昧爽氤氲象诗曰衣锦尚防恶其文之着也故君子之道闇然而日章知此者可与论道可与论书　孔书与二十八篇良楛较然岂千余年来无一识者以吕易嬴久假不归依附圣经攻之有投防之忌如读春秋明知五霸为罪人以其依附三王久重于发难是以其姑息养其蟊贼也汤武不弑君天下何时底定千古有相知汤武非弑君者　朱元晦谓大诰多士等篇辞语艰濇如官司行移文字与民间语夹杂俗语故难觧蔡仲君牙等篇如今翰林制诰文字与士大夫语故易晓案大诰多士有何俗语而以语俗人岂俗人明敏反胜学士大夫学士大夫难觧者俗人岂能解乎凡训诰非对臣民口授皆裁成篇章颁布必经圣人之手虽史官润色亦本圣人口泽故其言多渊慤而神理溢于辞章之外隠合于胸臆肺腑之中若出若不出离而视之深沈蒙晦无迹可寻防而通之生气浮动温如春冷如秋穆如清风泽如甘雨防绎其绪嚼唧其味恍然见其心曲亲炙其眉宇而聆其謦欬非圣人之言而能若是乎至于二十五篇清浅齐截自是三代以下韶秀之姿语多浮响意不切题或先贤记闻【案此说非】或后人假托天壤悬隔乌可相乱也　后人文字皆拣选材具一字一句叠砌而成古人文字无邉齐无畔岸拍天驾海而来　文字出上古自然深沈隠约有郁苍之气正是未雕之璞一落叔季肤浅轻扬气运风防莫知所以然而然也尚书二十八篇当世即欲不如此作不得六经皆夫子手订及夫子自作亦是春秋以后文字如论语二十篇舂容尔雅愚者可知犹爲有子之徒记述至春秋周易十翼夫子手笔亦是愚者可知文章因乎世运虽孔子欲为四代典谟之文亦不可得已　后人何幸因伏生所授得见四代鸿宝二十八篇真足为万世国史之宗其二十五篇如伊训太甲之类左国诸书骎骎欲方驾矣　子曰辞达而已矣又曰修辞立其诚达者达其所立也辞欲达诚诚如何可达后世文章以清利为达正是齿牙喋喋不与精神命脉相闗心自心辞自辞如近代辞赋何有半语真实二十八篇若康召等诰字字肝胆泼放简策上后儒反病其诘屈不达未知竟是谁达谁不达也　诸独孟子近古七篇中引书如太甲甲伊训汤誓等语质直而少逸响正与二十八篇文字一律足征伏书是真孔书是假又如大学所引康诰作新民若保赤子惟命不于常等语篇内自然浑合孔书取引语填补痕迹宛然　孔书伊训太甲说命君陈等篇礼记学记表记缁衣多引用其语盖记与孔书先后同出【案此说非】其所引当世已无全文摹仿补缉非古之完璧也　孔书四代文字一律必无此理诗如商颂缜栗而渊瑟周颂清越而驯雅二代文质之分也诗既尔书亦宜然岂得商书清浅反不如周书朴茂也若以伊训太甲与康诰大诰诸篇并列先后文质倒置矣　孔书诸篇辞义皆浮泛如伊训不切放桐复亳说命不切帝赉良弼君陈毕命不切尹东郊其他皆然转移变换皆可通用古史典要决无此病多后人案步仿效故其语势褊侧如室中演捧四碍不得自由若真古文如大诰诸篇任说得縦横舒展真赝功苦天地悬隔　秦誓真秦穆公作春秋之文渐近明浅犹多沈浑之味自然处髙于左国费誓虽列篇末而简奥渊深自是周初文字文侯之命竣整自是周末春秋初年文字世运风味一一可思若夫伊训说命风格卑弱尚不敢望秦誓乃得与典谟并列真是千古不平事
　　按郝氏以二十五篇置于末另为卷帙歴加掊击语或过甚余仅录其四条太甲上云此篇语浮泛所以告戒嗣王者甚徐何至见放咸有一徳云篇名咸有一德似是较数故曰咸有犹各擅一长云尔今所言皆纯一意则伊尹不合自矜与汤咸有此一殆后人依题拟撰遴拣凑砌而乏天真周官冡宰掌邦治至大明黜陟云一代典制当世自有令甲开载成王训百官何用举此后人自述记闻以实其所为周官者耳君陈尔有嘉谋嘉猷云嘉谋入告可也必以归君此人臣自用之心非人君所以教臣君喜归美即不喜归过是导之谀也岂贤王之训
　　又按郝氏讥切古文亦几尽致尚未及其好作俳偶渉后代予爱李翺答王载言书古之人能极于工而已不知其辞之对与否也忧心悄悄愠于羣小此非对也觏闵既多受侮不少此非不对也以此律大禹谟岂流水读去而不觉其排比者与又毎读毕命至旌别淑慝以下凡三十七句句皆四字因笑曰孔安国古定竟若唐房融译首楞严经以四字成文者与
　　又按姚际恒立方曰某之攻伪古文也直搜根柢而略于文辞然其句字诚有显然易见者篇中不暇枚举特统论于此句法则如或排对或四字或四六之类是也字法则如以敬作钦善作臧治作乂作乱顺作若信作允用作庸汝作乃无作罔非作匪是作时其作厥不作弗此作兹所作攸故作肆之类是也此等字法固多起伏氏书然取伏书读之无论易觧难觧之句皆有天然意度浑沦不凿奥义古气旁礴其中而诘曲聱牙之处全不繋此梅氏书则全借此以为诘曲聱牙且细咀之中枵然无有也譬之楚人学吴语终不免舌本间强耳观凡于逸书不皆改作弗无皆改作罔尤可类推
　　第一百十七
　　郑氏瑗字仲璧莆田人成化辛丑进士官南京礼部郎中着井观言内疑古文尚书者二条録其辞曰古文书虽有格言而大可疑观商周遗器其铭识皆类今文书无一如古文之易晓者礼记出于汉儒尚有突兀不可觧处岂有四代古书而篇篇平坦整齐如此如伊训全篇平易惟孟子所引二言独艰深且以商诗比之周诗自是奥古而商书比之周书乃反平易岂有是理哉泰誓曰谓已有天命谓敬不可行谓祭无益谓暴无伤【此出墨子见第一卷】此类皆不似古语而其他与今文复出者却艰深何也贾逵马融郑康成服防赵歧韦昭杜预辈皆博洽之儒不应皆不之见也又今文原有二十八篇何故孔壁都无一篇亡失诚不可晓又曰尚书辞语聱牙盖当时宗庙朝廷著述之体用此一种奥古文字其余记録答问之辞其文体又自循常如左氏内外传文虽记西周时諌诤之辞亦皆不甚艰深至载襄王命管仲受飨与命晋文公之辞灵王命齐灵公景王追命卫襄公敬王使单平公对卫庄公使者之言鲁哀公诔孔子辞其文便佶屈如书体礼记文亦不艰深至载卫孔悝鼎铭便佶屈凡古噐物诸欵识之类其体皆如此又如左氏记秦穆公语皆明白如常辞及观书秦誓文便自奥古至汉齐王闳燕王旦广陵王胥诸封策尚用此体他文却不然如今人作文辞自是一様语録之类自是一様官府行移又自是一様不容紊杂某甞疑孟子父母使舜完廪一段是古逸书之辞其文甚似楚辞曰岂不郁陶而思君兮亦是用其语案上疑安国书何以尽有伏生所有此据今行世者言然当日真孔壁书何曾无盖壁中纵有朽折散絶处安国悉以今文字补缀至字句的然异者则仍其旧以崇古也今文泰誓三篇壁中本无一改从科斗兼而存之过而立之汉儒之学大率如是
　　按郑瑗又言尚书之辞有极难晓者鸠僝功吊由灵之类有极易晓者不敢含怒在家不知之类有极繁者一人冕执刘一人冕执钺之类有极简者如初如西礼之类有对语者番番良士仡仡勇夫以觐文王之耿光以扬武王之大烈之类有参差不对者承保乃文祖受命民越乃光烈考武王之类论最平然则专以易晓排偶病古文亦未足服作伪者之心矣余故时以义理辟之
  </div>
  <div class="pagination">
   <a href="尚书古文疏证_page8.html">
    上一页
   </a>
   <span>
    ...
   </span>
   <a href="尚书古文疏证_page4.html">
    4
   </a>
   <a href="尚书古文疏证_page5.html">
    5
   </a>
   <a href="尚书古文疏证_page6.html">
    6
   </a>
   <a href="尚书古文疏证_page7.html">
    7
   </a>
   <a href="尚书古文疏证_page8.html">
    8
   </a>
   <span class="current-page">
    9
   </span>
   <a href="尚书古文疏证_page10.html">
    10
   </a>
   <a href="尚书古文疏证_page11.html">
    11
   </a>
   <a href="尚书古文疏证_page10.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
