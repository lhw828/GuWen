<!DOCTYPE html>
<html>
<head>
    <meta charset="UTF-8">
    <title>书经大全 - 第 14 页/共 29 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>书经大全 - 第 14 页/共 29 页</h1>
    <div class="content">　　征验保安也圣人谟训明有征验可以定安邦国也下文即谟训之语天戒日食之类谨者恐惧修省【悉并反】以消变异也常宪者奉法修职以供乃事也君能谨天戒于上臣能有常宪于下百官之众各修其职以辅其君故君内无失徳外无失政此其所以为明明后也又按日食者君弱臣彊之象后羿专政之戒也羲和掌日月之官党羿而不言是可赦乎【王氏曰使羲和守常宪以修辅则仲康得慎天戒而修省矣今畔官离次不知有日蚀之变则是不有常宪昧先圣之谟训安能免于诛乎】
　　每嵗孟春遒【慈秋反】人以木铎徇于路官师相规工执艺事以谏其或不恭邦有常刑
　　遒人宣令【去声】之官木铎金口木舌施政教时振以警众也周礼少宰之职正嵗帅【音率】治官之属徇以木铎曰不用法者国有常刑亦此意也官以职言师以道言规正也相规云者胥教诲也工百工也百工技艺之事至理存焉理无往而不在故言无微而可略也孟子曰责难于君谓之恭官师百工不能规谏是谓不恭不恭之罪犹有常刑而况于畔官离次俶扰天纪者乎【张氏曰相规规君也左传大夫规诲诗沔水规宣王　蔡氏元度曰周景王将铸无射伶州鸠谏曰匮财罢民鲁庄丹楹刻桷匠庆谏曰无益于君而替前人之令徳执艺事谏此类是也】
　　惟时羲和颠覆厥徳沈乱于酒畔官离次俶【昌六反】扰天纪遐弃厥司乃季秋月朔辰弗集于房瞽【音古】奏鼓啬【音色】夫驰庶人走羲和尸厥官罔闻知昏迷于天象以干先王之诛政典曰先时者杀无赦不及时者杀无赦次位也官以职言次以位言畔官则乱其所治之职离次则舍其所居之位俶始扰乱也天纪即洪范所谓嵗月日星辰厯数是也盖自尧舜命羲和厯象日月星辰之后为羲和者世守其职未尝紊乱至是始乱其天纪焉遐逺也逺弃其所司之事也辰日月防次之名房所次之宿也集汉书作辑集辑通用言日月防次不相和辑而掩蚀于房宿也按唐志日蚀在仲康即位之五年瞽乐官以其无目而审于音也奏进也古者日食则伐鼓用币以救之春秋传曰惟正阳之月则然余则否今季秋而行此礼夏礼与周异也啬夫小臣也汉有上林啬夫庶人庶人之在官者周礼庭氏救日之弓矢啬夫庶人盖供救日之百役者曰驰曰走者以见日蚀之变天子恐惧于上啬夫庶人奔走于下以助救日如此其急羲和为厯象之官尸居其位若无闻知则其昏迷天象以干先王之诛岂特不恭之刑而已哉政典先王政治之典籍也先时后时皆违制失时当诛而不赦者也今日蚀之变如此而羲和罔闻知是故干先王后时之诛矣【朱子曰日月一嵗凡十二会方防则月光都尽而为晦已防则月光复苏而为朔朔后晦前各十五日日月相对则月光正满而为朢晦朔日月之合东西同度南北同道则月掩日而日为之蚀朢而日月之对同度同道则月抗日而月为之食是皆有常度矣王者修徳行政能使阳盛足以胜阴阴衰不能侵阳则日月之行虽或当食而月常避日故其迟速高下必有参差而不正相对者所以当食而不食也若国无政不用善则阴盛阳微当食必食虽曰有常度而实为非常之变矣　问月食如何曰至明中有暗处其暗至微朢之时月与之正对无分毫相差月为暗处所射故食虽阳胜阴毕竟不好若阴有退避之意则不相敌而不成食矣　孔氏曰政典若周官六卿之治典先时谓厯象之法四时节气朢晦朔先天时则罪死不赦不及则厯象后天时虽治其官茍有先后之差则无赦况废官乎】
　　今予以尔有众奉将天罚尔众士同力王室尚弼予钦承天子威命
　　将行也我以尔众士奉行天罚尔其同力王室庶几【平声】辅我以敬承天子之威命也盖天子讨而不伐诸侯伐而不讨仲康之命侯得天子讨罪之权侯之征羲和得诸侯敌忾【音既】之义其辞直其义明非若五霸搂诸侯以伐诸侯其辞曲其义迂也
　　火炎昆冈玉石俱焚天吏逸徳烈于猛火殱【音繊】厥渠魁胁【虚业反】从罔治旧染汚【音乌】俗咸与惟新
　　昆出玉山名冈山脊也逸过渠大也言火炎昆冈不辨玉石之美恶而焚之茍为天吏而有过逸之徳不择人之善恶而戮之其害有甚于猛火不辨玉石也今我但诛首恶之魁而已胁从之党则罔治之旧染污习之人亦皆赦而新之其诛恶宥善是犹王者之师也今按征始称羲和之罪止以其畔官离次俶扰天纪至是有胁从旧染之语则知羲和之罪当不止于废时乱日是必聚不逞之人崇饮私邑以为乱党助羿为恶者也后徂征隠其叛逆而不言者盖正名其罪则必锄根除源而仲康之势有未足以制后羿者故止责其旷职之罪而实诛其不臣之心也【薛氏曰殱渠魁义也赦胁从仁也所以为王者之师新安陈氏曰观胁从之语羲和聚党助逆明矣仲康于羿势既未能锄其根株不可不剪其羽翼故乗日食之变正其昏迷之乱名正言顺羿亦不得庇之也使非聚党助逆则禠职夺邑司寇行戮足矣何致劳大司马兴师誓众如临大敌哉】
　　呜呼威克厥爱允济爱克厥威允罔功其尔众士懋戒哉
　　威者严明之谓爱者姑息之谓记曰军旅主威盖军法不可以不严严明胜则信其事之必济姑息胜则信其功之无成誓师之末而复嗟叹以是深警之欲其勉力戒惧而用命也【董氏鼎曰太康失邦仲康在位正天下徯望新政之日也羲和天官所主厯象而乃沈乱于酒畔官离次俶扰天纪遐弃厥司至于日食大变尚罔闻知此而不诛何以责其余哉侯之征所不能免也曰承王命徂征征伐自天子出也曰干先王之诛法令自先王制也曰以尔有众奉将天罚有罪乃天所讨也将帅奉天子之命天子奉天与先王之命仲康莅政之始命将出师而侯之誓如此则大本正大权立而大奸惧矣其克嗣祖考也宜哉然羲和在尧时为四子既总于一人有司于朝有邑于野湎酒失职黜之可矣何至上烦王师之征无亦弃厥司荒厥邑羣饮凶酗不可教诲故不得不然耶其曰殱厥渠魁胁从罔治旧染污俗咸与惟新则胁众以拒命染恶以成风已非一日谓助羿为恶特隠其叛逆而不言者岂不当哉】





　　书经大全卷三
<经部,书类,书经大全>
　　钦定四库全书
　　书经大全卷四
　　明　胡广等　撰
　　商书
　　契始封商汤因以为有天下之号书凡十七篇【史记汤黄帝后帝喾生契为唐虞司徒封于商赐姓子氏十三世生汤名天乙都亳今济隂亳县郑氏曰商在太华之阳汤在位十三年崩寿百岁国号商盘庚迁殷以后号殷　吉丰彭氏曰商书旧凡四十篇二十三篇亡】
　　汤誓
　　汤号也或曰諡汤名履姓子氏夏桀暴虐汤往征之亳众惮于征役故汤谕以吊伐之意葢师兴之时而誓于亳都者也今文古文皆有【朱子曰汤武固是反之但细观其书汤反之之功恐是精密如汤誓与牧誓数桀纣之罪辞气亦不同史记但书汤放桀而死书武王则曰遂斩纣头悬之白旗又曰汤有慙徳如武王恐未必有此意】
　　王曰格尔众庶悉听朕言非台【音怡后并同】小子敢行称乱有夏多罪天命殛之
　　王曰者史臣追述之称也格至台我称举也以人事言之则臣伐君可谓乱矣以天命言之则所谓天吏非称乱也【张氏曰天命殛之岂谆谆然命之乎葢天以天下之心为心古之论天者多以民心卜之　林氏曰非天吏而伐有罪犹不为士师而擅杀人也为天吏而不伐有罪犹为士师而故纵罪人也】
　　今尔有众汝曰我后不恤我众舍【音舍】我穑事而割正夏予惟闻汝众言夏氏有罪予畏上帝不敢不正
　　穑刈获也割断【音短】也亳邑之民安于汤之徳政桀之虐焰所不及故不知夏氏之罪而惮伐桀之劳反谓汤不恤亳邑之众舍我刈获之事而断正有夏汤言我亦闻汝众论如此然夏桀暴虐天命殛之我畏上帝不敢不往正其罪也【吕氏曰舍我穑事然则汤之伐桀不因民愿乎曰亳民之不愿而夏民之愿也　新安陈氏曰汤之兴顺乎天而应乎人此一节可见商民以一己为心汤则以上天为心葢是时夏之天命已絶汤所以顺乎天也】
　　今汝其曰夏罪其如台夏王率遏众力率割夏邑有众率怠弗协曰时日曷丧【去声】予及汝偕亡夏徳若兹今朕必往
　　遏絶也割劓割夏邑之割时是也汤又举商众言桀虽暴虐其如我何汤又应之曰夏王率为重役以穷民力严刑以残民生民厌夏徳亦率皆怠于奉上不和于国疾视其君指日而曰是日何日而亡乎若亡则吾宁与之俱亡葢苦桀之虐而欲其亡之甚也桀之恶徳如此今我之所以必往也桀尝自言吾有天下如天之有日日亡吾乃亡平故民因以日目之【吕氏曰夏罪其如台是夏民在涂炭而商民自在春风和气中也　新安陈氏曰此一节见商民以一国为心汤则以天下为心葢是时夏之人心已离汤所以应乎人也】
　　尔尚辅予一人致天之罚予其大赉【来去声】汝尔无不信朕不食言尔不从誓言予则孥戮汝罔有攸赦
　　赉与也食言言已出而反吞之也禹之征苗止曰尔尚一乃心力其克有勲至啓则曰用命赏于祖不用命戮于社予则孥戮汝此又益以朕不食言罔有攸赦亦可以观世变矣【新安陈氏曰天生民而立之君使司牧之今桀虐其民民欲其速亡如此人心之所归即天命之所在人心之所离即天命之所弃也天命汤伐之汤敢违天乎汤之誓师拳拳惟以天言曰天命殛之曰予畏上帝曰致天之罚非汤伐之天伐之也汤曰予畏上帝不敢不正武王曰予弗顺天厥罪惟钧其心一也尧舜之授受禹啓之继汤武之征伐事虽不同其顺乎天适乎时合乎义一而已矣　董氏鼎曰禹征苗有誓啓征扈有誓侯征羲和又有誓皆征所当征名正而言顺若汤之伐夏而亦有誓何欤葢誓者临众命述其兴师之意故禹也啓也侯也犹可无誓惟汤则不可无誓汤无誓则称兵之意不明而称乱之罪滋大茍可明目张胆言之而不怍则顺天应人行之而无疑矣今观一书之防首以非予小子敢行称乱有夏多罪天命殛之夫莫大于天莫尊于君君承天而臣承君则为治君逆天而臣逆君则为乱汤初不敢逆君而为乱而桀则不能承天以为治彼既多罪天命殛之则我非敢称乱而迫于天命有不获已汤何以知其然哉天之聪明自民天之明畏亦自民始于匹夫匹妇之复雠而终于西夷北狄之怨望吾非彼君也而曰徯我后我何以得此于民哉殆天啓之也天之所啓我固违之是逆天矣有如此意天下皆知惟亳之民不知故有议汤之称乱者有咎汤之不恤我众者有止汤以夏罪其如台者而汤则曰予畏上帝不敢不正是非敢于称乱也将以止天下之乱也非不恤我众也将以恤天下之众也虽以夏罪无如我何而不止者将以救彼之愿与偕亡而不得者之苦也此汤之誓所以専为亳民而也其示之以赏罚者誓师之体不得不励士气而一人心非诱以利怵以祸而强其从我也吁汤之不幸乃天下之大幸也】
　　仲虺之诰
　　仲虺【许伟反】臣名奚仲【左传注奚仲为夏禹掌车服大夫】之后为汤左相【去声】诰告也周礼士师以五戒先后刑罚一曰誓用之于军旅二曰诰用之于防同以喻众也此但告汤而亦谓之诰者唐孔氏谓仲虺亦必对众而言葢非特释汤之慙而且以晓其臣民众庶也古文有今文无【问仲虺之诰似未见其释汤慙徳处朱子曰正是解他云若苗之有莠若粟之有秕他縁何道这几句葢谓汤若不除桀则桀必杀汤如説推亡固存处自是説伐桀至徳日新以下乃是勉汤又如天乃锡王勇智他特地説他勇智两字便可见尚书多不可晓固难理防然这般处古人如何説得恁地好】
　　成汤放桀于南巢惟有慙徳曰予恐来世以台为口实武功成故曰成汤南巢地名庐江六县有居巢城桀奔于此因以放之也汤之伐桀虽顺天应人然承尧舜禹授受之后于心终有所不安故愧其徳之不古若而又恐天下后世借【慈夜反】以为口实也　陈氏曰尧舜以天下让后世好【去声】名之士犹有不知而慕之者汤武征伐而得天下后世嗜利之人安得不以为口实哉此汤之所以恐也欤【新安陈氏曰观汤之慙汤本心始见矣以居万世君臣之始变也仲虺释其慙始则美之又虑其愧心既释骄心或生故终复警之大臣之引君当道者如此　郑氏曰必往之师以救生人口实之慙以虑后世　吕氏曰此心之慙此诰之释皆不可少】
　　仲虺乃作诰曰呜呼惟天生民有欲无主乃乱惟天生聪明时乂有夏昏徳民坠涂炭天乃锡王勇智表正万邦缵【作管反】禹旧服兹率厥典奉若天命
　　仲虺恐汤忧愧不已乃作诰以解释其意叹息言民生有耳目口鼻爱恶【去声】之欲无主则争且乱矣天生聪明所以为之主而治其争乱者也坠陷也涂泥也炭火也桀为民主而反行昏乱陷民于涂炭既失其所以为主矣然民不可以无主也故天锡汤以勇智之徳勇足以有为智足以有谋非勇智则不能成天下之大业也表正者表正于此而影直于彼也天锡汤以勇智者所以使其表正万邦而继禹旧所服行也此但率循其典常以奉顺乎天而已天者典常之理所自出而典常者禹之所服行者也汤革夏而缵旧服武革商而政由旧孔子所谓百世可知者正以是也林氏曰齐宣王问孟子曰汤放桀武王伐纣有诸孟子曰贼仁者谓之贼贼义者谓之残残贼之人谓之一夫闻诛一夫纣矣未闻弑君也夫【音扶】立之君者惧民之残贼而无以主之为之主而自残贼焉则君之实丧矣非一夫而何孟子之言则仲虺之意也【陈氏良曰仲虺之诰非但释汤之慙亦进徳戒满之书也　吕氏曰以汤勇智如此惟循常行之理而已　西山真氏曰汤之伐桀自谓不幸而处变故有慙徳以为不独愧于人亦愧于天仲虺解之曰此特循其常道以顺天命而已葢变而不失其正即所谓常也　新安陈氏曰凡汤之表正缵率乃所以奉若天命也何慙之有此以天之生汤者释之以见汤之顺乎天也禹有典则贻子孙纉禹旧服即云兹率厥典典指为禹之典章亦通孔氏云循其典法祖宗之服行典章不肖之子孙失坠之而异代之圣贤兴复之往往而然　陈氏雅言曰天锡汤以勇智之徳者天岂私于汤哉欲其表正万邦之民纉禹之所旧服而已汤惟率其典常之道葢典常之理即禹之所服行而其原出于天者也天命汤以正万邦而汤能为之表正天命汤以纉禹服而汤能纉之天可谓厚于汤汤可谓能奉若天命矣此仲虺推天为民立君之意以释汤慙见汤之顺乎天也】
　　夏王有罪矫诬上天以布命于下帝用不臧式商受命用爽厥师
　　矫与矫制之矫同诬罔臧善式用爽明师众也天以形体言帝以主宰言桀知民心不从矫诈诬罔托天以惑其众天用不善其所为用使有商受命用使昭明其众庶也　王氏曰夏有昏徳则众从而昏商有明徳则众从而明　吴氏曰用爽厥师续下文简贤附势意不相贯疑有脱误
　　简贤附势寔繁有徒肇我邦于有夏若苗之有莠【以九反】若粟之有秕【卑履反】小大战战罔不惧于非辜矧予之徳言足听闻
　　简略繁多肇始也战战恐惧貌言简贤附势之人同恶相济寔多徒众肇我邦于有夏为桀所恶【去声下同】欲见剪除如苗之有莠如粟之有秕锄治簸有必不相容之势商众小大震恐无不惧陷于非罪况汤之徳言则足人之听闻尤桀所忌疾者乎以苗粟喻桀以莠秕喻汤特言其不容于桀而迹之危如此史记言桀囚汤于夏台【狱名皇甫谧云地名在阳翟】汤之危屡矣无道而恶有道势之必至也【问矧予之徳言足聴闻据古注云道徳善言某切意言足聴闻自当作一句言吾之徳言之足使人聴闻彼安得不忌之未知是否朱子曰是　林氏曰桀召汤而囚之夏台以战战惧非辜之言观之史不虚矣】
　　惟王不迩声色不殖货利徳懋懋官功懋懋赏用人惟已改过不吝克寛克仁彰信兆民
　　迩近殖聚也不近声色不聚货利若未足以尽汤之徳然此本原之地非纯乎天徳而无一毫人欲之私者不能也本原澄澈然后用人处【上声下同】已而莫不各得其当【去声】懋茂也繁多之意与时乃功懋哉之义同言人之懋于徳者则懋之以官人之懋于功者则懋之以赏用人惟己而人之有善者无不容改过不吝而己之不善者无不改不忌能于人不吝过于己合并为公私意不立非圣人其孰能之汤之用人处己者如此而于临民之际是以能寛能仁谓之能者寛而不失于纵仁而不失于柔易曰寛以居之仁以行之君徳也君徳昭著而孚信于天下矣汤之徳足人听闻者如此【葛氏曰君子小人之进退系于人君心术之正邪心术一正则君子进否则小人进矣君之惑于声色则便辟之臣得志贪于货利则聚敛之臣得志有功徳者官赏何由及之不迩不殖乃懋徳懋功之根本也　孔氏曰勉于徳者则勉之以官　林氏曰用人惟己如自己出若所谓善与人同舍己从人乐取诸人以为善也　新安陈氏曰六经言仁自克寛克仁一言始遂开万世言仁之端仁者心之徳爱之理以心徳之体言则仁为体寛为用以爱之用言则寛以容人仁以爱人皆用也徳莫大于仁汤所以克仁者实自不迩不殖之无私欲始徳懋懋官至彰信兆民根本皆自不迩不殖中来陈氏雅言曰不迩声色不殖货利此君徳本原之地徳懋懋官至改过不吝此言汤用人处己之际两尽其道也克寛克仁彰信兆民此言汤临民之徳昭著孚信于天下也使汤之心有一毫声色货利之私则用人处己之间必有不尽其道临民之际亦岂能无愧哉以见人君一心政事之根本孟子谓惟大人为能格君心之非此之谓也】
　　乃葛伯仇饷初征自葛【汉志葛伯在陈留宁陵县葛乡】东征西夷怨南征北狄怨曰奚独后予攸徂之民室家相庆曰徯予后后来其苏民之戴商厥惟旧哉
　　葛国名伯爵也饷馈也仇饷者与饷者为仇也葛伯不祀汤使问之曰无以供粢盛【音咨成】汤使亳众往耕老弱馈饷葛伯杀其童子汤遂征之汤征自葛始也奚何徯待也苏复【扶又反】生也西夷北狄言逺者如此则近者可知也汤师之未加者则怨望其来曰何独后予其所往伐者则妻孥相庆曰待我后久矣后来我其复生乎他国之民皆以汤为我君而望其来者如此天下之爱戴归往于商者非一日矣商业之兴葢不在于鸣条之役也　吕氏曰夏商之际君臣易位天下之大变然观其征伐之时唐虞都俞揖逊气象依然若存葢尧舜禹汤以道相世虽降而道不降也【新安陈氏曰民之戴商如此何慙之有此以民之归汤者释之以见汤之应乎人也　吕氏曰后世师之所至荆棘生焉汤师所至民皆欣欣葢吊民伐罪布其寛仁如旱余时雨所至则苏也】
　　佑贤辅徳显忠遂良兼弱攻昧取乱侮亡推【通回反】亡固存邦乃其昌
　　前既释汤之慙此下因以劝勉之也诸侯之贤徳者佑之辅之忠良者显之遂之所以善善也侮説文曰伤也诸侯之弱者兼之昧者攻之乱者取之亡者伤之所以恶【去声】恶也言善则由大以及小言恶则由小以及大推亡者兼攻取侮也固存者佑辅显遂也推彼之所以亡固我之所以存邦国乃其昌矣【林氏曰天之生物必因其材而笃焉故栽者培之倾者覆之天道之自然也佑辅显遂为善者必为人所助也兼攻取侮为不善者必为人所侵也圣人因其常理以应世有亡之道则推而亡之有存之道则辅而固之桀有亡道汤因其将亡而推之果何容心哉　复斋董氏曰推亡固存一句乃总结上意】
　　徳日新万邦惟怀志自满九族乃离王懋昭大徳建中于民以义制事以礼制心垂裕后昆予闻曰能自得师者王谓人莫己若者亡好【去声】问则裕自用则小
　　徳日新者日新其徳而不自己也志自满者反是汤之盘铭曰茍日新日日新又日新其广日新之义欤徳日新则万邦虽广而无不怀志自满则九族虽亲而亦离万邦举逺以见近也九族举亲以见疎也王其勉明大徳立中道于天下中者天下之所同有也然非君建之则民不能以自中而礼义者所以建中者也义者心之裁制礼者理之节文以义制事则事得其宜以礼制心则心得其正内外合徳而中道立矣如此则非特有以建中于民而垂诸后世者亦绰乎有余裕矣然是道也必学焉而后至故又举古人之言以为隆师好问则徳尊而业广自贤自用者反是谓之自得师者真知己之不足人之有余委心听顺而无拂逆之谓也孟子曰汤之于伊尹学焉而后臣之故不劳而王其汤之所以自得者欤仲虺言怀诸侯之道推而至于修徳捡身又推而至于能自得师夫自天子至于庶人未有舍师而能成者虽生知之圣亦必有师焉后世之不如古非特世道之降抑亦师道之不明也仲虺之论【去声】遡流而源要【去声】其极而归诸能自得师之一语其可为帝王之大法也欤【问礼义本诸人心惟中人以下为气禀物欲所拘蔽所以反着求礼义自治若成汤尚何须以义制事以礼制心朱子曰汤武反之也便也是有些子不那底了但他能恁地所以为汤若不恁地便是惟圣罔念作狂圣人虽则説是生知安行便只是常常恁地不已所以不可及若有一息不恁地便也是凡人了以义制事以礼制心此自是内外交相养之法事在外义由内制心在内礼由外作　问礼莫是摄心之规矩否曰只是个礼如顔子非礼勿视之类皆是也又曰今学者别无事只是要以心观理理是心中所有常存此心以观众理只此两事耳　新安陈氏曰徳与中皆当兼体用而言徳即人所得于天以具众理而应万事者也大徳云者全体大用无非大也懋勉以昭明之则全体呈露妙用显行矣由是而建中道之标准使民之罔中者皆惟我之中则不偏不倚无过不及是中之体用亦无不备矣然礼义徳也即昭徳建中之要也动而以义制事即义以方外之谓能以义方外则此徳应万事之大用以行而此中无过不及之用在是矣静而以礼制心即敬以直内之谓能敬以直内则此徳具众理之全体以立而此中不偏不倚之体在是矣所谓垂裕固礼义之余用也亦即昭徳建中之余用也非昭徳専以建中于民而礼义専以垂裕于后也　陈氏大猷曰徳不大则梏于偏如夷清惠和各有偏之何以建中汤徳本大又欲其懋昭之然后能建中以范斯民所谓皇建其有极也以义制事则行于外者合宜乃大徳之所自行中之用也以礼制心则存于内者合理乃大徳之所自出中之本也礼义之泽之无穷所以垂裕于后嗣也又曰能自得师则天下之善皆归于己故可以王谓人莫己若则骄矜侮慢善日消恶日长亡之道也好问则众善集故优裕自用则能有限故狭小陈氏经曰自得师如自明自强不因乎人尊徳乐道出于中心之自然也当味自字谓人莫己若与自用则小承志自满而言以为戒也】
　　呜呼慎厥终惟其始殖有礼覆昏暴钦崇天道永保天命
　　上文既劝勉之于是叹息言谨其终之道惟于其始图之始之不谨而能谨终者未之有也伊尹亦言谨终于始事虽不同而理则一也钦崇者敬畏尊奉之意有礼者封殖之昏暴者覆亡之天之道也钦崇乎天道则永保其天命矣按仲虺之诰其大意有三先言天立君之意桀逆天命而天之命汤者不可辞次言汤徳足以得民而民之归汤者非一日末言为君艰难之道人心离合之机天道福善祸淫之可畏以明今之受夏非以利己乃有无穷之恤以深慰汤而释其慙仲虺之忠爱可谓至矣然汤之所慙恐来世以为口实者仲虺终不可谓无也君臣之分【去声】其可畏如此哉【王氏十朋曰殖礼覆暴即上文佑辅取侮之事　董氏鼎曰君臣人伦之大经也帝王纲纪天下先谨乎此而后人得安焉世故无尽人欲无涯不忠之臣何代无之所以畏缩而不敢肆者犹以古无是事前无是人无以借口耳茍一为之则后有潜蓄不轨之心而嚣然以逞者其不借以为资乎故汤以自慙曰予恐来世以台为口实然汤岂至是而后知哉葢谓非台小子敢行称乱则顔忸怩而心不宁已久矣天人交迫但知为民除害而非以为己利也及桀已放夏已亡而天下之不吾释然后慙于逐君而代立圣人之本心于是愈不自安矣不有仲氏之诰以明其不得不为之意与不可妄为之理则何以暴白成汤之心事而隂折来者之奸谋自是而后昏徳不如桀勇智不如汤皆未可以借口也新安陈氏曰推亡固存与殖礼覆暴同一栽培倾覆之理特有人己之分推亡固存欲汤审此理以施之人殖礼覆暴欲汤审此理而谨诸己也】
　　汤诰
　　汤伐夏归亳诸侯率职来朝【音潮】汤作诰以与天下更【音庚】始今文无古文有
　　王归自克夏至于亳诞告万方
　　诞大也亳汤所都在宋州谷熟县
　　王曰嗟尔万方有众明听予一人诰惟皇上帝降于下民若有恒【胡登反】性克绥厥猷惟后
　　皇大中若顺也天之降命而具仁义礼智信之理无所偏倚所谓也人之禀命而得仁义礼智信之理与心俱生所谓性也猷道也由其理之自然而有仁义礼智信之行所谓道也以降而言则无有偏倚顺其自然固有常性矣以禀受而言则不无清浊纯杂之异故必待君师之职而后能使之安于其道也故曰克绥厥猷惟后夫天生民有欲以情言也上帝降于下民以性言也仲虺即情以言人之欲成汤原性以明人之善圣贤之论【去声】互相明然其意则皆言君道之系于天下者如此之重也【问书所谓降朱子曰古之圣贤才説出便是这般话成汤当放桀之初便説惟皇上帝降于下民若有恒性克绥厥猷惟后武王伐纣时便説惟天地万物父母惟人万物之灵亶聪明作元后元后作民父母傅説告髙宗便説明王奉若天道建邦设都树后王君公承以大夫师长不惟逸豫惟以乱民惟天聪明惟圣时宪见古圣贤朝夕只见那天在眼前　问降于下民曰何故不説降善却説降看得字是个无过不及恰好的道理天之生物个个有一副当恰好底道理此与程子所谓天然自有之中刘子所谓民受天地之中相似与诗所谓秉彜张子所谓万物一原又自不同彜是常道有物有则则字却似字天之生物必有个当然之则葢君有君之则臣有臣之则耳有耳之则目有目之则止于仁君之则也止于敬臣之则也视曰明目之则也聴曰聪耳之则也故民执以为常道也若説降便是秉彜则不可若説便是万物一原亦不可万物一原自説万物皆出此也若统论道理固是一般然其中名字位分又自不同若只一般圣贤何故説许多名字若晓得名字训义之不同方见其所谓同只是中今人言折者葢以是为准则而取正也　诗书所説便是有个人在上恁地分付如帝乃震怒之类然这个亦只是理如此天下莫尊于理故以帝名之降便是有主宰意　天地自有个无心之复卦一阳生于下这便是生物之心如惟皇上帝降于下民天道福善祸淫便自分明有个人在里主宰相似　问降与受小之中二字义同异曰左氏云始终皆举之又云甲以见看此字义本是甲以见之义为其在而当中也然中字大槩因无过不及而立名如六艺折于夫子葢是折两头而取其中之义后人以为善却説得未亲切　又曰此葢指大本之中也此处中庸説得甚明他日考之自见　自天而言则谓之降自人受此中而言则谓之性猷即道也道者性之用处能安其道者惟后也　西山真氏曰成汤有天下之初即以此自任可谓知君师之职矣厥后秉彜受中之言相继而至于孔孟性善之理益明而开万世性学之原则自成汤始　林氏曰天能降于民不能使民保其常性而勿失故立之君而付以立教之任师旷曰天生民而立之君使司牧之勿使失性谓不使失其所降之也民既有降之性至于顺其固有之性以安其所谓道者是乃君之事　新安陈氏曰六经言性实始于此中庸言命性道教其渊源葢出于此诸家解若有恒性一句皆属下文以为皆君之事蔡氏独属之上文以为人性本然之天降之初顺其自然本有此恒性也特气禀不齐率性而行之或不能安于其道耳若字本轻説克字方重説天赋人受顺其自然本有恒性此时君不必容力于其间也至于脩道之教使人各安其道方有赖于君焉诸解以惟后对惟皇上帝作两般説蔡氏以帝民性后绥作三般説岂民本无恒性必待君顺其恒性而后方有此性耶此章蔡説最优非可易及朱子诚不轻付矣】
　　夏王灭徳作威以敷虐于尔万方百姓尔万方百姓罹【音离】其凶害弗忍荼【音徒】毒并告无辜于上下神祗【音其】天道福善祸淫降灾于夏以彰厥罪
　　言桀无有仁爱但为杀戮天下被其凶害如荼之苦如毒之螫【施只反】不可堪忍称寃于天地鬼神以冀其拯己屈原曰人穷则反本故劳苦倦极未尝不呼天也天之道善者福之淫者祸之桀既淫虐故天降灾以明其罪意当时必有灾异之事如周语所谓伊洛竭而夏亡之类【问天道福善祸淫此理定否朱子曰如何不定自是道理当如此问或有不如此者何也曰福善祸淫其常理也不如此便是失常理天莫之为而为天亦何常有意只是理自是如此且如冬寒夏热此是常理当如此若冬热夏寒便是失其常理】
　　肆台小子将天命明威不敢赦敢用牡敢昭告于上天神后请罪有夏聿求元圣与之戮力以与尔有众请命
　　肆故也故我小子奉将天命明威不敢赦桀之罪也牡夏尚黑未变其礼也神后后土也聿遂也元圣伊尹也
　　上天孚佑下民罪人黜伏天命弗僭贲若草木兆民允殖
　　孚允皆信也僭差也贲文之着也殖生也上天信佑下民故夏杰窜亡而屈服天命无所僭差灿然若草木之敷荣兆民信乎其生殖矣【朱子曰贲若言草木之美允殖言兆民信安其生罪人既黜伏天命既弗差故草木华美百姓丰殖谓人物皆遂　问贲若草木兆民允殖诸家説多不同未知当如何看曰连上句天命不僭明白易见故人得遂其生也　新安陈氏曰天命弗僭贲若草木如语譬诸草木区以别矣之意兆民允殖与罪人黜伏相应罪人黜伏则兆民信生殖可见天命之弗僣差如草木之粲然栽培倾覆皆其自取也】
　　俾予一人辑宁尔邦家兹朕未知获戾【音吏】于上下栗栗危惧若将陨【音尹】于深渊
　　辑和戾罪陨坠也天使我辑宁尔邦家其付予【上声】之重恐不足以当之未知已得罪于天地与否惊恐忧畏若将坠于深渊葢责愈重则忧愈大也
　　凡我造邦无从匪彜无即慆【音叨】淫各守尔典以承天休夏命已黜汤命惟新侯邦虽旧悉与更始故曰造邦彜法即就慆慢也匪彜指法度言慆淫指逸乐言典常也各守其典常之道以承天之休命也
　　尔有善朕弗敢蔽罪当朕躬弗敢自赦惟简在上帝之心其尔万方有罪在予一人予一人有罪无以尔万方简阅也人有善不敢以不达己有罪不敢以自恕简阅一听于天然天以天下付之我则民之有罪实君所为君之有罪非民所致非特圣人厚于责己而薄于责人是乃理之所在君道当然也【问简在帝心注简阅也如何朱子曰善与罪天皆知之如天检防数过相似尔之有善也在帝心我之有恶也在帝心　林氏曰所谓罪在朕躬非必己身有可指之罪然后为罪也葢天降于民而以克绥厥猷者付之一人为君者必使天下之人皆不失其降之性以安厥猷方无负于天之所付若民有罪是为君者敎之不至所以自弃于愚不肖之地而莫能返非民之罪乃君之罪也所以曰罪在朕躬也民有罪则君致之君有罪乃其自取夫以一人之身临莅四海而天下人之罪皆归其身必使天下之人皆无罪然后为能尽君之职而无负于天之所任论至此则获戾于上下亦岂难哉此所以危惧若将陨也汤诰一书多兢业之意　新安陈氏曰此所以缴结篇首降有性绥猷之言深味之成汤可谓知君师之职矣】
　　呜呼尚克时忱乃亦有终【忱时任反】
　　忱信也叹息言庶几能于是而忱信焉乃亦有终也吴氏曰此兼人己而言【新安陈氏曰叹息言尚克相与于是尽其忱诚则乃亦有终焉否则未保其所终也曰尚曰亦皆不敢必之辞葢兢兢不忽之意实兼人己而言不特汤自谓当如此亦欲万方诸侯皆勉于此也此篇见成汤明命性之理知君师之道监夏之所以亡而凛凛于今之所以兴且戒诸侯以相与尽守邦图终之道真帝王之格言圣学之渊源也论语摘其要语曰予小子履敢用牡敢昭告于皇皇后帝有罪不敢赦帝臣不蔽简在帝心朕躬有罪无以万方万方有罪罪在朕躬但书详而语略耳】
　　伊训
　　训导也太甲嗣位伊尹作书训导之史録为篇今文无古文有【朱子曰商书几篇最分晓可玩伊训太甲等篇又好看似説命葢髙宗资质髙傅説所以説底细了难看若是伊尹与太甲説虽是粗却切于学者之身太甲也不是个昏愚底人但欲败度纵败礼耳　伊尹书及説命大抵分明易晓今人观书且看他那分明底其难晓者且置之即使晓得也不济事吉丰彭氏曰伊训之书大抵主于劝戒首引夏之所以兴亡中言商之所以开业虑后末陈天命人事祸福无非致其劝戒之意而已太甲三篇意亦类此】
　　惟元祀十有二月乙丑伊尹祠于先王奉嗣王祗见【音现】厥祖侯甸羣后咸在百官总己以听冢宰伊尹乃明言烈祖之成徳以训于王
　　夏曰岁商曰祀周曰年一也元祀者太甲即位之元年十二月者商以建丑为正故以十二月为正也乙丑日也不系以朔者非朔日也三代虽正朔不同然皆以寅月起数葢朝觐防同颁厯授时则以正朔行事至于纪月之数则皆以寅为首也伊姓尹字也伊尹名挚【音至】祠者告祭于庙也先王汤也冢长【上声】也礼有冢子冢妇之名周人亦谓之冢宰古者王宅忧祠祭则冢宰摄而告庙又摄而临羣臣太甲服仲壬之丧伊尹祠于先王奉太甲以即位改元之事祗见厥祖则摄而告庙也侯服甸服之羣后咸在百官总己之职以聴冢宰则摄而临羣臣也烈功也商颂曰衎【空旱反】我烈祖太甲即位改元伊尹于祠告先王之际明言汤之成徳以训太甲此史官叙事之始辞也或曰孔氏言汤崩逾月太甲即位则十二月者汤崩之年建子之月也岂改正朔而不改月数乎曰此孔氏惑于序书之文也太甲继仲壬之后服仲壬之丧而孔氏曰汤崩奠殡而告固已误矣至于改正朔而不改月数则于经史尤可考周建子矣而诗言四月维夏六月徂暑则寅月起数周未尝改也秦建亥矣而史记始皇三十一年十二月更【音庚】名腊曰嘉平夫腊必建丑月也秦以亥正则腊为三月云十二月者则寅月起数秦未尝改也至三十七年书十月癸丑始皇出游十一月行至云梦继书七月丙寅始皇崩九月郦【音骊】山先书十月十一月而继书七月九月者知其以十月为正朔而寅月起数未尝改也且秦史制书谓改年始朝贺皆自十月朔夫秦继周者也若改月数则周之十月为建酉月矣安在其为建亥乎汉初史氏所书旧例也汉仍秦正亦书曰元年冬十月则正朔改而月数不改亦已明矣且经曰元祀十有二月乙丑则以十二月为正朔而改元何疑乎惟其以正朔行事也故后乎此者复政厥辟亦以十二月朔奉嗣王归于亳葢祠告复政皆重事也故皆以正朔行之孔氏不得其説而意汤崩逾月太甲即位奠殡而告是以崩年改元矣苏氏曰崩年改元乱世事也不容在伊尹而有之不可以不辨又按孔氏以为汤崩吴氏曰殡有朝夕之奠何为而致祠主丧者不离【去声】于殡侧何待于祗见葢太甲之为嗣王嗣仲壬而王也太甲太丁之子仲壬其叔父也嗣叔父而王而为【去声】之服三年之丧为之后者为之子也太甲既即位于仲壬之柩前方居忧于仲壬之殡侧伊尹乃至商之祖庙徧祠商之先王而以立太甲告之不言太甲祠而言伊尹丧三年不祭也奉太甲徧见商之先王而独言祗见厥祖者虽徧见先王而尤致意于汤也亦犹周公金縢之册虽徧告三王而独眷眷于文王也汤既已祔于庙则是此书初不废外丙仲壬之事但此书本为【去声】伊尹称汤以训太甲故不及外丙仲壬之事尔余见书序【朱子曰春秋书元年春王正月这如何要穷晓得设使圣人复出也便未易理会在　问孟子集注赵氏曰太丁汤之太子未立而死外丙立二年仲壬立四年皆太丁弟也徽庵程氏曰古人谓岁为年汤崩时外丙方二岁仲壬方四岁惟太甲差长故立之也先生两存赵氏程民之説则康节之説亦未可据耶曰也怎生便信得他又问如此则尧即位于申辰年亦未可据也曰此却据诸厯书如此説恐或有之然亦未可必曰若如此则二年四年亦可推矣曰却为中间年代不可纪自共和以后方可纪则汤时自无由可推此类且当缺之不可深究　问伊尹祠于先王奉嗣王祗见厥祖是时汤方在殡宫太甲于朝夕奠常在如何伊尹因祠而见之曰此与顾命康王之诰所载免服之事同意古人自有一件人君居丧之礼但今不存无以考据葢天子诸侯既有天下国家事体恐难与常人一般行丧礼伊尹祠于先王若有服不可入庙必有外丙二年仲壬四年　新安陈氏曰序言太甲元年序周人所作故称年书言惟元祀书商史所作故称祀此元非即位之元年乃即位之次年先王崩崩年即位逾年改元以崩年之十二月为后王元年之首月葢以正朔行事也胡氏安国春秋传曰国君嗣世定于初丧必逾年然后改元书即位者縁始终之义一年不二君縁臣民之心旷年不可无君也　陈氏大猷曰祠祭也先王商先祖如诗言王之类也丧三年不祭不以凶服入宗庙故太甲不亲祠而尹摄祠侯甸举五服之近者以见其余胡氏春秋传谓即位者告庙临羣臣是也明言烈祖成徳以训犹五子述禹之戒周召陈文武之业以祖宗艰难起家之事告子孙则莫不信守之也　吕氏曰当太甲居丧之始而训之乘其初心之虚也后虽昏迷而终克终允徳训之之早故尔】
　　曰呜呼古有夏先后方懋厥徳罔有天灾山川鬼神亦莫不宁暨鸟兽鱼鼈咸若于其子孙弗率皇天降灾假手于我有命造攻自鸣条朕哉自亳
　　诗曰殷监不逺在夏后之世商之所宜监者莫近于夏故首以夏事告之也率循也假借也有命有天命者谓汤也桀不率循先王之道故天降灾借手于我成汤以诛之夏之先后方其懋徳则天之眷命如此及其子孙弗率而覆亡之祸又如此太甲不知率循成汤之徳则夏桀覆亡之祸亦可监矣哉始也鸣条夏所宅也亳汤所宅也言造可攻之衅者由桀积恶于鸣条而汤徳之修则始于亳都也【陈氏大猷曰方者方见其进而未见其止之意日新而未可量也人君为天地鬼神万物之主而徳者天地鬼神万物之理所谓致中和天地位万物育焉者也　吕氏曰夏先后懋徳如此宜可凭藉桀才弗率天即降灾感应之速反覆手尔懋徳而罔灾感应之理存于懋徳之中也弗循而降灾灾咎之理存于弗率之中也造衅虽鸣条一日之间而基本则兆于亳邑之素也　孙氏曰造为攻伐自于鸣条国必自伐然后人伐之意　陈民雅言曰人君者天地鬼神万物之主也古有夏先后懋敬其徳谓之方者日新不己之意所谓致中和也于是天道顺山川宁而鬼神安所谓天地位也微而羽毛鳞甲之生亦莫不各遂其性所谓万物育也古有夏先后懋徳之效至于如此】
　　惟我商王布昭圣武代虐以寛兆民允怀
　　布昭敷着也圣武犹易所谓神武而不杀者汤之徳威敷着于天下代桀之虐以吾之寛故天下之民信而怀之也【陈氏稚言曰不徒谓之武而必谓之圣武以见其出于徳义之勇故能除暴故民以安天下此圣武之实也至于天下之民莫不信而怀之此圣武之效也】
　　今王嗣厥徳罔不在初立爱惟亲立敬惟长【上声下并同】始于家邦终于四海
　　初即位之初言始不可以不谨也谨始之道孝悌而已孝悌者人心之所同非必人人教诏之立植也立爱敬于此而行爱敬于彼亲吾亲以及人之亲长吾长以及人之长始于家达于国终而措之天下矣孔子曰立爱自亲始敎民睦也立敬自长始敎民顺也【吕氏曰告以嗣徳在初欲乘其天理正之初而开导之也　新安陈氏曰此一节言汤以徳得人心今王继先王之徳当以孝悌之顺徳而通乎千万人之心也　陈氏雅言曰即位者嗣徳之始亲长者爱敬之始孝悌之道达诸天下而谓之立者尽吾爱亲之道于此使天下之爱其亲者莫不视我以为法尽吾敬长之道于此使天下之敬其长者莫不视我以为准此即谓之建中建极也爱敬之道既立于此则必形于彼始而一家次而一国终而四海之人莫不各有亲也莫不各有长也亦莫不各有爱敬之心也观感兴起孝悌之心油然而生则各亲其亲各长其长而天下平矣此即大学所谓絜矩之道也】
　　呜呼先王肇修人纪从諌弗咈先民时若居上克明为下克忠与人不求备检身若不及以至于有万邦兹惟艰哉
　　人纪三纲五常孝敬之实也上文欲太甲立其爱敬故此言成汤之所修人纪者如下文所云也纲常之理未尝泯没桀废弃之而汤始修复之也咈逆也先民犹前辈旧徳也从諌不逆先民是顺非诚于乐【音洛】善者不能也居上克明言能尽临下之道为下克忠言能尽事上之心　吕氏曰汤之克忠最为难看汤放桀以臣易君岂可为忠不知汤之心最忠者也天命未去人心未离事桀之心曷尝斯须替哉与人之善不求其备检身之诚有若不及其处【上声】上下人己之间又如此是以徳日以盛业日以广天命归之人心戴之由七十里而至于有万邦也积累【上声】之勤兹亦难矣伊尹前既言夏失天下之易【音异】此又言汤得天下之难太甲可不思所以继之哉【朱子曰汤工夫全在敬字上看得来大段是一个修饬底人故当时人説他做工夫处亦是説得大段地着如禹克勤于邦克俭于家之类却是大纲説到汤便説检身若不及　或问如云以义制事以礼制心不迩声色不殖货利等説可见日新之功曰固是某于或问中所以特地详载者非説道人不知亦欲学者经心耳　与人不求备检身若不及大槩是汤急已缓人所以引为日新之实张氏曰君臣父子兄弟夫妇长幼朋友有礼义以相维谓之人纪曰礼义以为纪　陈氏经曰汤以肇修人纪为一身之任吾身有一毫之不尽则于人纪必有一毫之亏于是不自足其足从谏求之今未已也又求之古又欲兼天下之善修人己之道不得不然也　新安陈氏曰人纲与人纪对莫大于三纲故曰人纲小者为纪纲之纪也修如修道之谓敎之修品节修理之也欲太甲立爱立敬厚于人伦故以汤之修人纪继之汤以修人纪自任于身吾身有未尽则于人纪必有亏凡于今古之善与处上下人己之间各尽其当然者皆修人纪之实也　陈氏推言曰蔡谓徳日以盛业日以广此八字是一章闗键汤之处上下人己之间各尽其道此徳之盛也由七十里而有天下此业之广也伊尹告太甲以此意溢言表谓成汤反之之圣也徳之修者尚如此其至而况太甲困知之资可不思所以勉进其徳乎成汤创业之君也业之积者如此甚难而况太甲守成之君可不思所以保守其业乎此伊尹进言之防也】
　　敷求哲人俾辅于尔后嗣
　　敷广也广求贤哲使辅尔后嗣也【孙氏曰敷求求之非一方也如立贤无方　陈氏经曰汤得天下也甚难故其虑天下也甚逺宜求贤以遗后人也】
　　制官刑儆于有位曰敢有恒舞于宫酣歌于室时谓巫风敢有殉【松润反】于货色恒于游畋时谓淫风敢有侮圣言逆忠直逺【于愿反】耆徳比【音被】顽童时谓乱风惟兹三风十愆卿士有一于身家必丧【去声】邦君有一于身国必亡臣下不匡其刑墨具训于蒙士
　　官刑官府之刑也巫风者常歌常舞若巫觋【形狄反男曰巫女曰觋】然也淫过也过而无度也比昵也倒置悖理曰乱好【去声】人之所恶【去声】恶人之所好也风风化也三风愆之纲也十愆风之目也卿士诸侯十有其一已丧其家亡其国矣墨墨刑也臣下而不能匡正其君则以墨刑加之具详悉也童蒙始学之士则详悉以是训之欲其入官而知所以正谏也异时太甲欲败度纵败礼伊尹先见其微故拳拳及此刘侍讲曰墨即叔向所谓夏书昏墨贼杀皋陶之刑贪以败官为墨【朱子曰臣下不匡之刑葢施于邦君大夫之丧国亡家者君臣一体不得不然如汉废昌邑王贺则诛其羣臣而本朝太祖下岭南亦诛其乱臣龚澄枢李托之类是也又如文定论楚子纳孔仪处事虽不同意亦类此试参攷之则知成汤之制官刑正是奉行天讨毫髪不差处何疑之有哉　吕氏曰古成童习舞恒舞则为愆歌以永言酣歌则为愆前六愆因后四愆而生　史氏仲午曰意当时太甲左右必有以歌舞货色等惑其君者尹未指其人明言姑曰先王之制官刑如此而徐为之谋后遂营桐宫不使狎于弗顺焉　西山真氏曰殉如殉之殉葢以其身陷于货色之中死而不顾也臣下所以不匡以其贪官固位故也不谏之罪与贪墨同使人知不独贪贿之有罪而贪官不谏亦有刑也　薛氏曰善不必小故一日克己天下归仁恶不必多故有一于身家国必丧虞公以垂棘之璧亡其国吴太宰以越之女色覆其宗先王之戒岂诬也或曰臣下不匡而遽入墨之罪辟无乃过乎曰置臣所以正主也视主入丧亡而不之救其可贷乎重其刑使之进而谏未必死退而不谏必受刑则虽中不欲谏亦不得不谏也　唐孔氏曰巫风二淫风四乱风四为愆十　新安陈氏曰汤儆有位之官刑为后嗣虑至矣三风十愆以戒卿士邦君而举以训太甲者意谓卿士诸侯犯此已足丧家亡国况天子乎微意见矣况不匡刑墨儆臣下者欲其以是儆天子也太甲他时之欲纵尹于此时已窥见其几微故预为之戒前章述汤徳以勉其善此述汤刑以防其失勉其善在启其爱敬之良心防其失在禁遏其欲纵之私心也】
　　呜呼嗣王祗厥身念哉圣谟洋洋嘉言孔彰惟上帝不常作善降之百祥作不善降之百殃尔惟徳罔小万邦惟庆尔惟不徳罔大坠厥宗
　　叹息言太甲当以三风十愆之训敬之于身念而忽忘也谟谓其谋言谓其训洋大孔甚也言其谋训大明不可忽也不常者去就无定也为善则降之百祥为恶则降之百殃各以类应也勿以小善而不为万邦之庆积于小勿以小恶而为之厥宗之坠不在大葢善必积而后成恶虽小而可惧此总结上文而又以天命人事祸福申戒之也【陈氏大猷曰祗厥身乃指太甲下手用功处一篇之纲领也　孙氏曰以其谋之出于圣人故曰圣谟以其言之至美故曰嘉言即指三风十愆之戒也张氏曰不敬其身必纳此身于风愆矣能敬其身则能知夏后之懋徳继先王以嗣徳立爱立敬作善】
　　【之祥惟徳之庆皆自敬其身出敬立则百善从也陈氏经曰既戒以祖训又戒以天君所当畏惟天惟祖宗也　王氏十朋曰善祥恶殃天之不常乃所以为常也西山真氏曰愆虽有十茍能敬则十者俱泯一不敬则十者俱生故敬之一辞乃治三风砭十愆之药石也篇将终又深叹圣言之彰明与天命之难保以警动太甲之心冀其必聴真所谓社稷之臣欤新安陈氏曰此篇尹训太甲于即位之初始终以兴亡寓劝戒夏以懋徳兴桀以弗率亡初意明矣继言汤以圣武兴而欲太甲以爱敬之良心嗣厥徳劝之也继言汤以艰难兴而防太甲以欲纵之私心败厥徳戒之也末章作善之降祥尔徳之惟庆劝之保其所以兴作不善之降殃不徳之坠宗戒之陷于所以亡而提纲挈领则在祗厥身之一言能祗敬其身则嗣祖徳而兴不祗敬其身则背祖徳而亡言言忠爱葢以豫为太甲忧矣但犹包涵未明言之未至如太甲三篇之痛切耳】
　　太甲上
　　商史録伊尹告戒节次及太甲往复之辞故三篇相属成文其间或附史臣之语以贯篇意若史家纪【去声】之所载也唐孔氏曰伊训肆命徂后太甲咸有一徳皆是告戒太甲不可皆名伊训故随事立称也林氏曰此篇亦训体今文无古文有【朱子曰伊尹之言极痛切遂感得太甲如此君陈后亦好然皆寛了多是代言如今代王言者做耳伊尹之志公天下以为心而无一毫之私者也　新安陈氏曰前一篇作于未迁桐宫之先后二篇作于自桐宫归亳之后　问伊尹放太甲周公摄政事亦相类当时不疑伊尹而疑周公岂世变耶潜室陈氏曰伊尹以义正君其义光明人人信得及周公以恩睦亲其心忠爱恳恻间隙易开兼伊尹圣之任视世间一切难事一担担了不管人言周公思兼三王百事周密详细须尽物情所以人或不敢言或敢言要之伊尹如秋冬肃杀周公则太和元气人之疑不疑圣贤所不计】
　　惟嗣王不惠于阿衡【阿于何反】
　　惠顺也阿倚衡平也阿衡商之官名言天下之所倚平也亦曰保衡或曰伊尹之号史氏録伊尹之书先此以之【叶氏曰阿保通阿亦保之意　王氏曰阿大陵之有助者保其君如阿平其国如衡苏氏曰阿衡尹之号犹太公尚父其号也】
　　伊尹作书曰先王顾諟天之明命以承上下神祗社稷宗庙罔不祗肃天监厥徳用集大命抚绥万方惟尹躬克左【去声】右厥辟【音璧下并同】宅师肆嗣王丕承基绪
　　顾常目在之也諟古是字明命者上天显然之理而命之我者在天为明命在人为明徳伊尹言成汤常目在是天之明命以奉天地神祗社稷宗庙无不敬肃故天视其徳用集大命以有天下抚安万邦我又身能左右成汤以居民众故嗣王得以大承其基业也【朱子曰古注云顾谓常目在之也此语最好非谓有一物常在目前可见也只是常存此心知得有这道理光明不昧方其静坐未接物也此理固湛然清明及其遇事而应接也此理亦随处见只要人常提撕省察念念不忘存养久之则是理益明虽欲忘之而不可得矣　西山真氏曰汤惟顾天之明命故天监汤之厥徳曰顾曰监可见天人之交至近而非逺也　新安陈氏曰此言太甲今日之有天下由于先王之明徳以得天下与伊尹之出身以辅先王也有先王创业之祖与伊尹开国之大臣是以嗣王得以承此大业今日岂可忘先王而不念忽尹而不从哉　陈氏雅言曰顾諟者即敬也推此心以奉天地神祗社稷宗庙罔不祗肃即所谓顾諟明命也上天监观圣人之徳故集大命于其身而付以治民之责葢治民事神初无二理诚敬足以事神则未有不能治民者也夫在天为明命在人为明徳圣人于天之明命而曰顾上天与圣人之徳而曰监见天人之交至近而非逺非特圣人之心未尝少忽乎天而上天之心未尝或忘乎圣人也太甲今日之有天下由于先王之明徳以得天下其可有一念之不敬哉曰顾諟者如立则见其参于前在舆则见倚于衡之意曰监者昊天曰明及尔出王昊天曰旦及尔游衍之意】
　　惟尹躬先见于西邑夏自周有终相【去声】亦惟终其后嗣王罔克有终相亦罔终嗣王戒哉祗尔厥辟辟不辟忝厥祖
　　夏都安邑在亳之西故曰西邑夏周忠信也国语曰忠信为周　施氏曰作伪心劳日拙则缺露而不周忠信则无伪故能周而无缺夏之先王以忠信有终故其辅相者亦能有终其后夏桀不能有终故其辅相者亦不能有终嗣王其以夏桀为戒哉当敬尔所以为君之道君而不君则忝辱成汤矣太甲之意必谓伊尹足以任天下之重我虽纵欲未必遽至危亡故伊尹以相亦罔终之言深折其私而破其所恃也【问古注及诸家皆以周训忠信切谓以忠信自周则可以忠信训周恐未安未知如何朱子曰自周二字本不可晓　苏氏曰自由也由忠信之道则有终言君臣一体祸福同也　新安陈氏曰既以桀之无终戒之又以不敬而不君者戒之无终则累于相臣不君则辱于乃祖仍是以先王与尹躬儆之也】
　　王惟庸罔念闻
　　庸常也太甲惟若寻常于伊尹之言无所念听此史氏之言【问诸家皆以庸字絶句窃谓只作一句读以庸训用如説命中王庸作书以告之庸未知是否朱子曰六字一句　西山真氏曰辟不辟之言殆甚于汉人之所谓帝不帝也然汉君怒而诛之太甲虽以为常无所念听然不闻其怒也此所以卒至于思庸欤】
　　伊尹乃言曰先王昧爽丕显坐以待旦旁求俊彦啓迪后人无越厥命以自覆
　　昧晦爽明也昧爽云者欲明未明之时也丕大也显亦明也先王于昧爽之时洗濯澡雪大明其徳坐以待旦而行之也旁求者求之非一方也彦美士也言汤孜孜为善不遑宁处【上声】如此而又旁求俊彦之士以开导子孙太甲毋颠越其命以自取覆亡也【陈氏雅言曰圣人之心惟恐脩于己有未至而施于事者有未及故既昧爽而丕显坐待旦而行之然犹不止此也诚以吾身之徳能脩于吾身而不能使吾之子孙常脩其徳吾之政能行于吾身而不能使吾之子孙常行是政则吾之仁为有限而吾之心为有歉矣乂广求贤才求之一乡而不足又求之一国焉求之一国而不足又求之于天下焉夫求之所以如是其广者诚使吾之子孙得以有所依据欲有为焉则有开而之者有顺而导之者于是吾之子孙可保其徳无不脩政无不行矣此圣人之心也】
</div>
    <div class="pagination">
<a href="书经大全_page13.html">上一页</a><span>...</span><a href="书经大全_page9.html">9</a><a href="书经大全_page10.html">10</a><a href="书经大全_page11.html">11</a><a href="书经大全_page12.html">12</a><a href="书经大全_page13.html">13</a><span class="current-page">14</span><a href="书经大全_page15.html">15</a><a href="书经大全_page16.html">16</a><a href="书经大全_page17.html">17</a><a href="书经大全_page18.html">18</a><a href="书经大全_page19.html">19</a><span>...</span><a href="书经大全_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
