<!DOCTYPE html>
<html>
<head>
    <meta charset="UTF-8">
    <title>钦定书经传说汇纂 - 第 21 页/共 38 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定书经传说汇纂 - 第 21 页/共 38 页</h1>
    <div class="content">　　集说【髙堂氏隆曰大戊有桑谷生朝武丁有雊雉升鼎皆因灾恐惧侧身修行故号曰中宗髙宗兴也勃焉】
　　附录【金氏履祥曰此篇首称髙宗肜日终言无丰于昵髙宗庙号也似谓髙宗之庙昵近庙也似是祖庚绎于髙宗之庙兼髙宗名臣不闻祖已乃训于王似告防君书序大误惟史记谓此书作于祖庚之时为得之而其说又不分明○邹氏季友曰案说命篇首称王此篇首称髙宗史臣不应逆书庙号史记谓祖已谏于髙宗时作书于祖庚时盖亦因篇首髙宗二字而曲为之说耳篇中絶无以前王戒后王之宪且称祖已曰者乃史臣之词非祖己自作之书也此必祖庚肜祭髙宗之庙而祖己谏之故有丰昵之戒词旨浅直亦告少主语耳肜祭髙宗而曰髙宗肜日谓于髙宗之庙肜祭之日也如仲康命侯而曰侯命掌六师髙宗命傅说而曰惟说命縂百官书中如此者多乃史氏立言之法也小序不察遂以为髙宗祭成汤后之觧者又泥于小序虽马氏称昵为称庙蔡传亦云非汤庙然皆未得其说故详论之】
　　【案此篇首以庙号称武丁故史迁谓其作于祖庚时而金履祥邹季友并疑祖己之谏乃在祖庚非髙宗也以其训于王者似告防君不似为髙宗言之耳以今观之其有可疑者如乃曰其如台此天变不足畏之说髙宗断不至此不必以此陈戒也然蔡传及诸儒定为髙宗而不云祖庚者因黩于祭祀云云傅说既以告髙宗虽因商俗尚鬼而言亦自是髙宗一病故以此篇属之髙宗耳然此若在髙宗必初年事非晚嵗进徳而复劳祖己之训如此也书作于嗣王时无可疑者既是追作岂必为晚年事邪】
　　髙宗肜日越有雊雉
　　集传肜祭明日又祭之名殷曰肜周曰绎【孙氏炎曰祭之明日寻绎复祭也肜者相寻不絶之意○林氏之竒曰肜之与绎事同而名异耳○马氏森曰周颂丝衣绎賔尸也笺曰天子诸侯曰绎以祭之明日卿大夫曰賔尸与祭同日】雊鸣也于肜日有雊雉之异盖祭祢庙也序言汤庙者非是
　　集说【林氏之竒曰髙宗祀丰于昵必杀于祖有缺而不备者贤臣祖已进諌于王而正救其失将使之恐惧修省以销天变此书之所以作也○雉之为禽飞鸣于郊野之外今乃于宗庙行礼之时百执事环列于庭而徜徉于庙之鼎耳必其宗庙祭祀之事有不合于礼者】
　　祖已曰惟先格王正厥事
　　集传格正也犹格其非心之格详下文髙宗祀丰于昵昵者祢庙也丰于昵失礼之正故有雊雉之异祖己自言当先格王之非心然后正其所失之事惟天监民以下格王之言王司敬民以下正事之言也集说【孔氏光曰上天聪明苟无其事变不虚生书曰惟先格王正厥事言变异之来起事有不正也○王氏安石曰祖考罔非天嗣祀有典不可丰杀训之使改所谓正厥事○申氏时行曰此祖已将欲训王而私论如此盖凡事之失皆本于心苟非先格其非心事有不可得而正者矣不务民义而邀福祈命此非心也不知敬民而祀丰于昵此失事也】
　　乃训于王曰惟天监下民典厥义降年有永有不永非天夭民民中絶命
　　集传典主也义者理之当然行而宜之之谓言天监视下民其祸福予夺惟主义如何尔降年有永有不永者义则永不义则不永非天夭折其民民自以非义而中絶其命也意髙宗之祀必有祈年请命之事如汉武帝五畤祀之类祖已言永年之道不在祷祠在于所行义与不义而已祷祠非永年之道也言民而不言君者不敢斥也
　　集说【孔氏颖达曰民有五常之性谓仁义礼智信也此独以义为言者得其事宜五常皆以适宜为用故称义可以縂之也独以夭夀为言者洪范五福以夀为首六极以短折为先是年夀者人之所贪也○时氏澜曰天所主自有常理至公而无私厚薄髙下善恶皆合其宜即常理也理无偏全气有厚薄降于民无非纯粹至善之端受其气者或永或不永非天夭之也○孙氏继有曰直指祷祀祈年之意而以大义儆惧之此格心第一事也孔子曰务民之义敬鬼神而逺之则义字之义自见下云王司敬民所谓义也】
　　民有不若徳不听罪天既孚命正厥徳乃曰其如台集传不若德不顺于德不听罪不服其罪谓不改过也孚命者以妖孽为符信而谴告之也言民不顺德不服罪天既以妖孽为符信而谴告之欲其恐惧修省以正德民乃曰孽祥其如我何则天必诛絶之矣祖已意谓髙宗当因雊雉以自省不可谓适然而自恕夫数祭丰昵徼福于神不若德也黩于祭祀傅说甞以进戒意或吝改不听罪也雊雉之异是天既孚命正厥徳矣其可谓妖孽其如我何邪
　　集说【孔氏颖达曰言天信命赏有义罚无义也正其徳劝王改过修徳以求永也○王氏樵曰以孽祥为符信以正其徳人于斯时恐惧修省侧身修行以消变异犹恐其后其可曰孽祥其如我何而莫之省乎本为雊雉进戒故此言孽祥之来乃上天所以谴告不可不思其故也】
　　呜呼王司敬民罔非天典祀无丰于昵
　　集传司主嗣也王之职主于敬民而已徼福于神非王之事也况祖宗莫非天之嗣主祀其可独丰于昵庙乎【孔氏颖达曰牺牲粢盛尊彛爼豆之数礼有常法不当特丰于近庙谓牺牲礼物多也】集说【黄氏度曰人君诚能若天敬民皇建有极使五福均被则受禄于天而何用丰昵祀哉王者祭天地祭山川祭社稷宗庙无非为民者也】
　　总论【陈氏经曰为雊雉训王而书不及雉本以训王而辞屡及民末始指王而言辞不迫而意独至矣○黄氏震曰髙宗肜日而有雊雉之异祖己遂训以天之于民降年永不永惟其义如何天既信其命令赏罚无差而民犹以为无如我何此民之愚也王之事天正此而已丰祀何益此肜日一篇之大旨】西伯戡黎
　　集传西伯文王也名昌姓姬氏戡胜也黎国名在上党壶关之地【地理今释黎国今山西潞安府黎城平顺二县地括地志云故黎城黎侯国也在潞州黎城县东北十八里尚书云西伯戡黎是也】案史记文王脱羑里之囚献洛西之地纣赐弓矢鈇钺使得专征伐为西伯文王既受命黎为不道于是举兵伐而胜之祖伊知周徳日盛既已戡黎纣恶不悛势必及殷故恐惧奔告于王庶防王之改之也史録其言以为此篇诰体也今文古文皆有○或曰西伯武王也史记甞载纣使胶鬲观兵胶鬲问之曰西伯曷为而来则武王亦继文王为西伯矣
　　集说【孔氏颖达曰王肃云王者中分天下为二公总治之谓之二伯得专行征伐文王为西伯黎侯无道文王伐而胜之○纣都朝歌王圻千里黎在朝歌之西为近王圻之诸侯郑云入封圻内亦无文也○林氏之竒曰黎史记以为耆大传为肌其音相近其君党恶于纣与之为不义而虐用其民文王既专征伐于是率师戡黎而胜之当是时诸侯助纣为虐者多矣周人之徳既及于黎国则天下之困于虐政者皆相率而归之纣虽欲不亡不可得也○朱子曰观戡黎逼近纣都看来文王只是不伐纣耳其他事亦都做了如伐崇戡黎之类后人因孔子以服事殷一句遂委曲回防殊不知孔子只是说文王不伐纣耳○问旧说西伯多指文王惟陈少南吕伯恭薛季龙以为武王吴才老亦曰乗黎恐是伐纣时事二说未知孰是曰此等无证据可且阙之】
　　西伯既戡黎祖伊恐奔告于王
　　集传下文无及戡黎之事史氏特标此篇首以见祖伊告王之因也祖姓伊名祖已后也奔告自其邑奔走来告纣也
　　集说【林氏之竒曰文王既为西伯则西方诸侯之为不义者其戡而胜之盖方伯连帅之职然也其于文王所以事殷之至徳实未甞失而祖伊之所以恐者非谓文王将有伐商之心也盖以黎之亡逆知殷之必亡民既弃殷而归周则文王虽欲终守臣节而不可得此其所以恐而奔告于受也】
　　曰天子天既讫我殷命格人元龟罔敢知吉非先王不相我后人惟王淫戏用自絶
　　集传祖伊将言天讫殷命故特呼天子以感动之讫絶也格人犹言至人也格人元龟皆能先知吉凶者言天既已絶我殷命格人元龟皆无敢知其吉者甚言凶祸之必至也非先王在天之灵不佑我后人我后人淫戏用自絶于天耳
　　集说【孔氏安国曰至人以人事观殷大龟以神灵考之皆无知吉○时氏澜曰自古观兴衰皆参之以卜格人与元龟竝言者乃有道之士至诚如神如元龟之先知也成汤徳泽在人神灵在天于后人未甞无相助之心惟纣自絶其天命自云者天无心周亦无心也】
　　故天弃我不有康食不虞天性不迪率典
　　集传康安【诗周颂明昭上帝迄用康年○朱子曰康年犹丰年也】虞度也典常法也纣自絶于天故天弃殷不有康食饥馑荐臻也不虞天性民失常心也不迪率典【沈氏澣曰典即五典民之天性不虞故不迪】废壊常法也
　　集说【林氏之竒曰夫天佑下民作之君师惟欲其富之教之也今乃至于不有康食不虞天性不迪率典则君师之任两失之矣斯民何赖焉○陈氏栎曰书之言性此第三见盖谓人所受于天之性为私欲所昏蔽而不能自省察也惟不自省察其天性是以不蹈迪率循乎典常也】
　　今我民罔弗欲丧曰天曷不降威大命不摰今王其如台
　　集传大命非常之命摰至也史记云大命胡不至民苦纣虐无不欲殷之亡曰天何不降威于殷而受大命者何不至乎【孔氏颖达曰向望大圣之君欲其早伐纣也】今王其无如我何言纣不复能君长我也上章言天弃殷此章言民弃殷祖伊之言可谓痛切明着矣
　　集说【吕氏祖谦曰商之覆亡固未易救然而贤人尚多先王之泽尚未泯纣苟能转而之善则民之欲丧者将爱戴而懐归周徳虽盛以服事殷又何求也】
　　王曰呜呼我生不有命在天
　　集传纣叹息谓民虽欲亡我我之生独不有命在天乎
　　集说【时氏澜曰天命方归之时圣人犹曰命靡常而不敢有也天命已讫纣乃曰有命在天乎真不知命者也○王氏肻堂曰我生虽承民弃来然谓有命在天则非轻民心之不足畏而且恃天命之不见絶矣天人交弃而犹为自安之言此之谓罔有悛心】
　　祖伊反曰呜呼乃罪多参在上乃能责命于天
　　集传纣既无改过之意祖伊退而言曰尔罪众多参列在上【申氏时行曰即商罪贯盈之意】乃能责其命于天邪吕氏曰责命于天惟与天同徳者方可
　　集说【呉氏澄曰前与纣言故称王此以下祖伊退而私言之故称乃】
　　殷之即丧指乃功不无戮于尔邦
　　集传功事也【叶氏梦得曰凡事积而成者皆曰功】言殷即丧亡矣指汝所为之事其能免戮于商邦乎苏氏曰祖伊之谏尽言不讳汉唐中主所不能容者纣虽不改而终不怒祖伊得全则后世人主有不如纣者多矣愚读是篇而知周徳之至也祖伊以西伯戡黎不利于殷故奔告于纣意必及西伯戡黎不利于殷之语而入以告后出以语人未甞有一毫及周者是知周家初无利天下之心其戡黎也义之所当伐也使纣迁善改过则周将终守臣节矣祖伊殷之贤臣也知周之兴必不利于殷又知殷之亡初无与于周故因戡黎告纣反覆乎天命民情之可畏而略无及周者文武公天下之心于是可见
　　总论【吕氏柟曰自天弃至率典言天怒也自民罔弗欲丧至不摰言人怨也诗不云乎仪监于殷峻命不易又不云乎王室如燬父母孔迩于是乎可以考周德之盛矣○郝氏敬曰孔子删书不序文王事殷之事而但存戡黎防子二篇以见商纣之危无异朝露文王以摧枯拉朽之势可取不取故夫子谓之至徳也】
　　微子
　　集传微国名【地理今释孔安国传微圻内国名寰宇记云微子城在潞东北今山西潞安府潞城县东北十五里有微子镇即故城也】子爵也微子名啓帝乙长子纣之庶母兄也微子痛殷之将亡谋于箕子比干史録其问荅之语亦诰体也以篇首有微子二字因以名篇今文古文皆有
　　集说【孔氏颖达曰郑康成以为微箕俱在圻内孔虽不言箕亦当在圻内也比干不言封爵或本无爵或有而不言也○林氏之竒曰案史记宋世家曰微子者殷帝乙之首子纣之庶兄而孟子则以为纣为兄之子则是微子者纣之叔父也此二说不同案微子之命云殷王元子使微子果是纣之叔父则不当以元子言之也故当从史记宋世家之言】
　　微子若曰父师少师殷其弗或乱正四方我祖厎遂陈于上我用沈酗于酒用乱败厥德于下
　　集传父师太师【孔氏颖达曰以毕命之篇王呼毕公为父师毕公时为太师也】三公箕子也【王氏肃曰箕子纣诸父○孔氏颖达曰书传不见箕子之名惟司马彪注庄子云箕子名胥余】少师孤卿【孔氏颖达曰周官以少师为孤此言孤卿者孤亦卿也】比干也【家语曰比干纣诸父官则少师】弗或者不能或如此也乱治也言纣无道无望其能治正天下也厎致陈列也我祖成汤致功【孔氏颖达曰致行其道遂其功业】陈列于上而子孙沈酗于酒【陆氏德明曰以酒为凶曰酗】败乱其徳于下沈酗言我而不言纣者过则归已犹不忍斥言之也
　　集说【吕氏祖谦曰其者未定之辞或者非断然之辞商亡形决矣犹曰商其不或能治正四方乎微子犹冀纣一旦悔悟不谓其果不能也○沈酗纣自为微子归之我者盖以君为体视同已过以商家体统言之故縂而言我亦不忍斥言纣也】
　　殷罔不小大好草窃奸宄卿士师师非度凡有辜罪乃罔恒获小民方兴相为敌雠今殷其沦丧若渉大水其无津涯殷遂丧越至于今
　　集传殷之人民无小无大皆好草窃奸宄上而卿士亦皆相师非法【王氏樵曰互相仿效以自恣于法度之外】上下容隠凡有冒法之人无有得其罪者小民无所畏惧强凌弱众曓寡方起讐怨争鬬侵夺纲纪荡然沦丧之形茫无畔岸若渉大水无有津涯殷之丧亡乃至于今日乎微子上陈祖烈下述丧乱哀怨痛切言有尽而意无穷数千载之下犹使人伤感悲愤后世人主观此亦可深监矣
　　集说【时氏澜曰夫天生民有欲无主乃乱为之法度以防闲之则邪心不萌如隄以防水则无泛滥之患苟无所维持则贪冒无厌争鬬无已水决而横流不可禁止矣今商之民无小无大皆草窃奸宄而且好之足见其心之无所畏忌而纲纪法度之尽废也】
　　曰父师少师我其发出狂吾家耄逊于荒今尔无指告予颠隮若之何其
　　集传曰者微子更端之辞也何其语辞【郑氏康成曰其齐鲁之间声读如姬记曰何居义与此同】言纣发出颠狂曓虐无道我家老成之人皆逃遁于荒野危亡之势如此今尔无所指示告我以颠陨隮堕【孔氏颖达曰颠谓从上而陨隮谓坠于沟壑】之事将若之何哉盖微子忧危之甚特更端以问救乱之防言我而不言纣者亦上章我用沈酗之义
　　集说【陈氏经曰老成皆遁防者父师少师耳○王氏天与曰读微子之书者若以为微子决然去之全身续祀未足见微子之心惟观其爱君忧国伤时念乱彷徨踌躇就谋于一二同休戚之人而后微子之心始着○陆氏键曰惟圣罔念犹不免狂况狂而可使其发乎如醉人使醉又何忌惮之有人之云亡邦家殄瘁至于老成皆去而国不可为矣】
　　附録【孔氏安国曰我念殷亡发疾生狂在家耄乱欲遯出于荒野】
　　【案注防以发出狂及遯于荒为微子自言后儒多从此推说蔡氏反之者其意以狂疾之发出于忧愤抑欝者乃负气慷慨之士所有非可语于大贤以上之人也若箕子之徉狂则可然幽囚之余事势两穷圣人不得已而行权耳下文吾家耄觧云吾在家昏耄则添一在字于训经之义例犹属牵强未为穏合不如作家耄指吾家老成人则纣之播弃黎老者多矣且微子之遯荒出自两宗老之所诏更为谋之周悉仁至义尽有舍此不可旁贷者何必出自微子自谋而近于潜身逺害也苐注疏诸家之说亦不可尽废故宜附着云】
　　父师若曰王子天毒降灾荒殷邦方兴沈酗于酒集传此下箕子之答也【孔氏颖达曰咨二人而一人答明心同也】王子微子也【孔氏颖达曰父师呼微子为王子则父师非王子矣郑王等以为纣之诸父当是实也】自纣言之则纣无道故天降灾自天下言之则纣之无道亦天之数箕子归之天者以见其忠厚敬君之意与小旻诗言旻天疾威敷于下土意同方兴者言其方兴而未艾也此答微子沈酗于酒之语而有甚之之意下同
　　集说【王氏炎曰箕子以其意剖析微子之言而答之○陈氏栎曰纣之恶皆原于酒若天所使乃无所归咎之辞惟纣之沈酗方兴而未艾下民化之无怪其为敌讐亦方兴而未艾也○沈氏澣曰箕子之答甚有歩骤惟沈酗故咈耇长咈耇长便用非度之卿士用非度之卿士便讐敛于民节节相承可见罪源皆起于沈酗】
　　乃罔畏畏咈其耉长旧有位人
　　集传乃罔畏畏者不畏其所当畏也孔子曰君子有三畏畏天命畏大人畏圣人之言咈逆也耉长老成之人也纣惟不畏其所当畏故老成旧有位者纣皆咈逆而弃逐之即武王所谓播弃黎老者此答微子发狂耄逊之语以上文特发问端故此先答之集说【陈氏大猷曰沈酗昏迷故当畏者皆无所畏无畏则无所不至矣以下诸恶皆无畏所致○王氏肻堂曰罔畏畏泛指纣所行如谓已有命则不畏天谓祭无益则不畏神谓曓无伤则不畏民之类○来氏宗道曰不但耄之自逊而且咈逐之使逊其弃老成盖有甚焉者】
　　今殷民乃攘窃神只之牺牷牲用以容将食无灾集传色纯曰牺【孔氏颖达曰曲礼云天子以犠牛天子祭牲必用纯色故知色纯曰牺也】体完曰牷【孔氏颖达曰周礼牧人掌牧六牲以供祭祀之牲牷以牷为言必是体全具也】牛羊豕曰牲牺牷牲祭祀天地之物礼之最重者犹为商民攘窃而去有司用相容隠将而食之【孔氏颖达曰将训为行谓盗者得行盗而食之】且无灾祸岂特草窃奸宄而已哉此答微子草窃奸宄之语
　　集说【时氏澜曰宗庙牺牷牲尤当敬重而不可少犯今商民乃敢窃食之各相容隠谓其无灾则当时之纪纲法度一切扫地可知此举其大者言之也○秦氏继宗曰用以容指有司则卿士之壊法乱纪在其中矣】
　　降监殷民用乂雠敛召敌雠不怠罪合于一多瘠罔诏集传雠敛若雠敌掊敛之也不怠力行而不息也诏告也下视殷民凡上所用以治之者无非雠敛之事夫上以雠而敛下则下必为敌以雠上下之敌雠实上之雠敛以召之而纣方且召敌雠不怠君臣上下同恶相济合而为一故民多饥殍而无所告也此答微子小民相为敌雠之语
　　集说【孔氏颖达曰治民之官以纣曓虐务称上旨皆重赋伤民民则以上为雠泰誓所谓虐我则雠是也重敛民财乃是聚敛怨雠之道既为重敛而又亟行曓虐以威民乃是自召敌雠○吕氏祖谦曰君为不善犹可诏其左右之大臣大臣为不善犹可诏其僚属之大夫今上下俱恶如出一人瘠虽多何自而诏告也】
　　商今其有灾我兴受其败商其沦丧我罔为臣仆诏王子出迪我旧云刻子王子弗出我乃颠隮
　　集传商今其有灾我出当其祸败商若沦丧我断无臣仆他人之理诏告也告微子以去为道盖商祀不可无人微子去则可以存商祀也刻害也箕子旧以微子长且贤劝帝乙立之帝乙不从卒立纣纣必忌之是我前日所言适以害子子若不去则祸必不免我商家宗祀始陨坠而无所托矣箕子自言其义决不可去而微子之义决不可不去也此答微子沦丧颠隮之语
　　集说【王氏炎曰微子不去杀身之祸恐不独在比干尚何宗祀之可续乎故曰我乃颠隮○刘氏应秋曰上言已之义不可去见身轻于国也下言微子之义决不可不去见宗祀重于国也○顾氏锡畴曰商今有灾四句是以事商之忠自许诏王子以下以存商之祀望王子微子尚有图存之意而箕子但以存先祀为先事势至此更无善后之论也】
　　自靖人自献于先王我不顾行遯
　　集传上文既答微子所言至此则告以彼此去就之义靖安也各安其义之所当尽以自达其志于先王使无愧于神明而已如我则不复顾行遯也案此篇微子谋于箕子比干箕子答如上文而比干独无所言者得非比干安于义之当死而无复言欤孔子曰殷有三仁焉三仁之行虽不同而皆出乎天理之正各得其心之所安故孔子皆许之以仁而所谓自靖者即此也○又案左传楚克许许男面缚衔璧衰绖舆榇以见楚子楚子问诸逢伯逢伯曰昔武王克商微子啓如是武王亲释其缚受其璧而祓之焚其榇礼而命之然则微子适周乃在克商之后而此所谓去者特去其位而逃遯于外耳论微子之去者当详于是
　　集说【张氏九成曰三仁之志各有所在后世以死生爲重古人以义礼为重后世志虑浅狭故见死为髙节古人智虑广大故以死为常事或去或死或生初无髙下义之所在三人各安之矣○朱子曰延平先生说三仁事云当理而无私心则仁矣今以此语推之三仁之心只欲纣改过而图存比干之杀身盖非得已箕子亦偶未见杀耳非有意于为奴也事势既尔微子自是亦只得全身以存先王之祀皆理不得不然者使其先有杀身强谏之心则亦不得为仁人矣微子去却易比干一向谏死箕子最是难防所以易中特说箕子之明夷可见其难防故曰利艰贞晦其明也内难而能正其志箕子以之他外虽狂心则定也】
　　附録【王氏樵曰蔡氏之论当矣然僖六年左氏面缚衔璧之说亦传之譌也不知周师未至微子先已出迪胡得有面缚衔璧之事乎面缚衔璧武庚事也非微子也微子适周不知的在何时以经考之武王克商即反商政释箕子之囚封比干之墓式商容之闾岂于微子而独遗之邪若初克商时即得微子武王必有以防之必见于经矣以经之不载知微子之遯而未获也以微子未获故初封武庚以奉汤祀及武庚以叛诛而后微子受封于宋其命辞曰修其礼物作賔王家周人之礼微子如此宁有抱器自归之理乎史记言克商时微子持其祭器造于军门者亦谬也】
　　【案蔡传别引左氏一段以见微子之去当在武王克商之后耳而王氏樵力辩面缚衔璧之说为非其言亦反覆当时情事而断之以理盖左氏浮夸或有未尽实者而史迁特以为据焉耳今因王氏说可存竝附着之】
　　总论【董氏铢曰微子以宗国将亡不胜其忧愁无聊之心而谋出防于箕子比干故箕子为言我兴受其败不可逃免当与宗国俱为存亡故虽商祀或至沦亡我亦誓不臣属他人盖将谏纣纣不听亦不敢苟全逃死而比干无一言者孔氏所谓心同不复重言是也其后比干果以谏死而箕子乃不死者比干初心岂欲徒死以沽名哉所以谏者庶防吾言得行而纣改焉耳纣既不改而言益切故纣遂杀之则比干亦不得而逃死耳箕子初心亦岂欲隠晦自存以苟全其生哉亦犹比干之谏冀吾言得行而纣改焉耳纣既不改而囚之偶不死耳因遂徉狂而为奴盖亦不欲即死庶防弥缝其失而冀其万有一之开悟耳盖諌行而纣改过者二子之夲心也諌不行而或死或囚者二子所遇之不同耳至于箕子为微子之计则以微子居危疑之地义当逃去万有一全宗祀可也此三子者其制行不同各出于至诚恻怛之心无所为而为之孔子竝称三仁或以此与】

　　钦定书经传说彚纂卷九
<经部,书类,钦定书经传说汇纂>
　　钦定四库全书
　　钦定书经传説彚纂巻十
　　周书
　　集传周文王国号【地理今释史记正义曰太王所居周原因号曰周文王因之有岐城亦名周城在今陜西凤翔府岐山县】后武王因以爲有天下之号书凡三十二篇
　　集説【史记后稷封于邰别姓姬氏传十三世至季歴生昌爲西伯西伯崩太子发立是爲武王○陈氏经曰文王二十四年生武王四十八年即诸侯位在位五十年年九十七而终武王年七十三而嗣位嗣位十三年而伐纣爲天子七年而终年九十三也】
　　泰誓上
　　集传泰大同国语作大武王伐殷史录其誓师之言以其大会孟津编书者因以泰誓名之上篇未渡河作后二篇旣渡河作今文无古文有○案伏生二十八篇本无泰誓武帝时僞泰誓出【林氏之竒曰张霸之徒僞书】与伏生今文书合爲二十九篇孔壁书虽出而未传于世故汉儒所引皆用
　　僞泰誓如曰白鱼入于王舟有火复于王屋流爲乌太史公记周本纪亦载其语然僞泰誓虽知剽窃经传所引而古书亦不能尽见故后汉马融得疑其僞谓泰誓案其文若浅露吾又见书传多矣所引泰誓而不在泰誓者甚多至晋孔壁古文书行【林氏之竒曰诸儒以比较国语礼记左传荀孟诸书皆合】而僞泰誓始废○呉氏曰汤武皆以兵受命然汤之辞裕武王之辞廹汤之数桀也恭武之数纣也傲学者不能无憾疑其书之晚出或非尽当时之本文也
　　集説【孔氏頴逹曰此三篇俱是大告诸国之君而发首异者此见大防誓众故言大防于孟津中篇徇师而誓故言以师毕防下篇王更徇师故言大廵六师皆史官观事而爲作端绪耳○林氏之竒曰篇名以泰誓者汉孔氏曰大会以誓众顾氏曰此会中之最大者故曰泰誓此二説其意虽异然而以泰爲大则同夫否泰之泰与太甚之太大学之大三字通用泰誓之爲言亦犹是也是以孟子左氏传国语举此篇名或作泰或作太或作大明此三字音同义同故得以通用也○朱子曰文王之事纣惟知以臣事君而已都不见其他兹其所以爲至徳也若谓三分天下纣尚有其一未忍轻去臣位以商之先王徳泽未亡厯数未终纣恶未甚圣人若之何而取之则是文王之事纣非其本心盖有不得已焉尔若是则安得谓之至徳哉至于武王之伐纣观政于商亦岂有取之之心而纣罔有悛心武王灼见天命人心之归已也不得不顺而应之故曰予弗顺天厥罪惟钧以此观之足见武王之伐纣顺乎天而应乎人无可疑矣此处不容有毫髪之差天理人欲王道霸术之所以分其端特在于此尔○吕氏祖谦曰天下不可一日无君也吾读泰誓之书未尝不悲武王之心武王之无君天下之有君也武王蒙无君之非而天下获有君之幸今观其言曰天视自我民视天听自我民听百姓有过在予一人夫天下何与于武王而武王爲之若是力也诚不忍坐视天下之病而自居其身以无过也是以放牛归马为天下也散财发粟为天下也武王何有焉盖至是而后见武王之心】
　　惟十有三年春大会于孟津
　　集传十三年者武王即位之十三年也春者孟春建寅之月也孟津见禹贡○案汉孔氏言虞芮质成爲文王受命改元之年凡九年而文王崩武王立二年而观兵三年而伐纣合爲十有三年此皆惑于僞书泰誓之文而误觧九年大统未集与夫观政于商之语也古者人君即位则称元年以计其在位之久近常事也自秦惠文始改十四年爲后元年汉文帝亦改十七年爲后元年自后説春秋因以改元爲重欧阳氏曰果重事欤西伯即位已改元年中间不宜改元而又改元至武王即位宜改元而反不改元乃上冒先君之元年并其居丧称十一年及其灭商而得天下其事大于听讼逺矣而又不改元由是言之谓文王受命改元武王冒文王之元年者皆妄也欧阳氏之辨极爲明着但其曰十一年者亦惑于书序十一年之误也详见序篇又案汉孔氏以春爲建子之月盖谓三代改正朔必改月数改月数必以其正爲四时之首序言一月戊午既以一月爲建子之月而经又系之以春故遂以建子之月爲春【黄氏度曰孔氏云周孟春孟春建寅岂随王而改耶】夫改正朔不改月数于太甲辨之详矣而四时改易尤爲无义冬不可以爲春寒不可以爲暖固不待辨而明也或曰郑氏笺诗维暮之春亦言周之季春于夏爲孟春曰此汉儒承袭之误耳且臣工诗言维暮之春亦又何求如何新畬于皇来牟将受厥明盖言暮春则当治其新畬矣今如何哉然牟麦将熟可以受上帝之明赐夫牟麦将熟则建辰之月夏正季春审矣郑氏于诗且不得其义则其考之固不审也不然则商以季冬爲春周以仲冬爲春四时反逆皆不得其正岂三代圣人奉天之政乎集説【孔氏頴逹曰中篇言羣后以师毕防则周之所有诸国皆集牧誓所呼有庸蜀羌髳防卢彭濮人知此大防谓三分有二之诸侯及诸戎狄皆防也○黄氏度曰称春则序一月爲建寅之月矣此与春秋不同春秋书王书正月则爲时王正月加春于其上以爲正虽改而四时之序不可改此独书春则当自建寅之月始诗书书月皆不改夏正○朱子曰泰誓序十有一年武王伐殷经云十有三年春大防于孟津必差误説者乃以十一年爲观兵尤无义理旧有人引洪范十有三祀王访于箕子则十一年之误可知矣问子丑寅之建正如何曰此是三阳之月若秦用建亥之月爲正直是无谓大抵三代更易湏着如此更易一番○王氏樵曰案春秋孔氏以爲周之孟春建子之月蔡氏以爲建寅之月今以金縢秋大熟未获及洛诰十二月烝祭嵗观之恐蔡説是○后武成篇书一月程子谓商歴已絶周歴未建故用人正今之正月也不书商厯见纣自絶于天矣此説甚精当补入传中○马氏森曰十有三年春者记事者必表年以首事且亦以见武王事殷之乆初无利天下之心也言大防者见人心归附之同而伐商之举有不容已也】
　　王曰嗟我友邦冢君越我御事庶士明听誓
　　集传王曰者史臣追称之也友邦【孔氏颖达曰同志爲友】亲之也冢君尊之也越及也御事治事者庶士众士也【王氏樵曰御事庶士即本国三卿亚旅师氏千夫长百夫长是也】告以伐商之意且欲其听之审也
　　集説【黄氏度曰王者于诸侯爲友诗亦曰邦人诸友诸侯各长其国故称大君○时氏澜曰嗟之一辞武王深见兵爲不祥之具也甘誓嗟六事之人汤诰嗟尔万方有众皆警叹之意也】
　　惟天地万物父母惟人万物之灵亶聪明作元后元后作民父母
　　集传亶诚实无妄之谓言聪明出于天性然也大哉乾元万物资始至哉坤元万物资生天地者万物之父母也万物之生惟人得其秀而灵具四端备万善知觉独异于物而圣人又得其最秀而最灵者天性聪明无待勉强其知先知其觉先觉首出庶物故能爲大君于天下而天下之疲癃残疾得其生鳏寡孤独得其飬举万民之众无一而不得其所焉则元后者又所以爲民之父母也夫天地生物而厚于人天地生人而厚于圣人其所以厚于圣人者亦惟欲其君长乎民而推天地父母斯民之心而已天之爲民如此则任元后之责者可不知所以作民父母之义乎商纣失君民之道故武王发此是虽一时誓师之言而实万世人君之所当体念也
　　集説【孙氏觉曰天地能生万物而不能成所以成之者君也○林氏之竒曰有聪明之徳又居元后之位则能审于人情之好恶以爲之父母然后斯民各得其所而至昆虫草木之防亦无不遂其性者如此则裁成辅相之徳于是爲至人道尽而三才之位定矣○朱子曰气质之性古人虽不曾説着考之经典却有此意如人惟万物之灵亶聪明作元后天乃锡王勇智皆此意也汤武征伐皆先自説一段义理○亶聪明作元后湏是刚健中正方能立天下之事如创业之君能定祸乱者皆是勇智过人○吕氏祖谦曰此虽誓师之辞乃六经之统摄百王之标准○陈氏经曰人者万物之一也物得气之偏人得气之全此人性所以独灵于物然人虽有此灵有不能保此灵者必得聪明之君以父母之斯民始得以各全其灵聪明亦灵也圣人先得我心之所同然而为灵之灵者耳○马氏廷鸾曰作民父母一语武王以之首泰誓箕子以之终皇极○陈氏栎曰万物莫不禀气于天受形于地干称父坤称母此天地所以为万物一大父母也○陈氏雅言曰造化生物之仁圣人飬民之仁亶聪明作元后者天之意也作民父母者君之责也天地为万物之父母圣人为万民之父母武王于誓师之首言此以见人君当与天地同其徳而尽君师之责也○孙氏继有曰天地之性惟人为贵一民失所即非天地父母之心但天地有心而无为其于斯人之中生一亶聪明者作民之元后正欲其体天地之心赞天地之化作民父母使人人皆得其所而已传曰民之所好好之民之所恶恶之此之谓民之父母此作民父母之道】
　　【案此一节即张子西铭一篇所自出张子特推阐得尽耳】
　　今商王受弗敬上天降灾下民
　　集传受纣名也【呉氏棫曰案帝辛本纪称纣书称受或二字古通用】言纣慢天虐民不知所以作民父母也慢天虐民之实即下文所云也
　　集説【黄氏度曰弗克敬天纣植恶之本天犹弗敬视民何有天为民立君而残害万姓如此岂所以为民父母哉】
　　沈湎冒色敢行防虐罪人以族官人以世惟宫室台榭陂池侈服以残害于尔万姓焚炙忠良刳剔孕妇皇天震怒命我文考肃将天威大勲未集
　　集传沈湎溺于酒也冒色冒乱女色也族亲族也一人有罪刑及亲族也世子弟也官使不择贤才惟因父兄而宠任子弟也土髙曰台有木曰榭【李氏廵曰台积土爲之所以观望台上冇屋谓之榭又云无室曰榭○郭氏璞曰榭即今之堂蝗也】泽障曰陂【孔氏頴逹曰障泽之水使不流洫】停水曰池侈奢也【孔氏頴逹曰言匮竭民之财力爲奢丽也】焚炙炮烙刑之类刳剔割剥也皇甫谧云纣剖比干妻以视其胎未知何据【王氏樵曰正义曰必冇孕妇被刳剔者不知爲谁案皇甫谧谓比干妻殆傅防也】纣虐害无道如此故皇天震怒命我文王敬将天威以除邪虐大功未集而文王崩愚谓大勲在文王时未尝有意至纣恶贯盈武王伐之叙文王之辞不得不尔学者当言外得之
　　集説【黄氏度曰嗜酒冒色心志内蛊聪明日丧遂至于敢行暴虐○恶必若桀纣徳必若汤武而后可行放杀之事歴数其贼仁害义爲独夫之实使天下后世共知之而乱臣贼子不敢以借口而诬其君然君子犹曰纣之爲恶不如是之甚夫防者数十万一语不实其敢出诸口哉○朱子曰文王爲之恐不似武王只待天下自归了纣无人与他只是休了东坡论亦有此意武王则行不得也○文王但是做得从容不廹武王便去伐商太猛耳文王伐崇伐密戡黎等事又自显然书説王季勤劳王家诗云太王翦商都是他子孙自説不成他子孙诬其父祖春秋分明説泰伯不从是不从甚底事若泰伯当武王之世也只是爲诸侯但时措之宜圣人又有不得已处○陈氏大猷曰敬者万善之本不敬者万恶之本人虽至愚犹知敬天今纣天且不敬宜其众恶日深也○张氏居正曰武王数纣之罪甚多而首以沈湎冒色爲言者诚知酒色乃众恶之原故古之明君清心寡欲克己防淫禹恶防酒汤逺声色皆所以正其本而澄其源也○王氏樵曰罪人以族孔氏曰一人有罪刑及父母兄弟妻子正义曰秦政酷虐有三族之刑谓非止犯者之身乃更上及其父下及其子经言罪人以族故以三族觧之父母前世也兄弟及妻当世也子孙后世也案经曰罚弗及嗣传曰罪人不孥皆爲子耳子且弗及况父母兄弟妻乎至此曰罪人以族始不止于妻子见纣滥刑之甚也孥且不可而况于族乎孔氏以父母兄弟妻子觧族字此即所谓三族也故正义又引秦三族以证之○沈氏澣曰官人以世亦列虐中者仁急亲贤如不择贤能而世济其恶爲民之害更甚耳】
　　肆予小子发以尔友邦冢君观政于商惟受防有悛心乃夷居弗事上帝神祗遗厥先宗庙弗祀牺牲粢盛既于凶盗乃曰吾有民有命罔惩其侮
　　集传肆故也观政犹伊尹所谓万夫之长可以观政八百诸侯背商归周则商政可知先儒以观政爲观兵误矣【马氏森曰观政于商叙前日犹未遽伐之意】悛改也夷蹲踞也【林氏之竒曰与原壤夷俟之夷同言倨肆而无礼也】武王言故我小子以尔诸侯之向背观政之失得于商今诸侯背叛既已如此而纣无有悔悟改过之心夷踞而居废上帝百神宗庙之祀牺牲粢盛以爲祭祀之备者皆尽于凶恶盗贼之人【林氏之竒曰如成七年春秋鼷鼠食郊牛角之类是既于凶也公索氏将祭而忘其牲之类所谓既于盗也】即箕子所谓攘窃神祗之牺牷牲者也受之慢神如此乃谓我有民社我有天命而无有惩戒其侮慢之意
　　集説【程子曰观政之説必无此理如今日天命絶则纣今日便是独夫岂容更留之三年今日天命未絶便是君也为之臣子者敢以兵胁君乎○林氏之竒曰汉儒以观政为观兵附防于序言十有一年篇首十有三年而为周师再举之説此説考之于经而不合揆之于理而不通然歴代诸儒徃徃多从而信之以为诚然惟程氏之説大可以规正汉儒之失而觧后学之疑也○朱子曰伊川谓无观政之事非深见文武之心不能及此非为存名教而发也若有心要存名教而于事实冇所改易则夫子之録泰誓武成其不存名教甚矣近世有存名教之説大害事将圣人心迹都做两截看了殊不知圣人所行便是名教若所行如此而所教如彼则非所以为圣人矣】
</div>
    <div class="pagination">
<a href="钦定书经传说汇纂_page20.html">上一页</a><span>...</span><a href="钦定书经传说汇纂_page16.html">16</a><a href="钦定书经传说汇纂_page17.html">17</a><a href="钦定书经传说汇纂_page18.html">18</a><a href="钦定书经传说汇纂_page19.html">19</a><a href="钦定书经传说汇纂_page20.html">20</a><span class="current-page">21</span><a href="钦定书经传说汇纂_page22.html">22</a><a href="钦定书经传说汇纂_page23.html">23</a><a href="钦定书经传说汇纂_page24.html">24</a><a href="钦定书经传说汇纂_page25.html">25</a><a href="钦定书经传说汇纂_page26.html">26</a><span>...</span><a href="钦定书经传说汇纂_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
