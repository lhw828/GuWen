<!DOCTYPE html>
<html>
 <head>
  <meta charset="utf-8"/>
  <title>
   尚书注疏 - 第 14 页/共 15 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   尚书注疏 - 第 14 页/共 15 页
  </h1>
  <div class="content">
   尚书注疏卷十七考证
&lt;经部,书类,尚书注疏&gt;
　　钦定四库全书
　　尚书注疏卷十八
　　汉孔氏传　唐陆徳明音义　孔颖逹疏
　　周书　【康王之诰　毕命　君牙冏命　　　吕刑】
　　序康王既尸天子传尸主也主天子之正号音义【马本此句上更有成王崩三字】遂诰诸侯作康王之诰传既受顾命羣臣陈戒遂报诰之因事曰遂疏【正义曰康王既受顾命主天子之位羣臣进戒于王王遂报诰诸侯史叙其事作康王之诰伏生以此篇合于頋命共为一篇后人知其不可分而为二马郑王本此篇自髙祖寡命已上内于頋命之篇王若曰已下始为康王之诰诸侯告王王报诰诸侯而使告报异篇失其义也】
　　康王之诰传求诸侯之见匡弼
　　王出在应门之内传出毕门立应门内之中庭南面太保率西方诸侯入应门左毕公率东方诸侯入应门右传二公为二伯各率其所掌诸侯随其方为位皆北面皆布乗黄朱传诸侯皆陈四黄马朱鬛以为庭实賔称奉圭兼币曰一二臣卫敢执壤奠传賔诸侯也举奉圭兼币之辞言一二见非一也为蕃卫故曰臣卫来朝而遇国防遂因见新王敢执壤地所出而奠贽也皆再拜稽首王义嗣徳答拜传诸侯拜送币而首至地尽礼也康王以义继先人明徳答其拜受其币音义【乘绳证反鬛力輙反壤如丈反见贤遍反下同蕃方袁反朝直遥反防息浪反贽音至尽子忍反】疏【正义曰此叙诸侯见新王之事王出毕门在应门之内立于中庭太保召公为西伯率西方诸侯入应门左立于门内之西厢也太师毕公为东伯率东方诸侯入应门右立于门内之东厢也诸侯皆布陈一乗四匹之黄马朱鬛以为见新王之庭实诸侯为王之賔共使一人少前进举奉圭兼币之辞言曰一二天子之臣在外为蕃卫者敢执壤土所有奠之于庭既为此言乃皆再拜稽首用尽礼致敬以正王为天子也康王先为太子以义嗣先人明徳不以在丧为嫌答诸侯之拜以示受其圭币与之为主也传正义曰出在门内不言王坐诸侯既拜王即答拜复不言兴知立庭中南面也二公率领诸侯知其为二伯各率其所掌诸侯曲礼所谓职方者此之义也王肃云毕公代周公为东伯故率东方诸侯然则毕公是太师也当太师之名在太保之上此先言太保者于时太保领冢宰相王室任重故先言西方若使东伯任重亦当先言东方北面以东为右西为左入左入右随其方为位嫌东西相向故云皆北面拜王明北面也诸侯朝见天子必献国之所有以表忠敬之心故诸侯皆陈四黄马朱鬛以为庭实言实之于王庭也四马曰乘言乘黄正是马色黄矣黄下言朱朱非马色定十年左传云宋公子地有白马四公嬖向魋魋欲之公取而朱其尾鬛以与之是古人贵朱鬛知朱者朱其尾鬛也于时诸侯其数必众众国皆陈四马则非王庭所容诸侯各有所献必当少陈之也案周礼小行人云合六币圭以马璋以皮璧以帛琮以锦琥以绣璜以黼此六物者以和诸侯之好郑云六币所以享也五等诸侯享天子用璧享后用琮用圭璋者二王之后也如郑彼言则诸侯之享天子惟二王之后用马此云皆陈马者下云奉圭兼币币即马是也圭是致马之物郑云此币圭以马盖举王者之后以言耳诸侯当璧以帛亦有庭实然则此陈马者是二王之后享王物也独取此物以总表诸侯之意故云诸侯皆陈马也圭亦享王之物下言奉圭此不陈圭者圭奉以致命不陈之也案觐礼诸侯享天子马卓上九马随之此用乘黄者因防礼而行朝故畧之天子于诸侯有不纯臣之义故以诸侯为賔称训举也举奉圭兼币之辞以圭币奉王而为之作辞辞出一人之口而言一二者见诸侯同为此意意非一人也郑云释辞者一人其余奠币拜者稽首而已是也言卫者诸侯之在四方皆为天子蕃卫故曰臣卫此时成王始崩即得有诸侯在京师者来朝而遇国防遂因见新王也诸侯享天子其物甚众非徒圭马而已皆是土地所有故云敢执壤地所出而奠贽也然举奉圭兼币乃是享礼凡享礼则每一国事毕乃更余国复入其朝则侯氏总入故郑注曲礼云春受贽于朝受享于庙是朝与享别此既诸侯总入而得有庭实享礼者以新朝嗣王因行享礼故郑注云朝兼享礼也与常礼不同周礼太祝辨九拜一曰稽首施之于极尊故为尽礼也义嗣徳三字史言王答拜之意也康王先是太子以义继先人明徳今为天子无所嫌故答其拜受其币自许与诸侯为主也】太保暨芮伯咸进相揖皆再拜稽首传冢宰与司徒皆共羣臣诸侯并进陈戒不言诸侯以内见外曰敢敬告天子皇天改大邦殷之命大天改大国殷之王命谓诛纣也惟周文武诞受羑若克恤西土言文武大受天道而顺之能忧我西土之民本其所起惟新陟王毕协赏罚戡定厥功用敷遗后人休惟周家新升王位当尽和天下赏罚能定其功用布遗后人之美言施及子孙无穷今王敬之哉敬天道务崇先人之美张皇六师无壊我髙祖寡命言当张大六师之众无壊我髙徳之祖寡有之敎命音义【羑羊九反马云道也戡音堪遗唯季反注及下同施以防反壊音怪】疏【正义曰太保召公与司徒芮伯皆其诸侯并进相顾而揖乃并再拜稽首起而言曰敢告天子大天改大国殷之王命诛杀殷纣惟周家文王武王大受天道而顺之能忧我西土之民以此王有天下惟我周家新升王位当尽和天下赏罚戡定其为王之功用布遗后人之美使施及子孙无有穷尽之期今王新即王位其敬之哉当张大我之六师令国常强盛无令倾壊我髙祖寡有之命戒王使继先王之业也传正义曰召公为冢宰芮伯为司徒司徒位次冢宰故言太保与芮伯咸进芮伯已下其告羣臣诸侯并皆进也相揖者揖之使俱进也太保揖羣臣羣臣又报揖太保故言相揖动足然后相揖故相揖之文在咸进之下羑声近猷故训之为道王肃云羑道也文王所忧非忧西土而已特言能忧西土之民本其初起于西土故也皇训大也国之大事在于强兵故令张大六师之众高徳之祖谓文王也王肃云美文王少有及之故曰寡有也】
　　王若曰庶邦侯甸男卫顺其戒而告之不言羣臣以外见内惟予一人钊报诰报其戒昔君文武丕平富不务咎言先君文武道大政化平美不务咎恶厎至齐信用昭明于天下致行至中信之道用显明于天下言圣徳洽则亦有熊罴之士不二心之臣保乂王家言文武既圣则亦有勇猛如熊罴之士忠一不二心之臣其安治王家用端命于上帝皇天用训厥道付畀四方君圣臣良用受端直之命于上天大天用顺其道付与四方之国王天下乃命建侯树屏在我后之人言文武乃施政令立诸侯树以为藩屏王业在我后之人谓子孙今予一二伯父尚胥暨顾绥尔先公之臣服于先王天子称同姓诸侯曰伯父言今我一二伯父庶防相与顾念文武之道安汝先公之臣服于先王而法循之虽尔身在外乃心罔不在王室言虽汝身在外土为诸侯汝心常当忠笃无不在王室熊罴之士励朝臣此督诸侯用奉恤厥若无遗鞠子羞当各用心奉忧其所行顺道无自荒怠遗我稚子之羞辱稚子康王自谓也音义【甸男卫马本从此以下为康王之诰又云与顾命差异叙欧阳大小夏侯同为顾命厎至齐信马读厎至齐絶句厎之履反熊音雄罴彼皮反畀必利反徐甫至反王于况反传直専反督丁木反鞠居六反】疏【正义曰羣臣诸侯既进戒王王顺其戒呼而告之曰众邦在侯甸男卫诸服内之国君惟我一人钊报诰卿士羣公昔先君文王武王其道甚大政化平美専以羙道教化不务咎恶于人致行至美中正诚信之道用是显明于天下言圣道博洽也文武既圣时臣亦贤则亦有如熊如罴之勇士不二心之忠臣共安治王家以君圣臣良之故用能受端直之命于上天大天用顺其道付与四方之国使文武受此诸国王有天下言文武得贤臣之力也文武以得臣力之故乃施政令封立贤臣为诸侯者树之以为藩屏令屏卫在我后之人先王所立诸侯即今诸侯之祖故举先世之事以告今之诸侯今我一二伯父庶防相与顾念文武之事安汝先公之用臣服于先王之道而法循之亦当以忠诚辅我天子虽汝身在外土为国君汝心常当无有不在王室当各用心奉忧其所行顺道无自荒怠以遗我稚子之羞辱稚子康王自谓戒令匡弼已也○予一人钊者礼天子自称予一人不言名此王自称名者新即王位谦也传正义曰羣臣戒王使勤王又戒之使辅已是顺其事而告之也上文太保芮伯进言不言诸侯以内见外此王告庶邦不言朝臣以外见内欲令互相备也周制六服此惟四服不言采要者畧举其事犹武成云甸侯卫骏奔走亦略举之矣孔以富为羙故云政化平美不务咎恶于人言哀矜下民不用刑罚之王肃云文武道大天下以平万民以富是也孔以齐为中致行中正诚信之道王肃云立大中之道也觐礼言天子呼诸侯之礼云同姓大国则曰伯父其异姓则曰伯舅同姓小邦则曰叔父其异姓则曰叔舅计此时诸侯多矣独云伯父与同姓大国言之也诸侯先公以臣道服于先王其事有法故令安汝先公之用臣服于先王以臣之道而法循之王之此诰并诰羣臣诸侯但互相见其言不备言先王有熊罴之士励朝臣使用力如先世之臣也此言汝身在外土心念王室督诸侯使然】
　　羣公既皆听命相揖趋出已听诰命趋出罢退诸侯归国朝臣就次王释冕反丧服脱去黼冕反服丧服居倚庐音义【去羗吕反】疏【正义曰羣公总谓朝臣与诸侯也郑云羣公主为诸侯与王之三公诸臣亦在焉王释冕反丧服朝臣诸侯亦反丧服礼丧服篇臣为君诸侯为天子皆斩衰】
　　序康王命作册毕命为册书以命毕公分居里成周郊分别民之居里异其善恶成定东周郊境使有保防作毕命音义【别彼列反】疏【正义曰康王命史官作册书命毕公使毕公分别民之居里令善恶有异于成周之邑成定东周之郊境史叙其事作毕命传正义曰周礼内史云凡命诸侯及孤卿大夫则防命之此云命作册者命内史为册书以命毕公故云以册命毕公殷之顽民迁居此邑歴世化之已得纯善恐其变改故更命毕公分别民之居里异其善恶即经所云旌别淑慝表厥宅里彰善瘅恶树之风声殊厥井疆俾克畏慕皆是也分者令其善恶分别使恶者慕善非分别其处使之异居也此邑本名成周欲以成就周道民不纯善则是未成故命毕公教之成定东周郊境即经申画郊圻愼固封守是其使有保防】
　　毕命言毕公见命之书
　　惟十有二年六月庚午朏康王即位十二年六月三日庚午越三日壬申王朝步自宗周至于丰于朏三日壬申王朝行自宗周至于丰宗周镐京丰文王所都以成周之众命毕公保厘东郊用成周之民众命毕公使安理治正成周东郊令得所音义【朏普忽反徐芳尾反又芳愦反朝直遥反镐戸老反厘力之反治直吏反一本作治政则依字读令力呈反】疏【正义曰惟康王即位十有二年六月三日庚午月光朏然而明也于朏后三日壬申王早朝行从宗周镐京至于丰邑就文王之庙以成周之民众命太师毕公使安理东郊之民令得其所传正义曰汉初不得此篇有伪作其书以代之者汉书律厯志云康王十二年六月戊辰朔三日庚午故毕命丰刑曰惟十有二年六月庚午朏王命作防书丰刑此伪作者传闻旧语得其年月不得以下之辞妄言作丰刑耳亦不知丰刑之言何所道也郑云今其逸篇有册命霍侯之事不同与此序相应非也郑所见又似异于丰刑皆妄作也说文云朏月未盛之明也此日未有事而记此庚午朏者为下言壬申张本犹如记朔望与生魄死魄然也】
　　王若曰呜呼父师惟文王武王敷大徳于天下用克受殷命王顺其事叹告毕公代周公为太师为东伯命之代君陈言文武布大徳于天下故天佑之用能受殷王之命惟周公左右先王绥定厥家言周公助先王安定其家毖殷顽民迁于洛邑宻迩王室式化厥训惟殷顽民恐其叛乱故徙于洛邑宻近王室用化其教既厯三纪世变风移四方无虞予一人以宁言殷民迁周已经三纪世代民易顽者渐化四方无可度之事我天子用安矣十二年曰纪父子曰世道有升降政由俗革不臧厥臧民罔攸劝天道有上下交接之义政教有用俗改更之理民之俗善以善养之俗有不善以法御之若乃不善其善则民无所劝慕惟公懋徳克勤小物弼亮四世正色率下罔不祗师言言公勉行徳能勤小物辅佐文武成康四世为公卿正色率下下人无不敬仰师法嘉绩多于先王予小子垂拱仰成公之善功多大先人之美我小子为王垂拱仰公成理言其上显父兄下施子孙音义【大音泰毖音秘近如字又附近之近度待洛反旧作待路反上时掌反更古衡反懋音茂拱九勇反仰如字徐五亮反】疏【正义曰康王顺其事叹而呼毕公曰呜呼父师惟文王武王布大徳于天下用此能受殷之王命代殷为天子惟周公佐助先王安定其家慎彼殷之顽民恐其或有叛逆故迁于洛邑令之比近王室用使化其教训自尔已来既歴三纪人世既变风俗亦移四方无可度之事我天子一人用是而得安寕但天道有上下交接之义政教有用俗改更之理今日虽善或变为恶若不善其善则民无所劝慕更须选贤教之举善劝之宜此任者莫先于公惟公勉力行徳能勤小事辅佐四世正色率下无有不敬仰师法公言者公之善功多于先王我小子垂衣拱手仰公成理将欲任之故盛称其徳也传正义曰毕公伐周公为太师故王呼为父师率东方诸侯是为东伯也盖君陈卒命之使代君陈也释诂云左右助也言周公助先王安定其家伐殷之时周公已有其功复能迁殷顽民言其功之多也周公以摄政七年营成周成王元年迁殷顽民成王在位之年虽未知其实当在三十左右至今应三十六年是殷民迁周已歴三纪十二年者天之大数歳星太歳皆十二年而一周天故十二年曰纪父子易人为世大禹谟云赏延于世谓縁父及子也天气下降地气上驣而有寒暑生焉刑新国用轻典刑乱国用重典轻重随俗而有寛猛异焉天道有上下交接之义故寒暑易节政教有用俗改更之理故寛猛相济天道有寒暑逓来政教以寛猛相济民之风俗善恶无常或善变为恶或恶变为善不可以其既善谓善必不变民之俗善须以善飬之令善遂不变人之俗有不善当善法御之使变而为善若乃不善其善则下民无所劝慕民无所慕则变为恶矣殷民今虽已善更当以善教之欲以屈毕公之意小物犹小事也能勤小事则大事必能勤矣故举能勤小事以为毕公之善释诂云亮佐也晋语说文王之事云询于八虞访于辛尹重之以周召毕荣则毕公于文王之世已为大臣是辅佐文武成康四世为公卿也正色谓严其顔色不惰慢不阿谄以此率下下民无不敬仰师法之先王之功无由可及言公之善功多大先人之美方欲委之以事盛言之重其功美矣】王曰呜呼父师今予祗命公以周公之事往哉今我敬命公以周公所为之事往为之哉言非周公所为不敢枉公往治旌别淑慝表厥宅里彰善瘅恶树之风声言当识别顽民之善恶表异其居里明其为善病其为恶立其善风其善声弗率训典殊厥井疆俾克畏慕其不循教道之常则殊其井居田界使能畏为恶之祸慕为善之福所以沮劝申画郊圻慎固封守以康四海郊圻虽旧所规画当重分明之又当谨慎坚固封疆之守备以安四海京圻安则四海安矣政贵有恒辞尚体要不惟好异政以仁义为常辞以理实为要故贵尚之若异于先王君子所不好商俗靡靡利口惟贤余风未殄公其念哉纣以靡靡利口惟贤覆亡国家今殷民利口余风未絶公其念絶之音义【治直吏反下政治同别彼列反瘅丁但反俾必尔反沮辞汝反又慈吕反守徐始救反重直用反好呼报反覆芳服反】疏【正义曰王更叹而呼毕公曰呜呼父师今日我敬命公以周公所为之事公其往为之哉公往至彼当识别善之与恶表异其善者所居之里彰明其为善病其为恶其为善之人当立其善风其善声其有不循道教之常者则殊其井田疆界使之能畏为恶之祸慕为善之福更重画郊圻境界谨慎牢固其封疆守备以安彼四海之内为政贵在有常言辞尚其体实要约当不惟好其竒异商之旧俗靡靡然好相随顺利口辩捷阿谀顺防者惟以为贤余风至今未絶公其念絶之哉戒毕公以治殷民之法传正义曰旌旗所以表识贵贱故以旌为识淑善也慝恶也言当识别顽民之善恶知其善者表异其所居之里若今孝子顺孙义夫节妇表其门闾者也表其善者则恶者自见明其为善当褒赏之病其为恶当罪罚之其有善人立其善风令邑里使放效之其善声告之踈逺使闻知之孟子云方里为井井九百亩使民死徙无出乡乡田同井出入相友守望相助疾病相扶持则百姓亲睦然则先王制之为井田也欲使民相亲爱生相佐助死相殡葬不循道教之常者其人不可亲近与善民杂居或染善为恶故殊其井田居界令民不与来往犹今下民有大罪过不肯服者则摈出族党之外吉凶不与交通此之义也亦既殊其井田必当思自改悔使其能畏为恶之祸慕为善之福所以沮止为恶者劝勉为善者郊圻谓邑之境界境界虽旧有规画而年世久逺或相侵夺当重分明画之以防后相侵犯虽举邑之郊境为言其民田疆畔亦令更重画之不然何以得殊其井疆也王城之立四郊以为京师屏障预备不虞又当谨慎牢固封疆之守备以安四海之内此是王之近郊牢设守备惟可以安京师耳而云安四海者京师安则四海安矣韩宣子称纣使师延作靡靡之乐靡靡者相随顺之意纣之为人拒諌饰非恶闻其短惟以靡靡相随顺利口防给能随从上意者以之为贤商人效之遂成风俗由此所以覆亡国家殷民利口余风至今不絶公其念絶之欲令其变恶俗也】我闻曰世禄之家鲜克由礼以荡陵徳实悖天道特言我闻自古有之世有禄位而无礼教少不以放荡陵邈有徳者如此实乱天道敝化奢丽万世同流言敝俗相化车服奢丽虽相去万世若同一流兹殷庶士席宠惟旧怙侈灭义服美于人此殷众士居宠日久怙恃奢侈以灭徳义服饰过制美于其民言僭上骄淫矜侉将由恶终虽收放心闲之惟艰言殷众士骄恣过制矜其所能以自侉大如此不变将用恶自终虽今顺从周制心未厌服以礼闲御其心惟难资富能训惟以永年惟徳惟义时乃大训不由古训于何其训以富资而能顺义则惟可以长年命矣惟有徳义是乃大顺若不用古训典籍于何其能顺乎音义【鲜息浅反悖布内反敝步寐反怙音戸侉苦反厌于叶反又于甲反又于艶反】疏【正义曰我闻古人言曰世有禄位之家恃富骄恣少能用礼以放荡之心陵邈有徳之士如此者实悖乱天道敝俗相化奢侈华丽虽相去万世而其同一流此殷之众士皆是富贵之家居处宠势惟已久矣怙恃奢侈以灭徳义身卑而僭上饰其服美于其人骄恣过制矜能自侉行如此不变捋用恶自终今以法约之虽收敛其放佚之心恒防闲之惟大艰难资财富足能顺道义则惟可以长年命矣惟能用德惟能行义是乃为大顺德也若不用古之训典则于何其能顺乎欲令毕公以古之训典教殷民也传正义曰凡以善言教化无非古之训典于此特言我闻者言此事自古有之所以尤须严禁故也世有禄位财多势重縦恣其心而无礼教如此之人少能不以放荡之心陵邈有徳者天道以上临下以善率恶今乃以下慢上以恶陵善如此者实乱天道也席者人之所处故为居之义旧久也殷士多是世贵之家故为居宠日久怙恃已之奢侈自谓奢侈为贤徳义废而不行故为以灭徳义又以人轻位卑美服盛饰是服饰过制度美于其人言僣上服服胜人也淫训过也故为过制强梁者不得其死好胜者必遇其敌故矜侉不变用恶自终言虽收放心则已收之矣虽今顺从周制畏威自止故怨犹在心未厌服故以礼闲御其心惟难也闲谓防闲御止也】
　　王曰呜呼父师邦之安危惟兹殷士不刚不柔厥徳允修言邦国所以安危惟在和此殷士而已治之不刚不柔寛猛相济则其徳政信修立惟周公克愼厥始惟君陈克和厥中惟公克成厥终周公迁殷顽民以消乱阶能慎其始君陈周公之训能和其中毕公阐二公之烈能成其终三后协心同厎于道道洽政治泽润生民三君合心为一终始相成同致于道道至普洽政化治理其徳泽恵施乃浸润生民言三君之功不可不尚四夷左衽罔不咸赖予小子永膺多福言东夷西戎南蛮北狄被髪左衽之人无不皆恃赖三君之徳我小子亦长受其多福公其惟时成周建无穷之基亦有无穷之闻公其惟以是成周之治为周家立无穷之基业于公亦有无穷之名以闻于后世子孙训其成式惟乂言后世子孙顺公之成法惟以治呜呼罔曰弗克惟既厥心人之为政无曰不能惟在尽其心而已罔曰民寡惟愼厥事无曰人少不足治也惟在慎其政事无敢轻之钦若先王成烈以休于前政敬顺文武成业以美于前人之政所以勉毕公音义【治直吏反施始豉反浸子鸩反衽而甚反又而鸩反为于伪反少诗照反】疏【传正义曰羙于前人之政谓光前人之政所以勉劝毕公】
　　序穆王命君牙为周大司徒穆王康王孙昭王子作君牙君牙臣名音义【穆王名满君牙或作君雅】疏【正义曰穆王命其臣名君牙者为周大司徒之卿以防书命之史録其防书作君牙】
　　君牙命以其名遂以名篇
　　王若曰呜呼君牙顺其事而叹称其名而命之惟乃祖乃父世笃忠贞服劳王家厥有成绩纪于太常言汝父祖世厚忠贞服事勤劳王家其有成功见纪録书于王之太常以表显之王之旌旗画日月曰太常惟予小子嗣守文武成康遗绪亦惟先王之臣克左右乱四方惟我小子继守先王遗业亦惟父祖之臣能佐助我治四方言已无所能心之忧危若蹈虎尾涉于春冰言祖业之大已才之弱故心懐危惧虎尾畏噬春冰畏防危惧之甚音义【画胡卦反蹈徒报反噬市制反陷陷没之陷】疏【传正义曰周礼司勲云凡有功者铭书于王之太常祭于大烝郑云铭之言名也生则书于王旌以识其人与其功也死则于烝先王祭之是有功者书于王之太常以表显之也周礼司常云日月为常王建太常是王之旌旗画日月名之曰太常也】今命尔予翼作股肱心膂今命汝为我辅翼股肱心体之臣言委任纉乃旧服无忝祖考敷五典式和民则继汝先祖故所服忠勤无辱累祖考之道大布五常之教用和民令有法则尔身克正罔敢弗正民心罔中惟尔之中言汝身能正则下无敢不正民心无中从汝取中必当正身示民以中正夏暑雨小民惟曰怨咨夏月暑雨天之常道小人惟曰怨叹咨嗟言心无中也冬祁寒小民亦惟曰怨咨冬大寒亦天之常道民犹怨咨厥惟艰哉思其艰以图其易民乃宁天不可怨民犹怨嗟治民其惟难哉当思虑其难以谋其易民乃宁音义【膂音旅累劣伪反令力呈反易以防反】疏【正义曰王言我以危惧之故今命汝为大司徒汝当作我股肱心膂言将任之如已身也继汝先世旧所服行亦如父祖忠勤无为不忠辱累汝祖考当须大布五常之教用和天下兆民令有法则凡欲率下当先正身汝身能正则下无敢不正民心无能中正惟取汝之中正汝当正身心以率之夏月大暑大雨天之常也小民惟曰怨恨而咨嗟冬月大寒亦天之常也小民亦惟曰怨恨而咨叹天不可怨民尚怨之治民欲使无怨其惟难哉思虑其难以谋其易为治不违道不逆民民乃安矣传正义曰股足也肱臂也膂背也汝为我辅翼当如我之身故举四支以喻为股肱心体之臣言委任如身也以膂为体以见四者皆体非独膂为体也礼记缁衣云民以君为心君以民为体此举四体今以臣为心者君臣合体则亦同心诗云赳赳武夫公侯腹心是臣亦为君心也以祁为大故云冬大寒寒言大则夏暑雨是大雨于此言祁以见之上言暑雨此不言寒雪者于上言雨以见之互相备也】呜呼丕显哉文王谟叹文王所谋大显明丕承哉武王烈言武王业美大可承奉啓佑我后人咸以正罔缺文武之谋业大明可承奉开助我后嗣皆以正道无邪缺尔惟敬明乃训用奉若于先王汝惟当敬明汝五教用奉顺于先王之道对扬文武之光命追配于前人言当答扬文武光明之命君臣各追配于前令名之人音义【缺苦穴反】疏【正义曰王又叹言呜呼大是显明哉文王之谋也大可承奉哉武王之业也文王之谋武王之业开道佑助我在后之人皆以正道无邪缺言先王之道易可遵也汝惟敬明汝之五教用奉顺于先王之道汝当答文武光明之命追配于前世令名之人令其顺先王之道同古之大贤也正义曰文王未克殷始谋造周故美其谋武王已杀纣功成业就故美其业谋则明白可遵业则功成可奉故谋言显烈言承诗周颂武篇曰于皇武王无竞维烈亦美武王业之大也文始谋之武卒成之文谋大明武业可奉言先王以此成功开道佑助我之后人使我得安其事而奉行之以正道见其无邪罔缺失见其周备故言无邪缺】
　　王若曰君牙乃惟由先正旧典时式民之治乱在兹汝惟当奉用先正之臣所行故事旧典文籍是法民之治乱在此而已用之则民治废之则民乱率乃祖考之攸行昭乃辟之有乂言当循汝父祖之所行明汝君之有治功音义【治直吏反下注同辟必亦反】疏【正义曰王顺而呼之曰君牙汝为大司徒惟当奉用先世正官之法诸臣所行故事旧典于是法则之民之治乱在此而已汝必奉而用之循汝祖考之所行明汝君之有治功汝君王自谓也】
　　序穆王命伯冏为周太仆正伯冏臣名也太仆长太御中大夫作冏命音义【冏九永反字亦作煛长丁丈反】疏【正义曰穆王命其臣名伯冏者为周太仆正之官以防书命之史录其防书作冏命传正义曰正训长也周礼太御中大夫太仆下大夫孔以此言太仆正则官高于太仆故以为周礼太御者知非周礼太仆若是周礼太仆则此云太仆是矣何须云正乎且此经云命汝作大正正于羣仆案周礼太驭中大夫而下有戎仆齐仆道仆田仆太御最为长既称正于羣仆故以为太御中大夫且与君同车最为亲近故春秋随侯宠少师以为车右汉书文帝爱赵同命之为御凡御者最为密昵故此经云汝无昵于憸人充耳目之官故以为太御中大夫掌御玉辂之官戎仆虽中大夫以戎事为重叙在太御之下故以太仆为长太仆虽掌燕朝非亲近之任又是下大夫不得为长】
　　冏命以冏见命名篇
　　王若曰伯冏惟予弗克于徳嗣先人宅丕后顺其事以命伯冏言我不能于道徳继先人居大君之位人轻任重怵惕惟厉中夜以兴思免厥愆言常惧惟危夜半以起思所以免其过悔昔在文武聪明齐圣小大之臣咸怀忠良聪明视听逺齐通无滞碍臣虽官有尊卑无不忠良其侍御仆从罔匪正人虽给侍进御仆役从官官虽微无不用中正之人以旦夕承弼厥辟出入起居罔有不钦小臣皆良仆役皆正以旦夕承辅其君故君出入起居无有不敬号施令罔有不臧下民祗若万邦咸休言文武号施令无有不善下民敬顺其命万国皆美其化音义【怵勑律反惕他歴反碍五代反御如字一音御从才用反注及下注侍从同】疏【正义曰王顺其事而呼之曰伯冏惟我不能于道徳而继嗣先人居大君之位人轻任重终常悚惧心内怵惟恐倾危中夜以起思望免其愆过昔在文王武王聪无所不闻明无所不见齐中也每事得中圣通也通知诸事其身明圣如此又小大之臣无不皆思忠良其左右侍御仆从无非中正之人以旦夕承辅其君故其君出入起居无有不敬文武发号施令无有不善以此之故下民敬顺其命万邦皆羙其化由臣善故也传正义曰礼记祭义云春雨露既濡君子履之必有怵惕之心怵惕是心动之名多忧惧之意也厉训危也言常悚惧惟恐倾危易称夕惕若厉即此义也聪发于耳明发于目故为视听逺也齐训中也圣训通也动必得中通而先识是无滞碍也】惟予一人无良实頼左右前后有位之士匡其不及惟我一人无善实恃左右前后有职位之士匡正其不及言此责羣臣正已绳愆纠谬格其非心俾克绍先烈言恃左右之臣弹正过误检其非妄之心使能继先王之功业音义【绳市陵反俾必尔反】疏【正义曰王言惟我一人无善亦既无知实恃頼左右前后有职位之臣匡正其智所不及者责羣臣使正已也即言正已之事绳其愆过纠其错谬格其非妄之心心有妄作则格正之使能继先王之功业言得臣匡辅乃可继世也正义曰木不正者以绳正之绳谓弹正纠谓发举其愆过则弹正之有错谬则举发之格谓检括其有非理枉妄之心检括使妄心不作臣当如此匡君使能继先王之功业言已无能责臣使如此也】今予命汝作大正正于羣仆侍御之臣欲其教正羣仆无敢佞伪懋乃后徳交修不逮言侍御之臣无小大亲踈皆当勉汝君为徳更代修进其所不及愼简乃僚无以巧言令色便辟侧媚其惟吉士当谨愼简选汝僚属侍臣无得用巧言无实令色无质便辟足恭侧媚謟谀之人其惟皆吉良正士音义【更古衡反便婢緜反辟匹亦反徐扶亦反足将住反谀徐以朱反】疏【正义曰今我命汝作太仆官大正汝当教正于羣仆侍御之臣劝勉汝君为徳汝与同僚交更修进汝君智所不及之事汝为仆官之长当愼简汝之僚属必使皆得正人无得用巧言令色便辟侧媚之人其惟皆当用吉良善士令选其在下属官小臣仆之等皆用善人正义曰作大正正长也作仆官之长正于羣仆令教正之二正义不同也羣仆虽官有小大皆近天子近人主者多以謟佞自容令大仆教正羣仆眀使教之无敢佞僞也案周礼太驭中大夫掌驭玉辂戎仆中大夫掌驭戎车齐仆下大夫掌驭金辂道仆上士掌驭象辂田仆上士掌驭田辂羣仆谓此也府史已下官长所自辟除命士以上皆应人主自选此令太仆正谨愼简选僚属者人主所用皆由臣下臣下铨拟可者然后用之故令太仆正愼简僚属也论语称巧言令色足恭左邱眀耻之便辟是巧言令色之类知是彼足恭也巧言者巧为言语以顺从上意无情实也令色者善为顔色以媚説人主无本质也便僻者前却俯仰以足为恭侧媚者为僻侧之事以求媚于君此等皆是謟谀之人不可用为近官也媚爱也襄三十一年左传云郑子产谓子皮曰谁敢求爱于子知此为侧媚者为侧行以求爱非是爱侧人也若能爱在上则忠臣也不当禁其无用】仆臣正厥后克正仆臣谀厥后自圣言仆臣皆正则其君乃能正仆臣謟谀则其君乃自谓圣后徳惟臣不徳惟臣君之有徳惟臣成之君之无徳惟臣误之言君所行善恶专在左右尔无昵于憸人充耳目之官迪上以非先王之典汝无亲近于憸利小子之人充备侍从在视听之官道君上以非先王之法非人其吉惟货其吉若非人其实吉良惟以货财配其吉良以求入于仆侍之臣汝当清审若时瘝厥官若用是行货之人则病其官职惟尔大弗克祗厥辟惟予汝辜用行货之人则惟汝大不能敬其君惟我则亦以此罪汝言不忠也音义【昵女乙反憸息亷反徐七渐反利口也本亦作思近附近之近道导也瘝故顽反】
　　王曰呜呼钦哉永弼乃后于彝宪叹而勅之使敬用所言当长辅汝君于常法此穆王庶防欲蹈行常法序吕命吕侯见命为天子司防穆王训夏赎刑吕侯以穆王命作书训畅夏禹赎刑之法更从轻以布告天下作吕刑音义【赎音蜀注及下同】疏【正义曰吕侯得穆王之命为天子司寇之卿穆王于是用吕侯之言训畅夏禹赎刑之法吕侯称王之命而布告天下史録其事作吕刑正义曰吕侯得王命必命为王官周礼司寇掌刑知吕侯见命为天子司寇郑云吕侯受王命入为三公引书説云周穆王以吕侯为相书説谓书纬刑将得放之篇有此言也以其言相知为三公即如郑言当以三公领司寇不然何以得专主刑也名篇谓之吕刑其经皆言王曰知吕侯以穆王命作书也经言陈罚赎之事不言何代之礼故序言训夏以明经是夏法王者代相革易刑罚世轻世重殷以变夏周又改殷夏法行于前代废已久矣今复训畅夏禹赎刑之法以周法伤重更从轻以布告天下以其事合于当时故孔子録之以为法经多説治狱之事是训释申畅之也金作赎刑唐虞之法周礼职金掌受士之金罚货罚入于司兵则周亦有赎刑而逺训夏之赎刑者周礼惟言士之金罚人似不得赎罪纵使亦得赎罪赎必异于夏法以夏刑为轻故祖而用之罪实则刑之罪疑则赎之故当并言赎刑非是惟训赎罚也周礼司刑掌五刑之法以丽万民之罪墨罪五百劓罪五百宫罪五百剕罪五百杀罪五百五刑惟有二千五百此经五刑之属三千案刑数乃多于周礼而言变从轻者周礼五刑皆有五百此则轻刑少而重刑多此经墨劓皆千剕刑五百宫刑三百大辟二百轻刑多而重刑少变周用夏是改重从轻也然则周公圣人相时制法而使刑罚大重今穆王改易之者穆王逺取夏法殷刑必重于夏夏承尧舜之后民淳易治故制刑近轻轻则民慢故殷刑稍重自汤已后世渐苛酷纣作炮烙之刑朙知刑罚益重周承暴虐之后不可顿使太轻虽减之轻犹重于夏法成康之间刑措不用下及穆王民犹易治故吕侯度时制宜劝王改从夏法圣人之法非不善也而不以经逺吕侯之智非能髙也而法可以适时苟适于时事即可为善亦不言吕侯才髙于周公法胜于前代所谓观民设教遭时制宜刑罚所以世轻世重为此故也】
　　吕刑后为甫侯故或称甫刑疏【正义曰礼记书传引此篇之言多称为甫刑曰故传解之后为甫侯故或称甫刑知后为甫侯者以诗大雅崧髙之篇宣王之诗云生甫及申扬之水为平王之诗云不与我戍甫明子孙改封为甫侯不知因吕国改作甫名不知别封余国而为甫号然子孙封甫穆王时未有甫名而称为甫刑者后人以子孙之国号名之也犹若叔虞初封于唐子孙封晋而史记称普世家然宣王以后改吕为甫郑语史伯之言幽王之时也乃云申吕虽衰齐许犹在仍得有吕者以彼史伯论四岳治水其齐许申吕是其后也因上申吕之文而云申吕虽衰吕即甫也】
　　惟吕命王享国百年耄荒言吕侯见命为卿时穆王以享国百年耄乱荒忽穆王即位过四十矣言百年大期虽老而能用贤以扬名度作刑以诘四方度时世所宜训作赎刑以治天下四方之民音义【耄本亦作□毛报反韵莫报反度待洛反注同马如字云法度也诘起一反】疏【正义曰惟吕侯见命为卿于时穆王享有周国已积百年王精神耄乱而荒忽矣王虽老耄犹能用贤取吕侯之言度时世所宜作夏赎刑以治天下四方之民也正义曰史述吕侯见命而记王年知其得命之时王已享国百年也曲礼云八十九十曰耄是耄荒为年老精神耄乱荒忽也穆王即位之时已年过四十矣此至命吕侯之年未必已有百年言百年者羙大其事虽则年老而能用贤以扬名故记其百年之耄荒也周本纪云甫侯言于王作修刑辟是修刑法者皆吕侯之意羙王能用之穆王即位过四十者不知出何书也周本纪云穆王即位春秋已五十矣立五十五年崩司马迁若在孔后或当各有所据无逸篇言殷之三王及文王享国若干年者皆谓在位之年此言享国百年乃从生年而数意在羙王年老能用贤而言其长寿故举从生之年以耄荒接之羙其老之意也文不害意不与彼同】王曰若古有训蚩尤惟始作乱延及于平民顺古有遗训言蚩尤造始作乱恶化相易延及于平善之人九黎之君号曰蚩尤罔不寇贼鸱义奸宄夺攘矫防平民化之无不相寇贼为鸱枭之义以相夺攘矫称上命若固有之乱之甚苗民弗用灵制以刑惟作五虐之刑曰法三苗之君习蚩尤之恶不用善化民而制以重刑惟为五虐之刑自谓得法蚩尤黄帝所灭三苗帝尧所诛言异世而同恶杀戮无辜爰始滛为劓刵椓黥三苗之主顽凶若民敢行虐刑以杀戮无罪于是始大为截人耳鼻椓隂黥而以加无辜故曰五虐越兹丽刑并制罔差有辞苗民于此施刑并制无罪无差有直辞者言滛滥民兴胥渐泯泯棼棼罔中于信以覆诅盟三苗之民渎于乱政起相渐化泯泯为乱棼棼同恶皆无中于信义以反背诅盟之约虐威庶戮方告无辜于上上帝监民罔有馨香徳刑发闻惟腥三苗虐政作威众被戮者方方各告无罪于天天视苗民无有馨香之行其所以为徳刑发闻惟乃腥臭皇帝哀矜庶戮之不辜报虐以威遏絶苗民无世在下君帝帝尧也哀矜众被戮者之不辜乃报为虐者以威诛遏絶苗民使无世位在下国也音义【蚩尺之反尤有牛反马云少昊之末九黎君名鸱尺之反鸱枭恶鸟马云鸱轻也义本亦作谊宄音轨攘如羊反矫居表反防其然反劓鱼器反刵徐如志反椓丁角反黥其京反丽力驰反并必政反泯面忍反徐音民棼芳云反徐扶云反覆芳服反徐敷目反诅侧助反背音佩约如字又于妙反闻音问又如字注同腥音星行下孟反皇帝皇宜作君字帝尧也遏于葛反】疏【正义曰吕侯进言于王使用轻刑又称王之言以告天下説重刑害民之义王曰顺古道有遗余典训记法古人之事昔炎帝之末有九黎之国君号蚩尤者惟造始作乱恶化逓相染易延及于平善之民平民化之亦变为恶无有不相寇盗相贼害为鸱枭之义钞掠良善外奸内宄劫夺人物攘窃人财矫称上命以取人财若已固自有之然蚩尤之恶已如此矣至于高辛氏之末又有三苖之国君习蚩尤之恶不肯用善化民而更制重法惟作五虐之刑乃言曰此得法也杀戮无罪之人于是始大为四种之刑刵截人耳劓截人鼻防劅人阴黥割人而苖民于此施刑之时并制无罪之人对狱有罪者无辞无罪者有辞苗民断狱并皆罪之无差简有直辞者言滥及无罪者也三苗之民惯渎乱政起相渐染皆化为恶泯泯为乱棼棼同恶小大为恶民皆巧诈无有中于信义以此无中于信反背诅盟之约虽有要约皆违背之三苗虐政作威众被戮者方方各告无罪于上天上天下视苗民无有馨香之行其所以为徳刑者发闻于外惟乃皆腥臭无馨香也君帝帝尧哀矜众被杀戮者不以其罪乃报为暴虐者以威止絶苗民使无世位在于下国言以刑虐故灭之也传正义曰古有遗训顺而言之故为顺古有遗训也蚩尤造始作乱其事往前未有蚩尤今始造之必是乱民之事不知造何事也下説三苖之主习蚩尤之恶作五虐之刑此章主説虐刑之事蚩尤所作必亦造虐刑也以峻法治民民不堪命故恶化转相染易延及于平善之民亦化为恶也九黎之君号曰蚩尤当有旧説云然不知出何书也史记五帝本纪云神农氏世衰诸侯相侵伐蚩尤最为暴虐莫能伐之黄帝乃徴师诸侯与蚩尤战于涿鹿之野遂擒杀蚩尤而诸侯咸尊轩辕为天子如本纪之言蚩尤是炎帝之末诸侯名也应劭云蚩尤古天子郑云蚩尤霸天下黄帝所伐者汉书音义有臣瓉者引孔子三朝记云蚩尤庶人之贪者诸説不同未知蚩尤是何人也楚语曰少昊氏之衰也九黎乱徳颛顼受之使复旧常则九黎在少昊之末非蚩尤也韦昭云九黎氏九人蚩尤之徒也韦昭虽以九黎为蚩尤要史记蚩尤在炎帝之末国语九黎在少昊之末二者不得同也九黎之文惟出楚语孔以蚩尤为九黎下又云蚩尤黄帝所灭言黄帝所灭则与史记同矣孔非不见楚语而为此説盖以蚩尤是九黎之君黄帝虽灭蚩尤犹有种类尚在故下至少昊之末更复作乱若其不然孔意不可知也郑云学蚩尤为此者九黎之君在少昊之代也其意以蚩尤当炎帝之末九黎当少昊之末九黎学蚩尤九黎非蚩尤也蚩尤作乱当是作重刑以乱民以峻法酷刑民无所措手足困于苛虐所酷人皆苟且故平民化之无有不相寇贼羣行攻刼曰寇杀人曰贼言攻杀人以求财也鸱枭贪残之鸟诗云为枭为鸱枭是鸱类郑云盗贼状如鸱枭钞掠良善刼夺人物传言鸱枭之义如郑説也释诂云防固也若固有之言取得人物如已自有也上説蚩尤之恶即以苖民继之知经意言三苗之君习蚩尤之恶灵善也不用善化民而制以重刑学蚩尤制之用五刑而虐为之故为五虐之刑不必臯陶五刑之外别有五也曰法者述苗民之语自谓所作得法欲民行而畏之如史记之文蚩尤黄帝所灭下句所説三苗帝尧所诛楚语云三苗复九黎之恶是异世而同恶也郑以为苗民即九黎之后颛顼诛九黎至其子孙为三国髙辛之衰又复九黎之恶尧兴又诛之尧末又在朝舜臣尧又窜之后禹摄位又在洞庭逆命禹又诛之穆王深恶此族三生防徳故着其恶而谓之民孔惟言异世同恶不言三苖是蚩尤之子孙韦昭云三苗炎帝之后诸侯共工也三苗之主实国君也顽凶若民故谓之苗民不于上经为传者就此恶行觧之以其顽凶敢行虐刑以杀戮无罪释诂云滛大也于是大为截人耳鼻椓阴黥面苗民为此刑也椓隂即宫刑也黥面即墨刑也康诰周公戒康叔云无或劓刵人即周世有劓刵之刑非苗民别造此刑也以加无辜故曰五虐郑云刵断耳劓截鼻椓谓椓破隂黥谓羁黥人面苗民大为此四刑者言其特深刻异于臯陶之为郑意盖谓截耳截鼻多截之椓隂苦于去势黥面甚于墨额孔意或亦然也三苗之民谓三苗国内之民也渎谓惯渎苗君久行虐刑民惯见乱政习以为常起相渐化泯泯相似之意棼棼扰攘之状泯泯为乱习为乱也棼棼同恶其为恶也中犹当也皆无中于信义言为行无与信义合者诗云君子屡盟乱是用长乱世之民多相盟诅既无信义必皆违之以此无中于信反背诅盟之约也方方各告无罪于上天言其处处告也天矝于下俯视苗民无有馨香之行馨香以喻善也其所以为徳刑苗民自谓是徳刑者发闻于外惟乃皆是腥臭腥臭喻恶也释诂云皇君也此言遏絶苗民下句即云乃命重黎重黎是帝尧之事知此灭苗民亦帝尧也此灭苗民在尧之初兴使无世位在于下国而尧之末年又有窜三苗者礼天子不灭国择立其次贤者此为五虐之君自无世位在下其改立者复得在朝但此族数生凶徳故歴代每被诛耳】乃命重黎絶地天通罔有降格重即羲黎即和尧命羲和世掌天地四时之官使人神不扰各得其序是谓絶地天通言天神无有降地地祗不至于天明不相干羣后之逮在下明明棐常鳏寡无盖羣后诸侯之逮在下国皆以眀明大道辅行常法故使鳏寡得所无有掩盖皇帝清问下民鳏寡有辞于苖帝尧详问民患皆有辞怨于苗民徳威惟畏徳明惟明言尧监苗民之见怨则又增修其徳行威则民畏服明贤则徳明人所以无能名焉音义【重直龙反黎力兮反棐音匪又芳鬼反鳏居顽反清问马云清讯也】疏【正义曰三苗乱徳民神杂扰帝尧既诛苗民乃命重黎二氏使絶天地相通令民神不杂于是天神无有下至地地民无有上至天言天神地民不相杂也羣后诸侯相与在下国羣臣皆以明明大道辅行常法鳏寡皆得其所无有掩盖之者君帝帝尧清审详问下民所患鳏寡皆有乱怨于苗民言诛之合民意尧视苗民见怨则又増修其徳以徳行威则民畏之不敢为非以徳明人人皆勉力自修使徳明言尧所行赏罚得其所也传正义曰楚语云昭王问于观射父曰周书所谓重黎实使天地不通者何也若无然民将能登天乎对曰非此之谓也古者民神不杂少昊氏之衰也九黎乱徳家为巫史民神同位祸灾荐臻颛顼受之乃命南正重司天以属神命火正黎司地以属民使复旧常无相侵渎是谓絶地天通其后三苗复九黎之徳尧复育重黎之后不忘旧者使复典之彼言主説此事而尧典云乃命羲和钦若昊天即所谓育重黎之后使典之也以此知重即羲也黎即和也言羲是重之子孙和是黎之子孙能不忘祖之旧业故以重黎官之传言尧乃命羲和掌天地四时之官尧典文也民神不扰是谓絶地天通楚语文也孔惟加各得其序一句耳楚语又云司天属神司地属民令神与天在上民与地在下定上下之分使民神不杂则祭享有度灾厉不生经言民神分别之意故言罔有降格言天神无有降至于地者谓神不干民孔因互文云地民不有上至于天者言民不干神也乃总之云明不相干即是民神不杂也地民或作地祗学者多闻神祗又民字似祗因妄改使谬耳如楚语云乃命重黎是颛顼命之郑以皇帝哀矜庶戮之不辜至罔冇降格皆説颛顼之事乃命重黎即是命重黎之身非羲和也皇帝清问以下乃説尧事颛顼与尧再诛苗民故上言遏絶苗民下云有辞于苗异代别时非一事也案楚语云少昊氏之衰也九黎乱徳又云其后三苗复九黎之徳则九黎三苗非一物也颛顼诛九黎谓之遏絶苗民于郑义为不惬楚语言颛顼命重黎解为帝尧命羲和于孔説又未允不知二者谁得经意也徳威惟畏徳明惟明此经二句説帝尧之徳事也而其言不顺文在苗民之下故传以为尧监苗民之见怨则又増修其徳敦徳以临之以徳行其威罚则民畏之而不敢为非明贤则徳明人者若凡人虽欲以徳明贤者不能照察今尧徳明贤者则能以徳明识贤人故皆劝慕为善明与上句相互则徳威者凡人虽欲以徳行威不能威肃今尧行威罚则能以徳威罚罪人故人皆畏威服徳也】乃命三后恤功于民伯夷降典折民惟刑禹平水土主名山川稷降播种农殖嘉谷伯夷下典礼教民而断以法禹治洪水山川无名者主名之后稷下教民播种农畆生善谷所谓尧命三君忧功于民三后成功惟殷于民各成其功惟所以殷盛于民言礼教备衣食足士制百姓于刑之中以教祗徳言伯夷道民典礼断之以法臯陶作士制百姓于刑之中助成化道以教民为敬德音义【折之设反下同马郑王皆音悊马云智也种章用反殖承力反断丁乱反下同祗止而反】疏【正义曰尧既诛苗民乃命三君伯夷禹稷忧施功于民使伯夷下礼典教民折断下民惟以典法伯禹身平治水土主名天下山川其无名者皆与作名后稷下教民布种在于农畆种殖嘉谷三君者各成其功惟以殷盛于民使民衣食充足乃使士官制御百官之姓于刑之中正以教民为敬德言先以礼法化民民既富而后教之非苟欲刑杀也传正义曰伯夷与稷言降禹不言降降可知降下也从上而下于民也舜典伯夷主礼典教民而断以法即论语所谓齐之以礼也山川与天地并生民应先与作名但禹治水万事改新古老既死其名或灭故当时无名者禹皆主名之言此者以见禹治山川为民于此耕稼故也此三事者皆是为民故传既解三事乃结上句此即所谓尧命三君忧功于民忧欲与民施功也此三事之次当禹功在先先治水土乃得种谷民得谷食乃能行礼管子云衣食足知荣辱仓廪实知礼节是言足食足衣然后行礼也此经先言伯夷者以民为国之本礼是民之所急将言制刑先言用礼刑礼相须重礼故先言之也此经大意言禹稷教民使衣食充足伯夷道民使知礼节有不从教者乃以刑威之故先言三君之功乃説用刑之事言禹稷教民稼穑衣食既已充足伯夷道民典礼又能折之以法礼法既行乃使臯陶作士制百官于刑之中令百官用刑皆得中正使不僭不滥不轻不重助成道化以敎民为敬徳言从伯夷之法敬徳行礼也】穆穆在上明明在下灼于四方罔不惟徳之勤尧躬行敬敬在上三后之徒秉明徳明君道于下灼然彰著四方故天下之士无不惟徳之勤故乃明于刑之中率乂于民棐彛天下皆勤立徳故乃能明于用刑之中正循道以治于民辅成常教音义【治直吏反】疏【正义曰言尧躬行敬敬之道在于上位三后之徒躬秉明徳明君道在于下君臣敬明其徳灼然着于四方故天下之士无不惟徳之勤悉皆勤行徳矣天下之士皆勤立徳故乃能明于用刑之中正循大道以治于民辅成常教羙尧君臣明徳能用刑得中以辅礼教传正义曰释训云穆穆敬也明明重明则穆穆重敬当敬天敬民在于上位也明明在下则是臣事知是三后之徒秉明徳明君道于下也彰著于四方四方皆法效之故天下之士无不惟徳之勤刑者所以助教而不可专用非是身有明徳则不能用刑以天下之大万民之众必当尽能用刑天下乃治此羙尧能使天下皆勤立徳故乃能明于用刑之中正言天下皆能用刑尽得中正循治民之道以治于民辅成常教伯夷所典之礼是常行之教也】典狱非讫于威惟讫于富言尧时主狱有威有徳有恕非絶于威惟絶于富世治货赂不行敬忌罔有择言在身尧时典狱皆能敬其职忌其过故无有可择之言在其身惟克天徳自作元命配享在下凡明于刑之中无择言在身必是惟能天徳自为大命配享天意在于天下音义【赂来故反】疏【正义曰尧时典狱之官非能止絶于威有犯必当行威威刑不可止也惟能止絶于富受货然后得富无货富自絶矣言于时世治货赂不行尧时典狱之官皆能敬其职事忌其过失无有可择之言在于其身天德平均惟能为天之徳志性平均自为长乆大命配当天意在于天下言尭徳化之深于时典狱之官皆能贤也传正义曰尭时主狱之官有威严有徳行有恕心有犯罪必罪之是有威也无罪则赦之是有徳也有威有徳有恕心行之不受货赂是恕心也讫是尽也故传以讫为絶不可能使民不犯非絶于威能使不受货赂惟絶于富言以恕心行之世治则货赂不行故狱官无得富者惟克天徳言能效天为徳当谓天徳平均狱官效天为平均凡能明于刑之中正矣又能使无可择之言在身者此人必是惟能为天平均之徳断狱必平矣皇天无亲惟徳是辅若能断狱平均者必夀长乆大命大命由已而来是自为大命享训当也是此人能配当天命在于天之下郑云大命谓延期长久也】
　　王曰嗟四方司政典狱非尔惟作天牧主政典狱谓诸侯也非汝惟为天牧民乎言任重是汝今尔何监非时伯夷播刑之廸言当视是伯夷布刑之道而法之其今尔何惩惟时苗民匪察于狱之丽其今汝何惩戒乎所惩戒惟是苗民非察于狱之施刑以取灭亡罔择吉人观于五刑之中惟时庶威夺货言苗民无肯选择善人使观视五刑之中正惟是众为威虐者任之以夺取人货所以为乱断制五刑以乱无辜上帝不蠲降咎于苖苗民任夺货奸人断制五刑以乱加无罪天不洁其所为故下咎罪谓诛之苖民无辞于罚乃絶厥世言罪重无以辞于天罚故尭絶其世申言之为至戒音义【为于伪反任而鸩反重轻重之重丽力驰反蠲吉縁反咎其九反】疏【正义曰王呼诸侯戒之曰咨嗟汝四方主政事典狱讼者诸侯之君等非汝惟为天牧养民乎言汝等皆为天养民言任重也受任既重当观古成败今汝何所监视乎其所视者非是伯夷布刑之道乎言当效伯夷善布刑法受令名也其今汝何所惩创乎其所创者惟是苗民非察于狱之施刑乎言当创苗民施刑不当取灭亡也彼苗民之为政也无肯选择善人使观视于五刑之中正惟是众为威虐者任之以夺取人之货赂任用此人使断制五刑以乱加无罪之人上天不洁其所为故下咎恶于苗民苗民无以辞于天罚尭乃絶灭其世汝等安得不惩创乎传正义曰伯夷典礼臯陶主刑刑礼相成以为治不使视臯陶而令视伯夷者欲其先礼而后刑道之以礼礼不从乃刑之则刑亦伯夷之所布故令视伯夷布刑之道而法之王肃云伯夷道之以礼齐之以刑上言非时此言惟时文异者非时者言岂非是事也惟时者言惟当是事也虽文异而意同惟是苗民非察于狱之施刑以取灭亡也言其正谓察于狱之施刑不当于罪以取灭亡以乱加无罪者正谓以罪加无罪是乱也蠲训洁也天不洁其所为者郑云天以苗民所行腥臊不洁故下祸诛之】
　　王曰呜呼念之哉念以伯夷为法苗民为戒伯父伯兄仲叔季弟幼子童孙皆听朕言庶有格命皆王同姓有父兄弟子孙列者伯仲叔季顺少长也举同姓包异姓言不殊也听从我言庻防有至命今尔罔不由慰日勤尔罔或戒不勤今汝无不用安自居日当勤之汝无有徒念戒而不勤天齐扵民俾我一日非终惟终在人天整齐于下民使我为之一日所行非为天所终惟为天所终在人所行尔尚敬逆天命以奉我一人虽畏勿畏虽休勿休汝当庶防敬逆天命以奉我一人之戒行事虽见畏勿自谓可敬畏虽见羙勿自谓有徳羙惟敬五刑以成三徳一人有庆兆民赖之其寜惟永先戒以劳谦之徳次教以惟敬五刑所以成刚柔正直之三徳也天子有善则兆民赖之其乃安宁长久之道音义【听如字又他经反少诗照反长丁丈反日人实反一音曰天齐于民絶句马云齐中也俾我絶句俾必尔反马本作矜矜哀也】疏【正义曰王言而叹曰呜呼汝等诸侯其当念之哉念以伯夷为法苗民为戒既令念此法戒又呼同姓诸侯曰伯父伯兄仲叔季弟幼子童孙等汝皆听从我言依行用之庶防有至善之命命必长夀也今汝等诸侯无不用安道以自居曰我当勤之哉汝已许自勤即当必勤汝无有徒念我戒许欲自勤而身竟不勤戒使必自勤也上天欲整齐于下民使我为之令我为天子整齐下民也我一日所行失其道非为天所终一日所行得其理惟为天所终此事皆在人所行言已当愼行以顺天也我已冀欲顺天汝等当庶防敬逆天命以奉用我一人之戒汝所行事虽见畏勿自谓可敬畏虽见羙勿自谓有徳羙欲令其谦而勿自恃也汝等惟当敬慎用此五刑以成刚柔正直之三徳以辅我天子我天子一人有善事则亿兆之民蒙赖之若能如此其乃安寕惟久长之道也传正义曰此縂告诸侯不独告同姓知举同姓包异姓也格训至也言庶几有至命至命当谓至善之命不知是何命也郑云格登也登命谓寿考者传云至命亦谓夀考由用也慰安也人之行事多有始无终从而不改王既殷勤教诲恐其知而不行或当曰欲勤行而中道倦怠故以此言戒之今汝等诸侯无不用安道以自居言曰我当勤之安道者谓勤其职是安之道若不勤其职是危之道也天整齐于下民者欲使之顺道依理以性命自终也以民不能自治故使我为之使我为天子我既受天委付务欲称天之心坠失天命是不为天所终保全禄位是为天所终我一日所行善之与恶非为天所终惟为天所终皆在人所行王言已冀欲使为行称天意也逆迎也上天授人为主是下天命也诸侯上辅天子是逆天命也言与天意相迎逆也汝当庶防敬迎天命以奉我一人之戒欲使之顺天意而用已命凡人被人畏必当自谓已有可畏敬被人誉必自谓已实有羙徳故戒之汝等所行事虽见畏勿自谓可敬畏虽见美勿自谓有徳羙教之令谦而不自恃也上句虽畏勿畏虽休勿休是先戒以劳谦之徳也劳谦易谦卦九三爻辞谦则心劳故云劳谦天子有善以善事教天下则兆民蒙赖之】
　　王曰吁来有邦有土告尔祥刑吁叹也有国土诸侯告汝以善用刑之道在今尔安百姓何择非人何敬非刑何度非及在今尔安百姓兆民之道当何所择非惟吉人乎当何所敬非惟五刑乎当何所度非惟及世轻重所宜乎两造具僃师听五辞两谓囚证造至也两至具备则众狱官共听其入五刑之辞五辞简孚正于五刑五辞简核信有罪验则正之于五刑五刑不简正于五罚不简核谓不应五刑当正五罚出金赎罪五罚不服正扵五过传不服不应罚也正于五过从赦免五过之疵惟官惟反惟内惟货惟来五过之所病或尝同官位或诈反囚辞或内亲用事或行货枉法或旧相往来皆病所在其罪惟均其审克之以病所在出入人罪使在五过罪与犯法者同其当清察能使之不行五刑之疑有赦五罚之疑有赦其审克之刑疑赦从罚罚疑赦从免其当清察能得其理简孚有众惟貌有稽简核诚信有合众心惟察其貎有所考合重刑之至无简不听具严天威无简核诚信不听理其狱皆当严敬天威无轻用刑音义【吁况于反马作于于于也度待洛反注同马云造谋也造七报反注同核幸革反应应对之应下同疵才斯反来马本作求云有求请赇也】疏【正义曰凡与人言必呼使来前吁叹声也王叹而呼诸侯曰吁来有邦国有土地诸侯国君等告汝以善用刑之道在于今日汝安百姓兆民之道何所选择非惟选择善人乎何所敬慎非惟敬慎五刑乎何所谋度非惟度及世之用刑轻重所宜乎即教诸侯以断狱之法凡断狱者必令囚之与证两皆来至囚证具备取其言语乃与众狱官共听其入五刑之辞其五刑之辞简核信实有罪则正之于五刑以五刑之罪罪其身也五刑之辞不如众所简核不合入五刑则正之于五罚罚谓其取赎也于五罚论之又有辞不服则正之于五过过失可宥则赦宥之从刑入罚从罚入过此五过之所病者惟尝同官位惟诈反囚辞惟内亲用事惟行货枉法惟旧相往来以此五病出入人罪其罪与犯法者均其当清证审察能使五者不行乃为能耳五刑之疑有赦赦从罚也五罚之疑有赦赦从过也过则赦之矣其当清证审察使能之勿使妄入人罪妄得赦免既得囚辞简核诚信有合众心或皆可刑或皆可放虽云合罪惟更审察其貌有所考合谓貌又当罪乃决断之无简不听者谓虽似罪状无可简核诚信合罪者则不听理其狱当放赦之皆当严敬天威勿轻听用刑也传正义曰何度非及其言不眀以论刑事而言度所及知所度者度及世之用刑轻重所宜王肃云度谋也非当与主狱者谋虑刑事度世轻重所宜也両谓两人谓囚与证也凡竞狱必有两人为敌各言有辞理或时两皆须证则囚之与证非两人而已両人谓囚与证不为両敌至者将断其罪必须得证両敌同时在官不须待至且両人竞理或并皆为囚各自须证故以两为囚与证也两至具备谓囚证具足各得其辞乃据辞定罪与众狱官共聼其辞观其犯状斟酌入罪或入墨劓或入宫剕故云听其入五刑之辞也既得囚证将入五刑之辞更复简练核实知其信有罪状与刑书正同则依刑书断之应墨者墨之应杀者杀之不简核者谓覆审囚证之辞不如简核之状既囚与证辞不相符合则是犯状不定谓不应五刑不与五刑书同狱官疑不能决则当正之于五罚令其出金赎刑依准五刑疑则从罚故为五罚即下文是也今律疑罪各依所犯以赎论虚实之证等是非之理均或事渉疑似旁无证见或虽有证见事渉疑似如此者皆为疑罪不服不应罚者欲令赎罪而其人不服狱官重加简核无服疑似之状本情非罪不可强遣出金如是者则正之于五过虽事渉疑似有罪乃是过失过则可原故从赦免下文惟有五刑五罚而无五过亦称五者縁五罚为过故谓之五过五者之过皆可原也释诂云疵病也此五过之所病皆谓狱吏故出入人罪应刑不刑应罚不罚致之五过而赦免之故指言五过之疵于五刑五罚不赦其罪未有此病故不言五刑之疵五罚之疵应刑而罚亦是其病于赦免言病则赦刑从罚亦是病可知损害王道于政为病故谓之病惟官谓尝同官位与吏旧同僚也或诈反囚辞拒讳实情不承服也或内亲用事囚有亲戚在官吏或望其意而曲笔也或行货于吏吏受财枉法也或囚与吏旧相往来此五事皆是病之所在五事皆是枉法但枉法多是为货故于货言枉余皆枉可知以五病所在出入人罪不罚不刑使得在于五过妄赦免之此狱吏之罪与犯法者同诸侯国君清证审察能使之不行乃为善也此以病所在惟出人罪耳而传并言入者有罪而妄出与无罪而妄入狱吏之罪等故以出入言之今律故出入者与同罪即此是也刑疑有赦赦从罚也罚疑有赦赦从免也上云五罚不服正于五过即是免之也不言五过之疑有赦者知过则赦之不得疑也其当清察能得其理不使应刑妄得罚应罚妄得免也舜典云灾肆赦大禹谟云宥过无大易解卦象云君子以赦过宥罪论语云赦小过是过失之罪皆当赦放故知过即是赦之郑云不言五过之疑有赦者过不赦也礼记云凡执禁以齐众者不赦过如郑此言五罚不服正于五过者五过皆当罪之也五刑之疑赦刑取赎五罚疑者反使服刑是刑疑而输赎罚疑而受刑不疑而更轻可疑而益重事之颠倒一至此乎谓之祥刑岂当若是然则不赦过者复何所谓执禁以齐众非谓平常之过失也人君故设禁约将以齐整大众小事易犯人必轻之过犯悉皆赦之众人不可复禁是故不赦小过所以齐整众人令其不敢犯也今律和合御药误不如本方御幸舟船误不牢固罪皆死之军兴者斩故失等皆是不赦过也简核诚信有合众心或皆以为可刑或以为可赦未得即断之惟当察其囚貎更有所考合考合复同乃从众议断之重刑之至也察其貎者即周礼五听辞听色听气听耳聼目听也郑以为辞听观其出言不直则烦色听观其顔色不直则赧然气听观其气息不直则喘耳听观其听聆不直则惑目听观其眸子视不直则眊然是察其貎有所考合也无简核诚信者谓简核之于罪无诚信效騐可简核即是无罪之人当赦之】墨辟疑赦其罚百锾阅实其罪刻其颡而湼之曰墨刑疑则赦从罚六两曰锾锾黄鐡也阅实其罪使与罚各相当劓辟疑赦其罚惟倍阅实其罪截鼻曰劓刑倍百为二百锾剕辟疑赦其罚倍差阅实其罪刖足曰剕倍差谓倍之又半为五百锾宫辟疑赦其罚六百锾阅实其罪宫滛刑也男子割势妇人幽闭次死之刑序五刑先轻转至重者事之宜大辟疑赦其罚千锾阅实其罪死刑也五刑疑各入罚不降相因古之制也墨罚之属千劓罚之属千剕罚之属五百宫罚之属三百大辟之罚其属二百五刑之属三千别言罚属合言刑属明刑罚同属互见其义以相备音义【辟婢亦反锾徐戸闗反六两也郑及尔雅同说文云六锊也锊十一铢二十五分铢之十三也马同又云贾逵说俗儒以锊重六两周官劒重九锊俗儒近是阅音悦颡素党反湼乃结反剕扶谓反倍差侧加反下同云五百锾也马云倍二百为四百差者又加四百之三分之一凡五百三十二锾三分锾之一也刖音月又五割反絶也见贤遍反】疏【传正义曰五刑之名见于经传唐虞已来皆有之矣未知上古起在何时也汉文帝始除肉刑其刻颡截鼻刖足割势皆法于先代孔君亲见之说文云颡额也墨一名黥郑周礼注云墨黥也先刻其靣以墨窒之言刻额为疮以墨塞疮孔令变色也六两曰锾盖古语存于当时未必有明文也考工记云戈矛重三锊马融云锊量名当与吕刑锾同俗儒云锊六两为一川不知所出耳郑云锾称重之名今代东莱称或以大半两为钧十钧为锾锾重六两大半两锾锊似同也或有存行之者十钧为锾二锾四钧而当一斤然则锾重六两三分两之二周礼谓锾为锊如郑之言一锾之重六两多于孔王所説惟校十六铢尔舜典云金作赎刑传以金为黄金此言黄鐡者古者金银铜鐡总号为金今别之以为四名此传言黄铁舜典传言黄金皆是今之铜也古人赎罪悉皆用铜而传或称黄金或言黄鐡谓铜为金为鐡尔阅实其罪捡阅核实其所犯之罪使与罚名相当然后収取其赎此既罪疑而取赎疑罪不定恐受赎参差故五罚之下皆言阅实其罪虑其不相当故也释诂云剕刖也李廵云断足曰刖説文云刖絶也是则者断絶之名故则足曰剕赎劓倍墨剕应倍劓而云倍差倍之又有差则不啻一倍也下句赎宫六百锾知倍之又半之为五百锾也截鼻重于黥额相校犹少刖足重于截鼻所校则多刖足之罪近于宫刑故使赎剕不啻倍劓而多少近于赎宫也伏生书传云男女不以义交者其刑宫是宫刑为淫刑也男子之隂名为势割去其势与椓去其隂事亦同也妇人幽闭闭于宫使不得出也本制宫刑主为淫者后人被此罪者未必尽皆为淫昭五年左传楚子以羊舌肸为司宫非坐淫也汉除肉刑除墨劓剕耳宫刑犹在近代反逆縁坐男子十五以下不应死者皆宫之大隋开皇之初始除男子宫刑妇人犹闭于宫宫是次死之刑宫于四刑为最重也人犯轻刑者多犯重刑者少又以锾数以倍相加序五刑先轻后重取事之宜释诂云辟罪也死是罪之大者故谓死罪为大辟经歴陈罚之锾数五刑之疑各自入罚不降相因不令死疑入宫宫疑入剕者是古之制也所以然者以其所犯疑不能决故使赎之次刑非其所犯故不得降相因此经歴言二百三百五百者各自刑之条也每于其条有犯者实则刑之疑则罚之刑属罚属其数同也别言罚属五者各言其数合言刑属但总云三千明刑罚同其属数互见其义以相备也经云大辟之罚其属二百文异于上四罚者以大辟二字不可云大辟罚之属故分为二句以其二字足使成文】上下比罪无僭乱辞勿用不行上下比方其罪无听僭乱之辞以自疑勿用折狱不可行惟察惟法其审克之惟当清察罪人之辞附以法理其当详审能之上刑适轻下服重刑有可以亏减则之轻服下罪下刑适重上服轻重诸罚有权一人有二罪则之重而轻并数轻重诸刑罚各有权宜刑罚世轻世重惟齐非齐有伦有要言刑罚随世轻重也刑新国用轻典刑乱国用重典刑平国用中典凡刑所以齐非齐各有伦理有要善音义【僭子念反并必政反数色住反】疏【正义曰此又述断狱之法将断狱讼当上下比方其罪之轻重乃与狱官众议断之其囚有僭乱之虚辞者无得听之勿用此辞断狱此僭乱之辞言不可行也惟当清察罪人之辞惟当附以法理其当详审使能之勿使僭失为不能也上刑适轻者谓一人虽犯一罪状当轻重两条据重条之上有可以亏减者则之轻条服下罪也下刑适重者谓一人之身轻重二罪俱则以重罪而从上服令之服上罪或轻或重诸所罪罚皆有权宜当临时斟酌其状不得雷同加罪刑罚有世轻世重当视世所宜权而行之刑罚者所以齐非齐者有伦理有要善戒令审量之传正义曰罪条虽有多数犯者未必当条当取故事并之上下比方其罪之轻重上比重罪下比轻罪观其所犯当与谁同狱官不能尽贤其间或有阿曲宜预防之僭不信也狱官与囚等或作不信之辞以惑乱在上人君无得听此僭乱之辞以自疑惑勿即用此僭乱之辞以之断狱此僭乱之言不可行用也一人有二罪则之重而轻并数者谓若一人有二罪则应两罪俱治今惟断狱以重条而轻者不更别数与重并数为一刘君以为上刑适轻下刑适重皆以为一人有二罪上刑适轻者若今律重罪应赎轻罪应居作官当者以居作官当为重是为上刑适轻下刑适重者谓若二者俱是赃罪罪从重科轻赃亦备是为而轻并数也知不然者案轻既言下刑适重上服则是重上服而已何得为轻赃亦备又今律云重罪应赎轻罪应居作官当者以居作官当为重者此即是下刑适重之条而以为上刑适轻之例实为未允且孔下经始云一人有二罪则上经所云非一人有二罪者也刘君妄为其説故今不从刑罚随世轻重言观世而制刑也刑新国用轻典刑乱国用重典刑平国用中典周礼大司寇文也郑云新国者新辟地立君之国用轻法者为其民未习于教也平国承平守成之国用中典者常行之法也乱国簒弑叛逆之国用重典者以其化恶伐灭之也】罚惩非死人极于病刑罚所以惩过非杀人欲使恶人极于病苦莫敢犯者非佞折狱惟良折狱罔非在中非口才可以断狱惟平良可以断狱无不在中正察辞于差非従惟従察囚辞其难在于差错非从其伪辞惟从其本情哀敬折狱眀唘刑书胥占咸庶中正当怜下人之犯法敬断狱之害人眀开刑书相与占之使刑当其罪皆庶防必得中正之道其刑其罚其审克之其所刑其所罚其当详审能之无失中正狱成而孚输而孚断狱成辞而信当输汝信于王谓上其鞫劾文辞其刑上僃有幷两刑其断刑文书上王府皆当备具有并两刑亦具上之音义【当丁浪反上时掌反下注同鞫九六反劾亥代反玉篇胡得反】疏【正义曰言圣人之制刑罚所以惩创罪过非要使人死也欲使恶人极于病苦莫敢犯之而已非口才辩佞之人可以断狱惟良善之人乃可以断狱言断狱无非在其中正佞人即不能然也察囚之辞其难在于言辞差错断狱者非从其伪辞惟从其本情断狱之时当哀怜之下民之犯法敬慎断狱之害人勿得轻耳断之必令典狱诸官明开刑书相与占之皆庶防得中正之道其所刑罚其当详审能之勿使失中其断狱成辞得其信实又当输汝信实之状而告于王其断刑文书上于王府皆使备具勿有踈漏其囚若犯二事罪虽从重有并两刑上之者言有两刑亦具上之恐狱官有所隐没故戒之传正义曰论语云阳肤为士师曽子戒之云如得其情则哀矜而勿喜是断狱者于断之时当怜下民之犯法也死者不可复生断者不可复续当须敬慎断狱之害人勿得轻耳即决之五刑之属三千皆着在刑书使断狱者依案用之宜令断狱诸官明开刑书相与占之使刑书当其罪令人之所犯不必当条湏探测刑书之意比附以断其罪若卜筮之占然故称占也皆庶防必得中正之道令狱官同心思使中也此言明啓刑书而左传云昔先王议事以制不为刑辟者彼铸刑书以宣示百姓故云临事时宜不预明刑辟人有犯罪原其情之善恶断定其轻重乃于刑书比附而罪之故彼此各据其一义不相违也孚信也输写也下而为汝也断狱成辞而得信实当输写汝之信实以告于王勿藏隐其情不告王也曲必隐情直则无隐令其不隐情者欲使之无阿曲也汉世问罪谓之鞫防狱谓之劾谓上其鞫劾文辞也其断刑文书上王府皆当备具若今曹司写案申尚书省也有并两刑谓人犯两事刑有上下虽罪从重断有两刑者亦并具上之使王知其事王或时以下刑为重改下之上故并亦上之】
　　王曰呜呼敬之哉官伯族姓朕言多惧敬之哉告使敬刑官长诸侯族同族姓异姓也我言多可戒惧以儆之朕敬于刑有徳惟刑我敬于刑当使有徳者惟典刑今天相民作配在下明清于单辞今天治民人君为配天在下当承天意听讼当清审单辞单辞特难听故言之民之乱罔不中听狱之两辞民之所以治由典狱之无不以中正听狱之两辞两辞弃虚从实刑狱清则民治无或私家于狱之两辞典狱无敢有受货听诈成私家于狱之两辞狱货非寳惟府辜功报以庶尤受狱货非家寳也惟聚罪之事其报则以众人见罪永畏惟罚非天不中惟人在命当长畏惧惟为天所罚非天道不中惟人在教命使不中不中则天罚之天罚不极庶民罔有令政在于天下天道罚不中令众民无有善政在于天下由人主不中将亦罚之音义【儆音景相如字马息浪反助也治直吏反令力呈反】疏【正义曰王叹而呼诸侯曰呜呼刑罚事重汝当敬之哉谓诸侯官之长此同族异姓等我言多可戒惧我敬于刑当敬命有徳者惟典刑事今上天治民命人君为天子配天在于下承天之意为事甚重其听狱讼当明白清审于狱之单辞民之所以治者由狱官无有不用中正听讼之两辞由以中正之故下民得治汝狱官无有敢受货赂成私家于狱之两辞勿于狱之两家受货致富治狱受货非家寳也惟是聚罪之事言汝身多违则不逹虚言戒行急恶防非虚论矣多聚罪则天报汝以众人见被尤怨而罚责之汝当长畏惟天所罚天罚汝者非是天道不中惟人在于自作教命使不中尔教命不中则天罚汝天道罚不中也若令众民无有善政在于天下则是人主不中天亦将罚人主诸侯为民之主故以天罚惧之正义曰此篇主多戒诸侯百官之长故知官长即诸侯也防十二年左传哭诸侯之例云异姓临于外同族于祢庙是相对则族为同姓姓为异姓也告之以我言多可戒惧者以儆戒之也下言民无善政则天罚人主是儆戒诸侯也当使有徳者惟典刑言将选有徳之人使为刑官刑官不用无徳之人也传以相为治今天治民者天有意治民而天不自治使人治之人君为配天在下当承天意治民治之当使称天心也欲称天心听狱当清审单辞单辞谓一人独言未有与对之人讼者多直已以曲彼搆辞以诬人单辞特难听故言之也孔子美子路云片言可以折狱者其由也与片言即单辞也子路行直闻于天下不肯自道已长妄称彼短得其单辞即可以断狱者惟子路尔凡人少能然故难听也狱之两辞谓两人竞理一虚一实实者枉屈虚者得理则此民之所以不得治也民之所以得治者由典狱之官其无不以有中正之心听狱之两辞弃虚从实实者得理虚者受刑虚者不敢更讼则刑狱清而民治矣孔子称必也使无讼乎谓此也典狱知其虚受其货而听其诈诈者虚而得理狱官致富成私家此民之所以乱也故戒诸侯无使狱官成私家于狱之两辞府聚也功事也受狱货非是家之寳也惟最聚近罪之事尔罪多必有恶报其报则以众人见罪也众人见罪者多天必报以祸罚故下句戒令畏天罚之众人见罪者多天必报以祸罚汝诸侯等当长畏惧为天所罚天之罚人非天道不得其中惟人在其教命自使不中教命不中则天罚之诸侯一国之君施教命于民者也故戒以施教命中否也天道下罚罚不中者令使众民无有善政在于天下由人主不中为人主不中故无善政天将亦罸人主人主谓诸侯此言戒诸侯也】
　　王曰鸣呼嗣孙今往何监非徳于民之中尚明听之哉嗣孙诸侯嗣世子孙非一世自今已徃当何监视非当立徳于民为之中正乎庶防明听我言而行之哉哲人惟刑无疆之辞属于五极咸中有庆言智人惟用刑乃有无穷之善辞名闻于后世以其折狱属五常之中正皆中有善所以然也受王嘉师监于兹祥刑有邦有土受王之善众而治之者视于此善刑欲其勤而法之为无疆之辞音义【属音烛】疏【正义曰戒之既终王又言而叹曰呜呼汝诸侯嗣世子孙等从自今已往当何所监视非当视立徳于民而为之中正乎言诸侯并嗣世惟当视此立徳于民为之中正之事汝必视此庶防明听我言而行之哉有智之人惟能用刑乃有无疆境之善辞得有无疆善辞者以其折狱能属于五常之中正皆中其理而法有善政故也汝有邦有土之君受王之善众而治之当视于此善刑从上已来举善刑以告之欲其勤而法之使有无穷之羙誉传正义曰属谓属着也极中也庆善也五常谓仁义礼智信人所常行之道也言得有善辞名闻于后世者以其断狱能属着于五常之中正皆得其理而法之有善所以得然也知五是五常者以人所常行惟有五事知是五常也】
　　尚书注疏卷十八
　　尚书注疏卷十八考证
　　康王之诰序○朱子曰伏生以康王之诰合于顾命今除却序文读则文自相接连
　　賔称奉圭兼币疏圭是致马之物○【臣召南】按致马旧本作文马非也据觐礼贾疏皆以璧帛致之监本作致字是
　　又疏按觐礼诸侯享天子马卓上九马随之○【臣召南】按觐礼奉束帛匹马卓上九马随之郑康成注卓读如卓王孙之卓卓犹的也以素的一马以为上书其国名后当识其何产也马必十匹者不敢斥王之乗用成数敬也此疏马卓上当有匹字而卓字讹皁则刋本之误也今改正
　　诞受羑若言文武大受天道而顺之○金履祥曰孔解羑字作天道苏氏解作羑里俱非也字书羑进善也即今诱字说文羑或作诱则羑若乃天诱其之意
　　惟新陟王惟周家新升王位○蔡沈曰陟升也成王未諡故曰新陟王
　　厎至齐信音义马读厎至齐絶句○【臣浩】按疏读至信字絶句与马融读不同
　　毕命序康王命作册毕○王应麟曰史记周本纪康王命作防毕公分居里成周郊书序缺公字
　　既歴三纪世变风移○王炎曰观殷民不轻于从周见商先王徳泽之深观三后化殷殷卒依于周者八百年见周家仁厚之至王应麟曰毕命一篇以风俗为本殷民既化其效见于东迁盟向之民不肯归郑阳樊之民不肯从晋其末也周民东亡不肯事秦王化之入人深矣
　　于何其训疏我闻古人言曰【至】御止也○此疏四段共四百八十八字监本误移于后文钦若先王成烈之下今移正
　　君牙序穆王命君牙为周大司徒音义或作君雅○【臣召南】按礼记缁衣引此篇暑雨祈寒之文作君雅曰康成注雅书序作牙假借字也监本及别本并作君惟非是今改正
　　又疏穆王命其臣一段○监本误刻于经文渉于春冰之下今移正
　　亦惟先正之臣○蔡沈本作先王之臣陈栎曰先正说见说命当从孔传【臣召南】按后文又言乃惟由先正旧典时式则此文作先正之臣是也
　　率乃祖考之攸行○陈傅良曰康王时芮伯为司徒君牙岂其后耶
　　冏命序穆王命伯冏为周太仆正太仆长大御中大夫○夏僎曰周礼太仆王眡治朝则正位眡燕朝则正位而掌摈相出入则前驱燕饮则相其法射则赞弓矢无非与王俱者而二孔氏以为太御之官当两存之【臣召南】按孔传所以训太仆正为太驭者以太驭是中大夫太仆是下大夫耳然此两官各不相统以经文证之是太仆非太驭也太仆掌正王之服位治朝燕朝出入与俱建路鼓以节早晏随饮射而相礼容故曰旦夕承弼厥辟出入起居罔有不钦也掌出入王之大命故曰号施令罔有不臧也掌路鼓之政以达穷民故曰下民祗若万邦咸休也太仆之下有小臣上士二人祭仆中士六人御仆下士十有二人又隷仆下士二人故曰正于羣仆侍御之臣也何必以太驭解太仆耶周本纪曰穆王即位春秋已五十矣王道衰微穆王闵文武之道缺乃命伯臩【古冏字】申诫太仆国之政作臩命复宁但云太仆不云太仆正是也经文作大正犹曰长官耳
　　慎简乃僚疏襄三十一年左传○监本脱一字今添吕刑序疏不可顿使太轻○顿字监本讹频今改正吕刑故或称甫刑○监本脱或字据旧本及疏添惟吕命言吕侯见命为卿○【臣召南】按为卿即前所云为天子司防也史记注引郑康成曰书说云周穆王以甫侯为相此又一说
　　王享国百年耄荒【句】○苏轼谓荒字当属下句荒大也大度作刑犹禹曰荒度土功朱子谓苏读甚有理
　　蚩尤惟始作乱九黎之君号曰蚩尤疏九黎非蚩尤也○【臣召南】按此系孔传之谬疏能辨正是也郑晓曰黄帝灭蚩尤于鹿之野在北鄙九黎及三苖皆南蛮非一种也此说尤为明白
　　皇帝哀矜庻戮之不辜君帝帝尧也疏下句即云乃命重黎重黎是帝尧之事知此灭苗民亦帝尧也○【臣召南】按此疏甚确宋儒以虞书言窜三苗分北三苗皆是舜事又表记引徳威惟畏二句继之曰非虞帝其孰能如此乎遂谓是帝舜金履祥曰盖尧老舜摄之时则融二说为一矣又按及音义经文皇帝应作君帝
　　皇帝清问下民○王应麟曰赵岐注孟子引此文但云帝清问下民无皇字然岐以帝为天则非也
　　伯夷降典折民惟刑○折民汉书刑法志作悊民李光地曰三后首伯夷盖因上文言天地神人之事而秩宗之职治神人和上下故也
　　三后成功○【臣召南】按后汉杨赐拜廷尉自以代非法家言曰三后成功惟殷于民臯陶不与焉盖吝之也按赐说书可谓陋矣此篇重在刑官故以三后作引正是尊臯陶耳
　　惟克天徳○王应麟曰舜臯陶曰钦曰中苏公曰敬曰中此心法之要也吕刑言敬者七言中者十所谓惟克天徳在此二字
　　防子童孙○林之竒曰穆王享国百年故诸侯或其子孙也
　　今尔罔不由慰日勤○【臣召南】按孔疏则本文作曰勤故陆氏音义亦云一音曰也金履祥谓孔氏作曰后儒见下文一日非终之说又读为日然陆氏已读作日矣
　　天齐于民【句】俾我【句】一日非终【句】惟终在人【句】○【臣召南】按今文读至一日为句杨赐封事引此文作天齐乎人假我一日可证也宋儒本之以非终惟终为句在人为句
　　其审克之○吕祖谦曰审者察之尽其心克者治之尽其力【臣召南】按审即虞书所谓明也克即虞书所谓允也
　　哀敬折狱○王应麟曰大作哀矜哲狱汉书于定国作哀鳏哲狱
　　惟府辜功疏言汝身多违则不逹虚言戒行急恶疏非虚论矣○数句不可解疑有脱误各本并同仍之




　　尚书注疏卷十八考证
　　钦定四库全书
　　尚书注疏卷十九
　　汉孔氏传　唐陆德明音义　孔颖达疏
　　周书　【文侯之命　费誓秦誓】
　　序平王锡晋文侯秬鬯圭瓒传以圭爲杓柄谓之圭瓒作文侯之命传所以名篇幽王爲犬戎所杀平王立而东迁洛邑晋文侯迎送安定之故锡命焉音义【平王马本无平字锡星歴反马本作赐秬音巨鬯勑亮反瓒才但反杓上灼反柄彼病反】疏【正义曰幽王嬖襃姒废申后逐太子宜臼宜臼奔申申侯与犬戎既杀幽王晋文侯与郑武公迎宜臼立之是爲平王迁于东都平王乃以文侯爲方伯赐其秬鬯之酒以圭瓒副焉作防书命之史録其防书作文侯之命传正义曰祭之初酌郁鬯之酒以灌尸圭瓒者酌郁鬯之杓杓下有槃瓒即槃之名也是以圭爲杓之柄故谓之圭瓒周礼典瑞云祼圭有瓒以肆先王以祼賔客郑司农云于圭头爲器可以挹鬯祼祭谓之瓒以肆先王灌先王祭也郑云肆解牲体以祭因以爲名爵行曰祼汉礼瓒槃大五升口径八寸下有槃口径一尺诗云瑟彼玉瓒黄流在中毛传云玉瓒圭瓒也黄金所以饰流鬯也郑云黄流秬鬯也圭瓒之状以圭爲柄黄金为勺青金爲外朱中央是说圭瓒之形状也礼无明文而知其然者祭统云君执圭瓒祼尸大宗执璋瓒亚祼郑云圭瓒璋瓒祼器也以圭璋爲柄酌鬰鬯曰祼然则圭瓒璋瓒惟柄以圭璋为异其瓒形则同考工记玉人云祼圭尺有二寸有瓒以祀庙大璋中璋九寸边璋七寸厚寸黄金勺靑金外朱中鼻寸郑云鼻勺流也凡流皆爲龙口也三璋之勺形如圭瓒是郑以璋形如此知圭瓒亦然毛传又云九命然后锡以秬鬯圭瓒则晋文侯于时九命爲东西大伯故得受此赐也秬鬯从经为传故此惟解圭瓒周本纪云幽王嬖襃姒襃姒生子伯服幽王废申后幷去太子用襃姒爲后伯服爲太子申侯怒乃与西夷犬戎共攻杀幽王于是诸侯乃与申侯共立太子宜臼是爲平王东徙于洛邑避戎寇隐六年左传周桓公言于王曰我周之东迁晋郑焉依郑语云晋文侯于是乎定天子是迎送安定之故平王锡命焉】
　　文侯之命传平王命爲侯伯疏【传正义曰伯长也诸侯之长谓之伯也僖元年左传云凡侯伯救患分灾讨罪礼也是谓诸侯之长爲侯伯王肃云幽王既灭平王东迁晋文侯郑武公夹辅王室晋为大国功重故平王命爲侯伯】
　　王若曰父义和传顺其功而命之文侯同姓故称曰父义和字也称父者非一人故以字别之丕显文武克慎明徳传大明乎文王武王之道能详慎显用有徳昭升于上敷闻在下惟时上帝集厥命于文王传更述文王所以王也言文王圣徳明升于天而布闻在下民惟以是故上天集成其王命徳流子孙亦惟先正克左右昭事厥辟传言君既圣明亦惟先正官贤臣能左右明事其君所以然越小大谋猷罔不率从肆先祖懐在位传文王君圣臣良于小大所谋道徳天下无不循从其化故我后世先祖归在王位音义【义和马云能以义和诸侯义本亦作谊别彼列反闻音问王于况反辟必亦反】疏【正义曰平王顺文侯之功亲之敬而呼其字曰父义和既呼其字乃告以上世之事大明乎文王武王之道能详慎显用冇徳之人以爲大臣文王之爲王也圣徳明升于天言其道至天也又布闻于在下言其徳被民也惟以是故上天成其大命于文王使之身爲天子泽流后世文武圣明如此亦惟先世长官之臣能左右明事其君君圣臣贤之故于小大所谋道徳天下无有不循从其化故我之先祖文武之后诸王皆得归在王位言先世圣王得贤臣之力将说已无贤臣故言此也传正义曰觐礼说天子呼诸侯之义同姓大国则曰伯父其异姓则曰伯舅同姓小国则曰叔父其异姓则曰叔舅郑礼注云称之以父与舅亲亲之辞晋文侯唐叔之后与王同姓故称曰父曲礼天子谓二伯为伯父伯舅计文侯为侯伯天子当呼为伯父此不云伯而直称父者尤亲之也左传以文侯名仇今呼曰义和知是字也天子于同姓诸侯皆呼为父称父者非一人若不称其字无以知是文侯故以字别之郑读义为仪仪仇皆训匹也故名仇字仪古人名字不可皆令相配不必然也后世先祖谓文武之后在今王之先祖成康以至宣幽皆是也懐归也归在王位者王位是其所有也若归向家然故称归也】呜呼闵予小子嗣造天丕愆传叹而自痛伤也言我小子而遭天大罪过父死国败祖业隤陨殄资泽于下民侵戎我国家纯传言周邦丧乱絶其资用惠泽于下民侵兵伤我国及卿大夫之家祸甚大即我御事罔或耆夀俊在厥服予则罔克传所以遇祸即我治事之臣无有耆宿夀考俊徳在其服位我则材劣无能之致音义【予如字又音与愆去防反隤杜回反陨于敏反殄大见反】疏【正义曰王又叹而自伤呜呼疲病者是我小子继嗣先王之位遭天大罪过于我周家父死国败倾覆祖业致使周邦丧乱絶其资用惠泽于下民言下民资用尽致使前王泽竭也西夷犬戎侵兵伤我国及卿大夫之家其祸亦甚大也所以遇此祸者即我治事之臣无有耆宿夀考俊徳之人在其服位我则材弱无能之致自恨已弱不能致得贤臣恐又不能自立也传正义曰此经所言追叙幽王灭事民不自治立君以养之民之资用是王者佑助以得之言周邦防乱不能抚佑下民絶其资用惠泽于下民也幽王之灭由夷狄交侵兵伤我国及卿大夫之家其祸甚大诸言国家者皆谓国为国家传意欲见君臣俱被其害故以家为卿大夫之家王肃云遭天之大愆谓幽王为犬戎所杀殄絶其先祖之泽于下民侵犯兵寇伤我国家甚大谓犬戎也此经亦是追叙往事言幽王所以遇祸者即我周家治事之臣无有耆宿夀考俊徳之人在其服位致使有犬戎之祸亦是我材劣无能之致幽王之时平王被逐在外国之兴亡非平王所知言我无能之致者引过归已自惧将来复然故下句思得贤臣】曰惟祖惟父其伊恤朕躬呜呼有绩予一人永绥在位传王曰同姓诸侯在我惟祖惟父列者其惟当忧念我身呜呼能有成功则我一人长安在王位言恃诸侯父义和汝克绍乃显祖传重称字亲之不称名尊之言汝能明汝显祖唐叔之道奨之汝肇刑文武用防绍乃辟追孝于前文人传言汝今始法文武之道矣当用是道合防继汝君以善使追孝于前文徳之人汝君平王自谓也继先祖之志为孝汝多修扞我于艰若汝予嘉传战功曰多言汝之功多甚修矣乃扞我于艰难谓救周诛犬戎汝功我所善之音义【辟扶亦反扞下旦反注同】疏【正义曰王又言我以无能之致私为言曰同姓诸侯惟我祖之列者惟我父之列者其惟当忧念我身又自伤叹呜呼此诸侯等若有能助我有功则我一人长安在王位言已无能惟恃赖诸侯也又呼文侯字曰父义和汝能明汝显祖唐叔之道汝始法文武之道用是道防合继汝君以善追孝于前世文徳之人救周之国汝功为多甚修矣乃能扞蔽我于艰难谓救周诛犬戎也如汝之功是我所善陈其前功以劝勉之也传正义曰文侯是同姓诸侯王言已未得文侯之时常望同姓助已王私为言曰同姓诸侯在我惟祖惟父列者惟当忧念我身伊训惟也望得同姓之间有忧已者以思谓未得更叹而为言呜呼同姓诸侯若有能助我有功则我一人长得安在王位言已恃赖诸侯思得其人在后果得文侯告文侯以此言言已思文侯之功天子之于诸侯常称父舅而已既呼其父又称其字所以别他人也初则别于他人重则可以已矣重称其字者亲之也礼君父之前曰名朋友之交曰字是名重于字也轻前人则斥其名尊前人则避其重故不称其名尊之也不于上文作传于此言尊之者就此亲之幷解之也昭乃显祖不知所斥以晋之上世有功名者惟有唐叔耳故知明汝显祖唐叔之道所以劝奨之令其继唐叔之业也以其初有大功终当不殒其业故言始法文武之道当用是文武之道合防继汝君以善令以功徳佐汝君使汝君继前世追行孝道于前世文徳之人汝君者平王自谓也先祖之志在于平定天下故子孙继父祖之志为孝也战功曰多者周礼司勲文又云王功曰勲国功曰功民功曰庸事功曰劳治功曰力战功曰多彼有此六功也言功多殊于他人故云汝之功多甚修矣言其功修整美其功之善也文侯之功在于诛犬戎立平王言乃扞蔽我于艰难知谓救周诛犬戎也若训如也如汝之功我所善也王肃云云如汝之功我所嘉也】
　　王曰父义和其归视尔师寜尔邦传遣令还晋国其归视汝众安汝国内上下用赉尔秬鬯一卣传黒黍曰秬酿以鬯草不言圭瓒可知卣中罇也当以锡命告其始祖故赐鬯彤弓一彤矢百卢弓一卢矢百传彤赤卢黒也诸侯有大功赐弓矢然后专征伐彤弓以讲徳习射藏示子孙马四匹传马供武用四匹曰乘侯伯之赐无常以功大小为度父往哉柔逺能迩惠康小民无荒寜传父往归国哉懐柔逺人必以文徳能柔逺者必能柔近然后国安安小人之道必以顺无荒废人事而自安简恤尔都用成尔显徳传当简核汝所任忧治汝都鄙之人人和政治则汝显用有徳之功成矣不言鄙由近以及逺音义【令力呈反赉力代反卣音酉又音由酿女亮反彤徒冬反供音防核户革反治直吏反】疏【正义曰王既陈其功乃赉赐之王曰父义和其当归汝晋国视汝众民安汝国内上下川赐汝秬鬯之酒一卣罇归以告祭汝之始祖又赐汝彤弓一彤矢百玈弓一玈矢百马四匹父往归国哉必以文徳安彼逺人欲安逺必能安近是逺近乃得安耳当以顺道安汝之小民无得荒废人事以自安逸简核汝所任之臣忧治汝都鄙之人民用成汝显明之徳戒使归国善治民也传正义曰释草云秬黑黍李廵曰黑黍一名秬周礼郁人掌和郁鬯以实彞而陈之郑云郁郁金香草也筑郁金煮之以和鬯酒郑众云郁为草若兰又有鬯人掌共秬鬯郑云鬯酿秬为酒芬香调畅于上下也如彼郑说酿黑黍之米为酒筑郁金之草煮以和之此传言酿以鬯草似用鬯草合酿不同者终是以鬯和黍米之酒或先或后言之耳诗美宣王赐召穆公云厘尔圭瓒秬鬯一卣告于文人知赐秬鬯者必以圭瓒副焉此不言圭瓒明幷赐之可知也卣中尊也释器文孙炎云樽彛为上罍为下卣居中郭璞云在罍彛之间即牺象壶着大山等六尊是也周礼司尊彛云春祠夏禴祼用鸡彛鸟彛秋尝冬烝祼用斝黄则祭时实鬯酒于彛此用卣者未祭则盛于卣及祭则实于彛此初赐未祭故盛以卣也诗称告于文人毛传云文人文徳之人也郑云王赐召虎以鬯酒一尊使以祭其宗庙告其先祖诸有徳美见记也然则得秬鬯之赐当徧告宗庙此传惟言告始祖者举祖之尊者言之耳彤字从丹玈字从故彤赤玈黒也是诸侯有大功赐弓矢然后专征伐礼记王制文也周礼司弓矢掌六弓其名王夹庾唐大郑云六者弓异体之名也往体寡来体多曰王往体多来体寡曰夹庾往体来体若一曰唐大经又云唐弓大弓以授学射者使者劳者郑云学射者弓用中后习强弱则易也使者劳者弓亦用中逺近可也劳者勤劳王事若晋文侯受弓矢之赐者郑以此彤弓玈弓为周礼唐弓大弓唐大是弓强弱之名彤玈是弓赤黑之色孔意亦当然也此传及毛传皆云彤弓以讲徳习射用周礼为说也唐弓大弓以授学射者是习射也授使者劳者是讲徳也讲论知其有徳乃赐之耳襄八年左传云晋范宣子来聘季武子赋彤弓宣子曰城濮之役我先君文公受彤弓于襄王以为子孙藏杜预云藏之以示子孙六畜特以马赐之者为马供武用故也周礼校人云乘马一师四圉圉养一马是四匹曰乘乘车必驾四马故也司勲云凡赏无常轻重视功是侯伯之赐无常以功大小为度论语云逺人不服则修文徳以来之是懐柔逺人必以文徳也能柔逺者必能柔近逺近俱安然后国安惠顺也康安也言顺安小民者安小民之道必以顺道安之故言顺安也顺者顺小民之心为其政也论语云因民之所利而利之是顺安也简恤者共有尔都之文当简核汝都内善人而任之令以徳忧治汝都鄙之人人和政治则汝显用有徳之功成矣言用贤之名既成国君之治亦成也郑云都国都也鄙边邑也言都不言鄙由近以及逺也】
　　序鲁侯伯禽宅曲阜传始封之国居曲阜徐夷并兴东郊不开传徐戎淮夷并起为寇于鲁故东郊不开作费誓传鲁侯征之于费地而誓众也诸侯之事而连帝王孔子序书以鲁有治戎征讨之备秦有悔过自誓之戒足为世法故録以备王事犹诗録商鲁之颂音义【伯禽鲁侯名不开旧读皆作开马本作辟费音秘】疏【正义曰鲁侯伯禽于成王即政元年始就封于鲁居曲阜之地于时徐州之戎淮浦之夷并起为寇于鲁东郊之门不敢开辟鲁侯时为方伯率诸侯征之至费地而誓戒士众史录其誓辞作费誓传正义曰经称淮夷徐戊序言徐夷略之也此戎夷在鲁之东诸侯之制于郊有门恐其侵逼鲁境故东郊之门不开】
　　费誓传费鲁东郊之地名疏【传正义曰甘誓牧誓皆至战地而誓知费非战地者东郊不开则戎夷去鲁近矣此誓令其治兵器具糗粮则是未出鲁境故知费是鲁东郊地名非战处也】
　　公曰嗟人无哗听命传伯禽为方伯监七百里内之诸侯帅之以征叹而勑之使无喧哗欲其静听誓命徂兹淮夷徐戎并兴传今往征此淮浦之夷徐州之戎并起为寇此戎夷帝王所羁縻统叙故错居九州之内秦始皇逐出之善乃甲胄敿乃干无敢不吊传言当善简汝甲铠胄兜鍪施汝楯纷无敢不令至攻坚使可用备乃弓矢锻乃戈矛砺乃锋刃无敢不善传备汝弓矢弓调矢利锻链戈矛磨砺锋刃皆使无敢不功善音义【哗户瓜反监工衔反了雕反敿居表反吊音的铠苦代反兜丁侯反鍪音矛楯常准反又音允纷芳云反令力呈反锻丁乱反砺力世反链来见反】疏【正义曰鲁侯将征徐戎召集士众叹而勅之公曰嗟在军之人无得喧哗皆静而聴我誓命今往征此淮浦之夷徐州之戎以其并起为寇故也汝等善简择汝之甲胄施汝楯纷无敢不令至攻极坚备汝弓天一弓百矢令弓调矢利锻錬汝之戈矛磨砺汝之锋刃无敢不使皆善戒之使善言不善将得罪也传正义曰礼诸侯不得专征伐惟州牧于当州之内有不顺者得专征之于时伯禽为方伯监七百里内之诸侯故得帅之以征戎夷王制云千里之外设方伯以八州八伯是州别立一贤侯以为方伯即周礼大宗伯云八命作牧是也礼记明堂位云封周公于曲阜地方七百里孔意以周之大国不过百里礼记云七百里者监此七百里内之诸侯非以七百里地幷封伯禽也下云鲁人三郊三遂指言鲁人明于时军内更有诸侯之人故知帅七百里内诸侯之人以之共征也郑云人谓军之士众及费地之民案下句令填塞坑穽必使军旁之民塞之或当如郑言也诗美宣王命程伯休父率彼淮浦省此徐土知淮夷是淮浦之夷徐戎是徐州之戎也四海之名东方曰夷西方曰戎谓在九州之外此徐州淮浦中夏之地而得有戎夷者此戎夷帝王之所羁縻而统叙之不以中国之法齐其风俗故得杂错居九州之内此伯禽之时有淮浦者淮浦之夷并起诗美宣王命召穆公平淮夷则戎夷之处中国久矣汉时内地无戎夷者秦始皇逐出之始皇之崩至孔之初惟可三四十年古老犹在及见其事故孔得亲知之也王肃云皆纣时错居中国经传不说其事无以知纣时来也世本云杼作甲宋仲子云少康子杼也说文云胄兜鍪也兜鍪首铠也经典皆言甲胄秦世已来始有铠兜鍪之文古之作甲用皮秦汉以来用铁铠鍪二字皆从金盖用铁为之而因以作名也甲冑为有善有恶故令简取其善者郑云谓穿彻之谓甲绳有断絶当使理穿治之干是楯也敿乃干必施功于楯但楯无施功之处惟繋纷于楯故以为施汝楯纷纷如绶而小繋于楯以持之其以为饰郑云敿犹繋也王肃云敿楯当有纷繋持之是相传为此说也吊训至也无敢不令至极攻坚使可用郑云至犹善也备训具也每弓百矢弓十矢千使其数备足令弓调矢利案毛传云五十矢为束或临战用五十矢为束凡金为兵器皆须锻砺有刃之兵非独戈矛而已云锻链戈矛磨砺锋刃令其文互相通称诸侯兵器皆使无敢不功善令皆利快也】今惟淫舎牿牛马传今军人惟大放舎牿牢之牛马言军所在必放牧也杜乃擭敜乃穽无敢伤牿牿之伤汝则有常刑传擭捕兽机槛当杜塞之穽穿地陷兽当以土窒敜之无敢令伤所放牿牢之牛马牛马之伤汝则有残人畜之常刑音义【牿工毒反杜本又作擭华化反徐户覆反敜徐乃协反又乃结反穽在性反槛户减反窒珍栗反畜许六反又丑六反】疏【正义曰此戒军旁之民也今军人惟欲大放舍牿牢之牛马令牧于野泽杜汝捕兽之擭塞汝陷兽之穽无敢令伤所放牿牢之牛马牛马之伤汝则有残害人畜之常刑传正义曰淫训大也周礼充人掌繋祭祀之牲牷祀五帝则繋于牢刍之三月郑云牢闭也校人掌王马之政天子十有二闲马六种然则掌牛马之处谓之牢闲牢闲是周衞之名也此言大舎牿牛马则是出之牢闲牧于野泽令其逐草而牧之故谓此牢闲之牛马为牿牛马而知牿即闲牢之谓也故言大放舎牿牢之牛马言军人所在必须放牧此告军旁之民也既言牛马在牿遂以牿为牛马之名下云无敢伤牿谓伤牛马牿之伤谓牛马伤也郑以牿为桎牿之牿施牿于牛马之脚使不得走失周礼防氏掌为阱擭以攻猛兽知穽擭皆是捕兽之器也槛以捕虎豹穿地为深坑又设机于上防其跃而出也穽以捕小兽穿地为深坑入必不能出其上不设机也穽以穿地为名擭以得兽为名擭亦设于穽中但穽不设机为异耳杜塞之窒敜之皆闭塞之义使之填坑废机无敢令伤所放牿牢之牛马牛马之伤汝则有残人畜之常刑今律文施机枪作坑穽者杖一百伤人之畜产者偿所减价王肃云杜闭也擭所以捕禽兽机槛之属敜塞也穽穿地为之所以陷堕之恐害牧牛马故使闭塞之郑云山林之田春始穿地为穽或设擭其中以兽擭作防也】马牛其风臣妾逋逃勿敢越逐传马牛其有风佚臣妾逋亡勿敢弃越垒伍而求逐之役人贱者男曰臣女曰妾只复之我商赉汝传众人其有得佚马牛逃臣妾皆敬还复之我则商度汝功赐与汝乃越逐不复汝则有常刑传越逐为失伍不还为攘盗汝则有此常刑无敢寇攘逾垣墙传军人无敢暴刼人逾越人垣墙物有自来者无敢取之窃马牛诱臣妾汝则有常刑传军人盗窃马牛诱偷奴婢汝则有犯军令之常刑甲戌我惟征徐戎传誓后甲戌之日我惟征之峙乃糗粮无敢不逮汝则有大刑传皆当储峙汝糗糒之粮使足食无敢不相逮及汝则有乏军兴之死刑鲁人三郊三遂峙乃桢榦甲戌我惟筑传总诸侯之兵而但称鲁人峙具桢榦道近也题曰桢旁曰榦言三郊三遂明东郊距守不峙甲戌日当筑攻敌垒距堙之属无敢不供汝则有无余刑非杀传峙具桢榦无敢不供不供汝则有无余之刑刑者非一也然亦非杀汝鲁人三郊三遂峙乃刍茭无敢不多汝则有大刑传郊遂多积刍茭供军牛马不多汝则亦有乏军兴之大刑音义【逋布吴反佚音逸商如字徐音章赉力代反徐音来度待洛反攘如羊反垣音袁峙直里反尔雅云具也糗去九反一音昌绍反粮音良糒音备桢徐音贞榦工翰反筑陟六反守手又反堙音因供音恭刍初俱反茭音交】疏【正义曰马牛其有放佚臣妾其有逋逃汝无敢弃越垒伍而逺求逐之其有得佚马牛逃臣妾皆敬还复之归于本主我则商度汝功赏赐汝汝若弃越垒伍逺求逐马牛臣妾及有得马牛臣妾不肯敬还复归本主者汝则有常刑传正义曰僖四年左传云惟是风马牛不相及也贾逵云风放也牝牡相诱谓之风然则马牛风佚因牝牡相逐而遂至放佚逺去也逋亦逃也军士在军当各守部署止则有垒壁行则有队伍勿敢弃越垒伍而逺求逐之周礼大宰以九职任万民八曰臣妾聚敛疏材僖十七年左传云晋惠公之妻梁嬴孕过期卜招父与其子卜之其子曰将生一男一女招曰然男为人臣女为人妾是役人贱者男曰臣女曰妾也古人或以妇女从军故云臣妾逋逃也峙具也预贮未粟谓之储峙郑众云糗熬大豆及米也说文云糗熬米麦也郑云糗捣熬谷也谓熬米麦使熟又捣之以为粉也糒干饭也糗糒是行军之粮皆当储峙汝糗糒之粮使在军足食无敢不相逮及谓粮储少不及众人汝则有乏军兴之死刑兴军征伐而有乏少谓之乏军兴今律乏军兴者斩指言鲁人明更有他国之人总诸侯之兵而但谓鲁人峙具桢榦为道近故也峙具桢榦以拟筑之用题曰桢谓当墙两端者也旁曰榦谓在墙两边者也释诂云桢榦也舎人曰桢正也筑墙所立两木也榦所以当墙两边障土者三郊三遂谓鲁人三军周礼司徒万二千五百家为郷司马法万二千五百人为军小司徒云凡起徒役无过家一人是家出一人一郷为一军天子六军出自六郷则诸侯大国三军亦当出自三郷也周礼又云万二千五百人为遂遂人职云以嵗时精其人民简其兵器以起征役则六遂亦当出六军郷为正遂为副耳郑众云六遂之地在王国百里之外然则王国百里为郊郷在郊内遂在郊外释地云邑外谓之郊孙炎曰邑国都也设百里之国去国十里为郊则诸侯之制亦当郷在郊内遂在郊外此言三郊三遂者三郊谓三郷也盖使三郷之民分在四郊之内三遂之民分在四郊之外郷近于郊故以郊言之郷遂之民分在国之四靣当有四郊四遂惟言三郊三遂者明东郊令留守不令峙桢榦也上云甲戌我惟征徐戎此云甲戌我惟筑期以至日即筑当筑攻敌之垒距堙之属兵法攻城筑土为山以闚望城内谓之距堙襄六年左传云晏弱城东阳而遂围莱甲寅堙之环城傅于堞杜预云堞女墙也堙土山也周城为土山及女墙宣十五年公羊传楚子围宋使司马子反乘堙而闚宋城宋华元亦乘堙而出见之何休云堙距堙上城具也是攻敌城垒必有距堙知筑者筑距堙之属也上云无敢不逮此云无敢不供下云无敢不多文异者糗粮难备不得偏少故云无敢不逮桢榦易得惟恐阙事故云不敢不供刍茭贱物惟多为善故云无敢不多量事而为文也不供汝则有无余之刑者言刑者非一谓合家尽刑之王肃云汝则有无余刑父母妻子同产皆坐之无遗免之者故谓无余之刑然入于罪隷亦不杀之郑云无余刑非杀者谓尽奴其妻子不遗其种类在军使给厮役反则入于罪隷舂稾不杀之周礼司厉云其奴男子入于罪隷女子入于舂稾郑云奴从坐而没入县官者男女同名郑众云输于罪隷舂人稾人之官也然不供桢榦虽是大罪未应縁坐尽及家人盖亦权以胁之使勿犯耳刍茭郑云茭干刍也】序秦穆公伐郑传遣三帅帅师往伐之晋襄公帅师败诸崤传崤晋要塞也以其不假道伐而败之囚其三帅还归作秦誓传晋舍三帅还归秦穆公悔过作誓音义【秦穆公伐郑事见鲁僖公三十三年三帅色类反下注同谓孟明视西乞术白乙丙崤户交反塞悉代反假工下反】疏【正义曰秦穆公使孟明视西乞术白乙丙三帅帅师伐郑未至郑而还晋襄公帅师败之于崤山囚其三帅后晋舎三帅得还归于秦秦穆公自悔已过誓戒羣臣史録其誓辞作秦传正义曰左传僖三十年晋文公与秦穆公围郑郑使烛之武说秦伯秦伯窃与郑人盟使杞子逢孙孙戍之乃还三十二年杞子自郑使告于秦曰郑人使我掌其北门之管若潜师以来国可得也穆公访诸蹇叔蹇叔曰不可公辞焉召孟明西乞白乙使出师伐郑是遣三帅帅师往伐之事也序言穆公伐郑嫌似穆公亲行故辨之耳杜预云殽在农渑池县西筑城守道谓之塞言其要塞盗贼之路也崤山险阨是晋之要道关塞也从秦向郑路经晋之南境于南河之南崤关而东适郑礼征伐朝聘过人之国必遣使假道晋以秦不假道故伐之左传僖三十二年晋文公卒三十三年秦师及滑郑商人髙将市于周遇之矫郑伯之命以牛十二犒师孟明曰郑有备矣不可冀也攻之不克围之不继吾其还也灭滑而还晋先轸请伐秦师襄公在防墨缞绖夏四月败秦师于殽获百里孟明视西乞术白乙丙以归是襄公亲自帅师伐而败之囚其三帅也春秋之例君将不言帅师举其重者此言襄公帅师依实为文非彼例也又春秋经书此事云晋人及姜戎败秦师于殽实是晋侯而书晋人者杜预云晋侯讳背防用兵通以贱者告也是言晋人告鲁不言晋侯亲行而云大夫将兵大夫贱不合书名氏故称人也直言败秦师于殽不言秦之将帅之名亦讳背防用兵故告辞略也左传又称晋文公之夫人文嬴秦女也请三帅曰彼实构吾二君寡君若得而食之不厌君何辱讨焉使归就戮于秦以逞寡君之志若何公许之秦伯素服郊次向师而哭曰孤违蹇叔以辱二三子孤之罪也不替孟明孤之过也是晋舎三帅而得还秦穆公于是悔过作序言还归谓三帅还也嫌穆公身还故辨之公羊传说此事云匹马只轮无反者左传称秦伯向师而哭则师亦少有还者】
　　秦誓传贪郑取败悔而自誓
　　公曰嗟我士听无哗传誓其羣臣通称士也予誓告汝羣言之首传众言之本要古人有言曰民讫自若是多盘传言民之行已尽用顺道是多乐称古人言悔前不顺忠臣责人斯无难惟受责俾如流是惟艰哉传人之有非以义责之此无难也若已有非惟受人责即改之如水流下是惟艰哉我心之忧日月逾迈若弗云来传言我心之忧欲改过自新如日月并行过如不复云来虽欲改悔恐死及之无所益音义【乐音洛俾必尔反下同复扶又反】疏【正义曰穆公自悔伐郑乃集羣臣而告之公曰咨嗟我之朝廷之士听我告于汝无得喧哗我誓告汝众言之首诰汝以言中之最要者古人有言曰民之行己尽用顺道是多乐言顺善事则身大乐也见他有非理以义责之此无难也惟已有非理受人之责即能改之使如水之流下此事是惟难哉言己已往之前不受人言故自悔也今我心忧欲自改过自新但日月益为疾行如似不复云来恐已老死不得改过也传正义曰士者男子之大号故羣臣通称之郑云誓其羣臣下及万民独云士者举中言之讫尽也自用若顺盘乐也尽用顺道则有福有福则身乐故云是多乐也称古人言者悔前不用古人之言不顺忠臣之谋故也昔汉明帝问东平王刘苍云在家何者为乐对曰为善最乐是其用顺道则多乐逾益迈行也员即云也言日月益为疾行并皆过去如似不复云来畏其去而不复来夜而不复明言已年老前途稍近虽欲改悔恐死及之不得修改身无所益也王肃云年已衰老恐命将终日月遂往若不云来将不复见日月虽欲改过无所及益自恨改过迟晚深自咎责之辞】惟古之谋人则曰未就予忌传惟为我执古义之谋人谓忠贤蹇叔等也财曰未成我所欲反忌之耳惟今之谋人姑将以爲亲传惟指今事为我所谋之人我且将以为亲而用之悔前违古从今以取破败音义【为于伪反下为我谋同】疏【正义曰此穆公自说已之前过我欲伐郑之时羣臣共为谋计惟为我执古义之谋人我则曰未成我之所欲反猜忌之惟指今事为我所谋之人我且将以为亲已而用之悔前违古从今自取破败也其古之谋人当谓忠贤之臣若蹇叔之等今之谋人劝穆公使伐郑者盖谓杞子之类国内亦当有此人】虽则云然尚猷询兹黄髪则罔所愆传言前虽则有云然之过今我庻防以道谋此黄发贤老则行事无所过矣番番良士旅力既愆我尚有之传勇武番番之良士虽众力已过老我今庻防欲有此人而用之仡仡勇夫射御不违我尚不欲传仡仡壮勇之夫虽射御不违我庻防不欲用自悔之至音义【番音波仡许讫反又鱼乞反马本作讫讫无所省録之貌徐云强状射神夜反】疏【正义曰言我前事虽则有云然之过我今庻防以道谋此黄髪贤者受用其言则行事无所过也番番然勇武之善士虽众力既过老而谋计深长我庶防欲有此人而用之仡仡然壮勇之夫虽射御不有违失而智虑浅近我庶防不欲用之自悔往前用勇壮之计失也】惟截截善谝言俾君子易辞我皇多有之昧昧我思之传惟察察便巧善为辩佞之言使君子回心易辞我前多有之以我昧昧思之不明故也如有一介臣断断猗无他伎其心休休焉其如有容传如有束脩一介臣断断猗然专一之臣虽无他伎艺其心休休焉乐善其如是则能有所容言将任之音义【截才节反马云辞语截削省要也谝音辨徐敷连反又甫浅反马本作偏云少也辞约损明大辨佞之人易羊石反昧音妹介音界马本作介云一介耿介一心端慤者字又作个音工佐反断丁乱反又音短猗于绮反又于宜反伎其绮反本亦作技他本亦作它吐何反乐音洛】疏【正义曰惟察察然便巧善为辩佞之言能使君子廻心易辞我前大多有之昧昧然我思之不明故也如有一心耿介之臣断断守善猗然独无他伎艺而其心乐善休休焉其如是则能有所含容如此者我将任用之悔前用巧佞之人今将任寛容善士也传正义曰截截犹察察明辩便巧之善谝犹辩也由其便巧善为辩佞之言使君子聴之廻心易辞皇训大也我前大多有之谓杞子之等及在国从已之人以我昧昧而闇思之不明故有此軰在我侧也孔注论语以束脩为束带脩饰此亦当然一介谓一心耿介断断守善之貌休休好善之意如有束带脩饰一心耿介断断然守善猗然专一之臣虽复无他伎艺休休焉好乐善道其心行如是则能有所含容言得此人将任用之猗者足句之辞不为义也礼记大学引此作断断兮猗是兮之类诗云河水清且涟猗是也王肃云一介耿介一心端慤断断守善之貌无他技能徒守善而已休休好善之貌其如是人能有所容忍小过寛则得众穆公疾技巧多端故思断断无他技者】人之有技若已有之人之彦圣其心好之不啻如自其口出是能容之传人之有技若已有之乐善之至也人之美圣其心好之不啻如自其口出心好之至也是人必能容之以保我子孙黎民亦职有利哉传用此好技圣之人安我子孙众人亦主有利哉言能兴国音义【好呼报反啻始豉反】疏【正义曰此说大贤之行也大贤之人见人之有技如似已自有之见人之冇美善通圣者其心爱好之不啻如自其口出爱彼美圣口必称而荐达之其心爱之又甚于口言其爱之至也是人于民必能含容之用此爱好技圣之人安我子孙众民则我子孙众民亦主有利益哉言其能兴邦也】人之有技冒疾以恶之人之彦圣而违之俾不达传见人之有技艺蔽冒疾害以恶之人之美圣而违背壅塞之使不得上通是不能容以不能保我子孙黎民亦曰殆哉传冒疾之人是不能容人用之不能安我子孙众人亦曰危殆哉音义【冒莫报反注同恶乌路反背音佩壅于勇反塞先得反殆唐在反】疏【正义曰此说大佞之行也大佞之人见人之有技蔽冒疾害以恶之见人之有美善通圣者而违背壅塞之使不达于在上是人之不能含容人也用此疾恶技圣之人不能安我子孙众民则我子孙众民亦曰危殆哉言其必乱邦也传正义曰传以冒为覆冒之冒谓蔽障掩葢之也疾谓疾恶之谓憎疾患害之也见人之美善通圣而违背之不从其言壅塞之使不得上通皆是佞人害贤之行也】邦之杌陧曰由一人传杌陧不安言危也一人所任用国之倾危曰由所任不用贤邦之荣懐亦尚一人之庆传国之光荣为民所归亦庶防其所任用贤之善也穆公陈戒背贤则危用贤则荣自誓改前过之意音义【杌五骨反陧五结反徐语折反】疏【正义曰既言贤佞行异又言用之安否邦之杌陧危而不安曰由所任一人之不贤也邦之光荣为民所归亦庻防所任一人之冇庆也言国家用贤则荣背贤则危穆公自誓将改前过用贤人者也】









　　尚书注疏卷十九
　　尚书注疏卷十九考证
　　文侯之命序疏○监本误刻于标目之下今移正文侯之命○胡安国曰诗降于黍离书止于文侯之命于是春秋作矣
　　王若曰父义和传义和字也疏左传以文侯名仇【○臣召南】按文侯唐叔之九世孙穆侯之子也左传曰穆侯之夫人姜氏以条之役生太子命之曰仇卽文侯也又按史记十二诸侯年表文侯十年周幽王爲犬戎所杀十一年平王东迁洛邑然则此篇其作于平王元年乎
　　费誓序传诸侯之事而连帝王○【臣召南】按传言孔子序书以鲁有治戎征讨之备秦有悔过自誓之戒足爲世法故録以备王事犹诗録商鲁之颂其义正大光明故吕祖谦深取其说而讥后儒议论皆以私意窥圣人也
　　费誓传费鲁东郊之地名【○臣召南】按费去鲁尚逺不得卽言东郊当是鲁公帅诸侯之师至费地将战而誓军士非战于鲁国近郊也孔传因书序有东郊不开之文遂误以费地爲东郊耳苏轼谓费在东海郡非鲁东郊乃当时治兵于费所见甚卓甘誓牧誓费誓皆以所战之地爲誓名也
　　徂兹○苏轼谓犹言往者王耘曰当从孔传解作往征
　　鲁人三郊三遂○苏轼曰言鲁人以别之知当时有诸侯之师也桢榦刍茭皆重物故独使鲁人供之
　　秦誓序还归作秦誓○蔡沈曰以经文考之缪公之悔盖悔用杞子之谋不听蹇叔之言也序亦不明此意金履祥曰秦晋交兵之故具见左传而不言作誓之事书序误云败崤还归之作惟史记载誓辞于取王官及郊封崤尸之后穆公亦自是不复东征矣【臣召南】按谓誓作于崤败时自书序后诸儒并守其说然以春秋证之穆公虽素服郊次向师而哭自此兵连祸结曽无改悔之心则史记谓此誓作于取王官之后可信也金履祥说虽新实确可以补孔疏所不及疏襄公在防墨缞绖○绖监本讹经今改正
　　番番良士○王十朋曰番番与申伯番番同
　　旅力旣愆传众力○陈师凯曰张氏谓众力如目力耳力手足之力旣愆已皆不及人也
　　仡仡勇夫○蔡沈曰良士谓蹇叔勇夫谓三帅谝言谓杞子也
  </div>
  <div class="pagination">
   <a href="尚书注疏_page13.html">
    上一页
   </a>
   <span>
    ...
   </span>
   <a href="尚书注疏_page9.html">
    9
   </a>
   <a href="尚书注疏_page10.html">
    10
   </a>
   <a href="尚书注疏_page11.html">
    11
   </a>
   <a href="尚书注疏_page12.html">
    12
   </a>
   <a href="尚书注疏_page13.html">
    13
   </a>
   <span class="current-page">
    14
   </span>
   <a href="尚书注疏_page15.html">
    15
   </a>
   <a href="尚书注疏_page15.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
