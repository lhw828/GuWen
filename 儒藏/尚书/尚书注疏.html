<!DOCTYPE html>
<html>
<head>
    <meta charset="UTF-8">
    <title>尚书注疏 - 第 1 页/共 15 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>尚书注疏 - 第 1 页/共 15 页</h1>
    <div class="content">　　御制读尚书有防櫽括为言
　　心传允在辨危微敷政平章慎万防念彼有为兼有守所其无逸乃无违钦承祖训惟时乂顾畏民碞敢作威千古帝王师法具敛时锡极防而归












　　御制书无逸篇因题其后
　　访落殷忧慎始图昌言一帙拟三谟为元后则时天若知小人依所逸无享国明标四迪哲端深致七呜呼讵惟尚父丹书继信是千秋帝范模












　　御制读召诰
　　诗三百一言以蔽之曰思无邪予读召诰之篇求其一言以蔽之者莫若曰其奈何弗敬盖召公因成王始政拳拳致告蔡传所谓究其归以諴民为祈天之本而又以敬徳为諴民之本一篇之中三致意焉则所谓奈何弗敬者非挈一篇之领要乎夫奈何者一唱三叹之意言有尽而义无穷奈何者更有不忍人之心以不忍人之心行不忍人之政则敬之施于外者也敬胜怠者吉义胜欲者从然必敬胜而后能义胜则又敬之存乎内者也内外交养诚实无妄祈天永命其弗基于此乎兹因谒明陵而思及受命保命之要必当以奈何弗敬为棘且君者
　　天之子也
　　天者君之父也父之于子无不亟其爱子之于父当无不亟其敬然及其失父之爱一再失其敬者犹示以警以训诲之至于训诲而弗改则父亦弗爱之而已矣呜呼可不惧乎可不敬乎厯代遥矣不可屈指数明之事则近可徴也如永乐之簒位大行诛戮应其亡也而天弗亡之正统之北狩应其亡也而天亦弗亡之正徳之失徳应其亡也而天尚弗亡之此非慈父之逭其罪而仍有所顾惜乎必至万厯怠政天启童騃崇祯有猜忌之失无恢复之能而后亡之读史而有受命保命之责者可不知惧知敬乎人莫不饮食鲜能知味也人莫不读召诰鲜能知要也兹举其一言以蔽之者于谒明陵之日后之者亦可以絜矩知吾意矣







　　钦定四库全书　　　　　经部二
　　尚书注疏　　　　　　　书
　　目录
　　尚书正义序　　　　尚书序
　　尚书原目　　　　　尚书注解传述人
　　卷一
　　虞书【尧典】
　　卷二
　　虞书【舜典】
　　卷三
　　虞书【大禹谟臯陶谟】
　　卷四
　　虞书【益稷】
　　卷五
　　夏书【禹贡】
　　卷六
　　夏书【廿誓　五子之歌征】
　　卷七
　　商书【汤誓　仲虺之诰　汤诰　伊训太甲上　太甲中　太甲下　咸有一徳】
　　卷八
　　商书【盘庚上　盘庚中盘庚下】
　　卷九
　　商书【説命上　説命中　説命下髙宗肜日　西伯戡黎　微子】
　　卷十
　　周书【泰誓上　泰誓中　泰誓下牧誓　武成】
　　卷十一
　　周书【洪范】
　　卷十二
　　周书【旅　金縢大诰　微子之命】
　　卷十三
　　周书【康诰　酒诰梓材】
　　卷十四
　　周书【召诰洛诰】
　　卷十五
　　周书【多士　无逸君奭】
　　卷十六
　　周书【蔡仲之命　多方立政】
　　卷十七
　　周书【周官　君陈顾命】
　　卷十八
　　周书【康王之诰　毕命　君牙冏命　吕刑】
　　卷十九
　　周书【文侯之命　费誓泰誓】
　　【臣】等谨案尚书注疏十九卷汉孔安国传唐孔頴达疏汉初惟传伏生今文尚书二十八篇后安国得壁中书较多于伏生所传又其字体与汉异是为古文永嘉之乱古文中絶晋梅乃上古文尚书四十五篇并安国所作传识者疑之頴达作正义专主安国翻疑康成等所见古文为伪书何也晁公武谓其因梁费甝疏广之盖六朝诸家尚书义疏世多不传惟是书犹存其崖畧云乾隆四十二年八月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】陆　费　墀









　　尚书正义序　　　　　　　　唐孔颖达撰
　　夫书者人君辞诰之典右史记言之防古之王者事总万防发号出令义非一揆或设教以驭下或展礼以事上或宣威以肃震曜或敷和而散风雨得之则百度惟贞失之则千里斯谬枢机之发荣辱之主丝纶之动不可不慎所以辞不茍出君举必书欲其昭法诫慎言行也其泉源所渐基于出震之君黼藻斯彰郁乎如云之后勲华揖让而典谟起汤武革命而誓诰兴先君宣父生于周末有至徳而无至位修圣道以显圣人芟烦乱而翦浮辞举宏纲而撮机要上断唐虞下终秦鲁时经五代书总百篇采翡翠之羽毛防犀象之牙角罄荆山之石所得者连城穷汉水之滨所求者照乗巍巍荡荡无得而称郁郁纷纷于斯为盛斯乃前言往行足以埀法将来者也暨乎七雄已战五精未聚儒雅与深穽同埋经典共积薪俱燎汉氏大济区宇广求遗逸采古文于金石得今书于齐鲁其文则欧阳夏侯二家之所説蔡邕碑石刻之古文则两汉亦所不行安国注之实遭巫蛊遂寝而不用歴及魏晋方始稍兴故马郑诸儒莫覩其学所注经传时或异同晋世皇甫谧独得其书载于帝纪其后传授乃可详焉但古文经虽然早出晚始得行其辞富而备其义宏而雅故复而不厌乆而愈亮江左学者咸悉祖焉近至隋初始流河朔其为正义者蔡大宝巢猗费甝顾彪刘焯刘等其诸公防趣多或因循怗释注文义皆浅略惟刘焯刘最为详雅然焯乃织综经文穿凿孔穴诡其新见异彼前儒非险而更为险无义而更生义窃以古人言诰惟在达情虽复时或取象不必辞皆有意若其言必托数经悉对文斯乃鼔怒浪于平流震惊飊于静树使教者烦而多惑学者劳而少功过犹不及良为此也嫌焯之烦杂就而删焉虽复微稍省要又好改张前义义更太略辞又过华虽为文笔之善乃非开奨之路义既无义文又非文欲使后生若为领袖此乃之所失未为得也今奉明勑考定是非谨罄庸愚竭所闻见览古人之传记质近代之异同存其是而去其非削其烦而増其简此亦非敢臆説必据旧闻谨与朝散大夫行太学博士臣王徳韶前四门助教臣李子云等谨共铨叙至十六年又奉勑与前脩疏人及通直郎行四门博士骁尉臣朱长才给事郎守四门博士上都尉臣苏徳融登仕郎守太学助教云尉臣随徳素儒林郎守四门助教云尉臣王士雄等对勑使赵智覆更详审为之正义凡二十卷庶对扬于圣范冀有益于童稚略陈其事叙之云尔




</div>
    <div class="pagination">
<span class="current-page">1</span><a href="尚书注疏_page2.html">2</a><a href="尚书注疏_page3.html">3</a><a href="尚书注疏_page4.html">4</a><a href="尚书注疏_page5.html">5</a><a href="尚书注疏_page6.html">6</a><span>...</span><a href="尚书注疏_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
