<!DOCTYPE html>
<html>
<head>
    <meta charset="UTF-8">
    <title>尚书要义 - 第 9 页/共 17 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>尚书要义 - 第 9 页/共 17 页</h1>
    <div class="content">　　释宫文云阇谓之台有木者谓之榭李廵曰台积土为之所以观望也台上有屋谓之榭又云无室曰榭四方而髙曰台孙炎曰榭但有堂也郭璞曰榭即今之堂堭也然则榭是台上之屋欤前无室今之防是也
　　【十二】君与民为师非别置师
　　治民之谓君教民之谓师君既治之师又教之故言作之君作之师师谓君与民为师非为别置师也
　　【十三】受命文考告庙宜于冡土祭社
　　释天引诗云乃立冡土戎丑攸行即云起大事动大众必先有事乎社而后出谓之宜孙炎曰宜求见福祐也是祭社曰宜冡训大也社是土神故冡土社也毛诗云冡土大社也受命文考是告庙以行故为告文王庙也王制云天子将出类乎上帝宜乎社造乎祢
　　【十四】六日行四百余里故次河朔非三日止
　　序云一月戊午师渡孟津则师以戊午日渡也此戊午日次于河朔则是师渡之日次止也上篇是渡河而誓未及止舍而先誓之此次于河朔者是既誓而止于河之北也庄三年左传例云凡师一宿为舍再宿为信过信为次此次直取止舍之义非春秋三日之例也何则商郊去河四百余里戊午渡河甲子杀纣相去才六日耳是今日次讫又誓明日誓讫即行不容三日止于河旁也
　　【十五】吉人竭日以为善
　　我闻吉人为善惟日不足凶人为不善亦惟日不足言吉人竭日以为善凶人亦竭日以行恶
　　【十六】受罪浮于桀
　　惟受罪浮于桀浮过正义曰案夏本纪及帝王世纪云诸侯叛桀闗龙逢引皇图而諌桀杀之伊尹諌桀桀曰天之有日如吾之有民日亡吾乃亡矣是桀亦贼虐諌辅谓已有天命而云过于桀者殷本纪云纣剖比干观其心桀杀龙逢无剖心之事又桀惟比之于日纣乃责命于天又纣有炮烙之刑又有刳胎斮胫之事而桀皆无之
　　【十七】此言梦卜协史记从六韬言不吉者非
　　梦者事之祥人之精爽先见者也吉凶或有其验圣王采而用之我卜伐纣得吉梦又战胜礼记称卜筮不相袭袭者重合之义训戎为兵梦卜俱合于美是以兵诛纣必克之占也圣人逆知来物不假梦卜言此以强军人之意耳史记周本纪云武王伐纣卜兆不吉羣公皆惧惟太公强之太公六韬云卜战兆焦筮又不吉太公曰枯骨朽蓍不逾人矣彼言不吉者六韬之书后人所作史记又采用六韬好事者妄矜太公非实事也
　　【十八】夷人谓平人服杜谓夷狄非
　　受有亿兆夷人离心离徳平人凡人也虽多而执心用徳不同正义曰昭二十二年左传此文服防杜预以夷人为夷狄之人即如彼言惟云亿兆夷人则受率其旅若林即曽无华夏人矣故训夷为平
　　【十九】夫子谓将士勉以畏敌
　　正义曰朂勉释诂文呼将士而誓之知夫子是将士也老子云祸莫大于轻敌故令将士无敢有无畏之心令其必以前敌为可畏也论语称子路曰子行三军则谁与孔子曰必也临事而惧令军士等不欲意轻前人宁执非敌之志恐彼强多非我能敌
　　【二十】一车七十二人孔以百夫长所载释之
　　武王戎车三百辆兵车百夫长所载车称辆一车步卒七十二人凡二万一千人举全数虎贲三百人勇士称也若虎贲兽言其猛也皆百夫长与受战于牧野作牧誓牧誓至牧地而誓众正义曰孔以虎贲三百人与戎车数同王于誓时所呼有百夫长因谓虎贲即是百夫之长一人而乘一车故云兵车百夫长所载也数车之法一车谓之一两诗云百两迓之是车称两也风俗通説车有两轮故称为两犹屦有两只亦称为两诗云葛屦五两即其也一车步卒七十二人司马法文也车有七十二人三百乘凡二万一千人计车有七十二人三百乘当有二万一千六百人孔畧六百而不言故云举全数顾氏亦同此解孔既用司马法一车七十二人又云兵车百夫长所载又下以百夫长为卒帅是实领百人非惟七十二人依周礼大司马法天子六军出自六乡凡起徒役无过家一人故一乡出一军乡为正遂为副若乡遂不足则徴兵于邦国则司马法六十四井为甸计有五百七十六夫共出长毂一乘甲士三人步卒七十二人至于临敌对战布阵之时则依六乡军法五人为伍五伍为两四两为卒五卒为旅五旅为师五师为军故左云先偏后伍又云广有一卒卒偏之两非直人数如此车数亦然故周礼云乃防车之卒伍郑云车亦有卒伍左战于繻葛杜注云车二十五乘为偏是车亦为卒伍之数也则一车七十二人者自计元科兵之数科兵既至临时配割其车虽在其人分散前配车之人临战不得还属本车当更以虎贲甲士配车而战孔举七十二人元科兵数者欲总明三百两人之大数云兵车百夫长所载者欲见临敌实一车有百人既虎贲与车数相当又经称百夫长故孔为此説
　　【二一】此篇甲子犹洛诰戊辰皆无月
　　上篇戊午次于河朔洛诰戊辰王在新邑与此甲子皆言有日无月史意不为编次故不具也是克纣之月甲子之日是周之二月四日以厯推而知之也
　　【二二】牧野近郊三十里夜陈朝誓
　　王朝至于商郊牧野乃誓纣近郊三十里地名牧癸亥夜陈甲子朝誓将与纣战正义曰言在纣近郊三十里或当有所据也皇甫谧云在朝歌南七十里不知出何书也言至于商郊牧野知牧是郊上之地战在平野故言野耳诗云于牧之野礼记大云牧之野武王之大事继牧言野明是牧地而郑云郊外曰野将战于郊故至牧野而誓案经至于商郊牧野乃誓岂王行已至于郊乃复倒退适野誓讫而更进兵乎何不然之甚也武成云癸亥夜陈未毕而雨是癸亥夜已布陈故甲子朝而誓众
　　【二三】孔云三卿指誓战者时有六师应有六卿
　　王曰嗟我友邦冡君同志为友言志同灭纣御事司徒司马司空治事三卿司徒主民司马主兵司空主土指誓战者正义曰孔以于时已称王而有六师亦应已置六卿今呼治事惟三卿指誓战者故不及太宰太宗司寇也其时六卿具否不可得知
　　【二四】亚旅众大夫师氏亦大夫
　　此及左皆卿下言亚旅知是大夫其位次卿而数众故以亚次名之谓诸是四命之大夫在军有执事者也师氏亦大夫其官掌以兵守门所掌尤重故别言之周礼师氏中大夫使其属帅四夷之各以其兵服守王之门外朝在野外则守内列郑云内列蕃营之在内者也守之如守王宫
　　【二五】庸蜀等八国西南夷属文王者
　　及庸属羌髳微卢彭濮人八国皆蛮夷戎狄属文王者国名羌在西属叟髳微在巴蜀卢彭在西北庸濮在江汉之南正义曰八国并非华夏故大判言之皆蛮夷戎狄属文王者国名也此八国皆西南夷也文王国在于西故西南蛮先属焉大刘以蜀是蜀郡显然可知故孔不説又退庸就濮解之故以次先解羌云羌在西蜀者汉世西南之夷蜀名为大故据蜀而説左思蜀都赋云三蜀之豪时来时往是蜀都分为三羌在其西故云西蜀者蜀夷之别名故后汉书兴平元年马腾刘范谋诛李傕益州牧刘焉遣兵五千人助之是蜀夷有名者也髳微在巴蜀者巴在蜀之东偏汉之巴郡所治江州县也卢彭在西北者在东蜀之西北也文十六年左传称庸与百濮伐楚楚遂灭庸是庸濮在江汉之南
　　【二六】戈防长短异形制同干即楯
　　称尔戈比尔干立尔矛予其誓称举也戈防干楯也正义曰方言防楚谓之干吴之间谓之戈是戈即防也考工记云戈柲六尺有六寸车防常郑云八尺曰寻倍寻曰常然则戈防长短异名而云戈者即防戈防长短虽异其形制则同此云举戈宜举其长故以戈为防也方言又云楯自闗而东或谓之楯或谓之干闗西谓之楯是干楯为一也
　　【二七】牝鸡无晨若贤如文母则非此喻
　　牝鸡之晨惟家之索索尽也喻妇人知外事雌代雄鸣则家尽妇夺夫政则国亡正义曰妇人不当政是别内外之分若使贤如文母可以兴助国家则非牝鸡之喻矣
　　【二八】弃王父弟及母弟举尊亲以见卑防
　　昬弃厥遗王父母弟不廸王父祖之昆弟母弟同母弟言弃其骨肉不接之以道正义曰释亲云父之考为王父则王父是祖也纣无亲祖可弃故为祖之昆弟弃其祖之昆弟则父之昆弟亦弃之矣春秋之例母弟称弟凡春秋称弟皆是母弟也母弟谓同母之弟同母尚弃别生者必弃矣举尊亲以见卑踈也
　　【二九】往伐谓诛纣归兽归马牛
　　武王伐殷往伐归兽往诛纣克定偃武修文归马牛于华山桃林之牧地识其政事记识殷家政教善事以为法作武成武功成文事修
　　【三十】武成篇大聚百官惟诵祷辞必有脱错
　　自予小子至名山大川言已承父祖之意告神陈纣之罪也自曰惟有道至无作神羞王自陈告神之辞也既戊午已下又是史叙往伐杀纣入殷都布政之事无作神羞以下惟告神其辞不结文义不成非述作之体案左荀偃祷河云无作神羞其官臣偃无敢复济惟尔有神裁之蒯聩祷祖云无作三祖羞大命不敢请佩玉不敢爱彼二者于神羞之下皆更申己意此经无作神羞下更无语直是与神之言犹尚未讫且君百工初受周命王当有以戒之如汤诰之宜应説其除害与民更始创以为恶之祸劝以行道之福不得大聚百官惟诵祷辞而已欲征则殷勤誓众既克则空话祷神圣人有作理必不尔窃谓神羞之下更合有言简编断絶经失其本所以辞不次耳或初蔵之日已失其本或壊壁得之始有脱漏故孔称五十八篇以外错乱磨灭不可复知明是见在诸篇亦容脱错但孔此篇首尾具足既取其文为之作耻云有所失落不复言其事耳
　　【三一】正月往伐四月告成史歴叙月日
　　正义曰此歴叙伐纣往反祀庙告天时日説武功成之事也一月壬辰旁死魄谓伐纣之年周正月辛夘朔其二日是壬辰也翌日癸巳王朝步自周于征伐商谓正月三日镐京始东行也其月二十八日戊午渡河泰誓序云一月戊午师渡孟津泰誓中篇云惟戊午王次于河朔是也二月辛酉朔甲子杀纣誓云时甲子昧爽乃誓是也其年闰二月庚寅朔三月庚申朔四月己丑朔厥四月哉生明王来自商至于丰谓四月三日月始生明其日当是辛夘也丁未祀于周庙四月十九日也越三日庚戌柴望二十二日也正月始往伐四月告成功史叙其事见其功成之次也汉书律厯志引武成篇云惟一月壬辰旁死魄若翌日癸巳武王乃朝步自周于征伐纣越若来二月既死魄越五日甲子咸刘商王纣惟四月既旁生魄越六日庚戌武王燎于周庙翼日辛亥祀于天位越五日乙夘乃以庶国祀于周庙与此经不同彼是焚书之后有人伪为之汉世谓之逸书其后又亡其篇郑云武成逸书建武之际亡谓彼伪武成也
　　【三二】旁死魄哉生魄谓月二与十六
　　将言武成逺本其始此本説始伐纣时一月周之正月是建子之月殷十二月也此月辛夘朔朔是死魄故月二日近死魄魄者形也谓月之轮郭无光之处名魄也朔后明生而魄死望后明死而魄生律厯志云死魄朔也生魄望也顾命云惟四月哉生魄云始生魄月十六日也月十六日为始生魄是一日为始死魄二日近死魄也顾氏解死魄与小刘同大刘以三日为始死魄二日为旁死魄旁死魄无事而记之者与下日为端犹今之将言日必先言朔也
　　【三三】周去孟津千里行二十五日
　　周去孟津千里以正月三日行自周二十八日渡孟津凡二十五日每日四十许里时之宜也诗云于三十里毛云师行三十里葢言其大法耳
　　【三四】哉生明旁死魄俱是月初
　　其四月此伐商之四月也哉始释诂文顾命以哉生魄为十六日则哉生明为月初矣以三日月光见故言始生明月三日也此经无日未必非二日也生明死魄俱是月初上云死魄此云生明魄死明生互言耳
　　【三五】祀周庙稷以下文以上
　　此以成功设祭明其徧告羣祖知告后稷以下后稷则始祖以下容毁庙也天子七庙故云文考文王以上七世之祖见是周庙皆祭之故经总云周庙也
　　【三六】望在十六日者四分居三故生魄通言十五后
　　既生魄庶邦君暨百工受命于周魄生明死十五日之后诸侯与百官受政命于周明一统正义曰四月以望亏望是月半望在十六日为多通率在十六日者四分居三其一在十五日耳此言既生魄故言魄生明死十五日之后也丁未祀于周庙已是此月十九日矣此受命于周继生魄之言则受命在祀庙之前故祀庙之时诸侯已奔走执事岂得未受周命已助周祭明其受命在祀庙前矣史官探其时日先言告武成既讫然后却説受命故文在下耳诸侯与百官旧有未属周者今皆受政命于周于此时始天下一统也顾氏以既生魄谓庚戌以后虽十六日始生魄从十六日至晦皆为生魄但不知庚戌之后几日耳
　　【三七】稷不窋皆称先王契亦云王
　　惟先王建邦啓土谓后稷也尊祖故称先王正义曰此先王文在公刘之前知谓后稷也后稷非王尊其祖故称先王周语云昔我先王后稷又曰我先王不窋韦昭云王之先祖故称王商颂亦以契为王
　　【三八】先公惟三人称公公刘又称名
　　周本纪云后稷卒子不窋立卒子鞠陶立卒子公刘立是公刘为后稷曽孙也本纪云公刘之后有公非公祖之知公是爵殷时未讳故称刘名先公多矣独三人称公当时之意耳
　　【三九】文王改元自于其国且容中年得改
　　正义曰文王断虞芮之讼诸侯归之改称元年至九年而卒故云大业未就也文王既未称王而得輙改元年者诸侯自于其国各称元年是己之所称容或中年得改矣汲冡竹书魏惠王有后元年汉初文帝二元景帝三元此必有因于古也伏生司马迁韩婴之徒不见此书以为文王受命七年而崩故郑等皆依用之
　　【四十】后土是社所过山川谓河华
　　礼天子出征必帝宜社此告皇天后土即泰誓上篇于上帝宜于土故云后土社也昭二十九年左传称句龙为后土后土为社是也僖十五年左传云戴皇天而履后土彼晋大夫要秦伯故以地神后土而言之与此异也自周适商路过河华故知所过名山华岳大川河也
　　【四一】曽孙诸侯自称之辞
　　曰惟有道曽孙周王将有大正于商告天社山川之辞大正以兵征之也正义曰言已有道所以告神求助不得饰以谦辞也称曽孙者曲礼説诸侯自称之辞云临祭祀内事曰孝子某侯某外事曰曽孙某侯某哀二年左传蒯聩祷祖亦自称曽孙皆是言已承借上祖奠享之意
　　【四二】逋逃主萃渊薮据意主字下读与杜异
　　为天下逋逃主萃渊薮逋亡也天下罪人逃亡者而纣为魁主窟聚渊府薮泽言大奸正义曰据意主字下读为便昭七年左传引此文杜预云萃集也天下逋逃悉以纣为渊薮集而归之与孔异也
　　【四三】逾孟津陈商郊五日行四百里
　　既戊午师逾孟津癸亥陈于商郊俟天休命自河至朝歌出四百里五日而至赴敌宜速待天休命谓夜雨止毕陈
　　【四四】既戊午以下史辞当承于征伐商之文
　　既戊午至我师正义曰自此以下皆史辞也其上阙絶失其本经故文无次第必是王言既终史乃更叙战事于文次当承自周于征伐商之下此句次之故云既戊午也史官叙事得言罔有敌于我师称我者犹如自汉至今文章之士虽民论国事莫不称我
　　【四五】据世纪则武王本期甲子故速行
　　正义曰出四百里验地为然戊午明日犹誓于河朔癸亥已陈于商郊凡经五日日行八十里所以疾者赴敌宜速也帝王世纪云王军至鲔水纣使胶鬲周师见王问曰西伯将焉之王曰将攻薛也胶鬲曰愿西伯无我欺王曰不子欺也将之殷胶鬲曰何日至王曰以甲子日以是报矣胶鬲去而报命于纣而雨甚军卒皆諌王曰卒病请休之王曰吾已令胶鬲以甲子报其主矣吾雨而行所以救胶鬲之死也遂行甲子至于商郊然则本期甲子故速行也
　　【四六】史记纣军七十万及此血流漂杵皆虚言
　　诗亦云其防如林言盛多也本纪云纣兵七十万人以距武王纣兵虽则众多不得有七十万人是史官美其能破强敌虚言之耳自攻于后以北走自攻其后必杀人不多血流漂舂杵甚之言也孟子云信书不如无书吾于武成取二三防而已仁者无敌于天下以至仁伐不仁如何其血流漂杵是言不实也
　　【四七】史记作鹿台之钱周时已名泉为钱
　　新序云鹿台其大三里其髙千尺则容物多矣此言鹿台之财则非一物也史记作钱后世追论以钱为主耳周礼有泉府之官周语称景王铸大钱是周时已名泉为钱也
　　【四八】孔以大赉为施舍已责救乏赒无
　　施舍己责救乏赒无所谓周有大赉正义曰成十八年晋悼公初立施舍已责成二年楚将起师已责救乏定五年归粟于蔡以赒急矜无资也杜预以为施恩惠舍劳役也已责止逋责也皆是恤民之事故引之
　　【四九】爵五等地三等武王从殷法
　　列爵惟五即所识政事而法之爵五等公侯伯子男分土惟三列地封国公侯方百里伯七十里子男五十里为三品正义曰爵五等地三品武王于此既从殷法未知周公制礼亦然与否孟子云北宫锜问于孟子曰周之班爵禄如何孟子曰其详不可得闻矣尝闻其略天子之制地方千里公侯方百里伯七十里子男五十里汉书地理志亦云周爵五等其土三等也公侯百里伯七十里子男五十里汉世儒者多以为然包咸注论语云千乘之国百里之国也谓大国惟百里耳周礼大司徒云诸公之地封疆方五百里侯四百里伯三百里子二百里男一百里葢是周室既衰诸侯相并自以国土寛大皆违礼文乃除去本经妄为説耳郑之徒以为武王时大国百里周公制礼大国五百里王制之注具矣






　　尚书要义卷十
　　钦定四库全书
　　尚书要义卷十一
　　宋　魏了翁　撰
　　洪范
　　【一】武王立武庚为殷后以箕子归镐
　　武王胜殷杀受立武庚不放而杀纣自焚也武庚纣子以为王者后一名禄父以箕子归作洪范归镐京箕子作之正义曰武王伐殷既胜杀受立其子武庚为后以箕子归镐京访以天道箕子为陈天地之大法叙述其事作洪范
　　【二】纣自焚死武王斩之故云杀
　　汤放桀此不放而杀之者纣自焚而死也殷本纪云纣兵败纣走入登鹿台衣其宝玊衣赴火而死武王遂斩纣头悬之太白旗是也泰誓云取彼凶残则志在于杀也死犹斩之则生亦不放据实而言之
　　【三】禄父如考父行父未是字
　　本纪又云封纣子武庚禄父以续殷祀是以为王者后也本纪武庚禄父双言之伏生尚书云武王胜殷继公子禄父是一名禄父也郑云武庚字禄父春秋之世有齐侯禄父蔡侯考父季孙行父父亦是名未必为字故言一名禄父
　　【四】武王都镐上篇至丰谓先告文庙
　　正义曰上篇云至于丰者文王之庙在丰至丰先告庙耳时王都在镐知归镐京也此经文防异于余篇非直问答而已不是史官叙述必是箕子既对武王之问退而自撰其事故特云箕子作之
　　【五】封朝鲜与问洪范之先后书史记异
　　书云武王释箕子之囚箕子不忍周之释走之朝鲜武王闻之因以朝鲜封之箕子既受周之封不得无臣礼故于十三祀来朝武王因其朝而问洪范案此序云胜殷以箕子归明既释其囚即以归之不令其走去而后来朝也又朝鲜去周路将万里闻其所在然后封之受封乃朝必歴年矣不得仍在十三祀也宋世家云既作洪范武王乃封箕子于朝鲜得其实也
　　【六】箕子称祀不忘本
　　惟十有三祀王访于箕子商曰祀箕子称祀不忘本此年四月归宗周先告武成次问天道正义曰商曰祀周曰年释天文案此周书也泰誓称年此独称祀故解之箕子称祀不忘本也此篇箕子所作箕子商人故记引此篇者皆云商书曰是箕子自作明矣序言归作洪范似归即作之嫌在武成之前故云此年四月归宗周先告武成次问天道
</div>
    <div class="pagination">
<a href="尚书要义_page8.html">上一页</a><span>...</span><a href="尚书要义_page4.html">4</a><a href="尚书要义_page5.html">5</a><a href="尚书要义_page6.html">6</a><a href="尚书要义_page7.html">7</a><a href="尚书要义_page8.html">8</a><span class="current-page">9</span><a href="尚书要义_page10.html">10</a><a href="尚书要义_page11.html">11</a><a href="尚书要义_page12.html">12</a><a href="尚书要义_page13.html">13</a><a href="尚书要义_page14.html">14</a><span>...</span><a href="尚书要义_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
