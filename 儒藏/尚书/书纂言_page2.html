<!DOCTYPE html>
<html>
 <head>
  <meta charset="utf-8"/>
  <title>
   书纂言 - 第 2 页/共 14 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   书纂言 - 第 2 页/共 14 页
  </h1>
  <div class="content">
   泰誓中第二
　　泰誓下第三
　　武成第五
　　旅第七
　　微子之命第十
　　蔡仲之命第十九
　　周官第二十二
　　君陈第二十三
　　毕命第二十六
　　君牙第二十七
　　冏命第二十八
　　右书二十五篇晋梅赜所奏上者所谓古文书也书有今文古文之异何哉鼂错所受伏生书以隷写之隷者当世通行之字也故曰今文鲁共王坏孔子宅得壁中所藏皆科斗书科斗者苍颉所制之字也故曰古文然孔壁真古文书不传后有张霸伪作舜典汨作九共九篇大禹谟益稷五子之歌征汤诰咸有一徳典寳伊训肆命原命武成旅獒冏命二十四篇目为古文书汉艺文志云尚书经二十九篇古经十六卷二十九篇者即伏生今文书二十八篇及武帝时増伪泰誓一篇也古经十六卷者即张霸伪古文书二十四篇也汉儒所治不过伏生书及伪泰誓共二十九篇尔张霸伪古文虽在而辞义芜鄙不足取重于世以售其欺及梅赜二十五篇之书出则凡传记所引书语诸家为逸书者收拾无遗旣有证验而其言率依于理比张霸伪书辽絶矣析伏氏书二十八篇为三十三杂以新出之书通为五十八篇并书序一篇凡五十九篇有孔安国传及序世遂以为真孔壁所藏也唐初诸儒从而为之疏义自是汉世大小夏侯欧阳氏所传尚书止有二十九篇者废不复行惟此孔传五十八篇行于世伏氏书既与梅赜所増混淆谁复能辩窃尝读之伏氏书虽难尽通然辞义古奥其为上古之书无疑梅赜所増二十五篇体制如出一手采集补掇虽无一字无所本而平缓卑弱殊不先汉以前之文夫千年古书最晚乃出而字画略无脱误文势略无龃龉不亦大可疑乎吴才老曰増多之书皆文从字顺非若伏生之书诘曲聱牙夫四代之书作者不一乃至一人之手而定为二体其亦难言矣朱仲晦曰书凡易读者皆古文岂有百年壁中之物不讹损一字者又曰伏生所传皆难读如何伏生偏记其所难而易者全不能记也又曰孔书至东晋方出前此诸儒皆未见可疑之甚又曰书序伏生时无之其文甚弱亦不是前汉人文字只似后汉末人又曰小序决非孔门之旧安国序亦非西汉文章又曰先汉文字重厚今大序格致极轻又曰尚书孔安国是魏晋间人作托孔安国为名耳又曰孔传幷序皆不西汉文字气象与孔丛子同是一手伪书盖其言多相表里而训诂亦多出小尔雅也夫以吴氏及朱子之所疑者如此顾澄何敢质斯疑而断断然不敢信此二十五篇之为古书则是非之心不可得而昧也故今以此二十五篇自为卷袠以别于伏氏之书而小序各冠篇首者复合为一以寘诸后孔氏序并附焉而因及其所可疑非澄之私言也闻之先儒云耳




　　钦定四库全书
　　书纂言卷一　　　　　　　元　呉澄　撰书者史之所纪録也从聿从者聿古笔字以笔画成文字载之简册曰书者谐声伏羲始画八卦黄帝时苍颉始制文字凡通文字能书者谓之史人君左右有史以书其言动尧舜以前世质事简莫可攷详孔子断自尧舜以后史所纪録定为虞夏商周四代之书初盖百篇遭秦焚灭挟书有禁汉兴禁犹未除旧学之士皆已老死文帝时诏求天下能治书者惟有济南伏生一人年九十余遣掌故错即其家传受仅得二十八篇武帝时河内女子献伪泰誓一篇得附二十八篇之列元成间东莱张霸作伪舜典等二十四篇其书不行东晋豫章内史梅赜増多伏生书二十五篇又于二十八篇内分出五篇共五十八篇上送于官遂与汉儒欧阳氏大小夏侯氏三家所治伏生之书并唐初尊信承用命儒臣为五十八篇作防因此大显而三家之书废今澄所注止以伏生二十八篇之经为正
　　虞书
　　虞舜氏因以为有天下之号虞书虞史所记也尧典
　　尧唐帝名典説文云册在兀上尊阁之也载事于简册庋而藏之书府以传永乆故曰典以其所载可为常法故又训常此篇盖舜崩之后虞史纪舜之行事然以舜徴庸摄位皆在尧时故追纪尧之行事以该初终一篇并载二帝之事不名舜典而曰尧典者统于尊也伏生书此篇止名尧典梅赜始分慎徽五典以下爲舜典陈振孙曰孟子所引二十有八载放勲乃徂落之文曰尧典则知古无舜典也
　　曰若稽古帝尧曰放勲钦明文思安安允恭克让光被四表格于上下
　　曰粤越通唐以前隷书本曰作粤曰若者发语辞犹周书越若来三月也稽考也放勲尧号放至也犹放乎四海之放勲功也言尧之功勲无所不至也羲农黄帝数圣人皆有功于生民而尧之功大孔子称尧巍巍乎其有成功故尧崩之后以放勲号之也史将叙尧事先言攷古之帝尧没而号曰放勲者其徳如下文所云也钦仁敬也明圣智也文身仪之外着思心官之中主安安自然而然无所勉强也允信也恭庄肃也克能也让谦逊也常人伪恭而不实欲让而不能尧信【疑信作性】之者是以信恭能让也光徳盛而有光辉也被及也四四方也表外格至上天下地也言盛徳光辉充满六合极其广逺也
　　克明俊徳以亲九族九族既睦平章百姓百姓昭明协和万邦黎民于变时雍
　　明明之也俊大也圣人气清质美性之全体无所汚坏故其徳之大非常人所及也以用也亲爱之也九族髙祖至孙之亲也既尽睦和也平均齐普徧之意章亦明之也平章谓均齐普徧无一不眀之也下文平秩平在仿此百姓畿内之民昭明能明其明徳也协合也和和之使不乖戾也协和合诸侯而皆和之也万邦天下诸侯之国黎黒也谓黒首之民于叹辞变变化时是雍和也尧能自明其大徳推以齐家治国平天下而家齐国治天下平也
　　乃命羲和钦若昊天厯象日月星辰敬授人时
　　羲和重黎之后司天之官也若顺也昊广大也厯以推算度气朔象以窥测躔次晷景日阳精一日绕地一匝月隂精一月与日一防星二十八宿及众经星东七宿角亢氐房心尾箕北七宿斗牛女虚危室壁西七宿奎娄胃昴毕觜参南七宿井栁星张翼轸东七宿象龙西七宿象虎皆南首而北尾北七宿象蛇南七宿象鸟皆西首而东尾辰天之壤无星处皆是而因日月所防分为十二次防于辰曰寿星卯曰大火寅曰析木丑曰星纪子曰枵亥曰娵訾戌曰降娄酉曰大梁申曰实沈未曰鹑首午曰鹑火已曰鹑尾授谓颁布于有司俾遵而行之也人时谓耕获绩之凡民事早晚所闗如下文东作南讹西成朔易之节也孔疏曰据尧身而言用臣故云乃命非时雍之后方始命之程子曰克明俊徳至时雍言治身以至平天下治之道也乃命羲和至咸熙言分职顺时事则治之法也而事之最大最先在天道时令万事无一不体于此故先详载其事圣人治天下惟此二端作典者述尧之治尽于此矣
　　分命羲仲宅嵎夷曰旸谷寅賔出日平秩东作日中星鸟以殷仲春厥民析鸟兽孶尾
　　分别也宅居也或曰度也嵎夷东裔之地禹贡属青州旸明也日出而天下明故曰旸谷寅敬賔迎也出日初出之日也于东方迎日之出而识其景出卯中则为春分也平秩一切皆秩也东谓立春以后东方木王之时作生也一一次序春时万物生之节也日昼之晷也中犹半也日与夜平分而得其半也星谓中星初昏时见于南方正午之位者也鸟南方朱鸟之星其辰鹑火其宿则星也殷中也仲春之中谓春分也厥其也析分也老壮分析而居壮者出就田庐老者留居邑宅也孶乳化也尾交接也为将乳化而交接也
　　申命羲叔宅南交平秩南讹敬致日永星火以正仲夏厥民因鸟兽希革
　　申重也南交南裔交阯之地南谓立夏以后南方火王之时讹化也一一次序夏时万物化育之节也致推极也周官冬夏致日是也于南方推极日中之景至午中而短极则为夏至也火东方苍龙之星其辰大火其宿房心也正谓阳至此极得阳之正仲夏之正谓夏至也因孔注谓老弱因就在田之丁壮以助农是也希疏也革皮肤也肤革希疏犹错言防理也
　　分命和仲宅西曰昧谷寅饯纳日平秩西成宵中星虚以殷仲秋厥民夷鸟兽毛毨
　　西西裔之地汉志天水郡有西县昧暗也日入而天下暗故曰昧谷饯送也纳日方入之日也于西方送日之入而识其景入酉中则为秋分也西谓立秋以后西方金王之时成收熟也一一次序秋时万物收熟之节也宵夜之晷也中者夜与日平分而得其半也虚北方武之星其辰枵宿则虚也仲秋之中谓秋分也夷平也老壮平分老者归邑而壮者在田也毛毨毛落更生润泽鲜好也
　　申命和叔宅朔方曰幽都平在朔易日短星昴以正仲冬厥民隩鸟兽氄毛
　　朔方北裔之地北谓之朔者取月朔之义前月之终后月之始明尽而复生谓朔北方隂尽于中阳起于中亦犹月之朔也日行至此沦于地中万象幽冥故曰幽都在存察之意朔谓立冬以后朔方水王之时易改更之也一一详察冬时嵗物改更之节也冬不言秩而言在终始之交冝详察也日短昼晷最短也□音留星在天之酉位字从丣旧音卯者非西方白虎之星其辰大梁宿则昴也隂至此极得隂之正仲冬之正谓冬至也隩隈也老壮皆居邑宅就隈隩温暖之处以避寒也氄毛细毛也毛理细宻犹错言密理也乃命緫命羲和也就羲和之内分别之羲掌春夏和掌秋冬故言分命又就羲之内和之内重分之旣命其仲复命其叔故言申命尧命四时之官明天时以授人时而其要在于度日景日晷验初昏中星以定二分二至而已盖分至定则四时之节皆不差矣苏氏曰嵎夷南交西朔方乃四极之地以日景定分至而后厯可起必验之四极非常宅也朱子曰推测日景之处寅賔是賔其出寅饯是饯其入敬致是致其中北方无日故不説东作南讹西成朔易谓节也林氏曰仲春日在卯入酉昏时鹑火见昼五十刻夜五十刻是爲春分之气仲夏日在星入辛初昏大火见昼六十刻夜四十刻是为夏至之气仲秋日在心入酉初昏虚星见昼五十刻夜五十刻是为秋分之气仲冬日在虚入申初昏昴星见昼四十刻夜六十刻是为冬至之气马氏曰星鸟以象言星火以次言虚昴以宿言互相备也朱子曰尧时冬至日在虚昏中昴月令冬至日在斗昏中壁中星古今不同者盖天有三百六十五度四分度之一而有余嵗有三百六十五日四分日之一而不足天平运而舒日内转而缩天渐差而西嵗渐差而东唐一行所谓嵗差者是也古厯简易未立差法但随时占脩改以与天合东晋虞喜始以天为天以嵗为嵗乃立差法以追其变约以五十年退一度何承天以为大过乃倍其年而又不及至隋刘焯取二家中数为七十五年盖近之而未精宻也澄案唐开元大衍厯以八十三年差一度宋纪元厯以七十八年差一度然久亦与天违今授时厯不立差法但日夜占以求合于天
　　帝曰咨汝羲暨和朞三百有六旬有六日以闰月定四时成嵗
　　咨者嗟叹而命之也曁及也朞犹周也前冬至距后冬至周匝一嵗也有又通旬十日也三百六旬有六日者一嵗三百六十五日四分日之一微弱而交次年节气也不言五日四分日之一而言六日举成数也闰月者气盈朔虚所积之余日也天周围三百六十五度四分度之一其行至健绕地左旋一日一周而又过一度日行少迟绕地左旋一日适得一周而不过比之天则为不及一度月行尤迟绕地左旋一日将近一周而不及比之天则为不及十三度十九分度之七若依四分厯法分一日为九百四十分则日之行积三百六十五日二百三十五分而与天防是为一嵗之气月之行积二十九日四百九十九分而与日防是为一月之朔一嵗十二朔通计三百五十四日三百四十八分一嵗有十二月一月有三十日积日凡三百六十者一嵗之正数也日与天一防而过三百六十之数故多五日二百三十五分谓之气盈月与日十二防而不及三百六十之数故少五日五百九十二分谓之朔虚合气盈朔虚之积一嵗得十日八百二十七分二嵗得二十一日七百一十四分三嵗得三十二日六百有一分以二十九日四百九十九分置第一闰尚余三日百有二分四嵗并上所余得十三日九百二十九分五嵗得二十四日八百一十六分六嵗得三十五日七百有三分置第二闰尚余六日二百有四分七嵗并上所余得十七日九十一分八嵗得二十七日九百一十八分九嵗得三十八日八百有五分置第三闰尚余九日三百有六分十嵗并上所余得二十日一百九十三分十一嵗得三十一日八十分置第四闰尚余一日五百二十一分十二嵗并上所余得十二日四百有八分十三嵗得二十三日二百九十五分十四嵗得三十四日一百八十二分置第五闰尚余四日六百二十三分十五嵗并上所余得十五日五百一十分十六嵗得二十六日三百九十七分十七嵗得三十七日二百八十四分置第六闰尚余七日七百二十五分十八嵗并上所余得十八日六百一十二分十九嵗得二十九日四百九十九分置第七闰无余是为一章失一闰则春之季月入夏夏之季月入秋秋之季月入冬冬之季月入春失二闰则春之仲季入夏夏之仲季入秋秋之仲季入冬冬之仲季入春失三闰则春皆入夏夏皆入秋秋皆入冬冬皆入春而四时不定四时不定则嵗首非嵗首嵗终非嵗终而嵗不成故必置闰月以定四时然后能成嵗也今案一日分为九百四十分者盖以史记所载颛顼四分厯为准汉三统厯则一日为千五百三十九分唐开元大衍厯则一日为三千四十分其气盈朔虚分各不同每改一厯又变一法讫不得其至当攷之厯代史志可见兹不备陈及宋纪元厯则一日万分至今承用虽其分愈细然其整齐难与天合西山蔡氏祖述邵子元防运世嵗月日辰之例以一辰为三十分一分为十二厘一厘为三十毫一毫为十二丝一辰计十二万九千六百丝一日计百五十五万五千二百丝每嵗气盈朔虚共十日一百三十六万丝澄尝即其法推算与古差殊乃知其説甚羙其术则疏犹欲因之再为更定以追古合天而未之能也尚将有俟于哲人
　　允厘百工庶绩咸熙
　　厘析而治之也百工百官之事如工人然一工掌一事也庶众也绩积其功之成也咸皆也熙光明广大也吕氏曰二句乃史记尧之治非尧之言澄谓此章自乃命以下记尧命官之事然特详于司天时之一官此一节上句緫言治人事之官下句则言其效也此第一章尧在位之事
　　帝曰畴咨若时登庸放齐曰子朱啓明帝曰吁嚚讼可乎
　　畴谁也畴咨谓谁可咨命者若时谓顺是犹言称此也登庸谓登进于百僚之上而用之盖百揆之职也放齐臣名嗣也朱尧嗣子名啓开也言其心识开明称是登庸之职也吁者叹其不然之辞嚚口多言不忠信也讼争辩也朱盖以其开明之才用之于不善故为嚚讼尧至公至明知其子之恶而不然放齐所举也
　　帝曰畴咨若予采驩兜曰都共工方鸠僝功帝曰吁静言庸违象恭滔天
　　采事也任事之臣为百揆之副登庸者举其纲任事者治其目也驩兜臣名共工官名盖古之世官族也方且鸠聚僝见也能成其事曰功言方且鸠聚而见其功可称今任事之职也静言庸违谓闲居无事之时则能言及至用之则违背其言也象恭貌恭而心不然也滔天盖因下文有此二字而误二字当是中心傲狠之意
　　帝曰咨四岳汤汤洪水方割荡荡怀山襄陵浩浩滔天下民其咨有能俾乂佥曰于鲧哉帝曰吁咈哉方命圮族岳曰异哉试可乃已帝曰往钦哉九载绩用弗成四岳官名一人而緫四岳诸侯之事也汤汤水盛貌洪大也孟子曰水逆行谓之洚水洚水者洪水也盖下流不泄泛滥上涌而逆行也割害也荡荡广貌怀包其四傍也襄驾出其上也大阜曰陵浩浩大貌滔漫也极言其大势若漫天也下民居处卑下之民也咨嗟怨也能者谓其才足以办此事俾使乂治也佥众共之辞鲧崇伯名先言于者叹羙其才而荐之也咈者甚不然之辞方逆也命上之令也言恣已自专违逆上命也圯败族类也言与众不和伤害同类也鲧之不可用者以此楚辞言鲧悻直方命圯族之证也岳曰四岳独言也异置也已也试尝而验之也言鲧不可用则已之哉或姑试其可见其不可乃已之也盖当时治水之才亦未有能过于鲧者故四岳之意欲尧且试之也于是遣鲧往治水而戒以钦者凡事不可不敬况治水之事任大责重乎帝朝用人三载一考其绩九载则三考矣成犹完也礼记言禹脩鲧之功则鲧之治水非无小小之功但至于三考而其功不成完耳卲子皇极经世书帝尧六十一载命鲧治水六十九载其绩弗成或疑绩用弗成盖在舜既征庸之后史言之于此以终上事也朱子曰自畴咨若时登庸以下皆为禅位设也一举而放齐举子再举而驩兜举共工三举而四岳举鲧皆不得其人故卒以天下授舜陈氏曰朱共鲧皆有过人之才尧独察其非贤盖世大奸举不能欺史备载之以表尧知人之明以示万世人主择人之法
　　帝曰咨四岳朕在位七十载汝能庸命巽朕位岳曰否德忝帝位曰明明扬侧陋师锡帝曰有鳏在下曰虞舜帝曰俞予闻如何岳曰瞽子父顽母嚚象傲克谐以孝烝烝乂不格奸帝曰我其试哉
　　朕我也古者上下得通称朕至秦定为天子之称案史记尧年十六自唐侯为天子在位七十载则年八十六矣巽逊通尧嗣子丹朱旣不肖羣臣又多不称当时百揆虚职在朝之臣四岳独尊居是官者必世族重臣才德出于羣臣之上故尧欲以天下授人而先语四岳谓汝能用我之命今巽我之位于汝也否不通忝辱也四岳谓己不徳不足以当帝位之重受之适为辱耳故辞而不受也曰者尧言也明明普照精察之意重言二字犹前言安安也扬举也侧陋偏僻之处也四岳旣辞尧使之举人自代谓在朝无其人则明明扬偏僻微贱之人也师众锡与也师锡帝曰縁四岳未对而众臣先与帝言也鳏无妻也在下在民闲未仕也虞氏舜名也俞应许也予闻者我亦尝闻是人也如何者复问其人之详也瞽无目也舜父号瞽瞍顽心无知觉也母舜后母也象舜异母弟名傲倨慢也谐和也孝善事父母而推之为友悌也烝进也如火气之烝而上也奸恶而为乱也尧问舜之为人如何四岳乃独对谓舜乃瞽者之子父旣顽母又嚚弟又傲而舜能谐和以孝使进进于治而不至于为大恶也其者将然之辞四岳旣详言舜之为人尧谓我将以事试之也试之之目见下文
　　女于时观厥刑于二女厘降二女于妫汭嫔于虞帝曰钦哉
　　女以女与人也刑仪法也二女尧二女娥皇女英也尧以二女女舜于是娥皇为妻女英为妾而观舜所以示仪法于妻妾者此史臣述尧试舜之意厘理也降下也妫水名在今河东县出厯山入河内汭两水合流之内也妫汭舜所居之地嫔妇也谓尧治装下嫁二女于妫水之内使为妇于虞氏之家也此史臣述尧嫁女之事钦哉尧戒二女之辞即礼所谓往之女家必敬必戒者周子曰治天下有则家之谓也家难而天下易家亲而天下踈也尧所以厘降二女于妫汭舜可禅乎吾兹试矣案此一节尧试舜以齐家之事
　　慎徽五典五典克从纳于百揆百揆时叙賔于四门四门穆穆纳于大麓烈风雷雨弗迷帝曰格汝舜询事考言乃言厎可绩三载汝陟帝位舜让于徳弗嗣
　　慎谨也徽以绳纠约之意五典父子君臣夫妇长幼朋友五者之常道也盖使为司徒之官从顺也左氏所谓无违教是也此试之以教万民之事也纳入居其位也百揆揆度百事之官犹周之冢宰也叙各循伦次也左氏所谓无废事是也此试之以緫百官之事也四门四方之门诸侯各以方至而使主焉故曰賔盖使兼四岳之职穆穆敬也左氏所谓无凶人是也此试之以临诸侯之事也麓山足也烈迅也迷错也记曰因名山升中于天尧使舜主祭将升大山方入于其麓而偶遭烈风雷雨众惧失常舜行独不迷错遇非常之变而不为动非固聦明诚智乎不乱者不能也易震惊百里不丧匕鬯近之此试之以摄祭主之事也格来询访乃汝厎致陟升也让辞逊也尧谓询舜行事而考所言则见汝之言致之可以有功于今三年矣汝宜升帝位舜谦逊辞避以其徳不能嗣尧也案此一节尧试舜以治国之事
　　此第二章尧禅位之事
　　正月上日受终于文祖
　　正长也正月长于诸月上日此月上旬之日盖尧在位七十有三载之正月朔日也文祖尧始祖之庙舜以此年正月朔朝于文祖之庙尧于是终帝位之事而舜受之也
　　在璿玑玉衡以齐七政
　　璿羙珠玑衡皆观天之器以璿饰玑所以象天也有机运转故曰玑以玉为管所以窥天也横设于玑故曰衡齐者测验推歩之不差也七政日月五星也其行或迟或速各有限节度如国家之政然故曰七政常星为天定体者谓之经七政与天各行者谓之纬故必察于玑衡之器以齐其行度尧之命官先命羲和舜之摄位先齐七政盖治厯明时君道所当先也玑衡之制盖如后世之浑天仪云自古言天者三家曰宣夜曰周髀曰浑天宣夜无师説不知其何如周髀之説谓天似覆盆斗极为中中髙四邉下日月旁行绕之蔡邕以为考验天象多所违失浑天之説谓天浑浑然圆如弹丸地居其中如鸟卵中黄天包地外半覆地上半在地下地上见者百八十二度半强地下不见者亦百八十二度半强其南北两端枢纽不移处为极北极出地上三十六度南极入地下三十六度其天体经星与日月五纬斜而回转北极之南五十五度当嵩髙之上正为天中又其南十二度为夏至之日道又其南二十四度为春秋分之日道又其南二十四度为冬至之日道南下去地三十一度而已夏至之日北去极六十七度春秋分之日去极九十一度冬至之日去极北一十五度此其大率也古者观天之器其法无传汉武帝时洛下闳始经营之鲜于妄人又量度之宣帝时耿夀昌以铜铸为天象刘宋时钱乐以铜铸为浑天仪厯代相因由唐至宋渐加精致为仪三重其外第一重曰六合仪平置黒单环名地平环上列壬子癸丑艮寅甲卯乙辰巽已丙午丁未坤申庚酉辛戌干亥二十四字一名隂浑一名单横规一名隂纬单环北地面四方四纬之象也又侧立黒防环名天经环横刻二极相去度直跨地平环相衔于子午半出地上半入地下子以上出地平三十六度为北极枢孔午以下入地平三十六度为南极枢孔一名外双规一名阳经双规此天脊从布之象也又斜赤单环名天纬环互刻赤道周天宿度上下与天经环相衔去南北极各九十一度少弱东西与地平环相衔当卯酉之位此天腰横绕之象也三环表里相结不动上下四方之定位于是可考故曰六合其内第二重曰三辰仪侧立黒双环亦刻去极度制如天经黒双环在内而差小但彼不可动而此衔附黄赤二环以转动尔其赤道环则为赤单环亦刻宿度制如天纬赤单环在内而差小上下与三辰双环相衔去南北极各九十一度少弱其黄道环则为黄单环亦刻宿度上下亦与三辰黒双环相衔而南出赤道环二十四度弱北入赤道环二十四度弱东西与赤道环相衔在环上所刻卯酉春秋二分之处又为白单环承其交锁定黄赤二环使不倾垫或不用下设机轮以水激之可省人运亦或不用日月星辰之运行于是可考故曰三辰又其内第三重曰四游仪亦为黒双环制如三辰仪之黒双环在内而又小以揭直距直距者铜板二从置于四游仪内上属北极下属南极而横夹望筒于其腰中内面为小孔以受望筒腰中之小轴望筒者古所谓玉衡也一名窥筒一名窥管一名横箫其筒中空两端各为方掩方掩中各开圆孔以俟仰窥腰中两面各为小轴以贯直距腰中之小孔东西旣得随环运转南北又可随处低昂故曰四游第一重六合天经双环衔附地平天纬二单环第二重三辰双环衔附黄赤道二单环第三重四游双环衔附直距与望筒六合之规大于三辰三辰之规大于四游双环双铸一様二合而为一故厚可贯管轴单环单铸故薄其六合天经双环南北二极之处有孔衔轴以穿三辰四游二双环于内轴如管虚中其外有脐两层以间隔三辰四游之位次其尺度则地平单环径八尺濶五寸厚一寸半天经双环径八尺濶五寸厚八分两环合一寸六分天纬单环径七尺八寸一分濶九分厚五分三辰双环径七尺四寸八分濶一寸八分厚七分两环合一寸四分黄赤二道单环径七尺二寸八分濶九分厚六分四游双环径六尺二寸八分濶一寸八分厚八分半两环合一寸七分直距二长各如四游环内径濶一寸六分厚八分望筒长随直距方一寸六分两端方掩方一寸七分中间圆孔径七分半地平之下檠以龙柱四各髙七尺七寸植于水槽上一名水趺或名水平其台为十字或为方井中凿水道相通行水以激机轮沈括曰旧法规环一面刻周天度一面加银丁盖以夜天晦不可目察则以手切之也古人以璿饰玑疑亦为此
　　肆于上帝禋于六宗望于山川徧于羣神
　　肆遂也类禋望皆祭名郊者祭昊天之常祀非常祭而祭告于天其礼依郊祀为之故曰精意以享曰禋宗尊也所尊祀者有六曰日曰月曰星曰四时曰寒暑曰水旱逺望而祭之曰望山川名山大川徧周徧也羣神者天神自六宗之外地自山川之外以次神示皆祭之也言受终观象之后即祭祀上下神以摄位告也
　　辑五瑞旣月乃日觐四岳羣牧班瑞于羣后
　　辑敛也瑞玉也周官典瑞公执桓圭侯执信圭伯执躬圭子执谷璧男执蒲璧执之以为符信故曰瑞旣月尽此月也觐见也四岳在朝之臣统羣牧者羣牧九州之伯统诸侯者班分也羣后众国君也程子曰辑五瑞征五等诸侯也此上皆正月事尽此月则四方诸侯有至者逺近不同至有先后故每日接见岳牧率诸侯以见见者分还所辑之瑞与之使之归国也陈氏曰自正月上日至此述摄位初事
　　嵗二月东巡守至于岱宗柴望秩于山川肆觐东后五玉三帛二生一死贽协时月正日同律度量衡脩五礼如五器卒乃复五月南巡守至于南岳如岱礼八月西巡守至于西岳如初十有一月朔巡守至于北岳如西礼归格于艺祖用特
　　嵗二月当巡守之年之二月也巡守行视诸侯所守之土也岱宗东岳泰山也柴燔柴祭天也望望祭山川也秩者品等其尊卑先后之次序一一皆祭之也东后东方诸侯也五玉即五等诸侯所执之瑞玉也三帛诸侯世子执纁公之执附庸之君执黄二生卿执羔大夫执鴈一死士执雉五玉三帛二生一死诸国君臣所以为贽而见者时谓嵗之四时月谓月之大小日谓每嵗每月之积日诸侯之国皆禀天子正朔嵗月日有不合者则协而正之以节气定四时所以正一嵗之日以晦朔定大小所以正一月之日时日协则日正也律谓十二律黄钟太簇姑洗賔夷则无射六阳律为律大吕夹钟仲吕林钟南吕应钟六隂律为吕凡十二管皆空围九分有竒径三分而黄钟之长九寸大吕以下律吕相间以次而短至应钟而极以之制乐而节声音则长者声下而重浊短者声髙而轻清以之审度而度长短则九十分黄钟之长其一为一分十分为寸十寸为尺十尺为丈十丈为引以之审量而量多少则黄钟之管容千二百黍为龠十龠为合十合为升十升为斗十斗为斛以之平衡而权轻重则黄钟之龠所容千二百黍其重十二铢两龠则二十四铢为两十六两为斤三十斤为钧四钧为石诸侯之国皆遵天子法制四器有不一者则审而同之度量衡其起于律律同则度量衡亦同也脩完整之也五礼吉凶军賔嘉之礼其有废缺者则完整之也如犹同也五器即五礼之器盖犹周官所谓同器也卒终毕也复回还也此事皆毕则回还而他向也二月东五月南八月西十有一月北各以其方所属之时也南岳衡山西岳华山北岳恒山如岱礼如初如西礼谓祭秩觐见协正同脩等事皆如东巡守之礼也归巡守旣毕而归至于国也格至也至其庙而告祭也艺祖疑即文祖或云文祖之所自出也王制曰归格于祖祢古者君行必告于祖祢归又至其庙而告盖孝子不忍死其亲出告反面之义也程子曰言艺祖举尊尔实皆告也但止就祖庙共用一牛不如时祭各于其庙也文中子曰舜一嵗而巡四岳国不费而民不劳何也仪卫少而徴求寡也林氏曰汉武帝元朔初东巡海上还封泰山并北海之碣石厯朔方九原以至甘泉武帝仪卫征求多矣八月之间尚行一万八千里则舜一嵗而巡四岳可知也
　　五载一巡守羣后四朝
　　郑氏曰巡守之年诸侯各朝于方岳其间四年则诸侯来朝于京师蔡氏曰五载之内天子巡守者一诸侯来朝者四盖巡守之明年东方诸侯来朝又明年南方诸侯来朝又明年西方诸侯来朝又明年北方诸侯来朝又明年则天子复巡守天子诸侯虽有尊卑而一徃一来礼无不荅是以上下交通而逺近协和也
　　敷奏以言明试以功车服以庸
　　敷广布也奏进也车服谓命之仕而赐以车服也周官一命受则再命受服三命受器盖因古制也此承上文言诸侯贡士于天子者先广进之以言复明试之以功必施之于事功如其言而后用之也
　　肇十有二州封十有二山濬川
　　肇始也古者中国之地为九州冀兖青徐扬荆豫梁雍禹治水作贡亦因其旧大河以北为冀州而帝都在焉禹既作贡之后舜以冀青地太广始分冀东恒山之地为并州东北医无闾之地为幽州又分青之东北辽东等处为营州而冀州止有河内之地今河东一路是也然舜旣分十二州而商时但言九围九有周官职方氏亦止列九州有扬青荆豫兖雍幽冀并而无徐梁营则十二州盖不甚久或谓禹即位后复合为九然未有考也封表也每州表识一山以为一州之镇如职方氏言扬州其山镇曰防稽之类濬川濬导十二州之川也山言十二盖一州止封一山而余山不封濬川不言十二则川无大小皆濬也曽氏曰冀之北邉与狄接故分正北为幽西北为并东北为营陈氏曰旣分此三州然后冀中立于诸州之内故三代后复为九州而幽并不革
　　象以典刑流宥五刑鞭作官刑扑作教刑金作赎刑眚灾肆赦怙终贼刑钦哉钦哉惟刑之恤哉
　　象图所用五刑之象以示人所谓唐虞画衣冠而民不犯也周官悬刑象之法于象魏使万民观之盖亦由是典刑谓墨劓剕宫大辟五等重刑典章所载之常法也流谓徙之逺方若水之流去然宥寛之也五刑即典刑鞭木末垂革官刑官府之刑扑夏楚二物教刑教学之刑也金赤金铜也赎赎其罪也古者赎罪用铜汉及后魏用黄金唐宋复用铜盖寇贼奸宄之大恶冝服五等之重刑但圣人至仁不忍轻用故图象以示使之知畏而不敢犯如此而犹有犯者乃不得已而刑之也五者之刑至重然苟其罪之可疑与夫不当施刑之人则以五流之法宥之至于官府学校之间或有慢令违令者旣不可待以五刑又不可无以惩戒故设鞭扑之轻刑使之知愧而不欲犯周官条狼氏掌执鞭以趋辟誓大夫曰敢不闗鞭五百仪礼乡射记楚扑长如笴射者有过则挞之即此官刑教刑也二者之刑虽轻然苟其情之可矜与夫不堪受刑之人则以罚金之法赎之此五句者有重有轻各有攸当法之正也眚过误也灾殃祸也肆纵之也赦除释也怙恃也终不悛也贼以宼贼治之也承上文而言所犯轻刑之可矜者虽在罚赎之法例然或其人因过误致灾而丽于刑则又不令罚赎而直纵肆以赦之所犯重刑之可疑者虽在议宥之科然或其人因怙恃不悛而丽于刑则又不令议宥而如寇贼以刑之此二句者或由重而即轻或由轻而即重盖用法之权衡法外意也通前后七句圣人立法制刑之本末具矣而主之以敬慎重详审常以慈祥恻怛之意行乎其中故曰钦哉钦哉惟刑之恤哉恤谓怜悯之也程子曰史记载舜制刑之法重明舜之意言敬谨哀矜之至朱子曰古所谓赎刑者赎鞭扑五刑有流宥而无金赎周官亦无其文至吕刑乃有五等之罚疑穆王始制之非先王之法也
　　流共工于幽州放驩兜于崇山窜三苖于三危殛鲧于羽山四罪而天下咸服
　　流即流宥五刑之流放窜殛亦流也放弃置于此不得他适窜捕匿于此如穴中鼠三苗国名在江南荆扬之间恃险为乱窜者窜其君也殛谓待死于此以终其身流放窜殛四者陈氏谓有重轻如今世编管羁管安置居住之澄谓罪旣重轻则地冝有逺近幽州北裔崇山南裔不知的在何处三危在雍州羽山在徐州今以四凶之罪论之后篇于共工言畏于驩兜言忧于有苖言迁其辞盖有轻重鲧以治水之绩不成故废黜而用其子代之罪比三凶为轻而説者不明殛字之义以殛为诛死果若是则四罪鲧乃最重误矣又以四裔之地论之羽山去帝都差近三危稍逺崇山盖又逺幽州盖最逺或谓崇山即今澧州慈宁县之崇山幽州即其后所分幽州之北鄙未详是否若以罪之重轻度地之逺近则北流冝在荒服二百里流之地南放冝在荒服三百里蛮之地西窜冝在要服二百里蔡之地东殛冝在要服三百里夷之地但疑当时水土未平五服地里未定则未能尽然也陈氏曰言四罪见当时无犯者罚当其罪明也法行权贵公也刑止流放仁也允惬人心故天下咸服史载于钦恤之后见用法之审林氏曰殛鲧窜三苗当在水未平之前巡守肈十二州当在禹平水之后史因言舜之谨刑遂举诛四凶之事系于下尔吴氏曰史泛记舜所行之大事初不记先后之序也
　　二十有八载帝乃殂落百姓如丧考妣三载四海遏宻八音
　　尧在位七十载而征庸舜试舜三载而老舜以尧七十三载之正月上日受终于文祖摄位之二十八载尧在位一百载矣殂落死也死者魂气升于天故曰殂体魄降于地故曰落丧为之服也父曰考母曰妣三载子为父服则斩衰三年为母服则齐衰三年也四海甸服千里之外四方诸侯之民也遏絶密静也八音金石丝竹匏土革木八音之乐器也案仪礼圻内之民为天子服齐衰三月圻外之民无服今百姓应服三月者如服考妣三年之丧四海应无服者耳不听乐盖虽无服而若有心丧者焉此尧圣徳广大恩泽隆厚故近而国中之民逺而天下之民思慕之深至于如此也
　　此第三章舜摄位之事
　　月正元日舜格于文祖
　　月正正月也元日上日也盖舜摄位三十有一载之正月朔孔传曰舜服尧丧三年毕将即政故复至文祖之庙告疏曰旣除丧以明年之正月告庙即正位为天子苏氏曰受终告摄此告即位也然春秋国君皆以遭丧之明年正月即位于庙而改元孔氏云丧毕之明年不知何据澄案孟子言尧老而舜摄尧崩而舜帅天下诸侯为尧三年丧三年之丧毕舜避尧之子于南河之南天下诸侯朝觐者不之尧之子而之舜讼狱者不之尧之子而之舜讴歌者不讴歌尧之子而讴歌舜矣然后之中国践天子位焉子嗣父位者虽以遭丧之明年正月即位然国事则緫于大臣丧毕而嗣君始亲政此常礼也舜以大臣摄天子事在尧生存之时尧崩之后尧之子居丧舜摄事如故盖天子崩世子听于冢宰三年者礼也丧旣毕则尧之子可以嗣尧为天子矣故舜避之而去天下臣民皆就舜而不就尧之子尧之子亦不敢当而舜不得辞于是乃还国中告祖庙而践帝位与嗣君逾年即位之常礼不同也
　　询于四岳辟四门明四目达四聦
　　询谋也辟开也帝朝大臣百揆四岳为尊舜自百揆升为天子则朝之大臣惟有四岳而已故舜践位之初首谋治于四岳开四方賔客之门俾下之事情无或壅蔽广四方耳目之俾上之视听无不周徧也盖四岳在内而统四方之诸侯者故谋之以天子治天下之道
　　咨十有二牧曰食哉惟时柔逺能迩惇徳允元而难任人蛮夷率服
　　十有二牧十二州之牧也牧以养民为职养民在先足民食足食在不违农时故曰食哉惟时柔谓抚绥之能谓和协之惇谓厚待之徳有徳之人也允谓信用之元仁者之人也难谓拒絶之任壬通壬人包藏凶恶之人也率犹皆也养其身怀其心者安民也亲君子逺小人者知人也如此则不特中国顺治虽蛮夷之国亦率皆服从矣盖十二牧在外而长一州之诸侯者故命之以诸侯治其国之道
　　舜曰咨四岳有能奋庸熙帝之载使宅百揆亮采惠畴佥曰伯禹作司空帝曰俞咨禹汝平水土惟时懋哉禹拜稽首让于稷契曁臯陶帝曰俞汝往哉
　　言舜曰者别于尧也此以前之帝曰皆尧此以后之帝曰则舜也奋起也奋庸犹曰登庸载行事也亮明了之意采事治之意惠顺也意与若相近谓得事之理称人之意无所拂戾也亮采惠畴犹言畴若予采而倒用其语也伯爵禹名崇伯鲧之子姒姓司空掌土之官懋勉也舜问有能奋起升用于羣臣之上而广明帝尧所行之事者使之居百揆之职亮采而顺者其谁乎四岳与羣臣同辞以对谓崇伯名禹见作司空之官可当百揆之任也俞者帝然四岳羣臣所举之当命禹仍作司空而兼行百揆之事谓汝前有平水土之功矣今惟于是百揆之事而勉之哉以司空兼百揆如后世以他官平章事知政事也稽首拜而首至地臣拜君之礼也稷田正官名弃封于邰姬姓契臣名封于商子姓稷契皆帝喾之子臯陶亦臣名稷契二人臯陶一人故言曁以别之下文殳斨曁伯与仿此俞者帝然伯禹所推之贤汝徃哉谓汝其往宅百揆哉不许其让也舜登帝位百揆职虚故首择人以居此职
　　帝曰弃黎民阻饥汝后稷播时百谷
　　帝因禹之让三臣各申命之使仍旧职以终其事阻厄也后君也有土之称盖分土为诸侯而仕于帝朝者也稷五谷之长故主谷之官以稷名播种也谷品多故曰百谷帝言黎民或有厄于饥者汝为后稷之官其教民播是百种之谷一年耕有三年之食则虽遇水旱凶荒不至厄于饥也
　　帝曰契百姓不亲五品不逊汝作司徒敬敷五教在寛亲相亲睦也五品父子君臣夫妇长幼朋友五者之名位等级也逊顺也司徒掌教之官圣贤于事无所不敬授人时敷五教事之重者故特言敬五教以父子有亲君臣有义夫妇有别长幼有序朋友有信五者为教也寛有容而不迫也帝言百姓或有不相亲睦而于五品之人伦或有不顺者汝为司徒之官其敬敷此五教以教民在乎寛以待之使其优防浸渍以渐而至则人不苦其难而教易入也孟子所引尧言曰劳之来之匡之直之辅之翼之使自得之又从而振徳之亦此意也
　　帝曰臯陶蛮夷猾夏寇贼奸宄汝作士五刑有服五服三就五流有宅五宅三居惟明克允
　　猾乱也夏犹四时之夏明而大也中国文明之地故曰华夏刼人曰宼杀人曰贼奸宄皆为乱也士理官也服犹衣服之服谓刑加其身也三就朱子以为惟大辟弃之于市宫刑则下室余刑亦就屏处盖不欲风中其疮误而至死圣人之仁也五流五刑之当宥者也五宅三居者流虽有五而宅之但为三等之居如列爵五而分土三也孔氏以为大罪居于四裔次则九州之外次则千里之外明谓照察精审允谓刑罚当罪言蛮夷或有猾乱中夏者宼贼或有为奸为宄者不可以无刑也汝为士官五刑五流各有所冝惟明而后能允也
　　帝曰畴若予工佥曰垂哉帝曰俞咨垂汝共工垂拜稽首让于殳斨曁伯与帝曰俞往哉汝谐
　　若与若予采之若同工造作器用者也周官考工记六工曰攻木攻金攻皮设色刮摩搏埴曲礼则曰木工金工兽工草工石工土工也垂臣名有巧思顾命云垂之竹矢庄子工垂之指即此人也帝问谁可称予工官之职者而佥举垂以对也共谓供其职共工盖众工之长也殳斨伯与三臣名殳以集竹为兵建于兵车者斨方銎斧也古者多以其所能为名殳斨岂能为二器者欤往哉者令垂往为工官汝谐者以所让三臣为佐汝与之谐和共治工事也
　　帝曰畴若予上下草木鸟兽佥曰益哉帝曰俞咨益汝作朕虞益拜稽首让于朱虎熊罴帝曰俞往哉汝谐上谓髙上之地山林也下谓卑下之地川泽也益臣名尝同禹治水烈山泽而焚之芟除草木驱逐鸟兽故帝问谁可称予上下草木鸟兽之职者而佥举益以对虞掌山林川泽之官周官分为虞衡二职山与泽曰虞川与林曰衡朱虎熊罴四臣名左氏传载八元之名有曰伯虎仲熊虎与熊为二人则朱与罴亦二人也史记谓朱虎熊罴为伯益之佐徃哉者令益往为虞官汝谐者以所让四臣为佐汝与之谐和共治虞事也
　　帝曰咨四岳有能典朕三礼佥曰伯夷帝曰俞咨伯汝作秩宗夙夜惟寅直哉惟清伯拜稽首让于防龙帝曰俞往钦哉
　　宅揆典礼之事重与工虞不同故特咨四岳而皆以有能二字之典谓主掌其事三礼祀天神享人鬼祭地祗之吉礼也礼有吉凶军賔嘉而此独言吉礼者盖以吉礼为重也伯夷姜姓伯爵夷名也朝臣佥举称爵称名与伯禹同而帝之咨命爵而不名盖齿徳俱尊不纯以臣礼待之也秩品次也宗祖庙也秩宗礼官也品次百神之祭祀而专以秩宗名者盖以宗庙为主也周官掌礼者谓之宗伯都家掌祭祀者并谓之宗人名义盖亦同此夙早也直谓心不斜清谓洁浄不汚礼以敬为主交神明者自早至夜惟当常敬故曰夙夜惟寅敬所以直内然敬立而内直未易能也惟人欲浄尽无所汚浊而后能之故曰直哉惟清防龙二臣名往钦哉者令伯夷往践其职而主之以敬也凡事无不当敬典礼者尤当敬故特言钦哉
　　帝曰防命汝典乐教胄子直而温寛而栗刚而无虐简而无傲诗言志歌永言声依永律和声八音克谐无相夺伦神人以和
　　防龙二臣名亦因伯夷之让而申命之使仍旧职以终其事若前之申命稷契臯陶也胄长也胄子天子之元子公卿大夫元士之适子也直者径行温者和煦寛者宏量栗者严密刚者坚劲虐者残酷简者省约帝言命汝为典乐之官欲俾汝教胄子以变化其气质之偏也直者不足于温故欲其温寛者不足于栗故欲其栗所以益其不及也刚者易至于虐故欲其无虐简者易至于傲故欲其无傲所以损其太过也四者姑举其大凡其他莫不皆然而所以变化气质专在于乐是以教胄子必属典乐之官而周官掌成均之法以乐徳乐语乐舞教国子亦大司乐所职也诗以言陈述其心也在心为志发言为诗故诗者所以言其心之志歌以口唱叹其诗也永长也诗若急疾读过则其辞短促必歌之于口每字延引迟久使之悠长故歌者所以永其诗之言永或作咏永或同义声谓五声最浊者为宫稍浊者为商微浊微清者为角稍清者为征最清者为羽依慿倚也所歌之辞若无清浊髙下之节自始至终皆同则虽迟久悠长亦不足听故曰歌辞之永必慿依于五声而抑扬髙下之五者清浊相间迭用然后错杂成文而不质俚故曰声依永律之十二管长者声浊短者声清和谓五声匀调也盖宫商角徴羽之髙下无定准必以律管之长短定之每律之宫各有商征羽而不相乱其长短之度不可有分厘之差然后其声匀调故曰律和声声和律不特歌声匀调施之八音皆能谐和而无相夺伦矣相夺伦者商太下则夺宫之伦太髙则夺角之伦角太下则夺商之伦太髙则夺征之伦征太下则夺角之伦太髙则夺羽之伦羽太下则夺征之伦太髙则夺变宫之伦不相夺伦而和足以感格神明变移风俗故用之于神则神和用之于人则人和也
　　帝曰龙朕堲谗説殄行震惊朕师命汝作纳言夙夜出纳朕命惟允
　　火熟之土曰堲烛头之烬亦曰堲皆有熄灭不生之义音与疾相近古字或通用故孔传曰疾也谗説诬譛人之言也殄行伤害人之事也震动也惊犹骇也师众也帝言造谗譛以伤害人者骇动众听易于惑人我欲熄灭之故命汝为纳言之官凡夙夜之间上言之出下言之入惟其允当而后出纳之蔡氏曰命令政教审之既允而后出敷奏复逆审之旣允而后入则谗説不得行邪僻无自进矣孔疏曰纳言者听下言纳于上出朕命者受上言宣于下纳言下纳于言朕命有出无纳官名纳言又云出纳朕命互相见也○澄曰舜命九官新命者四人禹垂益伯夷也因人之让而以旧职申命之者五人稷契臯陶防龙也或因汝典乐汝作纳言之上有命字遂以防龙二人亦为新命者非也今案帝问而命臣拜而让之新命也不问而命不拜不让者申命也防龙若果新命则臣受君之命岂得不拜王氏曰百揆者百官之首故先命禹养民者王道之始故次命稷富之然后教之故次命契刑所以弼教故次命臯陶工者成器以为天下利治人之末故次命垂治人者略具然后及草木鸟兽故次命益自百工至于鸟兽草木咸若则隆礼乐之时也礼乐者治之大成所以事天地鬼神而和理万物故次命夷防有礼而后乐生焉故先夷后防陈氏曰羣贤虽盛苟谗闲一行则贤者不安前功废矣命龙于末所以衞羣贤而成其终犹命十二牧终之以难任人夫子论为邦终之以逺佞人也
　　帝曰咨汝二十有二人钦哉惟时亮天功
　　二十有二人四岳十二牧九官也人君之位天位也人臣之职天职也天下之事无一非天之事故曰天功舜践位之初询四岳咨十二牧命九官而又緫命之曰汝二十有二人者其敬哉惟于是而亮天之事盖明于其事则善于其职矣
　　三载考绩三考黜陟幽明庶绩咸熙
　　考核实也三考九载也黜贬退也陟升进也幽谓暗于其事而隳废所职者明谓明于其事而脩举所职者考绩至三厯年至九则人之贤否事之得失毕见故黜其幽陟其明考核精赏罚当人人勉力事功是以庶绩咸熙也帝既咨命羣臣史因述其考绩黜陟之法于后而并及其效如此且于尧舜二帝在位之事皆以庶绩咸熙四字终之辞虽简而所该则大矣
  </div>
  <div class="pagination">
   <a href="书纂言.html">
    上一页
   </a>
   <a href="书纂言.html">
    1
   </a>
   <span class="current-page">
    2
   </span>
   <a href="书纂言_page3.html">
    3
   </a>
   <a href="书纂言_page4.html">
    4
   </a>
   <a href="书纂言_page5.html">
    5
   </a>
   <a href="书纂言_page6.html">
    6
   </a>
   <a href="书纂言_page7.html">
    7
   </a>
   <span>
    ...
   </span>
   <a href="书纂言_page3.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
