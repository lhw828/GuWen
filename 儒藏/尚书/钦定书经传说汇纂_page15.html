<!DOCTYPE html>
<html>
<head>
    <meta charset="UTF-8">
    <title>钦定书经传说汇纂 - 第 15 页/共 38 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定书经传说汇纂 - 第 15 页/共 38 页</h1>
    <div class="content">　　集传绥安也谓之绥者渐逺王畿而取抚安之义侯服外四面又各五百里也【孔氏安国曰侯服外之五百里安服王者之政教】揆度也绥服内取王城千里外取荒服千里介于内外之间故以内三百里揆文教【孔氏颖达曰诸侯揆度王者政教而行之即是安服王者之义】外二百里奋武卫【孔氏颖逹曰由其心安王化奋武以卫天子】文以治内武以治外圣人所以严华夏之辨者如此此分绥服五百里而为二等也
　　集説【孔氏颖达曰周语云先王之制邦内甸服邦外侯服侯卫賔服蛮夷要服戎狄荒服彼賔服当此绥服韦昭云以文武敎卫为安王賔之因以名服然则绥者据诸侯安王为名賔者据王敬诸侯为名彼云先王之制则此服旧有二名○陈氏大猷曰内三百里非全无武卫以文教为主外二百里非全无文教以武卫为主文教以善其生武卫以防其生民斯安矣武以卫言保防而已治世武事易弛故奋以脩之○郑氏晓曰渐逺王畿其制皆抚安之事三百里揆文教立学校明礼义使教化诞敷扵内固所以安之也二百里奋武卫修车马备器械使威武扬扵外亦所以安之也】
　　五百里要服三百里夷二百里蔡
　　集传要服去王畿已逺皆夷狄之地其文法略于中国谓之要者取要约之义特羁縻之而已绥服外四面又各五百里也蔡放也左传云蔡蔡叔是也流放罪人于此也此分要服五百里而为二等也
　　集説【吕氏祖谦曰要服已皆蛮夷然犹近中国故为之要约而已不一一治之也】
　　五百里荒服三百里蛮二百里流
　　集传荒服去王畿益逺而经略之者视要服为尤略也以其荒野故谓之荒服【王氏安石曰荒不治也言不可要而治也】要服外四面又各五百里也流流放罪人之地【金氏履祥曰如流共工扵幽州是也】蔡与流皆所以处罪人而罪有轻重故地有逺近之别也此分荒服五百里而为二等也○今案每服五百里五服则二千五百里南北东西相距五千里故益稷篇言弼成五服至于五千然尧都冀州冀之北境并云中涿易亦恐无二千五百里借使有之亦皆沙漠不毛之地而东南财赋所出则反弃于要荒以地势考之殊未可晓但意古今土地盛衰不同当舜之时冀北之地未必荒落如后世耳亦犹闽淅之间旧为蛮夷渊薮而今富庶繁衍遂为上国土地兴废不可以一时概也周制九畿曰侯甸男采卫蛮夷镇藩毎畿亦五百里而王畿又不在其中并之则一方五千里四方相距为万里盖倍禹服之数也汉地志亦言东西九千里南北一万三千里先儒皆疑禹服之狭而周汉地广或以周服里数皆以方言或以古今尺有长短或以禹直方计而后世以人迹屈曲取之要之皆非的论盖禹声教所及则地尽四海而其疆理则止以五服为制至荒服之外又别为区画如所谓咸建五长是已若周汉则尽其地之所至而疆画之也
　　集説【林氏之竒曰要服之三百里夷其外二百里是亦夷也而谓之蔡荒服之三百里蛮其外之二百里是亦蛮也而谓之流盖其外之二百里其地为最逺中国之人有恶积罪大而先王不忍杀之者则投之扵最逺其为蛮夷之地则蒙上之文而可见也五服之名与其毎服之内逺近详畧皆是当时疆理天下之实迹也故扵侯服则言其建国小大之制至扵要荒则言其蛮夷逺近之辨与夫流放轻重之差皆所以纪其实也○金氏履祥曰五服亦大约限制以为朝贡之节详略之宜耳每服之中又自分为二三节此周制九服之所由起也】
　　东渐于海西被于流沙朔南暨声教讫于四海禹锡圭告厥成功
　　集传渐渍被覆暨及也地有逺近故言有浅深也声谓风声教谓教化林氏曰振举于此而逺者闻焉故谓之声轨范于此而逺者效焉故谓之教上言五服之制此言声教所及盖法制有限而教化无穷也锡与师锡之锡同【林氏之竒曰古者下锡上亦可谓之锡也】水土既平禹以圭为防而告成功于舜也水色黒故圭以云集説【林氏之竒曰此言九州疆界之所抵以见其声教之所暨也考之上文海岱惟青州海岱及淮惟徐州言青徐之境东海也故曰东渐扵海雍州之弱水既西弱水至扵合黎余波入扵流沙是雍州之界抵扵流沙扬州曰淮海惟扬州则是扬州之界抵扵南海冀州夹右碣石入扵河河之入海在碣石之右则冀州之界抵扵北海故曰朔南暨声教讫扵四海朔南不言其所至者连下文而互见也声教者言文徳之所及也然下文既曰讫扵四海则是四方皆至扵海矣而西独言被扵流沙者盖水之西流至此而极不见其所归未可以正名其为海也故王制曰西不尽流沙东不尽东海亦惟以东海对流沙也○傅氏寅曰水患平而锡土姓君之报功也声教讫四海而锡圭臣之归羙以报上也归羙必以圭者言吾君之徳与天为一而寓诚扵圭以表见之也君无是徳而臣欲成是功其可乎此禹告成功之深意也○吕氏祖谦曰渐被暨亦不湏扵一字上为之轻重但水患治平自西自东自南自北无思不服】总论【陈氏大猷曰圣人政事所治详内略外不求尽扵四海而道徳所化则无内外之限而必极扵四海自禹敷土而下槩举治水防模言之自冀州而下以帝都为主自东而西区别九州之疆域言之自导岍而下则自西而东贯串九州之山水言之自九州攸同而下则总合九州成绩言之自五百里甸服而下则以成五服自内及外言之自东渐而下则逺举四极言之以至扵告成功终焉经纬错综法度森严非圣经不及此○陈氏栎曰禹贡一书虽纪平水土制贡赋之事而躬行教化之精微寓焉曰祗台徳先不距朕行躬行心得以为教化之本者也曰文教声教教化之流行而躬行之效验也】








　　钦定书经传説彚纂卷五
　　钦定四库全书
　　钦定书经传说彚纂卷六
　　甘誓
　　集传甘地名有扈氏国之南郊也在扶风鄠县【黄氏度曰鄠县有甘水甘亭地理今释甘今陜西西安府鄠县本夏扈国秦改扈为鄠有甘亭元和志云甘亭在县西南五里夏啓伐有扈誓师于甘之野卽此处也】誓与禹征苗之誓同义【孔氏颖达曰曲礼云约信曰誓】言其讨叛伐罪之意严其坐作进退之节【陈氏师凯曰周礼大司马中春教振旅以教坐作进退疾徐疏数之节】所以一众志而起其怠也誓师于甘故以甘誓名篇书有六体誓其一也今文古文皆有○案有扈夏同姓之国史记曰啓立有扈不服遂灭之唐孔氏因谓尧舜受禅啓独继父以是不服亦臆度之耳左传昭公元年赵孟曰虞有三苗夏有观扈【杜氏预曰观国今顿邱衞县】商有姺邳【杜氏预曰二国商诸侯邳今下邳县】周有徐奄【杜氏预曰二国皆嬴姓】则有扈亦三苗徐奄之类也【孔氏颖达曰三苗与有扈徐奄尚书略有】
　　【其事其观与姺邳则史传无文】
　　集说【孔氏颖达曰啓伐有扈必将至其国乃出兵与啓战故以甘为有扈之郊地名○林氏之竒曰古者将欲整齐其众而用之则必有誓而尤严于军旅周官士师之职以五戒先后刑罚一曰誓用之于军旅盖所以宣言其讨罪之意而示之以赏刑之必信帝王之世所不能废也故禹啓汤武皆有之○姚氏舜牧曰有扈氏同姓之国称乱以抗王师不臣甚矣于是声罪致讨且明部伍之法示刑赏之典仁义中兼节制慑不庭而彰天讨是王者之师也】
　　大战于甘乃召六卿
　　集传六卿六鄕之卿也案周礼鄕大夫每鄕卿一人六鄕六卿平居无事则各掌其鄕之政教禁令而属于大司徒有事出征则各率其鄕之一万二千五百人而属于大司马所谓军将皆卿者是也意夏制亦如此【孔氏颖达曰天子六军其将皆命卿周礼夏官序文也郑云夏亦然则三王同也】古者四方有变专责之方伯方伯不能讨然后天子亲征之天子之兵有征无战今啓旣亲率六军以出而又书大战于甘则有扈之怙强稔恶敢与天子抗衡岂特孟子所谓六师移之者书曰大战盖所以深着有扈不臣之罪而为天下后世诸侯之戒也
　　集说【林氏之竒曰天子亲征六卿各率其鄕之师以从盖举国而伐之也扈之威强势将与京师抗衡而方伯连率之力所不能讨啓之是行也社稷之安危盖系于此岂得已而不已者乎○胡氏士行曰冢宰司徒宗伯司马司宼司空无事为六卿有事则分掌六师六卿分职司马主兵官制也六卿竝将司马帅一兵制也○王氏樵曰周礼鄕老二鄕则公一人郑氏曰三公内与王论道中参六官之事外与六鄕之教如郑氏之说此公即论道之三公则每鄕卿一人岂即六卿而分领六鄕耶今以书考之泰誓牧誓皆呼司徒司马司空彼之三卿即此之六卿平时军将皆命卿况天子亲征六卿必从可知郑氏以军帅选于六官六鄕之吏则固六官为首鄕吏次之而此之六卿必非鄕官也○俞氏鲲曰大战于甘总一事之始终而书之乃召至未又言未战之前有此誓非谓将大战于甘乃召六卿也】
　　【案六卿之说玩蔡氏传本郑康成说为多故以六卿与六鄕之卿为一正主周礼注所谓三公内与王论道中参六官之事外与六鄕之教也说者以为六卿非自冢宰至司空之六卿盖王之六乡别有此六卿也若以为六卿分职之六卿无缘冢宰亦属于司马考之周礼六鄕六卿之外无别有所谓六卿者以备有事出征而从王以行也其说亦已无据矣如以六卿属之司马为无其事则九伐统于司马自是设官之大经大法犹司徒施教则六卿总属之也且天子亲征则六卿必从固已恐亦无空国而出之理冢宰固摄国政者其属之司马疑亦特其属官耳若谓六卿与六鄕之卿必不为一则郑氏所云外与六鄕之教安见其不然耶唐虞建官维百自多兼职虽世远不可尽考无执一说以泥之可也当以蔡传为正】
　　王曰嗟六事之人予誓告汝
　　集传重其事故嗟叹而告之【林氏之竒曰李校书论虞书言咨其后变而为嗟盖嗟者即咨之义也】六事者非但六卿有事于六军者皆是也
　　集说【孔氏颖达曰发首二句叙其誓之由王曰已下皆是誓之辞也郑云变六鄕言六事之人言军吏下及士卒也下文戒左右与御是徧勅在军之士六卿之身及所部之人各有军事故六事之人为总呼之辞○黄氏度曰数扈之罪以誓告军帅然后中军出号令司马左右陈行而以天子之命誓之各行有司之事】
　　有扈氏威侮五行怠弃三正天用勦絶其命今予惟恭行天之罚
　　集传威防殄之也侮轻忽之也【钟氏天才曰威是防殄而戕其质侮是轻忽而拂其性】鲧汨五行而殛死况于威侮之者乎三正子丑寅之正也夏正建寅怠弃者不用正朔也有扈氏防殄天物轻忽不敬废弃正朔虐下背上获罪于天天用勦絶其命今我伐之惟敬行天之罚而已今案此章则三正迭建其来乆矣舜协时月正日亦所以一正朔也子丑之建唐虞之前当已有之
　　集说【孔氏颖达曰天子用兵称恭行天罚诸侯讨有罪称肃将王诛皆示有所禀承不敢专也○陈氏大猷曰凡背五常之道拂生长敛藏之宜皆威侮五行也○王氏纲振曰唐虞钦若昊天敬授人时大禹六府孔修祗承于帝无一不致其恭何敢威侮怠弃况三正五行实相表里水火金木土谷之修未有不从抚辰得者五行天以养人不为节啬爱惜三正王用奉天不与遵守禀承此其得罪于天与君何如安得不恭行天罚】
　　【案五行有以质言者有以气言者或以蔡传偏以质具于地者言之不以气行于天者言此说非也气质二者虽分言各有所属其实不可离也舍气则无以为质舎质亦无以见气之运行读者但知防殄天物为属之生质言不知人物既经防殄则气戕害多矣况其下言轻忽不敬非天而何因二者原不可分故防殄天物即轻忽不敬也经文二字原以威属人物上侮属运行上言蔡传极体经意奈何执一以议之乎至三正注疏主天地人而后人以夏以前无改正朔事林之竒则谓不必求之太深但言其废三纲五常或以为三正必有所指如三纲三事之类或以为不用夏时之正亦不用唐虞以前之正如秦用亥为正或以为三正本兼用如周礼有正月又有正嵗豳风一之日二之日是一阳二阳之月亦得为正春秋虽用周正而祭祀田猎仍用夏时纷纷之说总以蔡传不用正朔一语概之为是而三正之说其来已乆则为子丑寅之正亦不必多疑矣即注疏天地人亦三正取义之原也有扈既不遵正朔又何知三正之义乎怠弃三正兼言之宜也】
　　左不攻于左汝不恭命右不攻于右汝不恭命御非其马之正汝不恭命
　　集传左车左右车右也攻治也【黄氏度曰各治其事谓之共命】古者车战之法甲士三人一居左以主射一居右以主击刺御者居中以主马之驰驱也左传宣公十二年楚许伯御乐伯摄叔为右以致晋师乐伯曰吾闻致师者左射以菆【陈氏师凯曰菆矢之善者】是车左主射也摄叔曰吾闻致师者右入垒折馘【陈氏师凯曰折其左耳】执俘而还是车右主击刺也御非其马之正犹王良所谓诡遇也盖左右不治其事与御非其马之正皆足以致败故各指其人以责其事而欲各尽其职而不敢忽也集说【黄氏度曰御主马政作一车之将右与射佐之射人曰使有爵者乗王之倅车盖将选也师以持重为不可胜进退动静莫不有法是故御非其法为不恭命三代节制如此○胡氏士行曰各严部分不出其位所谓师出以律也○王氏樵曰首左字当一断呼左之人而告之也下御字右字亦然一车甲士三人歩卒七十二人每二十五人为一两盖甲士则每两之长而歩卒则各供其长而为之助者也故古者临军誓战所戒者三人而已呼左则凡车左执射者同听之呼右呼御亦然凡车之命系此三人自一乘至于万乘皆有是】
　　用命赏于祖不用命戮于社予则孥戮汝
　　集传戮杀也礼曰天子廵狩以迁庙主行【孔氏颖达曰曾子问云孔子曰天子廵守以迁庙之主行载于齐车言必有尊也廵守尚然征伐必也】左传军行祓社衅鼓然则天子亲征必载其迁庙之主与其社主以行【孔氏颖达曰定四年左传云君以军行祓社衅鼓祝奉以从是天子亲征又载社主行也】以示赏戮之不敢专也祖左阳也故赏于祖社右阴也故戮于社孥子也孥戮与上戮字同义言若不用命不但戮及汝身将并汝妻子而戮之战危事也不重其法则无以整肃其众而使赴功也或曰戮辱也【黄氏度曰周礼掌戮郑康成曰戮犹辱也】孥戮犹秋官司厉孥男子以为罪隶之孥【陈氏师凯曰周礼孥作奴谓坐为盗贼而为奴者输于罪隶】古人以辱为戮谓戮辱之以为孥耳【林氏之竒曰此篇与汤誓皆冇孥戮之言非杀之之谓也左传僖二十七年楚子文治兵于睽终朝而毕不戮一人文六年夷之搜贾季戮臾骈臾骈之人欲尽杀贾氏以报焉臾骈曰不可以是知谓之戮者非是杀之但加耻辱焉】古者罚弗及嗣孥戮之刑非三代之所宐有也案此说固为有理然以上句考之不应一戮而二义盖罚弗及嗣者常刑也予则孥戮者非常刑也【洪氏翼圣曰孥戮是后日】常刑则爱克厥威非常刑则威克厥爱盘庚迁都尚有劓殄灭之无遗育之语则啓之誓师岂为过哉
　　集说【孔氏颖达曰礼左宗庙右社稷是祖阳而社隂就祖赏就社戮亲祖严社之义也大功大罪则在军赏罚其徧叙诸勲乃至太祖赏耳○陈氏栎曰啓行天罚以恭为本我恭天命左右御当恭我命用命而赏赏其恭命也不用命而戮戮其不恭命也赏戮不敢专必行之祖社皆致恭也恭敬者百圣之心法亦家法也啓之此心即禹祗承祗台之心也○姚氏舜牧曰禹誓师之辞曰尔尚一乃心力其克有勲此云不用命戮于社予则孥戮汝盖视前较有别矣此可征世道之一变】
　　总论【吴氏泳曰甘誓一篇仅八十字而其闲六军之制车乘之法邦国赏刑之典誓师之辞靡不明偹一传至仲康而征所言亦可以考当时人物军旅官名制度乃知明明我祖万邦之君有典有则贻厥子孙眞至言哉○董氏鼎曰禹自征苗以来未尝用师军旅之事宐啓所未闻也而一旦赫然以征有扈召六卿而誓与防羣后而誓者同科威侮五行怠弃三正与侮慢自贤反道败德者同意恭行天罚用命不用命与奉将天罚尔尚一乃心力者同辞盖宛然神考家法也然则禹固不以天下为无事而不训以兵啓亦不以天下为无事而不习于兵讲之以豫用之以节斯其为王者之师欤】
　　五子之歌
　　集传五子太康之弟也歌与帝舜作歌之歌同义今文无古文有
　　集说【孔氏颖达曰史述作歌之由先叙失国之事其一曰以下乃是歌辞此五子作歌五章辞相连接自为终始○不言五弟而言五子者以其述祖之训故系父以言之○程子曰书为王者之轨范不独着圣王之事以为法亦存其失以示戒五子之歌是也○黄氏度曰禹万世永頼之功岂便至覆絶五歌几使人不忍闻其民歌诗流传谁不动心少康中兴而羿浞皆诛此歌实有感动焉】
　　太康尸位以逸豫灭厥德黎民咸贰乃盘游无度畋于有洛之表十旬弗反
　　集传太康啓之子尸如祭祀之尸谓居其位而不为其事如古人所谓尸禄尸官者也豫乐也夏谚曰吾王不游吾何以休吾王不豫吾何以助一游一豫为诸侯度夏之先王非不游豫盖有其节皆所以为民非若太康以逸豫而灭其德也民咸贰心【孔氏安国曰君丧其德则众民皆二心矣】而太康犹不知悔乃安于游畋之无度言其远则至于洛水之南言其乆则十旬而弗反是则太康自弃其国矣
　　集说【林氏之竒曰夏都冀州在大河之北洛在河之南太康舍其宗庙社稷渡河而去畋于洛之南至于百日而犹不反是其在我者旣有弃天下之心安得无后羿之变乎○陈氏栎曰此史序五子作歌之由能敬必有德逸豫则怠胜敬所以至灭其徳○姚氏舜牧曰德为民心所同具灭厥德则民心贰矣非民之贰于我由我之贰于民也君与民原是一体贰不得○张氏尔嘉曰禹之得天下以兢业太康之失天下以逸豫敬肆之分如此】
　　有穷后羿因民弗忍距于河
　　集传穷国名【地理今释穷水经注云鬲县故有穷后国也今山东济南府德州北有鬲县故城是其地】羿穷国君之名也【孔氏颖达曰襄四年左传曰后羿自鉏迁于穷石○陈氏师凯曰杜预注云鉏羿本国名晋地记云河南有穷谷本有穷氏所迁也】或曰羿善射者之名贾逵说文羿帝喾射官故其后善射者皆谓之羿【孔氏颖达曰淮南子云尧时十日竝生尧使羿射九日而落之言虽不经要言尧时亦有羿则羿是善射之号非复人之名字信如彼言则不知羿名为何也】有穷之君亦善射故以羿目之也羿因民不堪命距太康于河北使不得返遂废之
　　集说【吕氏祖谦曰奸雄何世无之在我之理既坚既正则彼无自而入苟有闲隙彼必投之羿之距太康所以因民弗忍也因者明祸乱之本在此不在彼也○陈氏经曰禹功在万世覩河洛者思之再传一为游田而民遂贰何也民之于禹如頼慈母一遇太康如婴儿失母无依所以贰也然羿能夺之一时不能禁民思禹于他日少康以一成一旅卒祀夏配天非民之不忘禹而何】
　　厥弟五人御其母以从徯于洛之汭五子咸怨述大禹之戒以作歌
　　集传御侍也怨如孟子所谓小弁之怨亲亲也小弁之诗父子之怨五子之歌兄弟之怨亲之过大而不怨是愈疏也五子知宗庙社稷危亡之不可救母子兄弟离散之不可保忧愁郁悒慷慨感厉情不自己发为诗歌推其亡国败家之由皆原于荒弃皇祖之训虽其五章之闲非尽述皇祖之戒然其先后终始互相发明史臣以其作歌之意序于五章之首后世序诗者每篇皆有小序以言其作诗之义其原盖出诸此
　　集说【孔氏颖达曰太康初去之时其弟五人侍其母以从太康太康畋于洛南五弟待于洛北太康乆而不反致使羿距于河五子皆怨史述太康之恶既尽然后言其作歌故令羿距之文乃在母从之上作文之势然也○吕氏祖谦曰五子咸怨非仇怨之怨盖怨艾之怨也知其所谓怨则知述戒作歌之意矣五子之歌一章切于一章一章远思大禹敬民之训二章自寻咎其取亡之道三章痛惜冀都之业四章又反复家绪之本末五章其情极矣尽取其忧愧之罪归之于已观此五章俯仰髙下节奏所在五子之心为何如○俞氏鲲曰厥弟三句叙羿距以前事五子咸怨叙羿距以后事盖太康畋洛之时五子侍母以随从之意必周旋左右朝夕规谏动以母子兄弟之至情冀其悔悟反国而太康不聼不得已而徯于洛之汭及至为羿所距五子与母竝不反国而后怨而作歌也若谓五子之从在羿距之后不应五子越河而居洛汭又经文五子咸怨句分明是另提端语】
　　其一曰皇祖有训民可近不可下民惟邦本本固邦宁集传此禹之训也皇大也【林氏之竒曰皇者尊而大之之辞皇祖者犹言大祖也】君之与民以势而言则尊卑之分如霄壤之不侔以情而言则相须以安犹身体之相资以生也故势踈则离情亲则合以其亲故谓之近以其踈故谓之下言其可亲而不可踈之也且民者国之本本固而后国安本既不固则虽强如秦富如隋终亦灭亡而已矣其一其二或长幼之序或作歌之序不可知也集说【林氏之竒曰诗歌肇于虞夏五子之作歌史官总而序之其言不出于一人其意若出一人也○吕氏祖谦曰可近不可下见君民的然为一体可亲之使近不可推之使下视民为下则有邈然不相接之意矣民惟邦本本固邦宁百世兴王之定法也禹受任于舜其相传之要曰可爱非君可畏非民众非元后何戴后非众罔与守邦躬履之乆见之精切故作训以戒子孙坚决着明】
　　予视天下愚夫愚妇一能胜予一人三失怨岂在明不见是图予临兆民懔乎若朽索之驭六马为人上者奈何不敬
　　集传予五子自称也君失人心则为独夫独夫即愚夫愚妇一能胜我矣三失者言所失众也【时氏澜曰一失至于三而不变不可望其复改矣频复之凶也】民心怨背岂待其彰著而后知之当于事几未形之时而图之也朽腐也朽索易絶六马【林氏之竒曰古者车皆四马惟天子之车则特驾六马四马则两服两骖六马则两骖之外又有两騑】易惊朽索固非可以驭马也以喻其危惧可畏之甚为人上者奈何而不敬乎【孔氏安国曰能敬则不骄在上不骄则髙而不危】前既引禹之训言此则以已之不足恃民之可畏者申结其义也
　　集说【林氏之竒曰天下之安必由匹夫匹妇之无所不被其泽天下之危必起于匹夫匹妇之怨其所以致怨者亦不在于显然过恶苟失于此者在亳厘之间必有怨之矣惟以君而临民其危如朽索之驭六马则为人上其可不敬民哉君能敬民则本固邦宁而社稷永保矣○陈氏经曰君之固结民心以敬为本太康失邦由失民心失民心由于逸豫不敬也】
　　其二曰训有之内作色荒外作禽荒甘酒嗜音峻宇雕墙有一于此未或不亡
　　集传此亦禹之训也【林氏之竒曰前言皇祖有训此蒙其文故但曰训有之也】色荒惑嬖宠也禽荒耽游畋也荒者迷乱之谓甘嗜皆无厌也峻高大也宇栋宇也雕绘饰也言六者有其一皆足以致灭亡也禹之训昭明如此而太康独不念之乎此章首尾意义已明故不复申结之也集说【吕氏祖谦曰天下之事皆有其则至其则而止所谓度也夫妇之正不可废也搜狩之常不可阙也嘉会合礼不可以去酒导民性情不可以无乐栋宇以蔽风雨垣墙以御穿窬制于圣人岂以灭德然色禽而至于荒酒至于酣音至于嗜宇则峻之墙则雕之非其则矣○王氏十朋曰三风十愆君有一于身国必亡与此同意】
　　其三曰惟彼陶唐有此冀方今失厥道乱其纪纲乃厎灭亡
　　集传尧初为唐侯后为天子都陶故曰陶唐【孔氏颖达曰世本云帝尧为陶唐氏韦昭云陶唐皆国名犹汤称殷商也地理今释郑康成唐谱云唐者帝尧旧都之地今曰太原晋阳是尧始居此后乃迁河东平阳汉晋阳县今山西太原府太原县也又汉书顔师古注云陶丘在济阴今山东兖州府定陶县有尧城尧甞居之后居于唐故尧号陶唐氏】尧授舜舜授禹皆都冀州言冀方者举中以包外也大者为纲小者为纪【朱子曰纪者如丝之有纪纲者如网之有纲丝无纪则不能以自理网无纲则不能以自举】厎致也尧舜禹相授一道以有天下今太康失其道而紊乱其纪纲以致灭亡也○又案左氏所引惟彼陶唐之下有帅彼天常一语厥道作其行乃厎灭亡作乃灭而亡
　　集说【孔氏颖逹曰冀州统天下四方尧都平阳舜都蒲坂禹都安邑相去不盈二百皆在冀州自尧以来都不出此地故举陶唐以言之○陈氏大猷曰道者君天下之本纪纲者维持天下之制】
　　其四曰明明我祖万邦之君有典有则贻厥子孙关石和钧王府则有荒坠厥绪覆宗絶祀
　　集传明明明而又明也我祖禹也典犹周之六典则犹周之八则【周礼天官六典一曰治典二曰教典三曰礼典四曰政典五曰刑典六曰事典八则一曰祭祀二曰法则三曰废置四曰禄位五曰赋贡六曰礼俗七曰刑赏八曰田役】所以治天下之典章法度也贻遗关通【黄氏度曰轻重之所由通也】和平也【黄氏度曰轻重之所由平也】百二十斤为石三十斤为钧钧与石五权之最重者也【陈氏师凯曰五权铢两斤钧石也】关通以见彼此通同无折阅之意【王氏肯堂曰荀子良贾不为折阅不市折阅注谓损所卖物价也】和平以见人情两平无乖争之意言禹以明明之德君临天下典则法度所以贻后世者如此至于钧石之设所以一天下之轻重而立民信者王府亦有之【陈氏经曰王国府库也】其为子孙后世虑可谓详且远矣奈何太康荒坠其绪覆其宗而絶其祀乎○又案法度之制始于权权与物钧而生衡【陈氏师凯曰谓锤与物钧所称适停则衡平也】衡运生规规圆生矩矩方生绳绳直生准【韦氏昭曰立准以望绳以水为平也】是权衡者又法度之所自出也【陈氏师凯曰规矩绳权衡谓之五则准绳连体权衡合德百工繇焉以定法式】故以钧石言之
　　集说【林氏之竒曰太史公曰禹声为律身为度左准绳右规矩自古法度之噐至禹而后明甚也○朱子语类问关石和钧只是钧石之名如周礼嘉量之类曰恐是○齐氏梦龙曰以理言则以君臣父子兄弟夫妇朋友为五典是也就事言则以尧舜所行为二典是也动则随时取中静则守正不移而皆自然有以为之准此所谓事理当然之极也言其物之当然者则曰物则言其理之自然者则曰天则○郑氏晓曰万邦之君上是表先王之君天下下是述先王贻谋之善也典则乃所以治天下者法度之大治之本也钧石乃所以一天下者法度之小治之末也若政教若礼乐所以为治天下之大经者谓之典如爵禄废置予夺诛赏所以为治天下之大法者谓之则】
　　其五曰呜呼曷归予怀之悲万姓仇予予将畴依郁陶乎予心顔厚有忸怩弗愼厥德虽悔可追
　　集传曷何也呜呼曷归叹息无地之可归也予将畴依彷徨无人之可依也为君至此亦可哀矣仇予之予指太康也指太康而谓之予者不忍斥言忠厚之至也郁陶哀思也【朱子曰思之甚而气不得伸也】顔厚愧之见于色也忸怩愧之发于心也可追言不可追也
　　集说【林氏之竒曰夫所以曷归者太康也而五子则曰呜呼曷归予怀之悲虐民而民仇之者太康也而五子则曰万姓仇予予将畴依所宜忧所宜愧皆在太康而五子任之以为已事者盖仁人之于兄弟亲爱之而已矣有邦则同其安荣失邦则同其危辱其危也可忧其辱也可愧五子之于太康可谓有仁人之心矣】
　　总论【陈氏大猷曰五子不咎羿而曰万姓仇予不咎万姓而曰弗愼厥德不咎太康而惟自怨自艾所谓怨而不怒也太康失国因于不敬愼尔故五子之歌始之曰奈何不敬终之曰弗愼厥德以是始终焉乃一篇之纲领也故曰敬胜怠者吉怠胜敬者灭】
　　征
　　集传国名孟子曰征者上伐下也此以征名实即誓也【林氏之竒曰虽以征为名然以典谟训诰誓命之体求之其实誓也】仲康丁有夏中衰之运羿执国政社稷安危在其掌握而仲康能命侯以掌六师侯能承仲康以讨有罪是虽未能行羿不道之诛明羲和党恶之罪然当国命中絶之际而能举师伐罪犹为礼乐征伐之自天子出也夫子所以录其书者以是欤今文无古文有○或曰苏氏以为羲和贰于羿忠于夏者故羿假仲康之命命侯征之今案篇首言仲康肇位四海侯命掌六师又曰侯承王命徂征详其文意盖史臣善仲康能命将遣师侯能承命致讨未见贬仲康不能制命而罪侯之为专征也若果为篡羿之书则乱臣贼子所为孔子亦取之为后世法乎
　　集说【吕氏祖谦曰夏书存于后世者最少因征可以考官名法度人物军旅之事显然备具○申氏时行曰此篇首节是史官叙侯征羲和之始词告于众三节数羲和之罪之当征今予以尔三节严将士出征之律须要识得羲和之罪实在于党羿而不止于忽天戒侯之征羲和虽未能及羿而实翦羿之羽翼也】
　　惟仲康肇位四海侯命掌六师羲和废厥职酒荒于厥邑后承王命徂征
　　集传仲康太康之弟【孔氏颖达曰计五子之歌仲康当是其一】侯国之侯命掌六师命为大司马也仲康始即位即命侯以掌六师次年方有征羲和之命【陈氏师凯曰经世书以征羲和为元年事则是即位之次年也古者逾年改元】必本始而言者盖史臣善仲康肇位之时已能收其兵权故羲和之征犹能自天子出也林氏曰羿废太康而立仲康然其篡也乃在相之世仲康不为羿所篡至其子相然后见篡是则仲康犹有以制之也羿之立仲康也方将执其礼乐征伐之权以号令天下而仲康即位之始即能命侯掌六师以收其兵权如汉文帝入自代邸即皇帝位夜拜宋昌为衞将军鎭抚南北军之类【陈氏师凯曰汉衞宫之军在南为南军京城之军在北为北军】羲和之罪虽曰沈乱于酒然党恶于羿同恶相济故侯承王命徃征之以翦羿羽翼故终仲康之世羿不得以逞使仲康尽失其权则羿之篡夏岂待相而后敢邪羲氏和氏夏合为一官曰后者诸侯入为王朝公卿如禹稷伯夷谓之后也
　　集说【林氏之竒曰羿专废立之权且将有穷国擅权之志当此之时兵柄之得失国家社稷之存亡系焉苟迟之以旬月之间则无及矣故命侯掌六师必于肇位四海之下羿之于夏所以懐其不轨之谋而不得逞者惟侯掌其六师之权也仲康之沈几先物于斯见矣○尧时分命羲和四子定厯象正闰余以为甚重其设官分职莫先于此至于夏时则羲和合而为一职不复分四时之官各主一方之政一时之事如尧之羲和矣至于周时羲和之职不复有而冯相保章氏之所掌皆以中士为之隶于周官大宗伯之属则其职任盖又轻于夏时矣○俞氏鲲曰羿立仲康而曰仲康肇位者正仲康之始不予羿以权也】
　　附录【金氏履祥曰羿距太康不能返国城于甸服东南而居之至是而仲康立说者多称羿废太康而立仲康失之矣使羿废太康而立仲康仲康既立使侯为司马兵权有归矣而不讨羿是德羿也不返太康是紾兄也不然权出于羿是仲康为虚位而侯为羿党也若是征之书孔子奚取焉且襄四年左传称羿代夏政号帝夷羿岂立仲康而为之臣者其不然也明矣仲康继立于外命侯掌六师其规模举措固已有大过人者然迄不能移征羲和之师而加之羿或者势未可欤假之以年安知其不能讨羿以羿之强僭而终仲康之世莫敢谁何者以仲康之贤有侯之助也仲康虽立国于外然肇位四海诸侯之尊夏固自若独羲和以不臣受征而夫子于书取征焉君子是以知仲康为能自振而侯之为王室倚重矣○邹氏季友曰夏都安邑在河之北太康立十九年为羿所距遂居河南之阳夏宋开封之太康县也二十九年崩弟仲康立观肇位四海之语则诸侯犹宗之为君也十四年崩子相立羿但据冀州河北之地不臣于夏而已未必执夏之政柄故五子之歌但以冀方为言也羿亦好游田其臣寒浞弑之而篡其位及夏后相自河南迁河北帝邱帝邱宋濮州也在位二十八年方为寒浞之子浇所弑夏遂中絶者四十年而少康复兴焉史记夏本纪略而不书故解者皆未详考】
　　【案仲康肇位自二孔以为羿废太康所立后之说经者因之林之竒为较详然疑太康既见距于羿五子亦在洛汭不得返故都太康国于阳夏又十年而殁仲康继之皆在河南此左氏传魏绛所以有羿代夏政及帝夷羿之称也朱子谓袁道洁考之太康但失河北至相始失河南则仲康之立当在河南未必羿奉之于安邑也唯以为立之故都遂疑此篇为羿挟天子之命反加羲和以忠夏之名而在仲康非惟不能自振亦有德羿紾兄之嫌是此篇之全文俱为不顺林氏虽极辟之无一言及于仲康之本在河南则此等议论俱无所施也征之命特仲康势弱不能遽讨羿而先翦其羽翼耳金履祥通鉴前编考之至备今附存之】
　　告于众曰嗟予有众圣有谟训明征定保先王克谨天戒臣人克有常宪百官修辅厥后惟明明
　　集传征验保安也【苏氏轼曰徴犹书所谓庶征也保犹诗所谓天保也】圣人谟训明有征验可以定安邦国也下文即谟训之语【金氏履祥曰克谨天戒以下皆明徴定保之事惟时羲和以下皆明徴之反】天戒日蚀之类谨者恐惧修省以消变异也常宪者奉法修职以供乃事也君能谨天戒于上臣能有常宪于下百官之众各修其职以辅其君故君内无失德外无失政此其所以为明明后也【黄氏度曰诗曰明明天子又曰明明不已明明有继之辞也】又案日蚀者君弱臣强之象后羿专政之戒也羲和掌日月之官党羿而不言是可赦乎
　　集说【王氏安石曰使羲和守常宪以修辅则仲康得愼天戒而修省矣今畔官离次不知有日蚀之变则是不有常宪昧先圣之谟训安能免于诛乎○林氏之竒曰谟者人臣所陈之谟若大禹谟臯陶谟是也然人君所以为法于后世者亦谓之谟伊训曰圣谟洋洋是也训者人臣所陈之训若伊训高宗之训是也然人君所以垂教于后世者亦谓之训如五子之歌曰皇祖有训是也○时氏澜曰凡天之所以示徴于人君者皆所以警戒而定保之如仲舒所谓自非大无道尽欲扶持而安全也先王克谨天戒即明征之戒也人臣克有常宪谓常行之法也百官不言辅弼而言修辅修者辅弼之工夫人君有本然之明若非人臣所能致而得臣以辅之则明而又明有日新无疆之意也○申氏时行曰克谨于上者君以天之心为心也交修于下者臣以君之心为心也】
　　每岁孟春遒人以木铎徇于路官师相规工执艺事以谏其或不恭邦有常刑
　　集传遒人宣令之官【孔氏颖逹曰训遒为聚聚人而令之故以为名也】木铎金口木舌施政教时振以警众也【孔氏颖达曰礼有金铎木铎铎是铃也其体以金为之舌有金木之异周礼教鼔人以金铎通鼔大司马教振旅两司马执铎明堂位云振木铎于朝是武事振金铎文事振木铎】周礼小宰之职正岁帅治官之属徇以木铎【陈氏经曰徇巡而示之也徇于大路欲其无不闲】曰不用法者国有常刑亦此意也官以职言师以道言【陈氏师凯曰非师保之师如承以大夫师长之师】规正也【陈氏经曰规运筳以为圆者也以喻规正之义】相规云者胥教诲也工百工也百工技艺之事【孔氏颖达曰百工各执所治技艺以谏若月令云无作淫巧以荡上心见其淫巧不正当执之以谏谏失常也】至理存焉理无徃而不在故言无微而可略也孟子曰责难于君谓之恭官师百工不能防谏是谓不恭不恭之罪犹有常刑而况于畔官离次俶扰天纪者乎
　　集说【蔡氏卞曰周景王将铸无射伶州鸠谏曰匮财罢民鲁庄丹楹刻桷匠庆谏曰无益于君而替前人之令德执艺事谏此类是也○张氏九成曰相防防君也襄十四年左传大夫防诲诗沔水防宣王○薛氏季宣曰国语公卿列士献诗瞽献典史献书师箴瞍赋蒙诵百工谏庶人传语近臣尽防亲戚补察瞽史教诲师旷所谓各有亲昵以相辅佐古防谏之详见者如此】
　　惟时羲和顚覆厥德沈乱于酒畔官离次俶扰天纪遐弃厥司乃季秋月朔辰弗集于房瞽奏鼓啬夫驰庶人走羲和尸厥官罔闻知昏迷于天象以于先王之诛政典曰先时者杀无赦不及时者杀无赦
　　集传次位也官以职言次以位言畔官则乱其所治之职离次则舎其所居之位俶始扰乱也天纪则洪范所谓岁月日星辰厯数是也盖自尧舜命羲和厯象日月星辰之后为羲和者世守其职未尝紊乱至是始乱其天纪焉遐远也远弃其所司之事也辰日月会次之名【昭七年左传晋侯问士文伯曰何谓辰曰日月之防是谓辰】房所次之宿也集汉书作辑集辑通用言日月会次不相和辑【唐厯志曰日月嘉会而隂阳辑睦则阳不疚乎位以常其明隂亦含章示冲以隠其形若变而相伤则不辑矣】而掩蚀【孔氏颖达曰日食者月掩之也月体掩日日被月映也】于房宿也案唐志日蚀在仲康即位之五年瞽乐官【周礼瞽蒙之官掌作乐】以其无目而审于音也奏进也【孔氏颖达曰诗云奏鼔简简谓伐鼔为奏鼔】古者日蚀则伐鼓【孔氏颖达曰杜预以为伐鼔于社责羣阴也】用币以救之【文十五年左传曰日有食之天子不举伐鼓于社诸侯用币于社伐鼓于朝】春秋传曰惟正阳之月则然余则否【昭十七年左传季平子曰唯正月朔慝未作日有食之于是乎有伐鼔用币其余则否孔疏云慝未作阴未起也】今季秋而行此礼夏礼与周异也啬夫小臣也【孔氏颖达曰礼云啬夫承命告于天子郑云啬夫盖司空之属也】汉有上林啬夫庶人庶人之在官者周礼庭氏救日之弓矢【周礼注救日为太阳之弓救月为太阴之弓救日以枉矢救月以恒矢】啬夫庶人盖供救日之百役者曰驰曰走者以见日蚀之变天子恐惧于上啬夫庶人奔走于下以助救日如此其急羲和为厯象之官尸居其位若无闻知则其昏迷天象以干先王之诛岂特不恭之刑而已哉政典先王政治之典籍也【孔氏安国曰若周官六卿之治典】先时后时皆违制失时当诛而不赦者也今日蚀之变如此而羲和罔闻知是固干先王后时之诛矣集说【孔氏安国曰先时谓厯象之法四时节气望晦朔先天时则罪死无赦不及谓厯象后天时虽治其官苟有先后之差则无赦况废官乎○林氏之竒曰房有二说或以为房星案日月会于大火之次正在季秋月朔谓之房星理亦可通然唐律厯志曰君子愼疑宁以日在之宿为文近代善厯者推仲康时九月合朔已在房心北矣观此説则以房为所次之舎其説为长○周官冢宰掌建邦之六典以佐王治邦国治典者冢宰之所掌也教典者司徒之所掌也礼典者宗伯之所掌也政典者司马之所掌也刑典者司冦之所掌也事典者司空之所掌也侯掌六师为大司马故举政典以为言盖大司马法也○朱子曰日月一岁凡十二防方防则月光都尽而为晦已防则月光复苏而为朔朔后晦前各十五日日月相对则月光正满而为望晦朔日月之合东西同度南北同道则月掩日而日为之食望而日月之对同度同道则月抗日而月为之食是皆有常度矣王者修德行政能使阳盛足以胜隂隂衰不能侵阳则日月之行虽或当食而月常避日故其迟速髙下必有参差而不正相对者所以当食而不食也○问月食如何曰至明中有暗处其暗至微望之时月与日正对无分毫相差月为暗处所射故食虽阳胜阴毕竟不好若阴有退避之意则不相敌而不成食矣】
　　附录【林氏之竒曰自政典曰以下乃是侯誓师勅戒吏士之辞当属于下文不当复谓指羲和而言也○陈氏栎曰政典司马所掌侯为大司马故引政典之语以勅戒吏士先时不及时先后失师期也以属下文者是】
　　【案朱子曰先时不及时林氏谓是警众之词非言昏迷天象之人以上文考之林説非是盖政典以下云云合之上文固未为不合然疑杀无赦之刑施之先时不及时则或有推算小误所差在时刻迟速闻者一以此刑概之似太重若以此属之下节为以尔有众发端则于兵家纪律之严似不嫌其过也故两存之】
　　今予以尔有众奉将天罚尔众士同力王室尚弼予钦承天子威命
　　集传将行也我以尔众士奉行天罚尔其同力王室庶几辅我以敬承天子之威命也盖天子讨而不伐诸侯伐而不讨仲康之命侯得天子讨罪之权侯之征羲和得诸侯敌忾之义其辞直其义明非若五覇搂诸侯以伐诸侯其辞曲其义迂也
　　集说【吕氏祖谦曰将帅但知承王命王者但知奉天讨不敢认为已权则人君安敢轻兵人臣安敢专命士卒安敢犯命○董氏其昌曰奉将天罚者何言不敬天戒天必罚之也而又曰天子威命者盖出于天则为天罚出于天子则为天子威命是钦承威命即所以奉将天罚无二也】
　　火炎昆冈玉石俱焚天吏逸德烈于猛火歼厥渠魁胁从罔治旧染污俗咸与惟新
　　集传昆出玉山名冈山脊也逸过渠大也言火炎昆冈不辨玉石之美恶而焚之苟为天吏【王氏安石曰吏奉将天罚故曰天吏】而有过逸之徳不择人之善恶而戮之其害有甚于猛火不辨玉石也今我但诛首恶乏魁而已胁从之党则罔治之旧染污习之人亦皆赦而新之其诛恶宥善是犹王者之师也今案征始称羲和之罪止以其畔官离次俶扰天纪至是有胁从旧染之语则知羲和之罪当不止于废时乱日是必聚不逞之人崇饮私邑以为乱党助羿为恶者也后徂征隐其叛逆而不言者盖正名其罪则必锄根除源而仲康之势有未足以制后羿者故止责其旷职之罪而实诛其不臣之心也
　　集说【薛氏季宣曰歼渠魁义也赦胁从仁也所以为王者之师○陈氏栎曰观胁从之语羲和聚党助逆明矣仲康于羿势既未能锄其根株不可不翦其羽翼故乘日食之变正其昏迷之罪名正言顺羿亦不得庇之也使非聚党助逆则禠职夺邑司防行戮足矣何至劳大司马兴师誓众如临大敌哉○王氏樵曰歼厥渠魁胁从罔治大哉王言遂为万世讨罪之衡天吏二字始见于此】
　　呜呼威克厥爱允济爱克厥威允罔功其尔众士懋戒哉
　　集传威者严明之谓爱者姑息之谓记曰军旅主威盖军法不可以不严严明胜则信其事之必济姑息胜则信其功之无成誓师之末而复嗟叹以是深警之欲其勉力戒惧而用命也
　　集说【薛氏季宣曰威克厥爱济人之实也爱克厥威适以害仁也呜呼之叹将以伸其说尔爱人而去其害其仁莫之御矣此之谓允济仁者一怒而安天下小不忍于小人使天下不得少安仁者之功不如是也○时氏澜曰大抵威爱当观其所发发于私乎虽爱非爱发于公矣虽威非威威虽非圣人之所尚苟当威而不威则不知时措者也况军旅主于威乎○孙氏继有曰威爱行师不可废一同甘苦均劳佚岂曰无爱爱之过其流必至于姑息姑息非爱也大抵行师之道平时则当拊循临时则尚节制此所谓威爱者当自其临时言之】
　　总论【董氏鼎曰将帅奉天子之命天子奉天与先王之命仲康莅政之始命将出师而侯之誓如此则大本正大权立而大奸惧矣其克嗣祖考也宜哉然羲和在尧时为四子既总于一人有司于朝有邑于野湎酒失职黜之可矣何至上烦王师之征其曰歼厥渠魁胁从罔治则胁众以拒命染恶以成风已非一日传谓助羿为恶特隐其叛逆而不言者岂不当哉】


</div>
    <div class="pagination">
<a href="钦定书经传说汇纂_page14.html">上一页</a><span>...</span><a href="钦定书经传说汇纂_page10.html">10</a><a href="钦定书经传说汇纂_page11.html">11</a><a href="钦定书经传说汇纂_page12.html">12</a><a href="钦定书经传说汇纂_page13.html">13</a><a href="钦定书经传说汇纂_page14.html">14</a><span class="current-page">15</span><a href="钦定书经传说汇纂_page16.html">16</a><a href="钦定书经传说汇纂_page17.html">17</a><a href="钦定书经传说汇纂_page18.html">18</a><a href="钦定书经传说汇纂_page19.html">19</a><a href="钦定书经传说汇纂_page20.html">20</a><span>...</span><a href="钦定书经传说汇纂_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
