<!DOCTYPE html>
<html>
 <head>
  <meta charset="utf-8"/>
  <title>
   古文尚书冤词 - 第 4 页/共 5 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   古文尚书冤词 - 第 4 页/共 5 页
  </h1>
  <div class="content">
   或曰此必古文抄国语故词语参易往多未合
　　夫以春秋楚人上引商事未有在前无其文而可公然述一篇者谓古文袭国语已属无理若文多参易则以己意述旧文自当明白抄变其词如史迁自叙殷事以作本纪其于髙宗肜日则亦引书武丁事也然不全用其文曰王勿忧先修政事祖已乃训王曰惟天监下典厥义云云夫高宗肜日今文书也然其参变有若此是岂今文亦伪书乎人少见多怪国策燕王谢乐间书引论语栁下惠事曰昔者栁下惠吏于鲁三黜而不去或谓之曰可以去栁下惠曰茍与人之异恶往而不黜乎犹且黜乎宁于故国耳此并非论语原文然而不谓论语袭国策者以战国人引春秋事其文不始自战国以春秋人引殷商事其文不始自春秋彼袭此非此袭彼也若其文词之参变则抄词例也
　　甲谓傅说得之梦中不可信即史记谓以立语相之亦非考言明试之法况君奭篇数商贤臣不及说是说无可扬也此书伪也
　　李塨曰此国语早有之国语在周时未出孔壁之前即云昔殷武丁能耸其德至于神明使以象梦求四方之贤圣得傅说以来升之为公此真古帝王通幽彻防之事故曰神明曰贤圣小儒庸劣何足以知之若谓考言明试必拘资格则孟子亦云傅说举于版筑之间岂当时版筑间曽明试耶至妄谓傅说不见君奭以为无可扬则孟子论存心于周推周公论见知于周又推太公望散宜生而不及周公古人曷尝拘拘乎狂夫罪大恶极诟圣言不已并诟圣人甲谓贤臣不及说而不知说乃圣人史殷本纪武丁夜梦得圣人名曰说而地理志即以傅岩名圣人窟甲有眼不识圣人宜其举圣言而侮之也
　　缁衣引说命有云爵无及恶德民立而正事纯而祭祀是谓不敬礼烦则乱事神则难今孔书无民立而正事五字以纯而作黩于岂非以民立句难解故不能搀入耶
　　民立而后可正事本非难解若果难解则必有误误则必有简策错出之事不责引经者有错出而责其不能搀入谬矣缁衣引诗云昔吾有先正其言明且清国家以宁都邑以成庶民以生谁能秉国成不自为正卒劳百姓今按诗文祗谁能三句是节南山诗他皆无有也作节南山诗者何以不能搀入耶且纯而祭祀是谓不敬何谓耶
　　国语引武丁作书曰以余正四方余恐德之不类兹故不言又引书若金用汝作砺若津水用汝作舟若大旱用汝作霖雨启乃心沃朕心若药不瞑厥疾不瘳若跣不视地厥足用伤孟子引书曰若药不瞑厥疾不瘳缁衣引说命曰惟口起羞惟甲胄起兵惟衣裳在笥惟干戈省厥躬国语白公引书必交修毋予弃也学记引恱命曰敬逊务时敏厥修乃来又引恱命曰斆学半文王世子引恱命曰命终始典于学【引书证】
　　【右悦命三篇】
　　或谓汉儒林谓司马迁从安国问故迁书载尧典禹贡洪范微子金縢多古文说今考史记五帝夏殷周本纪及鲁周公燕召公世家皆不出伏生二十八篇之外所云安国二十五篇者无片语也若汤诰载其词与古文絶不同惟泰誓有今殷王纣用其妇人之言自絶于天乃为淫声用变乱正声怡恱妇人蔡仲之命有以车七乘其子曰胡率德驯善举胡以为鲁卿士言之于成王封之于蔡诸语然亦仅矣是必安国之古文原止此数今所者非是耳
　　如是则凡史汉以下及魏晋六朝诸书凡云古文五十九篇五十八篇与増多二十五篇二十四篇者其书皆可废矣且古文今文非同是此本而以今古文书法相分辨也谓别有古文若干篇也若犹是今文耳则于古文何称焉况果止此数则必于今文外别无一篇然后可今俨有二篇即不能限此数矣葢古文多篇而史记祗引其二者则以史迁好古文之切就安国审问而不得其本因偶于作史时祗得此二篇而急为采入以略见大意非有他也尝考史汉二书知今文出于汉初自孝惠四年除挟书之律伏生即以其书教授齐鲁间至孝文时又令鼂错徃受而立于学官则其书已显然行世者四十八年而后至武帝是史迁之取其书以入史记非一日矣若古文之出则迟至武帝三十八年太初之后汉志所云武帝末得古文尚书而刘歆移太常博士则云古文尚书在天汉之后献之则其距今文出时已八十六年在史迁作史记时并无其书何则史记作于太初元年越四年而后改元天汉况曰天汉后则并非元年明矣乃既献古文越太始四年而即遇征和巫蛊之变则以四年之间将古文原本献之官府祗以竹简更写一本藏之于家而此一本者又当借之以作传又况天汉太始正值迁救陵祸之际缧绁受辱愤不暇虽极与安国相好问其大略然简牍烦重必不能得其所写之一本而更写之断可知也惟小序不多易于世则急采入之且窃取其所闻之泰誓汤诰诸篇而仿佛引之其好古文而必不可得为何如者此则前贤之用心非好学深思者不能言也
　　若云尧典微子洪范金縢多古文说则亦有故伏并二典而合之而史记分尧典于尧纪又分尧典之半于舜纪则用孔说矣若今文洪范颇涉变怪流之为刘向五行之学大不雅驯而史记祗就其本文次第敷衍似用孔说至金縢大传及夏侯欧阳之学皆谓周公之死成王欲塟成周而风雷变兴谷永上书所云成王塟公以变礼而当天心张奂灾异疏所云昔周公塟不如法天乃动威而史记不然既知古文金縢与今文异而不得其本先于周公避居时作一策迎公之事以从古文又于周公塟后别叙一策赐郊祀之事以不从今文则其用孔说而不用伏说为彰彰者惜其不得古文本不多载耳
　　汉书引泰誓云诬神者殃及二世又云立功立事惟以永年此数语泰誓无有则虽收拾诸经而仍有阙佚何则一人为伪则耳目不及周也
　　若据泰誓所佚语何止此数按刘向说苑臣术篇引泰誓曰附下而罔上者死附上而罔下者刑与闻国政而无益于民者退在上位而不能进贤者逐此所以劝善而黜恶也此在汉武元朔元年有司奏议举亷孝亦述此五语与说苑同而今书亦无之葢泰誓甚多或伏壁泰誓或河内女子泰誓彼所阙者我何能一一收拾之此固不足为古文难也若康诰今文也然僖三十三年臼季荐冀缺引康诰曰父不慈子不祗兄不友弟不共不相及也今并无其文何也又昭二十年齐侯将饮酒徧赐大夫苑何忌辞曰与于赏者必及于其罚在康诰曰父子兄弟罪不相及此又无其文是岂康诰伪书乎不特此也伏生作大自引盘庚曰若德明哉引酒诰王曰封惟曰若圭璧今盘庚酒诰并无此也不特此也汉书王莽传引书文曰言之不从是谓不艾白虎通德论引尚书文曰咨四岳曰裕汝众或有一人王者又云不施予一人又云必立赏罚以定厥功又云太社惟松东社惟栢南社惟梓西社惟栗北社惟槐许慎说文引书文圛圛升云半有半无洪水浩浩在夏后之詷师乃搯来就惎惎宫中之冗食豲有爪而不敢以撅以相陵懱祖甲返孜孜无戋戋巧言我有□于西则今文古文并无之人苦不读书坐井窥天以村庸之陋腹妄议圣经鲜有不为程颐之改大学欧阳修之毁易系者仲长统昌言注引孟子云矫枉过直后汉书党锢传注引孟子云正枉者必过其直读孟子者不以孟子无此文而疑其伪经解曰易曰君子慎始差若毫厘谬以千里读易者亦不以易失此句而议其阙佚乃身实庸劣而反讥圣人之经疎于收拾则其耳目为何如者请自思之孟子引书曰天降下民作之君作之师惟曰其助上帝宠之四方有罪无罪惟我在天下曷敢有越厥志襄三十二年穆叔引泰誓曰民之所欲天必从之昭元年子羽引泰誓国语单襄公引泰誓俱同昭七年史朝曰筮袭于梦武王所用也国语单襄公引泰誓曰朕梦协朕卜袭于休祥戎商必克昭二十四年苌引泰誓曰纣有亿兆夷人亦有离德予有乱臣十人同心同德臧宣叔曰泰誓所谓商兆民离周十人同论语武王曰予有乱臣十人孟子引泰誓天视自我民视天听自我民听又引泰誓曰我武维扬侵于之疆则取于残杀伐用张于汤有光荀子引泰誓曰独夫受墨子兼爱篇引泰誓曰文王若日若月乍照光于四方于西土坊记引泰誓曰予克纣非予武惟朕文考无罪纣克予非朕文考有罪惟予小子无良【引书证】
　　【右泰誓三篇】
　　郝敬云武成无次第先儒费解释订正殊不悟其为赝也
　　武成篇文叙事多而王言少然连词连叙参错尽变并是古法原未尝有一毫误处惟孔疏引左荀偃祷河有云无作神羞具官臣偃无敢复济惟尔有神裁之蒯瞆祷祖云无作三祖羞大命不敢请佩玉不敢爱谓二文于无作神羞下皆更有余词以申己意此必以书文为蓝本者在书文似不应竟住而无余语此亦偶然致疑之言且此词斩截原是结语不必复有所増益而蔡沈注本禀朱氏意竟为移易名曰考定武成然其于无作神羞下仍接既戊午师渡孟津一节则于孔疏致疑之意全然不合何必移易且其间有大谬者原文告诸侯词有底商之罪告于皇天后土所过名山大川今商王受无道为天下逋逃主萃渊薮诸句葢于告诸侯时歴叙兴师祷神之意以张大其事也朱氏以为祷神告诸侯两事两词不宜合一遂于底商以下分作两节而不知左引经原是一串祷神之词皆于告诸侯见之如昭七年芋尹无宇曰昔先王数纣之罪以告诸侯曰纣为天下逋逃主萃渊薮则明属一词不可分易且李氏易解引汉后诸儒注既济卦有云厥四月哉生明王来自商至于丰丁未祀于周庙此等引书皆在孔未行之前者其于丁未祀庙直接生明又安得以生魄一节间于生明之节之下夫目不识宝商彞周鼎误指瑕纇犹当刳剔其齿舌况从而刻之刜之千年神器坏于一旦而无良之人尚诟之为赝鼎岂非寃哉或曰书例以干支纪日必先有月以领之如召诰惟二月既望越六日乙未三月惟丙午朏越三日戊申类今武成曰既戊午师逾【今作渡误】孟津癸亥陈于商郊并不着月则知是何月之戊午癸亥且召诰丙午至戊申称越三日则连本日数武成丁未祀于周庙越三日庚戌则离本日数矣此得非伪为之故不合例耶
　　古史文有不同有以月领干支者有不以月领干支者有连本日起数者有不连本日起数者孔氏正义明云史官不同故立文各异是也是以洛诰乙卯戊辰俱不领月而乐志十二律相生之法自黄钟至林钟刘向连本数谓之隔七而班固离本数即谓之隔八况武成月日干支明见旧经泰誓序见有一月戊午师渡孟津之文泰誓中篇又曰惟戊午王次于河朔而外则云王以二月癸亥夜陈是戊午在一月癸亥在二月公然可知若汉初有今文泰誓出于伏壁又有武成逸篇不知出于何所郑康成云武成逸篇至建武年始亡者其文多见汉律歴志中然亦曰惟一月壬辰旁死霸若翼日癸巳武王乃朝步自周于征伐纣又曰惟四月既旁生霸粤六日庚戌武王燎于周庙其月日干支亦正相合则壬辰癸巳丁未庚戌无稍差轶虽或越三越四不过朝三暮四之小殊何所分别况此等攻讦又明见旧疏早有解释者若谓作伪暧昧不合书例则毕命亦伪书也其曰六月庚午朏越三日壬申则连本日数与书例合岂有明于彼而独暗此此可省矣
　　孟子何其血之流杵也未闻血流漂杵也
　　国策武安君与韩魏战于伊阙有流血漂卤语此本武成血流漂杵语而习用之古有不引经而习用其语者此类是也若孟子何其血之流杵也则引经而反不用其语此又一例故尝读表记谓不厉而威不言而信此习用其语非引经者子曰事君三去而不出境人虽曰不要吾不信也此则引经而反不用其语者使必以原词核之则此亦伪论语矣旧注孟子杵或作卤盾也与国策语同据此则益信国策用书词耳
　　甲谓古人田赋出兵丘甸出乘武王之马牛皆取之民间今乃释马放牛不复还民而驱之山林是以桀纣之事诬武王也
　　李塨曰古田赋出兵之法虽无明文然间考诸礼则牛马原有在官不还民者大抵田制惟都鄙采邑赋兵则出车出甲并出牛马若乡遂公邑诸地则但家出一人而车甲马牛总自官给如周礼司兵有授兵之法谓出兵时官授兵器也有受兵输之法谓旋军时以兵器输还之官也马牛亦然故马质之职凡受马于有司必书其齿毛与其马价而牛人掌养官牛凡军旅行役必共其牵兵车之载任器者所谓公器与公牛也不读诗乎谁谓尔无牛九十其犉此公牛也駉駉牧马在坰之野此即公牧之公马也是马牛官物原不还民即放而弃之亦并非桀纣之事况归之与放祗是休养不过仍还畜牧以示厌兵未尝驱而弃之也且此非晋人可伪造也归马放牛在吕览诸书俱有之若乐记则全袭其文如封王子比干之墓释箕子之囚使之行商容而复其位马散之华山之阳而弗复乘牛放之桃林之野而弗复服此全袭武成原文而为之词乐记虽出自汉世然必非东晋人伪作而诬武王断可识矣周制既不晓周礼礼记又不读遽欲起而侮圣人之言所谓聋瞆之夫偏谈声色哀哉
　　甲谓据中庸周公始追王太王王季而武成于伐纣之后即称为太王王季文王此非伪书败漏乎
　　李塨曰追王之典武王为之追王而达上下则周公制礼为之大曰武王既事牧野而退柴于上帝祈于社遂率天下诸侯骏奔走执豆笾追王太王亶父王季歴文王昌则是牧野归后即告武成而行追王之典其所云柴于上帝骏奔走执豆笾正武成中骏奔执豆柴望大告武成之原文也是追王之典武王为之不然汉髙尚知王太公岂有武王定天下而不识尊亲事反出汉高下者惟丧祭之礼由追王而推凡诸侯大夫士上下通达以祭以葬则周公实为之中庸有明文矣人第读中庸而不读大固不识武王之有追王若读史记则文王亦曽改正朔易制度追尊古公为太王公季为王季吾虽不信然甲岂知之
　　襄三十二年北宫文子曰周书数文王之德曰大国畏其力小国怀其德昭七年无宇曰昔武王数纣之罪以告诸侯曰纣为天下逋逃主萃渊薮孟子引东征绥厥士女匪厥黄绍我周王见休惟臣附于大邑周又王曰无畏宁尔也非敌百姓也若崩厥角稽首
　　【右武成】
　　书序马融郑皆以旅獒为旅豪谓酋豪也西戎无君名但称其主曰酋豪国人遣其酋豪献见于君而改作獒犬得乎
　　此正是獒犬旧注獒西方犬名即曰獒与豪通字然酋豪君长也国人可贡一君长来周乎且外国不一但曰豪此何国豪也按汲冢周书王防解渠搜以防犬匈戎以狡犬则外国原有贡犬之事又竹书纪年于周武十三年书巢伯来賔与书序巢伯来朝芮伯作旅巢命正同则一是贡犬一是酋长来朝两书并列殊为有据若谓旅巢伯命旅字作陈字解旅獒亦当解作陈獒不必国名则明曰西旅无西陈之说左蔡蔡叔一句两字尚可两解况两篇两字乎且旅巢伯命者陈命耳若酋豪则何以陈之
　　国语仲尼在陈有隼集陈庭而死楛矢贯之石砮其长尺有咫陈惠公使问仲尼仲尼曰此肃慎氏之矢也昔武王克商通道于九夷百蛮使各以其方贿来贡使无忘职业于是肃慎氏贡楛矢石砮其长尺有咫以分大姬配虞胡公而封诸陈古者分同姓以珍玉展亲也分异姓以逺方之职贡使无忘服也故分陈以肃慎氏之贡君若使有司求诸故府其可得也使求果得之此正袭旅篇文而为词者则旅獒非伪书矣且肃慎贡矢鸟载而入尚不足怪贡犬何怪焉
　　国语昔武王克商通道于九夷百蛮僖五年宫之竒引周书民不易物惟德繄物
　　【右旅】
　　微子之命则断是伪书召诰曰有王虽小元子哉顾命用敬保元子钊元子者太子也微子纣庶兄而曰殷王元子非伪而何
　　史微子世家云微子开者帝乙之首子首子元子也古元首通称左狄人归先轸之元孟子勇士不忘丧其元首即元也是以微子父师若曰王子孔直云微子是帝乙元子故称王子则元子只是首子长子之称与称王子并同葢微子本纣母兄与他长庶稍别按吕氏春秋仲冬纪云纣之母生微子启与仲衍【即微仲】其时犹尚为妾也及改为妻后始生纣故纣父欲立微子启为太子而太史据法争之曰有妻之子则不可立妾之子因立纣郑康成所云微子启为纣同母兄是也是纣与微子原无适庶祗有长幼故当时原以元子称之此非后人可伪作者不观左传乎哀九年宋公伐郑晋欲救郑而筮之遇泰之需曰宋方吉不可与也微子启帝乙之元子也若帝乙之元子而有吉我安得吉则微子本称元子况三代称名并无一定曲礼备载天子王后之所称自君天下曰天子以下并无元子之称即召诰称元子亦但作大子解曰大为天所子无非意拟之词况尚书难明即金縢康诰皆今文也金縢称武王为元孙正义谓武王于太王当称曽孙今曰元孙是长孙之称然而武不居长檀弓谓文王舍伯邑考而立武王并非长孙而康诰称康叔为孟侯夫康叔叔也叔则何以为孟故孔氏谓孟侯者诸侯之长如方伯之谓然而康叔年幼未能长众且据春秋卫灵公与晋争长又未尝有五侯九伯卫实征之之语至无可解说郑氏遂造为曲释谓古者太子十八为孟侯周公因以此呼成王则以臣呼君为侯大无礼矣是以金縢是有丕子之责于天孔传作大子之责史记作负子之责大诰宁王遗我大宝龟汉儒谓是文王宋儒皆谓是武王凡经文名称有何一定而独于古文疑之
　　甲谓微子之命伪也周史封微子于宋当名宋公之命
　　又杜撰矣凡封有新旧既有旧封则虽当新封而亦称旧号箕子只称箕周公只称周是也不读康诰乎康叔初封康与微子初封微同乃康叔封卫不称卫诰而谓微子当称宋吾不解也岂康诰伪书耶
　　又谓命词有与国咸休语周既有天下何得称国
　　李塨曰此不特易有开国承家诗有王国克生礼有制国用建国学即今文亦有之大诰知我国有疵立政国则罔有立政用佥人金縢我国家礼亦宜之
　　【右微子之命】
　　郝敬云后儒误解金縢以我之勿辟为刑辟谓公致辟管叔遂作伪命夫流言何伤成王疑公公避则已何至甘心杀一兄囚一弟贬一弟此情理所必无金縢大诰歴歴可据也俗儒信圣人不如信伪书乃至鄙夫谓义可灭亲兄可杀弟可诛则是书为口实周公为戎首矣予不可以不辨
　　若然则不特蔡仲之命是伪书即周公诛管蔡事亦伪事矣按春秋定四年祝鮀曰管蔡启商惎间王室王于是乎杀管叔而蔡蔡叔【蔡放也】以车七乘徒七十人若史周本纪则云周公奉成王命伐诛武庚管叔放蔡叔以微子代殷后收殷余民其在管蔡世家亦曰周公杀管叔而放蔡叔迁之与车十乘徒七十人从而分殷余民为二是金縢勿辟虽作孔者误解刑辟然而管叔未尝不辟也其大义灭亲在周公为戎首则有之若以之为伪书口实则全未也夫大圣行事当灭亲当杀兄子固不知吾亦不足与子言矣至于蔡仲之命则左传明曰其子蔡仲改行帅德周公举之以为己卿士见诸王而命之以蔡其命书云王曰胡无若尔考之违王命也世家亦云其子曰胡胡乃改行率德驯善周公闻之以为鲁卿士言于成王而复封于蔡是在周成王时即命邦蔡又何曽是东晋后儒误解金縢始作伪命人苦不自知然亦当自量如此胸腹即左史记未尝窥见而反呼人为鄙夫为俗儒不知谁俗谁鄙也强顔哉僖五年宫之竒引周公书曰皇天无亲惟德是辅襄二十五年大叔文子引书曰慎始而敬终终以不困【右蔡仲之命】
　　罗喻义谓太师太傅太保非三公也然则何官曰此太子三公也贾谊新书保傅篇曰昔者周成王幼在襁褓之中召公为太保周公为太傅太公为太师此三公之职也于是置三少曰少保少傅少师皆上大夫也是与太子燕居者也其文甚明但其次则以保为首岂有人主已长而须保者乎葢初本宫僚后遂入衔故殷有保衡周有保奭书曰在成汤时则有若伊尹在太甲时则有若保衡一曰阿衡阿犹保也然则之世胙太师诗之尹氏太师夫犹是矣儒者闻有其官不能征其人则曰官不必备岂有具官而可不备又岂有既具而曰无官者乎
　　此名周官但列周之在朝长官以立训而周礼一书则就其官而推类而备载之故亦名周官第周礼六卿与周官同而独无公孤因有疑周官为伪者实则三公三孤俱无所职掌且不必备官但以六卿兼为之如召公以太保领冢宰毕公以太师领司马一如后世宰相兼六卿类故周礼六官以前虽不列公孤而其名俨然如典命王之三公八命其卿六命朝士掌三公孤卿大夫之位是明有三公三孤在六官上也葢公孤之名其来已久记曰虞夏商周皆有师保疑丞设四辅及三公且皆是天子之官王制天子有三公九卿传曰古者天子有三公每一公三卿佐之今乃谓太师太傅太保不是三公夫不是三公则是何物岂可食者乎然且但见贾谊文遂谓此是太子官不是天子官又但见君奭有保衡语遂谓伊尹以保太甲故称保不知贾谊此文全袭文王世子及家语凡三王教世子立太傅少傅以养之太傅在前少傅在后入则有保出则有师是以教喻而德成也此言太子亦有此官尔今乃以太子有此而反谓天子无之则诗云尹氏太师维周之氐不闻曰维太子之氐也四方是维天子是毗不闻曰太子是毗也板诗价人惟藩太师惟垣则以三公为屏翰常武太师皇父整我六师则以三公领戎旅无非天子所有事学究见白金称为束修乞儿见王粮指为此给孤之米不知度支仓庾之所用不止是也即伊尹保衡亦何尝是太甲师保之称商颂实维阿衡实左右商王商王汤也国语白公子张谓髙宗得傅说以来升以为公故书曰惟说命正百官又曰爰立作相是以冢宰兼三公也然傅说不曽教太子微子以箕子为父师比干为少师史记称箕子比干为太师少师家语比干官则少师然而箕子此干何曽作太子之官史记师尚父牵牲在伐纣时大戴礼武王践祚召师尚父而问焉是武王初有天下即以太公为太师此时未能立太子官也故召公为太保命作二伯领西方诸侯毕公继周公为太师即命之治东郊并与太子无涉若谓官之次第以太保为首此但见贾谊文保在前尔文王世子师也者教之以事而喻诸德者也保也者慎其身以辅翼之而归诸道者也大戴礼天子不论先圣王之德太师之任也不厚于德不强于行太傅之任也进退无度升降揖让无容太保之任也皆以太师太傅太保为先后次第即推而三孤亦然即或有时太保在前如顾命叙太保召公在太师毕公上有时太傅在前文王世子少傅奉太傅之教而后以出入师保继之总是命服尊卑同在一等而以当事为先后并非定例至谓官不必备为儒者不能征人之故世必无有官不备之理则吾不知其所谓征人者何说若以官不必备为无理则文王世子见云设四辅及三公官不必备惟其人语使能也汉表引记曰三公无官言有其人然后充之已少所见而谓世必无肿背之马可乎
　　又谓三公即立政之常伯常任凖人也按白虎通有司马主兵司徒主民司空主土之言因知常伯即司徒常任即司空凖人即司马所云三事者三公也古公卿只一等王臣公公臣大夫即不言卿君一位卿一位即不言公凡三公九卿六卿皆汉儒之言古无是称且六卿是军制非国制也牧誓司徒司马司空祗是三卿即鲁三家三卿季孙司徒叔孙司马孟孙司空皆无冢宰宗伯二名即虞氏九官禹司空也稷司马也契司徒也亦无冢宰宗伯然则冢宰非官也宗伯亦非官也
　　立政诸官名多不可考即常伯常任凖人三官旧儒纷纷皆不足据若以司徒司马司空当之则尤无理立政分序羣官原有司徒司马司空三名别列文内何可相混旧有谓凖人近于庶狱而人即非之曰如此则常伯常任当是庶言庶慎乎若以为司马则攻者接踵矣若公卿异等则孟子明有六等五等之分即周礼亦有九服九命之别甚至易通卦验亦曰君有五期辅有三名以公卿大夫判作三等其或言公不言卿言卿不言公祗是互词犹称嵗为春秋非无夏冬称日为朝非无昏也今谓三公九卿六卿皆汉儒之言则凡公羊荀子称天子三公周礼考工称九卿之朝九卿之治皆不出自汉注即王制天子命三公九卿元士皆入学月令天子亲帅三公九卿以迎春于东郊并非东晋伪书也况大战于甘乃召六卿则天子六卿本出自今文而又谓六卿亦只三官且必为军旅所用非在朝之官则六卿并不限于三祗以六者之中其三者更切民用则又另称之如洪范以三八政特称司徒司空司宼类故汉公卿表专以司马主兵司徒主民司空主土为天地人三名而白虎通因之此即东汉三公之所始而至于军旅则亦以营垒尺籍三者颇重与冢宰统邦治宗伯専主礼仪者稍有不同故兵制用人又以三官立师中之长而实则天子六军则六卿齐将之诸侯三军则三卿齐将之凡出师命将皆用命卿故公谷注春秋直以三军为三卿二军为二卿并以官名军可验也彼第知三官为三事而不知六卿之召有曰嗟六事之人则六官矣且六官并列随所取用太皥五鸠于六官之外有司寇而多司事洪范八政于三官之外増司寇而反去司马殷宋九卿于六官三官外又増左右师司城而独无司空至若唐虞九官则贾公彦谓天官为稷地官为司徒秋官为士此尧时事至舜则命伯夷为秩宗即春官也垂为共工即冬官也又曰尧初天官为稷至试舜天官之任谓之百揆即冢宰也是九卿六卿皆三代习用之官其必非汉儒妄言而限于军制已可见矣如谓稷是司马吾不知所据如谓唐虞无冢宰宗伯则百揆秩宗所掌何事恐舍此二官定无所属若谓冢宰非官宗伯亦非官则此二者是何物岂可食者乎
　　何谓冢宰非官也一见于诗曰鞫哉庶正疚哉冢宰庶正非官知冢宰非官也一见于荀子曰本政教云云冢宰之事也论礼乐云云辟公之事也全道德云云天王之事也天王辟公非官知冢宰非官也曰百官总已以听于冢宰谓国有大故推首位一人主之犹冢子冢妇云尔冢与大不同大与少对凡官多有之冢与介对一人而已犹后世宰执之类非有是官也故曰冢宰非官也若宗伯之名见于春秋夏父弗忌为宗伯然祗是宗人如宗人衅夏献其礼类犹曰宗司云尔故曰宗伯亦非官也
　　如是则可笑之甚吾向以二者为食物尔今曰宰执曰宗司则犹是人也云汉诗庶正虚名与冢宰对犹曰虚名不对实衔若下文趣马师氏膳夫左右则实衔矣犹曰实衔与冢宰非对文尔若十月诗皇父卿士畨维司徒家伯冢宰仲允膳夫棸子内史蹶惟趣马楀惟师氏则冢宰直与司徒膳夫内史趣马师氏五实衔对文矣若谓冢宰与辟公天子对文便不是官则尤为可笑孟子天子与公卿大夫士皆对列作一位辟公与卿大夫士亦皆对列作一位岂公卿大夫士皆非官乎天子穆穆诸侯皇皇大夫跻跻士跄跄大夫士亦官也然或曰公卿大夫士仍虚名若顾命王麻冕黼裳卿士邦君麻冕蚁裳太保太史太宗皆麻冕彤裳则太保太史皆以实衔与王与邦君相对此非今文乎人苦不读书不自揣量论语与书皆有百官总已以听于冢宰内则有后王命冢宰降德于众兆民王制有司防以嵗之成质于天子冢宰斋戒受质周礼有乃立天官冢宰使率其属而掌邦治乃立春官宗伯使率其属而掌邦礼则便不宜置喙乃又谓百官总已以听冢宰只是宰执是宰相虚称则王制冢宰制国用量入为出明明谷禄出入实有职掌此非宰相事也若谓冢不是大则尔雅云冢大也马融曰冢宰大宰也郑氏谓变冢言大者以进退异名尔至谓宗伯只是宗人宗司之称则左文二年夏父弗忌为宗伯而国语曰夏父弗忌为宗韦昭注宗者宗伯也然当时别有宗官司事之臣名宗司故宗伯欲跻僖公而宗有司争之曰非昭穆也宗伯曰我为宗伯何常之有而宗有司又争之是宗伯与宗司明明两人作主客而以两人为一人可乎若哀公欲以嬖为夫人使宗人衅夏献其礼公曰汝为宗司则此宗人即宗司正宗官司事之臣故国语师亥曰男女之飨不及宗臣宗室之谋不过宗人正以宗臣是宗伯宗人是宗司故两称之虽宗伯亦有时称宗人如曽子问大宰大宗裨冕又云宰宗人从一若对言之则大宰大宗与宰夫宗人髙卑截然若通言之则大宰大宗有时可兼称宰与宗人而宰夫宗人无时得称太宰与宗伯者是以康王之诰上宗曰飨是宗伯授宗人同是宗司分称了了乃欲以宗人宗司妄当宗伯固已不通不读书矣且断断曰宗伯非官将宗人宗有司都非官耶何也









　　古文尚书寃词卷六
　　钦定四库全书
　　古文尚书寃词卷七
　　翰林院检讨毛竒龄撰
　　论语书云孝乎惟孝友于兄弟今无孝乎字何也
　　君陈篇惟尔令德孝恭惟孝友于兄弟克施有政命汝尹兹东郊敬哉此本孝恭句兄弟又句有政又句言惟尔能孝亦惟尔孝故能友兄弟以施有政其所以命尹东郊上继周公之职者为此故也旧谓君陈本周公子故以孝命之文极明顺惟论语引书则曰孝乎惟孝友于兄弟施于有政多孝乎二字而以惟孝二字连孝乎读如云孝乎惟孝葢言孝之极称犹汉语曰肆乎其肆谓肆之至也按论语引书有四无不改其词簒其句易其读者如说命王宅忧亮隂三祀既免丧其惟勿言论语改作书云高宗谅隂三年不言以四句作两句而以谅隂属高宗为句三年属不言为句汤诰尔有善朕勿敢蔽罪当朕躬不敢自赦惟简在上帝之心论语改作有罪不敢赦帝臣不蔽简在帝心以五句作三句而以罪赦自为句増帝臣二字而连蔽善简心合作一句武成重民五教惟食丧祭论语改作所重民食丧祭以两句作一句而去五教二字而自为句此皆改句改读之显然者故包咸在东汉末明见马融郑有古文注本而以孝乎惟孝作句读何晏在西晋亦明见王肃有古文注本而以包注孝乎惟孝引作集解故潘岳闲居赋夏侯湛昆弟诰陶潜孝赞正值梅氏上孔之际无不曰孝乎惟孝友于兄弟即唐王利贞幽州石浮图颂亦曰孝乎惟孝忠为令德宋张齐贤在真宗朝奉诏作曽子赞亦曰孝乎惟孝曽子称焉此岂古文尚书犹未之见而相嬗不改必以此作讹句乎亦曰此所引者系论语引书而非古文君陈之原文也自后儒作集注误以孝乎作句致书云以下忽自作孝乎一叹而后接以书词引古者无此体矣徐仲山曰论语引经惟一诗云【如切如磋】二书云【孝乎高宗】余皆不标所自其引诗如巧笑倩兮不忮不求相维辟公思无邪唐棣之华深则厉诚不以富类引易如不恒其德君子思不出其位类引书如尧曰予小子履虽有周亲所重民食丧祭予有乱臣十人类
　　缁衣引君陈曰出入自尔师虞庶言同今曰庶言同则绎是増出二字矣
　　天下无庶言同而可断句者然引古偏有之王充论衡引论语子曰人之生也直罔之生也幸汉艺文志引论语子曰所重民食后汉独行引论语孔子曰不得中庸必也狂狷乎汉文三王引多方曰至于再三有不用我降尔命此皆明明有下句在而截而不引一如后人轻薄作歇后语者然则非此増出实彼短少耳僖五年宫之竒引周书曰黍稷非馨明德惟馨缁衣引君陈曰未见圣若已弗克见既见圣亦不克由圣坊记引君陈曰尔有嘉谋嘉猷入告尔君于内女乃顺之于外曰此谋此猷惟我后之德于乎是惟良显哉国语富辰引书有之曰必有忍也若能有济也
　　【右君陈】
　　缁衣引君牙曰夏暑雨小民惟曰怨资冬祈寒小民亦惟曰怨孟子引书曰丕显哉文王谟丕承哉武王烈佑启我后人咸以正无缺
　　【右君牙】
　　书字之寃
　　马郑受漆书其所注书篇与今文同而字画増损与今文异如今文夏侯之学以宅嵎夷为宅嵎防克明德为克明俊德类马郑无是也但马郑同受漆书而其注书与注书序凡字画解义杂见孔氏正义及陆氏释文者不惟两家各异即郑氏一家而正义与释文又异是岂两家有两书耶抑一家一书而前后又各异耶抑亦述者之过耶予尝谓书画难校俗儒多讹错写便变而好事者又必故为改造以示新异如易箕子之明夷赵賔作荄滋之明夷而明夷左股京房故以夷作胰王肃故以股作般至春秋公伐邾取訾娄则公谷两家有谓伐邾娄者有谓取丛闾者此固大不足轻重无与经学而世复有取字画以相质难因姑取漆书之学其贾马郑三家各殊异者一审辨之【贾逵见后】
　　正义载郑注小序舜典云入麓伐木五子之歌避乱于洛汭征云征臣名禹贡引征云篚厥黄昭我周王咸有一德作伊陟臣扈曰典宝引伊训云载孚在亳又曰征是三朡旅獒云獒读曰豪谓酋豪之长
　　释文载马融郑注书小序旅獒作豪伊陟赞于巫咸巫男巫也金縢武王有疾下有不豫二字成王政作征将蒲姑作薄姑王俾荣伯俾作办贿肃慎之命肃作息康王既尸天子此句上更有成王崩三字平王锡晋文侯王上无平字锡作赐东郊不开作不辟
　　此惟旅獒作旅豪马郑相同余俱无同者且正义此注极为可疑按入于大麓在古文始入舜典中若今文则并无以入麓作舜典之事且此时萧齐二十八字又未曽出也若注征为臣名则尤不解序明云羲和湎淫往征之而注之者谓与征总是臣名是非康成病狂即孔颖达病狂也且康成曽定百篇之次以甘誓征入虞夏书二十篇中今乃以昭我周王为征之文则周书矣以周书当夏书在康成必不病狂至此况篚厥黄昭我周王以四字作句此真古文武成文也颖达谓郑氏不见古文又谓郑氏所注书并无武成出三十四篇之外则在孟子所引书祗有绍我周王见休之句以昭为绍且多见休二字与古文武成大不相合郑氏安得而引其句乎
　　王应麟曰马氏尚书注本于杜林漆书故多与今文异如至于北岳如西礼作如初天叙有典有作五天明畏作威暨稷播奏庶艰食艰作根云根生之食谓百谷日月星辰山龙华虫作防防作绘作十有三载载作年瑶琨篠簜琨作瑻沿于江海沿作均荥波既猪波作播云荥播泽名导岍及岐岍作开天用絶其命作巢诞告用亶作单用乂雠敛雠作稠云数也自靖作清云洁也弗迓克奔迓作御云禁也无虐防独作亡侮防独我之弗辟作避谓避居东都信噫作懿云犹亿也大诰尔多邦作大诰繇尔多邦降割作害酒诰王若曰作成王若曰皇天既付中国民付作附非我小国敢弋殷命弋作翼大淫泆有辞泆作屑云过也严恭寅畏严作俨文王卑服卑作俾云使也诪张为幻诪作辀其终出于不祥终作崇云充也我道惟宁王德延道作迪有若南宫括宫作君迪简在王廷迪作攸云所也尔罔不克臬作防王不怿作释云疾不解也在后之侗作詷共也冒贡作勗赣云陷也王崩作成王崩注安民立政曰成四人綦弁綦作骐云青黑色三咤作诧折民惟刑折作悊云智也王曰吁作于惟来作惟求云有求请赇也仡仡勇夫作讫讫云无所省録之貌谝言作偏云少也辞约损明大便佞之人葢其书唐初尚存此陆氏释文采之虞翻曰北海郑注尚书以顾命康王执瑁古月似同从误作同既不觉定复训为杯谓之酒杯成王疾困凭几洮颒为濯以为澣衣成事洮字虚更作濯以从其非又古大篆卯也读当为栁古栁夘同字而以为昧分北三苗北古别字又训北犹别也若此之类诚可怪也
　　王应麟曰郑康成书注闻见于疏义如作服十二章州十二师孔注皆所不及　又曰康成注禹贡九河曰齐桓公塞之同为一按春秋纬宝干图云移河为界在齐吕慎阏八流以自广郑葢据此文又曰康成云祖乙居耿后奢侈逾礼土地迫近山川尝圯焉至阳甲立盘庚为之臣乃谋徙居汤旧都上篇是盘庚为臣时事中篇下篇是盘庚为君时事正义以为谬妄书裨云郑大儒必有所据而言
　　马郑同学并无一字相合即疏解亦无合处不此之疑而疑经一则成见重一则朱氏之言信从者深也又王应麟云鸟兽跄跄马融注以为笋簴七经小用其说然郑氏又无此言
　　或谓许慎作说文其序云易孟氏书孔氏诗毛氏礼周官春秋左氏论语孝经皆古文也据此则其所引书惟孔氏古文可知已乃考之说文则仅有二十八篇中字而増多之篇无一字相及惟若药不瞑一句属说命文然孟子亦有之得非慎所引者孟子耶是今之古文在当时无其书也
　　若竟无其书则直二十八篇耳何以曰书孔氏耶若别有其书而非今本则必别有所引在今本之外何以又无此也不知此正贾逵漆书之本也东汉和帝时上命贾逵修理旧文而逵未之应于是许慎采史籀李斯扬雄之书博访通人而以贾逵为指归乃考之于逵作说文解字若干卷至安帝十五年始奏上之则是慎所本者正贾逵之学也贾逵学杜林妄以漆书为孔壁旧本冒称孔氏古文为之作训而慎实祖之且东汉以后其以古文书法嬗名者卫宏也宏学于杜林受漆书古文林尝夸于人曰林流离兵乱恒恐斯经将絶何意东海卫子宏济南徐生巡复能之是宏受漆书较逵更亲而慎作说文则多取宏说以为之本故说文序曰慎又学孝经孔氏古文说其书皆建武时给事中议郎卫宏所校皆口授官无其说则正以漆书古文亦官未立学但私相授以至于慎是慎所祖述一宏一逵皆杜林之本虽冒称孔氏实漆书非壁经也夫马郑注尚书犹不能有孔壁旧本慎亦安得而有之但贾马郑三人同受林学马与郑所注两家各异已见前说今贾与马郑益复大异说文中字并无一字与马郑二注相合何以解之
　　说文　假【格】于上下宅堣【嵎】夷平豑【秩】东作鸟兽□【氄】髦【毛】稘【朞】三百有六旬共工旁【方】逑【鸠】孱【僝】功有能俾防【乂】防【】三苗于三危五品不愻【逊】教育【胄】子刚而防【塞】睿【濬】畎浍璪【藻】火黺【粉】米□【挞】以记之无若丹絑【朱】奡【傲】堋【朋】淫于家随山□【刋】木草木蔪【渐】苞【包】瑶琨筱【篠】簜惟箘辂【簵】枯【楛】天用劋【】絶其命若颠木之有防【由】枿【蘖】王譒【播】告之脩今汝懖懖【聒】予亦炪【拙】谋西伯既□【戡】□【黎】大命不【掣】我兴受其防【败】□【勗】哉夫子尚狟狟【桓】实黄于匪【篚厥黄】彞伦攸殬【斁】无有作妞【好】七叶【稽】疑庶草繁无【庑】王有疾不悆【弗豫】我之不□【辟】哉生霸【魄】凡民罔不憝【罔弗憝无凡民字】至于媰【属】妇惟其【涂】丹臒其不【丕】能諴于小民攽【颁】朕不暇昭武王惟□【冒】亦惟有夏氏【多此字】之民叨□【懫】常□【伯】常任其在受德忞【暋】尔尚不諅【忌】于防德焯【灼】见三有俊心勿以譣【憸】人一人冕执鈗【锐】三防【咤】刖劓黥【劓刖椓黥】惟緢【貌】有稽报以庶訧【尤】峙乃糇【糗】粮【截】善谝言□□【断】猗邦之阢【杌】陧
　　贾氏漆书又与马郑本无一字相合惟天用絶其命与我之弗辟二句同有换字而贾氏作劋絶作不□马氏作巢絶作弗避又必无同处即使有意分别亦不至如此之甚则彼此狂吠无一当矣然且二十八篇孔书析作三十三篇不过分舜典益稷盘庚中下康王之诰五篇为三十有三孔颖达谓郑氏所注三十四篇不分舜典益稷而増多泰誓三篇为三十有四则三家所注俱宜有泰誓矣乃马融屡駮泰誓即伏书一篇而并无三篇之泰誓为之校注即合三家所注字又并无一字涉及则是狡言诳语祗知毁经而其自为说辄如沙虫鬼蜮之不可影响诬妄至此虽欲不加以非圣之诛得乎
　　至明崇祯末有罗敦仁喻义父子伪造今文尚书古本窃取史记异字集作蓝本而杂摘他篇字以组入之乃以大字写今文谓之尚书以小字双行写古文斥之不使为经其意则犹之呉澄削古文故智而奸狡过之名曰尚书是正二十卷乃鉴朱呉之失辟小序不胜反以小序分冠之伏书二十八篇之首又不言所据何书一若伏书自有者且曰书百篇尼父所作则直宗孔书矣夫百篇之序出自孔壁人人知之诸书皆能言之故当时安国之兄太常蓼侯孔臧者虽家藏百篇尚不得知曰世但知二十八篇为二十八宿何图有百篇耶则自伏生二十八篇出后几及百年至天汉之末始知书有百篇而史迁好古于其初出急取之以入史记故小序之辟朱呉以不读史记失之而此则读史记而不敢辟然而囘旛倒戈转尊小序则在朱呉后凡攻古文者并不敢称小序与伏书同出如金履祥黄镇成王柏熊朋来辈犹必曰伏二十八篇合泰誓为二十九篇孔五十八篇合百篇之序为五十九篇今并此说亦乱之则引据俱絶矣又且以今文二字为鼂错所得名夫鼂错未曽写书也孔壁古文安国以今文写之此明见史记汉书然仍称古文何则以后写非所据也错不曽写书即写亦安得称今文凭臆撰造漫无义理其陋已甚然且指古文为百两为霸书又忽指之为东晋所出则操刄两端刺人者先无具矣其书例有正正字正术三则而与术并无正法祗将正字一例就其所辑者略为附辨如左
　　古文尧典以禺銕作嵎夷栁谷作旸谷伏物作朔易鄙德作否德不怡作弗嗣璇玑作璿玑作贽北岳如初作如西礼兆十有二州作肇十有二州惟刑之谧作惟刑之恤祖饥作阻饥穉子作胄子五十载陟下増方乃死三字
　　孔氏正义云今文夏侯之学以嵎夷为嵎防昧谷为栁谷嵎防不知何解若以昧谷为栁谷此即今文不通处栁谷夘谷也古柳夘同字其地当在东方夘位而以西方之昧谷当之此伏氏误也罗氏不识今文既以嵎防为禺銕而又以作昧谷为作旸谷夫旸谷即汤谷在东极之地淮南所云日出于汤谷者改昧作旸改西作东其于栁谷则近矣然而非今文字也虞仲翔三国人其駮郑注明云大夘读作栁而以为昧谷徐广注史记亦云昧谷一作栁谷日入处地名此真正今文之证本欲借今文以攻古文而于今文本字全然不识可乎若以朔易为伏物以否德为鄙德以弗嗣为不怡以惟刑之恤为谧以阻饥为祖饥胄子为穉子皆窃史记文但史记不全是今文惟舜让于德不怿则索隠云古文作不嗣今文作不怡惟刑之静哉则徐广云古文作恤今文作谧黎民始饥则徐广云古文作阻饥今文作祖饥余皆非今文也史记注原有云史公博采杂记而为此史但广辑异闻不必皆尚书原文也岂可就其所改字而尽窃之
　　若以至于北岳如西礼作如初此漆书古文也【见前】马郑作漆书古文注其说如此而窃作今文乱矣至于五十载陟据其自解有云按竹书纪年书法只宜作五十载陟则欲攻晋后所出之孔而乃取晋后所出伪书之书法以删改古经岂有此理若谓以方乃死为陟之注则以陟训死犹属非义方乃何解苏轼引韩愈说谓陟方犹言升遐书曰惟新陟王是也则以陟方为义而训以乃死似颇明顺然犹多此一训况欲删去三字则直焚书矣旧谓郑读此舜生三十句征庸三十句在位五十载句未闻以陟字句者纵今文多难读亦不必如此
　　左引夏书曰劝之以九歌使勿坏九功之德皆可歌也此大禹谟篇文而罗氏谓此是逸书汨作九共膏饫诸篇之文九共者九功也九成之乐也即韶乐也遂仿束晳补亡申培诗说例作解题三首谓之韶乐而以诸经所引大禹谟文实于其中汨作美治民功兴也【汨治也作兴也】
　　九共大招九成之歌也
　　膏饫燕享乐歌也【膏劳也饫私也国语王公立饫】
　　记曰箫韶舜能继尧之道也乐章宜以尧端今以论语引书尧曰咨尔舜节当汨作乐歌之文与文王曰咨同以左引书与其杀不辜宁失不经当膏饫乐歌之文与将赏为之加饍加饍则饫赐将刑为之不举不举则彻乐同余凡大禹谟中皋陶迈种德地平天成念兹在兹成允成功等语无所専属任归之九共篇中惟观者自择焉
　　此真丧心病狂矣欲灭圣经而指为伪书乃自造伪字伪经伪逸经以侮嫚圣言有王者起不诛何待嗟乎谁为作俑以至于此且此种行迳在前似有为之者观洪迈曰孔安国强解汨作明居而今并九共膏饫皆注之而实以文何其无忌惮也则在前似有为之而被诟厉者今复蹈此则不止无忌惮矣彼徒知左所引有九功九歌诸语遂妄以九共当九歌谓即是箫韶九成之乐而不知左所引者夏书也夏书正是禹谟史记以皋陶谟益稷録入夏本纪中列禹贡之后正谓禹谟是夏书首篇而皋益继之故左国语凡在禹谟皋益中文则皆称夏书是九功九歌其为禹谟无疑也纵曰九功九歌即大招九成之乐亦仍是禹谟而断非汨作九共等逸篇之文何则史作舜本纪有云四海之内咸戴帝舜之功于是禹乃兴九招之乐致异物鳯皇来翔是韶虽舜乐而实为大禹所作徒以歌舜之功德而归之于舜是以楚辞有启棘賔商九辨九歌语而王逸注云启能修明禹业重列其宫商之音则是九招之乐明作自禹故九功九歌禹谟载之大禹又明明言之则与史记楚词所云恰恰相合人第知舜有韶乐而不知实作之于禹此亦注古文禹谟者一大快事如此解经方能破庸妄之见前人所未乃仅以九共二字声音相近遂妄以汨作膏饫聨翩当之则其陋劣杜撰为何如者且其所谓仿申培诗说例作篇题三首则尤无理彼剧遵朱氏故耻引毛诗小序以为证而偏引申培诗说夫申培授鲁诗未闻有所谓诗说也在前史志艺文者并未尝有此书名至明嘉靖间庐陵郭中丞家忽出子贡诗申培诗说二书以为得之黄文裕秘阁石本实则考功丰坊伪为之予向有駮义一书略斥之矣今引此自据使知之而引之耶则以伪济伪此妖言畔道之同党可并案也使不知而引之则近代伪书尚不能辨而欲辨唐虞三代之伪书能乎且是人胸臆全未读书欲作伪今文则亦当觅真今文读之今文大其在虞中有九共篇引书曰予辩下土使民平平使民无傲在殷中有帝告篇引书曰施章乃服明上下则九共逸篇在今文有真书矣乃墨守今文者全不之知反攘古文之夏书而割缀成篇不亦羞乎







　　古文尚书词卷七
　　钦定四库全书
　　古文尚书寃词卷八
　　翰林院检讨毛竒龄撰
　　古文皋陶谟栞木作刋木无傲作无教天叙五典作有典五庸作有庸明威作明畏根食作艰食绘作防薻火黺□作藻火粉米采政忽作在治忽帝曰无若丹朱傲禹曰娶于涂山删帝曰禹曰四字
　　随山栞木此说文也【见前】无傲逸欲有国天叙五典天明威暨稷播奏庶根食鲜食山龙华虫作绘此漆书古文也【见前】若薻火黺□则但窃说文黺字而又连改薻□字者岂贾马郑三家本即伏氏书耶
　　史记以皋益二谟俱入夏本纪有云来始滑以出纳五言索隠谓来者采也始者治也滑者忽也古文作在治忽今文作采政忽此因而窃改之似矣若帝曰无若丹朱傲禹曰予辛壬娶涂山癸甲生启遂窃之増帝曰禹曰四字而娶于涂山辛壬癸甲启而泣则仍旧文而不知今文原本是辛壬娶于涂山癸甲启而泣故史记袭之索隠云此今文脱漏太史但取其言而不稽其本意故如此岂有辛壬娶妻癸甲生子之理不经之甚则欲伪造今文亦须分辛壬癸甲四字属两句之首不当第増四字而余文尚如故也况既依史记则予创若时一句亦属禹言如王充论衡引此文曰无若丹朱傲惟慢游是好禹曰予娶若时辛壬癸甲开而泣以若时句作禹言可验也本欲造今文以攻古文乃今文亦不能造不惟古文遭厄今文亦遭厄哀哉今文増帝曰禹曰亦未必是原本此必后人以小人之腹揣度圣经谓大舜之圣禹必不当以丹朱为规戒且非臣进君之体不知周公戒成王亦曰无若殷王受之迷乱酗于酒德哉圣心儆惕原自不同君臣之间故亦有此且周公实戒成王禹则泛泛陈戒而责重在已因以予创若时承之言已以此为鉴也今増此四字则于予创若时属上属下两俱有碍且在禹口中承上帝不时敷同日奏罔功一气进鉴冺然无迹若作帝语则似恶禹之规已而以此报戒大非虞廷吁咈景象且禹非不肖亦不当专出此数语故作训惩也宋元儒者动以已腹量圣心遇有不合奋笔便改然仍无一通处圣经从此麋烂矣此加四字实后儒改经之滥觞不可不辨古文禹贡栞作刋鸟夷作岛夷入于海作入于河沇州作兖州十有三年作十有三载既都作既猪赤作赤埴蔪苞作渐包均于作沿于荥播作荥波孟诸作孟猪汶嶓作岷嶓都野作猪野道作导汧作岍汶山作岷山瀁作漾稭作秸
  </div>
  <div class="pagination">
   <a href="古文尚书冤词_page3.html">
    上一页
   </a>
   <a href="古文尚书冤词.html">
    1
   </a>
   <a href="古文尚书冤词_page2.html">
    2
   </a>
   <a href="古文尚书冤词_page3.html">
    3
   </a>
   <span class="current-page">
    4
   </span>
   <a href="古文尚书冤词_page5.html">
    5
   </a>
   <a href="古文尚书冤词_page5.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
