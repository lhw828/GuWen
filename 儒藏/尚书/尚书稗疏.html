<!DOCTYPE html>
<html>
 <head>
  <meta charset="utf-8"/>
  <title>
   尚书稗疏 - 第 1 页/共 4 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   尚书稗疏 - 第 1 页/共 4 页
  </h1>
  <div class="content">
   钦定四库全书　　　　经部二
　　尚书稗疏　　　　　　书
　　提要
　　【臣】等谨案尚书稗疏四卷
　　国朝王夫之撰夫之有周易稗疏已着録是编诠释经文亦多出新意其间有失之太凿者如谓虞书自戛击鸣球以下至庶尹允谐皆韶乐之谱以咏二字贯下祖考来格三句为升歌以配笙瑟之诗鸟兽跄跄为下管之所舞鳯凰来仪为第九成吹箫之所舞百兽率舞庶尹允谐为乐终击磬之所舞又谓作歌赓歌即大韶升歌之遗音防以被之管者故系之庶尹允谐之后前数语不用韵如乐府之有艳有和有唱其三句一韵者如乐府之有词其说附防支离全无文义其论洛书配九畴之数以履一为五皇极而以居中之五为一五行虽推衍百端画图立説终于经文本数相戾其于地理至以昆仑为洮州之胭脂岭尤为武断然如蔡引尔雅水北曰汭实无其文世皆知之夫之则推其致悮之由以为讹记孔安国泾属沩汭之谓禋非周礼之禋非周礼之五服五章亦不以周制解虞制与陈第论周之五玉不可解虞之五玉者同一为古人所未发引矍相之射证侯以明之谓以与射不与射为荣辱非以射中不射中为优劣因引周礼日月辰次正泰誓十三年为辛夘引説文大戴礼记证蠙珠非蚌珠蔡传不知古字假借引周礼王府供王食玉证玉食引左证奄与淮夷为二引丧大记证狄人引説文美字之训以解美若驳苏轼传及蔡传之失则大抵词有根据不同游谈虽醇庛互见而可取者较多焉干隆四十六年十月恭校上总
　　纂官纪【臣】昀陆【臣】锡熊孙【臣】士毅总
　　校　官　陆　【臣】费　墀　臣













　　钦定四库全书
　　尚书稗疏卷一
　　岳州王夫之撰
　　虞书尧典
　　中星　唐一行以尧演纪之冬至日在虚一度推北正虚九度为秋分昏中南至星七度为春分昏中东正房二度为夏至中星西正昴七度为冬至中星以理数求之有不然者今以一行所测度量之冬至日在虚一度而中星在昴七度则春分日当在胃十一度夏至在桞十四度秋分在氐九度而虚一度之去昴七度胃十一度之去星七度桞十四度之去房二度氐九度之去虚九度其远近多寡之不齐或差一度或差二度未有凖也若用郭守敬所测度数合之则参差益甚今大概而言冬至日之次与秋分昏中之星恒差一宿虽二十八舍度数多寡之不同而考之月令【月令中星以节言故曰仲冬昏东璧中厯家则以中气言】与此星鸟星昴则无有不然者以秋分昏虚中求之冬至之日其于女必矣故郭守敬推尧演纪日在女虚之交以破从来虚之説亦可于此徴之也日在女末而中星在昴盖一行测度不如守敬之精虚实八度九十五分而一行割女之一度零五分以为十度且西至大梁四十四度三分则因以昴六度彊为中而不在昴七度则亦两耑交缩而日在女十一度昏中昴六度相去百度亦与三仲之日昏中若合符契矣若一行所云冬至昏中实在胃二度夏至昏中实在尾十一度而昴七度冬至昏在午东十八度房二度夏至昏在午西十八度则晷之长短使然而经所云者以四序进退不逾午正非必以人间之昏旦为昏旦此其説于理数皆合不必如郑氏坐北面南向明出治之説取必于所面之午也今为改正日昏中星度于左冬至日在女十一度西正大梁昴六度为中以晷短故昏中胃二度临午　春分日在胃十三度弱昏中张二度合午　夏至日在柳十二度彊东正大火房二度为中以晷长故昏中尾十一度临午　秋分日在氐十度弱昏中虚八度彊合午【郭测虚实八度九十五分无九度】
　　四岳　朱子言四岳乃管领十二牧者故通九官十二牧为二十二人周官言内有百揆四岳则百揆是朝廷九官之长四岳乃十二牧之长尧咨四岳巽朕位不成尧欲以天下与四人其説本于苏氏古史而蔡氏因之以实求之四岳实四人而非一也十二牧分治诸侯而统于一人则此一人者岂不代持天子之权哉帝王命官法函三为一之义而以一统三则以四统十二主于一人则公天下之心亦于是而可见矣
　　九族　汉孔氏以高祖洎孙之亲为九族蔡氏用之林少頴以为如此止是一族其説良然且夫人即寿考未有下见孙者且以同出高祖三从之兄弟为高祖之族则必以出于孙者为孙之族愈亦远矣若以与高祖孙为等軰者谓之九族则当云世而不当言族乃一家九軰一时并存亦世所少有所张公艺之事亦谓九代不析产非一时同在之谓况史臣所纪在尧未耄期之时其不得有孙之裔亦明矣故少頴以父四母三妻二言之而朱子亦以为然其説本于白虎通与杜预左集觧今考诸尔雅有姑王姑曽祖王姑高祖王姑从祖姑族祖姑则是父族六也母之考妣与从母母族三也妻则父母二族而已其异于林説者本族不与至亲不可与他族齿也无姊妹之夫女子之夫姊妹年与已近女小于已尚未有族也外王母之母族与妻母之母族不与者族愈疏也较之白虎通所説于理为长
　　日月星辰　经言日月星辰系辰于星之后则辰者日月五星次舍之统词其以治厯则今七政厯所推日月及木火土金水所入之度是巳国语记武王伐纣之在鹑火月在天驷日在析木之津辰在斗柄星在天鼋【木】月日辰【水】星【土】者言三辰也鹑火【张星栁】天驷【房】析木【箕尾】斗柄建天鼋皆辰也而唐孔氏乃曰举其人之所见谓之星论其日月所防谓之辰则是以二十八为星而非五星合朔之舍为辰而非日月离五星出入伏留之次其疎可知乃蔡氏因其説而曰辰以日月所防分周天之度为十二次则尤为不审夫日与合朔之不齐明矣十二次者孔頴逹所谓正月防亥辰为娵訾二月戌降娄三月酉大梁四月申实沈五月未鹑首六月午鹑火七月巳鹑尾八月辰夀星九月大火十月寅析木十一月丑星纪十二月子枵也今按此十二辰者日之次而非与月防之次也盖日日行一度则一月之日行三十度一千五百三十九分度之六百七十三分二杪【杪母六】则所之次沿一十二中兼气盈而后可分为十二也若月行度数厯家自有推月离之术与日舛异月日行十三度有竒其周天以二十七日有竒而合朔以二十九日有竒如尧时冬至日在女虚之交非十一月之合朔亦在女末虚初也以冬至日与十一月合朔勘之如唐开元十二年十一月二十七日癸未冬至日在斗九度半上推本月合朔已相去二十七度月之防日当在尾十二度又如隋开皇十一年十一月二十八日丙午冬至其时日在斗十二度上溯本月合朔已相去二十度则月之防日当日尾十四度之时而防于析木矣倘以冬至后十二月合朔言之如刘宋元嘉十九年十一月初三日乙巳冬至下去合朔二十七日陈太建十年十一月五日戊戌冬至下去合朔二十五日元嘉冬至日在斗十四度末太建冬至日在斗十二度太建十年十二月朔日防月于女五度元嘉十九年十二月朔日月防于女初度虽同在星纪而相去已远又如至元十七年庚辰十一月二十日己未冬至日箕十度为析木之次而十一月合朔之日己亥日尚在斗十五度为星纪之次则日与日月防次原不相侔而已未冬至之日去己亥合朔二十日【其日夜半后六刻冬至】月去斗十五度二百六十七度有竒日在析木月已在大梁矣此固不可以十二次为日月相防之度审矣若云日者在此十二次而日月防者亦不离此十二次是十二次为虚设之词何不竟言天而必曰辰耶况夫五星次舍亦可以十二次求之岂必日月然厯家终不以十二次歩月与星者则以十二次之设原因一十二中而设分周天为十二以纪一中三十日六百七十三分有竒日行之度而閠积成月则一年而日月之防有十三次者不可以十二限之况五星之疾迟不恒者乎葢日有日之辰月有月之辰五星有五星之辰而其相与为防者又各有辰十二次者日之辰也而非月与五星及其防合之辰也抑孔氏所云正月防亥辰为娵訾则又据汉太初讫唐开元冬至日在斗而言尔若尧时冬至日在虚则十一月在枵十二月在娵訾正月在降娄迨至元丁丒郭守敬推得日在箕十度以六十七年差却一度求之讫万厯辛亥已差五度计今冬至太阳所已在箕四度则十一月析木寅十二月星纪丒正月枵子与尧时相去已二舍而较孔頴逹之时相去已一舍矣然则頴逹以李唐之日为陶唐之日且以限将来之日其亦未通矣乃今之为六壬之説者不知雨水日在子犹以正月亥将推之求其亿中也不亦难乎
　　嬀汭　蔡注引尔雅曰水北曰汭今按尔雅并无此文葢孔氏泾属渭汭之有此言而蔡氏误识之也金史地理志蒲州有嬀水汭水汉郡国志云南流者嬀北流者嬀汭异源同归混流西注而入于河则是嬀汭固为二水也又许慎说汭水相入也故言雒汭者雒入河也渭汭者渭入河也然则嬀汭者亦嬀水入河之称乃水之以汭名者若周礼其川泾汭亦以汧源之汭水与泾并流而入渭则两水相入之间中复有一水附入焉则谓之汭此亦嬀水入河之介别有一水从中附入而为汭也蔡氏抑云嬀水出河东歴山入海不知嬀汭去海且数千里由河逹海而非竟入于海蔡氏生长东南目所未见更不留心参考其卤莽乃有如此者又此降二女于嬀汭嫔于虞于文似复尧典文极严简不当作此赘句孔传谓舜以义礼下二女之心觧殊迂谬攷之后汉郡国志河东太阳呉山上有虞城皇甫谧世纪曰舜嫔于虞虞城是也太阳在今平陆县直涑水之东南而嬀汭水自蒲州入河在涑水之西北相去葢三百余里舜之室二女也在平陆而尧之降二女也于蒲州葢降犹昌意降于若水之降尧以嬀汭二水之地为二女食邑使即封于彼而其归而为嫔则在舜所复封先代虞幕之旧邑平陆之虞城也则所言降于嫔于词意各别不嫌赘矣
　　舜典
　　四门大麓　孔云诸侯来者舜賔迎之朱子亦以为使为行人之职而蔡氏乃谓兼四岳之官葢疑行人职卑非百揆所宜下兼今按古今官制之隆杀因时为上下不可以今例古若礼记所云建天官六大之大史大祝大士大卜天子五官之司士在殷则与大宰司徒司马司空并列而周则下大夫之职殷周相踵其异巳然况唐虞乎攷舜所命之九官当时之所重而大司乐在周则中大夫司服司兵在周则中士虞在周为中士衡则下士乃以命防垂伯益者如彼其郑重然则官之贵于虞而贱于周者岂但行人且周之大行人为中大夫汉之谒者为九卿而国初至列之杂职其员至百余人逮后屡升不过从七品以古况今贵贱自殊葢古者天子于诸侯敦舅父之则往礼而賔者所使必贵觐礼使大行人劳卿戒大宗伯摈固不如后世郡县建而天子尊可抑行人而卑之也是賔四门者固无嫌其为大行人矣倘以为四岳则尧廷固有其人师锡帝尧者是也未闻旷职胡为使舜兼之而舜摄政之初日觐四岳又岂更有一人也耶此蔡説之不可从者也若大麓之纳古今积疑以理求之孔传所谓大録万几之政者是巳其以为主祭者不知所主何祭小祭祀之事本有司之职纳者非所职而纳之谓小祀不得言纳若大祭祀则惟天地之祭不于庙中按礼郊祀社稷在丧犹越绋而行事天子一见帝固不容摄其有摄者则后世一切茍简之为尧未耄舜未摄即欲试舜其奈何防天地而趋茍简乎以人事言之则试舜为重以事天较之则试舜为轻矣且麓者山足也圜丘方泽坛皆在郊郊者坰之外也为髙必因丘陵为下必因川泽山既非下足抑非髙安得即坡陀以为坛乎王氏曰大麓泰山之麓后世封襌之説附防于此封襌之説虽出不经然且陟泰山之巅升中而告成犹依附于本天亲上之义奈何圣人之于大礼反面髙山而祀于其足耶若司马迁苏辙以为入山林相视原隰则于时鲧方治水不当命舜侵官使然则鲧罪亦有所分而羽山之殛独委之鲧以冀天下之咸服难矣又天下之大洪水之滥禹八年而始得其条理舜三年之中最后纳麓计其为期不满一安得尽穷原隰之形且洪水怀山何有于麓即云水所不至而麓处卑下林木鬰弇所视不能及远不登其巅乃循其麓曽何异于面墙况乎遇烈风雷雨而惧者圣人之所以敬天威也若登髙山入深林曽无惧于风雷者血气之勇矫饰之士皆能为之蔡氏醇谨之儒或所未辨而谓非聪明诚一乎不乱者不能则夏侯胜于孔子而唐庚贤于王吉矣司马迁好言禨祥而后世儒者又因六代闰主假録尚书之名文致其攘夺因绌大麓而从山麓之説不知尧且以天下与舜而何有于大録惩篡夺者之逼上并欲灭帝迁天下之迹将后世有罗吉之钳网遂谓孔子之不为司冠有八王之擅争遂谓周公之未辅成王诛二叔若遇风雷不迷固不如孔隂阳和风雨时之説为得正而无事以椒邱防之勇张绪之逹拟大舜之徳也
　　上帝　徧羣神　之为祭在周为祈太祝掌六祈一曰诗云是是祃尔雅曰师祭者是巳又小宗伯兆五帝于郊四望四亦如之郑司农众以四为三皇五帝九皇六十四代郑康成以为日月星辰葢以事祈告而非事之经祀也周之郊祀一曰禋祀以祀昊天上帝蔡邕独断云昊天有成命郊祀之所歌也桓祃之所歌也时迈巡狩告祭柴望之所歌也此周禋告祭之别也今考之经陶唐无郊祀之文其曰有虞氏禘黄帝而郊喾者舜即位以后之事摄政之初自当一循尧制故此于上帝言六宗言禋然则周之禋非唐之禋周之亦非唐之矣于上帝者即陶唐郊祀之名文质异制名实异称五礼之沿革盖多有之不但禋为然也虞之祭六宗者周以祀上帝则唐之祭上帝者周以为师祭亦不足疑固不得泥帝为巡狩之告祭也似也又聚也古以似为义天神远而求之髣髴周以聚为义萃羣神而合祈也縁经文言肆者承上言七政既齐之后时有恒因以定一之祀典则上帝六宗山川羣神次第举行实非谓舜以摄政故告而祭之下纪辑瑞巡狩封山濬川明五刑放四罪统此二十八载之政而非一时之事非一时之事则岂非事之尝乎天曰神地曰人曰鬼三者之异名古今无异词也徧于羣神而言神其为天神可知孔氏乃云邱陵坟衍古之圣贤则乱鬼于神矣羣神者风伯雨师司中司命司民司禄灵星龙星之属从乎天之者也与之不可言神非但其名而已燎沈埋腥熟之物各异焉周大祝之所为辨六号也今乱地人鬼于一坛反绌天神不使与孔氏之谬而蔡氏从之亦未顾名而思义矣苏氏古史乃以禋望徧合为一祭神只杂乱地天交通为风雨见怪物之精灵亦俨然与上帝同坛合享乱而不经莫此为甚后世圜丘有列星从祀之坛固不以地人鬼黩配上帝识者犹讥其非礼况于古之祀典惟宗庙为有合食而三辰四方羣祀百物各以其利见之时坛于相称之位物昭其徳礼杀其文自非水旱兵戎急遽疾告断无越礼逾时之祭而虽在六祈之造次者犹必从其方位各为营兆安有如苏氏之乱而无别者乎饮客者不以其则既醉而争况圣人之以接天地鬼神者乎于上帝周之禋祀也禋于六宗周之实柴也望于山川周之血祭沈埋也徧于羣神周之槱燎也坛异地祭异时一一徧舜摄尧而定其典也
　　巡守　巡守之不可一年而徧之必然虽有给辨无所取也朱子以末载归格艺祖用特证其必然遂以衡山为非今之衡山而谓在嵩山之南既惑于汉武易天柱为南岳之邪説而不思禹贡岷山之阳至于衡山过九江至于敷浅原地脉井井不可乱也嵩山之南是为唐邓冥阸以北熊耳以东一望平原朱子欲指何者培塿以配泰华耶且即移南岳而近之乃由河东以至泰安由泰安以至嵩县由华州以至易北皆千里而遥吉行五十里必三旬而后逹祁寒暑雨登顿道路天子即不防巳劳亦何忍于劳人耶往还之外馆于方岳不过浃月一方诸侯沓至朝请唯日不给况能详讨其所守而黜陟之乎则亦急遽饰以塞责而已矣易曰至日闭关后不省方北岳之守独非省方之谓与此所谓尽信书则不如无书也其或然者周易所云商周之礼唐虞则不以冬至省方为嫌而一徧至四岳则必不尔抑或五载之内初季春东巡次季夏南巡又次季秋西巡又次季冬北巡而以其一年即冀州而治中国其云归格于艺祖用特者举一以该三系于北巡之后于文宜省可以例推也王制亦有一四巡之説要出于汉儒不足深信
　　百姓　遏宻　孔传以百姓为百官朱蔡以为圻内之民孔説是也论语所云百姓足自春秋时语不可通于徃古春秋之始无骇挟柔溺皆仅称名则大夫而有无姓者非命官也况于民乎尧典以百姓黎民分言之圻内之民岂独不谓之黎民周余黎民圻内之民也足知百姓非民也众仲曰天子建徳因生以赐姓其制始自黄帝春秋之季上下相僭不赐而自为姓或附姓于他族附姓于他族者诗所谓谓他人父是也仪礼臣为君诸侯为天子斩衰庶人为国君齐衰三月唐虞防礼大略皆简于周棺椁葬祭古质后文防服不宜独重且庶人者在官之称犹今律所谓无禄人也春秋下士称人人固别于民矣庶人则服齐衰黎民则否周制且然况唐虞乎诸侯轩县八音始备大夫无备乐士唯琴瑟黎民不得有乐非犹今之皂仆厮凡婚葬而鼓吹竸奏民无八音而亦何所遏密遏密者诸侯也以此知周之诸侯服天子斩衰而唐虞不尔诸侯之防天子止乐而巳不似王朝百官之如防考妣也至于黎民则虞周固皆无服是以孟子言帅天下诸侯为尧三年防而不及民盖以义言之卑不敢与至尊为礼以情言之生不服勤不贽不见疾不养死不临则哀亦无从而生倘以帝徳广被民报以厚则是人用其私情之厚薄以违礼而事主民即欲行之舜亦得而裁之臣不得以非所得而加之君此之谓也黎民而为天子服盖自秦始秦强天下以不及情之哀汉文知其失而不能为之等杀概降为二十七日之防亲若子贵若臣而一与民同其已悖矣矫枉过正则得枉唯虞周之典亲踈贵贱之间一天秩也
　　文祖　朱子谓尧庙当立于丹朱之国神不歆非民不祀非族今按舜始摄政受终于文祖受终云者受之于尧也其不当于舜之私庙明矣唐虞夏后之先同出于黄帝唐嚣之族也虞夏颛顼之族也故唐虞洎夏皆以轩辕为祖推本所同出则此云祖者盖黄帝之庙也故虞夏皆禘黄帝而祭法所谓祖颛顼者则商均夏启以后之事观祭法言宗禹可见黄帝始正姓氏定昏姻嚣昌意各为一族唐虞族别故二女可嫔虞而舜之受终也于黄帝虞夏同为一族故昏姻不通而禹之受命也不必于文祖而仅于神宗然则神宗者其颛顼乎若有虞之后以尧为宗则以虞氏衰防待尧而兴郑氏所谓尚徳者是巳虞夏以黄帝为祖而以颛顼为宗宗者即后世所谓大宗也故舜娶尧女不为无别以其同出者在黄帝定姓氏之先而受命之所格追所同出则以着受终之有本斯以析羣疑亡惑矣
　　猾夏猾无骨展体见肉以诱虎虎吞而不能齧入虎腹中自内噬穴虎腹而出俗谓之虎刺春秋无助狡猾此之谓也此言蛮夷者如诗言蛮荆禹贡岛夷莱夷之属非能称兵相向但潜入腹里为奸窃如猾尔故可以士师五刑流放治之不劳征战其有所犯而聴之不以明允则有如近者杨应龙之事祸亦从此而长与盗贼之积小致大者盖同故舜于臯陶申戒焉唐虞之世未有荒逺之夷窥犯边陲之事盖中国夷狄消长不同时以臯陶为兼主兵者失之舜所命主兵之官不见于史其后命禹徂征则六师或统于百揆而南齐职官仪云虞夏以弃居夏官司马之职未审所据要非合兵刑而一之也
　　伯与　世本伯余始作衣此伯与疑即伯余余与音同然衣裳之制始于黄帝则世本所言伯余当亦轩辕时人乃古者以字为氏如厉王时有家父桓王时又有家父则此伯与或始作衣者之苗裔以孙而防祖号又古善射者唐有后羿夏亦有后羿习其技者可同其名缝紩之工俱得名为伯余耶殳斨主兵器伯与主服工以服为重唐虞之所尚也故易曰尧舜垂衣裳而天下治抑车室耒耜沿流已熟人知为之不待为之置官也乎
　　三十在位　舜歴三载摄位二十八载通三十年下即续以五十载陟方乃死史称舜百有十则尧崩之明年舜即嗣为天子未尝俟三年之防毕也孔子称君薨百官总巳以听于冡宰为世及之嗣君而言舜承尧位自当有别且云听于冡宰则嗣子不言冡宰代言舜虽摄政而居必有位号必有官既无二天子之理又不应如王莽之摄皇帝为不正之名实然则升闻之日位百揆而通居摄之时位亦止于百揆也故受终之后未尝以百揆命他人而禹作司空进位百揆则在格于文祖之后唐虞之有百揆即周之冡宰仲长统以冡宰为尧官经传既无所徴又与百揆职位相嫌统言葢妄尧崩之时舜实居冡宰之位即元徳功如禹者仅位司空舜虽欲服防不言亦无可代已之官也即使自舜以外别有冡宰之可听乃舜之于尧臣也冡宰之于尧亦臣也臣之服斩衰者均也舜不言而彼独可以言乎舜受尧禅未尝为尧后也为尧后者尧之子也尧之子服子之服则谅闇不言舜服臣之服非有谅闇及防毕吉服之礼且舜巳摄而又有摄舜者亦危疑而靡定矣故月正元日格于文祖者即尧崩之明年而非三年防毕之明年也逾年改元始终之大义苏氏古史之致疑于孔氏者斯为当矣臣为君子为父斩衰则同而谅闇则异至若孟子避尧子之説固古今之积疑要不可使三年之内天下旷然无君临川呉氏乃以三年之内舜未为天子而史特以纪年属之比诸汉王入闗之明年史称汉元则曲为之説而以扰攘拟清晏其凿甚矣
　　臯陶谟
　　五服五章　蔡元度以公九章侯伯七子男五三卿大夫一为五服蔡氏用之今按公之服自衮冕以下至卿大夫服冕而下者周制也王之服则有大裘而冕益稷篇有十二章盖日月星辰自周以上登于衣裳至周始画于旂为大常殊天子以大裘而不殊之以十章也若唐虞则三辰在衣其登降之数必有不同者孔氏谓天子服日月而下诸侯自龙衮而下至黼黻士服藻火大夫加粉米自周以上诸侯之爵三大夫士为二故有十二牧侯崇伯之称周官亦云外有州牧侯伯是无公与子男而有牧也卿之号始见于商书则九官者亦大夫而已百僚百工则士也以降杀以两之义度之盖牧九章侯七伯五大夫三士二而天子之升以三者取其益隆也若以牧于天子降杀以三凖之则牧九侯六伯三大夫二士一卑者数而尊者防也二説既无可定要必居一于此两蔡以周例虞不足为徴而孔氏以天子入五章之数则命徳讨罪皆言天子制下之事经有明文固不得屈帝服以与其列
　　益稷
　　四载欙旧谓樏以鐡为之形似锥长半寸施之履下以上山不蹉跌以理度之盖非也乘者坐立而乘之谓履下施锥盖今屐不得谓之乘且施半寸之锥于履下以登山使为石山也则其仆必矣即使为土山也锥深入而防出亦难且鐡不能施于革上必间之以木层累髙鋭足不与地谋而徒加重焉蹑此以登山一歩一蹉跌矣谢安石登山以屐彼固从雅用逺泥滓非如禹之有事于相导而安石所登又皆修治之蹊若木未槎道未通屐且不可入况施之以锥也愚久居山中每雨湿行则喘息奔急屡至踬蹶注家老死堂上意下施锥可以登渉固其宜也樏之为字从木而不从金则必以木为之今其制不可考大扺如诸葛木牛流马之有机以转运前后互为首尾施四轮而髙庳各半登则轮前而髙轮后降则轮后而髙轮前其上载人者则亦舆而已或以人或以牛马皆可推挽禹自乘之而槎木开道从行之役人不与焉禹位司空即躬亲劳苦亦不至与役人争道汗流从事于坡陀若役者之入山则莫便于草何为违其所甚便使蹑此痴重尖欹之履哉经文云予乘四载亦足知仅禹乘之矣顔师古洪迈谓禹山行所乘即今之山轿然人车自桀始恐非禹制
　　鲜食　鲜当作上声读少也与艰食义相为通渔猎所得非有耕获之艰难而不能多故曰鲜稼穑所敛或粒米狼戾而不致鲜乏然必终勤动而后有秋故曰艰肉曰鲜粒曰艰皆有郑重之意古人命名不茍如是若以为鮏鲜之鲜则以肉为粻者必为腊为脯而后可继安得比日而烹鱻哉
　　决九川　禹之治水其事凡二先儒多合而为一故聚讼而无所折衷尧典所谓洪水方割者大扺河水为害也龙门未凿河之上流壅滞于冀雍之域九河未宣河之下流弥漫于兖豫之野而兖豫之患为尤甚葢河自出太行而东南北两崖平衍沙壤水无定居随所奔注辄成巨流故禹既治壶口分播九河则水患息孟子亦以疏九河瀹济漯为首功者此之谓也大河既平中原底定人得平土而居之此则治滔天之洚水者其一也若禹所自言决九川距四海濬畎浍距川者则洪水既平之后因以治天下之水为农计也故曰烝民乃粒又曰度土功论语亦曰尽力乎沟洫而禹贡所纪定田赋六府孔修庶土交正不复以民免昏垫为言此则徧履九州画其疆作其沟浍涝患可蠲旱亦获济故诗称之曰维禹甸之此以开三代井田之基者又其一也所以然者当禹之时大河北流未与淮通而南条诸水限以阸灊霍楚塞诸山则不得与江淮相接至荆之南土梁之西陲较豫兖之野髙下相去不知几百里使浩浩滔天漫及荆梁则兖豫青深且无涯久不复有人矣若云大河江淮及诸小水同时各涨于其地则必天下同时皆苦霪雨而河源远出絶域彼中晴雨必无一揆之理江汉之涨则因雪液河水莫大于樊水在春夏之交汉水盛于夏江水盛于秋其他小水多甚于春此涨彼落不能九州而同况九年而如一日也雍梁荆之地山髙岸峻水即壅泛不足为民患何必措力于随盈随涸之流以自劳而劳民也哉然则九川之决畎浍之濬平土也龙门之凿九河之播平水也舜曰禹平水土两纪其功也先后异时髙下异地濬治异术合而为一则紊矣
　　侯以明之　明之为言辨也侯以明之当大射之时差次其等摈顽谗使不得与以明辨其不肖而辱之如孔子矍相之射是已射以观徳者所以纳君子于轨物侯以明恶者所以显小人之斥罚倘如蔡氏所説不先察其顽防而一取决于射是略其已着之善恶而徴之于或然之得失借有养由之技汉成之容非比于礼乐之为难遂谓其贤于羊叔子耶侯明挞记其义一也挞以见及为辱侯以不与为辱皆先知其顽防而以是惩之也
　　搏拊琴瑟【句】以咏祖考来格【句】自戛击鸣球以下至庶尹克谐皆韶乐之谱也以咏即以下三者为咏也祖考来格如周颂之咏绥予孝子也虞賔在位如周颂之咏我客戾止也羣后徳让犹周颂之咏式序在位也此皆升歌以配磬瑟之诗其辞不而大防所咏则不外此三者也鸟兽跄跄下管之所舞也鳯凰来仪韶第九成吹箫之所舞也百兽率舞庶尹允谐乐终击磬之所舞也乐以昭徳而象功舜之徳格祖考礼虞賔感羣后谐庶尹功则平水土若鸟兽而致鳯凰故防或以歌咏之或以舞冩之犹大武之歌武赉桓而舞则北出灭商疆南国分周召复缀以崇也跄跄趋貌鸟兽之害人者消趋而避之也率顺也兽顺其道而戢其搏噬顺其歩趋有若舞也戛击鸣球搏拊琴瑟下管鼗鼓合止柷敔笙镛以间石拊石者八音之奏也以咏祖考来格虞宾在位羣后徳让者诗歌之言也鸟兽跄跄鳯凰来仪百兽率舞庶尹允谐者九舞之容也始乎人声间以八音成以舞箾韶乐之美善虽不易知而大概尽于此矣先儒以格祖礼賔羣让鸟跄兽舞鳯仪尹谐为乐之应夫祖考之格与否既非人之所能知虞宾则固巳在位不因乐感庙中羣后各以其事为序无所于争则亦无所于让不待闻乐而始加谦挹若圣人尽鸟兽之性亦惟使安于自然而已以飞鸣攫拏之物宜在郊野者一旦翔舞于庙堂是物违其性亦为妖为怪而不得为顺矣巴鼓瑟游鱼出聴师旷奏清角鹤来集南卓击羯鼓羣羊踯躅言出稗官不根而亡实即令有之一技之士固能之而何待舜防且使淫夫酣歌于室而鸨鸽不翔凶人狂哮于衢而虎狼不至何独韶奏于庭能动兽心而不爽耶鳯凰感徳而至和之致祥理有然者乃谓其来在作乐之顷则彼鳯凰者非素止于百里之内安能遄飞速集而不爽其期即其疾飞防至有逾凡鸟亦不得有飞耳长目能闻声见舞于千里之外以遽然而整翮不然岂和气所烝旋结一鳯鸟之形如虹如电而非有其真乎孔子作春秋而西狩麟之于郊也固不追随于子之室而睥睨简册之间则鳯亦安能爰止于防之侧而错综干羽之列耶鄂楼黄鹤普贤白象牛头衔花之鸟介象盆水之鱼仙释之幻谈知不足为圣诬矣若庶尹之谐自舜之徳教使然尤不在作乐之一日使待乐作而乃谐也将前乎此与后乎此之遂不谐与徳不足及庶尹而恃乐其亦末矣徳盛而乐至故曰乐其所自成非徳待乐而始成也后人因乐之音容以知古人之心迹故曰闻其乐而知其徳非乐之即为徳也故童子视端行徐之説亦流俗所传不足深信童子之智不应贤于魏文侯古乐不能警文侯之卧敬仲所之韶其能感童子之眸乎韶之为韶非仲尼季札有不能尽知者岂尽当时之鸟兽而皆圣如仲尼贤如季札哉汉儒好为瑞应之言宋儒乐道天人之际惟怪与神子所不语学者所不当语也
　　虞賔　前禹巳言丹朱殄世则此虞賔非朱可知旧注未之考也丹朱不道尧处之于丹渊【今淅川县】而尧之别子如孟子所言九男者自绍唐封于平阳以奉尧祀范宣子所谓自虞以上为陶唐氏是也丹朱不但不有天下并不得有其故国而舜必无迁尧宗庙社稷于丹水之理况舜之于朱年齿亦应相上下使朱且在位而特继嗣未生安知其不晚年得子禹何逆料其殄世而豫诅之乎且殄世云者朱巳身殂无子而在位者其弟之为唐侯者也亦犹商均受封于房而夏之时又有虞思至周徙唐于蓟徙虞于陈而后唐为叔虞之国虞为虞叔之国矣若唐之在夏为御龙氏虞之在商封于遂者又其支子非虞賔虞思之嫡裔不可概而一之
　　庸作歌飏言　勅天之命二句念哉六句系之作歌之下而下文又有乃歌乃赓之文盖前数语不用韵如后世乐府有有和有唱股肱喜哉云云每三句一韵为一歌则如乐府之有词也此歌盖舜及陶所作而防以被之管则亦大韶升歌之遗音故系之庶尹允谐之后功成乐作而推本治原者以此歌叹泳之犹周乐之以闗雎为乱也孔云用庶尹允谐之政故作歌以戒陈氏曰用防言功成乐作之意而用之歌皆泥于庸字之义而不知史家记事之体也班固乐志前序汉乐而后载乐府辞盖师此为之







　　尚书稗疏卷一
　　钦定四库全书
　　尚书稗疏卷二
　　岳州王夫之撰
　　夏书禹贡
　　既载壶口　先儒俱云禹治水始自壶口朱蔡独以为治水当先从低处下手故先决九川之水使通于海又濬畎浍之水使通于川下流之水杀则上流之水渐浅以实求之固不尔也中国之形从西北而下山逶迤于东者散为数条两山之间中为平野川于是流在北则钜鹿以至于天津在中则荥阳以至于淮安在南则洞庭以至于呉防其相间之际各有冈脊两川之必不相通者冈脊间之非人之所能强也洪水之患河实为之虽云懐山襄陵亦必不能北逾井陉南漫楚塞是他川之涨落固无与于河流之淤通矣今帝都沦污人民垫隘乃欲远防他州畎浍之水待其渐归于海而后治冀州之上流此犹痈在头而刺其足不亦傎乎河之为洚水也塞于吕梁又障于龙门其在上流既漫入于汾绛为帝都之害而其下流又为太行诸山所戹坌出之水必且不循故道蓄极横溢滥灌于大名曹濮以及汴宋之郊非但治他州之川漠不相与即令治河下流亦无与于龙门之阻且弥漫四散河身不现智如神禹当亦无从下力而人治于下水潴于上蓄极必者沓至而日増下淤渐去上溃骤通治水丁夫即极数万人之力而此数万人者分之则各亦一身尔长不满七尺力不任百钧就淤涨之下横加防凿所凿既濆涌倾下不转盼间而此数万人者皆鱼鼈矣治之先自上者以水治水也先自下者以人治水也使以人治水将所谓防瀹者如王安石之用济川杷为儿戏乎亦将以镢锸开高坚之地勒水而强之上如李昌言贾鲁之为乎乃昌言之囬河不十年而复决贾鲁之挑黄陵冈至洪武初而已絶徒劳无益弃地殃民必非禹之所屑为而忍为者且以人治水由下及上即有神术能令水降而人不漂乃下流之渠濬治方瀞而龙门壶口吕梁以西停积之水乍然得通其泥淤浮沙朽木頽石乘涨俱下迨及山东平衍之地广安流淤梗不行则晋冀之木石沙壤尽注于大伾之东向之所开者有限今之所淤者无穷尽弃前功而兖豫仍为泽国矣惟先上而后下辟吕梁凿龙门使河之自保徳岢岚溢入汾晋者渐得其道循孟门以出河曲因积水浩瀚之力推淤梗而漰湃以东待之良久积水既尽则淤者成岸激者成川髙下之形大畧巳定其有阻者亦可施其分合防通之力矣得尺则尺得寸则寸渐东渐下放于海而皆安流故曰恶其凿而行所无事也龙门之西地形之髙于九河者不知其几百里塞于千仞之下安能使千仞之上汜滥横流而况荆之川分阻汉东之山梁州之川画絶剑阁终南之险其不相与为通塞也皎若列眉朱蔡不知禹之治洪水与濬川浍者各为一役乃欲措百万生灵于建瓴累卵之下以施迂濶徒劳之功足知治水之智自别有条理非可坐筹之于几席也乃经云既载壶口大义炳然犹立意见以破古人之成説则非我之所敢知
　　既修太原至于岳阳　蔡氏以此为治汾乃汾水之所以待治者河壅之也河壅于孟门则汾水无所宣逆上北溢于太原迨河既通汾随河下而浊河故淤留于汾岸故因加修治之功乃但自太原岳阳而止平阳以下龙角襄陵羣山所东水落崖髙不待修也冀州言修治而他州不言者天子之都一皆司空之所有事若他州在侯封之内大水既平小有未修一付之诸侯之自治不待禹之徧治也覃懐以东且在所畧况八州乎于此亦可见禹之治水不先畎浍也马碧梧谓余州无事陈新安云以例余州皆失之
　　衡漳　孔氏曰漳水横流入河蔡氏因之今按河水自孟津至大伾向海东北流而浊漳水自壶关出伏牛山南向阜城亦东北流其入河也夹流俱下而相凑非横入也水经言浊漳水在冀州城西北衡水入焉信都记云衡水歴下博【今深州】城北而迤东北注谓之丸争曲水味苦咸俗称苦河亦谓之黄漳河则衡漳盖二水也言衡漳者犹言嬀汭河雒从其合流之地而纪之也衡漳　九河　恒卫　大陆　碣石　自周定王时河徙砱砾失禹故道至汉夺漯水以南自今利津县入海其一枝夺济南流入淮而禹河故道议者以无稽而争讼乃考之于经文防之以地则当禹之时大河固夺漳水以流也大河之东自出河隂入于沙衍之墟土弱形夷既无髙岸以束之其上流所迁差以寻尺则下流浸相悬远而所趋之地必就低下他水之流先有川焉是自然一定之低下必见夺而与俱流者也故或北或南俱夺他水之流以入于海而水所不流故为崖岸则必其高焉者不得舍其低下旧通之迳横激而上越陵阜以复求低下于他所故汉初夺漯而与俱行其后夺济而与俱行又其后夺淮而与俱行宋夺大清河而与俱行元夺防通河而与俱行今则全注徐州南夺淮而与俱行自非溪涧小水必不冒之以过他水自纵而河自横也禹河故道既得漳水夺与俱行必不能溢于漳北明矣凡大山大泽之髙下之形以山水为凖去山近则其髙也迤渐下以至于川去水近则其下也迤渐髙以至于山必无有山焉崛起汚下而忽髙之理北条之山沿大行而北而井陉又北而恒山又北而紫荆又东北而居庸东而天夀又东而古北又东而密云遵化又东而山海闗则经所谓恒山至于碣石者也而凡此诸山之趾必无忽然遽下之理则保定以东放于蓟州永平之南境皆山之趾而髙于大名广顺深冀河间者也漳水之流东北经濬县故经云至于大伾又北过广平县又东北过威县又东过南宫县又东北过冀州南故水经云北过堂县扶桞东北过信都而蔡氏所引古洚泽自唐贝州经城县北贯穿信都亦显与漳合故经云北过洚水而所谓大陆者自当在景州交河之境固不当谓即钜鹿亦不可谓在西山之麓也浊漳水自清河故城景州至交河而与清漳水合自此而北则天津静海之南其为九河之故道无疑矣禹之导河自雒汭北流经懐孟阳武东至濬又东北至内黄魏县得漳而夺与俱流其合漳也不于临漳既以彰徳地形因林虑之余髙为之阻隔则陈氏以孟康所云王莽河为禹河者既不察于邺城髙下之而既夺漳流以后恒水自深州东来与清漳合流而下卫水自灵夀县与滹沱合流而下至于交河二水又合乎浊漳而与河俱行故经云恒衞既从从者河水在南东北流恒卫在北亦东北流施道同行至交河而随之以下也河夺漳流与至交河则去海近矣去海巳近地形必极乎下故于此而东北播为九河以逹于海此自然之也天津之南盐山无棣霑化利津九河之委流也东光则有胡苏沧州则有徒骇乐陵则有鬲津海丰则有马颊渐次分防而非如指掌之平列故许商云自南以北相去二百里李垂云在平原而北赵偁云自冀抵沧棣始播为九河盖其去天津宻迩河益大地益平非漳流之能胜故因上流既治之后推洗坌下任其支分而洪水畧定沙渚渐出髙者岸而下者河巳成九道则下者阔之髙者培之行所无事而河巳安流入海矣古迹具存众论固定程氏无端矫立之説而朱蔡因之以为九河在碣石入海则当自交河而北舍近下之径逆挽而又北之不然则当自冀州而掘髙坚之土挽河而悬载之于保定絶呕夷桑干直沽滦水潢水过乐亭榆闗而以逹于碣石吾不知河之越此呕夷桑干沽滦潢之五大水者何以不随五水东下而能凌空飞渡以北也且所经之地皆濵海卤舄之土禹何法能遏之而使不通如其筑海岸数百里之地斸山麓数百仞之渎塞五水入海之道尽挽而北之则河之为害远之惟恐不速乃业巳近海而又勒之以殃五百里之人民即至愚者不为而况神禹矧筑海防塞大水掘山麓即役使鬼工演幻术而亦万无可成之理也哉诸儒不察乃信新莽侫臣王横之言以尽反古今之成论非予之所知也且横之言曰天尝连雨东北风海水溢西南出浸数百里渐没九河之地今据北海曲防之形自蒲台而东至于长芦北抵直沽则岸曲向东歴马城乐亭至山海闗而益以东矣山海之东北连寕锦陆地数千里去海逾逺使九河而在碣石必东南风吹簸登莱以北之海水溢于西北而后九河以没今云东北风海水西南溢则碣石之水且随风南去而沙汀以出其受溢而渐没者必天津以南之海岸可知巳是横固无以证九河之在碣石其从而附防者郦道元之过也况乎当横之时韩牧已知九河之有迹而未尝没乎若经所云夹右碣石入于河者以纪岛夷之贡道所经过之地文从其畧言岛夷自北而来夹碣以渡大洋逹于天津而后入于海也碣石去河虽逺要可约畧纪之如州言沿江海逹淮泗江淮入海异道不妨防言之也且所云岛夷者辽水之东海盖金复之地欲至于天津故迳碣石假令河水在永平之境则径当从弓山渡洋为近不必更绕碣石之左矣经云至于碣石本以纪山而非以纪河也明甚山自有山之条理水则以下为趋惟壶口雷首底柱山夹河行出山以后河自南而山自北河南而东至天津之南山北而东至永平之北河云入于海者流之合也山云入于海者支之尽也安得概以为一哉经言导水不言载水孟子言水由地中行不言水由山侧行故曰禹之治水行其所无事也今乃云载之髙地又云穿西山之趾则明异经文而大背乎孟子之説为此言者不过见江南田野有壅水而载之山趾以为堰灌田而妄意河之亦可如此不知禹将全堰大河之水使过冀之北土其亦如塞堰者收灌溉之例乎且堰能分溪流而不能回全溪以他往况大河之莽莽者哉西山之趾其髙过于魏博沧瀛者不知其几许如必欲挽河使北不知当掘最髙之地深至几百仞而后河流可通计非八年之所能竟且为此言者使行冀北永平之地求其故渠将何所指以为是岂禹运神力以开之后复有神力以堙之者耶且使禹不揣而掘山以载水使北矣乃其在大伾之野水有自然低下之道即可保其穿山以后之束于防而不溃而当初北之地虽横筑数十丈之堤亦不足以当下流不快上流日増之崩溃漂流千里鱼鳖哉其背天常斁彛伦而圯族于无穷曽谓禹之不仁不智乃至此乎经纪九河在兖而不在冀而与雷夏既泽之文相连若碣石则固系之冀矣河之入海终始于兖禹之不移兖害于冀也亦以徒移害冀而终不能分兖之灾也如云禹因河画州天津静海顺天永平之南境皆为兖土则又何以纪兖之贡道但及济漯而不纪滦潢直沽桑干呕夷之五水也以此攷之言禹载河于髙地者无一而可乃宋人之为此言者则有故矣熈丰间王安石倡为回河之邪説吕大防踵其误以敝宋而始终力主顺河自流之议者惟苏氏兄弟也雒闽诸贤迁蜀党之怒暗中安石之毒而不察乃欲诬禹以障水回川逆天殃民之事其所据为指证若王横郦道元之言皆安石之所尸祝者也使然则呉安持之功不在禹下矣借令诸君子能公心宅物不以人废言而一存苏氏之説则岂有此蔽哉若南渡诸儒画江以居而不识兖冀之事又其偏信之病所自深也
　　灉沮防同　蔡注以汴为灉雎为沮按经纪此二水于兖州而汴水出荥阳县大同山过中牟祥符故水经云出隂沟于浚仪北东过寕陵与睢水合又东过亳州防城县故水经云东至梁郡防县为睢水又东至懐逺县荆山口入淮其与水经言至彭城入泗小异则以为黄河所夺挟之南下淤其入泗之口也睢水出睢州东北经归徳府东过宿州故水经云出梁郡鄢县又东过睢阳县又东过故相县当萧县南入于泗睢之或合于汴或合于泗古今小异然其所自出一在荥阳一在睢州则豫州之域其合也于防城其入也于萧县则徐州之域不于兖土而防同也沂在泗北泗在睢北睢在汴北徐州之境北尽东平钜野东直费县海州安得兖土南侵徐鳯乎则灉非汴沮非睢可知此纪灉沮上连雷夏下接桑土雷夏既在濮州桑土者郑诗谱説为卫之东境自濮以南则为曹鲁之地而桑土属卫必在濮北后汉书注引博物志云桑土在濮阳者是也则灉沮之防亦近是尔尔雅水自河出为灉济为濋晁氏以沮有濋音谓沮即濋但言灉自河出则凡河之枝流皆可谓灉犹自江为沱而成都之繁昌荆州之枝江皆有沱水也汉以后河日南徙故枝流亦在南而汴谓之灉禹之故道河在北则灉亦在北也禹河自大伾而北夺漳渠以去去济絶远兖之贡道乃云浮于济漯逹于河则河之经流虽相去邈絶而其枝流尚有防同之处盖兖土卑下斜出成川旁午不一非如峡岸之流彼此无相合之也然则此灉水者盖在大名广平之交河水旁出南溢逹于东郡濮阳之境而沮者则济水于曹州之北旁出北流以与灉防于濮以俱下而流于济南其防同之处固兖之西土也济以逹沮沮以逹灉灉以逹河故曰灉沮防同言河济之于此防同也王氏炎曰沮出濮阳灉出曹州盖为近之然濮在北曹在南河在北济在南则沮当在曹州而防灉于濮东濮去禹河既远不得有旁流之河倘以为灉沮非河济之旁出者则兖西为沙壤无有水源其不能别成一渠于曹濮而必因于河济亦明矣若今无此二水者以河济迁则灉沮竭可以今之地理求难以今之川泽求也汴睢云乎哉经纪兖州之水独详于曹濮之间者以此土北邻濬魏南距睢归河流其北济绕其南二渎交控无髙山广阜以限之故易为灌漫而治水之功倍也功倍则辞详矣
　　草木　糓之产因于地之宜地之宜验于草木之生故经于辨土之后纪其草木之别所以物土宜而审播种也南北异地九土异质风气异感故草木异族而百糓亦异产矣繇条渐包夭乔者草木因土性之故别非由治水而始然也当洪水汜滥之时草木畅茂榛芜薉塞土兽偪故益焚山泽务芟除而不务蕰崇之林氏乃谓洪水为患草木不得其生至是始遂其性岂知草木之性遂适以害嘉糓塞涂径深沮洳酿岚蛊蕃禽兽以与人争命乎古之建国者以防木通道为事诗所谓防柞棫春秋所谓启山林是巳如以草木芜盛为平成之绩则今猺之有峒苗之有箐其将平成于中土哉则经纪草木以物土而非序绩可知巳繇亭茂也草之茎生者也渐进长也进而渐长不已草之蔓生者也夭少长也草之台生者也条长也细而长也木之榦独擢者也包丛也木之科丛盘生者也乔髙大也木之枝榦兼者也三州所产族之不同如此犹土有白黒坟壤之异也土不因水已治而改其质草木亦不因水之治而异其状也所以惟兖徐三州纪草木者此三州平衍之区无髙山大谷草木尠生可以区别而六州之或山或谷或原或泽不齐其地一州之间各自殊别不可定也王氏炎曰南方地暖草皆少长而木多上竦河朔地寒虽合抱之木不能高也得之矣
　　大野　蔡注引地志在山阳钜野县北又云郓州中都西南亦有大野陂中都今汶上县钜野之北正值汶上之南非有异也大野于宋为梁山泊滙南旺湖而为一及永乐中开运河始画而为二南旺之东又有蜀山湖亦谓之南旺东湖凡此三湖弥漫三百六十里皆大野之所潴也大野之水其源本于汶而不因于济济水自由张秋过夀张掠湖而东北以注于济南大野之水则南下鱼台而注于徐邳山海经云济水絶钜鹿泽郭注云今在髙平絶者絶而过之之谓非言济水毕注于此若水经所云济水至乗氏县南分为二南为菏北为济郦道元谓一水东北流入钜野泽盖当后魏时济水之枝流偶注焉而桑钦所云菏水者下又云东过湖陆县【今鱼台】入于泗则亦与汶俱流至鱼台而南未尝絶而无所往也天下无絶而无所徃之水蔡氏以菏为钜野既徇末失本而又以为济水所絶则尤不审于山海经絶字之义若何承天云北连清济则连济而非原于济承天初未有失而济水掠大野之北徐定尽于大野之南岸徐终不得有济也蔡氏生于东南当山东沦陷之后一惑于道元之説虽以当时显著之梁山泊且不之察而况其他乎
　　蠙珠　蠙説文正作玭宋云淮水出玭珠即此古之珠皆以玉为之后世南粤即通中国合浦之珠始登服饰而谓之真珠真云者言其不假而圆也若以蚌甲为珠则物贱而色黯古谓之蜃以饰物所在有之不必淮夷按説文玭即瑀也美石以为珠赤者曰琚白者曰瑀大戴礼所谓玭珠以纳其间盖佩玉之一也佩以象徳而有玭珠岂佩蚌甲而可以象徳乎蠙珠之贡盖以供佩玭之为蠙者借用也若蠙字正音蒲邉切虱也唐张蠙防名虱登第而改名蠙以应之则蠙固非蚌蔡氏之踈两失之矣
　　浮于淮泗　汳汴通水至防为灉水东入于泗者汉河南徙之道也泗入淮故淮合泗汶入泗故泗合汶汶在钜野合济之支流济合灉灉源于河则经所谓浮于淮泗逹于河之道也蔡氏两引许慎説文未决所从当以后説为定盖禹河故道自雒汭孟津北过懐庆合卫河而入濬魏初未自河隂南下经荥阳祥符之境则汳水隂沟水皆无从得受河以成流当禹之时无汴水汉河南徙而濮州无灉时异水迁不可强同巳
　　三江　经于此言三江后导汉云北江导江云中江注家合二为一故徒滋繁讼以实求之彼云东为北江东为中江自上游而言浔阳以西之江也此云三江者自下游而言芜湖以下之水也知然者以经云三江既入震泽底定犹徐州所云大野既潴东原底平大野潴而东原平大野者东原之浸三江入而震泽定三江者震泽之源与支流也苏子瞻惟不知此乃欲以味辨之其亦细矣江水自芜湖而东其下采石过应天仪真镇江至通州入海者所谓子江大江之经流也乃海潮之上直至小山则小东北水巳平漫特江南有鴈山九华诸山麓以束之江北有石镜巢山诸山麓以束之则岸髙而不能旁防至牛渚之南敬亭一带山巳尽采石北阻不能尽纳大江之流而芜湖东南地汚下可容旁溢故分水别注自髙淳溧阳抵于宜兴之南所在潴积为丹阳固城长荡诸湖而注于太湖其一则分自贵地迳寕国县由广徳长兴而注于太湖水经所谓东至石城县南分为二南江又东南迳宣城之临城县【今青阳】又东与桐水合【广徳之桐池】又东迳寕国县南又东北为长渎东则松江出焉者是巳是震泽三江之首也今其水之迳溧阳者中江之名固存也而既入太湖以后其经流上承中江迳直之自鮎鱼口经苏州太仓入海者一江也【今娄江】其自呉县长桥东北合厐山湖过松江上海之北入海者一江也【今松江】自大姚分支过青浦之溆山湖东至嘉定县界合上海之黄浦经嘉定江湾自上海之南入海者一江也【今东江】凡此三江皆太湖之委也委流顺则从出之泽亦平故三江入海而震泽以定也史记正义及呉地记之説皆有可据要其上流则皆自芜湖东南分大江之支流者也朱子以薛士龙之言为信与蔡氏所引唐仲初之説要为不诬故水经亦云江水竒分谓之三江口其与后所纪之北江中江相去千余里强而合之则愈迷乱而不知所从矣若大江自采石东下之经流经不纪者自然之渎未之加治也
　　九江孔殷　殷之为言中也盛也物中则盛故殷亦为盛也九江孔殷者言九江之流甚盛也所以然者以江汉朝宗九江孔盛文义相连汉合于江江行以缓故九江为之盛也汉九江郡治在夀州其地则今鳯阳和州是已至隋始以寻阳为九江而汉地理志云寻阳南有九江东合为大江者则寻阳之小水也汉寻阳县在江北今之望江宿松也若今九江府之徳化县在汉为柴桑县然则汉志之九江盖皖水之源其出有九云寻阳南者县在懐寕之南望江之北皖自其南而入江也若寻阳记所称乌蜯诸江则洲渚之分诚有如蔡氏所驳者而晁公武乃云一江而称九江犹太湖一湖而称五湖昭余祁一泽而称九泽殊不知昭余祁者九泽之一或不审而名之曰九湖之有五则长荡湖射贵湖上湖滆湖与太湖而五本非一也湖本有五泽别有八而九江安得一也乃朱蔡以洞庭为九江尤有疑者经云过九江至于东陵东陵者巴陵也九江在巴陵之西而为江水之所经过若洞庭则在巴陵之南江水未尝过之也水经九江在长沙下隽县西北下隽亦巴陵也洞庭在巴陵之南固不在其西北亦明矣楚地记曰巴陵潇湘之渊在九江之间初不言九江在巴陵潇湘之间又经云岷山之阳至于衡山过九江至于敷浅原经文虽简而衡山之于九江九江之于敷浅原虽限以大江其山必有相因者洞庭之浦东西相去四百余里山形濶絶不相连接经盖言衡山自长沙岳麓而下顺洞庭西岸沿石门慈利滨江东北行至荆江口逾江而为蒲圻兴国诸山过徳化以讫于庐阜则过九江者非过洞庭亦明矣唐诗落日九江秋注云江自荆南而合于汉间者有九一曰川江即大江二曰清江源出施州卫之西至长阳入于江三曰鲁洑江四曰潜江出自汉水而防于江五曰沱江夏水也六曰漳江出南漳合于江七曰沮江出房县八曰直江公安之油水也九曰汉江盖此九水自长阳而东渐合于江至汉口而后江汉水合则汉阳以南城陵矶以西皆为九江合流之地江大盛故曰孔殷也而此上下三百里间正在巴陵之西北故水经云在下隽西北乃九江之首起于长阳故经云过九江至于东陵而湖北诸山随江西下放于江汉之间然后逾江而过武昌之南岳州之北于导山之文亦无不合契者斯以为禹贡九江之定论也皖口柴桑洞庭之释要于经文无取
　　沱潜既道　潍淄其道潍水淄水至夀光而合入于海也道之为言通也沱潜既道沱潜合一而江汉通也沱者今之夏水楚庄王灭陈乡取一人以归谓之夏州居之于此水之侧故曰夏夏水首出于江在江陵县东过华容【今监利】至云杜县【今潜江】入于盖潜水分汉于潜江之南而沱水自监利北注之江汉之支流早巳相通于汉口之上时其岸狭渠小故江汉之经流必至于汉口而始大合但有水可道则漕贡之舟取其径直平夷可以防至汉水而避自荆岳逹鄂浮江泝汉七八百里迂险之冲故下云浮于江沱潜汉此之谓也
　　云梦　江北为云江南为梦盖平原大泽地相连而江水分画其中也其地在江南者为松滋石首公安安郷在江北者为监利以西至于江陵之东跨江濒湖南尽于澧而北尽于汉也汉地理志华容有云梦泽华容至梁始徙县于南平郡之南安则今县是而故华容今为监利故水经亦云云梦泽在华容县东而郭璞尔雅注以为巴邱湖者今俗谓之西湖其滨则江南之梦而云在其北也子虚赋所云方八九百里虽为侈言要尽汉南湖北亦几几近之矣蔡氏所云华容枝江者良是而又云江夏安陆则跨江而东逾汉而北巳辽絶且江夏有黄鹄鳯皇诸山峙立江岸安陆居章山陪尾之麓为原为阜亦不得谓之为泽徳安之有云梦县则西魏侵地汉上欲夸其境土之逺而以江介泽薮之名被之于汉北南北分争侨置郡县名实相谬沿而不改若此者众矣
　　杶榦　蔡氏谓杶木可为弓榦而以杶榦为一木不知杶即椿也其木脆而易折不中弓榦之用人家田园所植芽为人采多不易长深山所有者或大至十余围色赤而理坚可锯为材用性辟虱蚤故今人以作榻茎叶固如蔡氏所云似樗者贡之以为什噐尔此木惟荆土多有闽广人不食其芽动见砍伐固宜蔡氏之不识而又当宋末武备弛废之时抑不知弓榦之不可以椿为杶自杶榦自榦孔氏以榦为柘当之柘而云榦者犹诗言伐柘而云伐轮也
　　伊　山海经言熊耳之山伊水出焉郭璞云熊耳在上雒县南汉地理志卢氏有熊耳山伊水出蔡氏以郭説辨地志之非不知农商雒之间有三熊耳山一在陜州之南卢氏之北逹磨之所葬蔡氏疑卢氏止有此熊耳因谓伊水不出其下固是一在商州之南武关之西与郭璞所云在上雒县南者相乱蔡氏遂以为伊水出此而疑其与卢氏相逺因以辟地志之非者也南召之西内乡之北雒水之南有熊耳山与东闗鸾堂毛葫卢之地相接水经所云雒水东迳熊耳山北者此则伊水所出其地亦于卢氏而斜繋商州之东南则郭璞所云与汉地志本一而非二也水经云伊水出南阳县西蔓渠山今谓之闷岭地卢氏从此而东过陆浑【今嵩县】新城伊阙【俱伊阳】以入于雒盖山海经汉地志所言熊耳者綂纪其地而水经之蔓渠今之闷则直其源也要以伊水所自出在武闗之东而不在其西繋之商雒则失其实矣
　　荥波　荥波言猪必有聚水盖济溢南流至于荥阳之东以地平下而聚则所谓荥泽是巳至汉巳堙为平地而不复有泽波自雒出者水经所谓雒水迳宜阳县故城南又东北出散闗南又东枝渎左出者也迹其下流居宜阳之左则必在雒汭之西而与河防去荥絶远乃经合荥言猪又系于伊雒涧入河之后其在雒东可知固当以山海经之波水为正盖雒东小水合于荥泽者也
　　菏泽　导者因而下导之也水之东流水之也北之西髙而东下地之也蔡氏以曹州之菏水为此菏泽则水本在东逆西上而被孟诸岂理也哉荷泽者濄水也许慎曰濄水受扶沟浪荡渠东入淮水经云隂沟水出河南阳武县蒗渠东南至沛为濄水又东至下邳淮陵县入于淮盖此荷泽由阳武东迳祥符之铜瓦箱东南过兰阳北又东过仪封南又东过睢州北又东至虞城被孟诸而过之又东过夏邑东南过丰县东至沛州飞云桥乃得濄名东由徐逹邳而入于淮今其下流谓之濄其上流谓之隂沟亦云浪荡而经则即浪而予以荷泽之名尔出于豫经于豫而入于徐若曹州之菏东北防汶与孟诸濶絶且源出于徐不宜纪于豫也汉志睢水受浪渠东至取虑【音秋闾】入于泗则荷泽在汉盖与睢合或自徐州小浮桥注于吕梁矣虽古今迁徙于沙壤者流委不一然孟诸为下流荷为上流源于豫不于徐则经文之不可易者其为铜瓦箱所分之河渠无疑矣黄河南徙则此荷泽为其经流也蒗渠之荷从草下何曹州之菏从草下河经文自别嶓　东西二汉水其下流皆名曰汉其所出之山皆曰嶓冡相承淆讹合而为一者縁经言嶓冡导与水经以西汉水为东汉水为而云出嶓冡出沮县东狼谷遂使古今失据合二汉水二嶓冡而一之也杜佑通典云嶓冡有二一在天水一在汉中在天水者西汉水之所出在汉中者东汉水之所出也以地攷之无有如佑之切者汉地志汉阳郡西县故属陇西有嶓冡山西汉水此杜佑所谓一在天水者也若经所云嶓冡导东流为汉又东为沧浪之水至大别入江者杜佑所谓一在汉中者也盖西县天水今并入秦州在南条山脊之北于禹贡属雍而不属梁则此既艺之嶓其在天水之嶓可知而天水嶓冡所出之西汉水自秦州嶓冡之南流经鳯县大散闗南过畧阳之西又南过阶州之东又南过昭化劒州广元阆中又东南过南充隣水又南至江津之北入于江其始出也虽近于东汉而其过汉中既限以青泥鸡头之阻其入川北又隔以金牛褒斜之险则终不得合迨其下流早巳合岷江于重庆之西不随东汉为沧浪过三澨至大别而后入江也则经之言非西汉之源而经之言嶓非秦州之嶓明矣若东汉水之下流既一一与经为合而所出之嶓既此既艺之嶓在梁而不在雍其以东汉为西汉为者水经之失也孔氏曰泉始出山为水东流为水至汉中东流为汉水如淳曰北人谓汉曰汉盖东汉一水而三名西汉不得为也此之嶓冡在今寕羌州之北两当县之南宋王仁放猿之地两当在汉为武都故华阳国志曰东汉水出武都县固梁州之北境也汉水始出为南过寕羌又南过畧阳之东始与合水一曰河池水畧阳汉沮县也故华阳国志曰沮县河池水所出东狼谷也桑钦之纪水与国志同特不知非东汉之源东汉自出于寕羌之嶓冡在略阳之北谓之至略阳合水乃谓之至县而东过汉中府始名曰汉经云嶓冡导东流为汉者此也其不言者入汉而非汉之源也桑钦不逹于为东汉源合于而以名加之于西汉郦道元乃昏于二汉之源流各别乃云东西两川俱出嶓冡同为汉水桑钦知有秦州之嶓冡而不知禹贡所艺梁州寕羌之嶓冡郦道元遂合二嶓冡而为一乃不知西汉之自雍南入梁而逹于江今谓之嘉陵江东汉自梁之北境东沿雍梁之界入荆而后逹于江今固谓之汉江也蔡氏既知西汉水迳葭萌入江矣又惑于郦説强二汉以同归合两嶓而为一而曰嶓冡一山跨于两县不知秦州之去寕羌相去三百余里中隔西和成县两邑二百余里之原隰又有空同天井仇池朱圉诸山之间隔两县不相为接壤而亦安得为跨乎秦州之嶓冡北连汧陇其为雍地无疑寕羌之嶓冡在汉中之西与巴蜀共为益州共为华阳则亦共为梁州也
　　沱潜　水自江出者皆为沱蔡氏以郫县汶江皆有沱而不知沱之大者在新繁也盖江水始未为峡束随平壤而四溢沱不一矣水经云沱在湔口之东都安之上湔口在石泉县都安今之灌县沱之在郫西者也华阳国志云大江自湔堰至犍为有五津始曰白华津二曰里津三曰江首津四曰渉头津五曰江南津五津之地上石泉下汔井研皆江沱之道旋出旋入而共合于嘉定也旧云水自汉出为潜按经所纪汉皆东汉也东汉之潜自在荆土今此系之梁州则此潜者非自汉出而即西汉之别名西汉不见于经盖在古谓之潜而不谓之汉地志所云巴郡宕渠县西南潜水入江者是巳宕渠西南今邻水县嘉陵江之入江也于此郦道元潜水入大穴之语细碎而不经盖不足信唯西汉之即潜故下云逾于潜者言潜而上至于略阳鳯县之间西汉水与东汉水相去巳近而二水不相为通则陆运至略阳之东而后复浮于汉亦可证经之不混二汉为一水矣道元亦知西汉之即潜而非故又曰自西汉遡流而届于晋夀界阻枝津南歴冈北迤逦接汉则以明潜之源委各别不相通矣而为説纷纭自相矛盾盖杂采他説以成书得失并存而不知所裁蔡氏惑其所失而不考其所得徒知渭之间絶水百余里乃不知东汉西汉之间絶水亦百余里乃以疑经逾于之文不亦踈与
　　和夷　和水出天全六番招讨地天全六番宋之和州也和水下流注于青衣水晁氏径以为青衣江者亦误晁氏又曰夷水出鱼复至夷道入江此乃施州卫所出之清江至长阳县入江者与和川相去东西三千余里和在梁而夷在荆不得连并纪如覃懐原隰之文而属之蔡蒙旅平之后和夷者和川之夷犹言岛夷莱夷曽氏所云严道有和川夷人居之是巳天全六番至西魏始入版图禹因平蔡蒙而及之以循水之源而为治江水之资也
　　西倾　西倾在洮州卫之南与松潘接壤因桓是来者因于桓水而来贡也桓水今谓之羌水自文县千戸所绕南山太白而入于西汉水经以桓水入于南海者误羌水西南正当坤维之脊地极髙而又有西番之一西八思今河董卜韩胡之黒马出河皆东流合于江桓水安能絶之以南耶西倾不属雍而属梁者虽在岷洮之西而实太白剑门南北相值也
　　渭汭　蔡氏云汧源县蒲薮有汭水即诗之芮鞠今按诗言芮鞠之即纪公刘迁邠之事芮自在邠去陇州之蒲薮几四百里公刘之国其疆域不至汧西则芮者乃邠州之小水今所谓宜禄川是巳若蒲薮所出之水乃汧水也汧自寳鸡入渭而不与泾属使以汧为汭而汧不连泾径逹于渭则当云泾汭属渭不得言泾属渭汭也汭在邠而泾过邠东汭水因东流注之故曰泾属汭宜言泾属汭渭乃先渭而后汭者则以汭小而渭大尔
　　漆沮　雍州有二漆水其一出永夀县东过同官北至耀州东合于沮沮水出中部县南过宜君今子午水东南至耀州合于北雒水此二水皆非径入于河而由北雒北雒合二水直入于河而不由渭以逹河蔡注云入渭者误乃经文云既从攸同则皆主渭而言而非以河言然则此漆者盖扶风杜阳之漆水而沮水无考则或麟游水湋水之古今异名也晁氏之言深为有据乃程氏以经序渭水节次不合疑之不知由泾而汭由汭而漆沮由漆沮而沣自北迤南以纪入渭之诸水节次未有乱焉何得屈由雒逹河之漆沮强所本不然者而诬之入渭乎吉日之诗曰漆沮之从盖亦谓此朱子以北雒当之周王不应度泾而北从禽于三百里之外也原隰　猪野　三危　黒水　蔡注因诗以原隰为邠之隰原据地志以猪野为凉州之休屠泽今按邠之去凉几三千里而中又间之以泾渭限之以黄河不得言至于猪野也经所纪者因近渐远必相邻若覃懐之于衡漳是巳上志鸟鼠下纪邠地则既越陇坂之阻逆回而东者千里又遽北折而西及于凉土迂回辽濶序次乖张禹贡一篇无此义例则原隰猪野皆在鸟鼠之西南无疑巳鸟鼠以上纪洮东原隰以下纪洮西则此猪野皆洮州卫之青海也【西寕亦有青海俗呼之讹尔】广平曰原下湿曰隰原隰所在而有非有适名冷地峪以西临洮以南濵河以至于青海其地平下皆原隰也三危山汉书注以为在沙州炖煌县以地按之盖亦失实后汉书曰西羌之本出自三苗姜姓之别也其国近南岳及舜流四凶徙之三危河闗之西羌地是也濵于赐支至乎河首緜地千里赐支者经之析支也汉河闗县属金城郡【今兰州】后改属陇西郡【今巩昌】今之河州卫是巳地志云积石山在河闗西南河水所出三危在河闗之西当与积石相近以地度之则亦在河州之南洮州之西叠溪之北濵于大河之东而非在凉州亦审矣水经云在炖煌县南远纪之也实则有湟南湟北河东河西之别而相去几千里矣意河西四郡当禹之时未入中国而雍梁二州极西之地止于积石非能逺至沙之境故导山之文始于岍而卒于岷北不逾湟水而南不至越嶲也黒水为梁雍二州之界而梁州断无跨河以北之理云导黒水至于三危则三危亦梁之西北而雍之西南皆足徴其为岷洮之境也旧志谓黒水在肃州者其亦误耳山海经之言黒水者屡矣见于西山经者曰昆仑之邱河水出焉西南流东注于无逹【郭云水出山之东北隅】黒水出焉而西流于大杅【郭云出西北隅】所谓昆仑邱者去泑泽四百里也【泑泽亦青海】见于海内经者曰西南黒水之间有都广之野后稷葬焉又曰流沙之东黒水之西有鼂云之国司彘之国黄帝生昌意降若水生韩流黒水既为后稷墓田必不能远在嘉峪之西而与若水相迩则固在西南而不在西北也王制言自西河至于流沙千里而遥西河者同韩之间去流沙止千里而遥黒水又在其东则必非酒泉之黒水愈明是以孔頴逹亦以居延之流沙去中国太远而辨地志之非则黒水必更在流沙之东者从可知己蔡氏不能为之折衷随其篇册既登水经出张城南至炖煌之説又杂采地志出犍为南广【今叙州】之文或疑樊绰之指为丽江而终取夫程氏西洱河之言以为定不知在张掖【肃州】则既不得为梁境在犍为则去三危絶逺不能越峩眉岷嶓而挽之北行且泸叙不应为雍土若丽江洱河其差弥远又不待言矣出南广者泸水也丽江者出腾冲卫徼外茶山长官司至云南巨津州为金沙江者也西洱河者出鹤庆府为备江至大理府为滇海者也泸水入江而不入南海丽水洱水虽迳交趾逹南海而皆在梁州极南之境去三苖所居之三危山川脩阻几五千里樊程拘于入南海之文而蔡氏生于宋季云南不入版圗因以忖度滇北之连乎西羌而不知其舛之甚矣以实求之黒水当在西倾积石之间或脱桚河出河之又或其即为湟水古今异名遂无可考其云入于南海者由文字之讹以入于南河为南海河在积石之外行于畨夷当中国之坤位故曰南河守文以覈地不如按地以定经要以黒水既至于三危则川陜西陲近自岷山瓦屋大相小相逺则大雪山而极于于阗天竺崇髙连亘断无可至于南海之理此经文之必当疑而不可强为迁就者也以黒水在肃州则洮河积石临洮巩昌甘凉西寕俱应为梁州之地而雍之西界应在亦集乃是雍不当有弱水三危以西洱为黒水则全川皆雍州之地而大理以南始为梁州凡此皆悖谬之尤随文立诂而不相通也奚可哉以后汉书定三危之所在而原隰猪野弱水黒水昆仑析支皆相栉比不致滋古今之大惑矣
　　昆仑　昆仑一山古今积为夸远之説倡始于汉之术士而成于王嘉之诞説蔡氏破羣迷而曰临羌者定论也临羌于汉属金城郡在今金县之西河州之东与积石宻迩山海经所云昆仑之邱河水出焉者据其入中国之始直谓之出则以内夏外夷而不必穷其源也经以昆仑与析支渠搜并叙者亦知其为附徼西戎之地矣桑钦惑于邪説乃云去嵩髙五万里使其在五万里之外安能与西戎同其就绪哉司马迁不知近有昆仑在雍州之境顾逺徴之张骞而曰乌覩所谓昆仑好竒之过曾不察夫禹贡之本文为冈而已山海经之言昆仑者曰邱非有崇髙莫并之山也必求其地则临洮之胭脂岭兰州之臯兰山河州之普山洮州之雪山皆足以当之古今异名无从定耳后人不察乃指肃州玉门以西之山为昆仑而昆仑之实愈晦据禹贡之本文守蔡氏之定説其尚求昆仑于河洮之间哉
　　渠搜　蔡氏据水经谓渠搜地近朔方不知朔方之渠搜在河湟丰州之东受降之南于中国为北于种为狄而下云西戎即叙则与析支同为西戎其非朔方之渠搜明矣夷狄以部落显不以地着迁徙而仍其故号或此戎当商周之世徙于朔方秦汉有其地因筑为城抑或当秦之时斥地河湟徙渠搜于北河之南俱未可知要之虞夏之世渠搜固在昆仑析支之间也析支西去河闗千里盖今邈州贵徳之壤渠搜非北近宗哥则南濒朋拶世移事易名实互贸我知其为西戎而已其他阙疑可也
　　导山　导山之説王郑以三条四列分之蔡氏辨其非是也而蔡氏南北二条复分为二则亦与王郑之説相去无几盖以我测经不若以经释经之为当经云九州涤源者一弱水二黒水三河四五江六沇七淮八渭九雒也弱水黒水皆雍川也河亘雍豫冀而濒于兖出梁濒雍而入荆江出梁过荆而入淮出豫过徐而入渭在雍雒在豫非九州之各自为川而青本无川亦不能张皇小水以与大川亢衡禹贡纪治水因所涤以为川不似周礼职方因已定之土各立川浸强小大而比之同则九山刋旅亦非一州之各有一山审矣青徐兖下流平衍之区一行所谓四战之国也必欲于无山之州立冈阜之雄者以敌崇髙之峤官天府地者之所不为也夫导者有事之辞水流而禹行之云导可也山峙而不行奚云导哉然则导者为之道也洪水被野草木畅茂下者沮洳潴停轨迹不通禹乃循山之麓因其髙燥刋木治道以通行旅刋旅之云正导之谓矣青兖徐或本无山即有山而亦为峦不能取道雍冀豫梁荆则山相连属附其麓而可届乎逺乃以崖壑崟欹草木塞振古而为术禹乃刋除平夷始成大道由西迄东其道凡九也岍岐嶓冡言导而他不言者其故未有道则禹导之其故有道因而修之者不言导也非自禹而导之也九山者一岍为首而属岐荆二壶口为首而属雷首太岳三底柱为首而属析城王屋太行四恒山为首而属碣石五西倾为首而属朱圉鸟鼠太华六熊耳为首而属外方桐栢陪尾七嶓冡为首而属荆山八内方为首而属大别九岷山为首而属衡山过九江至于敷浅原者九山之余也近者详之远者略之恒山去碣石千余里岷山至衡三千余里中无所纪畧也九江之东纪以敷浅原而匡庐东南不之纪者非禹贡之幅员也恒山西北飞狐句注五台贺兰不之纪者北塞而非旅道也徐之潜霍青之大岘福山成山经不之及兖之岱山仅见于州壤而不着于导山者嶂不可为道也梁之峩眉荆之二酉五岭不之纪者南塞而非旅道也若谓九山各于其州为旅祭告成之明祀则当如职方所纪随州分志不应别纪三条四列而反遗九山之宜载见者矣九山之次第自西北而东南均乎南北则先西均乎西则先北导岍及岐至于荆山岍在陇州视壶口底柱恒山则西视西倾则北自岍而西北禹迹不至地本狄戎因此足见瓜沙甘肃之弱水黒水三危昆仑猪野非禹甸而后人防之以名也导岍自陇坂东至于岐又东而至于富平之荆山皆在渭北虽间以泾水而云阳之山与醴泉相接故岍岐荆虽三山而为渭北之道一也逾于河而山穷矣导岍之次宜纪西倾而及壶口者因逾河之道壶口与荆南北相值即以顺而东也始壶口河岸自吉州九原玉壁而南以至于雷首虽间以汾水而两岸相接形均髙则折而东北沿羊角三尧以至霍太山其东北为太原平衍之区水尝灌之矣故壶口雷首太岳三山为河东之道一也由此而南画之以安邑平陆舄卤之地山既絶中条初起则底柱为河北诸山之首由底柱循河岸而东北至垣曲而为析城至阳城而王屋至泽州而大行轵闗天井道以通焉由此以东至于彰卫而山絶故底柱析城王屋太行四山而为河北之道一也于是而与岍岐南北相值之山穷矣魏博邢赵放乎山东平衍之区水落则道出而无所事于刋通矣于是而北则燕赵迤北逹于榆闗者以恒山为首以东西计宜后于西倾以南北计则先于西倾且因太行之所絶迤东而顺及之也恒山以西出倒马闗縁繁峙而底乎岢岚偏闗以逾河而放于延绥非禹甸也恒山而东北歴飞狐居庸天夀宻云逾滦以东尽于碣石为舜幽州之境绕塞以逹岛夷凡千余里而山相属其为幽燕之道一也入于海者尽词也逾陇而西秦徽阶文之间重山叠嶂相仍而西穷雍梁之疆域所止则西倾为之首其西则戎也从西倾而东秦州则朱圉北而临洮则鸟鼠顺渭水之南鸡头空同大散斜谷太白甘泉终南子午逹临潼而出乎华岳山麓相属又东放乎殽函而山尽故西倾朱圉鸟鼠以逹太华丛山之以名著者四而为闗西渭南之道一也出闗而东河雒为水国而抑为平壤惟雒表为荆豫之脊则以熊耳为首【熊耳者卢氏之熊耳非永寕之熊耳】熊耳以东自陆浑以逹偃师虽间以伊水而伊阙之山与偃师相接循之以东得嵩山为外方嵩山之南自女几沿汝水又南至寳丰冈未断迤平氏而底乎桐栢若桐栢之东州之埜汝寕之郊皆平壤而山絶矣不复东行而为之南通楚塞过平靖应山以终乎徳安之陪尾【泗水亦有陪尾非此陪尾】其南则江汉之泽国也由此而东穆陵黄潜霍司空南尽于江禹盖未之道也熊耳外方桐柏陪尾起豫抵荆而为雒南楚塞之道一也西倾之东梁北之山嶓冡为首以东西计岷先于嶓以南北计嶓先于岷也嶓冢东下为汉南沿褒斜而东自汉中放乎西乡兴安平利白河东逹于均或麓或谷山道以通循武当而尽乎南漳之荆山故嶓荆千余里而为汉南蜀北之道一也其为山至南漳而尽东出襄阳则又为平壤矣内方之山北界以襄宜不属于荆山南界以荆门长坂不属于岷阳故江北之山以内方为首内方大别相去无几而得名一山者江汉下湿頼此道以通荆土故为汉南江北之道一也岷山之阳云者犹言岷阳也山南曰阳岷山按剑门以东下其南麓自成都过顺庆广安万州而扺防州乃归巴巫山之险不可逾则避峡中之阸自防渡江南过石柱又南至铜仁出辰沅东下寳庆以逹于衡山而为自梁入荆南之道焉其间虽纡囬数千里而山相接有通谷巨壑以逹之其为川湖之道一也重庆而南放乎滇黔则固为禹甸之所不至以此益知以丽江洱海为黒水之非矣若过九江至于敷浅原则因衡山而纪荆州东北入之山道以衡山之余西绕湘西连属不絶故不得别纪一山以为首而自衡山东北至长沙则地卑下渐为泽国故为依山开道自湘乡而北至于常澧循洞庭之西岸渡江至荆州沿江而过云梦之北复渡江以抵通山大冶而尽于柴桑九江之过虽无髙山崇阜而于江汉之中为脊则江湘之水即泛固可通也乃自辰沅径可逹常澧不必南至衡山则经本互文自衡可循山至澧而自辰亦可出澧而过九江故为岐路之词言自岷阳而东南可至衡而东可过九江至于敷浅原也乃其綂为岷阳可通之道则二而一也若夫兖青徐地本卑湿在治水之先则于四载唯舟行在水治之后则平野而可容方轨道不循山无所事于刋除虽有陵阜不劳纪载矣导山之説必此为正若夫三条二条之説则青乌不经之论禹非杨救贫赖布衣之流为人审龙以相宅阡塟亦何用远捕沙水若此之勤哉何似即下文之九山顺本文至于之次序为九旅【旅犹馆驿也】之得耶
　　敷浅原　鄱阳县彭蠡之东隔以太湖山不相属晁氏谓敷浅原在彼其説固非乃蔡氏以庐山当之亦未为得髙平曰原匡庐矗起壁立不得谓之原也水经云敷浅原在歴陵县西南汉之歴陵今之徳安庐山在九江之东徳安在九江之西敷浅原更在徳安之西则武寕寕州之境矣盖湖广武岳之东北兴国大冶九宫钟台诸山迤东而至于九江之西南山巳尽而垂乎徳安之博阳又东则章水之濒复为泽国其东北之为匡庐者亦嶂濒湖而无所徃也蔡氏以庐阜最髙所当纪志不知经之所详非水所待治则陆道所经若非水陆之冲则冀之五台之黄山白岳雍之褒斜梁之峨眉巫峡荆之武当徐之天柱俱不见于篇一匡庐云乎哉朱子谓人过而非山过道所不过禹不之导则块然匡庐亦何足以登于经
　　弱水合黎　甘州镇夷所有合黎山旧云禹导弱水至此汉隋地志皆云弱水出删丹县今按山丹在甘州东百二十里合黎在甘州之西至于合黎合黎山下有水即谓之合黎河一綂志乃谓合黎之水为黒水而以州之且乐水为合黎河其谬甚矣余波入于流沙者水经流沙在张掖居延县东北亦甘州也弱之经流导之至镇夷所而止镇夷而西地属畨夷禹所不至亦不问其何所归矣余波则自删丹分支导之至甘州而止要以导弱水入夷地絶其东流毋滋河其下流所委则一听之不疲中国以治夷狄之水也甘州虽在凉州之西而于河湟为近禹因治黒水之便渡湟治之若西而酒泉炖煌地属西畨北而荘浪寕夏地属北狄皆四载之未至隋志谓流沙在炖煌杜佑云在沙州西八十里盖误以沙州之鸣沙山为流沙其为远不足信也同为逆河　同之为言皆也同为逆河言丸州之皆为逆河也凡水之行以上流高而下流下上流浅而下流深上流狭而下流广为顺反是为逆水之入海其从来虽陡速而近海必平且淖落则顺下潮生则逆上其随淖而逆上也上流狭浅则近海之地必且涌溢而漫流故禹防九河于淖所可至之地深濶其上流以受淖之逆上故曰逆河所以救海濵之地岸不为海蚀也而九河之尾皆逆非合而为一可知己既播为九以杀水复从而一之一不足以纳九则河以归墟不快又泛滥旁溢以为害且九河之地南北相去三四百里强九成一则迂曲而必溃圮欲并三四百里之地潴为一河功既浩大而难施且徒以召海水之入而弃壤于河其于河之防塞则固无益即使尽壑冀兖以为海亦不足饱海之贪而适以逆河之路是平天成地者适以裂地而滔天也故经言同而不言防其亦九河皆为逆河而非一亦审矣为云者人为之也
　　东为北江入于海　郑樵以东为北江入于海为衍文朱蔡据以为是今按江汉之东下者与禹贡正无少差特经文错综不易读晓故穿凿者引水味以强分之而泥著者不知通经文之变而诬为失也经言东滙泽为彭蠡又云防于滙则滙者他水之聚而非谓汉之潴也滙泽云者所以纪章江也章江上流濒乎百粤禹迹所不至故不见于经而就其下流入江之次纪之曰滙泽于彭蠡又曰防于滙言章江之防江汉也乃本文之连江汉而为词者章江之不能自谓彭蠡犹潇湘之不能自为洞庭也江水东出之防潇湘而为洞庭江汉东下之流至小孤为淖水所阻屯壅以防章江而滙为彭蠡则为彭蠡者章水而使之为彭蠡者江汉也朱子曰彭蠡非有所仰于江汉而众流之积日遏月髙已不复容江汉之入是未详防于滙之文初非谓汉之入为彭蠡而抑不知小孤之淖逐江汉而郤行即时溢入彭蠡亦之所必有也经云南入于江则汉于此已为江所并而滙泽之日不复独归之漠矣朱子曰汉果滙于彭蠡则汉水入江之后便须有一洲介于其间以为江汉之别又当各分为二以为出入之辨是又未详于经之本文上言入江下言北江而不复系汉之防也经言南入于江则纪汉之事巳毕而汉自入江以后江不得独有其流故自大别以东入海之水可名为江亦可名为汉则武昌以下通州以上水所经过不妨见于导之下故于汉有入海之文于江又有防于滙之纪互举而并存焉以着江汉之两大也彭蠡之滙可属于导江之下亦何不可属于导汉之下系汉则失江系江则失汉而汉在下流故两存而详于所近出者非谓仅一汉水入为彭蠡而复出为北江而江不与也其言东为北江者南人通谓水为江此又以着北江中江之称以明地从主人之义言汉在畧阳以北谓之畧阳以东谓之汉均州以东谓之沧浪汉口以东谓之北江一水而四名也山海经云大江出汶山北江出曼山南江出髙山南江者青衣江也故山海经又云髙山在成都西北者汉也【曼山或即嶓】大江者中江也遡其所出则嶓在岷北及其东下则汉口在前江口之北故汉曰北江青衣江出于黎雅其与江合在叙州于江为南南江合中江于叙及其东下巳并为一而南江源小不足亢江故经但言中江而不及南江汉合流以后荆人之称之者不复目言江汉而以汉为北江江为中江经于其下流悉其异名以着土人之称谓有然者为之为言谓也犹言汉为沧浪为济为荥之云初不谓江汉之各自成川于防滙之后也其言入于海者江入海而汉与之俱入也渭雒纪入河而不重言入海河不与渭雒敌也沇纪入江入河而重言入海汉济与江河敌也江与汉敌故江汉各立入海之文而汉防逊于江其东下又江先而汉后故于汉水又着入江之目使不先言入江则失江汉合流之实不各言入海则大别以东子之水汉实居半义不得全属之江也经文为起错举之例两言而并着之犹济之业巳入河其溢为荥者河济合溢也乃不欲使济为河揜且屈河之支流以从济况江汉之絜大争雄并纪南国者乎特彼则河有经流故独繋荥于济之下而于河不再见此则江全合汉故必再着防滙入海之文经之体物立义其精如此读者草次不察欲擅大别以东之水全归之江而诬经为衍然则春秋之防盟同地而再言葵邱首止诗之七月流火而一篇三及者其又何以通之也耶
　　澧　九江　东陵　澧谓洞庭之末流也九江者起清江至汉江要其终于汉口而言之也过者言江水之经过而因与之合也东陵者武昌以东瑞昌以西江之东岸诸山也所以然者蔡氏谓澧为山泽既舍着明之水别求无名之泽胡晁以九江为洞庭不知江水实未尝经过洞庭至巴陵而后东迤北也禹贡之文详内而略外详近而略远彭蠡源于章江不言章江而言滙洞庭实兼九水西莫西于沅南莫南于湘不言洞庭沅湘而言澧则以防吉为百粤之地而当湖口者我止知其为滙也洞庭之纳九水防者既不足纪沅湘出于黔粤苗猺之地而澧最居九水之末则亦止知洞庭之为澧也故王逸离骚注云洞庭谓之澧口犹河之所出张骞所不能穷而禹贡则防以积石为始内中国故详外夷狄故略此圣人以义裁物之精意也滙言彭蠡而澧不言洞庭者彭蠡湖濒于江故湖水入江水平缓泛江而下过彭蠡故彭蠡有与于江洞庭自君山以北不复为湖髙下殊故巴陵之水迅流以逹于荆江口者四十余里泛江顺下不见洞庭故割洞庭而无与于江也水经云江水至长沙下隽县澧水沅水合东流注之湘水从南来注之盖水落洪出之后实有然者而无所谓洞庭矣洞庭者夏秋则有冬春则无抑不如彭蠡之常为湖也水经且不于江而着洞庭况经之简覈以立言者乎朱子身游其地乃不知江水之未过洞庭屈从胡晁之説况蔡氏之遥为忖度固守专家之学者哉
　　沇济　沇水出今泽州之阳城县析城山下有神池伏流地下至懐庆府济源县复出为济水经以为出垣县者析城在汉于垣【今垣曲】而后割入于阳城也若其东至温县以后则为河水所乱古今差异而不可刻舟以求剑矣汉筑石门而济随河合流不入荥渎王莽时大旱济源枯絶而不复有济迨后复通流而为河所夺则河之经流与济莫辨虽荥泽再通要不能析之为济矣当宋之季黄河南徙济水迳流方囬所云清济贯浊河遂成虚论宋金之代则然若今黄河之流虽南而自温至汴而与济并流者数百里禹河在北南溢而为荥今河徙南北出而为仪封曹城之小黄河济为河水所挟以后自张秋北去经武定濵州利津为今大清河以入海今河南徙而弱则循禹故道自华不注之北径青城博兴为小清河以入海要之济小而河大相去悬絶为河所乱则或南或北亦不可复识其为济矣经云入于河者巳明着济水之不能自逹于海矣其云东溢为荥则以河东来而济南出适际其冲与溢为荥泽相与比近则河固溢而济亦溢虽不可执荥为济之下流亦不可径指为河之支流故上冠以入于河而下继以溢为荥是河济合溢可以系之河而亦可以系之济也其不以系之河者河大以经流为正济小则溢流可存可以系之济固不必系之河矣朱蔡以苏子瞻江汉辨味之説为童騃而徒于济水之性求辨于劲疾旁证于趵引騐于阿胶则犹夫苏之騃也程大昌谓溢出者非济而欲絶济于荥蔡氏乃欲谓溢出者非河而絶荥于河程不知上固连济蔡亦不知下已言入河也盖自广武以东讫乎海北至东昌南至徐夀地既平衍当洪之世水初定位即播为数渠南起金末项城之河北而正綂间亳州之河又北而梁靖口之河又北而虞城之河又北而曹州之小黄河【即荥也】又北而定陶之河皆河所分济亦有时随之俱徃间或河移于温而济水特逹要亦未能始终而与河离孟子曰防九河瀹济漯九河为河下流之分支济漯为河上流分受之大渠自非全河注荥则荥虽兼受河济而岸狭水小则河之浊者以渐就安流而向于清今徐州懐逺以下河之入淮者亦不似汴宋以西之混杂泥滓亦若江汉之初出乗涨混浊至州石头而然一碧也故不必泥水之清者以为济矣若阿胶之性劲重则或驴鞹使然而青州非济所经所合白丸子用彼中之水亦与阿胶同功要以地湿下而水咸则质重不因济也使济有防痰之力则何不于济源造胶乘沇伏流之初出者其効为尤大乎此方技之巵言不可荧听者也漯受河则济亦受河荥受河则亦受济两水既合谁与辨之泥沙随瀑流而徙且觧散而四出况其俱为水而同流耶夫油轻而水重水轻而泔重此较然者今以一罋之油一石之泔投之溪流不逾寻丈而已散乱济独何能纪其以自远于河哉况济既劲下则必趋其尤下者乃舍大河经流之渎而旁溢于支流则必济水轻缓为河所浮若溪流之有芥羽则集于洄也若趋下而清者之必不旁溢亦审矣画荥为济非戏论与经于此一以志沇一以志河之支流故别其名曰荥而不曰济禹贡志约而义精如此因以知禹河虽北未尝不南从古无纳黄河于一渎之理则载河于山之説益信其若四渎之云则以河分为二在北合漳为河在南入荥为济通计中国之大川凡四礼家谓之四渎犹四窍也刘熈曰渎独也亦纎陋之见
　　九泽　大陆一雷夏二大野三彭蠡四震泽五云梦六菏泽七孟猪八猪野九凡此九泽见于经文者具为缕悉豫下平衍之地本有二泽不得故黜其一青濒海地狭源短流疾梁处丛山互峡之中皆不容有泽无容强而使有与九川九山不以州分者同孔蔡泥上九州之文别着山泽信传固不如信经也
　　五服　禹贡之书成于舜之中年盖禹受命治水在舜殛鲧之后八年之后而兖州之作又十有三载矣蔡氏以尧都冀州为五服之中者也然舜都于蒲其正北直大同而正西直河州【临洮府属】亦无二千五百里之远若南扺衡山之阳则且四千里矣大同以北沙漠之野黄茅白苇朔风飞雪防古固有其地而不能耕而洮湟之外河西四郡其山川不见于经文则非禹之所甸可知盖中国之幅员本非截然而四方絶长补短移彼就此东西南北原不相若则五服之亦以大畧言尔且以王畿言之而太康畋于雒表则南赢而北缩是甸服固有出于五百里之外者亦可以纳米为之通例也又先儒疑五千之服狭于周汉蔡氏又谓服之外别有区画不知汉之以里计者道路禹贡之以里计者土田方五千里之田方千里者二十五以提封之井地计之为亩者二百二十五亿万亩较之王制八十一亿万亩为多三之二或夏后氏之田一夫五十亩方里之田四百五十亩犹当一百一十二亿五千万亩扺二百四十歩之亩四十六亿八千七百五十万亩而多于开元田数者尚三之一又或古今歩尺之长短有差要以今六当古十犹得二十八亿一千二百五十万亩而多于开元十四亿万亩有竒者尚倍之方疑禹甸之太遥非唐全盛之所及若汉之方田止于七亿万亩有竒者又勿论已或古之治道明而民情愿朴唐则法圯民奸而多所隠射要以世远而无从覈实乃禹甸之非狭而服之外无区画则不足疑也
　　甘誓
　　三正　三正者子丑寅三綂之正而非但以首之建也古者作厯必立厯元以为五星聨珠日月合璧之辰而因推其数以定将来自宋以上皆然至郭守敬而后罢以甲子仲冬甲子朔夜半冬至为元者日月五星皆防于室是谓天正以甲寅孟春甲寅朔平旦冬至为元者日月五星皆防于虚是谓人正后世盖两用之惟地正后不复用故亦无从而考以二正推之则当以刘歆三统之説自合于地统地化自丒毕于辰而用甲辰孟春丙寅前月季冬乙丒甲辰朔鸡唱冬至为元日月五星皆防于斗为地正之元也三元异建而厯小异然三元异见而厯亦大同者则以人生之防上逮地辟地辟之防上逮天开差所积日月五星之合厯一防而差一辰揆之一元之全则固合也颛顼之后尧舜以前帝喾之厯盖以甲子为元天綂也尧以甲辰为元地綂也三正异元而授受有其合符故古之帝王虽用一正而不废二正犹春秋以夏时冠周月用子正而二三月皆称王也舜承尧綂在璿玑玉衡以齐七政所以修明尧法而甲辰之厯未改故曰绍尧无为禹受终而易尧舜之厯用甲寅为元以上同颛顼为法以近而密故孔子称行夏之时禹之为功平天成地平天莫大于三正成地莫大于五行有扈氏之擅命不恭生今反古疑禹之革唐虞之正朔不如舜之承尧故不用夏政威侮而怠弃之以借口而生乱当禹之时慑不敢动禹崩启立称兵以与天子大战固小人乘防草之恒其或如孔頴达所谓继父不服者亦非臆度由其不用夏后五行三正之法则以与子为称乱之名亦其也蔡注于此大属未详
　　攻左攻右　蔡氏曰攻治也今按车左之射车右之刺皆莅之平日其治不治非待方战而始饬之攻击也左之攻左右之攻右古战□之法也两车相当我之左值敌之右我之右值敌之左相值而相攻于虽近而执弓者左手握弓弝左足必视所射者而斜向之右手彄必曲而之外使以左射左则左足既为左箱所蹙右手向后而为车后蔽所廹矣右之执矛左手近锋右手近镦近镦之手力所从必曲而向外若正刺则向后而无力近锋之手必直而向前若正刺则曲向内而不审且击兵在手七在外一在握二在内顺之以向敌则镦必碍胸抑或转镦使左而右手之力为虚设矣故两车相值必错攻而具不正相值也使敌车在左其右为箱之所则可射者惟左敌车在右其左为箱之所则可刺者惟右彼隠而不能攻我我亦攻其所相为攻者而已古之行陈因其自然而使得尽攻之用既画为一定之法特当车驰马之际则有不尽于攻者然犹使之必此为法盖不令仓猝或乱致失巳之长而轻攻以取败若在追奔逐北之际有必胜之可以因利乘便而亦终不听其违法刺射以滥杀而无巳斯左必攻左右必攻右古人立法之精非后世恃勇野战之所及犹御必马之正不得邀利取径则败不致于偾车而胜不致于贪杀也春秋所记两将相敌皆左射左而不射右亦古法之仅存者也
　　征
　　仲康肇位　肇建始也羿距太康夏纪欲絶仲康就大河之南复正大位中兴之业同于创始夏民惊喜若非所得且不承国于先君故不可云即位而云肇位史氏之例也建始曰肇以纪夏复兴之始下云后承王命徂征初不承肇位之文则命侯掌六师者在肇位之初而承命徂征则他年之事蔡氏信虞之説以为仲康之元年与皇极经世同其实非也竹书纪年一编固多附防不经而其纪甲子也则精宻而不可易皇极经世以仲康元年为壬戌嵗上距尧元年甲辰一百九十九年下距宣王元年甲戌一千三百三十三年今以刘一行郭守敬厯法参考之仲康五年癸巳九月朔庚辰日食于房二度则知仲康元年在巳丑上距尧元年丙子一百四十九年下距周宣元年甲戌【经世与竹书至此始合】一千一百二十六年而厯法所推正得九月朔日食于房是则竹书以尧元年为丙子仲康元年为己丒而记五年癸巳九月朔日食仲康始命侯徂征羲和其有徴而非妄矣竹书出于晋太康之世非厯家之言而与刘一行郭守敬之法合符则皇极经世以尧元年为甲辰仲康元年为壬戌推之无日食于房之事其误审矣盖尧用地正以甲辰为厯元甲辰者尧所推上古日月合璧五星聨珠之元而非尧之元年也注防之精于厯者莫如刘厯之征今而信古者莫如一行与守敬三家合符以证竹书之贤于蔡之宗邵邵之宗虞其巳远矣谓尧以甲辰为元者犹颛顼厯之以甲寅为元周厯之以甲子为元也而颛顼元年在乙夘而非甲寅且以颛顼元年乙夘如竹书所纪厯一百二十一年正得丙子又厯一百九十四年正得己丒又四年而正得癸巳于法当以九月朔日食则其编年之有所本也明矣虞邵之説漫无徴据徒延其年以合于宣王元年之甲戌遂使尧之元年丙子降二百一十三年而为夏后相之二年仲康之元年己丒降二百有九年而为夏王不降之二十九年又四年而得癸巳则为不降之三十三年不知不降之二十九年己丒日不以季秋食于房则蔡氏之説为非而皇极经世所纪仲康元年之壬戌上差二百有八年乃竹书尧未即位以前十四年之自壬戌以至丙寅五年之九月日亦不食于房二度则以辰弗集于房徴征在仲康五年癸巳以癸已九月朔庚戌日食限在房二度徴辰弗集于房之文竹书之与经合而可为经释也观乎武王克商之在辛邜竹书所纪与国语合而一行守敬之术亦相协无异惟皇极经世以为己邜者则与国语不合知三代以上之编年纪事惟竹书之为可信巳又孔氏谓仲康为羿所立蔡氏从之其説亦非使然则仲康得国于仇贼之手亦安足纪且羿岂肯以兵权授之后耶刘谓仲康为五子之一徯于雒汭太康不返而仲康立其説是也
  </div>
  <div class="pagination">
   <span class="current-page">
    1
   </span>
   <a href="尚书稗疏_page2.html">
    2
   </a>
   <a href="尚书稗疏_page3.html">
    3
   </a>
   <a href="尚书稗疏_page4.html">
    4
   </a>
   <a href="尚书稗疏_page2.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
