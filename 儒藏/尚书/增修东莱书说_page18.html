<!DOCTYPE html>
<html>
<head>
    <meta charset="UTF-8">
    <title>增修东莱书说 - 第 18 页/共 21 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>增修东莱书说 - 第 18 页/共 21 页</h1>
    <div class="content">　　周公曰呜呼继自今嗣王则其无淫于观于逸于游于田以万民惟正之供无皇曰今日耽乐乃非民攸训非天攸若时人丕则有愆无若殷王受之迷乱酗于酒徳哉
　　无逸虽戒成王实欲后世子孙共守此训故以继自今嗣王言之观览以舒其目安逸以休其身游豫以省风俗田猎以习武备为人君者所不能无也特不可过而巳过则人欲肆而骎骎入于乱亡矣故周公之戒嗣王不使之无观逸游田而使之无淫于观逸游田淫谓过也茍必欲絶之使无则迫蹙拘制郁而不伸非所以养徳也前称文王此戒嗣王皆先言简游田而继以惟正之供盖欲禁横敛必先絶横敛之源观逸游田者横敛之源也淫于四者侈费无度其不得不横敛四者既省用有常经自应以万民惟正之供也九贡九赋什一之制皆名正义顺天下之中制过是则害于理财正辞之义矣无皇曰今日耽乐乃非民攸训非天攸若时人丕则有愆者塞其逸乐之源也人之始耽乐者每自恕曰吾惟今日耽乐耳一日放逸所害几何抑不知是心一流则自一日而至于二日自二日或至于终身不反故周公先塞其源戒之以无敢遑暇曰今日耽乐当此之时既巳尽失天人之心下无以示民而非民攸训上无以顺天而非天攸若是人也可谓有莫大之愆而非小失也一日耽乐周公禁之如此其严盖人主不可使知耽乐之味苟开其一日之乐以为无伤逮其既甞此味则浸深浸溺矣无若殷王受之迷乱酗于酒徳哉者纣之大恶数千载之后匹夫匹妇犹羞比之况当时夷灭尚新恶之尤甚故举其甚恶者以警之以谓茍不戒一日之耽乐顺长不巳则必至于为纣之徒也无皇曰今日耽乐盖原逸乐之始使之深絶其微无若殷王受之迷乱盖要逸乐之终使知必至此极始终备矣
　　周公曰呜呼我闻曰古之人犹胥训告胥保惠胥教诲民无或胥诪张爲幻此厥不听人乃训之乃变乱先王之正刑至于小大民否则厥心违怨否则厥口诅祝训告者以格言训迪之也保惠者以善道保养之也教诲者教戒诲语谆谆恳恻非特训告而巳也训告教诲皆见于言语保惠则极其调防于日用饮食之间功用盖相表里也古之人其徳业巳巍巍乎其大矣臣犹相与训告保惠教诲焉况成王幼冲之孺子岂可少此乎此无逸之书所为作也邪正相为消长左右前后无非正人训诲保养正气充实邪说何自而投隙乎故民无或敢相诪张诡诞为幻惑以乱主听也此厥不听人乃训之乃变乱先王之正刑至于小大者言人主此时不听君子之训则小人乃乗隙以邪说训之变乱先王之正法无小无大莫不扫除使人主未厌君子之言则小人岂敢遽进其说乎彼固有所窥而动也民否则厥心违怨否则厥口诅祝者先王之正刑甚便于民甚不便于小人略而言之如严名分所以和民则而小人之陵者则甚不乐也省刑罚所以重民命而小人之残酷者则甚不乐也薄赋敛所以厚民生而小人之贪侈者则甚不乐也故小人得志必尽殄灭之而后慊于志民始无所措手足心口交怨矣为人上者至使其民心口交怨则其国亦曰殆哉此盖消长存亡之机故周公恳恳言之
　　周公曰呜呼自殷王中宗及髙宗及祖甲及我周文王兹四人迪哲厥或告之曰小人怨汝詈汝则皇自敬徳厥愆曰朕之愆允若时不啻不敢含怒此厥不听人乃或诪张为幻曰小人怨汝詈汝则信之则若时不永念厥辟不寛绰厥心乱罚无罪杀无辜怨有同是丛于厥身周公曰呜呼嗣王其监于兹
　　知而弗去所以为智之实不蹈其哲则去之者也非智之实也故周公称三宗文王之哲必以迪哲言之谓允蹈其知而弗去也曷为而知三宗文王允蹈其知而弗去也凡人平居无事之时孰不知自反不责人之理哉及谤讟入于耳激于心则平日所谓自反不责人者忽然忘之肆其忿戾无所不至是非能蹈其平日所知者也惟文王三宗则不然厥或告曰小人怨汝詈汝则大自敬徳益修其所未至其所诬毁之愆过安而受之曰我之愆信若是欣然不怒不止于不敢藏怒而巳盖初无怒之可藏也如上所陈方未遇怨詈未见诬毁之时岂不知此为美哉至于身当怨詈诬毁之际能蹈其所知者惟三宗文王为然斯所以为迪哲也深味三宗文王之闻怨詈其功益新其心益平圣学之缉熈君道之广大断可识矣成王与后嗣王若此其不听不思三宗文王之迪哲人乃或诪张为幻造飞语以惑之曰小人怨汝詈汝则不能不信之则以为果若是不永念其为君徧覆包含之道不寛绰洪裕其心以其诪张无根之说罗织疑似乱罚无罪杀无辜逺近小大万有不同而其怨则有同皆丛集于一人之身其何以当之哉两章皆言此厥不听盖不听君子之言乃国家存亡之决也虽幽厉之主岂不知眇然一身不能胜亿兆人之怨哉惟其不听君子之言故小人诪张幻惑百端千绪使之不得不信信则自至于怒怒则自至于虐终之普天同怨无所避之盍亦谨之于听受之初乎周公教戒既毕复叹息而使嗣王监于兹者盖一篇之训深切至到欲其永监于此也无逸之篇七更端每以呜呼发之盖深嗟永叹其意在于言语之外也始以逸豫为戒终则以弃忠言惑邪说坏法度治诽谤结之惟无逸然后能去其病而所以保无逸者亦不过是数者之戒也茍不幸而有是病其趋于逸豫如水之就下而逸豫者亦所以生是病也故以是而终无逸之义







　　增修东莱书说卷二十五
<经部,书类,增修东莱书说>
　　钦定四库全书
　　増修东莱书说卷二十六　　宋　时澜　撰
　　君奭第十八　　　　　　周书
　　召公不疑周公前辈辨之悉矣于其盛满而欲去周公反覆留之不遗余力后世权位相轧之际排之使去则多有之挽之使留盖亦鲜矣周公固不可以后世论也然大臣之秉心公则深恐无助私则惟恐不专公私之间世主所当深察也
　　召公爲保周公爲师相成王爲左右召公不说周公作君奭
　　成功不可居也洛邑成而周公告归盖与召公同心也巳而成王尽礼以留之周公既幡然而改矣而召公犹守前日欲退之心未改也故于师保左右辅相之任则不说焉周公乃作此书反覆开谕挽留之于是始为周公留周公圣人也视周公以为去就可以不差也召公于吾心之未谕未甞以周公留而我亦留不茍于随如此及其既谕也非特暂留于一时相成王又相康王身任托孤命之责而不辞葢有味于周公之言矣惟其重于随所以笃于信也呜呼斯其所以为召公欤
　　周公若曰君奭弗吊天降丧于殷殷既坠厥命我有周既受我不敢知曰厥基永孚于休若天棐忱我亦不敢知曰其终出于不祥呜呼君巳曰时我我亦不敢宁于上帝命弗永逺念天威越我民罔尤违惟人在我后嗣子孙大弗克恭上下遏佚前人光在家不知天命不易天难谌乃其坠命弗克经歴嗣前人恭明德在今予小子旦非克有正迪惟前人光施于我冲子又曰天不可信我道惟宁王徳延天不庸释于文王受命
　　以名相命周初葢犹质也殷之丧乱自后世之私言之则殷之祸周之福也多士告殷民而曰弗吊则悯劳之辞耳今周公之告召公周家大臣自相与语亦首曰弗吊葢圣贤以天下为心不幸而遇丧乱又不幸而任此责岂其所乐哉天降丧于殷殷既坠厥命我有周既受之矣其何以承之乎我不敢知曰其基业永可保信期于休盛惟顺天则庶乎辅成我之诚忱我亦不敢知曰其终出于不祥而自弃于不可为也人之于天或恃而不自修或惧而不自彊谓厥基永孚于休恃而不修者也意天之必福已者也谓其终出于不祥惧而不自彊者也意天之必祸已者也天无必必非天也必之者非知天也周公谓吾之于天岂敢计祸福必之哉惟尽在我之诚以顺天而巳复叹息引召公前日之言而质之召公巳甞曰是在我矣我亦如召公之意不敢自惰而安于上帝之命盍相与悉心而奉天曷为遽忘前日之言而欲去也召诰言天屡云我不敢知与周公若合符节则召公前日之言可推矣弗永逺念天威越我民防尤违惟人在我后嗣子孙大弗克恭上下遏佚前人光在家不知者周公告召公茍弗永逺念天威之可畏于今日我民无怨尤违戾之时遂谓天命巳固民心巳安可以退身而它日之事则惟它日之人在我后嗣子孙之侧者自任其责召公之意虽若此如万一后嗣大不能恭敬上下骄慢侈肆遏絶佚坠祖宗之光明则宗臣之义可云我在家而不知乎固不得以既退而逃其责也曷若今相与勉留而扶持之乎天命不易天难谌者不易盖天命之理天命至公不可攀援不可着古先圣王所以兢兢栗栗若陨深渊者也验吾心操舎之际则知之矣自天言之则曰不易自人观天言之则曰难谌易而信之则未甞知所谓不易者也乃其坠天之命则其亡忽焉不能少经歴歳时斯其所以为不易难谌也其可谓天命既固而不扶持之乎嗣前人恭明徳在今予小子旦非克有正迪惟前人光施于我冲子者既言天命难保又言保祖宗之业者责实在于周公前人文武也恭明徳恭承文武之明徳也是责虽在我我岂能自有所为哉不过啓迪开导前人文武之光明施于我幼冲之成王而巳明徳者光之体光者明徳之发由恭承则言其体由施用则言其发也玩非克有正之辞则周公退托求助于召公之意在其中矣又曰天不可信我道惟宁王徳延天不庸释于文王受命者凡分章皆更端又曰则纪其语之既终复续形容议论之起伏并与精神而写之者也天命不易固不可信在我之道惟思文王之徳则可以延世天必不用释于文王所受之命也徒信天而不知反求则以天为在外信文王所以得天者是则信天之实也上天之载无声无臭仪刑文王万作孚求天者莫亲于文王也言此者所以绎迪前人光之意而终之也
　　公曰君奭我闻在昔成汤既受命时则有若伊尹格于皇天在太甲时则有若保衡在太戊时则有若伊陟臣扈格于上帝巫咸乂王家在祖乙时则有若巫贤在武丁时则有若甘盘率惟兹有陈保乂有殷故殷礼陟配天多歴年所天惟纯佑命则商实百姓王人罔不秉徳明恤小臣屏侯甸矧咸奔走惟兹惟徳称用乂厥辟故一人有事于四方若卜筮罔不是孚
　　此章序商六臣之烈盖勉召公以匹休于前人也伊尹之佐汤以圣辅圣其治化与天无间故曰格于皇天言其通于天也伊陟臣扈之佐太戊以贤辅贤其治化克厌帝心故曰格于上帝言其通于帝也自其徧覆包含言之则谓之天自其主宰言之则谓之帝天譬则性帝譬则心初非二也凡书之或称天或称帝各随所指非有所轻重至于此章对言之则见圣贤之分焉格于上帝犹以存主者言之也至于格于皇天则浑然天体不可以存主言矣虽然太甲之保衡即前日之伊尹也佐汤则格于天佐太甲则格于帝何也非伊尹之治化不若前日太甲则不若汤也伊尹之于太甲亦未尝以其不若汤降一等而自贬也咸有一徳之篇固以汤期太甲其未入圣域未格皇天盖太甲之责也巫咸亦太戊之辅相也不置之伊陟臣扈之列止言其乂王家何也咸之为治功在王室而精微之蕴犹有愧于二臣也祖乙之有巫贤武丁之有甘盘不言其治功髙下者盖周公之论本非为方人而发成汤与太甲太戊致治有圣贤之异其辞不得而同伊尹扵成汤太甲所事有前后之异其辞不得而同巫咸与伊陟臣扈并时有优劣之异其辞不得而同若巫贤甘盘各着声烈于一朝无所疑混固不必铢铢而较之也巫咸之事不见于经矣武丁旧学于甘盘既乃遁于荒野而四海仰徳实传说之力舍说而举盘者盖盘源也说委也先河后海之意也率惟兹有陈保乂有殷故殷礼陟配天多歴年所者言是六臣率循深惟此道而勲名各有陈列布在天下故殷家之礼升而配天多歴歳序惟天子祀以祖配天而冕服鼎爼莫不配天之数然则配天之礼盖天子之礼也自汤以诸侯升而用天子之礼乆而不坠实六臣之力也六臣所率惟者皆此道而心之所至则有差焉孟子论伯夷伊尹孔子而终之以是则同亦此意也天惟纯佑命则商实百姓者命而曰纯言其眷命之甚笃也眷命之甚笃则以商家富实百姓厚于民故天亦厚之也是盖六臣深知根本之所在而祈天永命也王人罔不秉徳明恤小臣屏侯甸者王人王也六臣格其君心其王罔不秉君徳于上明恤犹显比之谓盖显然以至公拊恤天下在内则逮卑贱之小臣在外则逮于藩屏之侯甸内言小臣极其目也外言侯甸举其纲也恩意浃洽于内外公平周溥斯乃所秉之君徳也后世之君私昵小臣优伶仆隷光宠赫弈而偏爱一国如平王之贰于虢者防之非不深可以谓之明恤乎矧咸奔走惟兹惟徳称用乂厥辟故一人有事于四方若卜筮罔不是孚者言君固秉徳况凡奔走在列者惟此之故惟徳之称以用乂其君君徳成就彰信兆民凡有所为于四方安得不如卜筮之神民罔不信乎乂云者规諌箴诲以治之也六臣下实其民上格其君又号召天下之贤俊使朝夕以道徳之言涵浸薫陶以厎于罔不是孚之盛此真大臣之职业也大臣之职业如此召公不景行行止而遽言退乎
　　公曰君奭天寿平格保乂有殷有殷嗣天灭威今汝永念则有固命厥乱明我新造邦
　　坦然无私之谓平格者通彻三极而无间者也天无私寿惟其至平通格于天者则寿之平则常永悠乆有寿之道寿其当寿无所加损斯其所以为天也斯其所以保乂安治而寿有殷之祚者也前章序成汤伊尹而下君臣各尽其职不亏不偏盖平格之实也天之保乂有殷如此至于殷纣亦嗣天位乃骤罹灭亡之威曽不赖前人而免焉益见天之无私寿也今汝永念则有固命厥乱明我新造者周公言天命之无常而归重于召公商家先哲王之多也基业之厚也一旦失道而灭天曽不以私寿之况我新造之周天命未固者乎汝召公勉留而为周家永乆之念则有固命矣国命之固不固惟繋于召公念之永不永其忍不为此而留哉召公而永念则天命必固其治效亦赫然明着于我新造之邦而身与国俱显否则身与国俱辱矣
　　公曰君奭在昔上帝割申劝宁王之徳其集大命于厥躬惟文王尚克修和我有夏亦惟有若虢叔有若闳夭有若散宜生有若泰顚有若南宫括又曰无能往来兹迪彞教文王蔑徳降于国人亦惟纯佑秉徳迪知天威乃惟时昭文王迪见冒闻于上帝惟时受有殷命哉武王惟兹四人尚迪有禄后暨武王诞将天威咸刘厥敌惟兹四人昭武王惟冒丕单称徳今在予小子旦若游大川予往暨汝奭其济小子同未在位诞无我责收罔勗不及耉造徳不降我则鸣鸟不闻矧曰其有能格商与周接其兴亡既可见矣若文武之朝则召公回翔其间而身履者也故周公复举其亲见者以警之割裁也申重也劝勉也上帝之相文王裁割其偏申重劝勉以日新其徳以集大命于其躬徳成则命集徳者命之实命者徳之致也帝谓文王无然畔援无然歆羡盖所以割文王之徳而致其密察之工文王陟降在帝左右亹亹文王令闻不巳盖所以申劝文王之徳而进其缉熈之学文王之密察缉熈是乃上帝之割申劝非复有诏之者也文王既集大命则任天下之责故其心庶几能修和于诸夏以尽其职分太和虽贯古今盈宇宙而不息然纣为天下宗主穷凶极虐戾气充塞而和则愆矣修而复之实文王责自朝至于日中昃不遑暇食用咸和万民则修和之实也所谓修和盖本于割申劝以修己之和推而放之于诸夏也尚克者望道未之见之心也如曰巳克则岂所谓纯亦不巳乎文王之所以内进厥徳外和有夏合内外之道者盖亦有贤哲之辅焉虢叔闳夭散宜生泰顚南宫括是五臣者皆胥附先后以辅文王可谓盛矣文王犹歉然未足复曰人材之少无能往来君民之间以迪导常教于下者故文王自视蔑有少徳降于国人贤巳众而视之若寡徳巳盛而视之若无此乃纯亦不巳之心也想召公闻此言反视已之功业眇然一羽之在太空敢自谓成而欲去乎文王既不巳如此亦惟五臣者纯一佐佑秉徳不移蹈履至到实知天威以显其君而受殷命故曰乃惟时昭文王迪见冒闻于上帝惟时受有殷命哉迪见者蹈履而实见非小知之窥测也冒闻者覆冒而徧闻非一事之感格也武王惟兹四人尚迪有禄孔氏谓虢叔先没意其或有所传欤武王继世文王五臣虽一人先没惟此四人者尚蹈有禄位盖言赖故老之犹存也后暨武王诞天威咸刘厥敌者言四人后与武王大天讨防刘其敌盖言其集大勲也惟兹四人昭武王惟冒丕单称徳者既集大勲遂显其君惟覆冒之所及大尽称武王之徳盖言其达声教于四海也造端于文王故论其原成终于武王故论其效固相为终始也师尚父之事文武烈莫盛焉不预五臣之列盖一时议论或详或畧随意而言主于留召公而非欲为人物之评也文武君臣于天人之际佑曰纯佑知曰迪知见曰迪见闻曰冒闻将曰诞将称曰单称凡皆致其一知其至大其用极其效非若后世乍出乍入安于小成者之为也今在予小子旦若游大川予往暨汝奭其济者周公言今两圣五贤之责皆在我之一身惧不能胜若游大川罔知津涯岂能独济哉予往与汝召公其共济可也求助之切也小子同未在位诞无我责者此小子乃指成王言成王虽巳亲政然幼冲小子未知艰难政当同未在位之时而尽瘁扶持之不可以成王既在位而大责我以当去也收罔勗不及耉造徳不降我则鸣鸟不闻矧曰其有能格者言召公若收敛退藏罔勗勉成王之所不逮以耉老为徳髙视逺引不降心而屈留则周家之治可忧矣鸣鸟盖是时周方盛隆鸣凤在郊卷阿鸣于髙冈者乃咏其实周公谓召公若收敛以老成自居不屑国事则我岂能独保今日之盛在郊之凤藏而不复闻其鸣况敢言进此而有所感格乎自后世观之天下可无召公不可无周公而周公于召公之去反惴惴然惟恐其不留焉斯周公之所以为周公也
　　公曰呜呼君肆其监于兹我受命无疆惟休亦大惟艰告君乃猷裕我不以后人迷
　　周公歴陈文武股肱之盛复叹息告召公肆其监于兹勉其视此而自彊也我受命无疆惟休亦大惟艰者周公深思王业一则以喜一则以惧文武之受命其休则无疆也迹夫后稷公刘以来积累缔造盖亦艰难之大者也思其休岂不可喜固当有以承之思其艰岂不可惧固当有以保之苟欲洁其身而不为社稷深长之虑则亦硁硁然狭隘之甚矣告君乃猷裕者告召公勿狭隘欲去盍谋所以寛裕者可也郑氏谓召公不说似隘急故令谋于寛裕是也盖大臣之位百责所萃震撼击撞欲其镇定辛甘燥湿欲其调齐盘错棼结欲其解纾黮闇汚浊欲其茹纳自非旷度洪量与夫患失干没者未甞无翩然舎去之意况召公亲遭大变破斧缺斨之时屈折调防心劳力瘁又非平时大臣之比顾以成王未亲政不敢乞身耳一旦政柄有归方欲偿前日之志而反不得遂焉此所以鞅鞅不恱也是则然矣盍谋所以寛裕者乎诚寛裕其心逺思文武王业之艰难展布四体为乆大之规摹则向来勌厌急狭之病自融释于平寛之域矣我不以后人迷者周公言我终不独善而使后人迷乱此盖自言其所以不去者而亦以勉召公也
　　公曰前人敷乃心乃悉命汝作汝民极曰汝明勗偶王在亶乗兹大命惟文王徳丕承无疆之恤
　　此章举文武所以命召公者以感动之也前人敷乃心乃悉命汝作汝民极曰汝明勗偶王在亶乗兹大命者前人文武也文武布宣其心乃悉倾倒以命汝召公置之辅佐仪刑具瞻俾作汝民之根极其命之辞则曰汝明明勉励以配偶辅佐王者命之大如此为召公者在至诚服乗此大命不可失坠今而遽去则是坠此命而非乗此命矣惟文王徳丕承无疆之恤者又追文王之殊遇以感之召公纵不为成王留不为周公留盍亦惟念文王前日眷遇之厚徳为我周家大受无穷之忧责乎想召公闻斯言必竦然动于中矣洛诰周公之复留实以文武之故今召公欲去周公复举文武以感之非惟周召一心而文武所以使人惓惓于再世之后周公父子兄弟间固不待论而召公之为此身老而不敢言归则其待大臣者亦可得而推矣
　　公曰君告汝朕允保奭其汝克敬以予监于殷丧大否肆念我天威予不允惟若兹诰予惟曰襄我二人汝有合哉言曰在时二人天休滋至惟时二人弗戡其汝克敬徳明我俊民在譲后人于丕时呜呼笃棐时二人我式克至于今日休我咸成文王功于不怠丕冒海隅出日罔不率俾
　　告汝朕允周公言凡所以告召公皆我所信允当而不可易者非苟言之也保奭呼其官而告之也其汝克敬以予监于殷丧大否肆念我天威者深勉召公之畏天也是心不存则虽前日天降祸于殷覆辙未逺犹不知省其用力于敬为我监观殷亡之大乱以此之故念我天威之可畏而于时保之是心存则天威盖凛然矣监殷召公所自监而谓之以我者以周公之重而敦勉之也召公成徳之彦其操存者熟矣牧野之事宁有遗落而忽忘之乎盖心不可有所当其欲退之心重则心于退矣于此则遗于彼此周公所以大儆之以操存之功也然召公所谓不存者岂若常人然哉亦毫厘之间耳惟周公能见之惟周公能治之当其相与语微有不寛随以告君乃猷裕开之微有不存随以其汝克敬敛之开敛于眇忽形之际是以洙泗鑪锤之妙而用于丰镐鼎铉之间何其盛也周公复言予不信惟今日若此告谕予固每惟曰所以念天威而保之实因我二人岂可舎去盖甞问汝汝之见有合于此哉其不合于此哉汝则言曰诚在是二人但天休滋至功业日盛福禄日増惟是我二人不能胜盍相与避满盈乎其汝克自敬徳益加抑畏明扬俊民布于列位以尽大臣之职业以啓滋至之天休毋徒惴惴欲去也若他日天下廓然无事则在汝推让后人于大盛之时超然肥遯吾不汝禁今岂辞位之时乎周公复叹息而言笃于辅弼者是我二人我用能至于今日休盛功绪既见要当终之故我欲咸成文王功业于不怠孜孜勉勉必至大冒海隅出日之地无不率服惟上所使然后始厌吾心始不负大臣之职业始可谓之丕时可以让于后人而去也其后召公歴成康而犹未释大政岂非念海隅率俾之语而自视常歉然乎
　　公曰君予不惠若兹多诰予惟用闵于天越民
　　惠顺也周公告召公我所以不顺汝欲去之意乃若此多诰谆复而留汝者予惟用闵于天之于民欲生养之盖甚艰难今方有端绪召公乃舎去而不肯成就之是诚大可悯也天地之大徳曰生周公深见于此故见贤者欲去民不得遂其生则为天悯之也前以文武留召公今以天留召公意益切矣召公其敢不留乎
　　公曰呜呼君惟乃知民徳亦罔不能厥初惟其终祗若兹往敬用治
　　召公之欲去也见民之罔尤违谓民心巳安而所可保也此其欲去之根故卒章复深言民情难保以警之叹息而谓召公惟乃践歴谙练之乆固知民之徳亦罔不能厥初今日之罔尤违盖亦易事惟念其终则难保而可畏耳其祗顺此诰思保民之难往矣敬用其治不可易也此召公巳留而周公饬遣就职之辞也然洛诰周公之留则有酬荅载于简册此篇乃无召公肯留之语盖召公之于周公犹顔子之于孔子之不违如愚其领受之意固见于眉睫之间矣









　　増修东莱书说卷二十六
　　钦定四库全书
　　増修东莱书说卷二十七　　宋　时澜　撰
　　蔡仲之命第十九　　　　周书
　　文王之隆而蔡叔以囚蔡叔之囚而蔡仲以封安或生危危或生安二相召也
　　蔡叔既没王命蔡仲践诸侯位作蔡仲之命
　　呜呼孔子序书何其深见周公之心也周公之囚蔡叔岂得巳哉叔未死之前周公之心所谓庶几改之予日望之者也岂忍遽必叔之不能改哉叔既没矣此望絶矣于是以平日友爱之至情不得施之于叔者并施之于仲命诸王以封之蔡焉书曰蔡叔既没王命蔡仲践诸侯位呜呼何其深见周公之心也
　　惟周公位冢宰正百工羣叔流言乃致辟管叔于商囚蔡叔于郭邻以车七乗降霍叔于庶人三年不齿蔡仲克庸祗徳周公以爲卿士叔卒乃命诸王之蔡冢宰首六卿而緫百官天子之相也周公以三公而下行相事者也周制每以三公兼六卿抑有深意焉三公无职六卿则分职矣三公论道六卿则行道矣以三公兼六卿同精粗源委于一体可离非道也史先书惟周公位冢宰正百工而继以羣叔流言所以结正三叔之罪主少国疑之时冢宰之位乃社稷生民之根柢也是位一摇则天下岌岌乎殆矣今周公位冢宰正百工而三叔乃流言倡乱以摇之岂周公一身之利害哉是乃欲倾覆文武之社稷涂炭四海之生灵得罪上天得罪宗庙天讨所加非周公所得而私也象之欲杀舜舜在侧微其害止于一身耳故舜得遂其友爱之心周公之位则系天下之安危矣虽欲遂友爱之心于三叔不可得也心一而位殊也乃致辟管叔于商者始祸造乱不得而赦致云者有重之难之意所以深着周公之不得巳也囚蔡叔于郭邻以车七乗者蔡叔之罪次于管叔故不杀而囚犹从之以七乗之车则异乎凡民之缧绁者亲亲之恩也降霍叔于庶人三年不齿者霍叔之罪又次于蔡叔故不囚而降编于民伍甫及三年而复其国也于蔡叔霍叔每求其轻是以知周公之于管叔亦欲求其生而不可得也蔡仲克庸祗徳周公以为卿士者周公蹙然于三叔之刑友爱之情郁然不舒幸而蔡仲能用敬于徳则亟擢之虽为官择人亦以少释此恨也叔卒乃命诸王之蔡者蔡叔迷复不反虽命其子于王还其旧封而吾心终不满也
　　王若曰小子胡惟尔率徳改行克愼厥猷肆予命尔侯于东土往即乃封敬哉尔尚盖前人之愆惟忠惟孝尔乃迈迹自身克勤无怠以垂宪乃后率乃祖文王之彞训无若尔考之违王命
　　命书之辞虽称成王之命实周公之意也率徳率文王之徳也改行改蔡叔之行也于善云徳言其实然于恶云行言特所行之过而非中之实然也蔡仲生于忧患监祖惩父是能慎其道而涂辙不差也审所择者也肆故也以其能慎厥猷故予命尔侯于东土戒以往即乃封敬哉者欲其毋失此心也尔尚盖前人之愆惟忠惟孝者周公以兄弟为体不忍蔡叔叛乱之愆播于天下其心愧耻若挞于市欲亟掩覆之而不可得故望蔡仲庶几盖前人之愆惟忠惟孝不忠不孝乃蔡叔之愆茍其子能反其道子之新善着则父之旧愆庶乎其掩矣仲之勉于忠孝岂特盖叔之愆亦以解周公之愧恻怛之意见于言外也尔乃迈迹自身克勤无怠以垂宪乃后者蔡叔之恶既无以贻厥子孙仲乃一国始封之祖创业垂统之责实繋焉盍进其歩武自我作古克勤不怠以垂法于后斯须之怠则流弊或在于数百年之外不可不谨其源也率乃祖文王之彞训无若尔考之违王命者文王之常训固仲所当率也蔡叔之违王命仲克庸祗徳若不必戒也而犹戒者周公哀痛创艾之至也周公视兄弟子孙薫然慈爱惟恐有毫发之伤不幸三叔连叛伤公之心多矣兄弟子孙之间岂堪有再违王命者以重伤公之心乎故仲虽不必戒而必戒是乃周公哀痛创艾之至也
　　皇天无亲惟徳是辅民心无常惟惠之懐为善不同同归于治为恶不同同归于乱
　　处安乐者病于肆处忧患者病于拘不幸而过宁拘无肆然拘者要不可不开广之也蔡仲生长于叛乱幽囚之中虽动心忍性克庸祗徳岂无或过于拘者乎皇天无亲惟徳是辅民心无常惟惠之懐此言天人无适无莫之理以开广之也天无私亲所辅者徳民无常主所懐者惠仲其无以父之恶得罪于天人迫蹙而不敢骋也进尔之徳布尔之惠斯得天人之助矣不徳不惠则叔以文王之子而不得保其身有徳有惠则仲以蔡叔之子而不得辞其国天人无亲无常至公之理于斯可见仲盍鉴此而日新其功乎为善不同同归于治为恶不同同归于乱此言善恶殊涂同归之理以开广之也凡曰为善质文异尚而归治则同凡曰为恶彊弱异态而归乱则同仲之率文王之徳改蔡叔之行兢兢乎其甚谨矣故使之大其心而广之博观万善随其时乂奚独率于文王并戒万恶絶其本根奚独改于蔡叔所以进之者洪矣
　　尔其戒哉愼厥初惟厥终终以不困不惟厥终终以困穷懋乃攸绩睦乃四邻以蕃王室以和兄弟康济小民建国之始图事揆防必审其始而思其终终始具举然后可乆可大而不至于困徒慎初而不思厥终则终至于困穷虽葸然忧惧犹无益也有始斯有终理本相对实未始在于始之外所以不见者特思之未尽耳惟云者思之之谓也语以慎始而复授以虑终竭两端之教也懋乃攸绩睦乃四邻以蕃王室以和兄弟康济小民者告之以诸侯之职也勉其所当为之绩欲其无邀功生事也睦其四邻之国欲其无结怨起隙也是二者乃所以蕃屏王室和协兄弟也茍邀功结怨社稷倾况能翼卫王室而不失兄弟之懽乎康济小民者民惟本康济之政必下逮于至微至弱然后可也上奉天子旁睦友下安民庶是乃所当懋之功绩诸侯之职毕矣观防戒蔡仲之辞则周家所以示徳意于诸侯安静鎭定之规摹可槩见矣
　　率自中无作聦明乱旧章详乃视听罔以侧言改厥度则予一人汝嘉王曰呜呼小子胡汝往哉无荒弃朕命奉王室待诸侯抚小民随时随事莫不有中率皆自于中则无过不及之失也旧章盖文武典宪布在侯者所当谨守而巳不可作其聦明而变乱之也大抵旧章平实乆大例不与新进喜事者合故作聦明者尤欲乱之焉不作聦明则天之徳也巳作之则非天之聦明特沾沾之小知耳作与不作而天人判焉曰率自中无作聦明乱旧章所以戒其出于己者也听览不贵于速而贵于详迎刃立决顾盼生风似若可喜然忽畧踈快动皆愆尤凡谗说奸言曷甞不乗其匆遽之时而入乎惟详其视听则定而后应安徐审订表里毕陈侧媚之言将望洋而不敢进故详者乃听览之大法也茍惟不详岂能不以侧言而改其法度乎规矩法度未至于乐循理则常若维絷而侧言乃解其絷而纵之逸乐之场故从之也经曰详乃视听罔以侧言改厥度所以戒其临于人也两者交尽则不负分茅胙土之意而为天子所嘉矣复叹息而饬其往申之无荒弃朕命之戒以蔡仲恂恂祗畏岂荒弃王命者盖地之逺也时之乆也敬或有时而衰焉行而复戒之所以俾其着之于心也
　　成王东伐淮夷遂践奄作成王政成王既践奄将迁其君于蒲姑周公告召公作将蒲姑
　　淮夷与奄成王之时盖皆再叛大诰周公东征固巳序淮夷之叛矣此序复云成王东伐淮夷是再叛也多士固言昔朕来自奄矣此序复云成王遂践奄是亦再叛也践灭之之谓也复迁其君于蒲姑者按孟子周公相成王诛纣伐奄则奄实济纣之恶武王之时既用师矣至是盖三加兵于奄也长恶不悛故不得不迁以变移之迁而先告召公有以见周公于军国大议未尝敢专非惟善处同列盖股肱心膂自应一体也









　　増修东莱书说卷二十七
　　钦定四库全书
　　増修东莱书说卷二十八　　宋　时澜　撰
　　多方第二十　　　　　　周书
　　自大诰讫于多方所以经理殷民者何其劳也盖商家贤圣之君六七作徳泽在民者深而纣为天下逋逃主萃渊薮奔播窜匿幸灾伺变者尚多有之不幸而武王崩成王幼管蔡造祸以喜乱之徒因思旧之情乗内难之隙三者参防故其为衅鸱张蟠结而不可解当斯时也非周公之忠圣勤劳亦曰殆哉虽然是固周之不造而实则天之大扶持保佑有周者也人之稚齿百疾先见则必过加调护凡伤生伐性者一不敢萌焉所以培固眞源克登上寿者盖以少年多疾之力也成周八百年之基业可于此占之
　　成王归自奄在宗周诰庶作多方
　　多方与多士辞指相出入多士既迁殷民而独诰新民者也故其辞视多方为略多方既践奄而徧诰庶者也故其辞视多士为详宗周谓镐京王者之定都天下之所宗也东迁之后定都于洛则洛亦谓之宗周卫孔悝之鼎铭曰随难于汉阳即宫于宗周是时镐巳封秦宗周盖指洛也然则宗周初无定名随王者所都而名耳
　　惟五月丁亥王来自奄至于宗周周公曰王若曰猷告尔四国多方惟尔殷侯尹民
　　多方周公以王命诰者也史之记载先曰惟五月丁亥王来自奄至于宗周何也示有所统君臣之大义也先曰周公曰而复曰王若曰何也明周公王命而非周公之命也周公之命诰终于此篇故发例于终以见大诰康诰多士诸篇凡称王曰者无非周公成王之命也汉儒乃谓周公尝居摄称王以啓王莽之乱其亦未尝深考于此邪猷告尔四国多方而继之以殷侯尹民者虽以道徧告四方而意则主于殷民故复挈尝为殷侯长民者而告之也殷侯谓武庚前此则殷称王后此则殷为宋迁洛之众不能悉至镐故呼尝为武庚长民者使致告于其众也主于殷民而徧告四方何也三监之叛淮夷与奄相顾而起则其驱扇者广矣今虽平殄然余邪遗疾犹或在人肺腑恐其有时而发也于是涣汗大号歴叙天命之公古今之变征诛安集之本末俾四国多方咸与闻之大破其疑而深絶其根者盖在于是兵寝四十余年之盛其亦训诰之助欤
　　我惟大降尔命尔罔不知洪惟图天之命弗永寅念于祀惟帝降格于夏有夏诞厥逸不肯慼言于民乃大淫昏不克终日劝于帝之迪乃尔攸闻厥图帝之命不克开于民之丽乃大降罚崇乱有夏因甲于内乱不克灵承于旅罔丕惟进之恭洪舒于民亦惟有夏之民叨懫日钦劓割夏邑
　　周之革殷乃奉天命之公非私取之也我惟大降黜尔殷命公天之罚明白正直未尝有纎芥覆藏蔽匿之意尔多方殷民盖罔不知之矣天命至公至明如此尔武庚尔顽民尚迷不悟洪惟图天之命弗永寅念于祀谓大肆其图度校计以求天之命自厎灭亡不深长敬念于保宗祀之道也天命可受而不可图图则人为之私而非天命矣此盖深示以天命不可妄干乃多方一篇之纲领也于是上引厯代所以失天命受天命之明证以示之桀之恶上通于天惟帝降监感于有夏谴告而警动之有夏诞厥逸不肯慼言于民言天谴愈甚桀恶愈长方且大其逸豫虽忧民之言尚不肯出诸口况忧民之实乎乃大淫昏不克终日劝于帝之廸者言桀逸豫顺长乃至于大纵淫昏天理曾无暂开之时凡视聴动息日用之间洋洋乎皆上帝所以啓迪开导斯人者劝则孳孳勉勉欲罢不能之谓也虽闾巷之人岂无人欲少醒耳目清明之顷乎此即所谓劝于帝之迪惟其介然之蹊旋即湮塞所以冺然众人也至于桀则终日昏酣未尝发见天理或防乎息矣乃尔攸闻者警之以桀之自絶于天汝所素闻欲其因桀而知纣也厥图帝之命谓不顺受帝命而以私意图度之是逆天也盖与武庚顽民同病也帝命在民承帝之命惟有爱民更无他法桀外图帝之命反抑塞民之生理何异却行求前乎丽民之所依盖其生理也若依于仁依于贤依于土依于衣食之纣一皆抑塞遏絶之所谓不克开于民之丽也乃大降罚崇乱有夏因甲于内乱者原其乱因盖始于内乱甲始也妹喜之嬖是也蛊其心败其家然后流毒于国于天下探其根而言之也不克灵承于旅罔丕惟进之恭洪舒于民亦惟有夏之民叨懫日钦劓割夏邑者言桀之心既蛊惑自应悖虐不能善承有众自应不能大进于恭而大进其舒慢以侮虐斯民自应专择夏民贪叨忿懫者钦崇尊尚之同恶相济以戕虐邦邑生于其心其流必极于此也
　　天惟时求民主乃大降显休命于成汤刑殄有夏惟天不畀纯乃惟以尔多方之义民不克永于多享惟夏之恭多士大不克明保享于民乃胥惟虐于民至于百爲大不克开乃惟成汤克以尔多方简代夏作民主愼厥丽乃劝厥民刑用劝以至于帝乙罔不明徳愼罚亦克用劝要囚殄戮多罪亦克用劝开释无辜亦克用劝今至于尔辟弗克以尔多方享天之命
　　桀既暴虐失君徳而不能主民矣故天惟时求民主乃大降显休命于成汤曰求曰降岂眞有求之降之哉天下无统涣散漫流不得不归其所聚而汤之一徳乃所谓显休命之实合众离而聚之者也民不得不聚于汤汤不得不受斯民之聚是岂人为之私哉故曰天求之天降之也刑殄有夏惟天不畀纯者天命汤代夏刑灭其国天之不畀于桀者大矣然非天大絶之也桀之絶天者大故天之絶桀者亦大有是形则有是影影之小大随其形未尝有毫之加损也乃惟以尔多方之义民不克永于多享者义民知义之民也桀之世四方其少君子哉顾其三宅无义民则所任者皆不义之人矣义民在下素志不伸虽多何补故周公慨叹桀以尔多方之义民蔼然辅世长民之具混混同流相随覆亡不能永受众多之服享犹负米而饥载泉而渴盖深哀之也惟夏之恭多士大不克明保享于民乃胥惟虐于民至于百为大不克开者言桀既有义民不能用则所谓夏之恭多士盖皆叨懫之人前章所云日钦者也彼既以奸恶为桀所尊用岂复能明达不惑保养斯民乃相胥専播其虐于民民被其虐甚至于凡有所为欲耕则害其耕欲贾则害其贾无一能达四向皆穷如抵墙壁所谓至于百为大不克开也民穷如此安得而不变乎凶徳相济所以益速桀之亡也言虽指桀尔殷侯尹民尝逮事纣者宁不怵然内愧其颡有泚何周之敢怨乎乃惟成汤克以尔多方简代夏作民主愼厥丽乃劝厥民刑用劝者简择也当是时民方择君故也汤所以能以尔多方简代夏主民者其道岂有它哉谨其所依而巳前章不克开于民之丽者言民之所依也此章愼厥丽乃劝者君之所依也汤深谨其君之所依所以为劝民之本徒善其外而不谨其中心之所厎丽依止盖未有能动者厥民所以仪刑观法者亦用此而竞劝感之非自外也自成汤至于帝乙罔不明徳愼罚亦克用劝要囚殄戮多罪亦克用劝开释无辜亦克用劝者言商传世之多要皆不失其所依明徳愼罚正指君之所依也明徳徳之实也愼罚仁之发也君道依于明依于仁而巳商传世之君徳固有浅深然大畧不失所依亦皆能用以教化劝导斯民其刑其赦亦皆能用以劝民赦而民劝之犹可也刑使民畏耳亦克用劝则有黙行于刑赦之间者矣盖所谓明徳愼罚之本而君之所依者也每语结之以劝者天下非可驱以智力束以法制惟劝化其民使常有欣欣不巳之意乃维持长乆之道也今至于尔辟弗克以尔多方享天之命者多方虽诰四国而主于商民则尔辟谓纣也商先哲王世传家法积累维持如此今一旦至于汝君乃以尔全盛之多方不克坐享天之成命而亡之是诚可悯惜也天命至公操则存舎则亡以商先王之多基业之大纣曽不得席其余防其亡忽焉危微操舎之几周公所以示天下深矣岂徒曰慰解之而巳哉
　　呜呼王若曰诰告尔多方非天庸释有夏非天庸释有殷乃惟尔辟以尔多方大淫图天之命屑有辞乃惟有夏图厥政不集于享天降时丧有间之乃惟尔商后王逸厥逸图厥政不蠲烝天惟降时丧惟圣罔念作狂惟狂克念作圣天惟五年须暇之子孙诞作民主罔可念听
　　序呜呼于王若曰之上盖周公先自叹息而始宣布成王之诰告又所以见周公未尝称王也又此篇之始周公曰王若曰复语相承书无此体也至于此章先呜呼而后王若曰书亦无此体也周公居圣人之变史官预忧来世传疑袭误盖有窃之为口实者矣故于周公诰命之终篇发新例二着周公实未尝称王所以别嫌明微而谨万世之防也非天庸释有夏非天庸释有殷者言天未尝用意弃夏商乃二国自絶耳教之以自反而不怨天也乃惟尔辟以尔多方大淫图天之命屑有辞者言孽非天作乃纣自作此章论夏商二国乃惟皆指其自作之孽也纣以尔多方之众惟意所适大肆淫泆不顺天命而妄图度焉凡人欲之作天理之逆皆是也恶之播于人口者谓之辞方恶之未熟也大者则传道之至于琐屑者犹未暇举焉至于肆欲逆天其恶既熟则民不堪其虐无复讳避虽琐屑之恶极口歴数一一有辞是民既弃之矣天固不得而不弃之也乃惟有夏图厥政不集于享天降时丧有间之者集乃积集之集享乃享国之享治世之政聚其所以兴所谓集于享也乱世之政积其所以灭所谓不集于享也桀图其政既不集于享而集于亡故天降是丧乱而俾有代之岂非桀之所自取乎乃惟尔商后王逸厥逸图厥政不蠲烝天惟降时丧者商亲代夏为纣者可以永鉴矣反于桀之淫逸而又加其逸焉所谓逸厥逸也言罪浮于桀也不蠲不洁也纣图其政无非秽浊不蠲日进长恶既极故天降是丧乱焉又岂非纣之所自取乎惟圣罔念作狂惟狂克念作圣天惟五年须暇之子孙诞作民主罔可念听者言纣虽当亡天尚以先哲王之故未忍遽絶而待其改也纣固无能改之事而有可改之理圣狂罔念克念之机所谓可改之理也圣者通明之称周官列六徳以教民而圣居一焉则非大而化之之圣矣若大而化之宁有罔念又岂狂者一克念而遽可至哉然大而化之之圣亦通明之极而化之者也狂而克念亦大而化之之基也斯所以皆谓之圣也虽曰通明不念则狂虽曰狂惑能念则通其机惟在于念与不念之间纣虽狂惑如其能念则作圣孰御哉惟有可改之理故天以商先哲王之故徘徊五年须而待之暇而寛之依依于其子孙而觊其改焉纣乃大为民主肆于民上曽无少善可念可听然则天絶纣乎纣絶天乎周公知天未遽絶纣可也何所见而能数其年也我之未忍民之未厌斯则天也民由之而不知圣人与天为一动静乆速极于着察故明数其年谓之五焉此盖武王周公之所独知说者乃牵合嵗月以附其数亦舛矣
　　天惟求尔多方大动以威开厥顾天惟尔多方罔堪顾之惟我周王灵承于旅克堪用徳惟典神天天惟式教我用休简畀殷命尹尔多方
　　纣之改终不可待也天于是求民主于多方大警动以祲祥谴告之威开发其能受眷顾于上天者而尔多方之众皆不足以堪眷顾独我文武克享天心故眷命集于周焉惟我周王灵承于旅克堪用徳惟典神天者言其所以受上天眷顾之实也得民者得天之实故前章论夏之亡必本于不克灵承于旅而文武所以得天者亦惟曰灵承于旅而巳民承君者也君于民众亦谓之承者民可近而不可下也承而谓之灵者文武之于众承接拊循融融乎其善也克堪者能胜之谓也徳輶如毛民鲜克举之徳之为重举者莫能胜也文武之于徳能胜而用之则其力过孟贲逺矣汉唐贤主岂无欲布徳于天下者惟力薄而夺于私欲故驳而不纯是知徳者非有眞力则莫能胜莫能用也文武温然承其民毅然举其徳是诚可以主大众膺大任而典神天之祀矣故天之所助有加无巳式教我用休简择而畀以殷命尹尔多方焉天盖不言所谓式教我用休者如之何而教也文武既得乎天天理日新左右逢原其思也若或起之其行也若或翼之是乃天之所以教而用以昌大休明者也非谆谆然而教之也此章盖深谕天下以向者天命未定眷求民主之时能者则得之孰有遏汝者哉乃无一能当天之眷顾者今天既命我有周而定于一矣犹汹汹然不靖欲何为也明指天命而詟服四海奸雄之情者莫切于是
　　今我曷敢多诰我惟大降尔四国民命尔曷不忱裕之于尔多方尔曷不夹介乂我周王享天之命今尔尚宅尔宅畋尔田尔曷不惠王熈天之命尔乃迪屡不静尔心未爱尔乃不大宅天命尔乃屑播天命尔乃自作不典图忱于正我惟时其教告之我惟时其战要囚之至于再至于三乃有不用我降尔命我乃其大罚殛之非我有周秉德不康寜乃惟尔自速辜
　　由大诰而至于是篇周公之诰亦既多矣忧其渎而玩也故明告以自今我不敢复多诰惟大降黜尔四国民命而殄灭之言告谕不可多得而威罚将行亦以大警之也既曰不敢多诰矣自是而下训诰犹绎络而不絶焉于是见周公之惓惓斯民也尔曷不忱裕之于尔多方者教之以诚实寛裕各安于其国也惟诈故迫惟忱故裕险诈者躁扰而不安其位斯其所以迫也诚忱者平寛而不愿乎外斯其所以裕也使三监淮奄之属诚知所谓忱裕者则于尔多方自有乐地岂至于行险徼幸哉尔曷不夹介乂我周王享天之命者介犹賔介之介相助之谓也天之所废不可辅天之所兴不可毁相扇而扶持巳灭之商逆天之命者也夹辅而助治方兴之周享天之命者也其别如此曷为而不知所择乎今尔尚宅尔宅畋尔田尔曷不惠王熈天之命尔乃迪屡不静尔心未爱者言尔前日之叛乱据法定罪则潴其宅收其田乆矣今尔犹且得居尔宅耕尔田尔曷不思我周家之大造顺我王室各祗天职以共广天之命乃相啓迪教诱以屡为不静乎反覆背恩一至于是使他人论之殆将裂眦切齿不胜其怒矣周公乃从容而曰尔心未爱盖伤顽民累于灭亡之祸必其心未知自爱而然是深可悯恻而巳渊乎天地父母之心也复叙其前日不自爱者尔乃不大宅天命谓其不安天命而妄动也尔乃屑播天命谓戕灭天理虽琐屑之仅存者皆播弃而无孑遗也尔乃自作不典图忱于正谓既自作不法乃图见信于正甚言其不自反也我惟时其教告之我惟时其战要囚之如大诰多士之训如东征践奄之师既至于再至于三矣乃有不用我降尔命我乃其大罚殛之者降尔命谓前日黜殷迁奄之命若犹不循省悍然不用我降尔之命则固将大罚殛之不可望如前日之恩贷也此非我有周秉徳不康寜而欲荡摇尔民人乃惟尔自作孽以速辜而巳秉徳不康寜多士多方皆言之盖顽民不自省已之屡叛屡起乃不康寜之大者反咎周之迁徙讨伐为不康寜不自责而责人此其所以为恶也故每提耳而告之
　　王曰呜呼猷告尔有方多士曁殷多士今尔奔走臣我监五祀越惟有胥伯小大多正尔罔不克臬自作不和尔惟和哉尔室不睦尔惟和哉尔邑克明尔惟克勤乃事尔尚不忌于凶徳亦则以穆穆在乃位克阅于乃邑谋介尔乃自时洛邑尚永力畋尔田天惟畀矜尔我有周惟其大介赉尔迪简在王庭尚尔事有服在大僚开谕既备故此章勉长治商民者以劳来安集之事焉始告多方而复云殷者虽诞告万方而所主则殷也次告多方而不云殷者例巳见前而不必重出也盖皆歴叙天命废兴古今成败是冝天下共闻之也此章专论劳来安集商民之事告殷多士可矣而有方多士何与焉复两出之何也盖告天下以安集商民之本末使知其甚厚不薄也今尔奔走臣我监五祀越惟有胥伯小大多正尔罔不克臬者监盖王命监成周之新民者乃周公君陈毕公之职也犹诸侯之分民有君道焉所以谓之臣我监也不曰臣我周而曰臣我监者举其亲于民者也周官多以胥以伯以正为名胥伯小大众多之正盖凡殷多士有职于成周共长治新民者也迁商民之时就拔其隽豪以长治之用其素所服习则不至于惊扰乃安集新附之要领也周公告新民尔奔走服从臣于我监今既五年不为不乆矣于惟胥伯多正之属亦可各相体悉展布四体而竭力于事矣罔或尚懐危疑偷惰而不能事也臬事也自作不和尔惟和哉尔室不睦尔惟和哉尔邑克明尔惟克勤乃事者复告胥伯多正以新民自作不和与其室不睦者尔惟悉心而和调之再言尔惟和哉者勉之以劳来不怠也尔新邑既皆和调驩然有恩以相爱粲然有文以相接教化能明则尔始不负其职而可以谓之克勤乃事矣前既戒以罔不克臬故继之以克勤乃事之实也尔尚不忌于凶徳亦则以穆穆在乃位克阅于乃邑谋介者复告胥伯多正以旧染汚俗凶徳实多诛之则不可胜诛化之则不言而化尔其庶几寛绰厥心不忌疾于凶徳反循其本亦则以穆穆和敬之容端居尔位以临之则有孚颙若凶徳盖濳消于观感之际矣人情未定衅端乱隙每藏于微必能阅视周览于尔新邑谋于其细以絶萌芽忧悔吝者存乎介盖细微之谓言各有主与此篇介赉不相袭也穆穆在位俨然无为而防虑如此其密体用盖不偏也尔乃自时洛邑尚永力畋尔田天惟畀矜尔我有周惟其大介赉尔迪简在王庭尚尔事有服在大僚者既教之以长治新邑终勉之以自是洛邑尚为永乆力田之计安土乐业无它觊觎则天将畀与哀矜于尔我有周亦将大介助赉锡于尔啓迪简拔置之王朝矣其庶几勉尔乃事大官大职吾何爱哉有服列于大僚不难至也多士序商民怨周之辞曰夏迪简在王庭有服在百僚继以大义裁之此篇复以迪简在王庭有服在大僚为劝何也爵位者上之所命非下之可干因其怨望而许之姑息之政也示以好恶而劝之磨厉之具也二篇予夺不同可以见周公御商民阖辟之大用
　　王曰呜呼多士尔不克劝忱我命尔亦则惟不克享凡民惟曰不享尔乃惟逸惟颇大逺王命则惟尔多方探天之威我则致天之罚离逖尔土
　　前章既劝之以赏此章复董之以威尔多士茍不能相劝信我之诰命尔亦则惟不能享上凡尔之民亦惟相告以不享汝矣已则不忠于君而望民之忠于已可乎出乎尔者反乎尔者也下之奉上谓之享见于洛诰详矣天之明威凛然在上未尝求人而加之也尔乃放逸颇僻大弃王命则惟尔多方探天之威而自取之我职为天吏将致天之罚播流荡析俾尔离逖尔土盖不得而私也后世或以刑赏为霸政而非王者之事今观周公之待多方先之以介赉之赏后之以离逖之刑申勑明着炳如丹青周公岂亦霸者乎然则果何以为王霸之辨也曰周公之所介赉天之所畀矜也周公之所离逖天之所罚也而周公何与于其间哉其视霸者区区小信邀民以利驱民以善者大不侔矣然则王者之赏罚天也霸者之赏罚人也
　　王曰我不惟多诰我惟祗告尔命又曰时惟尔初不克敬于和则无我怨
　　周公前既告多方以今我曷敢多诰矣怀不能巳犹复谆谆故于诰之毕以王命诰之曰我不惟多诰惟祗告尔命言我岂独专为烦言赘语者惟敬告尔以今日之命诰而巳自今以往此诰眞不可复得矣又曰时惟尔初不克敬于和则无我怨者盖教诰巳终复呼而语之史官特书又曰二字所以形容周公之惓惓斯民防巳毕而犹有余情诰巳终而犹有余语顾盼之光犹晔然而溢于简册也时惟尔初言前日愆尤一皆洗涤咸与惟新是乃汝之初自此可以洗心为善矣茍不能敬于辑睦和平之道犹复乖乱则自厎诛罚无我怨也其意亦恳切矣商之顽民与纣同恶武王克纣反商政之时是其一初也不能自此更始而为三监之乱则既失此初矣周公迁顽民于洛式化厥训是又其一初也复不能自此更始而迪屡未静则又失此初矣今多方之诰反覆详尽明谕以时惟尔初复与之作始是又其一初也若又失此初则眞无可言者彼虽防顽茍非木石宁有不动者哉





</div>
    <div class="pagination">
<a href="增修东莱书说_page17.html">上一页</a><span>...</span><a href="增修东莱书说_page13.html">13</a><a href="增修东莱书说_page14.html">14</a><a href="增修东莱书说_page15.html">15</a><a href="增修东莱书说_page16.html">16</a><a href="增修东莱书说_page17.html">17</a><span class="current-page">18</span><a href="增修东莱书说_page19.html">19</a><a href="增修东莱书说_page20.html">20</a><a href="增修东莱书说_page21.html">21</a><a href="增修东莱书说_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
