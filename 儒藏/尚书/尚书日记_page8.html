<!DOCTYPE html>
<html>
<head>
    <meta charset="UTF-8">
    <title>尚书日记 - 第 8 页/共 11 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>尚书日记 - 第 8 页/共 11 页</h1>
    <div class="content">　　汝若恒越曰我有师师至戕败人宥师师官师之长三卿也尹官正也旅众有司也予罔厉杀人者予之志不在于伤杀人也徂往也敬敬民也劳如劳之来之之劳君以身帅先敬劳其民则三卿以下皆往而敬劳矣罪人所过曰厯今法所谓知情藏匿是也戕败伤人肢体耳目者汉律所谓疻【音咫】也【汉薛宣传注以杖手欧击之剥其皮肤肿起青黑而无疮瘢者律谓疻痏师古曰疻音侈】此言察狱之事君尽心而宥其所当宥者则臣亦效之○官师官各有长如太史为史官之长太仆为羣仆之长所属之卿则又众长之长故曰师师孔氏蔡氏説皆不明
　　王啓监厥乱为民至监罔攸辟周礼建牧立监以维邦国牧州牧监公侯伯子男各监一国观此曰王啓监又曰自古王若兹则监之名不始于周矣孔氏曰康叔监殷民正义曰郑以为连属之监【王制云五国为属十国为连】则为牧而言然康叔时实为牧而所戒为居殷墟化纣余民不主于牧明监即国君监一国不言监一州也按武王克殷于其故地立监有二管蔡霍监于武庚之国康叔别封于卫监其余民亦谓之监故武王本先王立监之意而告之言王者所以开置监国者其治本为民而已其命监之辞盖曰无相戕杀其民无相虐害其民哀矜至于人之寡弱者亦使不失所聫属至于妇之穷独者亦使有所归保合其民率由是以容蓄之可也且王所以责效邦君御事者其命何以哉亦惟欲其敬劳不倦引掖斯民于生养安全之地而已自古王者之命监如此其无所事乎刑辟以戕虐人可也○至于二字谓加恩到此也寡者人之所忽而至于敬寡妇者惠所难徧而至于属妇保合一国之民率由是心以容蓄之单言妇则是穷独可知属云者无依者使之有依也○民不能自生自养自致于安为之引者邦君御事之责也引字中有事在言此者见侯职有所重王室之责成有所在而不可徒事乎刑也
　　惟曰若稽田至惟其涂丹雘稽治也敷菑广去草也陈列脩治疆畔也传曰如农之有畔畎通水沟也卑曰垣高曰墉涂泥餙也塈布涂也茨苫也梓良材可为器者木素曰朴雘采色之名有责有朱涂以漆丹以朱蔡氏曰敷菑以喻除恶垣墉以喻立国朴斵以喻制度武王之所已为也疆畎暨茨丹雘则望康叔以成终云尔按除恶立国制度皆就卫国言成终各有其事非指上文之事也
　　今王惟曰先王既勤用明德至庶邦丕享此以下人臣进戒之辞与前不相蒙音义曰夹音协近也正义曰夹者是人左右而夹之故言近也易曰地上有水比先王以建万国亲诸侯取象于比之意欲其情义足以相维系而不散也所谓怀为夹作兄弟方来者也先王用何道曰明德而已比之九五曰显比言显明其比道如接之以礼待之以诚上以德而显比于下下亦以德而亲比于上修其职贡方方而来孰敢有贰者哉周德衰而比道不光昭王见侮于南国穆王之世荒服不至夷王下堂而见诸侯而诸侯不来故诸侯之向背卜王室之盛衰王室之监衰视吾德之修否而已后式典集庶邦丕享有周大臣当其全盛之时而豫以进戒其见远矣哉○先王之怀诸侯诸侯之享于王皆曰用明德者先王只是修德勤政待诸侯以礼朝聘以时一明德以抚御而诸侯自然服从非有他道也曰勤用者见其孜孜不怠之意诸侯亦只是谨侯度事王室以诚奉职贡无懈一明德以为享而上下自然交亲亦非有他道也曰既用者见其无间之意后后王也后即是君字非先后之后典即先王怀诸侯之事式典集即所谓用明德怀为夹也庶邦丕享谓作兄弟方来亦如先王之时矣皇天既付中国民越厥疆土于先王朱子曰是一句肆王惟德用至用怿先王受命要防他三用字见其无他道也○皇天以中国民人疆土全付于先王为先王能安养敎导之不负其所付也今先王既往而付予之重又在王矣王当何以慰先王在天之灵哉亦惟用德和怿先后乎迷民勿使失性而已谓之迷民见其因无君师敎导缪其所趋非所当忿疾也当用德和怿之谓以礼义和融悦乐其心使之慕于善而不能已或先之以啓其悟或后之以掖其成如是而民有终于迷者乎夫克相上帝宠绥四方者先王之志也王能如此则先王受命者怿矣○先后字因迷民而生正义曰若诗曰予曰有先后谓于民心先未悟而啓之已悟于后化成之○陈了翁谓先迷民者纣之民后迷民者武庚之民此亦一説
　　已若兹监惟曰欲至于万年惟王子子孙孙永保民已乎王其监省于兹臣所祈于王惟曰欲自今至于万年王子子孙孙永保民而已此一叚辞意恳恻三复之有言外不尽之余意恐是召公之言也













　　尚书日记卷十一
<经部,书类,尚书日记>
　　钦定四库全书
　　尚书日记卷十二　　　　　明　王樵　撰召诰【附定殷作洛年月日谱】
　　成王三年三监武庚叛命周公东征诛武庚致辟管叔于商囚蔡叔于郭隣降霍叔于庶人封防子于宋成王初即位周公摄政三叔流言周公居东二年其秋王感天变迎周公归三监武庚遂叛详见金縢是时奄与淮夷徐戎皆叛【奄淮夷与三监同叛见大诰鲁征淮夷徐戎当在此时蔡氏以为在再叛时】
　　四年东伐淮夷遂践奄王来自奄迁殷民于洛邑多士篇曰昔朕来自奄予大降尔四国民命我乃明致天罚移尔遐逖比事臣我宗多逊
　　七年二月乙未王自周至于丰以宅洛告庙
　　汉志曰周公摄政七年二月乙亥朔十六日庚寅望　十七日辛卯　十八日壬辰　十九日癸巳二十日甲午　二十一日乙未　二十二日丙
　　申　二十三日丁酉　二十四日戊戌　二十五日己亥　二十六日庚子　二十七日辛丑　二十八日壬寅　二十九日癸卯
　　三月太保相宅○周公至洛
　　汉志云三月甲辰朔【按此则前月小尽】二日乙巳　三日丙午朏　四日丁未　五日戊申太保朝至洛六日己酉　七日庚戌攻位　八日辛亥　九日壬子　十日癸丑　十一日甲寅位成　十二日乙卯周公至洛洛诰曰予惟乙卯朝至于洛师我卜【周公遣使者告卜在此时】　十三日丙午不言事将有事于郊社而斋戒也　十四日丁巳郊　十五日戊午社　十六日己未四方和防周公咸勤　二十一日甲子书命殷庶　召公作诰旅王若公
　　十有二月王在新邑烝于文武命周公其后
　　八年三月周公初于新邑告商多士
　　命蔡仲
　　奄与淮夷又叛灭奄归告四国多方
　　惟二月既望越六日乙未王朝歩自周则至于丰歩辇行也说见武成镐京去丰不逺故毎用辇行周家自后稷居邰公刘居豳大王邑岐而文王则迁于丰武王又居于镐皆以民归日众地不能容故也王虽在镐而宗庙不徒故凡有大事皆至丰告焉本朝南京太庙似仍当存葢不知神之在彼乎在此乎○孔氏曰周公摄政七年二月望后六日二十一日成王朝行从镐京则至于丰以迁都之事至文王庙告文王则告武王可知以祖见考○正义曰洛诰云周公诞保文武受命惟七年洛诰是摄政七年事也洛诰周公云予惟乙卯朝至于洛师此篇云乙卯周公朝至于洛正是一事知此二月是周公摄政七年之二月也望者于月之半月当日冲光照月光圆满相望故名望也治厯者必先正望朔故史官因纪之将言望后之事必以望纪之将言朏后之事必以朏纪之亦与武成先纪旁死魄例同
　　惟太保先周公相宅至厥既得卜则经营周召二公同受营洛之命于丰而召公先行越若语辞来太保自丰而来也朏明也月三日明生之名至洛卜宅者卜其地之吉即所谓涧水东瀍水西又瀍水东是也得卜是已得其地即所谓惟洛食者也卜以戊申而周公至以乙卯乃云我卜者二公同心同谋召公之卜即周公之卜也伻来以图及献卜即献此戊申之卜也或言乙卯日周公再卜者非厥既得卜则经营观此句则决无再卜之事矣若容再卜则召公不待周公之至而即经营不为匆遽召公已经营而周公又卜不为繁复乎○既得其地则规度其某处为城郭某处为郊社宗庙朝市民防此所谓经营也经营乃经始之事诗云经之营之庶民攻之经营定才攻之故三日庚戌始以庻殷攻位也越三日庚戌至甲寅位成位成基趾成也是时四方民未集而殷民已迁在洛故就役之
　　若翼日乙卯周公朝至于洛则达观于新邑营葢逹观之后即遣使献图及卜图即新邑营之图也
　　越三日丁巳至羊一豕一此葢即洛邑新立之郊社以告作洛于天地不告庙者在丰已告也时洛邑宗庙未成故至十二月始烝祭宗庙也郊不曰新邑者郊在国外社在国内故也○郊社大事周公以人臣行之可乎葢因事祭告奉王册命以行事非常祭之比也○孔氏曰告立郊位于天以后稷配故牛二○正义曰非常祭之月而特用牲祭天知是郊位既定使知后常以此处祭天也礼郊用特牲不应用二牛以后稷配故牛二也郊特牲及公羊传皆云养牲必养二帝牛不吉以为稷牛按秦誓篇蔡氏云郊祭天社祭地至此又曰郊祭天地故用二牛前后不合○汉儒説社稷有二左氏説社稷惟祭句龙后稷人神而已是孔氏之所用孝经説社为土神稷为谷神句龙后稷配食是郑之所依按社者土地之神稷者五谷之神人非土不立非谷不食故王者立社稷为天下求福报功句龙后稷皆人鬼以句龙有平水土之功故配社祀之后稷有播种之功故配稷祀之非即祀以为社为稷也○正义曰经有社无稷稷是社类知其同告○左氏称句龙为后土后土为社本与犂为祝融等皆以五行之官死配五行之神武王告于皇天后土本不当引此为説不然是共工氏之子而与皇天并尊矣武成孔氏注云后土社也以后土为地社即祭地却是祭法王为羣姓立社曰大社王自为立社曰王社张子曰大社祭天下之地祗王社祭京师之地祗此二语最分明以此知天也不合祭亦别无北郊以祭地也○惟天子祭天地有郊有大社是也诸侯为百姓立社曰国社自为立社曰侯社大夫以下立社曰置社各以所主而祭○正义曰礼庙成则衅之此其衅之礼与庙有土木之功故郊社先成而衅之○己未至癸亥五日不言事将用书命此五日中必防集臣庶计丈数揣高卑等役书一定然后甲子朝颁布之洛诰脱简之在康诰者曰三月哉生魄即是三月十六日己未四方和防周公咸勤皆在此时至甲子用书命即洪大诰治也
　　越七日甲子周公乃朝用书命庶殷侯甸男邦伯孔氏曰于戊午七日甲子是时诸侯皆防故周公乃昧爽以赋功属役书命众殷侯甸男服之邦伯使就功邦伯方伯即州牧也按庶殷殷民也侯甸男邦诸侯也孔说误下正义同○正义曰康诰云周公初基作新大邑于东国洛四方民大和防侯甸男邦采卫百工播民和见士于周与此一事也故知是时诸侯皆防故周公乃昧爽以赋功属役书命众殷在侯甸男服之邦伯使就筑作功也康诰五服此惟三服者立文有详畧耳赋功谓赋敛诸侯之功科其人夫多少属役谓付属所役之处使知得地之丈尺也○王氏曰公以书命邦伯而邦伯以公命命诸侯也
　　厥既命殷庶庶殷丕作丕作言趋事也言庶殷则诸侯可知殷民若未易使然召公率以攻位而位成周公用以书命而丕作恱以使民可知○林氏曰召公营洛自戊申至甲寅七日而位成周公继至自乙卯距甲子十日而丕作周召之规模其敏如此总而计之自成王至丰距甲子凡一月尔万年之业成于一月之间此岂后世可及○周召二公相继以终事卜宅经营攻位位成者召公也观营祭告命殷殷作者周公也位者定其作之规模作者成其位之功绪
　　太保乃以庶邦冢君出取币至越自乃御事庶邦冡君诸侯防于洛者洛邑成而献币所以为礼且致庆也周公将归召公因公以陈戒于王旅陈也陈王及公兼币与诰两意但诰边重其辞曰陈王及公而其意欲因公以达之王也对周公言之则其辞不得不如此尔诰告庶殷葢殷民虽迁而向化之心未纯当有告敎以开导之然其根本则在王身故曰自乃御事此召公旅王及公之大防也实管摄一篇之意篇中王先服殷御事与讐民百君子保受威命明徳即诰告庶殷之意敬徳即自乃御事之意敬徳諴民祈天永命何莫不自乃御事哉御事或以称大臣或以称天子犹汉人称朝廷为县官也
　　呜呼皇天上帝改厥元子至曷其奈何不敬大明诗曰天位殷适【音的】俾不挟四方言纣所居之尊则天位所传之正则殷嫡一旦失道虽欲挟四方而有之有所不能此与召诰同意殷嫡即元子也天位即大邦也元子不可改而天改之大国未易亡而天亡之其命之不常如此故今王受命固有无疆之羙亦有无疆之忧所以羙者以嗣为元子抚有大国也所以忧者以此羙一旦或改而之他也无疆是言其大非言其乆惟恤即在惟羙之中所以然者以敬则得之不敬则失之尔故复叹息而曰曷其奈何弗敬曰奈何又曰曷其深言不可以不敬也朱子曰此数句一篇之大防也下文反覆推衍此意尔敬字重看实一篇之要领其原自皇天无亲克敬惟亲来蔡氏谓敬则视听言动一循乎理好恶用舎不违乎天可谓得其防矣
　　天既遐终大邦殷之命至王其疾敬徳孔氏曰言天已远终商命此商多先哲王精神在天不能救者以纣不行敬故也○正义曰遐终者言其一去不复返也○方殷之未亡即今日之休也而厥命遐终于灭徳之纣兹殷多先哲王在天不能下为其子孙之庇纣以暴其民甚而自亡我文武以勉德而受眷命此见天命之不常而无疆之忧乃在于方休之日知忧其忧而疾敬其徳则休可常保不然天命已改而不知犹谓我生不有命在天纣即不敬徳之明监也至是纣虽欲悔过而已后矣敬徳岂可以不疾乎○袁氏曰疾敬徳者更无等待迟疑只今便下手○按后王惟谓祖宗可恃则谓今日躭乐未害而不能疾敬其徳故召公极言以殷先哲王之多累世基业之厚宜若未易动而纣一失道大命遂一去而不复返可见天命无常而祖宗不可恃故王当疾敬其徳葢监于亾殷自凝新命正在此时少缓则后矣所谓心存则有以审夫得失之几得失之几惟见之蚤则戒愼恒先于事敬德岂容于不疾乎
　　相古先民有夏天廸从子保靣稽天若今时既坠厥命今相有殷天廸格保靣稽天若今时既坠厥命既言商事又并举夏商言之天廸从子保靣稽天若夏尝如今日之休矣今时既坠厥命天廸格保靣稽天若商尝如今日之休矣今时既坠厥命祖考之休难为后世凭藉如此则疾敬其德王亦自求所以靣稽于天者可也○天廸谓啓廸其徳从子保谓禹传子天即从其子而保之格保谓格正夏命然太甲克终允德则亦从子保也吁从子保者天也改厥元子者亦天也孰谓天与祖宗可恃哉○禹汤受命皆天啓故并言天廸但尧舜传贤之后传子自禹始革命自汤始故于禹言从子保于汤言格保皆以前此所末有也而圣人所为即天心所顺其无间乃如此靣稽天若非召公洞见天人之际不能言也
　　今冲子嗣则无遗夀耉至稽谋自天防冲之主于老成之臣虽日在左右严之而弗亲则无从而受其益无遗者亲之之谓也老成之益言其能稽我古人之德是固不可遗也况言其能稽谋自天是尤不可遗也兴亡之鉴莫备于古人之德而吉凶之理莫严于天非与古人同其用心者不能知古人之德非践履至到心与天通者不能稽谋自天夀耉之臣阅歴谙练之乆其于古人之德论其世知其人如身在其时由其得戒其失如事在于已冲子于是资焉则于徃事有所监而可以不缪于是非得失之涂矣德之在于古者遡于既徃而易见理之在于天者隐于未形而难知格人之智配于元其于天也一发谋一出虑皆若靣考敬顺而无违断然必如是而不爽冲子于是资焉则于来事有所决而可以不迷于吉凶悔吝之故矣成汤之圣先民时若况冲子乎
　　呜呼有王虽小元子哉至用顾畏于民碞元子哉见其休之意然不可知其休而不知其恤也故其大能諴于小民今休諴者得民心之和也今休者眷命用懋乃前人之休尔治化惟新导迎和气斯王今日之休也王当不敢后用顾畏于民碞不敢后所谓疾敬德也民碞者天命之得失恒于斯国祚之脩短恒于斯故曰民犹水也水能载舟亦能覆舟为人上者知莫险于民则不敢后于敬徳以諴其民矣
　　王来绍上帝至治民今休洛邑天地之中四方朝贡道里均焉故谓之土中宅洛之意葢为此旦周公名也君前臣名举周公之言以证自服土中之意绍上帝言继天出治周召二公之意以洛邑成而王当亲政故言自服于土中配皇天即绍上帝之意毖祀上下自时中又即自服于土中之事也中又谓自中而布治于四方也○上就元子言而勉其諴小民以凝今日之休疾敬徳以为諴民之本此就宅洛言而上节之所期者正将于新邑初政卜之也绍上帝即元子之意自服土中即丕能諴小民之意曰自服者王今亲政非复如昔者仰成大臣而已举旦之言以见期望之同遂言王当终有天之成命而治民今休矣周至文武天命已成此言王当终有成命者王必自求所以靣稽于天者而后可谓之成命也天有成命斯諴民之至而信为今日之休也此今休字与上相应上期之之辞也此决之之辞也王先服殷御事至惟日其迈此与下条乃自服之要领宅洛以化殷为重故特言之化殷以服其御事为先殷之御事素以贵得民以族得民殷人之所视而从也周公言予齐百工伻从王于周则周御事之贤可知以殷御事亲近副贰周之百工率与共事朝夕薫陶以节其性性如性之欲也之性节如好恶无节之节性本有节惟为习染所壊是以流而忘反与正人居事有所观意有所制习染之非不得不止好恶之节如水得防日进于善而不能自已此正人夹习之功也以人治人此转移殷俗之妙机也
　　王敬作所不可不敬德又言治人以身为本蔡氏曰所犹所其无逸之所按所处所也此説出于吕氏人颇嫌其新巧然理苟是则何新巧之有经传言敬处毎有此意如云雝雝在宫肃肃在庙在宫在庙不同所矣而心之敬则一又如曰出门如賔承事如祭出门承事不同所矣而心之敬则一又如曰居处恭执事敬与人忠居处执事与人不同所矣而恭敬忠之心则一以此观之敬作所之义可识矣○敬则此心收敛于天理之中性之所发亦不待于节之而无不节矣才一不敬其徳则心入于非几身防于非道何可以不敬其徳邪
　　我不可不监于有夏亦不可不监于有殷我不敢知曰有夏服天命惟有歴年我不敢知曰不其延惟不敬厥徳乃早坠厥命我不敢知曰有殷受天命惟有歴年我不敢知曰不其延惟不敬厥德乃早坠厥命此承上不可不敬徳而又以夏商兴亡之故重发不可不敬之意二不可字即因上不可字而翻之也大抵此篇以敬德諴民永命为主而以夏商之兴亡反复申戒相古先民一节两言今时既坠厥命此节两言惟不敬厥德乃早坠厥命正相应处天之长短人国祚非人意可以测度其灼然可知者惟不敬厥德乃早坠厥命尔天何心哉惟徳是辅使禹汤或不敬其德则禹汤亦坠厥命矣天眷岂但子孙不足恃而已乎
　　今王嗣受厥命至王乃初服嗣受厥命因夏殷而言天命不常有坠有兴不过自彼而移之此尔文武受之今王则嗣受之矣孰不以为借文祖之耿光承宁考之休烈而我则谓亦惟即夏之所传于商商之所传于周若循环然非一家之器也故不可不嗣其有功者有功谓能敬德而歴年者也嗣禹之功方谓之能监于有夏嗣汤之功方谓之能监于有殷况王乃新邑初政服行教化之始乎尤当乘此一初之机而疾敬其德以祈天永命为周家有功之君也
　　呜呼若生子罔不在厥初生至知今我初服又更端叹息深明谨初之意以生子喻之凡人之生子其明智其夀考皆定于初讲学则明爱身则夀今王受命之始亦犹子之初生况肇卜新大邑而居之是又一初也天之命以哲命以吉凶命以歴年皆不可知所可知者今我初服如何尔初服而敬徳所谓自贻哲命而吉与歴年苟不敬徳则命以凶而蚤坠厥命矣可不谨乎○孔氏曰子之初生习为善则善矣自贻智命无不在其初为政之道亦犹是也今天制命惟人所修敬徳则有智则常吉则厯年不敬德则愚凶不长○吕氏曰哲命者人心所有之明哲非自外来也○林氏曰天以正性命人初无智愚之别所以有智愚者于已取之而已下愚为自暴自弃则上智岂非自贻乎
　　宅新邑至祈天永命宅新邑所谓初服也上言知今我初服见哲命吉凶厯年皆未定惟视初服何如故此遂勉其疾于敬德而用是以祈天永命祈天永命即吉与厯年也曰徳之用见无他道也疾云者正在此时缓则后矣○眞氏曰天命至公不可以求而得也今曰祈天永命何哉葢一于用徳乃不祈之祈也○王其徳之用祈天永命是一句用犹以也此曰用徳祈天永命下云以小民受天永命徳之用小民之以葢皆言无他道也其惟王勿以小民滛用非彞至越王显两其惟字相对意实相承谓王不可专以刑齐民惟以徳顺导之则有功使王徳果超乎天下之上则人皆观感而化矣何俟于刑哉○德首出庶物则非彞之小民化为用徳之小民矣正所谓若有功也何以殄戮为哉○非彞之过民之无知也殄戮之敢君则不已甚乎是谓强驱之无功也民之为民也顺导之则有功其惟王高天下以徳则服天下以心民皆仪而刑之徧为尔徳矣于王岂不显乎
　　上下勤恤至欲王以小民受天永命上指王下指羣臣恤即所谓无疆之恤也欲君臣同心勤劳以忧其忧其曰者同以是为期也夏有桀而歳终四百夏之厯年不遇桀未亡也商有受而祀终六百商之歴年不遇受未亡也使周之嗣王皆嗣德则歴年又岂可以夏商已往者为断哉故欲丕若有夏歴年式勿替有殷厯年谓兼之也年所之多歴如此斯可言永命矣而岂求之于他哉欲王以小民受此于天而已命在天于小民乎何预天无心以民为心得乎丘民则得乎天矣葢以小民者勤恤之实而永命即所谓厯年也
　　拜手稽首曰予小臣敢以王之讐民至用供王能祈天永命蔡氏曰讐民殷之顽民与三监武庚叛者百君子殷之御事庶士也友民周之友顺民也保者保而不失受者受而无拒奉币即上文取币以锡周公而旅王者葢成王将举新邑之祀故召公奉以助祭云○按保受王威命明德如咸勤诰治而使之和防丕作于前申命毖戒而使之化训柔服于后此则受命营洛大臣之责故召公以之自任至于终有成命以显于后世此则在王而不在我故曰我非敢勤言我非敢曰与有勤焉惟恭奉币用供王能祈天永命而已敬徳者王之所以能祈天永命者也自服土中则王之时自贻哲命则王之事故惟王能之而非他人之所能与我于王毖祀之时惟恭奉币以供王之必能乎此而已○保受威命明徳我非敢以此为足以效劳于王惟以祈天之实在王我于毖祀之时惟恭奉币以助王休享期于终有感格之实而已王之所以能祈天永命者在平日所脩所谓黍稷非馨明徳惟馨而召公以奉币为言何也祀于新邑又对越之始其感通在王其奉币以将其诚敬在我葢召公谦言以归重于王也旧説我非敢勤指永命説夫永命之事所当上下勤恤而又曰我非敢勤可乎○王末有成命末有者终有成效不虚诸愿望之意
　　蔡氏总括一篇之意谓其拳拳于歴年之乆近反覆乎夏商之废兴究其归则以諴小民为祈天命之本以疾敬徳为諴小民之本此数语可谓尽之三代而下正由不知祈天之本在民得民之本在徳此古今所以相逺也诸诰多出史臣所脩非尽当时本语惟此篇首尾浑全词意反覆老臣爱君深长之虑经练世故切至之计蔼然可得于言外葢旅王若公当时之本书而史氏传之者也程子曰知天命者逹天理也必受命是得其应也天之报应皆如影响得其报者是常理也不得其报者非常理也然而细推之则须有报应但人以浅狭之见求之便为差互天命不可易然有可易者惟有徳者能之如脩养之引年世祚之祈天永命常人之至于圣贤皆此道也愚谓此召诰所以为至理防言而非汉人以下所可与语者也知脩徳之至常人可至于圣贤则为国而祈天永命是葢一理也故自贻哲命则命哲命吉命厯年亦一而已非既有昏明之命又有厚薄短长之命也人以孔顔之未得其报而疑之乃程子所谓以浅狭之见求之者也若以古今大观则得其常者多不得其常者少譬之寒暑有常时或有愆而未有不反其常者也
　　洛诰
　　召洛二诰作洛之始终也召诰记其始事与召公陈戒之辞故名曰召诰以经始之者召公也洛诰记其终事与周公遣使告卜与王往复之辞及留后治洛之事故名曰洛诰以周公之事以洛为重也○篇首惟三月至大诰治二十八字旧脱简在康诰今正之惟三月哉生魄周公初基至乃洪大诰治营洛自周始故曰初基洛在镐京东故曰东国洛洛居天下中四方之民大和悦而集防男下独有邦字以五服男居其中以该上下周九服曰侯甸男采卫蛮夷镇蕃此防于洛者惟内五服也庶邦之百工播布民和率与趋事并见而即事于周言百工之勤也周公咸勤以召诰攷之己未至癸亥五日不言事所谓计丈数揣高卑度厚薄仞沟洫物土方议逺迩量事期计徒庸虑财用书糇粮则周公咸勤之事也甲子书命即洪大诰治也诰治即书命下文遣使告卜又在乙卯达观之后甲子书命之前与此不相防周公拜手稽首曰朕复子明辟此下周公授使者告卜之辞也王介甫曰先儒以周公代王为辟至是反政以书攷之周公位宰正百工而已未尝代王为辟何复之有按此介甫説书有功处○明辟期之也下云其基作民明辟后云乱为四方新辟
　　王如弗敢及天基命定命至作民明辟作洛为自时中又以承天眷故于其始造谓之基命于其有成谓之定命命天命也即所谓天休也言王防冲如不敢及知此事故予乃继太保而徃大相洛邑其庶几为王始作民明辟之地也
　　予惟乙卯至伻来以图及献卜乙卯即召诰之乙卯也洛师犹言洛都也周公至以乙卯而卜不在乙卯此但据已至乃献卜追述卜事故云然也先卜河朔黎水者殷民重迁以河朔为便故先卜之不吉乃改卜涧水东瀍水西王城也朝防之地瀍水东下都也处商民之地王城在涧瀍之间下都在瀍水之外其地皆近洛水故两云惟洛食也卜必先墨画然后灼之兆顺食墨故云食也伻使也图洛之地图也献卜献其卜之兆辞也○袁氏曰黎水言河朔则知涧瀍皆河南○吕氏曰意在近地者商民之心意在地中者周公之心并列二説以听命于天而已卜黎于先者先人后已之心也黎既不吉改卜洛邑乃协从葢周公之心即天心也无间故无违也○邹氏曰王城下都皆在河之南洛之北距洛近而距河逺下都尤近洛水故曰洛阳西【阙】　　阳县而河南郡治焉东汉魏晋后魏皆为帝都而王城累代但为河南县至隋大业中迁都城于河南并迁洛阳县于都城中唐宋因之而洛阳旧县遂废
　　王拜手稽首曰公不敢不敬天之休至诲言此王授使者复公之辞也按上文周公以为王如弗敢及天基命定命予乃保大相东土故此成王答以此乃公不敢不敬天之休故来相宅以作周匹休葢公归重于王而王又归重于公也匹休者镐京兴王之地既休矣作洛以宅中图治为匹其休也【蔡传匹休只是对答之义敬以心言匹以事言休皆指天眷】视示也示我以卜之休羙而常吉者也贞当也既得吉则公敬天之休作周匹休之心遂矣是不特我当其吉而公亦当其吉也自今以始公其以予万亿年敬天之休乎始之相宅曰公不敢不敬天之休答其基命之语继之定宅曰公其以予万亿年敬天之休荅其定命之语万亿年敬天之休谓永于此而承天眷也曰公其以予者归重于公也诲言孔氏以为求诲言蔡氏以为谢告卜之诲言
　　周公曰王肇称殷礼祀于新邑咸秩无文此下周公告成王宅洛之事也自此至无逺用戾乃洛邑既成周公自洛归镐告王以宅洛所当行之事及欲还政退老之辞也观召诰出取币旅王若公则公之归镐明矣○肇始也庶事之始非今始之始也殷盛也与五年再殷祭之殷同秩序也无文祀典不载也定都之初首举盛礼祀享神祗虽祀典不载者咸秩序而祭之有告焉有报焉有祈焉新都始建王躬涖之告成事也雨旸时若大役以成报神赐也自今以徃永奠中土祈鸿休也经文正意只是如此其格君心萃天下之道莫要于此乃吕氏推説○临镇新都之始斋祓一心对越天地逹此精明之德放诸四海无所不凖祭祀之义在君者如此故为格君心之要助祭诸侯下逮胞翟之贱亦皆有孚颙若收其放而合其离祭祀之义在羣下者如此故为萃天下之要
　　予齐百工至庶有事齐乃整勑之意非遴选之谓从王于周从王徃新邑也予整齐百官使从王于周予惟谓之曰庶有事乎有事事在下即记功教工及向就有僚等事也公但防示其意以待成王自教诏之下文今王即命曰以下即是教成王以如此施行也新邑之治所资者臣旌于既徃所以劝于将来故记功宗示功载乃教工之第一义如此乃可以若彛抚事如予而以在周工向就有僚立精明之治功成浑厚之治体皆在斯举矣周工即所齐之百工也
　　今王即命曰记功宗至叙弗其絶即命命百工也教成王发命曰记録功臣之宗勲劳之最大者以功作元祀凡功臣祭于大烝而为功之宗者居其冠故谓之元祀论功莫先于宗言宗则凡功可推矣报功莫重于祀言祀则凡庆赏可推矣既发命以报其功惟申命以勉之曰汝功臣受此褒赏之命者当益厚辅王室可也丕视功载者大示记功之载籍也乃汝其悉自教工者谓所加而当则人莫不劝是人人劝功系此举以风示之非悉自教之而何朋谓私所好而不公也言百工视效如此孺子其可私所好而不公乎一或私所好而不公则其弊不可胜救矣王安石配享而宋政乱小人假绍述以济其私岂不眞若火始焰焰而终至不可絶乎○从祀大烝乃后日事而功次定于生前葢当时之制汉高帝定元功十八侯位次犹此意与○周公摄政此等大事葢不敢专而有待于成王之亲政故今语王以宅洛所当行而首及之祀礼之后此为新政之首
　　厥若彞及抚事如予至汝永有辞孔氏曰其顺常道及抚国事如我所为惟以在周之百官徃行政化于新邑当使臣下各向就有官明为有功厚大成寛裕之徳则汝长有誉于后世○正义曰考古依法为顺常道号令治民为抚国事周公大圣动成轨则如我所为谓如摄政之时事所施为也此时在西都戒王故云徃行政化于新邑○按若彞以常所持循而言抚事以临事听断而言成王亲政周公欲其如予以若彞则举动可以无愆如予以抚事则听断可以无失既示之以身又欲不改其臣惟以在周工徃新邑在周工乃周公之所择任者使各向就有僚谓于新邑各就其故列以效职也非明作无以有功非惇大不能成裕然四字只一直意欲其如此也新邑之治如此则汝永有辞而有无穷之闻矣○伻向当依孔氏説蔡氏谓使百工知上意向似近于凿明作作当为振起之意孔氏之训未是○易泰卦九二曰包荒用冯河谓人情安肆则政舒缓而法度废弛必有包容荒秽之量则其施为寛裕详审弊革事理而人安之又须当几而能断冯河谓其刚果足以济深越险也此二句非相悖程子谓以含容之量施刚果之用乃圣贤之为也后之君若汉文帝寛仁长者至于朝廷之间耻言人过而不闻其有怠废不举之病宣帝综核名实至于文学法理之士咸精其能而不闻其有督责过甚之失此二者宣帝近于明作有功文帝近于惇大成裕气象可谓似之然文帝用黄老宣帝用申韩又岂足以知先王之明作惇大哉○周公此二语为万古之法程少堕一偏未有无弊者宋仁宗甚似汉文帝飬成一代忠厚之风韩范冨公当时柄用皆欲有为而不果神宗有志振起而任王安石行新法宋室自此多事少偏即为弊葢百世可知也
　　公曰已汝冲子惟终此上详于记功教工内治之事此下言统御诸侯教养万民之道也
　　汝其敬识百辟享至惟事其爽侮王者之统御诸侯必先识其向背所以识其向背非用智而任术也敬而已敬则是心常存无憎爱之私故能识百辟诚于享上者亦识其不诚于享上者享不在币而在于礼礼者恭敬以为本而节文以将之是也币有余而礼不足惟曰不享如储子得之平陆而不来见是无敬贤之实而谓可以币交也故孟子引书而释之曰为其不成享也○新邑既成自此以防诸侯受其朝享故语以当识其有享有不享者此惟克敬者能之所谓享者不在物而在礼观春秋诸侯事覇主但供其求而覇主亦不计其心之诚不诚也此王覇之分也周公以为百辟虽来而心不享此王之所当察而躬自省者也不待不朝而后见也凡民惟曰不享惟事其爽侮以周中世诸侯唐中世藩镇证之无一不验也○曰不役志于享则外犹享也而慢上之心已效于下僭侮之端已形于外此知几者所早见也
　　乃惟孺子颁朕不暇至无逺用戾孔氏曰当分取我之不暇而行之按説文颁分也周公尝不暇于先今成王亲政而继行之是分其所不暇也所不暇者何即下文所谓棐民彞是也棐民彞兼教养而言即井田学校诸事天下惟此二事为大以圣人为之常若不及也观六典所载事为之制曲为之防除君身外无非为斯民恒产恒心之计则周公之汲汲不暇亦可想矣颁朕不暇听朕教汝于棐民彞此二句义互相足有事有言事则有施行次第欲王继之言则平日所陈于王欲王行之昔乃正父作君师于天下惟于是道是崇所谓重民五教惟食防祭是也我惟笃之不忘叙之不紊故天下不废我命今王笃叙乃正父罔不若予则天下亦不废乃命矣裕之一字圣人教养之道因利而利不强而民劝因性而导不廹而民从衣食足礼义兴皆所以裕之也【颁字依説文之训为是若作为已颁布所不暇则非告君之体且字亦欠雅】
　　王曰公明保予冲子至咸秩无文成王答公言公明辅我冲子公所称举以诲我者皆丕显之德以予小子扬先烈答天眷安民生举祀典定宗礼备举公诲不敢畧者葢一一领契之意公于冲子言则欲行之也冲子于公动则必资之也故凡公之诲皆还頼公明保而以予如此○和者使不乖也恒者使有常也居师安宅其众也此答彼裕我民之语宗功宗将大也此述记功宗之语咸秩无文述肇称殷礼之语
　　惟公徳明光于上下至予冲子夙夜毖祀此因公有明农之语极称其功德为朝廷所倚重未可以言去之意此留是在镐京留留其去下文留是在洛邑留留之治洛也明光勤施自公言之作自四方言之旁无方所也公之德不可形容自四方之人兴起于公之德者皆穆穆和敬则在公者可想矣明光于上下是竖説勤施于四方是横説制礼作乐以纳天下于中正和顺之域即公德明光勤施之实也天下皆由于公之礼乐是即旁作穆穆迓衡也迓迎也有方进意衡平也天下皆在周公光宅之中天下皆向周公日新之化故曰迓衡文武勤教即所谓奠丽陈教则肄肄不违者文武既没得周公而继续光明之不迷失于天下也公德如此予小子夙夜毖祀而已天下之事方仰成于公公可以言去哉王曰公功棐廸笃罔不若时又言公之功所以辅我啓我者厚矣当常如是未可以言去也周公位冡宰则有辅佐之功兼师保则有啓廸之功
　　王曰公予小子其退即辟于周命公后此下成王留周公治洛也味退之一字则王时进在洛可知就君于周周镐京也○蔡氏谓洛邑之作周公本欲成王迁都以宅天下之中而成王之意则未欲舍镐京而废祖宗之旧今考经文初曰自服于土中曰宅新邑而后止曰来相宅而已是有此意但成王不果迁之意必尝与周召议之已定然后命公留后而经不详矣及观汉地理志谓宗周与洛邑通封畿乃知都洛者必以关中为根本营洛之初意亦未必舍镐京也观曰作周匹休是二都并建非至后代而始有矣
　　四方廸乱至乱为四辅廸将其后指治洛之事成王去而欲周公于后啓而大之也监我士师工即伻向即有僚明作有功惇大成裕之意公前以勉王而今王以不果居洛而以此任属公焉欲公留镇使治洛者有所视法也○毕命言周公克愼厥始君陈克和厥中既歴三纪世变而风始移殷民之难化如此使非周公留镇监我师工则慎始之政诚有未易言者○四辅引汉三辅为证不知周制然否又洛邑而谓之四辅何居○或曰主镐京而言豳岐丰皆先王之旧都与洛为四辅王曰公定予徃已至四方其世享此王与公决而归之言也此前必有公答王之语犹未肯决为王留故王言公定定止也予徃已公勿复辞公功肃将只欢正见当留意肃将顺政教于外也只欢懐敬爱于中也人心于公如此公留则王室安公去则天下疑非困我哉我惟无怠于安民之事公留而勿替所以仪刑我臣工者则四方得以世享公之德于无穷也
　　周公拜手稽首曰王命予来至朕恭拜手稽首当句絶孔氏曰拜而后言许王留正义曰拜是从命之事故云拜而后言许成王留也以退为去以留为来王于文王武王皆欲令周公奉其道安其民周公分言之尔○按拜是受命之礼王曰诞保文武受民故周公曰承保亦自任之意曰文祖受命民越乃光烈考武王辞繁而不杀者见其所承之重也朕恭欲展其事上之敬意在下文下两节一以治洛之效望之成王即所谓朕恭也一以治洛之事自效即所谓承保也○惟此洛邑之民文祖诞膺天命为受民之始光烈考武王永清四海为受民之终所以保之者不无待于后人之承也而王以命予予以来此洛而岂徒哉承保文祖之受民使其徳之所未洽者于是而大行越乃光烈考武王使其功之所未被者于是而有终此周公许王留而自任意也又云朕恭者即诰告庶士越乃御事之意似不必引证孟子孟子在周公后周公此时何尝曰大我责难之恭也
　　孺子来相宅至惟王有成绩因其来而不果居故止曰相宅周公以治洛之本在王故以事之在王者言之典者文武之所讲画咸以正而罔缺者也大惇典则法必监于先王而无不举之政殷献民前代之旧臣世家能知其善政而守其遗风者也大惇献欲王尽简而用之则材不弃于异代而习其故事知其土俗以治其民又易入者此二者治之要也治为四方新辟即作民明辟之意君德莫大于恭伊尹曰接下思恭孟子曰贤君必恭俭礼下作周恭先者以恭而倡后王也汉帝之谥常冠孝字如孝惠孝文孝景欲以孝相传也亦恭先之意下因言予将何以为王期哉亦惟曰其自是宅中图治万邦咸底休美则王其有成绩矣此三句相连葢中乂则咸休咸休则成绩也成王既不果居洛而犹曰自时中乂者因朝防而出政令不必王之常居于斯而后谓之中乂也
　　予旦以多子越御事至乃单文祖徳多子众卿大夫也大夫皆称子笃前人成烈前人成烈即咸和大定是也周公何以笃之即诞保受民化讐民为友民是也此句最重下四句皆本此答其师答文武之民也孚信也臣道莫大于信以此许于君而能践之以此为天下所仰望而能副之斯可以言信矣作周孚先者周公欲以信而倡后人也考成也昭子成王也刑仪刑也仪刑四方固在王身导廸彞教以成之者公也单文祖之德单尽也文王之德百年而后崩犹未洽于天下武王周公继之然后大行文王之徳至是而始为单尽也成烈以事功言笃者继有所事之谓内有工夫文祖德以风化言单之者无所不被也是自然无工夫此周公以治洛之事自效也
　　伻来毖殷至拜手稽首休享上文成王留公公为许留皆在洛时语既而成王还归镐京遣使来洛诰毖殷民因命寜公寜者慰问公安乎以公初离镐居洛恐有未习故来安之敬爱公之至也于是使者且归公述其事及已祭告陈劝之辞以授使者归达之王也秬黒黍一稃二米和气所生酿为酒名秬鬯以其调鬯也尊以彞为上罍为下卣居中未祭则秬鬯盛于卣及祭则郁鬯实于彞明洁禋敬也言致其明禋拜手稽首以休享于公也郁郁金香草煑以和酒者不和郁单谓之秬鬯和郁始谓之郁鬯经文但言秬鬯葢临祭以灌始和郁蔡传云鬯郁金香草误
　　予不敢宿则禋于文王武王周公不敢当成王之礼则以禋于文武为成王祷焉
　　惠笃叙至殷乃引考此祭之祝辞恵笃叙文武之道身其康彊无有遘罹自疾福及子孙万年厌于乃德无不惠顺福及殷人亦乃引考引考犹言夀考也子孙黎民之福亦王之福故曰皆为王祷也
　　王伻殷至其永观朕子懐德承听受也叙教条次第也言王当使殷人聴受教条次第于万年其永观法我子之徳懐念之而不能忘也葢布此教条次第虽我诞保者之责然王必有所以使之听受而不违者其永观视王而懐念其德可尔亦诰告庶殷越自乃御事之意○此是一句书意谓使无德可观法可系念则虽有教条次第不能使之听受也
　　戊辰王在新邑烝祭嵗至王入太室祼此史臣记成王在洛之事也戊辰十二月之日也烝祭嵗者犹云烝祭以脩嵗事也因嵗事之常告文武以周公留洛之事盛其礼而用特牲骍赤色册告神之册书逸史逸也读册告神谓之祝逸祝册者使史逸读册书也古者褒赏功徳必于祭日示不专也王宾助祭诸侯也诸侯以王杀牲禋祭祖庙故皆至也太室清庙中央室也祼灌也以圭瓉酌郁鬯灌地以降神也传中秬鬯当作郁鬯説见前郊特牲云既灌然后迎牲则杀在祼后此经先言杀后言祼者杀禋咸格表敬重之意非行事之次也其王入太室祼乃是祭时行事尔周人尚臭祭礼以祼为重故言王祼其命周公乃是祭之将末非祼时也祭统赐臣爵禄之法云祭之日一献君降立于阼阶之南南靣所命者北靣史由君右执防命之
　　王命周公后至诞保文武受命惟七年册者告周公之防命也逸诰即所谓史由君右执策命之也左十有二月明戊辰为十二月之日也惟七年明上文皆为七年事也详见召诰年月日谱○成王烝祭其日则戊辰其月则十二月其年则成王之七年作洛还政皆在此年此史家倒记之法也惟周公诞保文武受命句惟七年句呉氏不知古史之体乃云周公留洛凡七年而薨未见何据乃臆説也○逸书亳姑之序曰周公在丰将没欲葬成周公薨成王葬于毕孔氏谓欲葬成周者公以已所营示终始念之成王葬之于毕者不敢臣周公使近文武之墓孔頴逹谓周公既还政成王成王又留为太师今言在丰则是去离王朝又致太师之政告老归丰如伊尹之告归也然则周公留后于洛不知几年又曽告老在丰其非薨于治洛明矣亳姑在周官之后君陈之前
　　多士
　　正义曰经云商王士殷遗多士知是殷之士大夫○先哲王之多子孙之盛无如殷者其丽不亿后之肤敏而祼将于京者即昔之不服者也
　　惟三月周公初于新邑洛用诰商王士惟三月者成王祀洛次年之三月金氏谓即召诰周公至洛之三月非是
　　王若曰尔殷遗多士至终于帝纣固司王罸者惟其不王而失天职故职移于周而致王罚于其身焉以天言之则曰明威以人言之则曰王罚
　　肆尔多士非我小国至我其敢求位以小国言之非有胜商之势以非敢言之非有翦商之心
　　惟帝不畀惟我下民秉为惟天明畏秉为谓其向背有常不可移夺上文言不畀殷而畀我恐殷民不信故此言惟帝所不畀者民所秉为者也民所秉为者天所明畏者也天不外乎民民不外乎天知天民相因之理则知民之所亡亡之天之于商也天之所亡亡之周之于商也初何有一毫私意乎其间哉
　　我闻曰上帝引逸至厥惟废元命降致罚上帝引逸有夏不适逸吕氏之説甚佳人知有逸欲之逸而不知有义理之逸所谓顺理则裕则上帝引逸是也从欲惟危则有夏不适逸是也多士多方皆言降格此注云与吕刑降格同而吕刑下又无明注惟彼孔疏引楚语民神不杂之语则吕刑降格葢如神降之类此降格于夏亦谓天出孽祥于夏尔○降格向董子所谓天心仁爱人君必出灾异以警戒之有夏弗克庸帝所谓及其不改而伤败乃至者
　　乃命尔先祖成汤革夏至罔不配天其泽汤之于夏武王之于殷也其顺天应人一也而商士未释然于此然则成汤之伐夏非与于是以尔成汤之事告之○俊民甸四方言与贤人经纶天下葢旁求有素又前此之事也甸如治田谓之甸以喻区画四方之务无不得宜亦如此也○用人以治天下立政之大经自用则小失人则弊○自成汤至于帝乙言商家贤君之多罔不明德恤祀言皆守汤之家法顾諟天之明命汤之明德也以承上下神只社稷宗庙罔不祗肃汤之恤祀也○惟天丕建保乂言天之眷商也愈隆罔敢失帝言君之事天也愈至操存于心者不敢失帝之则敬之至也推行于政者罔不配天其泽仁之普也
　　在今后嗣王至罔非有辞于罚吕氏曰诞罔显于天言纣天理昏蔽之极其本既亡矣况曰其有能聴念光王勤家而思所以保之乎先言不明天理次言不念祖宗者葢天理犹有毫髪之存则追惟前人栉风沐雨之劳必不忍滛泆以荡覆之也夫天也祖宗也民也自古帝王之所共畏也纣不听念于先王勤家则不畏祖宗矣罔顾于天显则不畏天矣罔顾于民祗则不畏民矣三畏既除举无忌惮穷凶极恶故惟时上帝弗保降若兹大防也○金氏曰自古小邦大邦未有无罪而亡国亦未有无辞而亡人之国商罪贯盈我有周奉辞伐罪其亡乃自取也
　　王若曰尔殷多士今惟我周王至肆不正蔡传发惟我事不贰适惟尔王家我适一叚极精○金氏曰予亦念天之就殷邦以降大戾纣死于是武庚死于是何不正如是乎生乎其地而为良者鲜矣
　　王曰猷告尔多士至时惟天命两个时惟天命对防上时惟天命谓变自尔邑开尔动之端邪慝不正有当迁之理下时惟天命谓廸简必有徳章徳乃天命而非君之可私也今尔灭徳而欲求用得乎○循商故事即廸简有服之故事也葢周迁殷士于洛者欲其率德改行惟循廸简有服之故事而矜恤之也
　　王曰多士昔朕来自奄至比事臣我宗多逊昔朕来自奄谓摄政三年时也于时王不亲行而言我来自奄者周公以王命诛讨王师还即王来还也有三监淮夷独言自奄者奄诛在后诛奄即来故言来自奄也○真氏疑迁洛不可以遐逖言愚谓离其故土使逺于恶俗即遐逖也○四国之民罪皆应死而王悉从降减所以明致天罚者不过迁之于洛使离其恶俗而已罚亦薄矣然岂真以尔有罪而比于罚哉亦使尔亲比臣我宗周有多逊之美夫固将以化之也非罚之而乃化之恩何厚乎离尔故土尔自以为不幸而不知其为甚幸也而乃犹有所怨望乎
　　王曰告尔殷多士今予惟不尔杀至尔攸居告戒将终又示以恩意勉以安居乐业永乆之计言我惟不忍尔杀故惟告命之是申自奄既命之兹又命之无非欲汝之晓悟而已且我所以营洛者有二一为四方诸侯无所宾礼之地故有王城之建一则亦惟尔等服事奔走臣我多逊而无所处故有下都之营分尔以田犹旧日之有田也任尔以职犹旧日之有干也授尔以防犹旧日之有止也意当时殷民懐土者有迁徙失业之忧故言新迁未尝失业国家之处尔亦可谓厚矣尔之所以自图吾之所以望尔尽于一言曰敬而已矣小心翼翼畏义畏法敬之谓也尔克敬则言动无不循理天之所福吉祥所集也不敬则言动莫不违悖天之所祸刑戮所加也岂特窜徙不有尔土而已哉身亦有所不能保矣自今以徃尔惟宅尔邑以安其井疆也继尔居以嗣脩其居业而贻之子孙也安居乐业之下勤耕凿而时作息者于兹洛焉外王罸而享夀考者于兹洛焉不但尔身而已尔子孙乃兴起而繁盛者自尔迁始焉尔能如是斯不负我国家待尔之意矣○前多逊期之也此多逊称之也○继尔居葢草创之后有接续不已之意安之而有常居之心故续续不废而有所増也○吕氏曰多方多士篇末皆有又曰葢殷勤以续前诰然多士王曰之下阙文失其前语故又曰之辞不可尽通然所谓时予乃或言尔攸居者勉以安居之大指则可知也多士一篇言兴防则由于天言天命则由于德言德则本于敬其曰尔土尔止有干有年逺至于子孙备尽人情以导而勉之于善慇懃反覆可谓至矣抑殷人自奄师之后使迁则迁役则丕作非尚有悍然难服之意而周公诏告之勤如此何也葢圣贤之化贵于表里之交孚有一人一念之未释然者常人以为缓而圣人以为急也







　　尚书日记卷十二
</div>
    <div class="pagination">
<a href="尚书日记_page7.html">上一页</a><span>...</span><a href="尚书日记_page3.html">3</a><a href="尚书日记_page4.html">4</a><a href="尚书日记_page5.html">5</a><a href="尚书日记_page6.html">6</a><a href="尚书日记_page7.html">7</a><span class="current-page">8</span><a href="尚书日记_page9.html">9</a><a href="尚书日记_page10.html">10</a><a href="尚书日记_page11.html">11</a><a href="尚书日记_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
