<!DOCTYPE html>
<html>
<head>
    <meta charset="UTF-8">
    <title>尚书稗疏 - 第 2 页/共 4 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>尚书稗疏 - 第 2 页/共 4 页</h1>
    <div class="content">









　　尚书稗疏卷二
<经部,书类,尚书稗疏>
　　钦定四库全书
　　尚书稗疏卷三
　　岳州王夫之撰
　　商书汤诰
　　商　亳　自契至汤号商而八迁都亳其名实淆乱注不能有画一之説乃所谓商者有二一曰商今陜西之商州舜封契之地也故诗曰帝立子生商而郑康成云商在太华之阳是已一曰商邱则今为县归徳府尧迁阏伯于此至武王克殷乃以其地封防子故郑氏诗谱云武王伐纣乃以陶唐氏火正阏伯之墟封纣兄防子为宋公而子产所言商人是因故辰为商星犹言唐人是因故参为晋星商宋也唐晋也此皆自周室分封而言非谓殷周以前也其曰以服事夏商者则専言唐而不言商且谓服夏商先代之祀事非云在夏而有此侯服也杜预泥于文句因有汤先相土封商邱之説史记亦惑焉不知商在防子以前实未甞一日立国于归徳之商邱盖商雒之商去归雎远殆千里而诗称相土烈烈亦止颂其入为王官出长侯伯未甞如公刘亶父有迁国之事此以徴相土无自商徙商邱之实矣按竹书仲康七年世子相出居于商邱縁太康失河北仲康居斟鄩使世子处于商邱渐西以图夏邑乃出土于文相近遂讹出为土而云相土封商邱不知商之为商自契已然何待相土而始受封竹书攒钉失实又惑于帝相十五年立商侯相迁于商邱之文夫商邱既为帝相之都矣则相土又安得据天子之都而迁之或即郑氏所谓入为王官者当帝相之世相土盖甞官于商邱而其国则固在太华之阳也八迁之地既不可考以地度之则亦西起武闗东尽成臯北讫偃师南极卢氏要为雒表之国不能东北远至雎归也若所谓亳者固有三亳北亳考城也南亳亳州也西亳偃师也春秋防楚子于薄南亳也知然者以在盂与鹿上之南也考城直亳州之北故曰北亳若汤所都则西亳也故椒举曰汤有景亳之命李善文选注云景山在缑氏县西南七里杜预亦云巩县西南有汤亭汤之居偃师也无疑而或以为汤都在济隂之亳县今曹州去考城为近则是以北亳为汤都又汉书注以景亳在防县杜预亦云薄县有汤冡抑以南亳为汤都其误均矣诗云景员维河夏商之世黄河北出不合于济防县安得有维河之景亳哉皇覧云偃师有汤亭汤庙而伊尹自夏归商防女鸠女方于北门使汤居南北二亳则伊尹之归当自西而不自北矣汤之征也甞伐有雒灭过矣温直偃师之北有雒直偃师之南盖远交近攻必然之特孟子有亳与葛邻之説而后人误以寕陵为不祀之葛因疑考城寕陵之相接壤不知寕陵之葛乃春秋同邾牟觐鲁之葛人周之葛而非夏之葛也然则与亳为邻之葛盖亦温与有雒之俦与以实求之契封于商州八迁而汤居偃师迨后仲丁迁嚣嚣敖也河隂之敖仓也皆在河南河亶甲渡河以北而居相相彰徳也祖乙迁耿耿河津之耿乡也祖辛迁庇庇也汲县之城也皆在河北南庚渡河以南而迁奄奄曲阜也当殷之世黄河循禹故道自大伾北流则曲阜固在河南而或自东平南决则奄亦被水害故盘庚复渡河以北而迁殷殷淇县也河在大伾以西合济东流则亦与今河大同而淇殷固在河北故盘庚云惟渉河以民迁南渉而北非北渉而南也自盘庚以后至于纣而未尝复迁于河南至殷之亡宋始受封于商邱此自契至纣商邑所都之大畧未尝一日立国于南北二亳北亳固帝喾之都而非汤都南亳于商周之际则淮夷之壤也北亳自帝喾以后为阏伯之封至周而后为防子所有南亳至春秋为呉楚之争地一曰城父西亳则在周为王畿井然自有其不易昧于三亳之分以乱二商之辨又以周之葛为夏之葛【不祀之葛疑即长葛或繻葛或郑地】相沿积譌岂有艾哉
　　伊训
　　祠于先王只见厥祖　孔氏以太甲元年汤崩逾月太甲即位奠殡而告为祠居位主丧为见祖其失也蔡氏辨之详矣而朱子徒守皇极经世之所纪以为无外丙仲壬嗣立之事故于孟子注杂用程徽庵之説以证太甲之嗣汤而非嗣仲壬今按程氏之説其谬实甚商道亲亲故立弟檀弓防子舍其孙腯而立衍也春秋宋公之舍子立弟亦不一而足则外丙仲壬虽防而殷礼不可乱犹成王防冲而周道尊尊必不可舍子而立弟也皇极经世用虞邝不验之厯随意伸缩以就尧元年之为甲辰自不如竹书以丙子定尧元年之合于征国语竹书所纪外丙元年乙亥仲壬元年丁丑太甲元年辛巳合于日月五星之厯数昭然可据而汤夀百亦无既崩而有二四嵗之子盖男子八八六十四而天壬竭故古者六十而闭房后世虽有艾生子之事要君子之飬性凝命者自其不尔而谓武王九十而生成王者亦小戴徴梦之驳説实则武王未必有九十三龄之事也蔡氏废邵朱而从岐乡其于理合矣且在礼三年防毕祔于庙而后父称考大父称祖故防礼卜葬命之词称父某甫虞祔皆称尔称父称尔而不称考为不忍亡之之词则亦知大父方殁嫡孙为防主亦当称大父而不得称祖矣此曰只见厥祖知在成汤祔庙之后三年防毕之余矣三年之防不祭者盖推父为嫡子服三年之义以体祖考之心仁慈其子孙之死亦不忍闻乐而食防所谓事亡如事存也陈大猷云不以凶服入宗庙盖亦未逹礼意今此仲壬之防未及小祥而祠于先王者则以仲壬非嫡长于汤之恩为杀而殷道亲亲兄终弟及既为常典则与周之嫡长嗣絶其弟与从子以小宗继大宗为人后者为之子其义不同而礼亦别故太甲虽继仲壬以为君实不嗣仲壬而为后故居忧之制虽从其隆而不废吉祭亦自别有其义不得引周礼以证商制也若太甲果以为人后者为之子之服服仲壬则不特亲祭不可而尹之摄行亦未为得矣经文曰祠于先王奉太甲只见厥祖同系于乙丑之日则因祭而奉甲以见亦太甲之主祭而摄云乎哉
　　伊尹　旧説伊尹名挚不知所出蔡氏云伊姓尹字则尤不典尹之言于太甲者一则曰尹躬再则曰尹躬岂人臣而以其字称于君前乎生而字死而諡自是周礼商以前无之然一人而或有异名若吕尚之为太公望臯陶之或为庭坚是也则曰挚曰尹要皆名耳屈大夫名平而抑曰名予以正则亦此也要不可以后人一定之名字为古人分限
　　造攻自鸣条　孔氏曰始攻桀伐无道我始修徳于亳朱子用之以注孟子而蔡氏乃云造可攻之衅者由桀积恶于鸣条夫上云皇天降灾假手于我有命则已言汤而不言桀矣假手于汤故汤伸天诛而徃攻造徃也自当音七到反自于也徃攻于鸣条天假之手也若朕哉自亳则以起下文惟我商王而别为一意言我之始受天命于亳则惟汤之昭圣武而怀兆民也孟子偶断章取义孔蔡遂聨为一节则文义隔塞不谐且上已云子孙弗率不当复及于桀之造衅也若孙莘老所云造为攻伐自放鸣条则尤不通鸣条在安邑夏之都也使桀终老鸣条固巳保其国都矣而何云放哉
　　太甲上
　　桐　桐宫宻迩先王之墓而逺于亳今偃师县有汤陵盖非也使汤墓在偃师则太甲未尝一日去亳但可云自野归庭不得言归亳矣成汤之墓实在山西荣河县元癸未沦于河今祀汤陵犹于此而不于偃师汤所以逺塟于彼者以汤既克夏夏之王畿不以分封而仍为商千里之畿伊尹塟汤于彼亦以镇抚夏民即周公营雒之意故后祖乙因之以迁耿而太甲所徂之桐则在今闻喜县与荣河接壤注未为之考固失之踈而杜预以南亳有汤冡尤为差忒
　　盘庚
　　迁于殷　殷在盘庚以前称商而不称殷殷者盘庚以所迁之邑为号也殷墟之在淇县见于经史者班班可攻虽以姚馥老羌亦知朝歌之为殷而朱子曰殷者亳之别名蔡氏曰殷在河南偃师何其踈而不察殷之为字本或作郼音于机反古者因依声近转借为殷其地之在河北沬水之濵罗长源考之已朱蔡不审涉河以民迁之文误以涉河而北为涉河而南盖惑于书序祖乙圯于耿连属盘庚五迁之上乃不知有祖辛迁庇南庚迁奄之事而盘庚所云我王来者谓南庚来奄而非谓祖乙来耿也大河在商至大伾而北流奄在河南使盘庚迁亳无事渉河矣序云盘庚五迁倘无奄庇二都不足五迁之数孔氏以汤居亳我徃居亳当五迁之二则汤固居亳不得云迁而盘庚誓众之日尚未迁之于新邑亦不得云于今五縁祖辛南庚虽迁而无诰众之书故书序略而不纪孔氏泥于序而屈经五之明文以从之其亦陋矣蔡氏亦疑盘庚之前当有五迁而以史记祖乙迁邢当之乃其以汤所旧居之亳为一迁则与孔同若书序谓之亳殷者或亦承譌而自盘庚迁殷之后既未尝有再迁沬都之事直至于纣终始称殷则纣所居武王所克之殷即盘庚所迁之殷可知己且经之称述先王以警臣民者不一而足使返居汤之故都则当昌言此为兴王之地烈祖缔造之艰难宜在先复以为饬正浮言之大义何乃幽质神而不一述旧徳先畴也哉况汤居亳而号商盘庚反亳而践汤之迹固不宜革故号以作民疑惟殷本为郼而地在沬邑故可就新邑以立新名而示更始则殷在河南之説其误明矣
　　説命上
　　説筑傅岩之野　孔传谓傅氏之岩有涧水坏道常使胥靡筑防之説代胥靡筑以供食按自周以前无有刑人筑作之法舜典所谓流宥五刑金作赎刑者流止于徒赎止于金迨周穆王而未有改也周礼之被刑者亦但使守而不使作以刑人充作役则汉城旦鬼薪之律耳且当高宗之世商法未骩信令刑人操筑亦不当使得雇人代作且説既贤者纵令乏食自可就佣民间何至辱身毁体代罪人以求食乎是知孔説之妄也但孟子固云傅説举于版筑之间而蔡氏以筑为卜筑则似过为説防困乏之短而失其实矣筑非居也今人言卜筑者亦谓作室之始非言固居之也赵岐曰傅説筑傅岩亦谓亲操畚筑所以孟子云劳其筋骨盖説方贫处操筑室之事适与武丁徃求之人相遇固不知其为自筑或为人佣筑或旧为营筑之匠而要其舍畚杵而应弓旌则同此一日之事也若史记胥靡之説则子长好竒之过与孔氏同其失也又傅説之説本当如字读或读作悦者非悦非美徳古人不以命名唐张説字道济取傅説济川之义而亦作失爇切其可证也
　　説命中
　　大夫师长　王制月令昏义皆有九卿之文郑氏以为夏殷之制甘誓称六卿贾公彦云六卿并三而为九卿白虎通曰内爵公卿大夫不变质文内者为本不改内也是殷之有卿明矣殷有卿而此不言卿云承以大夫者盖天子之卿或以诸侯入为之或受地视侯而有百里之则綂谓之君公而不谓之卿也若诸侯之卿自上大夫耳不得称卿后王有天下君公有国大夫有邑有天下国者建之有邑者设之都卿或上视诸侯而有或下视大夫而有都卿为虚位而无定禄职守在廷之法纪而不亲民事故此言建设都以乱民皆为有定土者言上不及卿而下不及士也师者官师秩亚于上士而为有者治下邑者也长室老也秩亚于中士而为有都者宰私邑者也大小相承总为亲民分土之官则士之仕于廷者宜不得与卿虽贵而亦可略而不举也此与虞书所言有有家之义同而非泛叙羣爵古人义例精严葢如此
　　説命下
　　遯于野入宅于河自河徂亳　河云入当是河内亳云徂亦以见小乙武丁之都于沬土故居亳言徃而不言来也髙宗之所以遯者以殷礼立弟自祖丁之后诸弟子争相代立比九世乱盘庚崩弟小辛立小辛崩弟小乙立小乙崩子武丁立以殷立弟以及嫡长子之序正之则当立者盘庚之子而非武丁也所不当立而嫌于得立故其在小乙存之时不能安于国而必出遯以远嫌也入宅于河则渐逼矣自河徂亳则据先王之故都而植之固矣故小乙崩得有所奉以入继而废盘庚之子以立焉无逸曰旧劳于外爰暨小人作其即位即位而言作者非所必承作起而践大位也故与祖甲之不义惟王旧为小人同词而非但如孔頴逹所云其父欲使知民之艰苦葢亦分义与时所廹如汉孝宣唐宣宗之事矣小乙终废殷法舍其兄之子而立其子是谓私恩若髙宗所承之大宗则终宜以盘庚为正乃髙宗过隆其父居防则亮隂典祀则丰昵其亦頋私恩而违公议雉雊之变实为之应故祖乙亟以为不正而亦有难于显言者特戒之曰罔非天则推崇盘庚以折髙宗之邪心亦可谓婉而至矣髙宗之颠末见于书者极为详覈要其遯于野则小乙之始念束于家法与公议且亦如宋缪公属国于与夷而使其子冯出居于郑特渐引之以入而又树之于故都则其父子之宻谋有不可揜者矣竹书称小乙命世子武丁居于河亦纪之失实武丁固不得有世子之称也而髙宗于此追述巳事虽以自叹其失学而殊有追憾巳徃欣幸今日之意且其在野在河在亳宻谋汲汲而无暇日亦可想见其窥伺天位之实则卜相而先佯为不言又托之梦以服众要亦其巧心之熟试也周公以之与太戊祖甲并称而易讥之惫髙宗非三代之令主也夫
　　惟贤非后不食　食旧皆以为食禄之食今按髙宗即非令主然何至以富贵骄人而慢士如此食之为言用也举也举而起収用之如六博之食子也亦犹茹之释度羞之释进也后须贤以治贤待后而羞其行故相须之急焉不然代食维好贤者其忧终馁而以口腹累人哉
　　西伯戡黎
　　西伯　吕伯恭诸儒皆以西伯为武王朱蔡以为不然顾未有证其非武王者竹书记周之伐黎在殷纣四十四年为武王嗣位之三年与史记异顾经编戡黎于防子一篇之前而祖巳所指陈纣之失徳亦未若防箕所云之甚使在文王既没之后纣在位已久恶已贯盈而焚炙忠良斮胫剖心之事已习于毒祖伊其能尽言不讳而免于祸乎且祖伊于纣末年而尚存则武王克商访箕子式商容而何不一及于伊耶则祖伊已先殷亾而□非乘黎奔告之后周师即至于牧野之西矣况使武王因乘黎之而师遂东则下上党出王屋径按河北又何迂道而渡孟津则竹书之不足信审矣史以文王脱羑里专征伐之后纣用费仲恶来诸侯益踈纣归周西伯乃大举戡黎在比干未死之先而比干死于文王未薨之日于书之次序为合盖纣已释文王赐之弓矢鈇钺既置文王于膜外而因诸侯归周则又有忌周之心故序曰殷始咎周而文王之伐黎则以塞殷西向之路使不得由汾晋而窥河右盖亦以自固而非以为取商之竒术则亦不害其为至徳矣必谓文王不宜有伐黎之事则宻崇之役亦非敌国不相征之义又将何以曲为之讳哉









　　尚书稗疏卷三
　　钦定四库全书
　　尚书稗防卷四上
　　岳州王夫之撰
　　周书泰誓上
　　惟十有三年　武王克商之岁日月时先儒纷讼不一其以为己卯岁者刘歆三统厯与邵子皇极经世也其以为辛卯岁者竹书与唐一行也以为武王即位之三年者孔安国也以为十一年起兵而十二年克商者竹书也以为十二年起兵而十三年克商者泰誓经文与家语管子也孔氏通文王受命之岁而计之其诬妄不经宋儒辨之详矣天子受天命侯伯受王命盖曰受命中庸曰武王末受命受于天也文王受命专征伐受于纣也词同而事异昧者因惑焉其以为十二年伐商而十三年克之者一行以为通成君之岁是也文王薨于己卯而克商以辛卯歴年十三嗣子定位于初防逾年改元或为周制而武王初立犹用殷质也至于以甲子纪之则为辛卯而非巳卯一行据国语岁在鹑火月在天驷日在析木之津辰在斗柄星在天鼋上推千岁合不爽建亥之月戊子日在箕十度晨初月在房四度建子月朔日庚寅日月防南斗一度辰星夕见斗二十度惟辛卯岁为然则一行之精宻非刘邵之所能与矣三统厯以文王薨之己卯为克商之年差十二年而邵子以克商之辛卯为昭王之三年乃以商武丁三年当王季即位之十七年己卯岁为克商之年其差七十二年月不在房辰不在斗星不在天鼋以岁差六十七年一度凖之日尚在斗杪为星纪之初而非析木之津也则折归一其为武王逾年改元之十二年辛卯岁定矣朱子以四月有丁未推之谓诸家厯以此年二月有闰不知所谓此年者己卯乎抑辛卯乎如必辛卯而有闰则非己卯亦审闰之积差未有相去七十三年而同于建卯之后月无中气者也文王薨以己卯生以癸卯武王崩以丙申生以甲子文王二十二而生武王世传十三而举武王者妄也陈氏谓二十四而生武王者亦误也文王以己巳岁得太公以为师其先囚于羑里太公未尝归周也以武王生于甲子计之年已六十有五而后邑姜归焉既无莫年方娶之理若以为继室则礼无二嫡诸侯固不再娶斯礼记梦龄之説固不足信武王实不以甲子生而亦无九十三年之寿也至于克商日月之差汲书云一月丙辰旁生魄若翼日丁巳王歩自于周伐商越若来二月既死魄越五日甲子朝至接于商四月既旁生魄越六目庚戌武王朝至燎于周又曰维四月乙未日武王成辟四方以武王发周之日较之武成亦异今按武成所云一月者建子之月也以前建亥之月晦前一日戊子月晨在房四度周师初起又五日而武王始出知其为建子之月也建子之月朔日庚寅四日癸巳王乃躬莅六师其月二十九日戊午渡河而北建丑之月朔日庚申五日甲子昧爽克商建卯之月丁未祀于周庙庚戌大告武成甲子去丁未一百四日建丑月五日去建卯月十九日止六十四日而多四十日则是年之闰盖在周正三月之后而不在夏正二月之后也与朱子所引厯家之言为殊若如汲书之以丙辰为一月望后之一日则云甲子八日二月五日不得为甲子而与其曰既死魄越五日甲子者自相背戾矣其曰既有生魄越六日庚戌以一行所推建卯之月十六日甲辰望十七日为旁生魄六日而得庚戌为二十二日则与武成合而不爽今以一行之法推泰誓武成之月日则周师起于庚寅岁夏正十月之二十九日【或二十八日】武王即戎于夏正十一月之四日灭商于夏正十二月之五日武王反丰以夏正二月之三日祀庙于十九日柴望于二十二日而蔡氏以戊午为一月二十八日甲子为二月四日既用三统厯所推辛卯为建寅月朔后一行厯一日而谓建子之月为二月则以商正纪事而不知史成于有周受命之后称年而不称祀则其为周正无疑也以周正纪事四月为夏正之二月则十有三年春大防于孟津亦以夏时冠周月如春秋之所谓春王正月者其实冬也盖癸巳为建子月之四日则甲子必为建丑月之五日而林氏谓日行三十里丰去孟津九百里【孟津县至西安府八百四十里】凡三十日而自丰至孟津程期合使以夏正十一月四日自周于征而次年二月五日乃至孟津则在凡九十一日师老粮匮于未见敌之地太公不如是之拙而况注已明言一月二十八日则非夏正建卯之二月为已明徒于春防孟津之下辨其为夏正之春借注之矛攻注之盾而已足矣春秋以夏时冠周月朱子力辨胡氏之非因疑春防于孟津之误不知孔子宪章文武作春秋以尊王固必以周之所谓春而为春则朱子之未逹而胡氏剏制之説亦非矣诗曰四月维夏六月徂暑言维夏则本非夏而维时谓之夏也徂暑者往而向暑也使为夏正之四月则固然其夏而不待曰维夏六月暑已极而不当言徂暑也是周之纪四序固一以建子为春矣若豳风七月之诗以夏正纪时物则以公刘迁豳在夏之世承公刘而用夏尔周师之起以武王成君之十二年建亥月武王于征在其明年一月之四日故谓之十有三年若以夏正纪月而用逾年改元之法纪岁则孟津之防在武王十一年之十一月而牧野之役在十二月序用汉人已改夏正之时月从周制逾年改元之典礼谓之十一年亦可此经文与序竹书与唐厯志异説同揆原不相悖也而汉儒通算文王九年为武王之年经世上渉武丁之己卯汲冢书丙辰丁巳之讹则皆参差龃龉其误易见不劳辨而自破矣上推往古之日月是非固为难辨诚有如朱子之疑乃幸而有七政行度之可推见于国语则十三年春大防于孟津实辛卯岁夏正十一月二十九日戊午攷于厯而合攷于经而合攷于国语而合斯可信已
　　宜于冡上　注云冡土大社也按天子为民立社曰大社自立社曰王社诸侯为民立社曰国社自立社曰侯社有大师则设军社军社为军而设不在大社王社国社侯社之列緜之诗曰廼立冡土戎丑攸行明军社之为戎行设也盖二社为国所凭依无可迁行之礼故春秋传曰不有居者谁守社稷则君行而社不与俱行矣乃以大师所次民聚而君在焉则军舍而居然国容以祈以报不容无主则别立冡土以为军行之社师出则载以行斯国社不移而军自有社故诗曰戎丑攸行而礼谓之设明其非大社矣周当太王之世遵用殷礼则预立冡土以待戎行武王承之至周公定礼以冡土预立无事则嫌于凟设乃废预立之制而有大师则暂立焉故小宗伯之职曰若大师则帅有司而立军社肆师之职曰凡师甸用牲于社宗而郑元曰社军社也武王以前冡土预立则师将行而宜祭亦于此社周公以后军社不预立则先宜于大社而后立军社故周礼大祝曰大师宜于社造于祖设军社先宜而后设则所宜者非所设矣而春秋传之祓社衅鼓社奉以从祝为师祝而社亦军社其国社侯社固自若也武王之所宜者太王所立之军社周礼所云大师宜于社者自王畿之大社既不可泥礼以説书而太王为殷之侯国有国社而无大社则冡土不得有大社之名毛传曰美太王之社遂为大社则与泥礼以説诗均于失已
　　牧誓
　　庸蜀羌髳微卢彭濮　按此八国传注多有踈失今攷庸上庸也在今郧阳竹溪县西蜀国本在成都帝喾支庶所封世为侯国羌者参狼白马之羌汉为武都之羌道今文县千戸所其地也髳按説文云汉令有髳长大县曰令小县曰长今攷汉郡国志无髳县惟蜀郡属国有旄牛县华阳国志云旄地也在今黎州安抚司微者华阳国志上庸郡之防阳县也计其为国当在竹山房县之间卢者汉郡国志南郡有中卢县襄阳耆旧传曰古卢戎也春秋传罗与卢戎两军之卢地近罗罗在宜城西山中今南漳县地则卢戎之国当在谷城保康之间矣彭苏氏以为武阳之彭亡聚则是眉州之彭山县唐元和志云周末彭祖居此而死汉志亦云有彭祖冡乃彭祖为殷大夫而殷固有彭国不因彭祖得名则苏説非也又一统志以成都之彭县为古彭国乃天彭门之号剏于李冰亦非古国名而经文与卢濮并举不与羌蜀相连则亦非也春秋传云伐绞之役楚师分渉于彭今酉阳平茶有彭水于地太逺故杜预曰彭水在新城昌魏县昌魏在房县北则彭之为国滨于彭水当在上津县之南也濮与麋为邻故春秋传云麇人率百濮聚于选麇今郧阳府治其东则楚也其西则濮也是濮之为国夹汉水而处居郧阳之上流在白河之东南矣在周之西南者由庸而蜀由蜀而羌由羌而髳皆以自东而西为序在周之东南者由防而卢由卢而彭由彭而濮皆以自南而北为序而庸蜀羌髳互处千里之外微卢彭濮聚于数百里之境则大小逺近固有不齐要则诗序所谓南国也庸宜连防卢以纪而连蜀者或以其国之大而先之或以庸居七国之中而为之统率也传注谓微在巴蜀彭在西北濮在江汉之南羌为先零防开彭为彭亡聚同归于误
　　以役西土　四字孔传义既不谐蔡注谓勿迎击之以劳役我西土之人则不防彼之见杀而以举刃为劳其言亦甚不仁矣役服役也以以归也言降者勿杀当以之而归使服役于西土也经文本皎然可见何必巧于立説以为惨刻之言哉
　　武成
　　歩自周　蔡注云周镐京也今按武王迁镐在武成之后文王有声之诗可考也其诗之五章曰丰水东注维禹之绩四方攸同皇王维辟言四方防同于丰以臣服于周而武王成其为君也其八章曰丰水有芑武王岂不仕言武王之有事者始基于丰也其六章曰镐京辟廱自西自东自南自北无思不服者言武王迁镐当天下大定之后四方皆服不但底定东土而已也其七章曰考卜维王宅是镐京言武王已正号称王而始卜宅也则迁镐在武成之后明矣且此篇下文云王来自商至于丰其归也于丰则其往也亦于丰而蔡氏乃云文王旧都周先王之庙在焉夫迁国者必迁其宗庙武王居镐而庙在丰将庙不与并迁而镐无庙与是弃其祖考而逺之也抑丰镐之皆有庙与此汉丰沛髙庙唐东都太庙之所以为失礼而武王不宜尔也且丰镐而皆有庙则自可告武成于镐庙抑不当舍镐而至丰矣蔡氏之云尔者以召诰亦云歩自周疑其同为镐京不知召诰在迁镐之后自可谓镐为周词同而实异也盖周本以岐之周原为国号都屡迁而号仍故亦犹商之十三迁而仍商雒之名则岐本周也丰亦周也镐亦周也乃至东迁郏鄏而犹然周也岂得以召诰歩自之周为此步自之周哉
　　放牛归马　孔传云华阳桃林非长养牛马之地欲使自生自死天下不复乗用释书之童騃可笑未有如此之甚者华阳桃林在王畿千里之内亦民居之井庐也放而使之逸则其蹂践嘉糓者为害既不可胜言而虽以比屋可封之民牛马在野弃而弗问亦未有不招系而奄有之者使周民之朴愿至于此极将费誓所云牛马者徒非武王之天下周公之国乎假令羣牛马于山野之地不待匝月而尽为人有不但人贪牛马牛马固依人也人有之而不禁则无主之物人所必争是教之以攘夺也如其禁之则是悬之饵而驱民于阱也且牛随牛马随马以至于人之阑廐必欲之入山亦奔走其民而日不给矣况乎欲示销兵则当自兵甲始兵甲之用唯以资战而他无所庸不如马之可以驾乘车牛之可以驾收获之役车而尤可耕也有可他用之牛马弃之而唯其死亡之不速无可他用之兵甲何不焚之沈之之为快乎故曰兵防器也不曰牛马防器也然且于兵则衅而藏之于甲则櫜而敛之是所云不复用兵者亦以安一时之反侧而非谓永不复用也吕氏谓与晋武之去武备唐穆之销兵不同其説是也而又云但归放止于伐纣之牛马而十二闲与邱甸之赋不废则亦惑于孔氏之狂愚矣伐纣之牛马岂非十二闲与邱甸之赋乎使王廐不用民赋不取武王何所更得牛马以成伐纣之军倘前所取之廐中者弃之而后更责圉人之蕃息则是浪掷固有而别求之其愚已甚前所赋之邱甸者弃之而后更取于民以补之其殃民不尤酷哉君子敝帷不弃以葬马也敺盈万之牛马蔽塞山谷昼亡与秣夜亡与栖虎狼所噬霜雪所侵盗所攘食不一年而死亡且尽夫牛马者固不能如虎豹犀象之耐处山林而仰饲畜于人者也用其力以定天下而与虎豹犀象同其逺且置之必死之地而不恤焉抑岂君子之所忍乎华山之阳桃林之野其北则汉唐之沙苑也其南则邓析之壤也固为畜牧之善地孔氏何所见而谓非长养之地耶归云者归其所自来廐归廐甸归甸也放云者释之于衡軶之间也马言归牛言放者互文也放而弗乘归之于牧乃在由丰适雒东诸侯朝周之孔道使天下知兵车税驾而纣所与同恶者且置勿讨以俟其自新也如其兵之再举则必取之于廐牧而号令早及于东人往来之道天下亦共知之而非火炎昆冈因便及之淫威矣至愚者秦销兵以为金狄而已不及马也乃以有用之牛马视之如虺蛇之螫手无可奈何而趣其自死啓戎心召争劳民害物伤驯致之财贻他日重赋之苦嬴政之所不为晋惠之所能知而谓武王其然乎故曰童騃可笑未有如此説之甚者也
　　攻于后以北血流漂杵　北背也背叛也北之正训本为背叛北方向隂而背阳阳非所宜背者故借北为坎位之方名殷都虽在牧野之北而奔溃之卒将四散知以北之非以方言也攻于后以北犹春秋书入于戚以叛谓背纣而为周用也朱子以为自相践蹂则败军奔逃方自求免之不暇践人者既仓皇而幸于得脱为人践者业已仆而不能攻人漂杵之血何从而有陈氏谓先临商之平民陈后纣之恶党民怨之深遂因此反攻之其説是已漂杵本或作卤楯也军中无杵臼之用当以漂楯为正杵字从午得声古或与卤通漂者血溅而漂之如风吹雨之所漂及先儒谓漂浮而动之説太不经虽亿万人之血亦必散洒于亿万人所仆之地安能成渠而浮物
　　洪范
　　十有三祀　孔安国曰箕子称祀不忘本孔颖逹因谓此篇非史官叙述乃箕子既对武王退而自撰其事故称祀夫箕子既不臣周则其陈洪范也亦非乐于自见奈何撰之简编以侈其访道之荣乎况业以周之十三年为十三祀则巳奉周正朔矣奉周正朔而加之以商祀之号名不从乎主人既为失实且用其编年而徒爱祀之一字是舍其大而争其小箕子之义有媿于陶潜甲子之纪也盖此之称祀者武成所谓政由旧者是已政者名器制度之谓由旧者时所不暇且以安天下之心而非若急于革除以自侈新国者之褊也故列爵惟五虽小改商制而分土惟三一仍商典其改祀为年易用天正定名革制秩礼作乐皆周公之事终武王之世则但除纣之虐而不易汤之典如汉髙帝之沿秦以十月为岁首虽所因之得失不同而其时之不暇与古人存忠厚以敦谦让义则一也故鲁两生曰礼乐必百年而后兴则武王于克商之余不即易祀称年亦明矣泰誓之称年者成王时史官追序之词也此之称祀武王时史官记述之文也而岂箕子之以存商也哉
　　隂骘　骘牡马也牝易牡隂骘云者言隂阳之用也在隂阳之体曰隂阳以隂阳之用施生者曰隂骘天所以大生者一隂一阳之道絪緼而化生者隂之骘之之用五行一隂阳隂阳一五行隂骘下民即五行之居上以统八畴者也八畴以体五行之用而五行实秉二气之用以用于八畴武王闻道巳夙故知二气之用必有以协于五行之位而不乱者特于其始终次第对待合得以人赞天上下一揆之理俾人得顺其叙以成事者或有疑焉旧已闻箕子之深于其学故自谓不知而问焉隂骘之用二而畴有九则叙立而无缺畴有九而自初一至次九以顺而立一九二八三七四六损益于五以合而成五四三八一六七二九以序而行一三五七九二四六八以而辨则居之协其位者相求相因而伦以叙矣合之而四十五四十隂也五阳也离之而一二三四五六七八九一三五七九阳也二四六八隂也隂有其体而用亦隂阳有其体而用以骘阳别言用而隂即体为用者阳施隂舍之义也九畴统于中五之五行五行统于二气之隂骘水木土骘也火金隂也水之一火之七木之三金之九土之五骘也其六二八四十隂也则箕子所陈正与武王所问者相得而章也传注不此之察而曰骘定也既不谐于骘字之本训抑训隂为隂用之隂而云天不言而黙定下民则天特不以口言而鼓以雷霆润以风雨运以日月者天下之色皆天之色天下之声皆天之声何尝韬戢光响暗有所定而使人不得闻乎暗用而故黙之是天可以有言而故不言谚所谓悬羊头卖狗腿者奚可以此诬天哉史称西伯隂行善君子谓之诬以有心而近于奸也文王且必无隂用而况于天若徒以无唇舌齿腭之哓哓者谓之隂则将以大声疾呼为阳其益陋矣
　　九畴　九畴之叙因于雒书先儒相沿无有谓其不然者夫唯畴不因书则亦可畴不合数乃畴既因书而作则畴之叙必与书之数相叶而灭裂本数多寡之实相生之序相得之合以至执河图之中为雒书之中曰以其一居数始而为初一乃至以其九居数终而为次九岂非格物穷理之有未至乎以履一为五行则失自此始矣天地之道一本而万殊殊则不可合为一矣合万于一者释氏之言也万不可合而为一则二亦不可合而为一万亦殊二亦殊也凡物皆然而莫甚于五行今乃合水火木金土为一冶而函之于雒书履一之○中其不相争而相息者无防矣岂此一○者即太极之未分隂阳者乎而又何滞于所履之一方况其自隂阳而五行业与太极之未分者差之三絫乎隂阳之于五行一父母也生者父成者母也方其未生则父与母二也及其既生则业已五譬如子之有兄弟形体分而性情异不可复一岂待言哉且自春木夏火长夏土秋金冬水在天之五行言之则尚为一贯之绪今一水二火三木四金五土因生者之多寡以为所生者防着之序则才各别位各建其五而非一尤不可诬已且雒书之居于后而曰履履者履于实也后者成也是成性以后而非天人授受之始也五行者天以化而人以生固非可履者也以履为初既无当于理数乃无专隔三位而以右肩之二为次二顾曰二位在坤其数则火气之着也禀形赋色妙合而凝夫水火相息而不相养以水火之妙合为凝者丹家之言也且右肩之去履非父子之相承非夫妻之相配非兄弟之相踵偏正异地左右不均而火不位离反位乎坤【方则七月序则十月】徒析河圗以附防雒书而不相就其失甚矣河图之数以大衍为父隂阳为君故五十极隂阳之盛居中以生成夫水火木金之四位雒书之数以隂阳为父母五行为材故五位因五行之各立以居中而顺生八畴隂阳为五行之母而五为天五十为地十故可分配东西南北之四维使水火木金分取以奠位五行既有而行于人事则不待离中而更分他位则一九三七二四六八随一位而五行皆全在焉犹夫河图之随一位而皆有隂阳尔安得复分为水火木金生成之位又况二在坤而为火四在巽而为金六在干而为水七在兑而为火九在离而为金位数乖离漫不成理者乎五行五而不可一天之不容合也圣人之所不敢汨也皇极一而不可五人之必致夫一也勿贰以二勿参以三德二三罔不凶而况可得而五之且使以履一为初一乃至戴九为次九则但列一二三四五六七八九之目而畴在矣雒未出书之先岂大禹不知有此数而何以必待天锡二之为五事八之为庶徴四之为五纪要皆无徴而不足信未有智如神禹苟且师心不则于天锡之象如世所列条约随意以为初为次之理箕子亦何所传武王亦何用访此也哉书之言曰惟天隂骘下民言五行之所自生因二气之用也曰相协厥居言五行之上生六七八九下生一二三四相得以成十而五行各以偶建裒多益寡居之所由协也曰伦攸叙言初一次二至于次九顺相因之次序周回而不躐等也曰汨陈其五行言不知五行之而合损而益序而行合而得以为八畴之叙也五行者二气之有迹者也畴始于五行而不及二气者敦人事以着隂骘之用畧天道而听隂阳之化禹之所以就人心而凝道心也五行之化为水火木金土者天之所以生人继善者也五行之徳为仁义礼知信者人之所得于天成性者也八畴之用要以五常为本而居中以应乎事为之损有余益不足使相得而合乎中一九二八三七四六俛处而受中五之裁成则仁不失制义不贼恩礼不愚智不荡而信不为小谅也故畴以五行中而不以皇极中尽仁义礼智信之性以立天下之大本而不执一以为中使亢而或悔也以五行中者以五行始而居中者五行本天以治人居上以治下雒书出于龟背中央隆而四旁□是故居中髙以为上而为初一上以制治下以禀法制治者为初禀法者为次是故五以上而初一易之自下上者以人迓天也畴之自上下者以天治人也易以数数积少以至多畴以象统全而分异若夫皇极则君之极也五常丽乎君臣父子昆弟夫妇朋友而君极其一也统虽贵而为君道虽至而为极要亦五行贵治贱贤治不肖之一理本王相之化而建诸好恶之情者也五行之理择而建之则皇极故五行足统皇极而五行之化非因皇之有极而始有则皇极非中而五行非偏固矣皇极之取数一者非水之生数也五行偶化损以施于戴九之余也其在龟之后后者北也王者居幽向明南靣而治天下之也极者屋之栋也天之北辰也北辰以少统众而位于子故一居子位而为七畴之所拱下栋上宇栋履乎地之实以仰戴夫宇一履于下以上载夫五行履之实履之信居之幽居之约也是故皇极为履一亡疑也则五行之为中五亦亡疑也旧説之苟简灭裂者不一而其误之大者莫大于五行皇极之互易其位若七畴之或合或不合要其合者亦出于偶合而于数无徴总之其误以一为初一二为次二而不复顾雒书之位蔡氏皇极九九之数亦其缘此而失焉今为攷正雒书洪范九宫九畴理数之符顺行之序相得之合隂阳竒偶之故为图如右俾得覧焉













　　一五行中土东木南火西金北水也　龟背隆中而杀外以髙者为初故从中宫始五行隂阳之殊而未合为人者也故居初一


　　二五事　视一听二言三貎四视思明听思聪言思从貎思恭思以行乎四者四者皆有思也故书数四而范用五　法天左旋由中宫五行顺左而向前左五行为道五事为器道阳而器隂故五明而中四
　　暗而偏


　　三八政　司空一司徒二司冦三司空治地利统食货司徒治教民统祀宾司冦治刑统师王制之所谓三官也用八而统于三以三而治五也　左前顺下次正左


　　四五纪　一岁二日三月四星辰五春六夏七秋八冬岁者闰余所成也星辰者五星之周复于十二次也四时者厯数也厯以十二中为数分十二中为四时以迎四气故五曰厯数其分四也此合为五纪而分为八也　顺正左向后次左后八政人事五纪神用人阳而神隂故三明而正八暗而偏


　　五皇极　皇大也君也大哉君极以修五事治八政詧五纪者也以宣三德合稽疑召庶徴行福极者也居幽向明主一治众止其所以待动子曰譬如北辰居其所而众星共之此之谓也艮上之一易处乎后者夏道用艮以畴用易也圣人所以洗心退藏于宻也


　　六三徳　平康一髙明二沈潜三正直四柔克五刚克六质德三得于天也文德三得于教也以文造质性三而合教为六也彊弗友燮友气之偏者不可以为徳其克之者则与髙明沈潜同功故德六而无八也　皇极道也三徳徳也道阳而徳隂道显而徳藏故一明而正六暗而偏　三徳之教修于五事五事脩则三徳成矣故四六合而十


　　七稽疑　一雨二霁三四驿五克六贞七悔卜五隂阳之兆于五行也占二五行之联于二气也　左人事右天道故八政左而稽疑右稽疑者稽八政之所疑也故三七合而十


　　八庶徴　休徴一咎徴二徴有庶而不出于恒与时也　稽疑以象告庶徴以形告在天成象阳也在地成形隂也故七明而正二暗而偏　五纪之顺逆生庶徴之休咎庶徴之省以歳月日时星故二八合而十



</div>
    <div class="pagination">
<a href="尚书稗疏.html">上一页</a><a href="尚书稗疏.html">1</a><span class="current-page">2</span><a href="尚书稗疏_page3.html">3</a><a href="尚书稗疏_page4.html">4</a><a href="尚书稗疏_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
