<!DOCTYPE html>
<html>
<head>
    <meta charset="UTF-8">
    <title>胡氏尚书详解 - 第 8 页/共 18 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>胡氏尚书详解 - 第 8 页/共 18 页</h1>
    <div class="content">　　勑天者此心交神者亦此心易革涣之卦必言王假有庙盖祭祀之时洞洞属属心无不敬尹欲收太甲之放心故必指汤之收心者以治之也
　　天监厥徳用集大命抚绥万方惟尹躬克【身任天下之重】左右厥辟【君】宅【安】师【天下民】肆【故】嗣王丕【大】承【继】基【业】绪【统】顾諟以下汤徳也尹又同徳故能代天理民遗太甲以无疆之绪
　　惟尹躬先见于西邑夏【夏邑在亳西】自周【忠信】有终【善终】相【辅臣】亦惟终其后嗣王【桀】罔克有终相亦罔终
　　主圣则臣直此尹责任太甲之意吕云周者谨畏之至如孟子周于徳周于利之周夏之方有道也无一毫亏阙疎漏之处
　　嗣王戒哉祗尔厥辟【君】辟不辟【尽君道】忝【辱】厥祖王惟庸【如常】罔【无】念闻【不念故闻如不闻】伊尹乃言曰【又谆诲之】先王昧【晦】爽【明】丕【大】显【明】坐以待旦旁求俊彦啓【闻】迪【导】后人无越【违】厥命【汤付托之命】以自覆【败】
　　汤未明求衣大自显明洗濯澡雪无一毫物累不俟日之东升也旁求非一路也汤之为子孙谋其艰如此而可违越以自败乎吕云命正理也
　　慎乃俭【节】徳【徳者本然之理慎者用功之地】惟怀【思】永【长】图【谋】若虞【虞人】机【弩牙】张【上】往省【视】括【矢末】于度【合法】则释【发矢】钦厥止【为君止仁为臣止忠之止】率【循】乃祖攸【所】行惟朕以怿【喜】万世有辞【称美】俭非特节制一念收敛无非徳之所聚所谓以约失之者鲜尹所以箴太甲欲纵之病根也放心收则图永其发心如射之审而知止如乃祖矣尹受汤之托至此乃怿而太甲亦有无穷之闻此曲尽诱掖之术也
　　王未克变伊尹曰兹【此】乃不义【非义之事】习与性成【性无不善为习所移】予弗【不可】狎【复使亲习】于弗顺【谓声色逰畋】营【造】于桐宫【汤所葬地】密【亲】迩【近】先王其训无俾世【永世】迷【昬乱】王徂【往】桐宫居忧克终允【信】徳
　　尹不指太甲之非但以先王反覆言之使其善端生而非心自格○观伊训之作乃太甲过未形之时其言哀痛严备如武库之矛防森列也至太甲首篇太甲之过已形而尹之戒乃一节缓于一节温乎春风和气中有陶然自得之意盖臣之事君如子之事父敬不违劳不怨色愈恭气愈和言愈从容而不迫也以尹元老事太甲幼主而如此此所以为圣也
　　太甲中第六　　　　　　　　商书
　　惟三祀十有二月朔伊尹以冕【冠】服【衮】奉嗣王归于亳毕三年丧
　　作书曰民非后罔克胥【相】匡【正】以生后非民罔以辟【君】四方皇天眷【顾】佑【助】有商俾嗣王克终厥徳实万世无疆之休【美福】
　　太甲自怨自艾于桐天啓之也此尹痛定之语使太甲终不变尹当若何克终矣喜慰如何哉
　　王拜手稽首曰予小子不明于德自厎【至】不【善】欲【嗜好无节】败度【法】纵【志气昬惰】败礼【节】以速戾【罪】于厥躬天作【如水火之灾】孽【灾生牙孽】犹可违自作孽不可逭【缓】既【已】往【前】背【反】师保【尹】之训弗克于厥初尚赖【借】匡救之徳图惟厥终桐宫之放太甲不以为怨而以为徳所见明矣方其不明也视纵欲为安愉之地视礼度若荆棘束缚然既明矣乃知纵欲之荆棘而礼度乃安愉之地也得不力求匡救之训乎其未明也尹惟恐太甲之不听其已明也太甲惟恐尹之不言矣
　　伊尹拜手稽首曰修厥身允【诚实】徳协【合】于下惟明后协于下验诸民也协则果修而真足为明后矣
　　先王子惠困穷【徳】民服厥命【协】罔有不悦并【等】其有邦【为诸侯】厥邻【邻国】乃曰徯【望】我后【汤】后来无罚【虐政】
　　此以证协于下之说也汤以七十里与服国等侯耳徳之感如此况太甲已为明后君万邦而可不协乎
　　王懋【勉】乃徳视乃烈祖无时豫怠奉先【祖】思孝接下【臣】思恭视逺【不溺于近】惟明聼徳【不流于欲】惟聪朕承【奉】王之休【美】无斁【厌斁也】
　　太甲明矣当终以诚故以懋而无豫怠勉之思者日加省察之谓也伊训言立爱立敬立始事思终事也聪明本然之有也逺则不以近蔽之徳则不以欲杂之而本然之聪明见矣如此则王之休孰大焉
　　太甲下第七　　　　　　　　　商书
　　伊尹申【重】诰于王曰呜呼惟天无亲【私亲】克敬惟亲民罔常怀怀于有仁鬼神无常享享于克诚天位艰哉徳惟治否【不】徳乱
　　敬天徳也仁人心也诚神之徳也上得天心下得民心幽得神之心始足以当天位所以艰也徳即敬仁诚也总于己为徳见于外则有三者之异徳则治出治则入乱矣
　　与治同道【事不必同同此理而已】罔不兴与乱同事【乱之事无不同】罔不亡终始慎厥与【与治与乱与者治乱之初也】惟明明后
　　与治同事未必兴也必同道而后兴燕哙宋襄学尧舜汤武之事者也乱之事同则道无不同周厉弭谤秦皇禁偶语纣钜桥隋洛口仓无不亡者能于其与之端而谨之非明而又明者不能也
　　先王惟时懋敬厥徳克配上帝今王嗣有令【美】绪尚监【视法】兹哉
　　明明生于懋敬敬天徳也人心放于昏敬则存也
　　若升高必自下若陟遐【逺】必自迩【太甲悔过之勇尹恐其躐等故告以循序而进】无轻【易】民事惟难无安厥位惟危【无轻无安防其心也惟难惟危明其理也】慎终于始有言逆于汝心【不可谓其逆】必求诸道有言逊【顺】于汝志【不可喜其逊】必求诸非道【逆未必皆道然合道者多逊未必非道然非道者每以逊入】
　　此画一之戒也
　　呜呼弗虑【谨思】胡【何】【得】弗为【力行】胡成一人元【善之长】良【善】万邦以贞【正】君罔以辩言【言伪而辩者】乱旧政臣罔以宠利【贪】居【自有】成功邦其永【长】孚【信】于休【美】
　　咸有一徳第八　　　　　　　　商书
　　伊尹作咸有一徳
　　太甲悔过既力入道既深故尹以入道之极告之尧舜禹执中伊尹一徳孔子忠恕子思中庸孟子仁义各有自得之地皆以发明不传之蕴
　　咸有一徳伊尹既复【还】政厥辟将告归乃陈戒于徳曰呜呼天难谌【信】命靡【无】常常厥徳保厥位厥徳匪常九有【州】以亡
　　未露一徳之名先言一徳之用难言之也
　　夏王【桀】弗克庸【用】徳慢神虐民皇天弗保监于万方啓迪有【当有】命【天命之人】眷求一徳俾作神主【典神天】
　　此一徳之反也
　　惟尹躬暨汤咸有一徳克享【当】天心受天明命以有九有之师【众】爰【于是】革【改】夏正【夏正建寅商正建丑周正建子】
　　尹躬暨汤之语先己后君尹岂昧于君臣之义哉孟子知其心曰伊尹自任以天下之重其相汤伐桀放太甲而又反之任之至也
　　非天私我有商惟天佑于一徳非商求于下民惟民归于一徳
　　一者不贰以二参以三也私焉求之则非一矣
　　徳惟一动罔不吉徳二三动罔不凶惟吉凶不僭【差】在人惟天降灾祥在徳
　　吉凶悔吝生乎动吉一而已凶悔吝居其三动可不谨乎罔不吉则周旋泛应皆合于理吉孰大焉吉非福祥恬愉安养之谓凶非灾害拘畏急迫之谓理之合背即吉凶也虽降于天实在于徳无毫髪差也
　　今嗣王新服【践】厥命【天位】惟新【澡雪兴起】厥徳终始惟一【纯】时乃日【日日】新
　　其为物不贰则其生物不测众人所谓新盖变法易令耳圣人所谓新则始乎是终乎是也如天地之运终古不变而四时之气俄春俄夏无一日不新也
　　任官惟贤才左右【左右大臣孔云侍御之臣】惟其人臣为【忧】上【君】为徳【一德】为下【臣】为【爱】民其难其慎【难而慎之择君子而勿闲以小人也】惟和【和其心】惟一【一其徳】
　　此以辅成一徳也为徳为民君民一也一说和一属下段发而皆中节谓之和和则一矣
　　徳【三徳九徳】无常【定】师【徳皆可法】主善【以刚善柔善为主则不入于刚恶柔恶】为师善【刚善柔善】无常主【善皆所主】协【合】于克一【万殊一本是万为一详见通书第七章第二十二章】
　　此一徳之原也于徳而择其善于善而防于一克一而万善备矣
　　俾【使】万姓咸曰大哉【无不该】王言【心之声】又曰一哉【无不贯】王心【言之本】克绥【安】先王之禄【天命】永【长】底【定】烝【众】民之生此一徳之验也徳一矣证诸民而咸曰又曰焉则其高明盛大乃可以上承先王而下安烝民矣
　　呜呼七世之庙可以观徳【天子七庙祖有功宗有徳亲尽遂毁有不祧者以有徳也】万夫【诸侯曰万民】之长可以观政【有政乃能统众】后非民罔使民非后罔事无自广【大】以狭【小】人匹夫匹妇不获自尽【不得尽其意而怨】民主罔与成厥功
　　穆穆穆
　　七世　　　　祖太
　　昭昭昭
　　七世观徳古今一也万夫观政天子诸侯一也非民非后君民一也无自广狭人人已一也自广则无以尽民矣非徳之一也
　　沃丁既葬伊尹于亳咎单遂训【畅】伊尹事【功徳】作沃丁【一书亡】
　　伊陟【孔氏谓伊尹子】相大戊【沃丁弟太庚之子】亳【都】有祥【不善之祥】桑谷共生【二木共生七日大拱】于朝【非生木地】伊陟賛【告】于巫咸【臣名】作咸乂【告咸以自治之説】四篇【四书亡】
　　大戊賛【以桑谷之祥告】于伊陟作伊陟原命【二书亡原臣名以言命原故书名云】遇灾惧而修徳为商中宗
　　仲丁迁于嚻作仲丁【一书亡】
　　河亶甲居相作河亶甲【一书亡】
　　祖乙圮【水毁】于耿作祖乙【一书亡】















　　尚书详解卷四
<经部,书类,胡氏尚书详解>
　　钦定四库全书
　　尚书详解卷五
　　宋　胡士行　撰
　　盘庚上第九　　　　　　　　商书
　　盘庚五迁【亳嚻相耿亳】将治【都】亳殷【殷亳之别名】民咨【嗟】胥【相】怨作盘庚三篇
　　耿水圮不容不迁矣然小民安土且耿地沃饶鱼盐利重巨室緫货浮言摇众以致咨怨故书以训之上篇作于未迁时民未悟故其辞切中篇作于将迁时民渐悟故其辞缓下篇作于己迁后民既从故其辞益缓或云上篇告臣中篇告民
　　盘庚盘庚迁于殷民不适【之】有居【殷】
　　商之迁屡矣而前数君未闻委曲告谕者风俗日不如前之淳　盘庚不临以势而训以书厚之至也
　　率【皆】吁【呼】众慼【忧迁之人】出矢【直】言曰我王【祖乙】来既爰宅于兹【耿】重我民无尽刘【杀】不能胥匡【正】以生卜稽曰其如台
　　盘庚呼怨咨之人而告之曰自祖乙来都耿水圮而未即迁者不忍虔刘我民也然终不能相正以生则不得不迁矣故卜以稽之而曰如我所志也
　　先王有服【歴服】恪恭谨天命兹犹不常寜不常厥邑于今五邦
　　此引先王以证其不得不迁
　　今不承【继】于古【汤都亳】罔【无】知天之断【断然不易】命矧【况】曰其克从先王之烈【功】
　　天意欲迁断然矣若不知何以能从先烈乎
　　若顚【倒】木【如耿水圮】之有由蘖【萌芽复生如迁亳复生】天其永【长】我命于兹新邑【亳】绍【继】复先王【汤】之大业厎【致】绥四方迁亳生意之回也京师定则天下定矣
　　盘庚斆【敎】于民由【始从】乃在位【巨室】以常【先王以迁】旧【故】服【事】正法度【今日当迁法度】曰无或【有人】敢伏【抑遏】小人【贫民受水害者】之攸【所】箴【箴巨室利己之言】
　　耿圮而沃不利小民而利巨室故巨室簧鼓小民而抑遏其箴己之言如风邪之痹脉络故原其受病之处教之自有位始谓迁都自有先王故事以此故事正今日当迁之法度而勿伏小民欲迁之箴焉则巨室从而小民无不从者矣一云攸箴即咨怨之言也不沮抑之川不可防也与后世诽谤妖言之禁异矣
　　王命众悉【尽】至【进】于庭【迩近则言易入】王若曰格【来】汝众予告汝训汝猷【谋】黜【去】乃心【私心】无傲【慢上】从康【安土】
　　迁之利公也不迁之利私也傲康之失皆自私心中来
　　古我先王亦惟图【谋】任【用】旧【老成】人共政王播【布】告之修【治】不匿【隐】厥指【意】王用丕【大】钦【敬】罔有逸【过】言民用丕【大】变【化】今汝聒聒【多言】起信险【倾】肤【浅之言】予弗知乃【汝】所讼【所言何事】非予自荒【弃】兹徳惟汝含【茹】徳【爱】不惕【畏】予一人予若观火【燎原】予亦拙谋【始谋不严谨】作【致】乃【汝】逸【慢康】旧人则不隐先王播告之防故王恭已无言而民化矣今汝新进起而唱説言果何为者邪予非欲弃徳而用刑者也而汝含吾徳而不我畏是吾拙谋致汝之逸也此非盘庚眞悔其初之不用刑训责之辞云耳夏以丕钦为敬旧人
　　若网在纲【网索】有条【理】而不紊若农服【事】田力穑【稼】乃亦有秋【歳】汝克黜乃心施实德【不迁则浮言迁则实徳】于民至于婚【姻】友【僚】丕【大】乃敢大言汝有积德乃不畏戎【大】毒【害】于逺迩惰【怠】农自安不昬【黾勉】作劳【勤】不服【事】田越【于】其罔有黍稷
　　此广譬曲谕之也网在纲则不从康矣盖不迁者一时之安此言浮言也岂实徳乎汝能去汝緫货之私而佐迁焉则实徳及民且至防友而我乃言汝眞有积徳矣不然安土如惰农而何有久安之日乎
　　汝不和【温】吉【善】言于百姓惟汝自生毒【害】乃败祸奸宄以自灾于厥身乃既先恶【种恶】于民乃奉【受】其恫【痛】汝悔【恨】身何及
</div>
    <div class="pagination">
<a href="胡氏尚书详解_page7.html">上一页</a><span>...</span><a href="胡氏尚书详解_page3.html">3</a><a href="胡氏尚书详解_page4.html">4</a><a href="胡氏尚书详解_page5.html">5</a><a href="胡氏尚书详解_page6.html">6</a><a href="胡氏尚书详解_page7.html">7</a><span class="current-page">8</span><a href="胡氏尚书详解_page9.html">9</a><a href="胡氏尚书详解_page10.html">10</a><a href="胡氏尚书详解_page11.html">11</a><a href="胡氏尚书详解_page12.html">12</a><a href="胡氏尚书详解_page13.html">13</a><span>...</span><a href="胡氏尚书详解_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
