<!DOCTYPE html>
<html>
<head>
    <meta charset="UTF-8">
    <title>尚书句解 - 第 3 页/共 3 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>尚书句解 - 第 3 页/共 3 页</h1>
    <div class="content">　　元　朱祖义　撰
　　君奭第十八【周公召公辅相成王营洛邑洛邑既成周公复子明辟二公之心皆欲去矣成王既于洛诰中留周公召公不説周公之留周公又留召公故作比篇】
　　召公为保【召公为大保文王世子曰保也者谨其身而辅翼之使归于道也】周公为师【周公为太师文王世子曰师也者教之以事而俞诸徳也】相成王为左右【二公辅相成王实为之左右手如舜所谓臣作朕殷肱耳目】召公不说【召公欲告老而归不悦周公之留】周公作君奭【周公于是作此书以留召公】君奭【旧简楺题】周公若曰【公意若曰】君奭【奭以呼其名君以尊其身】弗吊【天不悯吊殷家吊的】天降丧于殷【天遂降下丧亡之道于殷】殷既坠厥命【殷家既陨坠其天命】我有周既受【我周家既受天命】我不敢知曰【我不敢知而言】厥基永孚于休【其周家基业长信有休祥否】若天棐忱【周既顺天之道天亦辅周之诚】我亦不敢知曰【我亦不敢知而言】其终岀于不祥【其周家终有不祥否】　呜呼君【嗟叹呼君以告】已曰【往日汝已曽言】时我【人事是在我不在天】我亦不敢宁于上帝命【故我亦不敢以得上天之命为安】弗永逺念天威【乃不永逺思念上天之威】越我民罔尤违【乃使我民无尤怨违戾】惟人【亦惟在尽人事而已】在我后嗣子孙【在我成王之后子孙】大弗克恭上下【大不能恭敬天地】遏佚前人光【遏絶佚失文武光明之徳】在家不知【我退老在家有所不知】天命不易【则天命不可轻易】天难谌【天难信谌忱】乃其坠命【周家乃至陨坠其命】弗克经歴【不能经歴于久逺】嗣前人恭明徳【今欲使成王继文武而敬行其明徳】在今予小子旦【当任其责】非克有正【非能别有正道以训成王】迪惟前人光【所以啓迪之者惟以文武光明之徳】施于我冲子【施其训于我冲防之子成王】又曰天不可信【周公既言天难忱于此而又言天本不可信】我道惟宁王徳延【我言惟安天下之王武王之徳可以延天徳及于后人】天不庸释于文王受命【故天不用忘文王其初所受之天命遂延及武王又延及成王而不替也】公曰君奭【周公又呼召公而告之】我闻在昔成汤既受命【我闻在古成汤既受天命为君】时则有若伊尹【其时则有如伊尹辅佐成汤之徳】格于皇天【足以感格上天】在太甲【太丁子成汤孙】时则有若保衡【伊尹居保衡之职众頼以安平】在太戊【太甲之孙】时则有若伊陟臣扈格于上帝【伊尹子陟与臣扈辅相太戊之徳足以感格子上天】巫咸乂王家【又有巫咸冶王家之事】在祖乙【河亶甲之子太戊之曽孙】时则有若巫贤【其时则有如人臣名巫贤】在武丁【盘庚弟小乙之子名武丁号髙宗】时则有若甘盘【其时有如甘盘】率惟兹有陈【此巫贤甘盘皆率循前代诸臣有功业陈列于上者】保乂有殷【用以保安乂治殷之天下】故殷礼陟配天【所以殷家得举祀天之礼升配于天为天子】多歴年所【子孙至于长有天下】天惟纯佑命【天于是纯一佑助眷命商家】则商实百姓【故使商家人材富盛内而百官族姓之中有如前五六大臣者】王人罔不秉徳明恤【以至凡在王朝之人无不秉持其徳以明其忧国之事】小臣屏侯甸【外而小臣亦无不籓屏与侯甸之服屏饼】矧咸奔走【况又皆奔走服役也】惟兹惟徳称【惟于此惟徳之是举】用乂厥辟【以乂治其君之事辟壁】故一人有事于四方【故一人苟有所施为于四方】若卜筮【如卜龟筮蓍】罔不是孚【四方之民无不是而信之】公曰君奭【又呼召公告之】天寿平格【天所以寿商家使之长久者以君臣能和平其民使至于善】保乂有殷【故乂安治有殷天下而夀其国脉】有殷嗣天灭威【其后嗣纣不能平格不为天所保所乂故天防之以威】今汝永念【今召公若能长以商家享国长短为念且留辅成王】则有固命【则周家享坚固之天命】厥乱明我新造邦【其治功当显明于我新造之邦时新作洛邑成王新即辟】公曰君奭【又呼召公告之】在昔上帝割【在昔上帝割絶殷命】申劝宁王之徳【又重勤勉武王修徳】其集大命于厥躬【乃众集有天下之大命于武王之身】惟文王尚克修和我有夏【惟文王当来庶几能修治夑和我所有之诸夏者亦惟得五人之用】亦惟有若虢叔【王季之子】有若闳夭有若散宜生有若泰顚有若南宫括【五人相与辅賛也】又曰【公又言】无能往来【使当时无此五人往来反覆】兹迪彞教【于此啓迪文王以五当之教】文王蔑徳降于国人【文王亦无徳降及于国人】亦惟纯佑秉徳【亦惟天纯一佑助文王故生此五贤佐皆是乗持其徳之人】迪知天威【明知上天可畏之威所在】乃惟时昭文王【于是昭显文王之徳】迪见冒闻于上帝【遒迪文王使其徳着见于上覆冒于下遂能升闻于上天】惟时受有殷命哉【文王于是受有殷之天命】武王惟兹四人【至武王时虢叔死惟得此四人】尚迪有禄【犹尚啓迪武王使终有天禄】后暨武王【其后遂与武王俱起】诞将天威【大行天威】咸刘厥敌【皆杀其敌如纣者】惟兹四人昭武王惟冒丕单称徳【此四人又昭显武王之徳使覆冒于天下大尽称颂武王之徳】今在予小子旦若游大川【今旦身任重责如游大川之中险而难济】予往暨汝奭【我自今以往与汝召公奭】其济小子【其济渡小子成王于大川之中】同未在位【辅賛之诚亦如成王未在位之时】诞无我责【其任甚重大无责我留汝】收罔朂不及【召公倘果于去国收藏韬晦无能勉其所不及】耇造徳不降【则是国之老臣造徳在躬不肯降下及民耉苟】我则鸣鸟不闻【我则不闻鸣鳯之祥】矧曰其有能格【其敢言有至治之极】公曰呜呼君【称召公而告之】肆其监于兹【当监视于此】我受命无疆惟休【我周受天命虽有无穷之休美】亦大惟艰【亦大有艰难之事】告君乃猷裕【我今告召公当谋寛裕其心不可褊窄】我不以后人迷【我与汝共辅成王一出于正则后人循守不至迷惑】公曰前人敷乃心乃悉命汝【周公谓文武昔日敷布其心腹之言悉命于汝】作汝民极【使汝作起汝民之中道】曰汝明朂偶王【故周公又告召公以汝当明明勉力与我匹合辅佐成王】在亶乗兹大命【于于诚信行此武王大命】惟文王徳【惟法文王之徳】丕承无疆之恤【且勊留以大承今日国家无疆界之忧恤】公曰君【尊称召公为君】告汝朕允【谓我告汝皆中心之信然者】保奭【又称其官呼其名而告之】其汝克敬【汝听我言须克敬不轻忽】以予监于殷丧大否【以我所言监视殷家之丧亡大可鄙恶否缶】肆念我天威【遂念我国家今已平治然天威可畏】予不允惟若兹诰【予若不信何故如此惟多言告汝】予惟曰【我意惟言】襄我二人【所以賛襄欲成文武二人之功】汝有合哉【汝当与我合心协力】言曰【而汝乃有言曰】在时二人天休滋至【在是文武二人之时圣徳上感于天天之休美多至于时】惟时二人弗戡【惟是文武受之有所不胜】其汝克敬徳【汝今惟能敬修其徳】明我俊民【显明我国家或有俊民在下未举者以待他日之代已】在让后人于丕时【在让后人于昌大之时若今日欲去未可也】呜呼【又嗟叹告召公】笃棐时二人我式克至于今日休【我与汝厚辅文武二人故我周家用至于今日之休美】我咸成文王功于不怠【我二人犹当皆勉力成文王未成之功不可倦怠】丕冒海隅出日【必使周家之治大覆冒于海隅日出之邦】罔不率俾【无不率从惟我所使】公曰君【周公又更端呼召公为君而言】予不惠若兹多诰【予若不顺于理何为如此多诰】予惟用闵于天越民【我惟用闵念天之于民未尝不爱之汝不可便退而不念此也】公曰呜呼君【又叹而尊召公告之】惟乃知民徳【惟汝知斯民之徳】亦罔不能厥初【亦无不能勤其始】惟其终【惟善终则难亦如召公善终如始也】祗若兹【汝惟敬顺我此言】往敬用治【自今以往以敬而用治乃是终始如一矣】
　　蔡仲之命第十九【武王崩周公摄政羣叔流言挟武庚作乱周公以王命正三叔之罪囚蔡叔于郭邻其子仲克庸祗徳周公告诸王而封之蔡以续蔡叔之后故作此篇】
　　蔡叔既没【没死也】王命蔡仲践诸侯位【成王命蔡仲履诸侯之位行诸侯之事】作蔡仲之命【作此书以告之】蔡仲之命【旧简所题】惟周公位冢宰【公居太宰之位】正百工【董正百官】羣叔流言【管叔蔡叔霍叔流言于国曰公将不利于孺子】乃致辟管叔于商【管叔罪重以法诛杀】囚蔡叔于郭邻【蔡叔罪轻于管叔止囚于中国之外地名郭邻囚者制其出入】以车七乗【古者一里之地出车一乗乃七里之地身未死不可使不食必有以养之】降霍叔于庶人【霍叔罪又轻于蔡叔止降而为庶人】三年不齿【三年之间不得与兄吊叙齿列三年后则齿之矣】蔡仲克庸祗徳【蔡叔子仲能用敬修一己之徳】周公以为卿士【周公举以为己所封国之卿士】叔卒【蔡叔死】乃命诸王【公以蔡仲命之于王】邦之蔡【周之于蔡继父之国】王若曰【公以王命告谓成王之意言曰】小子胡【小子者年尚少胡仲之名】惟尔率徳改行【惟尔循文武之徳改蔡叔之行】克愼厥猷【能谨行其道】肆予命尔侯于东土【故我命尔于王室之东为守土诸侯】往即乃封敬哉【往就汝所封之国其可不敬哉】尔尚葢前人之愆【尔庶几欲掩葢前人之过】惟忠惟孝【惟忠孝可掩父之罪】尔乃迈迹自身【又勉仲逺汝父所行之迹当自汝身始】克勤无怠【又将之以勤而无怠惰】以垂宪乃后【用能垂法于后世葢蔡叔已不足去】率乃祖文王之彞训【当率循尔祖文王之常训】无若尔考之违王命【莫复如尔父蔡叔之违背王命】皇天无亲【勿谓汝父有罪天不辅汝葢皇天无亲疎】惟徳是辅【有徳者必辅之】民心无常【勿谓汝父有罪民不怀汝葢民心无常】惟惠之怀【有恩惠则怀恭】为善不同【天下之善多端为善虽不同】同归于治【而同归于致治】为恶不同【天下之恶虽不同】同归于乱【而同归于致乱】尔其戒哉【善恶一分治乱立应可不戒哉】愼厥初【谨其始之所行可为善不可为恶】惟厥终【为善于始又为善于终】终以不困【终不困废而归于治】不惟厥终【为善于始而不为善于终】终以困穷【则终于力困计穷而归于乱矣】懋乃攸绩【勉汝所立功绩】睦乃四邻【和睦汝四邻之国】以蕃王室【勉汝之功则蕃屏王室在此矣】以和兄弟【和汝四邻则和兄弟之国在此】康济小民【于康安小民之居济成小民之业者】率自中【当率循大中之道而行之】无作聪明乱旧章【无作一己聪明喜功生事以紊乱旧日之章程】详乃视听【详审汝之视听不可视非礼之事不可听无稽之言】罔以侧言改厥度【无以邪侧之言改易其法度】则予一人汝嘉【予将汝嘉美而不汝弃矣】王曰呜呼小子胡【嗟叹呼名而告之】汝往哉【汝自今以往】无荒弃朕命【无荒忽以弃我之言】成王东伐淮夷【此孔子序成王政之书谓淮夷叛成王东伐之也】遂践奄【遂烕奄国】作成王政【史官作成王政一篇书成平也平淮夷以为王者政令也书亡】成王既践奄【此孔子序将蒲姑之书谓成王既灭奄国】将迁其君于蒲姑【将徙奄君于蒲姑之地使之迩王室之化】周公告召公【周公以迁奄君于蒲姑之意告召公】作将蒲姑【遂作将蒲姑一篇书亡】多方第二十【成王当伐奄之后归于镐京告四国多方并及天下诸侯谓周家得殷之天下实出于天命非以人力取之故作此篇】
　　成王归自奄【成王自伐奄国而归】在宗周【归在镐京谓之宗周宗尊也言周家为天下所尊】诰庶邦【以诸侯来朝于镐京因而诰众邦之诸侯】作多方【遂作此篇】多方【旧简所题】惟五月丁亥【记其日】王来自奄【自伐奄国而来】至于宗周【至于镐京】周公曰【公言】王若曰【周公以王命言】猷【猷道也】告尔四国多方【以道告管蔡商奄四国及四方诸侯】惟尔殷侯尹民【并告尔殷国诸侯与正民之官】我惟大降尔命【我惟大降下教命告汝以周家得殷天下实出天命非以人力取之者屡矣】尔罔不知【汝等无不知之】洪惟图天之命【今汝等人惟图度天命妄料天命未必在周】弗永寅念于祀【乃相扇复叛不能长永敬念尔侯国有宗庙社稷之祀自取诛夷则夷宗絶祀】惟帝降格于夏【岂不见当时天降灾异至于夏桀使之知畏而改过】有夏诞厥逸【夏桀大为逸乐】不肯慼言于民【不肯出忧戚之言于民】乃大淫昏【乃大淫乱昏蒙】不克终日劝于帝之迪【不能终一日勉行天道】乃尔攸闻【此有夏之徳乃尔之所闻】厥图帝之命【桀亦以己意图度天命谓天命必在于己】不克开于民之丽【乃不能开示民之所附丽者葢君仁则仁君义则义君之所行即民之所附丽者也丽离】乃大降罚【乃大下刑罚之威】崇乱有夏【以増重其乱于有夏之国】因甲于内乱【天下乱因始于内先乱】不克灵承于旅【不能以善道承顺众民使趋于善】罔丕惟进之恭洪舒于民【不能大淮进用恭徳之人以大舒缓于天下之民谓迫促之也】亦惟有夏之民叨懫日钦【桀于有夏之民凡贪叨而愤懫者曰日而钦敬之叨韬懫致】劓割夏邑【使之在位在职割害天下如劓鼻然劓乂】天惟时求民主【天于是别求可为民主者】乃大降显休命于成汤【乃大降下明美之命于汤】刑殄有夏【使用刑以殄絶有夏】惟天不畀纯【则天之不畀于夏者亦纯一而不变矣】乃惟以尔多方之义民不克永于多享【乃惟桀用尔多方有义之民则易斥絶不能长永与之多享于民上谓不使久于其位也】惟夏之恭多士【惟桀所敬用之众】大不克明保享于民【大不能明保享于民之道徒安受宠荣不能治民】乃胥惟虐于民【乃相与为暴虐以加于民】至于百为【甚至百端所为】大不克开【皆不能开明谓事事暗昧】乃惟成汤【汤兴】克以尔多方【能用多方之众】简代夏作民主【大代夏为民主】愼厥丽乃劝【谨修民之所附丽者在于善以为民之劝】厥民刑用劝【其民取法于汤亦取劝勉于善】以至于帝乙【自汤以至帝乙】罔不明徳愼罚【家法相传无不明显其徳谨用其罚】亦克用劝【民亦能勉于善】要囚殄戮多罪亦克用劝【虽多罪之人要勒拘于狱而殄戮之民服其刑之当亦能用至劝勉要腰】开释无辜亦克用劝【无罪之人开解释放之亦能用至于劝谓商之贤君皆能勉民于善刑之释之无有不勉于善】今至于尔辟【尔君纣也辟壁】弗克以尔多方享天之命【失民心遂失天命是不能用民以受天命】呜呼王若曰【周公先自叹而后称王命】诰告尔多方【谓我为诰文以告尔多方诸侯】非天庸释有夏非天庸释有殷【桀与纣所以亡者非天用废夏殷而不祐之也】乃惟尔辟【纣也】以尔多方大淫图天之命【用尔多方大为淫泆之事以图度天命谓天命之在我】屑有辞【其罪恶所以屑屑有可举之辞也】乃惟有夏【此详言天释有夏之君桀】图厥政不集于享【图谋政事不成于享天命之意】天降时丧【故天降是丧亡于桀】有邦间之【使能有邦国者间而代之谓汤伐夏】乃惟尔商后王【此详言天释尔君纣】逸厥逸【逸其所逸葢淫泆之事非人君所当为者纣乃逸之】图厥政【故所图谋其政】不蠲烝【不能蠲洁其身以进于善】天惟降时丧【故天降是丧亡于纣】惟圣罔念作狂【为圣人不能念念于为善则为狂人】惟狂克念作圣【为狂人能念念为善则为圣人】天惟五年【纣狂甚矣天犹以为万一克念亦可以圣故迟以五年之久】须暇之子孙【须待寛暇此汤子孙如纣庶其改悔念于善之此也犹言之人也之徳也】诞作民主【奈何五年之间虽纣大为民主】罔可念听【无一言之可念无一善之可闻】天惟求尔多方【天惟是求于多方之中视其有徳者】大动以威开厥顾天【大震动以天威以开迪其能顾諟天意者将以用之】惟尔多方罔堪顾之【而尔多方又无有能顾天者】惟我周王【谓文武】灵承于旅【善承奉于众民】克堪用徳【能任用于有徳】惟典神天【故可以主神天之祀为天子】天惟式教我用休【天于是阴诱文武以休美凡诸福之物可致之祥毕至】简畀殷命【大畀与以殷命】尹尔多方【使正尔多方之众而为君】今我曷敢多诰【今我何敢多为诰命以告汝】我惟大降尔四国民命【我惟大降尔四国民之生命谓汝等屡叛义当诛灭我以不忍杀故与汝等生命】尔曷不忱裕之于尔多方【尔曷不深信我命奉行之以寛裕饶益于多方】尔曷不夹介乂我周王【尔何不夹辅介助治道于我周王也】享天之命【以享受上天之命】今尔尚宅尔宅【据汝罪在诛戮我周抚汝以恩使汝尚犹居尔所有之宅】畋尔田【治尔所有之田畋田】尔曷不惠王熙天之命【尔何不顺从王政以明天之命】尔乃迪屡不靖【尔今乃行其恶屡为不靖之行】尔心未爱【是汝心未知自爱】尔乃不大宅天命【尔乃不肯大安其天命之当然】尔乃屑播天命【尔乃屑屑播弃其天命】尔乃自作不典【尔乃自为不常之事】图忱于正【乃欲谋信其正道而行之安有是理】我惟时其教诰之【我惟时时教汝告汝】我惟时其战要囚之【告教不从又时时惊战汝以要勒拘囚之威使知畏要腰】至于再至于三【诰教要囚再三如此】乃有不用我降尔命【乃有不用我所降与汝之生命复敢叛逆】我乃其大罚殛之【我乃大罚诛殛于汝】非我有周秉徳不康宁【非我周家秉持其徳不务安康而殛杀汝】乃惟尔自速辜【乃汝再叛自召其罪】王曰呜呼【王又嗟言】猷告尔有方多士【以道着告天下】暨殷多士【及殷众士】今尔奔走臣我监五祀【今尔等多士自周公东征奔走臣服于我所立之监已五年矣监为诸侯监民者】越惟有胥伯小大多正【及汝等多事其中有众胥之长与小官之正大官之正】尔罔不克臬【无有不能守法者臬齧】自作不和尔惟和哉【汝室家之内如父子兄弟或为不和汝当有以和之以汝为官长能守法当以正率人也】尔邑克明【汝若能此则汝所君之邑必能至于明矣】尔惟克勤乃事【亦由汝能勤其事之所致】尔尚不忌于凶徳【汝庶几不讳忌乎凶恶之徳谓无凶恶可讳忌也】亦则以穆穆在乃位【亦是汝能用至敬而在位】克阅于乃邑谋介【汝能阅视汝邑而治之谋以介助于王室】尔乃自时洛邑【汝多士乃自此洛邑改过迁善】尚永力畋尔田【庶几可以永逺尽力以治尔所有之田】天惟畀矜尔【天亦将畀与尔以福而怜矜尔】我有周惟其大介赉尔【我周亦惟大介助尔修徳而赐赉尔】迪简在王庭【汝修徳既成我又将行简擢之典列在王庭为官】尚尔事【加汝以职事】有服在大僚【使有所服行于大僚不特食邑于洛而已】王曰呜呼多士【又叹而呼多士告之】尔不克劝忱我命【汝等若不能劝勉以诚信行我教命】尔亦则惟不克享【则是汝等不能奉上】凡民惟曰不享【凡民亦将化汝所为惟曰不复享上】尔乃惟逸惟颇【则是汝等自为纵逸自为颇僻颇坡】大逺王命【大逺弃于王命】则惟尔多方探天之威【是尔多方之士自探取天之威罚】我则致天之罚【我于是致行天罚于尔身】离逖尔土【又将逺徙使不得享土田之乐】王曰【王既以恩诱之又以威惧之又缴前説而曰】我不惟多诰【我本不欲多为言语告汝】我惟祗告尔命【我惟敬告汝以命葢前言有简在王庭之赏又有离逖尔土之罚乃是汝祸福之所由分】又曰【言既竞又告之】时惟尔初不克敬于和【我所以东征者非我之罪乃是尔等于其初不能敬修为和至乖戾犯我】则无我怨【皆是汝等自取不当怨我】立政第二十一【周公戒成王以用人之事不曰用人而以立政名篇葢谓得人则政自立】周公作立政立政周公若曰【公意若曰】拜手稽首【致敬尽礼解见召诰】告嗣天子王矣【告成王以任人之道以其继天子为王与防小不同】用咸戒于王【尽皆举任人之道戒成王】曰王左右常伯【在王左右朝夕亲近者大则有常伯牧民之长】常任【任事之公卿】准人【守法之有司】缀衣【小则有缀衣掌王衣服】虎贲【以武力事王皆当谨任之贲奔】周公曰呜呼【叹言】休兹知恤鲜哉【美此用人之道能知以此为忧而不轻于任用者亦少鲜藓】古之人迪惟有夏【古之人能行于此而以任用之道为忧者惟有夏之君禹】乃有室大竞【乃有夏所以大强盛者】吁俊尊上帝【能呼招贤俊使处天职治天事而尊事上天之命在此】迪知忱恂于九徳之行【于是行知人之明以诚信在九徳之人】乃敢告教厥后【故有夏之臣方敢进用人之戒于君】曰【言】拜手稽首后矣【我致恭尽礼大能明于任周以尽君道者】曰宅乃事【惟曰居乃事之职者以有常任之才】宅乃牧【居乃牧之职者必有常伯之才】宅乃准【居乃准之职者必有凖人之才】兹惟后矣【三宅各得其人此乃可尽为君之道】谋面用丕训徳【又谋之于人面之于已以求夫大顺徳之人】则乃宅人【然后可以宅人】兹乃三宅无义民【桀不能以禹为法于此三宅之中无有义民知义理者】桀徳惟乃弗作【桀徳于是不能兴作使徳日起而大有功】往任是惟暴徳罔后【自是以往任用皆暴乱凶徳之人宜灭亡而无后也】亦越成汤陟【及汤升为天子】丕厘上帝之耿命【大能保上帝之明命而不失者】乃用三有宅【乃在于用已用之三宅人乃事乃牧乃凖也】克即宅【各就其职以供乃事】曰三有俊【又论未用之三俊可待此三者之用者】克即俊【果能就其俊谓其才副所称説】严惟丕式【成汤之时既用其人又严而思之大以其人为法】克用三宅三俊【所以能用三宅三俊之贤】其在商邑【故宅俊在商邑】用协于厥邑【近而商邑之民用和协于其邑】其在四方【宅俊在四方】用丕式见徳【逺而四方之民用大法其所见之徳】呜呼【公又叹言】其在受徳暋【其在纣徳昏蒙暋敏】惟羞刑暴徳之人【所进皆淫刑暴徳之人】同于厥邦【与之同治其国】乃惟庶习逸徳之人同于厥政【又与众惯习于纵逸之徳者共治政事】帝钦罚之【天于是敬罚之见天不轻罚也】乃伻我有夏【纣既丧国天乃使我周冇华夏之国伻絣】式商受命【周既得国乃法成汤所以受天命之心在于用宅俊之贤】奄甸万姓【以尽治万姓】亦越文王武王【及文王之兴】克知三有宅心【能知己用三宅之心】灼见三有俊心【灼见防用三俊之心】以敬事上帝【上天生贤之意文武能当其意矣此乃敬事上天之命】立民长伯【故立夫民长伯之官即常伯也以治民为职】立政任人【立夫政任人之官即常任也以治事为职】准夫牧【立夫凖夫牧之官即准人也虽以平法为职不专任法以齐民又有仁政以养民】作三事【任此三职者所以为此三事也此三职在夏谓之乃事乃牧乃凖在文武谓之民长伯政任人准夫牧至成王谓之常伯常任凖人葢时既不同官名亦随时而变】虎贲【以武力衞王者贲奔】缀衣【掌王衣服者】趣马【掌马者趣七口】小尹【小官之长】左右携仆【在王左右执持器物之臣】百司【若司裘司服之属】庶府【若内府大府之属以见文武之时近而在国室朝廷之上者无不得人也】大都小伯【大都之内有小伯以爱养民民于都鄙亦如朝廷常伯】艺人【以才艺任事于都邑亦如朝廷常任】表臣【执法于都鄙以表倡其民亦如王朝凖人】百司【在都鄙之百官有司】大史【即周礼大史掌邦之六典八法八则之贰者都鄙亦有之】尹伯【正民之长官】庶常吉士【众有常职之善士葢统包都邑之众官以见文武之时都邑之间皆得人】司徒司马司空亚旅【外而侯国大国三卿如司徒司马司空与夫为亚夫者为旅士者亦无不得人】夷微卢烝三亳阪尹【逺而蛮夷之内属如夷微卢三国之众及三亳之地归文武者与凡阪险之地者文武皆置官以严正之其官亦无不得人阪反】文王惟克厥宅心【文王能善处其心诈伪不能乱邪佞不能惑】乃克立兹常事司牧人【乃能立此常事之官即任事之臣若常任是也立比司牧人即养民之官若前所谓常伯也】以克俊有徳【此两官皆是能俊而有徳者】文王罔攸兼于庶言庶狱庶愼【文王既得人而任之故无所兼于众谋谟议论之职众听断狱之事众机密谨重之事】惟有司之牧夫【惟以委之在朝而有司存者与在外而养民者】是训用违【事在有司牧夫有当用而从有不当用而违文王皆一一顺之】庶狱庶愼文王罔敢知于兹【文王非特罔知且罔敢知非特兼之不敢且知之亦不敢以见文王用人之专】亦越武王【亦及武王】率惟敉功【欲率循思惟文王敉宁天下之功敉亡俾】不敢替厥义徳【必不敢废文王之义徳如爰整其旅以过徂莒即为敉宁之功】率惟谋【欲率循思惟文王逺大之谋】从容徳【必有以从文王含容之徳如三分天下有其二以服事殷即为逺大之谋】以并受此丕丕基【卒其伐功则武王之义徳即文王之义徳偃武修文则武王之容徳即文王之容徳故文武并受此大而又大之基业】呜呼【周公叹言】孺子王矣【孺子今已为王矣】继自今我其立政【自今以始政必由我而立】立事【常任也】准人【即凖人】牧夫【常伯也】我其克灼知厥若【亦必自我能灼知其顺行之所在】丕乃俾乱【然后乃大使之为治】相我受民【相助我所受民于天】和我庶狱庶愼【和谐我众刑狱众谨愼之事】时则勿有间之【是则不以已间之即罔攸兼罔敢知之意】自一话一言【自是虽一话言之须】我则末惟成徳之彦【我则终思夫成徳之俊彦而用之】以乂我受民【以治我所受民于天】呜呼【公又叹言】予旦已受人之徽言【予旦所言皆是听受人之美言】咸告孺子王矣【今皆告孺子使知为王之重矣】继自今文子文孙【继自今以往凡为文王之子孙者】其勿误于庶狱庶愼【皆不误于庶狱以人命所系不误于庶谨以机密所关】惟正是乂之【惟择正直之士是冶之】自古商人【自昔商王】亦越我周文王立政【与我周文王所以立政者】立事牧夫凖人【其于立事牧夫准人三宅之官】则克宅之【则能居之于位】克由绎之【则能防绎反覆审而又审惟恐非人】兹乃俾乂【于此乃可使之为治】国则罔有立政【为国家而不能有以立其政者】用憸人不训于徳【以其用憸佞之人不顺于徳者憸纎】是罔显在厥世【故人主于是亦无显名在其世】继自今立政【继自今以往所以立政事者】其勿以憸人【其勿以憸佞之人】其惟吉士【惟用吉徳之士】用劢相我国家【用之使勉力相助我国家】今文子文孙【今文王之子孙】孺子王矣【如成王已为王矣】其勿误于庶狱【不可误于庶狱人命所系】惟有司之牧夫【惟谨择有司牧夫主于养民者使任夫刑罚至畏之中有至爱者存】其克诘尔戎兵【兵亦刑之大者成王又当自治尔戎兵之事不可分其权于人】以陟禹之迹【故兵权所用惟升大禹治水旧迹止乎五服之内以穷兵逺讨为戒】方行天下【而兵威所及始行乎天下之广】至于海表【以至四海之外】罔有不服【无有不服】以觐文王之耿光【由此可见文王明徳之光所及者逺耿古幸反】以武王之大烈【可以发武王之大功葢武王定天下今成王复能抚万邦足发其潜徳之光】呜呼【公又叹言】继自今后王立政【继自今成王而后凡继王立政事者】其惟克用常人【其惟能用有常徳之人好竒立异者不可用】周公若曰【公之意若曰】太史【即周礼太史掌邦之六典者法八则其职在于掌法】司寇苏公【为武王之司寇者苏忿生其职在于用法】式敬尔由狱【用能敬其所用之刑狱】以长我王国【故时无寃民而王国之祚于是长久也】兹式有愼【今我于此亦惟用能敬愼刑罚】以列用中罚【凡狱讼之用皆条列其罪状不欲加之以刑而必用罚非特用罚必用中罚不至于过不至于不及】



　　尚书句解卷十
　　钦定四库全书
　　尚书句解卷十一
　　元　朱祖义　撰
　　周官第二十二【成王四征来归董正周之百官而作此篇以训迪之故曰周官】
　　成王既黜殷命【杀武庚而黜絶殷命】灭淮夷【三监既叛淮夷同恶成王灭之】还归在丰【乃还归在丰以灭淮夷之事告于文王之庙还旋】作周官【因而董正治官训迪百官故作此篇】周官【竹简所标】惟周王抚万邦【淮成王抚临万邦以为君】巡侯甸【乃巡行于侯服甸服】四征弗庭【四面而征诸侯不朝于王庭者】绥厥兆民【特以诸侯负固不服割害下民征之乃所以安其兆民】六服羣辟【由是侯甸男邦采衞之众君辟壁】罔不承徳【无不奉承成王之徳心悦诚服】归于宗周【成王于是还师归于丰邑谓之宗周以周家为天下之所尊】董正治官【董督厘正朝廷治事之官】王曰【成王言】若昔大猷【如欲顺古昔大道而行之】制治于未乱【常制其治于未乱之先使政教无阙】保邦于未危【安其国于未危之日使上下无虞】曰唐虞稽古【因论尧舜稽考古道】建官惟百【建宫之数惟止于百】内有百揆四岳【在内则有百揆宰相之位四岳以分掌诸侯】外有州牧侯伯【在外则有十二州之牧与诸侯之长】庶政惟和【所以为政得其和而政教礼刑无不理】万国咸宁【万国得其宁逺近内外无不安】夏商官倍【夏商之官倍于唐虞其数二百】亦克用乂【亦能用之以致治】明王立政【信乎明王立政之要】不惟其官【不在官多】惟其人【惟在得人】今予小子【成王自称】祗勤于徳【只敬而勤勉于为徳】夙夜不逮【早夜之间常如不及】仰惟前代时若【仰慕唐虞夏商用人致治之效顺而行之】训迪厥官【以训导啓迪其百官】立太师【建立太师以其师法于王】太傅【曰傅以其辅翼于王】太保【曰保以其保安于王】兹惟三公【此谓之三公以其公于国家而无私也】论道经邦【讲论治道因革之宜损益之节以经理邦国】夑理阴阳【国安民和则天地之和应而阴阳自得其调理矣】官不必备【三公所任如此其大故其官不可用备具】惟其人【惟得其人则以任之无其人宁阙以待用】少师少傅少保【孤次于公谓之少者以其职賛贰于三公】曰三孤【上有三公之尊则易以曲从故欲孤特自守所以谓之三孤】贰公化【賛成三孤洪大三公之化】寅亮天地【敬明天地之道】弼予一人【辅我一人使知所以长天】冢宰掌邦治【冢山之顶也至髙也他官专一官之事冢宰掌六官之事此宰相之职故曰掌邦治则合礼教刑政而兼主之】统百官【统率百官使皆在冶】均四海【均平四海使皆趋治】司徒掌邦教【司徒掌邦国之教谓充乗骑而徒行者皆主以教之也】敷五典【敷布五常之教于民】扰兆民【顺兆民之性所固有者而教之】宗伯掌邦礼【宗伯掌邦国之礼以尊事天神人鬼而此为之长】治神人【施其礼于祭祀则事天神地祗人鬼谓之治神施其礼于人事则有吉凶军賔嘉谓之治人】和上下【施其礼于交接之间则有君臣父子上下之分不可凟乱故谓之和】司马掌邦政【政官谓之司马以正军旅所主在马故以司马名官】统六师【天子畿内六郷一乡一军司马统率之】平邦国【以削平诸侯骄蹇叛上者】司寇掌邦禁【主治羣行攻劫之寇不言掌邦刑而言禁葢刑于己然不若禁止于未然】诘奸慝【奸诈慝恶乃暴乱之未着特穷诘切责之而已诘起一切】刑暴乱【暴虐为乱乃奸慝之已着则加之刑】司空掌邦土【事官之长主度空土以居民】居四民【以居士农工商之民】时地利【使民种植以时而収地利】六卿分职【六卿各分职以掌其事】各率其属【毎卿有属官六十各率其属以共治】以倡九牧【同以倡率九州之牧】阜成兆民【以大成就其民】六年五服一朝【六年之中五服各以一年朝天子】又六年王乃时巡【又六年则十二年之间五服诸侯经二次来朝天子乃出巡守以省方观民时巡如舜典春东夏南秋西冬北是也】考制度于四岳【巡守至方岳之下考其制度如舜典协时月正日同律度量衡】诸侯各朝于方岳【诸侯各来朝天子于方岳之下】大明黜陟【大明黜陟之法有功者加地进爵无功者削地黜爵】王曰呜呼【叹言】凡我有官君子【在大夫以上者】钦乃攸司【各敬所主之职】愼乃出令【当令未出之前谨而审之】令出惟行【及令既出惟在所行】弗惟反【不可别反出令以改前令】以公灭私【以公理防私情】民其允怀【民乃诚信归服】学古入官【学古人之道然后可入官治事】议事以制【讲论当世之务则以先王制度为法】政乃不迷【然后政事无迷惑紊乱】其尔典常作之师【其尔有官君子当以典章常行者为师法】无以利口乱厥官【无以利便之口説紊乱所主之事】蓄疑败谋【有疑则问若蓄藏于心而不决则败所谋之事】怠忽荒政【当行则行若怠惰忽略则荒废所行之政】不学墙靣【学古则见博不学则如面墙而立无所见】莅事惟烦【以之临事则胷中胶扰烦乱莅利】戒尔卿士【成王又告戒六卿】功崇惟志【已成谓之功心所期向谓之志欲功之崇惟在于此志之坚】业广惟勤【始修谓之业勉力而无有作辍者谓之勤欲业之广大惟在于勤而不至于荒怠】惟克果断【惟能果断其志以有立果断于勤而不倦】乃罔后艰【则功业之成于后不见其难矣】位不期骄【人以位而贵位不欲骄而骄自生】禄不期侈【人以禄而富禄不欲侈而侈自至】恭俭惟徳【欲不骄莫如恭欲不侈莫如俭徳者得于己恭俭在已则是善出于所性】无载尔伪【非以声音笑貎而行诈伪】作徳心逸日休【恭俭既出于徳则心广体胖安逸而日有休矣】作伪心劳日拙【恭俭苟出于伪则心焦然不宁劳苦而日见拙恶】居宠思危【处宠禄贵盛之时不可以骄侈为心常思其有灾危及身】罔不惟畏【恐惧战栗无往而不畏则可以无危】弗畏入畏【不知畏惧自恣骄侈则灾危不旋踵而入于可畏之中】推贤让能【人有贤则推之使在已前人有能则让之使在已上也】庶官乃和【是以众官皆相悦而和睦】不和政厖【若自恃己长则官不和叶而政事厖乱】举能其官【卿士所举之人能其官而称职】惟尔之能【是尔卿士亦有能焉】称匪其人【卿士所举非人】惟尔不任【是尔卿士不任其责】王曰呜呼【嗟曰】三事暨大夫【命乃事乃凖乃牧与大夫次于卿者而告之】敬尔有官【敬尔所居之官而无忽】乱尔有政【治尔所掌之政而无紊】以佑乃辟【以佑助尔君辟壁】永康兆民【长安天下之民】万邦惟无斁【使万邦无厥斁于我周家斁亦】成王既伐东夷【此孔子序贿肃愼之命之书成王伐淮夷以其与三监同叛】肃愼来贺【东北逺夷其国有名肃愼以王战胜遂来朝贺】王俾荣伯作贿肃愼之命【王赂肃愼以币帛嘉其逺来使荣国伯爵之诸侯作贿肃愼之命之书此书亡】周公在丰【此孔子序亳姑之书周公退老不归鲁而在丰使成王于政事便于谋度咨问是周公退老之日不忘其君也】将没【公垂没之际】欲葬成周【成周即顽民所迁洛邑周公师保万民民怀其徳故欲葬成周者所以系商民之心是周公于将死之顷不忘其民也】公薨成王葬于毕【以文武墓在毕成王不敢臣周公葬周公于葬文武之所】告周公【既葬致告公以葬毕与迁奄之事】作亳姑【此篇书亡亳姑即蒲姑也周公前此欲迁奄君于蒲姑至此告其已迁矣】
　　君陈第二十三【以圣继圣则其治易以贤继圣则其治难东郊成周之顽民周公在则周公治之公没以君陈继其后此以贤继圣者可不谨哉故成王作书】
　　周公既没【先是周公化东郊之民】命君陈分正东郊成周【公没成王又命君陈分东郊成周之民善恶而正之洛邑在西成周在东故谓东郊成周】作君陈【故作此篇】君陈【旧简标题】王若曰【成王之意若曰】君陈【君以尊其身陈以呼其名】惟尔令徳孝恭【惟尔有令善之徳在于孝而能恭】惟孝友于兄弟【惟能孝友在内则能顺其兄弟】克施有政【在外则能施其政事葢孝可移忠于君居家理故事可移于官】命汝尹兹东郊【是以命汝正此东郊之民】敬哉【当主于敬】昔周公师保万民【昔公化东郊之民师以教之保以安之】民怀其徳【故民怀慕周公之徳】往愼乃司【今汝君陈往东郊当谨愼所主之职】兹率厥常【于此率循周公常法】懋昭周公之训【勉力以明周公训民之道】惟民其乂【乂治也】我闻曰【我闻古人有言】至治馨香【极治之世天下和平至和之气蔚为馨香】感于神明【幽而神明犹可感动况于顽民乎】黍稷非馨【以黍稷祭祀非馨香能感动也】明徳惟馨【明徳达于至治自然有馨香之逺闻】尔尚式时周公之猷训【尔君陈庶几法周公之道教葢道教即明徳也】惟日孜孜【以致其动】无敢逸豫【无敢萌安逸暇豫之心】凡人未见圣【周公圣人也凡人之情未见圣人】若不克见【急于见之若恐不能及见】既见圣【及既见圣人】亦不克由圣【或自暴自弃亦不能用圣人之道】尔其戒哉【尔君陈当以凡人而为之戒】尔惟风下民惟草【尔今日为商民之君动化于上犹之风焉商民顺从于下犹之草焉草上之风必偃民之邪正实在君陈之身可不戒其徒见圣而不由圣欤】图厥政【今尔图谋政事】莫或不艰【莫或不以为难】有废有兴【有欲废者有欲兴者】出入自尔师虞【当出则虞度于尔外之众人入则虞度于尔内之众人】庶言同则绎【众人之言或同谓此政事当废此政事当兴又当防绎反覆以审其政事于己】尔有嘉谋嘉猷【尔图谋政事人与己并用而有嘉谋善道】则入告尔后于内【则当以入告尔后成王于内】尔乃顺之于外【成王以为然然后尔君陈顺行于外不可倒行而逆施】曰斯谋斯猷惟我后之徳【有善则称君惟曰此谋此猷之善惟我后成王之徳所致】呜呼【王叹以告君陈】臣人咸若时【使人臣图政事皆能如是虞之于人绎之于己告之于上顺行于下收功于臣必归徳于君】惟良显哉【惟谨为良臣而有显名于世矣】王曰君陈【呼而告之】尔惟周公丕训【尔惟大周公大训推广以施于民】无依势作威【无倚傍官势作威以虐民】无倚法以削【无倚恃国家有取民之法而多取以侵削于民】寛而有制【以寛容为主于寛之中使默有法制寓于其间】从容以和【使民爱而能畏从容暇豫自至于和】殷民在辟【不幸殷民陷在刑辟之中辟辟】予曰辟【我言当加之法】尔惟勿辟【汝不可徇我言遂加之法】予曰宥【我言当在赦宥】尔惟勿宥【汝不可徇我言遂从而宥之】惟厥中【惟徇其理之中而已葢君之好恶无常情而法之轻重有常理】有弗若于汝政【果有人不顺于汝政】弗化于汝训【不化于汝之教】辟以止辟【汝必以法加此一人可止千万人畏而不敢犯法】乃辟【汝乃以法加此一人于法】狃于奸宄【乃有人狃习为奸于外为宄于内狃纽】败常乱俗【以败壊五常之道纷乱天下之风俗】三细不宥【犯至于再犹可恕犯至于三虽细罪亦不可赦】尔无忿疾于顽【汝无忿怒疾恶不怀徳义之顽民】无求备于一夫【无求全责备于渐能率教之人】必有忍【此即无忿疾之意夫忍之与容大同小殊忍则出于制其心人必制其心使无忿疾】其乃有济【然后其事乃有济】有容【容则其量自然寛大有所含蓄非忍之比实由忍可以至于容也】徳乃大【然后徳日以大徳之大又不止于有济实由有济可以至于徳乃大也】简厥修【此即无求备之意有人知自修而耻于为恶者吾简而别之】亦简其或不修【则不知自修者亦有所简别于是愧于中曰吾奚而不与厥修者之简也亦从此而为之修矣】进厥良【有贤良之人其徳行可用者吾进而显之】以率其或不良【以率其不为贤良之人则彼知所自勉而愧于中曰吾奚而不与厥良者之进也亦将化而为良矣】惟民生厚【所以简不修率不良者无他以民生本醇厚】因物有迁【因外物迁变遂至于薄恶】违上所命从厥攸好【有违弃上所教命而各从其所私好】尔克敬典在徳【成王言民未易纠率在尔君陈能以诚敬自处常在于惟徳以化民】时乃罔不变【则一时之人将化上之徳无不变其旧染之习】允升于大猷【信能升进于大道矣】惟予一人膺受多福【非惟民化惟我一人亦当受其多福矣】其尔之休终有辞于永世【非惟君多福而尔君陈之休美亦当终有称誉之辞于永久之世矣】
　　顾命第二十四【回首曰顾成王临崩回顾而命臣以相康王故以此名篇】
　　成王将崩【天子死曰崩】命召公毕公率诸侯【命二公大臣率领诸侯】相康王【辅相康王】作顾命【遂作顾命之书】顾命【旧简标题】惟四月哉生魄【四月十六曰始生魄】王不怿【成王始得疾不悦怿】甲子【至甲子日其疾愈甚】王乃洮颒水【王自度必死故扶持而起以水洮浣其手颒洗其面洮滔颒悔】相被冕服【不能自衣自冠故扶相成王之官如太仆者以冠冕冠于王之首以衮服加于王之体故曰被】凭玉几【凭倚玉几】乃同召太保奭【乃同时召诸侯卿士及居太保之职者奭即召公也】芮伯【芮国伯爵诸侯】彤伯【彤国伯爵诸侯】毕公【毕国公爵之诸侯】衞侯【衞国侯爵诸侯】毛公【毛国公爵诸侯】师氏【中大夫掌以媺诏王者】虎臣【虎贲氏】百尹【百官之长】御事【凡治事之臣成王临崩皆在左右成王凭玉几命之受顾命相康王】王曰呜呼【嗟叹】疾大渐惟几【我疾大进而其势危】病日臻【遂成重病日至】既弥留【既久留于体而不退】恐不获誓言嗣【恐其死不得出誓诰以言立康王嗣续之事】兹予审训命汝【故于此我必详审而为训辞以命汝等诸侯卿士】昔君文王武王【昔先君文武】宣重光【相继宣布此重光之徳】奠丽陈教则肄【定其民之所附丽者而行之君之所行即民之所丽于是陈其教于民则民莫不习其教丽离】肄不违【既习其教而不违】用克达殷集大命【文武用能显达于为殷之时而集大命于为周之日】在后之侗【在我后人虽侗阙侗同】敬迓天威【常以敬迎天威】嗣守文武大训【继续遵守文王武王大训而行之】无敢昏逾【无敢昏迷而越其训】今天降疾殆【今不幸天降下疾病在身甚危殆】弗兴弗悟【不能兴起不能晓悟】尔尚明时朕言【尔等诸侯卿士庶几明审我此言】用敬保元子钊【用敬保安长子康王名钊钊昭】济于艰难【大济度其艰难】柔逺能迩【必须以柔道治逺民而后能治近民】安劝小大庶邦【抚安劝勉小大庶邦之诸侯使相安相勉以善】思夫人自乱于威仪【奈何我思夫人多自乱其为君之威仪】尔无以钊冒贡于非几【尔众臣无以康王无所知识冒昧进之于非事危事之地】兹既受命还【此诸侯卿士既受顾命而还】出缀衣于庭【乃彻去王坐处幄帐于庭将为死备】越翼日乙丑王崩【于明日成王死】太保命仲桓南宫毛【召公乃命二武臣必是掌宿衞者】俾爰齐侯吕伋【使于太公之后吕伋掌兵之所伋急】以二干戈【用二干戈二人各执其一】虎贲百人逆子钊于南门之外【迎太子名钊于路寝门外成王病时臣子皆侍左右今将正太子之尊故使出南门而更迎入所以殊之也贲奔】延入翼室【成王丧在路寝故延请太子钊入路寝旁翼室即孟子言贰室也】恤宅宗【谓以丧忧居侧室为忧居之主王丧】丁卯【自乙丑越三日丁卯日】命作册度【召公命太史为册书法度下云皇后凭玉几宣成王顾命之言是册书也将受命时升阶即位及传命己后康王荅命受同祭享是法度也】越七日癸酉【自丁卯越七日】伯相命士须材【以召公领诸公则谓之伯以召公为冢宰则谓之相命士致材木须待以供丧用谓棺椁冥器之类是也】狄设黼扆缀衣【自此以下成王之四座也狄下士也扆屏风画为斧文也白与黑谓之黼以白黑画斧文也缀衣幄帐也命下士设黼扆缀衣于四座之上以宣王命象成王之生时也扆于岂反】牖间南向【牖窓也牖间窓之东戸之西也于窓东戸西南向设此一座象王生时见诸侯朝羣臣之座也】敷重篾席黼纯【天子之席三重敷设三重篾席篾席桃枝竹席也黼黒白杂缯也纯縁也以黑白杂缯縁席也篾篾纯准】华玉仍几【华玉五色玉也设五色玉几周礼吉事变几凶事仍几因生时之几不改作也】西序东向【东西厢谓之序于西厢向东设此一座象王生时旦夕听事之座也】敷重厎席缀纯【敷设三重厎席蒲荔之席也以缀为纯乃连缀诸色之防以为纯也】文贝仍几【贝水虫取其甲以饰器物文贝有文之贝用以饰几中】东序西向【东厢向西设此一座象王生时养国老享羣臣之座】敷重丰席画纯【敷设三重丰席以筦为席也尽纯以五采色画帛为縁也画画】雕玉仍几【用雕镂玉为几】西夹南向【天子处中央之太室即路寝也两畔有东西室夹中央之大室故谓之东西夹于西厢之夹室中向南设此座象王生时与亲属私宴之座】敷重笋席纷纯【敷施三重笋席以篛竹为席也纷黑纯也以黑绶为縁】漆仍几【以漆饰几】越玉五重陈宝【自此以下陈王之所实也列玉五重又陈先王之宝器玉一双为重五重五双玉也下文璧琬琰大玉夷玉天球各一双是玉五重也下文赤刀大训河图舞衣大贝鼖鼓戈弓竹矢是陈列其宝器也】赤刀【武王诛纣时以赤为饰】大训【虞书典谟】璧【大璧】琬琰【大圭】在西序【以此陈于西序之座北】大玉【华山之玉】夷玉【东夷之玉】天球【雍州之玉】河图【伏羲所画之八卦】在东序【以此陈于东序之座北】之舞衣【国所制之舞衣合于法度也】大贝【犹前之文贝取其大者】鼖鼓【长八尺先代之器商周以来实之鼖焚】在西房【以此陈于西夹坐之东】兊之戈【兊古之巧者所造戈】和之弓【和古之巧者所造弓】垂之竹矢【垂舜时共工所造之竹矢】在东房【以此陈于东厢之夹室】大辂在賔阶面【自此以下陈王所乗车辂周礼典辂云若有大祭祀则出辂大丧大賔客亦如之大辂辂之大者即周礼巾车所掌玉辂以玉饰辂也在賔阶陈此辂在西阶也谓之面者人在堂上面向南方此辂辕亦向南】缀辂在阼阶面【缀辂系缀于玉辂之下是玉辂之次者即周礼巾车所掌金辂以金饰辂也在阼阶陈此辂在东阶也谓之面者以人在堂上面向南方陈此辂辕亦向南】先辂在左塾之前【先辂即周礼巾车所掌象辂以象饰辂也塾者门侧之堂也左塾在门内之西自内向外言之虽在西自外向内言之实在左塾前陈车皆以辕北面向堂塾孰】次辂在右塾之前【次辂即周礼巾车所掌木辂次于象辂也塾者门侧之堂也左塾在门内之东自内向外言之虽在东自外向内言之实在右塾前陈车皆以辕北面向堂】二人雀弁执惠【自此至立于侧阶设王仪卫所以宿卫卫殡者士服弁凡言弁者皆士也二人头服雀弁其弁赤白色如雀头色手执惠惠三隅矛也】立于毕门之内【毕门路寝之门也门之左右各一人守门故用二人】四人綦弁【四人头服綦弁青黑色曰綦綦其】执戈上刃【手执戈而戈刃向上】夹两阶戺【戺堂扉之间夹于賔主两阶堂廉之间而立各二人故用四人戺矣】一人冕执刘【礼大夫服冕凡言冕皆大夫也一人头服冕手执刘刘斧属】立于东堂【立于东厢近阶之开以备升阶之人】一人冕执钺【一人头服冕手执钺钺斧属】立于西堂【立于西厢近阶之间以备升阶之人】一人冕执戣【一人头服冕乎执戣戣防属戣逵】立于东垂【立于东厢堂上之逺地】一人冕执瞿【手执瞿瞿防属瞿劬】立于西垂【立于西厢堂上之逺地】一人冕执锐【锐矛属】立于侧阶【立于堂北阶之上】王麻冕黼裳【前面铺陈仪卫已定于是顾命于康王麻冕积麻三十升以为冕一升八十缕布之极细也黼裳以裳之章色黼黻有文也康王头服麻冕下衣黼裳】由賔阶隮【必由西阶而升者未受顾命不敢当王】卿士邦君【卿士兼公孤大夫言之邦君诸侯也】麻冕蚁裳【头服麻冕下蚁裳谓色如蚁】入即位【入就班位】太保【三公】太史【掌册】太宗【掌礼】皆麻冕彤裳【此三人皆头服麻冕下衣纁裳】太保承介圭【太保奉大圭于五即镇圭也考功记曰鎭圭尺有二寸天子守之】上宗奉同瑁【上宗即大宗伯同尊爵名奉同于王使康王主祭祀也瑁圭名长四寸奉瑁于王执以覆冒天下瑁冒】由阼阶隮【大保上宗皆自东阶而升】太史秉书【太史抗成王所作顾命书】由賔阶隮【随王之后故与王皆自西阶而升】御王册命【进王以册书即顾命也太史读册书命康王即位】曰皇后凭玉几【告康王曰大君成王于疾大渐之时亲凭倚玉几】道末命【称道发临终之命】命汝嗣训【命汝康王继文武之大训】临君周邦【以临涖为君于周邦】率循大卞【率循文武之大法】夑和天下【以调夑和叶于天下】用荅文武之光训【用对文武光明之训不负前人之付托】王再拜兴【王拜受顾命既拜而兴起】荅曰【对荅太史】眇眇予末小子【眇视不明也谓眇眇不明之甚者即是几微末之小子】其能而乱四方【岂能治此四方】以敬忌天威【以恭敬天威而不敢慢禁忌天威而不敢犯哉】乃受同瑁【乃一手受同一手受瑁受于上宗也】王三宿【宿与肃同】三祭三咤【王以同就奠于两楹之间酌酒于殡东三进爵于神座三奠爵于地告神言已受羣臣所传之顾命也咤诧】上宗曰飨【上宗于是賛王曰享使王饮此福酒】太保受同降【太保于是受王所执同降而下堂反之于篚】盥以异同【太保亦祭不可用王之同故以水盥手更以别同盥管去】秉璋以酢【秉执半圭之璋以报祭谓王既祭而太保复祭】授宗人同拜【宗人小宗伯也大宗供王宗人供大宗既报祭讫遂授与宗人以同爵然后拜成王之柩告以已顾命也】王荅拜【康王荅拜尊所授之顾命也虽王无荅拜之礼以召公毕公皆朝之元老又新即位故谦退也】太保受同祭哜【既祭受福哜少饮至齿王曰享亦至齿也哜剂】宅授宗人同拜【太保居受福酒处不动则其同复授与宗人而拜白下成王之柩谓顾命事毕】王荅拜【康王亦荅拜敬所白也】太保降收【礼告毕太保下堂有言遂收前一切器物】诸侯出庙门俟【诸侯出庙门以俟天子维新之命时在路寝而言出庙门以成王之殡在焉故谓之庙】
　　康王之诰第二十五【诸侯奔赴王丧见新君受顾命尸天子之位出于应门之内将受百辟之朝百辟既朝因而进戒康王于是作此篇以报诰之】
　　康王既尸天子【主天子之位】遂诰诸侯【遂报告诸侯】作康王之诰【作此篇】康王之诰【旧简标题】王出在应门之内【旱门之外为应门毕门乃内寝殡宫在焉故王出在应门之内】太保率西方诸侯入应门左【召公为西伯率领西方诸侯入应门之左北面而立】毕公率东方诸侯入应门右【毕公为东伯率领东方诸侯入应门之右北面而立】皆布乗黄朱【诸侯皆布陈一乗黄马四匹朱以饰尾鬛以为庭实之物黄出于自然朱出于人为】賔称奉圭兼币【周礼小行人合六币曰珪以马璋以皮璧以帛琮以锦琥以绣璜以黼是珪以马为币谓奉珪又兼以马也诸侯于王为賔举奉珪兼币之礼以进】曰【致辞于王】一二臣衞【一二诸侯为王藩衞】敢执壤奠【敢各执土所出者以真之于庭以为贽见之物】皆再拜稽首【皆拜而又拜以送币首至地稽首以尽礼】王义嗣徳荅拜【康王义在于继前人之徳以为诸侯之主不敢不受其币故荅拜王无荅拜之礼以即位之初而谦退】太保暨芮伯咸进【召公与芮伯率诸侯百官皆进】相揖【相王氏以为傧礼之人相礼者揖之】皆再拜稽首【然后太保与诸侯皆再拜稽首于王前】曰【拜兴致辞于王】敢敬告天子【致恭戒告】皇天改大邦殷之命【纣不道天改大国殷命而归周】惟周文武【文王武王】诞受羑若【所以大受天命者以文王出羑里之囚天命始顺羑酉】克恤西土【故能忧恤西土之民兴邦自西伯始】惟新陟王【是周虽旧邦其命维新乃新升为天下主】毕协赏罚【尽和叶赏罚无不得其当】戡定厥功【故能胜天下之强定天下之业戡康】用敷遗后人休【用此休美敷布以遗子孙】今王敬之哉【今康王当以诚敬为主】张皇六师【张大六师俾国威振而天下服】无坏我髙祖寡命【无隳我文武少有之天命坏怪】王若曰【康王之意若曰】庶邦侯甸男衞【呼庶国诸侯而言之也】惟予一人钊报诰【羣臣既进戒于我惟我一人钊亦报诰羣臣】昔君文武【昔之为君如文武】丕平富【大均平其富厚之泽于天下使家给人足】不务咎【不务以咎罚治人】厎至齐信【厎定也至极也极至其齐一之徳而不变极至其极信之徳而不诬】用昭明于天下【用此徳昭显光明于天下】则亦有熊罴之士【然文武非止特一己之徳亦有熊罴武力之士】不二心之臣【一心事上之臣】保乂王家【保安乂治王家】用端命于上帝【用此道肇端天命于上天】皇天用训厥道【上天于是用顺其道】付畀四方【付与以天下四方使为君】乃命建侯树屏【乃命建置侯国植立屏翰之助屏丙】在我后之人【其意在于辅賛我后之人】今予一二伯父【今我一二伯父乃同姓诸侯】尚须暨顾【庶几相与顾念】绥尔先公之臣服于先王【安行尔先公所以臣服我先王之事以辅我】虽尔身在外【虽尔身在外土】乃心罔不在王室【而汝心所向无不在王室者】用奉恤厥若【用奉爱其臣道之所当顺行而尽者】无遗鞠子羞【无遗我稚子之羞辱汝诸侯不能尽臣道岂不遗我之羞】羣公既皆听命【羣公自太保而下已皆听康王诰命】相揖趋出【相礼者揖之而后趋出葢进则必待揖而后拜退则必待揖而后出】王释冕【康王自受顾命服麻冕黼裳乃吉服也今事既毕故释去向所服黼冕之吉服】反丧服【反吉从凶以服丧服】



　　尚书句解卷十一
　　钦定四库全书
　　尚书句解卷十二
　　元　朱祖义　撰
　　毕命第二十六【商俗三纪之后与周公君陈之时大异化之尤难葢是时为善已众不可无所劝为恶虽寡不可无所惩非有元老重望不足以膺其责康王所以命毕公】
　　康王命作册毕【康王命为册书以命毕公所以重其行也】分居里成周郊【分居里于成周之郊者葢分顽民所居之里或善或恶而劝惩之周公迁顽民于东郊又谓之成周以周安危惟兹殷士周道之成不成系殷士之化不化】作毕命【作此篇】毕命【竹简旧题安国存之以知古书自此始前则孔子序书之辞】惟十有二年【康王即位之十二年】六月庚午朏【庚午之日月光朏然未盛乃六月初三日朏斐】越三日壬申【逾三日壬申乃六月五日】王朝步自宗周【因将命毕公即祖庙行事示不敢专故康王早朝徐行自镐京】至于丰【丰有文王之庙】以成周之众【以成周所迁商余之众士】命毕公保厘东郊【命毕公保以安之使无流离之苦厘以析之使无善恶之混洛邑在西成周在东故谓之东郊】王若曰【康王之意若曰】呜呼【嗟叹】父师【毕公为太师谓之父师尊之也】惟文王武王敷大徳于天下【昔文武敷布大徳于天下】用克受殷命【用能受殷家之大命以有天下】惟周公左右先王【是时又有周公左右辅弼文武】绥定厥家【安定王家】毖殷顽民【毖谨以待商之顽民】迁于洛邑【乃自卫都迁徒于洛邑之成周】密迩王室【使之亲近王室】式化厥训【用其化以训顽为友】既歴三纪【自周公迁商民至毕公时已经三纪凡三十六年】世变风移【三十年为一世今三十六年则世更变矣向者顽不率教今皆式化厥训则风俗已改移矣】四方无虞【故自东西南北无可忧之事】予一人以宁【我一人因而有安宁之福】道有升降【为治之道在于升其善降其恶】政由俗革【所施升善降恶之政必因风俗之善恶而改革升降之】不臧厥臧【苟不善其为善之人而升之】民罔攸劝【民无所攸劝何以坚其为善之心】惟公懋徳【惟毕公能懋勉修徳】克勤小物【能勤于小事而不忽略则大事可知】弼亮四世【辅弼左右文武成康】正色率下【端正其顔色以率先在下之人】罔不祗师言【人无不敬只师法毕公之言】嘉绩多于先王【故其休功美绩多见于先王之时】予小子垂拱仰成【我亦得以垂衣拱手仰頼毕公以成其功仰去声】王曰呜呼【康王嗟叹】父师【毕公为太师呼父以尊之】今予祗命公以周公之事【敬命公者周公之事未终待公终之】往哉【公往居职】旌别淑慝【旌赏分别其善恶使不相杂揉】表厥宅里【其人果善则表异其所居之宅如旌表门闾】彰善瘅恶【彰善而使为善有所显瘅恶而使为恶有所病瘅亶】树之风声【立此彰善瘅恶之风声于上则民皆知为善之有益为恶之必弃自然望风而化闻声而应如风动于此而物偃于彼声振于此而音应于彼】弗率训典【至此而犹有不循典常之训必是顽愚无耻之人】殊厥井疆【殊异其所井之田亩所居之疆界使不得齿于郷里不得与郷田同井出入相友之也】俾克畏慕【使能知恶之可畏而不为善之可慕而必为】申画郊圻【犹恐有如徐夷商奄相搧成乱故于郊外圻界昔所区画必使重而昼之】愼固封守【封疆守御虽已有人必使谨而固之守狩】以康四海【非特可安东郊之民亦可以安天下之民】政贵有恒【所施政事不可朝移夕革尤贵长久而不变】辞尚体要【或以言辞号令乎民尚乎有体然后理直而不烦有要然后辞约而不泛】不惟好异【不可为怪异之好】商俗靡靡【纣拒谏饰非恶闻其过故商人惟以靡靡相随为俗】利口惟贤【惟以利口捷给为贤】余风未殄【虽更革世变而靡靡利口之余风犹未殄絶】公其念哉【毕公可不念哉】我闻曰【康王言我闻古人有言】世禄之家【世世受廪禄之家玩于富贵】鲜克由礼【少能行其礼节】以荡陵徳【以荡然自恣陵防其固有之徳】实悖天道【礼与徳皆天之道而实悖乱之】敝化奢丽【故其敝化为奢侈美丽之习者】万世同流【虽相去万世而同其流葢末俗之弊古今所同】兹殷庶士【况此商之众士皆大家世族】席宠惟旧【居于宠禄者非一日也】怙侈灭义【皆怙恃奢侈防絶义理而不顾其所当为】服美于人【所衣之服皆以美丽于人】骄淫矜侉【为骄恣为淫过为矜伐夸大】将由恶终【将由恶以终而不变】虽收放心【周公君陈虽相继教化收其怙侈防义骄淫矜夸之放心】闲之惟艰【然今日防闲之使不复为恶者最为艰难】资富能训【诚能因其资财之富而教训之】惟以永年【则不复乗富足之资而恣侈靡淫佚之事以伤残其生自然享寿考长年之乐】惟徳惟义【所以为训者不必他求惟因民心自有之徳义】时乃大训【是乃训之大者】不由古训于何其训【此亦古人已行之训欲训民而不行此古人之训如之何以为之训乎】王曰呜呼父师【康王嗟叹呼毕公尊称之】邦之安危【周邦或安或危】惟兹殷士【惟在此殷士之化与不化】不刚不柔【公能不过于刚不过于柔寛猛相济惟合于其中】厥徳允修【则化民之徳信乎修矣】惟周公克愼厥始【周公能谨于其始即毖殷顽民也】惟君陈克和厥中【君陈能和于其中即从容以和也】惟公克成厥终【惟毕公能成其化于终不过施劝惩之术使为士君子之归】三后协心【周公君陈毕公同此化民之心】同厎于道【同至于化民成俗之道】道洽政治【故道化浃洽于天下而政自修】泽润生民【余波遗泽无不浸润沾溉生民】四夷左衽罔不咸赖【由内而外生民既蒙泽润之恩则东西南北之夷虽左衽具类无不皆依赖其徳泽】予小子永膺多福【自下而上既蒙润泽之功则天下升平而我小子亦长受繁多之福矣】公其惟时成周建无穷之基【自尊而卑人君既受多福则毕公亦惟是成周之众被化之故而邦本以安国祚以长可立无穷之基业】亦有无穷之闻【亦有无穷之美名闻于后世矣】子孙训其成式惟乂【自前而后毕公既有令闻子孙亦顺尔成法以为治矣】呜呼【王叹而告】罔曰弗克【毕公无谓东郊之民难化而我不能胜任】惟既厥心【惟尽其心则无难】罔曰民寡【毕公又无谓东郊之民寡少而以易自处】惟愼厥事【惟谨其事则无忽】钦若先王成烈【敬愼文王武王之成烈而无替】以休于前政【以増美周公君陈前政而有加】
　　君牙第二十七【康王之子是为昭王昭王之子是为穆王昭王南征不返穆王即位以司徒之职命君牙使敬敷五教故作此篇】
　　穆王命君牙为周大司徒【穆王命君牙为周家大司徒之官以施教为命】作君牙【遂作此书】君牙【竹简所标】王若曰呜呼君牙【穆王嗟叹君以尊其身牙以呼其名】惟乃祖乃父【惟汝祖汝父在文武成康之时】世笃忠贞【世世笃厚忠正之节】服劳王家【以行其勤劳之事于王室】厥有成绩【其有成功】纪于太常【周礼司勲凡有功者铭书于太常太常旗名画日月者书绩于太常以示其功日月同久而不息】惟予小子【穆王遂言】嗣守文武成康遗绪【继世守文武成康遗我后人之基绪】亦惟先王之臣【我亦思念先王时人臣】克左右乱四方【能左右辅弼以共治四方】心之忧危【深虑今日无如此之人辅我遂至其心忧闷危惧】若蹈虎尾【如蹈履于虎尾虑其反噬】涉于春冰【如涉渡春冰之薄虑其陷溺】今命尔予翼【是以今日命尔君牙为我辅翼】作股肱心膂【君臣一体然予为元首而汝实为足之股手之肱前之心后之膂膂旅】纉乃旧服【继汝祖父亦当为司徒之旧事】无忝祖考【当尽其职无辱尔之祖父】敷五典【大敷布君臣父子兄弟夫妇朋友五常之训】式和民则【用以和民之准则诗云天生烝民有物有则如耳目视听以聪明为则君止于仁臣止于忠父止于慈子止于孝此君臣父子之则也民自有其则在掌教者和之也】尔身克正【君牙之身能正而先尽其则】罔敢弗正【则民无敢不正】民心罔中【民心无中道未必皆尽其则】惟尔之中【惟于君牙之身取中】夏暑雨小民惟曰怨恣【民情可畏夏而或暑或两天时之常小民惟怨叹咨嗟其上也】冬祈寒【冬而大寒亦天时之常】小民亦惟曰怨咨【小民亦怨叹咨嗟】厥惟艰哉【信其情难于调和矣】思其艰以图其易【君牙能思其情之难于调和而正吾之身中吾之心图以感发其易于感发者】民乃宁【则民乃安宁而怨咨不作】呜呼【又叹】丕显哉文王谟【大显明者文王造周之谋】丕承哉武王烈【大继伐功者武王之烈】啓佑我后人【以是谟烈开道佑助我后之人】咸以正罔缺【故能粹然一出于正无有亏缺天下之义理】尔惟敬明乃训【尔君牙但当敬以发明汝教民之道】用奉若于先王对文武之光命【用以承顺先王不坠其谟烈使我得对文武光明之命】追配于前人【尔君牙亦以追祖父之功而配合之】王若曰君牙乃惟由先正旧典时式【汝惟行祖父在先世为百官之长时故事载于典籍者可用是以为法式】民之治乱在兹【守法则治否则乱】率乃祖考之攸行【君牙今日果能率循祖父之所行】昭乃辟之有乂【则足以昭明汝君所有之治效而益显】
　　冏命第二十八【人主任人多于公卿大臣加意而亵近小臣则忽之不知古人所以养成君徳于无玷者多在羣仆侍御之臣朝夕与之俱处故穆王正羣仆侍御之臣而命伯冏冏颎】
　　穆王命伯囧为周太仆正【为周家太仆之长】作囧命【遂作此书】囧命【旧简所题】王若曰【穆王之意若曰】伯囧【伯以呼其爵囧以呼其名】惟予弗克于徳【惟我不能于徳】嗣前人宅丕后【继文武成康之后居大君之位】怵惕惟厉【是以其心怵惕惊动惟恐至于倾覆而危厉】中夜以兴【寝不安席中夜而坐】思免厥愆【思免其愆过】昔在文武【古之文王武王】聦明齐圣【聦无不闻明无不见齐言致一而不变圣言广运而能通四徳之兼备如此】小大之臣咸怀忠良【实本于小臣大臣皆怀忠直良善之行】其侍御仆从罔匪正人【虽其侍奉进御仆役从官之微无非正直之人】以旦夕承弼厥辟【相与奉承辅弼文武之君】出入起居【使文武出入起居之间】罔有不钦【无有不敬】发号施令【故发号施令之际】罔有不臧【无有不善】下民祗若【由是下民敬顺号令】万邦咸休【万邦虽大皆有美化】惟予一人无良【惟我一人无良善之徳】实赖左右前后有位之士【实倚赖朝夕在我左右前后有职位之人也】匡其不及【正其不逮】绳愆纠缪【绳正其愆过纠核其谬误】格其非心【正其非心】俾克绍先烈【使我能继绍文武之功业】今予命汝作大正【今我命汝作太仆之长】正于羣仆侍御之臣【以表正羣仆凡侍奉进御事主之臣】懋乃后徳【使相与懋勉汝君修徳】交修不逮【交修君所不及】愼简乃僚【当谨愼简择其同僚之人】无以巧言令色【无用巧为言语以顺从上意者善为顔色以媚悦人主者】便辟侧媚【便僻则前却俯仰以为足恭侧媚则为僻侧之事以求媚于人便骈辟僻】其惟吉士【所用其惟吉徳良善之士】仆臣正【苟仆御之臣皆正士】厥后克正【则其君能归于正】仆臣谀【苟仆御之臣用谄谀】厥后自圣【则君自以为有圣徳】后徳惟臣【信夫君之有徳惟仆臣之正承弼之得其道】不徳惟臣【君之不徳惟仆臣谀】尔无昵于憸人【尔伯囧诚不可昵近险佞之小人昵昵】充耳目之官【用之以充备耳目视听之官朝夕在王左右承王之顾问者】迪上以非先王之典【乃啓迪上之人以非先王常法】非人其吉【若汝为大正乃不论其人之吉】惟货其吉【惟以货利交通者以为吉士而用之】若时瘝厥官【如是则病汝之官瘝关】惟尔大弗克祗厥辟【惟尔伯囧大不能敬其君】惟予汝辜【惟我以不敬君之罪罪汝】王曰呜呼钦哉【穆王叹谓汝当以敬为主】永弼乃后于彞宪【长辅汝君后使之由常法】
　　吕刑第二十九【穆王当百年耄荒之余慕唐尧无刑之化遂命太公之后齐侯为司寇因而训迪夏禹赎刑之法以布告天下故作此篇此书出于吕侯之命所命何事乃为穆王训迪夏禹赎刑之法布告天下】
　　吕命【穆王命吕侯为司寇】穆王训夏赎刑【因而训诸夏以金作赎刑之法赎蜀】作吕刑【遂作此书】吕刑【竹简旧标】惟吕命【史惟吕侯之是命者】王享国百年耄荒【穆王享国百年矣当耄期荒忽之年】度作刑以诘四方【详度时宜作刑以诘治四方度铎】王曰【穆王言】若古有训【如古有大训载三皇时事】蚩尤惟始作乱【蚩尤九黎国君上古之时风气未开淳朴未防民知耕凿而已安知所谓乱当知作乱自蚩尤始遂与黄帝战阪泉】延及于平民【其祸延及平善之民】罔不冦贼【无不变为寇以盗人财为贼以害人事】鸱义奸宄【以鸱为义如鸱枭之击搏又为外着之奸内藏之宄】夺攘矫防【为劫夺为攘窃又矫诈以助于人而至于防刘杀戮】苗民弗用灵【苗民即三苗亦蚩尤之后平民既渐染蚩尤为恶苗民又不用善以化之】制以刑【惟一切制之以刑】惟作五虐之刑曰法【惟于古人所立墨劓剕宫大辟五刑之中更加惨虐以为五虐之刑其忍如此乃谓之法】杀戮无辜【杀戮无罪之人】爰始淫为劓刵椓黥【于是始过为劓以去鼻刵以截耳椓去势黥刻额劓艺刵饵防卓黥檠】越兹丽刑并制【有民于此防刑三苗并以此刑制之更不分其轻重】罔差有辞【有罪者无辞无罪者有辞固有等差今三苗于有辞可明白之人更无等差一以刑施之】民兴胥渐【所以民皆兴起相渐染为恶】泯泯棼棼【泯泯然相似棼棼然相乱】罔中于信【无有中心能守信者】以覆诅盟【盟诅于鬼神又自覆败之以见无信之甚覆福】虐威庶戮【三苗乃施暴虐之威遂至多所杀戮】方告无辜于上【民方告无罪被戮于天】上帝监民【上天监视下民】罔有馨香徳【见三苗无有馨香之徳被于民】刑发闻惟腥【但有虐刑发闻于上不胜腥秽而已闻问】皇帝哀矜庶戮之不辜【帝尧哀悼矜怜众遭有苗杀戮之无罪者】报虐以威【乃以徳威诛伐报苖民之暴虐】遏絶苗民【正絶苗民之辞】无世在下【使无有继世在天下】乃命重黎【尧乃命重黎主天地之官】絶地天通【絶在地之民在天之神可以相通者】罔有降格【使民无有妖术以格于神人无有假其名字以降于民葢将絶其生乱之阶也】羣后之逮在下明明棐常【于是羣后诸侯及在下羣吏明显然之明理以辅民五常之性则人道明而人心无所惑】鳏寡无盖【由是鳏寡之情皆通于上无所掩葢】皇帝清问下民【帝尧因屈己亲问在下之民明审其疾苦】鳏寡有辞于苗【鳏寡穷民因明言有苗之罪恶】徳威惟畏【尧于是以徳为威其威非虐苗民自畏】徳明惟明【以徳为明其明非察之而苗民自将开明】乃命三后【乃命伯夷禹稷三后】恤功于民【因致忧民之功于民】伯夷降典【伯夷降下常行之礼以示民】折民惟刑【前以刑折服其邪心使畏刑而自趋于礼】禹平水土【禹为司空平水土以除害】主名山川【九州各有名山大川为辨其名如州山会稽川三江荆州山衡山川江汉】稷降播种【后稷降下布种之法】农殖嘉谷【使为农者皆得生殖嘉禾】三后成功【三后皆成其功业】惟殷于民【惟在富厚其民】士制百姓于刑之中【然后命士师隄防捡押制百姓以刑之中不失之重而过轻而不及】以教祗徳【凡以教民敬于修徳者】穆穆在上【所以教徳不专于刑其君以穆穆诚敬之徳居于上】明明在下【臣以明明显著之徳居于下】灼于四方【君臣之徳既昭灼于四方】罔不惟徳之勤【则感率四方之民无不惟徳之是勉】故乃明于刑之中【故乃明示之以刑之中使不至于过轻不至于过重】率乂于民棐彞【是皆率循治民之道施于民以刑辅其常教而行之使之皆勤于徳】典狱【由是当时之典狱者】非讫于威【非特讫其倚法为虐之威】惟讫于富【又惟絶其依势取货之富】敬忌【莫不致敬于刑之当用深忌于刑之所不可用】罔有择言在身【然后片言所折纯是无非纯得无失一身浑然无非失可决择】惟克天徳【是能体无私之天徳】自作元命【明死生夀天之命乃上天以是而制生人之大命者不在天而在我之自作】配享在下【典狱在下而与天为配合】王曰嗟四方司政典狱【嗟叹四方掌政事典狱之官而告之】非尔惟作天牧【非尔等代天以牧养民乎】今尔何监【今尔等将何所监视】非时伯夷播刑之迪【非监是伯夷之布刑以啓迪斯民使归于礼乎】其今尔何惩【其今尔等将何所惩戒】惟时苗民匪察于狱之丽【惟是苗民不察民之防于狱者有轻重一以重刑加之丽离】罔择吉人【不择吉善之人】观于五刑之中【使观察五刑轻重适中者用之】惟时庶威夺货【惟是众逞威以夺民货贿者】断制五刑【用以断制五刑】以乱无辜【以扰乱无罪之人】上帝不蠲【上天不蠲絜其所为】降咎于苗【于是降下殃咎于苗】苗民无辞于罚【苗民亦自知其恶之不可掩其受天之责罚而无怨辞】乃絶厥世【乃防絶其世不复育者】王曰呜呼念之哉【嗟叹呼同姓诸侯戒之使以刑为念】伯父伯兄【同姓尊者】仲叔季弟【在弚列者】幼子童孙【在子孙之列者】皆听朕言【皆听我言】庶有格命【庶几所受诸侯之命至于有终而不中絶】今尔罔不由慰日勤【今尔无不自用慰其能日勤于刑而不使妄加可也】尔罔或戒不勤【尔无以为有时不勤尚或可戒苟不勤于刑至妄加而后戒之则已有无辜而受戮者】天齐于民俾我【刑戮之用乃天以是整齐乱民使我主之】一日非终【一日之间不可终其事必详审孰究如要囚服念五六日至于旬时而后可】惟终在人【苟欲善终其事在于得人】尔尚敬逆天命【尔诸侯敬顺天命谨于用刑】以奉我一人【以奉承我一人也】虽畏勿畏【虽平时所畏今不可以畏之故重吾之法】虽休勿休【虽平时所与甚休者今不可以休之故轻吾之法】惟敬五刑【惟尽敬以用五刑】以成三徳【便当重而重以成其徳之刚当轻而轻以成其徳之柔不轻不重以成其徳之正直】一人有庆【人君因之以享其福】兆民赖之【兆民因之以赖其福】其宁惟永【天子乐于上万民乐于下四海九州皆在和气中此其安宁岂朝夕而已】王曰吁来有邦有土【又吁嗟呼来有国有土诸侯而告之】告尔祥刑【告尔诸侯慈祥之刑先王之刑非志于杀人也诛无道所以惠有道诛凶民所以保良民制法之意未有善于此者此所以谓之祥刑也】在今尔安百姓【在今尔诸侯欲安宁百姓】何择非人【何所选择不在于得人乎】何敬非刑【何所谨敬不在于用刑乎】何度非及【何所裁度岂非欲情与罪相及罪与法相及乎葢情或不然而罪之状乃然罪或不然而法之加乃然皆非所谓及也东坡乃以及如秦汉间所谓逮谓罪非已造为人所累者曰及此最当谨即罪相连及之説】两造具备【两等人之辞皆至无一辞不具备造糙】师听五辞【一人之见岂能若众见之明一人之断岂能若众断之公命众人之听两造之辞分为五等】五辞简孚【五辞皆得其要而可信】正于五刑【方可正以五刑或入墨或入劓或入剕宫大辟】五刑不简【苟正以五刑不应夫狱之要辞是辞与法不相当也】正于五罚【则正以五罚使出金赎罪罪实而加以法谓之刑罪疑而赎以金谓之罚】五罚不服【苟情之轻出于过惧虽罚之金彼亦不肯服从】正于五过【则正以五过从赦可也】五过之疵【然有人实犯法而吾私纵之置于五过之地是五过之病其病为何】惟官【有以官吏请托而赦之者】惟反【有以报复私恩而赦之者】惟内【有以妻妾请求而赦之者】惟货【有以贿赂鬻狱而赦之者】惟来【有以私相往来而赦之者】其罪惟均【于此五者有一焉其罪与犯者同】其审克之【惟审之致其详斯能不至故出人罪审则究人之罪克则胜已之私刑罚之事惟能究人情胜已意者可以无失故曰审克】五刑之疑有赦【又不可惩故出人罪之弊至于故入人罪重而五刑不得其实而有疑则赦而从罚】五罚之疑有赦【轻而五罚不得其实而有疑则赦而为免】其审克之【惟审之致其详斯能不至故入人罪】简孚有众【虽得狱辞之要而可信尤当与众共听之】惟貌有稽【众人以为可信矣又当考之于貌理直者顔色自如有愧于中者必赧然于色周礼谓辞听色听气听是也】无简不听【苟不得其简要之辞又不可徒以貌而听】具严天威【刑者天讨有罪所以委曲如此者亦严敬天威而已】墨辟疑赦【此即刑之疑者赦而从罚墨刺其额而湼之以墨如今黥配也墨刑有疑则赦之辟辟】其罚百锾【其罚出金百锾六两为锾百锾六百两所罚之金即今之铜古者金银铜铁皆谓金实其罪而后罚锾还】阅实其罪【必检阅核实其罪而后罚之】劓辟疑赦【劓截鼻之刑有疑则赦之】其罚惟倍【倍于墨罚出金二百锾重一千二百两】阅实其罪【检阅核实其罪后赦】剕辟疑赦【剕刖足之刑有疑则赦之剕翡】其罚倍差【其罚倍二百锾为四百锾又差倍二百锾即一百锾四百加一百即是五百锾出金三千两】阅实其罪【解同上】宫辟疑赦【宫淫刑也男子则割势妇人则幽闭宫刑有疑则赦之】其罚六百锾【其罪当出金六百锾重三千六百两】阅实其罪【见上】大辟疑赦【大辟死刑有疑则赦】其罚千锾【其罚金当出千锾六千两】阅实其罪【见上】墨罚之属千【墨罚虽一而其类有一千条】劓罚之属千【劓罚虽一而其类有一千条】剕罚之属五百【剕罚虽一而其类有五百条】宫罚之属三百【宫罚虽一而其类有三百条】大辟之罚其属二百【大辟之罚虽一其类有二百条】五刑之属三千【五刑条类凡有三千】上下比罪【然法有定条人无定情以情见之于法下无此条则上比重罪下比轻罪观所犯当与谁同然后定其轻重之法如今律无明文则许用例也】无僣乱辞【不可纷乱僣差罪人之辞葢情以辞而见】勿用不行【苟于条例无裁决不行虽勿用之可也】惟察惟法【惟欲内察其情外合其法内外两尽情法两推】其审克之【其详审者乃能之】上刑适轻下服【人所犯者上刑而情适轻则使服从下刑】下刑适重上服【人所犯者下刑而情适重则使服从上刑】轻重诸罸有权【至诸罚之用亦当原人情以权轻重之宜】刑罚世轻世重【平国用中典乱国用重典新国用轻典是刑罚之用必因乎时以为轻重】惟齐非齐【情既有轻重时既有治乱安得齐一其法吾惟欲齐其非可齐之法】有伦有要【自有伦理而不乱自有枢要而不烦知所以权变之説则知所谓伦要矣】罚惩非死【罚人之金特以惩戒非至于死】人极于病【人尚极于病困况于刑乎】非佞折狱【昨謟佞可折断刑狱】惟良折狱【惟良善可折断刑狱】罔非在中【然后轻重无不合于中理】察辞于差【情以辞见前后之辞差断狱者能审必得其情】非从惟从【既得其情不从其为辞惟从其本情】哀敬折狱【哀则不忍敬则不忽不忍则不至苛用其法不忽则不至酷用其法惟以哀矜敬谨听断刑狱而勿喜】明啓刑书【于是尽已之明以开啓法书】胥占【相与众人占考之】咸庶中正【则刑罚庶几合刑之中得罪之正】其刑其罚其审克之【刑罚信乎难处惟详审者能之】狱成而孚【及讯鞠囚辞其案已成而可信】输而孚【复以信于已者输于君使君亦有所信记曰正以狱之成告于大司寇大司寇以狱之成告于王是也】其刑上备【既以其刑上之于君必须备録前后辞语情欵】有并两刑【又须并有轻重两端之刑使天子更加详审或降重从轻并并】王曰呜呼敬之哉【王叹当以敬而用刑者】官伯族姓【其百官之长与王同族姓者乎】朕言多惧【刑者姓命所系朕虽言之亦多忧惧不敢轻言】朕敬于刑【惟朕心敬谨于刑是以发之于言多惧也】有徳惟刑【必有徳方可使为明刑之官】今天相民【今天以刑辅相其民使归于善】作配在下【典狱者为天之配合于下亦当以刑弼教】明清于单辞【当明此心如烛清此心如水以听偏辞尽一人之自陈无众佐辨白尤难听也】民之乱【民所以治也】罔不中听狱之两辞【又本于臣无不以中道听两家在狱争竞之辞】无或私家于狱之两辞【无或私于其家而黩货妄决狱之两辞】狱货非宝【以折狱得人货贿不足以为宝】惟府辜功【但如府库聚财以聚罪恶于一身反以罪人为功耳】报以庶尤【天于是报应以庶尤百殃俱至】永畏惟罚【用刑者可不长畏天罚所当长久深畏者惟此天罚】非天不中【非天不以中道待夫人而过为酷罚以毒夫人】惟人在命【惟以人之为人在乎性命今私家鬻狱不狥公理防人性命是自贻天罚】天罚不极庶民【天罚有时过暴不适其中以加于庶民非天之私也】罔有令政在于天下【亦在我无有善政在乎天下而使归于善】王曰呜呼嗣孙【又叹呼诸侯继世之孙而告之】今往何监【自今以往汝何所监法】非徳于民之中【得非在于以徳而发民之中乎民受天地之中以生皆有此中惟资于有徳以啓迪之耳】尚明听之哉【尔嗣孙庶几明听我之言】哲人惟刑【知哲之人能用刑者以其所见之明不至妄用】无疆之辞【自然有无穷之美誉】属于五极【岂非明于用刑皆附着于五刑之极处所谓极乃緫要之地属祝】咸中有庆【用法咸得其中则自天阴袭其庆】受王嘉师【民心本善故曰嘉师尔嗣孙受人君之善众以治者】监于兹祥刑【可不监观我此慈祥之刑之训乎刑本使民以为善故曰祥刑】


　　尚书句解卷十二
　　钦定四库全书
　　尚书句解卷十三
　　元　朱祖义　撰
　　文侯之命第三十【幽王为犬戎所杀平王东迁文侯扞王于艰有大功平王锡之以秬鬯圭瓉故作此篇】
　　平王锡晋文侯秬鬯圭瓉【晋文侯乃唐叔之后也名仇字义和薨谥文侯有功王室平王予之以秬鬯圭瓉使得祭祀此诸侯之盛礼非有大功不足以当此曰平王锡是知礼乐自天子出秬黑黍鬯郁金香草以郁金酿和黒黍为酒圭瓉以玉为勺柄所以酌郁鬯祼地以求神也秬巨鬯畅瓉才但反】作文侯之命【遂作此书】文侯之命【竹简所题】王若曰父义和【天子称同姓诸侯曰伯父叔父亲之也义和文侯之字不名而字尊之也】丕显文武【言大显明之徳者文玉武王】克慎明徳【能谨慎修明其徳】昭升于上【其徳上则昭然登升于天】敷闻在下【下则敷布其声闻于民】惟时上帝集厥命于文王【惟是上天集其命于文王之身以有天下】亦惟先正克左右昭事厥辟【亦由先世为百官之长如周召毛毕居其左右显然承事其君】越小大谋猷【故其或谋小事或谋大事】罔不率从【人无不相率顺从平王谓今日之难由无贤臣所致也】肆先祖怀在位【故我之先祖自成康以下安然在天位为天子】呜呼闵予小子【平王叹伤我小子】嗣造天丕愆【今日继幽王而立乃遭天降大咎幽王为犬戎所杀】殄资泽于下民【殄絶斯民所资借之徳泽而不加于下民】侵戎我国家纯【所以夷狄得侵伐我王国如此之大】即我御事【即今我治事之臣】罔或耆寿【无或有老成更事者】俊在厥服【与俊而有才徳者在位服其事】予则罔克【予又无能不足胜任】曰【我之所言】惟祖惟父【惟同姓在祖父行者是頼】其伊恤朕躬【其谁能忧我身之陷于天变而力救之欤】呜呼有绩予一人【叹同姓诸侯在祖父之行者诚有功在我一人】永绥在位【我庶几得长安在位】父义和【平王又呼而告】汝克昭乃显祖【汝能昭明汝显祖唐叔之训】汝肈刑文武【汝之身始能法文武之道】用防绍乃辟【用能会合继续汝君于文武而无愧】追孝于前文人【使继志述事追孝于前文徳之人】汝多修扞我于艰【战功曰多汝文侯多所修治以扞卫我于艰难之中】若汝予嘉【如汝者我实嘉善其功绩】王曰父义和【又呼而告】其归视尔师【其归晋国临视尔之众民】宁尔邦【安宁尔之邦国】用赉尔秬鬯一卣【赉予以秬鬯一中尊使得以祭祀其祖葢非上之赐则诸侯不敢用此礼卣由】彤弓一【赤色弓一】彤矢百【赤色矢百】卢弓一【黒色弓一】卢矢百【黒色矢百诸侯蒙弓矢之赐始得专征伐】马四匹【马四匹为一乗】父往哉【父以尊之往之汝国】柔逺能迩【欲怀柔逺人当自能怀迩人始】惠康小民【惠爱安康小民】无荒宁【无荒忽自安】简恤尔都【简阅其士惠爱忧恤其民于尔都国之中】用成尔显徳【成尔明徳】
　　费誓第三十一【伯禽诸侯其书得附帝王之后以精于治兵庶几王道孔子存之费鲁东郊之地伯禽方就侯国徐戎淮夷遽兴兵侵伐伯禽誓师于费以御之也】
　　鲁侯伯禽【鲁国诸侯名伯禽周公之子】宅曲阜【始居鲁国曲阜之地】徐戎并兴【徐戎淮夷并兴兵侵伐鲁】东郊不开【二种作乱于鲁东境故鲁东郊外捍御之门闭而不开】作费誓【伯禽誓师作此书费泌】费誓【竹简所标】公曰【伯禽言】嗟人无哗听命【咨嗟众人无喧哗静以听我命】徂兹淮夷徐戎并兴【往者居此淮浦之夷徐州之戎并兴为寇】善敹乃甲胄【善简择汝甲以卫身胄以卫首敹聊】敿乃干【干楯也安国谓施汝楯纷纷如绶而小系于楯持之以为饰敿矫】无敢不吊【无有一事敢不极其至吊的】备乃弓矢【古者毎一弓百矢其数欲备足】锻乃戈矛【戈矛以金为刃则锻链之】砺乃锋刃【凡有锋刃皆磨砺之】无敢不善【无有一事敢不尽善】今惟淫舍牿牛马【军中牛以负载马以驾车今惟行军所在必大放舍所牿之牛马而牧之牿梏】杜乃擭【擭者郊野之民设机捕兽必杜塞之擭胡化反】敜乃穽【穽者掘地以陷兽当窒敛之敜捻穽阱】无敢伤牿【无敢以擭与穽伤损我所牿之牛马也】牿之伤汝则有常刑【不杜不敛伤所牿牛马汝郊野之民皆有常刑】马牛其风【马迎风而驰牛顺风而走相奔逐也】臣妾逋逃【男贱为臣女贱为妾或因罪而逃走】勿敢越逐【皆不得逾越军垒求逐之】祗复之【其有得牛马臣妾者敬而还之有此队奔至它队者敬而还之】我商赉汝【我当商度其功而赏赉尔】乃越逐不复【乃有逾越军伍逐牛马臣妾而不复还】汝则有常刑【汝军民皆有常刑】无敢寇攘【军人无敢为寇攘劫掠】逾垣墙【或有逾过垣墙】窃马牛诱臣妾【窃人马牛説诱人臣妾】汝则有常刑【汝军人有常刑】甲戌【日也】我惟征徐戎【我惟征伐徐戎征者正也正其罪也】峙乃糗粮【凡在军者储峙汝之糗粮干粮也或谓熬大豆及米或谓熬米麦其实则一糗去九反】无敢不逮【无敢有不及者苟有不及则军必乏食战必不力】汝则有大刑【则加汝以大刑死罪】鲁人三郊三遂【大国三军故三郊三遂郊即郷也国外为郊乡外为遂谓鲁人居于郊遂者】峙乃桢榦【储峙汝筑城之具所立之木谓之桢当旁障土者谓之榦】甲戌我惟筑【我惟筑城垒夫伯禽以甲戌日征徐戎复以是日筑城垒虑其或不可胜而预为捍御之计且攻且守是为万全之策也】无敢不供【无敢有不供应者苟不供此桢榦有妨版筑之功使徂征之举或有疎失捍御无策一败涂地为害非常】汝则有无余刑非杀【队伍皆有刑责犯者多不可胜诛故不杀也】鲁人三郊三遂峙乃刍茭【居于郊遂者各储峙刍茭以供牛马茭交】无敢不多汝则有大刑【刍茭不继则车疲马劣亦能致败故供之不多亦服大刑】秦誓第三十二【秦穆公之贪利苟得至于丧师一辱悔过孔子取其书附于帝王之后以其能改过迁善帝王之门户也由此而进夫帝王亦不逺矣】
　　秦穆公伐郑【穆公始与晋文公伐郑郑与秦盟秦使杞子辈戊之杞子使告于秦曰郑人使我掌北门之管潜师以来国可得也穆公访诸蹇叔蹇叔不可穆公于是召孟明视西乞术白乙丙伐郑】晋襄公帅师败诸崤【师经于崤崤晋境也是时晋文公死襄公初立谓国有大丧而秦越境伐郑师行不告襄公乃俟其师还帅师战于崤渑败其师而获三帅崤爻】还归【文嬴为三帅请使归就戮于秦三帅还归穆公素服郊迎向师而哭曰孤违蹇叔以辱二三子孤之罪也不替孟明孤之过也穆公于此痛自惩艾】作秦誓【作此书】秦誓【旧简所题】公曰【穆公曰】嗟我士听无哗【嗟哉我朝廷之士当静听我誓无或喧谋】予誓告汝羣言之首【我誓告汝以羣言之先者莫先于悔过之言】古人有言曰【古人所言即羣言之首也】民讫自若是多盘【民之常情使人尽顺己之所为则多乐如穆公违蹇叔而用孟明是乐孟明顺己而恶蹇叔咈己矣其亦何异于民】责人斯无难【至于责人之咈己肆谈无忌髙论不顾更无所难如穆公责蹇叔之咈己信无难色】惟受责俾如流【及受人之责使言者肆口而发如水流出吾甘心受之】是惟艰哉【是为难也如穆公当时受蹇叔之责岂不难哉】我心之忧【穆公自谓我前自不能受责至于败衂其心怀忧思欲改过自新】日月逾迈若弗云来【深恐日月疾行不复再来而我改过无日】惟古之谋人则曰未就予忌【蹇叔执古义与我谋则曰未能就我辟土之功我实忌而恶之】惟今之谋人姑将以为亲【杞子孟明等循今日一时之利与我谋我则姑且亲而信之】虽则云然【穆公谓我所陈已过其言虽如此】尚猷询兹黄发【庶几今所谋者皆询问此黄发之老如蹇叔者】则罔所愆【则终无所过失】畨畨良士【老成良善之士畨波】旅力既愆【虽筋力既衰目力耳力手力足力皆无用矣】我尚有之【我庶几欲有此人而用之方是理也】仡仡勇夫射御不违【至若武勇之夫虽射弓御马皆中法度而不违仡讫】我尚不欲【我庶几不欲此等人】惟截截善谝言【其有察察然徒恃小惠又善为巧説之辞谝骈】俾君子易辞【使君子为之昡惑迁心改虑变易已之辞以从其言】我皇多有之【此等人我何暇多有之】昧昧我思之【我今日因败衂之后昧昧然专一其志虑思其所以成败之説】如有一介臣【如有一介然有守之臣】断断猗无他技【观其外则断断然守善确乎不拔虽无他技能猗助语也】其心休休焉其如有容【究其中则休休自得无一毫妬贤害能之意其如能有所含容停蓄曰其如谓其中恢洪不可以定名也】人之有技【其见人之有技能也】若已有之【如己之有此技能】人之彦圣【人有美徳至于大而化之之圣】其心好之【其心好此人之善】不啻如自其口岀【不止如口之所言葢口之称扬者有限而心之好慕者无穷啻耻】是能容之【是能容人之善者也】以保我子孙【用此人于朝廷则安国家定社稷绵大业于无穷其安保我子孙为如何】黎民亦职有利哉【不惟子孙蒙休为众民者亦将于此而有利】人之有技冒疾以恶之【其有徒矜一己之长不能兼天下之善于人之技能则冒蔽疾害以恶之】人之彦圣【人有彦圣之徳】而违之【违背而抑遏之】俾不达【使不得达其名行其志】是不能容【如此之人胷怀卑陋岂能兼容天下之人】以不能保我子孙【用之则矜己制人败丧国家亦何能安保我之子孙】黎民亦曰殆哉【众民亦安得不危哉】邦之杌陧【杌兀陧齧】曰由一人【邦之所以杌陧而危殆者非他也乃由用一人之冒疾者也】邦之荣怀亦尚一人之庆【邦之所以荣华而怀安者非他也亦頼一人之庆谓用一人能容众其安庆自然及之穆公悔过而思欲用者惟一人所不欲用者亦一人可谓悔过得其要矣夫子録之岂不在此也哉】












　　尚书句解卷十三
</div>
    <div class="pagination">
<a href="尚书句解_page2.html">上一页</a><a href="尚书句解.html">1</a><a href="尚书句解_page2.html">2</a><span class="current-page">3</span>
    </div>
    <div class="pagination"><a href="index.html">返回目录</a></div>
</body>
</html>
