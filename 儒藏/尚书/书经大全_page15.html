<!DOCTYPE html>
<html>
<head>
    <meta charset="UTF-8">
    <title>书经大全 - 第 15 页/共 29 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>书经大全 - 第 15 页/共 29 页</h1>
    <div class="content">　　慎乃俭徳惟怀永图
　　太甲欲败度纵败礼葢奢侈失之而无长逺之虑者伊尹言当谨其俭约之徳惟怀永久之谋以约失之者鲜【上声】矣此太甲受病之处故伊尹特言之【新安陈氏曰永图即前所谓有终也　西山真氏曰此太甲不惠于阿衡之时也故伊尹训之者如此夫俭则心小而为虑者逺侈则心大而为谋者踈方是时太甲方以欲败度纵败礼心为二者所蔽若浮云之翳日月未知斯言之为忠也一旦处仁迁义而本心复明然后知受病之源端在于此克终之美光昭简册伊尹训戒之功夫岂小哉　陈氏雅言曰云此太甲受病之处故伊尹特言之夫俭者非节俭之俭乃俭约之俭不侈然以自放之谓太甲之病在于欲纵与此相反人能收敛此心使常存于内则精神聚会志虑精明义理昭著言必稽其所从行必稽其所蔽所懐者孰非永图哉茍此心放辟则昏于欲失于纵宴安鸩毒安其危而利其灾乐其所以亡者皆不知永图矣慎俭徳怀永图此正太甲对病之药然古昔圣贤所以进徳之方实不外此臯陶告舜亦曰慎厥身修思永慎厥身修者即慎乃俭徳之谓思永者即怀永图之谓但臯陶之言浑然不若伊尹严切舜与太甲之不同也】
　　若虞机张往省【息井反】括于度则释钦厥止率乃祖攸行惟朕以怿万世有辞
　　虞虞人也机弩牙也括矢括【説文云矢括筑处程泰之云矢之尾末岐而衔处也】也度法度射者之所准望者也释也言若虞人之射弩机既张必往察其括之合于法度然后之则无不中【去声】矣钦者肃恭收敛止见【音现】虞书率循也钦厥止者所以立本率乃祖者所以致用所谓省括于度则释也王能如是则动无过举近可以慰悦尹心逺可以有誉于后世矣安汝止者圣君之事生而知者也钦厥止者贤君之事学而知者也【问诸家多训虞为度切谓只作虞人説如何朱子曰作虞人説为是　陈氏大猷曰言欲永终当谨始也万事莫不有度君所以为度在敬汝所当止如君止于仁子止于孝之类　王氏曰语静之道则曰慎乃俭徳钦厥止语动之道则曰若虞机张率乃祖攸行　陈氏大猷曰万世有辞所谓永图也　林氏曰万世有辞所谓相亦惟终也　新安陈氏曰罔不祗肃言汤之敬也钦厥止率乃祖攸行勉太甲尽敬以法先王也曰有终曰永图曰万世有辞劝之也曰罔克有终曰自覆戒之也此章仍是以先王始之以尹躬结之玊能钦敬而有终先王之望尹之幸也王不能钦敬而自覆非先王之望尹之不能尽其责也尹本自任以天下之重又受先王托孤之重任故告戒之辞节节提起先王而以与尹躬相闗系收结之　陈氏雅言曰此章上两句设譬以起下两句若诗之比也射有似乎君子虞人之射既张其机矣然犹必省其括之合于度然后释之则无不中矣君子之处事亦犹是也天下之事莫不各有其度人君惟当钦其义理之所止率夫乃祖之所行曰止曰祖即事之度也能钦其止则率其祖之所行祖之所行亦即其所当止也伊尹于此特恐其察之不精止而或非所当止故继之以率乃祖攸行者所以验其所止之道地也】
　　王未克变
　　不能变其旧习也此亦史氏之言
　　伊尹曰兹乃不义习与性成予弗狎于弗顺营于桐宫密迩先王其训无俾世迷
　　狎习也弗顺者不顺义理之人也桐成汤墓陵之地伊尹指太甲所为乃不义之事习恶而性成者也我不可使其狎习不顺义理之人于是营宫于桐使亲近成汤之墓朝夕哀思兴起其善以是训之无使终身迷惑而不悟也【陈氏经曰习为不义若与性俱成贾谊曰少成若天性习惯如自然】
　　王徂桐宫居忧克终允徳
　　徂往也允信也有诸己之谓信实有其徳于身也凡人之不善必有从臾【并上声序书作怂慂劝也】以导其为非者太甲桐宫之居伊尹既使其密迩先王陵墓以兴其善心又絶其比昵【音被溺】之党而革其汚染此其所以克终允徳也次篇伊尹言嗣王克终厥徳人曰允徳协于下故史氏言克终允徳结此篇以次篇之义【董氏鼎曰太甲嗣位伊尹已述侮圣言逆忠直逺耆徳比顽童之戒太甲乃不惠阿衡庸罔念闻而狎于不顺非乱风之犹存乎茍非伊尹超然深识通权达变为迁桐之举有以动心忍性増益其所不能其不危乎　新安陈氏曰伊尹此举葢处君臣之变者身任先王托孤之重深轸宗庙颠覆之忧知太甲之性不过中人平日诱以为恶之近习必多而辅以善之大臣尹之外无闻焉孤忠不能胜引诱之众徒言不能开迷惑之久遂营桐宫以居之如见先王之在前而无羣小之在侧善心油然以生而污习脱然以除此不言之敎达变之权惟自任以天下之重如尹之开国元老大忠至公者能之而非泛然之大臣敢为也又按千古性学开端于若有恒性之一言其次则习与性成之言也恒性以天地之性言孟子性善之论本恒性而言也孔子性近习逺之论自习与性成而发也若有恒性本有善而无恶惟习于恶而后性流于恶其既流也性若成矣然能谨所习而习于善则善反之而天地之性存焉此太甲所以终允徳也天地之性气质之性虽至横渠张氏始剖判言之已肇端于汤尹言性之初矣】
　　太甲中
　　惟三祀十有二月朔伊尹以冕服奉嗣王归于亳太甲终丧明年之正朔也冕冠也唐孔氏曰周礼天子六冕备物尽文惟衮冕耳此葢衮冕之服义或然也奉迎也丧既除以衮冕吉服奉迎以归也
　　作书曰民非后罔克胥匡以生后非民罔以辟四方皇天眷佑有商俾嗣王克终厥徳实万世无疆之休【辟音璧】民非君则不能相正以生君非民则谁与为君者言民固不可无君而君尤不可失民也太甲改过之初伊尹首发此义其喜惧之意深矣夫【音扶】太甲不义有若性成一旦翻然改悟是岂人力所至葢天命眷商隂诱其故嗣王能终其徳也向也汤绪几【平声】坠今其自是有永岂不为万世无疆之休乎【林氏曰太甲克终厥徳伊尹力也而归之天者君子能致人于悔过迁善之地不能必其人有悔过迁善之心尹尝五就桀矣事虽不可见即其感悟太甲者观之于桀必尽其忠诚矣而桀终不改则太甲悔过庸非天乎汤宜有余庆故太甲为之孙始皇宜有余殃故扶苏为之子天也陈氏经曰若人事不尽而一切诿于天太甲之书不作桐宫之居不营而谓太甲不明天实为之则非圣贤以人合天以义合命之道矣　吕氏曰使太甲不改事将若何今既克终喜慰何如哉玩味实字可见新安陈氏曰克终厥徳即前篇所望其有终者也此所谓万世无疆之休即前篇所望其万世有辞者也前愿之而未得今得遂其所愿向也汤绪几覆今也自是可久先王之望遂矣伊尹之责塞矣其欣幸为何如乌得不因其迁善之一初而许与期望之于悠久也哉】
　　王拜手稽首曰予小子不明于徳自底不类欲败【北迈反】度纵败礼以速戾于厥躬天作孽【鱼列反】犹可违自作孽不可逭【胡玩反】既往背【音佩】师保之训弗克于厥初尚赖匡救之徳图惟厥终
　　拜手首至手也稽首首至地也太甲致敬于师保其礼如此不类犹不肖也多欲则兴作而乱法度纵肆则放荡而隳礼仪度就事言之也礼就身言之也速召之急也戾罪孽灾逭逃也既往已往也已往既不信伊尹之言不能谨之于始庶几正救之力以图惟其终也当太甲不惠阿衡之时伊尹之言惟恐太甲不聴及太甲改过之后太甲之心惟恐伊尹不言夫太甲固困而知之者然昔之迷今之复昔之晦今之明如日月昏蚀【音食】一复其旧而光采耀万景俱新汤武不可及已岂居成王之下乎【朱子曰古者天子尊师重傅太甲拜手稽首成王拜手稽首疏言稽首稽留之意是首至地之久也　西山真氏曰徳者得之于天者也不类犹不肖也天性本善人自昧之则反善而为恶与天不相似矣欲者嗜好也纵者放肆也奉身当有法度嗜好无节则败度修身当有礼纵肆不恭则败礼二字乃太甲前日受病之源故至此首以自责　新安陈氏曰伊尹虽谓太甲克终厥徳太甲不敢自保方赖伊尹正救以图惟厥终】
　　伊尹拜手稽首曰修厥身先徳协于下惟明后
　　伊尹致敬以复太甲也脩身则无败度败礼之事允徳则有诚身诚意之实徳诚于上协和于下惟明后然也【新安陈氏曰惟明后与不明于徳相应太甲自谓不明于徳尹遂以脩身协下而为明后者许与期望之脩身本诸身也允徳协下征诸庶民也诚实之徳孚契人心其身修之验欤　陈氏雅言曰太甲自谓不明于徳故尹随迎其端而以修身允徳协下者劝勉之复以为明后期望之益能修身而使诚实之徳孚契于人心此惟明后能之非明后不足以及此也惟允徳故能协下徳协下故称为明后此修身之效验也】
　　先王子惠困穷民服厥命罔有不恱并其有邦厥邻乃曰徯我后后来无罚
　　此言汤徳所以协下者困穷之民若己子而惠爱之惠之若子则心之爱者诚矣未有诚而不动者也故民服其命无有不得其懽心当时诸侯并汤而有国者其隣国之民乃以汤为我君曰待我君我君来其无罚乎言除其邪虐汤之得民心也如此即仲虺后来其苏之事【朱子曰并其有邦至后来无罚言汤与彼皆有土诸侯而隣国之人乃曰徯我后后来无罚此可见得民心处】
　　王懋乃徳视乃烈祖无时豫怠
　　汤之盘铭曰苟日新日日新又日新汤之所以懋其徳者如此太甲亦当勉于其徳视烈祖之所为不可顷刻而逸豫怠惰也【张氏曰人志必有所凖的然后能有所立舜不以尧为的则不能重华孔子不以周公为的则不能大成顔孟不以孔子为的则不能道綂视乃厥祖欲太甲以成汤为的也】
　　奉先思孝接下思恭视逺惟明聴徳惟聪朕承王之休无斁【音亦】
　　思孝则不敢违其祖思恭则不敢忽其臣惟亦思也思明则所视者逺而不蔽于浅近思聪则所聴者徳而不惑于憸【思廉反】邪此懋徳之所从事者太甲能是则我承王之美而无所厌斁也【朱子曰能视逺谓之明所视不逺不谓之明能聴徳谓之聪所聴非徳不谓之聪视聴是物聪明是则视不为恶色所蔽为明聴不为奸人所欺为聪　陈氏大猷曰孝恭聪明懋徳之目人君修徳须就受病处药之太甲前日覆汤典刑不惠阿衡由不思孝思恭也既立不明背弃师训由视溺于近聴惑于邪也今既尽此四者则病根去而徳成矣尹耻其君不及尧舜太甲徳成尹责始尽是承王之美于无穷也　新安陈氏曰伊尹提起先王子惠而勉以视乃厥祖然后以朕承王之休结之仍是以先王尹躬对言以警动期望之也　董氏鼎曰太甲之心前日隂霾昏蚀一旦天日开明迪哲之资诚不可及矣孝恭明聪四者修身之要允徳之日也】
　　太甲下【陈氏大猷曰伊训作于太甲朱有过之先尹欲预防其纵故其辞严太甲上篇作于太甲有过之时尹不欲激之而微转其机故其辞婉中篇作于悔过之初尹深自喜慰故其辞温下篇作于改过之后尹虑其或不克终故其辞深以厉大臣格言浅深有序葢如此】
　　伊尹申诰于王曰呜呼惟天无亲克敬惟亲民罔常怀怀于有仁鬼神无常享享于克诚天位艰哉
　　申诰重诰也天之所亲民之所怀鬼神之所享皆不常也惟克敬有仁克诚而后天亲之民怀之鬼神享之也曰敬曰仁曰诚者各因所主而言天谓之敬者天者理之所在动静语黙不可有一毫之慢民谓之仁者民非元后何戴鳏【音闗】寡孤独皆人君所当恤鬼神谓之诚者不诚无物诚立于此而后神格于彼三者所当尽如此人君居天之位其可易【音异】而为之哉分而言之则三合而言之一徳而已太甲迁善未几而伊尹以是告之其才固有大过人者欤【西山真氏曰敬诚仁并言始于此三者尧舜禹汤之正也　吕氏曰君必上得天心下得民心幽得鬼神之心始可以当天位天位所以惟难也　陈氏雅言曰天无常亲民无常怀鬼神无常享其可畏如此太甲居天之位于此三者苟有一毫之不敬不仁不诚则天之亲我者安保其常亲民之怀我者安保其常怀鬼神之享我者安保其常享是岂可以易而为之哉葢敬者事天之理也仁者治民之理也诚者祭鬼神之理也理无不尽则天无不亲民无不怀鬼神无不享矣所谓无常者其机不在我而在彼也曰敬曰仁曰诚机则在我能尽其在我者则无常者为有常矣】
　　徳惟治否徳乱与治同道罔不兴与乱同事罔不亡终始慎厥与惟明明后【治去声下同否俯久反】
　　徳者合敬仁诚之称也有是徳则治无是徳则乱治固古人有行之者矣乱亦古人有行之者也与古之治者同道则无不兴与古之乱者同事则无不亡治而谓之道者葢治因时制宜或损或益事未必同而道则同也乱而谓之事者亡国丧【去声】家不过货色游畋作威杀戮等事事同道无不同也治乱之分顾所与如何耳始而与治固可以兴终而与乱则亡亦至矣谨其所与终始如一惟明明之君为然也上篇言惟明后此篇言惟明明后葢明其所已明而进乎前者矣【西山真氏曰与治同道罔不兴道指全体而言如尧舜之仁汤武之义是也与乱同事罔不亡事指一事而言如太康畋游桀纣暴虐之类是也必同道乃兴宋襄公以不禽二毛自比文王一事之同而他事之不副其能有兴乎苟同事必亡三风十愆或有其一无不亡者葢兴之虽而亡之易如此斯天位之所以难欤　新安陈氏曰此因尚赖匡救图惟厥终之説而进图终之道也图终之道在常不变其始而已终始慎其所与则不特初心之明而为明后且悠久常保此初心之明而为明明后矣尹葢虑太甲悔艾于初而转移于终也故言及此】
　　先王惟时懋敬厥徳克配上帝今王嗣有令【去声】绪尚监兹哉
　　敬即克敬惟亲之敬举其一以包其二也成汤勉敬其徳徳与天合故克配上帝今王嗣有令绪庶几其监视此也【新安陈氏曰此欲太甲与汤之治同道也西山真氏曰惟时云者谓敬徳之外无复他道所以深勉太甲也前言敬仁诚兹独总之以敬者葢敬而后能仁能诚故也　陈氏雅言曰人受天地之中以生莫不有是徳也先王惟能勉敬其徳至于与天为一先王于此非于性分之外别有所増益也其工夫之深至惟在于懋敬而已故能用集大命抚绥万邦则嗣王今日之继有天下其可不以先王为监而思所以懋敬其徳求所以克配上帝者乎曰尚监者庶几其能监视亦期望之辞也伊尹于此语先王用工之要则曰懋敬厥徳语用工之极则曰克配上帝葢彻上彻下以告太甲者也能敬则必能仁而且诚能配上帝则天亲民怀而鬼神亦无不享矣谓举其一以包其二者此也】
　　若升髙必自下若陟遐必自迩
　　此告以进徳之序也中庸论【去声】君子之道亦谓譬如行逺必自迩譬如登髙必自卑进徳修业之喻未有如此之切者吕氏曰自此乃伊尹画一以告太甲也【新安陈氏曰观法先王岂一蹴能至自下自迩欲其希贤进徳之有序也】
　　无轻民事惟难无安厥位惟危
　　无毋通毋轻民事而思其难毋安君位而思其危
　　慎终于始
　　人情孰不欲善终者特安于纵欲以为今日姑若是而他日固改之也然始而不善而能善其终者寡矣桐宫之事往已今其即政临民亦事之一初也【新安陈氏曰前言终始慎厥与则慎终为重此言慎终于始则谨始为重固当谨终而常如其始图终尤当先善其始也】
　　有言逆于汝心必求诸道有言逊于汝志必求诸非道鲠【音耿】直之言人所难受巽顺之言人所易【音异】从于其所难受者必求诸道不可遽以逆于心而拒之于其所易从者必求诸非道不可遽以逊于志而聴之以上五事葢欲太甲矫乎情之偏也【朱子曰治道别无説若使人主恭俭好善有言逆于汝心必求诸道有言逊于汝志必求诸非道如何防不治这别无説从古来都有见成様子直是如此　西山真氏曰聴言之道当求义理之当不当顺意见之偏苟合乎理虽逆吾意不可不从苟咈乎理虽顺吾意不可不察　陈氏大猷曰忘其言之逆顺而揆诸道之当否合道则逆者乃所以为逊非道则逊者乃所以为逆前日欲纵之时尹之言固尝逆心而臣下之言固尝有逊志者矣故复以为戒】
　　呜呼弗虑胡获弗为胡成一人元良万邦以贞
　　胡何也弗虑何得欲其谨思之也弗为何成欲其笃行之也元大良善贞正也一人者万邦之仪表一人元良则万邦以正矣【陈氏雅言曰所虑所为者即欲其于上文所陈进徳之序矫乎情之偏五事而虑之为之也能虑能为则知行两尽一人有大善之徳而万邦有皆正之效所谓劝勉之也】
　　君罔以辩言乱旧政臣罔以宠利居成功邦其永孚于休
　　弗思弗为安于纵弛先王之法废矣能思能为作其聪明先王之法乱矣乱之为害甚于废也成功非宠利之所可居者至是太甲徳已进伊尹有退休之志矣此咸有一徳之所以继作也君臣各尽其道邦国永信其休美也　吴氏曰上篇称嗣王不惠于阿衡必其言有与伊尹背【音佩】违者辩言乱政或太甲所失在此罔以宠利居成功已之所自处者已素定矣下语既非泛论则上语必有为【去声】而发也【林氏曰自古受托孤之寄者于进退之际可谓至难为幼主者类多血气未定趋舍未坚苟未能离师辅而不反则吾退而小人乘间以进必将以辩言乱旧政而贻国家之祸矣所以伊尹明告以坚其心而遂示以引身求退之意焉陈氏曰伊尹为桐宫不得已之举必轻宠利然后可絶天下之疑而杜谗贼之口使功成居之有一毫利之之心则好议论者安知不以前日之事为疑乎所以作书未终而归志已露也　新安陈氏曰老氏云功成而不居蔡泽云四时之序功成者去伊尹圣之任者也耕莘之初天下何与于我自憣然从汤以后则以身任责不容释矣不幸汤崩主少不明几覆商祚身任此责愈不容释矣大不得已置君于桐不容不犯臣子之至难非可诿其责于他人也观其告戒拳拳言言忠爱必以先王尹躬对言幸而太甲悔过修徳遂亟复政于君欲奉身以退尹至是上无负于先王次无负于太甲下无负于天下以身任重可以释矣由其任重恐恐不胜之心而复还耕莘嚣嚣自得之身其欣幸当何如哉此而不退则宁无贪恋宠利之疑置君于桐大不获已至忠至公之本心谁白之者伊尹可谓自任之重自处之审矣使汤有太甲为之孙而无伊尹为之佐其不一再而斩者几希尚何六百年之敢望哉　董氏鼎曰伊训作于太甲嗣位之初重在谨始故曰今王嗣厥徳罔不在初太甲上篇作于不惠阿衡之时重在谨习故曰习与性成予弗狎于弗顺中篇作于克终允徳之后重在懋徳故曰王懋乃徳无时豫怠下篇申言懋徳之意重在谨终故曰终始慎厥与又曰慎终于始葢方其未悟也惟恐无以善始及其既悟也又惟恐无以善终伊尹之于太甲先忧而喜后喜而忧拳拳忠爱言有尽而意无穷葢如此】
　　咸有一徳
　　伊尹致仕而去恐太甲徳不纯一及任用非人故作此篇亦训体也史氏取其篇中咸有一徳四字以为篇目今文无古文有【新安陈氏曰一徳二字实此篇之纲领】
　　伊尹既复政厥辟将告归乃陈戒于徳【辟必益反】
　　伊尹已还政太甲将告老而归私邑以一徳陈戒其君此史氏本序
　　曰呜呼天难谌【音忱】命靡常常厥徳保厥位厥徳靡常九有以亡
　　谌信也天之难信以其命之不常也然天命虽不常而常于有徳者君徳有常则天命亦常而保厥位矣君徳不常则天命亦不常而九有以亡矣九有九州也【蔡氏元度曰常厥徳所谓徳惟一不常厥徳所谓徳二三惟一为能常　新安陈氏曰一者无杂无息一可以包常常则一之无间断者也惟纯而不杂所以久而不息】
　　夏王弗克庸徳慢神虐民皇天弗保监于万方启迪有命眷求一徳俾作神主惟尹躬暨汤咸有一徳克享天心受天明命以有九有之师爰革夏正
　　上文言天命无常惟有徳则可常于是引桀之所以失天命汤之所以得天命者证之一徳纯一之徳不杂不息之义即上文所谓常徳也神主百神之主享当也汤之君臣皆有一徳故能上当天心受天明命而有天下于是改夏建寅之正而为建丑正也【问咸有一徳窃谓一者是纯一而不杂徳至于纯一而不杂所谓至徳也所谓纯一而不杂者葢归于至当无二之地无纎毫私意人欲间杂之犹易之恒中庸之诚也説者多以咸有一徳为君臣同徳咸有一徳固有同徳意而一非同也言君臣皆有此一徳而已朱子曰此篇先言常徳庸徳后言一徳则一者常一之谓爰革夏正只是正朔之正　新安陈氏曰臣当先君后已善则称君今曰尹躬暨汤则臣先君曰咸有一徳则臣侪于君何也葢尹圣之任汤学焉而后臣天生齐圣之汤又生元圣之尹君臣同徳圣圣相逢非泛然君臣比也又何区区形迹之嫌哉　陈氏雅言曰纯一之徳者即天之徳也惟与天合徳故能上达天心明命而能受之九有而能有之则嗣王今日之有天下亦当纯一其徳以克享于天然后可以承祖宗之基业膺上天之付托慰生民之属望此伊尹将致仕而归恐太甲徳不纯一故以成汤一徳之效以为之告而必言尹躬暨汤咸有一徳者亦犹太甲上篇言先王顾諟天之明命而继之以惟尹躬克左右厥辟宅师之意也】
　　非天私我有商惟天佑于一徳非商求于下民惟民归于一徳
　　上言一徳故得天得民此言天佑民归皆以一徳之故葢反复【音腹】言之【陈氏雅言曰一徳者天人合应之机也商之君臣惟同有一徳故自然为天所佑为民所归是则天虽非私于商而不能不私于商之一徳也商虽非求于民而民求归于一徳也一徳之效固如是其大乎】
　　徳惟一动罔不吉徳二三动罔不凶惟吉凶不僭在人惟天降灾祥在徳
　　二三则杂矣徳之纯则无往而不吉徳而杂则无往而不凶僣差也惟吉凶不差在人者惟天之降灾祥在徳故也【张氏曰一者纯乎天理二三者杂于人欲天理无往而不吉人欲无往而不凶以其体即凶也　林氏曰降于天者为灾祥受于人者为吉凶　吕氏曰一则动皆合理故无不吉二三则动皆背理故凶　陈氏大猷曰徳纯乎天理本一而已人欲之私间之一者始二三矣　新安陈氏曰在人在徳不过分天人平説吉凶不差在人何如吉人则吉凶人则凶天降灾祥在徳何如徳一则祥徳二三则灾】
　　今嗣王新服厥命惟新厥徳终始惟一时乃日新太甲新服天子之命徳亦当新然新徳之要在于有常而已终始有常而无间【去声】断是乃所以日新也【朱子曰终始惟一时乃日新这个道理须是常接续不已方是日新才有间断便不可　张氏曰此告太甲以继汤之一徳也太甲即位已久此自复位时言即新服受天命其徳亦当俱新　新安陈氏曰太甲复位之初自怨自艾始能自新矣然中或间断则非日新也汤之盘铭曰苟日新日日新又日新其自儆如此仲虺之诰曰徳日新万邦惟懐仲虺告汤亦如此是日新乃太甲乃祖之家学也尹以汤之日新望太甲必以汤之一徳勉太甲故时乃日新必先之以终始惟一焉视汤之铭发挥精密　陈氏雅言曰此告之以新徳为服命之始也然而太甲自怨自艾处仁迁义而归则始固能新矣伊尹虑其终或间断则非纯一之徳非日新之道葢惟有一徳然后可谓之日新惟能日新然后方有纯一之徳日新者成汤昭徳检身之工夫也观盘铭之言仲虺之诰可见伊尹告太甲以一徳而又必告太甲以日新者葢欲其以日新为一徳之要也伊尹此言因其所已能而勉其所未至也】
　　任官惟贤才左右惟其人臣为【去声下三字同】上为徳为下为民其难其慎惟和惟一
　　贤者有徳之称才者能也左右者辅弼大臣非贤才之称可尽故曰惟其人夫【音扶】人臣之职为上为徳左【音佐】右厥辟也为下为民所以宅师也不曰君而曰徳者兼君道而言也臣职所系其重如此是必其难其慎难者难于任用慎者慎于聪察所以防小人也惟和惟一和者可否相济一者终始如一所以任君子也【问臣为上为徳为下为民诸家説不同不知此四为字富作如何音朱子曰为字并去声为上者辅其徳而不阿其意之所欲为下者利于民而不狥已之所安　问如逢君之恶也是为上而非是为徳为宫室妻妾之奉也是为下而非是为民曰然伊尹告太甲却是与寻常人説话便恁地分明恁地切身至今看时通上下皆使得至傅説告髙宗语意却深縁髙宗贤明可以説这般话故傅説辅之説得较精微伊尹告太甲前三篇许多説话却从天理窟中抉出许多话分明説与他今看来句句是天理　论其难其慎曰君臣上下相与甚难　张氏曰尹欲尧舜其君则为上为徳可知欲尧舜其民则为下为民可知陈氏大猷曰人君莫不欲日新其徳然或不克终者由小人蛊之则不间断于己亦必间断于人也故】
　　【又告以用人之道所以贵于用有徳有能而必得其人者葢臣职在于致君泽民为上则欲辅成君徳为下则欲泽润生民所系之重如此任用之际其难之而不易谨之而不忽待之协和而无乖信之专一而无二此言用人之当一也　新安陈氏曰左右作近习説接下二句不来语録想非定説蔡得之王置诸其左右相成王为左右岂皆近习乎三公官不必备亦曰惟其人葢其选至重必其人足以当之者可也　陈氏雅言曰伊尹既告太甲以一徳又恐其任用非人则心志蛊惑徳不能以纯一故又告以用人之道任官则必贤才而后可非贤才则不可任也左右则必得其人而后可又非贤才之可比也所以为是者以人臣之职在上则必陈善闭邪献可替否以成其为君之徳在下则必养之以全其生敎之以复其性而泽润生民臣职之所系其重如此是岂可轻于任用哉故任用之始必其难其慎以防小人任用之终必惟和惟一以待君子葢言用人之当一也君徳之一未始不由于用人之一用人之一亦足以见其君徳之一】
　　徳无常师主善为师善无常主协于克一
　　上文言用人因推取人为善之要无常者不可执一之谓师法协合也徳者善之总称善者徳之实行【胡孟反】一者其本原统防者也徳兼众善不主于善则无以得一本万殊之理善原于一不协于一则无以达万殊一本之妙谓之克一者能一之谓也博而求之于不一之善约而防之于至一之理此圣学始终条理之序与夫子所谓一贯者几【平声】矣太甲至是而得与【音预】闻焉亦异乎常人之改过者欤张氏曰虞书精一数语之外惟此为精密【问徳无常师四句或言主善人而为师若仲尼无常师之意如何朱子曰非也横渠説徳主天下之善善原天下之一最好四句三段一段似一段徳且是天体説有吉徳有凶徳然必主于善始为吉尔善亦且是大段説或在此为善或在彼为不善或在前日则不善而今日则为善惟须协于克一是乃为善谓以此心揆度彼善耳故横渠言原则若善之原于一耳葢善因一而后定也徳以事言善以理言一以心言大抵此篇只是几个一字上有精神须与细看此心才一便终始不变而有常也协字虽训合字却是以此合彼之合非己相合之合与礼记协于分艺书协时月正日之协同义葢若揆度参验之意耳张敬夫谓虞书精一四句与此为尚书语之最精密者而虞书为尤精　此言于天下之徳无一定之师惟善是从则凡有善皆可师也于天下之善无一定之主惟一其心则其所取者无不善矣协犹齐也如所谓协时月　徳无常师四句上两句是敎人以其所师下两句是敎人以其所择善而为之师　问协于克一莫是能主一则自黙契于善否曰横渠云徳主天下之善善原天下之一这见得他説得极好处葢从一中流出者无有不善所以伊尹从前面説来便有此意曰常厥徳曰庸徳曰一徳常庸一只是一个问横渠之言如何曰一故善一者善之原也善无常主如言前日之受非也协于克一如言皆是也葢均是善但易地有不同者故无常主必是合于一乃为至善一者纯于理而无二三之谓一则无私欲而纯乎义理矣　陈氏大猷曰有専一之一终始惟一是也有统一之一协于克一是也无一善之或遗无一息之或间然后尽一徳之全体尹既言惟一之防复明协一之义徳之所在初无常师凡主于善皆所当师谓博而取之也善有万端亦无常主必贵协合统防于克一之地谓一以贯之也　新安陈氏曰理之一本万殊处择之贵乎精理之万殊一本处融之贵乎一徳无常师主善为师精以择之也即所谓惟精也善无常主协于克一一以贯之也即所谓惟一也南轩张子谓精一数语外惟此最为精密深味之伊尹之言即自惟精惟一充广之也伊尹乐尧舜之道渊源甚逺学识甚精今复摘舜禹授受之微防以告太甲其欲使是君为尧舜之君之心至老不变也如此夫　夏氏曰学未有得不可执一定之见学既有得不可忘一贯之理徳既无常师吾不敢拘凡主于善者皆师之泛观博取也善虽无常主吾不敢泛必即夫一者而合之反观约尽也　陈氏雅言曰仁义礼智徳也徳何常师之有以言乎仁则自亲亲仁民以至爱物皆仁之善所当取以为师者也以言乎义则自从兄敬长以至尊贤皆义之善所当取以为师者也则徳主天下之善者无不师而有以尽夫博矣然善亦何常主之有仁之善虽有万端贯而通之则凡所谓仁者皆本于吾此心之一理也义之善虽有万绪融而防之则凡所谓义者又皆本于吾此心之一理也则善原天下之一者无不协而有以防夫约矣葢徳而师于善此资于人者也善而协于一此反诸己者也】
　　俾万姓咸曰大哉王言又曰一哉王心克绥先王之禄永底【音防】烝民之生
　　人君惟其心之一故其发诸言也大万姓见其言之大故能知其心之一感应之理自然而然以见人心之不可欺而诚之不可掩也禄者先王所守之天禄也烝众也天禄安民生厚一徳之效验也【陈氏大猷曰咸曰见颂之无间又曰见颂之无己人心孚感若有使之者此一徳之验绥禄底民此一徳之效　陈氏雅言曰人君有纯一之徳存诸心则发诸言者大天下之民人闻其言之大而皆曰大哉王言因以知其心之一而又曰一哉王心感应之妙自然而然于以见人心之理无异于君心之理君心之理深契乎民心之理也所谓一徳之感应夫如是先王之禄则克绥之克之云者基图之巩固如置诸磐石之壮也烝民之生则永底之永底云者海宇之宁谧如措诸袵席之康也所谓一徳之效验】
　　呜呼七世之庙可以观徳万夫之长可以观政
　　天子七庙三昭三穆与太祖之庙七七庙亲尽则迁必有徳之主则不祧【他雕反】毁故曰七世之庙可以观徳天子居万民之上必政敎有以深服乎人而后万民悦服故曰万夫之长【上声】可以观政伊尹叹息言徳政脩否见于后世服乎当时有不可掩者如此
　　后非民罔使民非后罔事无自广以狭人匹夫匹妇不获自尽民主罔与成厥功
　　罔使罔事即上篇民非后罔克胥匡以生后非民罔以辟四方之意申言君民之相须者如此欲太甲不敢忽也无毋同伊尹又言君民之使事虽有贵贱不同至于取人为善则初无贵贱之间【去声】葢天以一理赋之于人散为万善人君合天下之万善而后理之一者可全也苟自大而狭人匹夫匹妇有一不得自尽于上则一善不备而民主亦无与成厥功矣伊尹于篇终致其警戒之意而言外之防则又推广其所谓一者如此葢道体之纯全圣功之极致也尝因是言之以为精粹无杂者一也终始无间者一也该括万善者一也一者通古今达上下万化之原万事之榦语其理则无二语其运则无息语其体则并包而无所遗也咸有一徳之书而三者之义悉备前乎伏羲尧舜禹汤后乎文武周公孔子同一揆也【新安陈氏曰观徳观政欲太甲致谨于修徳行政之际也徳则一徳政则一徳之见于行事者又谓一徳虽全尤不可以自足矜心一生而匹夫匹妇有怀不得以自尽则一善之或遗即一徳之有亏何以大有成于天下哉此节言后非民民非后及不可使匹夫匹妇不获自尽其与舜命禹以精一而末及于众非后何戴后非众罔与守邦四海困穷天禄永终者亦有合焉伊尹之学其乐尧舜之道而有得岂不信哉】












　　书经大全卷四
<经部,书类,书经大全>
　　钦定四库全书
　　书经大全卷五
　　明　胡广等　撰
　　盘庚上
　　盘庚阳甲之弟自祖乙都耿圯于河水盘庚欲迁于殷而大家世族安土重迁胥动浮言小民虽荡析离居亦惑于利害不适有居盘庚喻以迁都之利不迁之害上中二篇未迁时言下篇既迁后言王氏曰上篇告羣臣中篇告庶民下篇告百官族姓左传谓盘庚之诰实诰体也三篇今文古文皆有但今文三篇合为一【问商书又却较分明朱子曰商书亦只有数篇如此盘庚依旧难晓曰不知怎生地盘庚抵死要恁地迁那都若曰有水患也不曽见大故为害曰他不复更説那事头只是当时小民被害而大姓之属安于土而不肯迁故説得如此　史记盘庚祖乙之曾孙也歴祖乙子祖辛祖辛子开甲开甲弟祖丁开甲子南庚祖丁子阳甲及盘庚凡七世都耿矣亳殷亳之殷地殷者亳之别名在河南耿在河北　吴氏曰此书説者多言某篇为告臣某篇为告民某篇为兼告臣民以余观之臣民并集之时固不当呼臣与言而使民不与闻又呼民与言而使臣不与闻特以迁都之利反覆开谕事之系乎臣者主臣言之事之系乎民者主民言之君心初无适莫臣民皆欲其尽晓也　林氏曰迁都利害甚明而臣民傲上从康诚常情所不堪盘庚谆复恳到晓以利害祸福之理不啻如慈母之与子非优游不断不能奋其刚决也盖从容开谕使其晓然中心悦从以共享安利而无丝毫之牵强所以为王者之政也又曰耿地障塞沃饶易以致富富家巨室久居殖货闾阎细民则苦荡析离居今迁亳乃小民之利而巨室所不欲故为浮言以摇民情此三篇所由作也】
　　盘庚迁于殷民不适有居率吁【音喻】众慼出矢言
　　殷在河南偃师适往吁呼矢誓也史臣言盘庚欲迁于殷民不肯往适有居盘庚率呼众忧之人出誓言以喻之如下文所云也　周氏曰商人称殷自盘庚始自此以前惟称商自盘庚迁都之后于是殷商兼称或只称殷也
　　曰我王来既爰宅于兹重我民无尽【子忍反】刘不能胥匡以生卜稽曰其如台【音怡】
　　曰盘庚之言也刘杀也盘庚言我先王祖乙来都于耿固重我民之生非欲尽致之死也民适不幸荡析离居不能相救以生稽之于卜亦曰此地无若我何言耿不可居决当迁也【新安陈氏曰此地荡析于水既不能相救以生所以卜以稽之而卜迁也　林氏曰古者将迁国以考之卜如绵诗曰爰始爰谋爰契我龟曰止曰时筑室于兹卫文楚丘之迁亦曰降观于桑卜云其吉是也】
　　先王有服恪【克各反】谨天命兹犹不常宁不常厥邑于今五邦今不承于古罔知天之断【音短】命矧曰其克从先王之烈
　　服事也先王有事恪谨天命不敢违越先王犹不敢常安不常其邑于今五迁厥邦矣今不承先王而迁且不知上天之断絶我命况谓其能从先王之大烈乎详此言则先王迁徙亦必有稽卜之事仲丁河亶甲篇逸不可考矣五邦汉孔氏谓汤迁亳仲丁迁嚣【音敖】河亶甲居相【去声】祖乙居耿并盘庚迁殷为五邦然以下文今不承于古文势考之则盘庚之前当自有五迁史记言祖乙迁邢或祖乙两迁也【薛氏曰不迁故罔知天之断命则迁乃天欲永我命也不迁故不克从先王之烈则迁乃欲绍复先王之业也　陈氏经曰命在天而曰恪谨天命天其永命何也古人以当然之理为命而不以或然之数为命勑天之命祈天永命皆自已而言之使盘庚不迁都而苟安于耿民不聊生国将灭亡而归之命可乎】
　　若颠木之有由蘖【牙葛反又鱼列反】天其永我命于兹新邑绍复先王之大业底绥四方
　　颠仆也由古文作防木生条也颠木譬耿由蘖譬殷也言今自耿迁殷若已仆之木而复【扶又反】生也天其将永我国家之命于殷以继复先王之大业而致安四方乎【魏氏曰书言由蘖由字左传注木再萌牙谓之由故云楚其复由又昭八年今在析木之津犹将复由韵书蘖本作今作枿枿槁木之余也马氏云颠木而肄生曰枿　陈氏大猷曰京师为诸夏本国都定则四方安矣承天命复祖业绥四方三者盘庚图迁之本意故史总述于篇首】
　　盘庚斆【音效】于民由乃在位以常旧服正法度曰无或敢伏小人之攸箴王命众悉至于庭
　　斆教服事箴规也耿地泻【音昔】卤【音鲁】垫【音店】隘而有沃饶之利故小民苦于荡析离居而巨室则总于货寳惟不利于小民而利于巨室故巨室不悦而胥动浮言小民于利害亦相与咨怨间【去声】有能审利害之实而欲迁者则又往往为在位者之所排击阻难不能自达于上盘庚知其然故其教民必自在位始而其所以教在位者亦非作为一切之法【一切者权时之事如以刀切物苟取齐整不顾长短纵横也】以整齐之惟举先王旧常迁都之事以正其法度而已然所以正法度者亦非有他焉惟曰使在位之臣无或敢伏小人之所箴规焉耳盖小民患泻卤垫隘有欲迁而以言箴规其上者汝毋得遏絶而使不得自达也众者臣民咸在也史氏将述下文盘庚之训语故先发此【陈氏大猷曰遵故事则人情不骇达微辞则人情不壅此迁都之大纲史特先举之】
　　王若曰格汝众予告汝训汝猷黜乃心无傲从康若曰者非尽当时之言大意若此也汝猷黜乃心者谋去【上声】汝之私心也无与毋同毋得傲上之命从己之安盖傲上则不肯迁从康则不能迁二者所当黜之私心也此虽盘庚对众之辞实为【去声】羣臣而发以斆民由在位故也【王氏曰凡言若曰或臣述上防而代作非其自言或史撮大意删润之非其本言　陈氏经曰当谋去其傲上从康之心傲上者违王命而不肯从从康者怀久安而不为后日虑当时羣臣所以不迁其病根在此二者故直指其病而戒之　陈氏梅叟曰盘庚戒谕羣臣惟汲汲于治其心耳黜乃心再见于首篇永肩一心申严于终篇不宣乃心恐迂乃心不暨予同心有戕在乃心各设中于乃心又条见于中篇至于歴告朕志敷心腹肾肠无非开心谕之也】
　　古我先王亦惟圗任【如鸩反】旧人共政王播告之修不匿厥指王用丕钦罔有逸言民用丕变今汝聒聒起信险肤予弗知乃所讼
　　逸过也盘庚言先王亦惟谋任旧人共政王播告之修则奉承于内而能不隠匿其指意故王用大敬之宣化于外又无过言以惑众听故民用大变今尔在内则伏小人之攸箴在外则不和吉言于百姓譊譊【尼交反】多言凡起信于民者皆险陂【去声】肤浅之説我不晓汝所言果何谓也详此所谓旧人者世臣旧家之人非谓老成人也盖沮【在吕反】迁都者皆世臣旧家之人下文人惟求旧一章可见【新安陈氏曰民用丕变以前谓先王时世家旧人能使上敬下化如此下文责今世家不能然也】
　　非予自荒兹徳惟汝含徳不惕予一人予若观火予亦拙谋作乃逸
　　荒废也逸过失也盘庚言非我轻易【去声】迁徙自荒废此徳惟汝不宣布徳意不畏惧于我我视汝情明若观火我亦拙谋不能制命而成汝过失也【新安陈氏曰含徳掩晦遮蔽意与不匿厥指正相反不惕一人即傲上也成乃安逸即从康也】
　　若网在纲有条而不紊【音问】若农服田力穑乃亦有秋紊乱也纲举则目张喻下从上小从大申前无傲之戒勤于田亩则有秋成之望喻今虽迁徙劳苦而有永建乃家之利申前从康之戒
</div>
    <div class="pagination">
<a href="书经大全_page14.html">上一页</a><span>...</span><a href="书经大全_page10.html">10</a><a href="书经大全_page11.html">11</a><a href="书经大全_page12.html">12</a><a href="书经大全_page13.html">13</a><a href="书经大全_page14.html">14</a><span class="current-page">15</span><a href="书经大全_page16.html">16</a><a href="书经大全_page17.html">17</a><a href="书经大全_page18.html">18</a><a href="书经大全_page19.html">19</a><a href="书经大全_page20.html">20</a><span>...</span><a href="书经大全_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
