<!DOCTYPE html>
<html>
<head>
    <meta charset="UTF-8">
    <title>尚书讲义 - 第 8 页/共 8 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>尚书讲义 - 第 8 页/共 8 页</h1>
    <div class="content">　　尔有嘉谋嘉猷则入告尔后于内尔乃顺之于外曰斯谋斯猷惟我后之德呜呼臣人咸若时惟良显哉成王初赞君陈之孝兹复赞君陈之忠曰尔有嘉谋嘉猷则入告尔后于内者言君陈老臣逮事文武二后方其告之人不得而知也及其成功则民但知斯谋斯猷惟我后之徳非君陈之力也此乃民言非君陈之言也君陈知将顺而奉行于外而已民实归徳于二后故有是言也夫致君如文武其光明盛大如此而无一言见于外此君陈之忠也周公之勲劳召公不敢比儗而周公既没择其可代者独取君陈想见君陈在二后之朝其隂功隐徳涵浸斯民而世莫之知所以其名不显然而此功此德周公知之成王知之故又曰呜呼臣人咸若时惟良显哉谓凡人臣皆能如尔岂不为良臣而显于世乎此我所以用尔也显者岂非闇然而日章乎或者谓此成王戒君陈使之归美于我也如是则成王疑君陈之掠美而君陈乃一徼功卖直之人尔成王方且疑之亦安肯用之以镇服商民乎观其言曰尔后不知尔后其谁邪若成王自谓当曰入告我于内可也以此考之尔后乃言文武二后也其曰斯谋斯猷惟我后之徳乃民言也明矣呜呼君陈克忠克孝皆人所难能冝乎奋自列辟而起东郊之治也尝谓古者人君率归徳于其臣若地平天成六府三事允治万世永頼以为时乃功何伤乎君道而后世人君切切然与臣下争名有至于疑而杀之者皆因解书者以尔后为成王自谓之误也若戒其臣使归徳于我是教之谀已也成王何其小哉古者大臣以道事君立人之朝犯顔之谏逆耳之言日在君聴何伤乎臣道而后世人臣削藁诡辞以逺君之疑卒至于阿谀谄佞无所不至者亦因解书者以惟我后之徳为君陈归美之误也若谓此非天下之民言而出于君陈之口君陈何其小哉窃意三代而上成王之为君君陈之为臣不如是之狭隘故于此极言之所以伸成王君陈于万世之下也
　　王曰君陈尔惟周公丕训无依势作威无法以削寛而有制从容以和殷民在辟予曰辟尔惟勿辟予曰宥尔惟勿宥惟厥中有弗若于汝政弗化于汝训辟以止辟乃辟狃于奸宄败常乱俗三细不宥尔无忿疾于顽无求备于一夫必有忍其乃有济有容徳乃大简厥修亦简其或不修进厥良以率其或不良惟民生厚因物有迁违上所命从厥攸好尔克敬典在德时乃罔不变允升于大猷惟予一人膺受多福其尔之休终有辞于永世
　　成王一话一言皆归徳于周公故戒君陈首曰懋昭周公之训中曰式时周公之猷训终曰尔惟洪周公丕训盖以君陈能遵周公之训故不依势作威不法以削用寛徳而有制从容而和其民人故断然用之以克和厥中也如此则君陈雅当东郊之任矣然而君陈恂恂谨畏之人也成王虑其执法太坚故又告之曰商民在辟辟有罪也予曰有罪尔勿以为有罪而杀之当酌其情也予曰无罪而赦之尔勿以为可赦而宥之亦当酌其情也酌情如何归于中而已矣中则无过不及也成王得先王用中之要故推赤心力告而委任之也有弗顺于汝政弗化于汝训者度其刑之而可以迁善逺罪则刑之否则宥之开其自新之路此所谓如得其情则哀矜而勿喜也至若狃于为恶或奸宄或败常或乱俗三者以其平时之恶而知其故犯也罪虽小亦当不赦盖以刑故无小小惩而大戒也成王用刑之意如此慈祥安得有寃民乎而其末则曰无忿疾于顽无求备于一夫必有忍其乃有济有容徳乃大夫顽固可罪也当知民散久矣其为不善者是迷而失性以至于此圣人悯之必欲化之使归于善何忿疾之有凡厥人材各有所长若求备于一身是无全人也圣人悯之舍其所短而用其所长何求备之有此成王忠厚之言也其曰必有忍其乃有济者忍者隐忍也方吾临大事建大功蚩蚩之氓宁免怨咨盖可与乐成而不可与虑始人之常情也吾必隐忍而不校逮其功成当自知之矣此其乃有济之证也有容徳乃大者夫容徳圣人之仁也曰容乃公公乃王王乃天天乃道道乃久没身不殆秦誓曰寔能容之以保我子孙黎民此有容徳乃大之证也惟无忿疾无求备有忍有容其于人也第悯其迷失而至此虽有罪而不忍致之刑辟唯思所以教之之方莫若简厥修以警其不修进厥良以率其不良彼必自化又安用刑辟乎舜有天下选于众举臯陶汤有天下选于众举伊尹至于不仁者逺盖用此道也成王于用刑之后而此言舜汤之用心也宜乎刑措而不用宜乎商民之不即诛也其卒曰惟民生厚因物有迁至于违上所命从厥攸好者百姓有过在予一人也彼民之生秉之性人人固有其所以迷而失之者上之所好得以移之也文武兴则民好善幽厉兴则民好暴民何知哉上有好者下必有甚焉者矣此成王悯商民之顽以为皆纣化之也则君陈之治商民其可不以商为鍳乎然则如之何克敬典以在徳而已惟徳动天天尚能动商民岂不如草之偃风乎时乃丕变允升于大道矣岂惟我享尔之多福抑尔无穷之休无穷之闻亦在于是也君陈其勉之












　　钦定四库全书
　　尚书讲义卷十九　　　　　宋　史浩　撰
　　成王将崩命召公毕公率诸侯相康王作顾命【案此条讲义永乐大典原阙】
　　顾命
　　惟四月哉生魄王不怿甲子王乃洮颒水相被冕服凭玉几乃同召太保奭芮伯彤伯毕公卫侯毛公师氏虎臣百尹御事王曰呜呼疾大渐惟几病日臻既弥留恐不誓言嗣兹予审训命汝昔君文王武王宣重光奠丽陈教则肄肄不违用克逹殷集大命在后之侗敬迓天威嗣守文武大训无敢昏逾今天降疾殆弗兴弗悟尔尚明时朕言用敬保元子钊济于艰难柔逺能迩安劝小大庶思夫人自乱于威仪尔无以钊冒贡于非几兹既受命还出缀衣于庭越翼日乙丑王崩太保命仲桓南宫毛俾爰齐侯吕伋以二干戈虎贲百人逆子钊于南门之外延入翼室恤宅宗丁夘命作册度越七日癸酉伯相命士须材狄设黼扆缀衣牖间南向敷重篾席黼纯华玉仍几西序东向敷重底席缀纯文贝仍几东序西向敷重丰席画纯雕玉仍几西夹南向敷重笋席纷纯漆仍几越玉五重陈寳赤刀大训璧琬琰在西序大玉夷玉天球河图在东序之舞衣大贝鼖鼓在西房兑之戈和之弓垂之竹矢在东房大辂在賔阶面缀辂在阼阶面先辂在左塾之前次辂在右塾之前二人雀弁执惠立于毕门之内四人綦弁执戈上刃夹两阶戺一人冕执刘立于东堂一人冕执钺立于西堂一人冕执戣立于东垂一人冕执瞿立于西垂一人冕执鋭立于侧阶王麻冕黼裳由賔阶隮卿士君麻冕蚁裳入即位太保太史太宗皆麻冕彤裳太保承介圭上宗奉同瑁由阼阶隮太史秉书由賔阶隮御王册命曰皇后凭玉几道末命命汝嗣训临君周率循大卞燮和天下用答文武之光训王再拜兴答曰眇眇予末小子其能而乱四方以敬忌天威乃受同瑁王三宿三祭三咤上宗曰飨太保受同降盥以异同秉璋以酢授宗人同拜王答拜太保受同祭哜宅授宗人同拜王答拜太保降收诸侯出庙门俟
　　道之在天下人之得之者率能合死生为一致齐彭殇为妄作其于世间事业声名已不足为而况富贵贫贱夀夭又安能动其心乎其感而后应迫而后动不得已而后起盖其适来适去出于无心初无繋累是以人伦五者天下万事无所处而不当也周公得是道于尧舜禹汤文武故兼三王而施四事实其绪余土苴其惟精惟一之学则当世之成王后世之孔子盖成王则见而知之孔子则闻而知之是或一道也观成王疾病之际上言祖考之徳下托元子之所以保基业贻似续者皆以为民其言无一毫之私气定心平了然不乱非得道于周公安能如是乎是知曽参战兢而易箦不如孔子消摇而曳杖当兹大变不怛化者前圣后圣其揆一也盖其平生学力深固不于是时见其将何时乎若夫仗卫之仪执事之人礼经具载所谓笾豆之事则有司存此不必解姑取其得道于尧舜禹汤文武周公者言之盖大节也后儒叙道之统止谓周公之孔子而不及成王此为遗恨读其文者未尝不叹息于斯也
　　康王既尸天子遂诰诸侯作康王之诰
　　尸居也践天子位也遂诰者因其来防而遂诰之也或者谓康王不当吉服以见诸侯诸侯戴文武成王之徳久矣若在亮阴而使太保命安有不聴乎此非知时者之言也夫商民之顽成王周公勤勤于此凡几嵗几书而犹未服今康王茍惸然在哀疚中诸侯来吊者不觌其面而去安知商之士民不起三监武庚之念乎其勉康王出见诸侯所以防消商人不轨之心也况以冕服乎冕服祭服也明不敢用朝服而用在庙之服也观毕命之言曰之安危惟兹商士于此可以见当时绵蕝之礼所以絶危疑顾望之心皆出于从权也呜呼岂非召公毕公之谋乎
　　康王之诰
　　王出在应门之内太保率西方诸侯入应门左毕公率东方诸侯入应门右皆布乘黄朱賔称奉圭兼币曰一二臣卫敢执壤奠皆再拜稽首王义嗣徳答拜太保暨芮伯咸进相揖皆再拜稽首曰敢敬告天子皇天改大殷之命惟周文武诞受羑若克恤西土惟新陟王毕协赏罚戡定厥功用敷遗后人休今王敬之哉张皇六师无壊我髙祖寡命王曰庶侯甸男卫惟予一人钊报诰昔君文武丕平富不务咎底至齐信用昭明于天下则亦有熊罴之士不二心之臣保乂王家用端命于上帝皇天用训厥道付卑四方乃命建侯树屏在我后之人今予一二伯父尚胥暨顾绥尔先公之臣服于先王虽尔身在外乃心罔不在王室用奉恤厥若无遗鞠子羞羣公既皆聴命相揖趋出王释冕反丧服王出立于毕门诸侯朝于应门之左右礼也古者天子不下堂而见诸侯康王出于应门之内天子之失礼也诚以方其居庐不敢御正衙以行朝觐之义此亦从权之义也乘者四马也朱黄马饰也而以布羃之缟素也賔称者以客礼待诸侯也奉圭币庭实也执壤奠土贡也皆称拜稽首臣礼也夫朝觐防同诸侯一徳以尊于天子也王义其能嗣乃祖乃父之徳以来朝故答拜享其诚也答拜非君臣之礼也故曰賔称夫君臣相戒当在闲暇时康王方顔色之戚哭泣之哀羣臣遽进戒嗣王何哉盖太保之意欲诸侯闻之知王亦如成王能受臣下之言而称颂祖徳张皇六师不壊髙祖之命言其制驭之道不异成王此所以警诸侯也大臣受遗命其拳拳之心惟恐不克负荷受命之初欲以先声服诸侯也太保之意深矣王若曰者召公命之言也惟予一人报诰告羣臣及皆来之诸侯也言文武致太平而无过咎以其保乂王家内则有不二心之羣臣其建侯树屏外则有乃心王室之诸侯尔等诚能恤我而顺其乃祖乃父所以事文武之道以无贻穉子之羞者望之切也康王当三年不言之时乃有是诰亦非礼也当危疑之际诸侯皆在而无一言所谓臣下罔攸禀令今而有言亦从权之义也内而羣臣外而诸侯故总谓之羣公既皆闻是诰命安敢不服乎羣公一见天日之表一聴丁寜之诰想见相见而揖揖而趋出之际昌言偶语必皆曰真吾君之子也孟子曰吊者大悦正此义也如是则太保之谋效矣
　　康王命作册毕分居里成周郊作毕命
　　分居里成周郊者康王命毕公之大意也洛亦王土而必曰周郊者为商民而言也分者表厥宅里殊厥井疆也成者申画郊圻慎固封守也何为若是盖以周之扞御隄防不在夷狄而在商民也商民无变则保之功成矣
　　毕命
　　惟十有二年六月庚午朏越三日壬申王朝步自宗周至于丰以成周之众命毕公保东郊王若曰呜呼父师惟文王武王敷大徳于天下用克受殷命惟周公左右先王绥定厥家毖殷顽民迁于洛邑密迩王室式化厥训既歴三纪世变风移四方无虞予一人以寜道有升降政由俗革不臧厥臧民罔攸劝惟公懋徳克勤小物弼亮四世正色率下罔不祗师言嘉绩多于先王予小子垂拱仰成王曰呜呼父师今予祗命公以周公之事往哉旌别淑慝表厥宅里彰善瘅恶树之风声弗率训典殊厥井疆俾克畏慕申画郊圻慎固封守以康四海政贵有恒辞尚体要不惟好异商俗靡靡利口惟贤余风未殄公其念哉我闻曰世禄之家鲜克由礼以荡陵徳实悖天道敝化奢丽万世同流兹殷庶士席宠惟旧怙侈灭义服美于人骄淫矜侉将由恶终虽收放心闲之惟艰资富能训惟以永年惟徳惟义时乃大训不由古训于何其训王曰呜呼父师之安危惟兹殷士不刚不柔厥徳允修惟周公克慎厥始惟君陈克和厥中惟公克成厥终三后协心同底于道道洽政治泽润生民四夷左衽罔不咸赖予小子永膺多福公其惟时成周建无穷之基亦有无穷之闻子孙训其成式惟防呜呼罔曰弗克惟既厥心罔曰民寡惟慎厥事钦若先王成烈以休于前政
　　朏者月三日初生也越三日者六月六日也至于丰将以命毕公保东郊之册告于清庙也毕公弼亮四世非老臣乎父师之称当矣册文上推文武之大徳中言予一人以寜下言道有升降政湏因革所頼以知臣下之善恶者臧否也若不臧厥臧则恶者肆矣民安得而劝故以此命公也其褒公之辞则以谓予小子今得以垂拱无为而成者公之力也是故祗命公以周公之事旌别善恶表其居处无使混淆其善病其恶植此风声所以臧厥臧而民知所劝也有弗率训典殊厥井疆屏之逺方不使复乱羣也既不施刑民斯畏而爱之矣申画郊圻慎固封守所以成周郊也政贵有常循周公之政也辞尚体要法周公之立言自然无崖异也商俗以利口惟贤此风安可长成王戒羣臣无以利口乱厥官正为此也公当念成王之意可也康王所闻于古人之言谓世禄之家鲜克由礼世禄之家子孙不率教而至于败国丧家亡身者敝俗所化狃于奢丽万世同流不肖之习虽或不同同归于乱也商之庶士商民也不曰民而曰士者责其可责也恶终言其多行不义而自毙也虽收其放心其防闲之道惟艰也资富能训惟以永年此戒毕公以教斯民也谓资在富贵易于从化必无恶终之患矣成王之告君陈犹欲以辟是未免于用刑康王则一以惟徳惟义为大训盖成王之时更三监武庚之叛民犹未寜康王之时世变风移刑措不用太平之极故惟以徳义辅化而已商民何为哉学于古训尔又曰惟兹商士实系国之安危若不刚不柔以中和之化使之日迁善逺罪厥徳修矣周公迁之以谨其始君陈理之以协其中则成其终者岂不有望于毕公乎盖行百里者半九十不可以其已安已治而遂不克终也毕公之任亦重矣三后同道既恊心于政治则膏泽必下于民虽夷蛮戎狄皆頼以安矣以此知商人之难化甚于四夷也毕公克成厥终岂惟康王垂拱仰成以享太平之福抑周家无穷之大业毕公无穷之令闻所以保其子孙黎民者莫不皆因商人平定而致之则所谓邦之安危岂不在商人乎康王又虑毕公以经纶天下之材不屑为之故又戒之曰勿以不能而退托勿以国小而懈弛钦若先王之成烈以匹休于前政兹所以望三后之协心也先王成王也前政周公君陈也康王以成王为轨范毕公以周公君陈为标凖成周之治宜优为矣然成康此举皆为商民也而君陈之终篇乃曰惟予一人膺受多福毕命之终篇亦曰予小子永膺多福成康岂徼福哉有臣如君陈毕公増光先王之成烈绍述周公之前政使吾安于朝廷之上故谓之福也抑尝读易之大有上九之爻不言其象直曰自天祐之吉无不利孔子系之曰天之所助者顺人之所助者信履信思乎顺又以尚贤也是以自天祐之吉无不利成康当信顺之时太平之极骄侈不生而拳拳于三后是尚贤也则自天祐之永膺多福理之必至也万世之下语守文之君以成康为称首宜哉
　　穆王命君牙为周大司徒作君牙
　　周官大司徒之职在于敷五典扰兆民实法舜命契敬敷五教在寛之意皆所以明人伦也今命君牙作大司徒一篇之意専言其先徳而其要则在洪敷五典式和民则穆王可谓知治之要矣
　　君牙
　　王若曰呜呼君牙惟乃祖乃父世笃忠贞服劳王家厥有成绩纪于太常惟予小子嗣守文武成康遗绪亦惟先正之臣克左右乱四方心之忧危若蹈虎尾涉于春氷今命尔予翼作股肱心膂缵乃旧服无忝祖考敷五典式和民则尔身克正罔敢弗正民心罔中惟尔之中夏暑雨小民惟曰怨咨冬祁寒小民亦惟曰怨咨厥惟艰哉思其艰以图其易民乃寜呜呼丕显哉文王谟丕承哉武王烈啓佑我后人咸以正罔缺尔惟敬明乃训用奉若于先王对文武之光命追配于前人王若曰君牙乃惟由先正旧典时式民之治乱在兹率乃祖考之攸行昭乃辟之有乂
　　君牙之祖父世笃忠贞成绩纪于太常太常天子玉辂所建之大旂也绘以日月而铭其臣之功所为旌表以劝臣下也惜其名不着二后世然观君牙之贤可以逆知其乃祖乃父也穆王嗣守文武成康遗绪可谓重熈累洽之世矣而犹眷顾君牙使之克肖其先以治四方可无愧于四后之徳矣心之忧危惕惕若蹈虎尾兢兢如履春氷是以命君牙作辅而寄以股肱心膂之任也夫股肱用力于外心膂设谋于内一人之身无余事矣缵此旧服惟觊其不忝祖考者在于宏敷五典式和民则而已夫五典五品也帝舜之世百姓不亲五品不逊而使契作司徒教以人伦则父子有亲君臣有义夫妇有别长幼有序朋友有信也然则穆王此举无愧于舜君牙此职无愧于契矣而其収功在于式和民则夫天生蒸民有物有则民之秉彝好是懿徳是民之物则与生俱生其所敷者亦因人心之固有而和之尔穆王可谓知治之本矣非穆王知治之本无以得君牙非君牙之贤无以率其下君臣若形影之相须也其言尔身克正罔敢弗正民心罔中惟尔之中惟皇上帝降衷于民中者人人本具得之为圣人亡之为众人亡之非无也迷而不悟有待于上之人辅之翼之而自得之也夫以蚩蚩之众而欲以一人之身率而归中岂不艰哉能思其艰以图其易则易将至矣民之所以寜者岂不在君牙乎夫以丕大显明之文王丕大缵承之武王啓佑于我后人正而无缺吾固知思矣则世笃忠贞服劳王家之乃祖乃父岂不能垂裕于尔君牙乎尔惟敬明乃训而奉顺之则对追配不劳余力矣尔当由先正祖考之旧典时式民之治乱所系尔当率循其所行以昭明我之治于斯时也君牙虽欲退托其可得乎
　　穆王命伯冏为周大仆正作冏命
　　周官有大仆之官其所掌无大职事而穆王至于作命其所责任甚重人或以谓穆王别立一官或又曰兼周官太仆与五路之属大驭戎仆齐仆道仆田仆俱总之故其责任不轻也穆王所以加一正字使正于羣仆侍御之臣也既责以发号施令又责以绳愆紏谬似非下大夫所掌之职其曰今予命汝作大正则知其责任异于周官之大仆也
　　冏命
　　王若曰伯冏惟予弗克于徳嗣先人宅丕后怵惕惟厉中夜以兴思免厥愆昔在文武聪明齐圣小大之臣咸怀忠良其侍御仆从罔匪正人以旦夕承弼厥辟出入起居罔有不钦发号施令罔有不臧下民祗若万咸休惟予一人无良实赖左右前后有位之士匡其不及绳愆纠缪格其非心俾克绍先烈今予命汝作大正正于羣仆侍御之臣懋乃后徳交修不逮慎简乃僚无以巧言令色便辟侧媚其惟吉士仆臣正厥后克正仆臣谀厥后自圣后徳惟臣不徳惟臣尔无昵于憸人充耳目之官迪上以非先王之典非人其吉惟货其吉若时瘝厥官惟尔大弗克祗厥辟惟予汝辜王曰呜呼钦哉永弼乃后于宪
　　穆王谦冲自谓以不徳嗣位至于终夜不寝思勉厥愆可谓贤王矣其言文武盛徳小大之臣咸懐忠良侍御仆从罔匪正人其所承弼其君者毋不敬也号令之下无不尽善下民祗顺万国咸休然后属在位之士正救其不及观穆王惕厉如此安有愆谬可以绳紏又安有非心之可格则克绍先烈无疑矣今予命汝作大正所谓太仆正也周官止有太仆穆王加以正而名仆臣乃得不正乎则简进乃僚伯冏雅当其任矣巧言令色便辟侧媚不正之人一皆不用惟吉士是求且曰仆臣正则君克正仆臣谀则君自圣呜呼穆王既自忧危惕厉寜有自圣之患其所云者为凡后嗣言也夫谀言之不可聴也久矣彼其谗谄面谀逢君之恶能使人君恶直丑正忠言不闻拒谏自用下情壅阏国欲治可得乎穆王委心以任伯冏故曰有徳惟尔不徳亦惟尔则伯冏安敢不尽心乎夫憸人小人也安可充耳目之官彼其妒贤嫉能诬害良善告讦似忠修怨似直人君聴之寜不惑乎而况言伪而辩浸润肤受日陈于君前自圣之君安得不作聪明以乱旧章乎所谓迪上以非先王之典也若不求其忠良而惟以贿进则尔为旷官且为火不克祗其君吾亦坐尔以大不恭之罪矣伯冏傥遵是戒则永辅于宪宪常法也穆王保其常法垂裕子孙所望于侍御仆从者非为一身盖以遗后嗣故曰永弼乃后然则穆王可谓慎微之主矣窃尝谓人主神圣过人数等至于立法以遗子孙不当亦以神圣望之盖其后世岂无庸常之君若概以神圣望之彼企之不及则将自放自肆无所依据矣成汤懋昭大徳建中于民至其垂裕后昆则以义制事以礼制心而已天作之诗太王荒之文王康之至于子孙保之者岐有夷之行尔则穆王永弼乃后于宪之説可谓得先王之要法也





　　钦定四库全书
　　尚书讲义卷二十　　　　　宋　史浩　撰
　　吕命穆王训夏赎刑作吕刑
　　舜典曰金作赎刑当时有苖之国作五虐之刑以毒斯民舜立此科以矫其是赎刑起于虞也今不曰虞而曰夏赎刑者盖以自舜以前鸿荒之世民之质美当舜之时比屋可封刑措无用至禹之兴有典有则贻厥子孙赎刑之立实始于禹史谓夏赎刑宜矣雄曰唐虞象刑惟明夏后肉辟三千此其证也自禹而下非无此刑要之皆祖夏之遗也穆王享国之久有防民之心取赎刑之科斟酌损益作为一书以行于世史纪其作而曰训者以其因旧典而训释之也
　　吕刑
　　惟吕命王享国百年耄荒度作刑以诘四方王曰若古有训蚩尤惟始作乱延及于平民罔不寇贼鸱义奸宄夺攘矫防苖民弗用灵制以刑惟作五虐之刑曰法杀戮无辜爰始淫为劓刵椓黥越兹丽刑并制罔差有辞民兴胥渐泯泯棼棼罔中于信以覆诅盟虐威庶戮方告无辜于上上帝监民罔有馨香徳刑发闻惟腥皇帝哀矜庶戮之不辜报虐以威遏絶苗民无世在下乃命重黎絶地天通罔有降格羣后之逮在下明明棐常鳏寡无葢皇帝清问下民鳏寡有辞于苗徳威惟畏徳明惟明乃命三后恤功于民伯夷降典折民惟刑禹平水土主名山川稷降播种农殖嘉谷三后成功惟殷于民士制百姓于刑之中以教祗徳穆穆在上明明在下灼于四方罔不惟徳之勤故乃明于刑之中率乂于民棐典狱非讫于威惟讫于富敬忌罔有择言在身惟克天徳自作元命配享在下王曰嗟四方司政典狱非尔惟作天牧今尔何监非时伯夷播刑之迪其今尔何惩惟时苗民匪察于狱之丽罔择吉人观于五刑之中惟时庶威夺货断制五刑以乱无辜上帝不蠲降咎于苗苗民无辞于罚乃絶厥世王曰呜呼念之哉伯父伯兄仲叔季弟幼子童孙皆聴朕言庶有格命今尔罔不由慰日勤尔罔或戒不勤天齐于民俾我一日非终惟终在人尔尚敬逆天命以奉我一人虽畏勿畏虽休勿休惟敬五刑以成三徳一人有庆兆民赖之其寜惟永【案以上讲义永乐大典原缺】
　　王曰吁来有邦有土告尔祥刑在今尔安百姓何择非人何敬非刑何度非及两造具备师聴五辞五辞简孚正于五刑五刑不简正于五罚五罚不服正于五过五过之疵惟官惟反惟内惟货惟来其罪惟均其审克之五刑之疑有赦五罚之疑有赦其审克之简孚有众惟貌有稽无简不聴具严天威墨辟疑赦其罚百锾阅实其罪劓辟疑赦其罚惟倍阅实其罪剕辟疑赦其罚倍差阅实其罪宫辟疑赦其罚六百锾阅实其罪大辟疑赦其罚千锾阅实其罪墨罚之属千劓罚之属千剕罚之属五百宫罚之属三百大辟之罚其属二百五刑之属三千上下比罪无僭乱辞勿用不行惟察惟法其审克之上刑适轻下服下刑适重上服轻重诸罚有权刑罚世轻世重惟齐非齐有伦有要罚惩非死人极于病非佞折狱惟良折狱罔非在中察辞于差非从惟从哀敬折狱明啓刑书胥占咸庶中正其刑其罚其审克之狱成而孚输而孚其刑上备有并两刑
　　穆王既告牧伯又告同姓之诸侯今此所告凡有有土者以其小大之臣均当奉行此法故也祥刑者善用其刑也在今尔安百姓者兆民赖之也何择非人用刑在于得人也何敬非刑行吾敬惟在用刑也何度非及凡所忖度惟在刑之所及及者如曰惧将及之及思其罪之所及也两造具备师众也与众共聴之也五辞讼牒也其曰五辞者五方之辞也简孚者核实也乃正于五刑五刑不简有疑而不实也乃用五罚赎刑之议兴矣五罚不服不应赎也乃正于五过过则聴其改是从赦原也此舜所以明五刑以弼五教而戒其臣曰在寛之意也穆王可谓知此道矣至于五过则是赦罪之科自此生故曰五过之疵不可不审克之也曰惟官者在官之势可挟也惟反者反覆变诈也惟内者内亲用事也惟货者官吏受贿也惟来者素所往来之私也此五者若俗所谓情也故摠谓之疵其罪惟均者以情而故出人之罪则以其罪罪之也五刑五罚皆以疑而赦原所谓罪疑惟轻也简孚有众者核实而合于众心也惟貌有稽者周官小司冦以五声聴狱讼求民情色聴气聴之类是也无简不聴具严天威者敬天之威不敢轻用刑杀也墨辟黥也劓辟刃鼻也剕辟刖足也宫辟奄也大辟杀也凡此五罪有疑则赦之因以赎论罚之各有等差又当视其初犯如何故曰阅实其罪也然夏之五刑三千周官司刑所掌墨劓刖宫杀则总二千五百是周之刑简穆王増之三千矣将以省刑而复増之何哉盖赎刑重则正刑轻矣非穆王増之也夏之法当然也或曰周有常刑穆王当不乱旧章何取乎夏乎盖以时不同故也文武承商纣之虐比屋可诛制刑不得不重禹承尧舜之后穆王承成康之后其民好善而不轻犯法其刑不得不轻穆王可谓知时变矣是以周官司刑杀罪五百吕刑大辟止二百也盖当穆王时民无犯非礼况犯法乎大辟之罪姑存此条尔所谓刑平国用中典其以此欤上下比罪无僭乱辞是其情犯无疑也当必行之然犹惟察惟法审聴其辞而概之以法也上刑重刑也而适轻下服宥过无大也下刑小罪也而适重上服刑故无小也刑罚不可执一而不变故曰有权而世轻世重不可齐一以伦要皆有典则也罚所以惩恶非恶而以罚惩适以病民是以哀矜勿喜之心惟循良者有之下此则得其情而必喜矣故凡刑法莫非率人以中茍懐是心安得过差察辞于差者差错也辩诉纷纠惟从本情不以伪乱也如此则妄诉不行矣哀敬以折狱则明啓刑书而占之咸庶中正若俗所谓照条也条则无不中正也孚者信也如是则狱成而可信不疑矣输者上之也上之则君安得而不信乎有并两刑俗所谓二罪俱也亦并上之惟上所断则臣下之用刑不得自専矣穆王告羣臣以用刑凡四曰其审克之可见其明谨而不敢忽矣
　　王曰呜呼敬之哉官伯族姓朕言多惧朕敬于刑有徳惟刑今天相民作配在下明清于单辞民之乱罔不中聴狱之两辞无或私家于狱之两辞狱货非寳惟府辜功报以庶尤永畏惟罚非天不中惟人在命天罚不极庶民罔有令政在于天下
　　穆王又告官伯族姓官伯官之长族姓族之尊此告同姓异姓之大臣也朕言多惧言刑不可以易言战战兢兢以言之敬刑故有徳以将之则为刑若无其徳是酷虐也徳者何中也今天相民以生圣君又生贤佐以佑斯民前已言配享在下今又言作配在下表夫皇天之生圣贤皆欲配天之徳以谨刑也然则重黎三后之生非皇天命之乎惟其用中故明清于单辞单辞一人之言也不待质证而得其情非夫得中之人则安有不惑乎茍得中矣虽事物纷至而沓来不待诘问情伪不得而逃非明清则不能也盖以民之治罔不以中中则两辞必有折衷岂复有私家之患乎私家者非公而忘私国而忘家之人也既曰私家必总于货必辜有功总货则悖辜功则诬刑安得平乎天实报人庶尤交作罪丛一身可不惧哉是以圣贤之人茍知用中则所永畏者刑罚也天之罚之非天不中惟人在命自取也天罚不极极中也庶民罔有令政在于天下夫既不中天下皆恶政也吁可畏哉
　　王曰呜呼嗣孙今徃何监非徳于民之中尚明聴之哉哲人惟刑无疆之辞属于五极咸中有庆受王嘉师监于兹祥刑
　　穆王既告伯父伯兄仲叔季弟幼子童孙矣兹又告嗣孙何哉盖前告童孙王族之裔也行法之人也今告嗣孙王之嫡孙也故其所言皆君道何监非徳以明道之以徳则民有耻且格觌徳则民皆归中所谓民心罔中惟尔之中也哲人惟刑无疆之辞永有令闻也五刑既皆得中有庆必受王之善众而纉承之监于兹祥刑者皆因谨刑而致也尝谓周之有天下文武成康之下惟穆王可为贤圣之君观孔子定书取其三篇君牙之教民伯冏之御下吕刑之治罚皆眷眷不忘为君之道而其卒也明章圣人之用中此与尧舜惟精惟一相授受者无以异也乃知其心深得此道可以袭尧舜三代之也而耄期倦勤思欲脱屣万乘为逍遥游周行天下使天下皆有车辙马迹焉后世有列御寇者摭其遗説以谓穆王尝驾八骏至于巨搜氏之国觞西王母于瑶池汉儒信其荒唐之言遂鄙其人谓耄荒为耄乱荒忽后人祖述其意和为一谈至有作穆天子以附会者遂使穆王堕于昏君之域殊不知穆王虽起是念一闻祭公谋父祈招之诗遂止不行此亦从諌如流善补过者也曰一言之违驷马莫追穆王是也胡不观孔子之意乎孔子定书取是三篇示人主以轨范必其人之可师也则不信孔子而信列御寇郭璞者亦爱竒之过也故于此不可不辩
　　平王锡晋文侯秬鬯圭瓒作文侯之命
　　犬戎之祸酷矣平王尚能収拾余民以为东周振乾纲于弛纽回既倒之狂澜亦可谓有功矣若非文侯尊奬王室述诸侯之职其焉能尔平王不得不报文侯也锡以黄流玉瓉晋之祖庙得用之矣既赐弓矢则是为方伯也昔卫国有狄人之败出处于漕齐威公救而封之卫人作诗曰投我以木报之以琼琚言施虽薄而报当厚也则平王之赏不为过矣
　　文侯之命
　　王若曰父义和丕显文武克慎明徳昭升于上敷闻在下惟时上帝集厥命于文王亦惟先正克左右昭事厥辟越小大谋猷罔不率从肆先祖懐在位呜呼闵予小子嗣造天丕愆殄资泽于下民侵戎我国家纯即我御事罔或耆寿俊在厥服予则罔克曰惟祖惟父其伊恤朕躬呜呼有绩予一人永绥在位父义和汝克绍乃显祖汝肇刑文武用防绍乃辟追孝于前文人汝多修扞我于艰若汝予嘉王曰父义和其归视尔师寜尔邦用赉尔秬鬯一卣彤弓一彤矢百卢弓一卢矢百马四匹父徃哉柔逺能迩惠康小民无荒寜简恤尔都用成尔显徳
　　文侯平王命为方伯而曰父者尊之也而继之以名作命之法也丕大显明之文武克慎明徳昭升于天敷闻于世天乃集命文王文王受命作周也亦惟先正能左右其君小大谋猷罔不率从故后王世世得嗣其位而我小子遭家不造造天丕愆天不眷祐膏泽不下于民罪皆在巳犬戎侵陵败国丧家其祸甚大即我御事耉老成人无一在位我则不克享于成命当此家难若有同姓之诸侯如祖如父恤我此身使我永绥在位岂非有功乎汝独能明乃祖之忠始仪刑文武用防续我命汝追孝于前文人此归徳于文侯之词也汝多扞卫我于艰难予实汝嘉今功成矣告归其国矣是用赉汝以秬鬯一卣卣者以实酒之尊也使归以酎祖庙告其为方伯也古者赐弓矢然后得専征伐朱弓黒矢天子锡有功诸侯之具也其勉励之言曰柔逺能迩惠康小民无荒寜欲其勤恤尔都抚绥其国用成尔之显徳夫有功者必有徳以将之平王欲其以徳保成功真王言也窃尝谓平王东迁周公实知之周公之于国黙计于数百歳后方周之兴祸之所伏近在商民而逺在犬戎是故营洛以迁商民实为国家培植其基以遗后嗣也商民叛服不常率能化之以归于正而犬戎之祸洛得以为王都矣向使周公不曽营洛则商民散徙为乱未艾而洛邑荒芜未必可都平王方伥伥然无所之又安能保东周之治乎周公之治国如奕秋观奕一局之势自始至终料其胜负不差毫厘非明照至理其能如是乎以此知周公化服商民实为周家消万世无穷之祸营治洛邑又为周家建万世不防之基一举而二事俱利郏鄏定之期可不卜而知也周公有勲劳于天下其在是乎惜乎平王不能侧身修行勤于政事以自治修车备器薄伐玁狁以复雠如宣王之中兴是以黍离降而为国风也孔子曰如有用我者吾其为东周乎盖伤平王无志于恢复而又无仲山甫方召之徒为之宣力也
　　鲁侯伯禽宅曲阜徐夷并兴东郊不开作费誓
　　伯禽有国在周公既没之后史曰宅曲阜盖纪其始至也始至而有戎夷之难故有是役也按礼曽子问篇子夏问曰三年之丧卒哭金革之事无避也者礼欤孔子曰吾闻诸老聃曰昔者鲁公伯禽有为为之也解曰鲁侯急王事不得已也彼其哀戚抢攘中而号令之严如此岂非家学所义方素明故欤
　　费誓
　　公曰嗟人无哗聴命徂兹淮夷徐戎并兴善乃甲胄敿乃干无敢不吊备乃弓矢鍜乃戈矛砺乃锋刃无敢不善今惟淫舍牿牛马杜乃擭敜乃穽无敢伤牿牿之伤汝则有常刑马牛其风臣妾逋逃勿敢越逐祗复之我商赉汝乃越逐不复汝则有常刑无敢寇攘逾垣墙窃马牛诱臣妾汝则有常刑甲戌我惟征徐戎峙乃糗粮无敢不逮汝则有大刑鲁人三郊三遂峙乃桢榦甲戌我惟筑无敢不供汝则有无余刑非杀鲁人三郊三遂峙乃刍茭无敢不多汝则有大刑
　　淮夷既叛徐戎并兴鲁公仓卒之间处之若无难者盖军旅之兴所当备而取胜者不过利器械畜牛马严军律禁窃盗积糗粮筑营垒备刍茭惟此七事于行军用师阙一不可鲁公于此皆备豫不虞可谓得治军之要矣何谓利器械甲胄贵简也干贵敿敿施也弓矢贵备弓调矢利也戈矛贵于锻锻者链也锋刃贵于砺砺者淬砺也如此则器械利矣故曰无敢不吊吊善也何谓畜马牛军之所止必大放牧彼有捕兽之机槛必当杜塞彼有陷兽之坑阱必当敜窒无使伤牛马牛马伤则汝有刑如此则牛马畜矣何谓严军律马牛遁逸奴婢淫奔不当越队伍而捕逐马牛奴婢之失其害小而部伍不整其害大若他人捕敬以复还当议行赏若越逐不复是俗所谓逃军也能免刑乎如此则军律严矣何谓禁窃盗夫寇攘刼夺也逾墙垣穿窬奔窜也他人之马牛盗而杀之他人之仆妾诱而匿之刑亦不可逃矣如此则窃盗禁矣何谓积糗粮夫三军待餔不可一日无食无食则争夺逃亡无所不至军何由治茍有不逮则有大刑如此则糗粮积矣何谓筑营垒夫桢榦板筑之具也军之所至惟恃垒壁茍无其具则暴露矣是以不供则有无余刑无余者全家囚繋必待其供而后释之故曰非杀也如此则营垒筑矣何谓备刍茭夫牛马之行刍茭不饱何以用其力聚之不多则有大刑如此则刍茭备矣七者既修则军势强矣以此而行师则战必胜而攻必取矣戎夷何足虑哉方军之行必用军法常刑轻也大刑重也而所谓三郊三遂者诸侯四郊有四遂遂有大夫东郊既用兵其所供亿者三郊三遂也呜呼鲁公可谓得行军用师之道矣孟子曰春秋无义战盖以当时诸侯不知自治之道惟怙势以相侵伐故也观鲁公治军备之先具如此则非驱市人而战也嗟乎后世不知彼已不恤备之未具譊譊然惟以杀伐为説昧者何知第闻其语莫不以为正论一人唱之众人和之及一败涂地则钳口结舌不复言兵闻鲁公之风亦可少媿矣向非鲁公得乃父之绪余何以有此读书者知其成功自有所本则思过半矣
　　秦穆公伐郑晋襄公帅师败诸崤还归作秦誓
　　穆公以列国霸者不听忠言咈人自用败而还师实不足道而圣人乃取其书终百篇之义疑弗也然即其悔过忧畏自责若无所容其躯一念之萌发于诚实天地为之震动鬼神为之辟易圣人岂不有感于中而为之登载其言乎曰禹汤罪已其兴也勃焉穆公之谓也
　　秦誓
　　公曰嗟我士听无哗予誓告汝羣言之首古人有言曰民讫自若是多盘责人斯无难惟受责俾如流是惟艰哉我心之忧日月逾迈若弗云来惟古之谋人则曰未就予忌惟今之谋人姑将以为亲虽则云然尚猷询兹黄髪则罔所愆番番良士旅力既愆我尚有之仡仡勇夫射御不违我尚不欲惟截截善谝言俾君子易辞我皇多有之昧昧我思之如有一介臣断断猗无他技其心休休焉其如有容人之有技若已有之人之彦圣其心好之不啻如自其口出是能容之以保我子孙黎民亦职有利哉人之有技冒疾以恶之人之彦圣而违之俾不达是不能容以不能保我子孙黎民亦曰殆哉之杌陧曰由一人之荣怀亦尚一人之庆【按此篇讲义永乐大典原阙】










</div>
    <div class="pagination">
<a href="尚书讲义_page7.html">上一页</a><a href="尚书讲义.html">1</a><a href="尚书讲义_page2.html">2</a><a href="尚书讲义_page3.html">3</a><a href="尚书讲义_page4.html">4</a><a href="尚书讲义_page5.html">5</a><a href="尚书讲义_page6.html">6</a><a href="尚书讲义_page7.html">7</a><span class="current-page">8</span>
    </div>
    <div class="pagination"><a href="index.html">返回目录</a></div>
</body>
</html>
