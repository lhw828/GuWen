<!DOCTYPE html>
<html>
<head>
    <meta charset="UTF-8">
    <title>禹贡锥指 - 第 5 页/共 16 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>禹贡锥指 - 第 5 页/共 16 页</h1>
    <div class="content">　　岱济之间与兖分界盖在东平汶上钜野之西济淮之间与豫分界盖在金乡砀山宿州怀逺之西
　　淮沂其乂【释文沂鱼依反】
　　传曰二水已治正义曰乂训治也故云二水已治地理志云沂水出泰山盖县临乐子山南至下邳入泗过郡五行六百里淮出桐柏山源逺矣于此州言之者淮水至此而大为害尤甚喜得其治故于此记之【渭】按桐柏山在南阳平氏县东南其故城在今南阳府桐柏县西北四十里详见导淮盖县故城在今青州府沂水县西北淮纳沂不决淮距海则沂无所归故必先淮而后沂也
　　曽彦和云淮出豫境至徐之间始大其泛滥为害尤在于徐故淮之治于徐言之此説非也徐共是淮而地较卑岂独能无患盖当时淮患孔急不可须臾待故禹在徐即令属役与徐协力治之所以不复言治淮也
　　水经注沂水出泰山盖县艾山【郑云出沂山亦或云临乐山水有二源南源世谓之柞泉北水俗谓之鱼穷泉俱东南流合成一川齐乘曰郑康成云沂水出沂山按今蒙隂县东北地名南河川小阜之下有曰狗泉此沂源也东南迳马头固山有泉东流与之合北望沂山五十里殊无别源疑沂山水源古流今竭耳明万厯中傅履重着水利论曰沂源出蒙隂鲁艾诸山皆涓滴细流自石罅中出经数十里近县稍大而河形散漫不可灌溉渭按东镇沂山在今青州府沂水县北一百十里接临朐县界寰宇记云即东泰山也无沂源又雕崖山在县西北一百七十里南接蒙隂县界去县治一百三十里沂水于此发源是谓狗泉盖即康成所谓沂山也黄子鸿云周礼青州镇曰沂山郑康成谓沂水所出今沂水实出雕崖山北去东泰山尚五十余里则古沂山当即指此隋唐时始移沂山之名于东泰山而祀之以为东镇其实二山不可混也子鸿此言甚覈临乐艾山雕崖疑即沂山支阜之异名山跨蒙沂二县之境故县志各载为沂源耳齐乗所谓狗泉者即北源之鱼穷泉其出马头固山者即南源之柞泉也】又东迳盖县故城南【齐乘曰沂水过马头固南流迳盖县故城按顔师古云盖读如本字】又东迳浮来山浮来之水注之【春秋书公及莒人盟于浮来即此地】又南迳爆山西【山有二峰相去一里双峦齐秀员峙若一】又西南迳东莞县故城西【城即今沂水县治其北有故郓城】与小沂水合【水出黄孤山西南流迳其城北西南注于沂】又南迳东安县故城东而南合时宻水【水出时宻山莒人归共仲于鲁及宻而死是也东安故城在沂水县西南】又南合桑泉水【水北出五女山东南流合巨围水堂阜水防崮水庐川水及蒙隂二水入沂】又南迳阳都县故城东【县故阳国城在沂水县西南】又南与蒙山水合【水出蒙山之隂】又南迳中邱城西【春秋城中邱即此】又南迳临沂县故城东【城在今沂州北】治水注之【治本作洛今据汉志改正】俗谓之小沂水【治水出泰山南武阳县之冠石山地理志曰冠石山治水所出应劭云武水出焉盖水异名也东流迳蒙山下又东南迳颛防城北又东南迳费县故城南又东南迳祊城南又东南注于沂齐乘曰沂水自诸葛城又南迳王祥墓孝感水入焉又南至沂州城东小沂水西南入焉又南分流入三十六穴湖东通沭水宋庆厯间沂州修城碑云大小二沂环流外转而小沂尤湍于西北平日波如簟纹清浅可爱及山雨水至如百万陈马摩垒而来谓此水也明知州何格议曰治沂有二难一隘于石沟一隘于庙山自石沟以上有坊口通长沟温泉入沭之故道庙山以下有马儿湾通五丈沟芦塘诸湖入邳之故道实乂沂之故迹也坊口既塞每遇滛雨石沟以上不得由长沟入沭决防口而横流沂水之东南乡州北之孝感乡此长沟不可不开以杀石沟之溢者也沂水自入州境合治浚洪祊诸水幷趋庙山河流既威山麓亢隘反趋马儿湾入五丈沟又过郯之马头以出宿迁而州之擅湖利者谋塞马儿湾水合出于庙山下无所分泄泛滥逆行上自费之朱纪等口十二处州境之白龙等口二十九处屡见冲决近河乡郭转为沮洳而郯之港口马头等十七处又下于沂费者垫溺滋甚此马儿湾不可不开以疏庙山之隘者也渭按费县故城在今费县西北二十里治水迳其南土人谓之浚河】沂水又南迳开阳县故城东【县故鄅国春秋哀公三年城启阳即此故城在沂州北】又东迳襄贲县东【今沂州西南有襄贲故城贲音肥】又屈从县西南流又屈南迳郯县西【县故郯国今郯城县西南有郯县故城西南去邳州治百五十里】又南迳良城县南【左传昭十三年晋侯防呉子于良即此地今邳州北有良城故城】又南迳下邳县北【今邳州东三十里有下邳故城】分为二水一水于城北西南入泗一水迳城东屈从县南亦注泗谓之小沂水【水上有桥徐泗间以为圮张子房遇黄石公于圮上即此邳州志云沂河旧在州西一里今其道为黄流淤塞水自郯城入运河】以今舆地言之沂水出沂水县【属青州府】厯沂州郯城【并属兖州府】至邳州合泗水又东南至清河县入淮【邳州清河并属淮安府】导淮云东防于泗沂是也此经沂与淮并书而不及泗者盖泗之上流不为患至合沂而始大沂则自下邳以上为患已深【观齐乗及何格之言可见】故禹特治之经所以言沂不言泗也
　　蔡传引曽氏曰徐州水以沂名者非一郦道元谓水出尼丘山西北径鲁之雩门亦谓之沂水水出泰山武阳之冠石山亦谓之沂水而沂水之大则出于泰山也按水经注出尼丘之沂水流迳鲁县故城南北对稷门稷门一名髙门亦曰雩门水即曾点所浴也西入泗水与经文之沂无渉水经注有小沂水者三曾仅举其一沂水出泰山郡之盖县今但云出于泰山非也疑脱盖县二字
　　蒙羽其艺【释文艺鱼世反渭按艺汉书作蓺】
　　传曰二山已可种艺正义曰地理志云蒙山在泰山蒙隂县西南羽山在东海祝其县南诗云艺之荏菽故艺为种也【渭】按此濬畎浍距川之事非淮沂乂而二山遂可艺也今山东青州府蒙隂县南有蒙隂故城江南淮安府贑榆县南有祝其故城皆汉县也方耕曰作既种曰艺
　　蒙山在今蒙隂县南四十里西南接费县界诗鲁颂奄有蒙论语季氏将伐颛防孔子曰昔者先王以为东蒙主邢昺疏云山在鲁东故曰东蒙也汉志蒙隂县有蒙山祠颛防国在山下后魏志新泰县有蒙山【宋省蒙隂后魏以其地改置新泰县】刘芳徐州记蒙山髙四十里长六十九里西北接新泰县界元和志蒙山在新泰县东八十八里费县西北八十里东蒙山在费县西北七十五里是谓蒙与东蒙为二山也齐乗曰山在今费县西北七十里蒙山在山东二山连属长八十里禹贡之防羽论语之东蒙正此蒙山也后人惑于东蒙之説遂误以山当蒙山蒙山为东蒙而隐没山之本名故今定正之邑人公鼐论曰蒙山髙峰数处俗以在东者为东蒙中央者为云蒙在西者为蒙其实一山山自在新泰其北有沃壤所谓隂之田亦非即蒙峰也参之以邢疏东防即蒙山非有二山明矣
　　汉志祝其县南有羽山杜预左传注亦云在祝其县西南县之故城在今贑榆县界而隋志胊山县有羽山元和志云羽山在朐山县西北一百里又云在临沂县东南一百十里与朐山县分界朐山今海州临沂今沂州也近志郯城县东北亦有羽山接贑榆界齐乗云羽山旧在胊山县东北九十里今属沂州在东南百二十里时郯城未复故在州境也诸説不同要之此山在沂州之东南海州之西北贑榆之西南郯城之东北实一山跨四州县之境也明一统志云在贑榆县西北八十里则误矣説者皆以此山为舜殛鲧处山下有羽潭即左传所云其神化为黄熊入于羽渊者也愚谓此地太近非荒服放流之宅孔安国舜典传云羽山东裔在海中今登州府蓬莱县有羽山寰宇记云在县东十五里即殛鲧处有鲧城在县南六十里以近殛鲧之地而名此与孔传谓在海中者合当从之齐乗九目山东北二十里有龙山又北即羽山蓬莱新志云在县东南三十里禹贡之羽在徐域舜典之羽在青域不可以无辨
　　苏传云二水既治则二山可治后儒皆遵其説今按蒙山南去淮水约五百余里羽山亦防三百里淮之横溢不到二山及其既乂二山亦未必悉治唯沂水厯蒙羽之间利害颇切然二山仍自有畎浍之水当濬之以距川者亦非但治沂而已也淮不乂则沂不可得而治沂不乂则蒙羽不可得而治然淮沂既乂而二山畎浍距川之处施功正不少也沂水介于二山之间其西为蒙山蒙山水蒙隂二水皆出焉又有治水桑泉水堂阜水防崮水并厯蒙隂县界中东南注于沂此蒙山畎浍之流章章可考者也其东为羽山有沭游二水并山而行畎浍之水皆入焉沭自北而南合泗以入淮游分淮而北防沭以入海沂东通沭沭东通游苞络灌注緜地数百里按沭水汉志作术水出琅邪东莞县南至下邳入泗行七百一十里【今沂水县治即东莞故城】临淮淮浦县有游水北入海【今安东县西有淮浦故城】水经注云沭水出东莞县大弁山与小泰山连麓而异名也【元和志云沭水俗名涟水】东南迳其县东又南迳阳都县东【沂水县西南有阳都故城齐乗曰水出沂山东麓传履重水利论曰沭水泛滥奔溃淤沙弥望竭力修筑随复淤塞】又南迳即丘县【故春秋之祝丘桓公五年城祝丘是也今沂州东北有即丘故城齐乗曰沭水自莒州又南温泉水西来入焉又东南经仓山马岭羽山由吾羣山聫络沭东沂西夹山而行山峡之间有山口池者俗云禹凿沂水由三十六穴湖贯北峡口与沭相通按今莒州东有沭水自沂水县流入至州南折而西南迳沂州东又南入郯城县界盖即丘故城虽在沂州境而莒州亦得其县地故也】又南迳厚丘县【今沭阳县北有厚丘故城】分为二渎【齐乘曰沭水自厚丘县分为二今名南涟北涟也】一南迳建陵县故城东【故城在沭阳县西北一百五里建陵山下】至下邳入泗【下邳故城在今邳州东三十里有直河入泗即古沭水也】其左渎东南迳司吾城东【今宿迁县北有司吾故城】又东南厯柤口城中东南至朐县入游注海也【今海州南有胊县故城】又云淮水于淮浦县枝分北为游水厯朐县与沭合迳胊山西【山在海州南四里】又北迳利城县故城东【寰宇记云故利城　在贑榆县西六十里】又北厯羽山西又北迳祝其县故城西【左传祝其实夹谷服防曰地二名也贑榆志云祝其故城在县南五十里夹谷山西南十五里】又左迳即丘县故城西又东北迳贑榆县北又东北迳纪鄣故城南【左传昭十九年齐伐莒莒子奔纪鄣杜预曰纪鄣地二名贑榆县东北有故纪城寰宇记云在县东北七十五里平地近海也】又东北入海尔雅曰淮别为浒游水亦枝称者也以今舆地言之沭水出沂水县厯莒州沂州郯城至沭阳县西北分为二水其一南至邳州入泗即齐乗所谓南涟水也其一为左渎北至海州与安东之游水合自下游沭通称又北至贑榆入海即齐乗所谓北涟水也説者皆云淮沂既治则蒙羽可艺而不知禹更有施功之处羽山尤不明白故沭游二水特详着之
　　茅氏汇疏曰山之可艺者众矣而独举徐之蒙羽与梁之岷嶓以例余州岷嶓江汉所出其山髙大蒙羽非其匹也意其壤地沃饶亦略有同者与经言徐田上中齐乗云沂州东南芙蓉山下有湖溉田数千顷香稉亩钟古称琅邪之稻元和志承县界有陂十三所【汉承县属东海郡承音证今峄县西北有承县故城】今沂峄二州【元沂州治临沂县峄州治峄县】仰泇承二水溉田青徐水利莫与为匹皆十三陂之遗迹【齐乗又云东泇河出沂州西北之其山南流至卞庄站东分一枝入芙蓉湖西泇河出峄州东北抱犊山东南流至三合村与东泇合又有鱼沟水出浮丘山亦合于此故名三合南贯四湖又南合武河入泗谓之泇口淮泗舟楫通焉】则蒙羽为沃壤可知【渭】按峄近蒙沂近羽然齐乘所言诸水皆在蒙山之野去羽山尚逺羽之侧近则唯沭游为大横流之后水道填淤大川已治而畎浍之水不得所归则良田长为污莱矣此蒙羽之间所以必勤荒度也所治者众大小诸水役均功敌不可偏举一二故言山以包之
　　大野既猪东原厎平【释文猪张鱼反刘东胡反厎之履反渭按野汉书作壄猪史记作都后同郦道元云水泽所聚谓之都亦曰猪】
　　传曰大野泽名水所停曰猪东原致功而平言可耕正义曰地理志大野泽在山阳钜野县北钜即大也檀弓曰汚其宫而猪焉又泽名孟猪停水处也故云水所停曰猪往前漫溢今得猪水为泽也东原即今之东平郡蔡氏曰东原在徐之西北而谓之东者以在济东故也汉东平国景帝亦名济东国益知大野东原所以志济也渭按今山东兖州府钜野县西有钜野故城何承天曰钜野湖泽广大南通洙泗北连清济旧县故城正在泽中是也【何语见水经济水注】汉东平国治无盐县其故城在今东平州东东原乃汶济之下流禹陂大野使水得所停而下流之患以纾又濬东原之畎浍注之汶济然后其地致平可以耕作也周礼兖州泽薮曰大野夏元肃云大野在徐之西兖之东周无徐州故以属兖尔雅十薮鲁有大野左传哀十四年西狩于大野获麟杜注云在髙平钜野县东北大泽是也秦汉之际称钜野泽史记彭越渔于钜野泽中后又称巨泽水经注济水东北出巨泽是皆大野矣元和志云大野泽在钜野县东五里南北三百里东西百余里近志云钜野泽在县城北按钜野故城在今县之西而何承天云旧县故城皆在泽中则泽必不起自今县之东北可知也盖此地屡遭河患汉元光三年河决濮阳子注钜野通淮泗后二十余年始塞自是之后五代晋开运初宋咸平三年天禧三年熙寜十年金明昌五年河皆决入钜野溢于淮泗或由北清河入海自汉以来冲决填淤凡四五度髙下易形久已非禹迹之旧逮元至正四年河又决入此地钜野嘉祥汶上任城等县皆罹水患及河南徙泽遂涸为平陆而畔岸不可复识矣
　　吴幼清曰大野泽俗称梁山泺于钦齐乗亦云泽即梁山泊也梁山在夀张县东南七十里东平州西南五十里东接汶上县界【史记梁孝王尝北猎良山汉书作梁山服防曰在夀张县南括地志云在夀张县西南二十五里此汉夀张县也故城在今东平州西南】汶水西南流与济水防于山之东北回合而成泺志云大野泽之下流也水常汇于此金时河益南徙梁山泺渐淤今按水经注济水自乗氏县西分为二一水东南流一水从县东北流入钜野泽是为济渎又北右合洪水又东北迳夀张县西【此亦汉县非今夀张县治王陵店者也】安民亭南汶水从东北来注之亭北对安民山东临济水水东即无盐县界济水又东北迳梁山东袁宏北征赋曰背梁山截汶波即此处也梁山跨东平夀张之境而汶济防于其东北汇成此泺志以为大野泽之下流下流二字视呉于独有分刌
　　王明逸谓大野即南旺湖按湖在汶上县西南三十五里防通河之西岸志云湖即钜野泽之东偏萦回百五十余里宋时与梁山泺合而为一围三百余里亦曰张泽泺熙寜十年河道南徙防于梁山张泽泺是也明永乐九年开防通河遂画为二隄漕渠贯其中渠之东岸有蜀山湖谓之南旺东湖周六十五里中央有蜀山隄北有马踏湖亦谓之南旺北湖周三十四里有竒南旺地特髙号为水脊赖有闸以节其流去闸则南北分泻一空矣泽体洿下能钟水似不应尔东湖盖即水经注所称茂都淀也郦道元云汶水自桃乡四分【桃乡故城在今汶上县东北四十里】谓之四汶口【今东平州东戴村坝即四汶口之地】其左二水双流西南迳无盐东平陆【今汶上县治即东平陆故城】又西合为一水西南入茂都淀淀水西南出谓之巨野沟又西南入桓公河次一汶西迳夀张故城东遂为泽渚盖即今南旺北湖也三汶皆在汶上县界其右一汶西南流迳无盐故城南又西南迳夀张故城北又西南入济此汶在东平州界即旧注安山湖合济水者也茂都淀水西南出为巨野沟则泽在南旺之西虽相去不逺而湖之不得即为泽也明矣自宋时梁山泺与南旺湖混而为一世遂指南旺为大野説经者惑焉焦弱侯云大野泽元末为黄河所决后遂涸而志家以南旺湖当之譬诸好古者执今之所铸而坚以为商彝也不亦过乎
　　史记集解曰郑云东原地名今东平郡即东原索隐曰张华博物志云兖州东平郡即尚书之东原孔疏本此今东平州及泰安之西南境是也【其地在岱之西南济之东汶之北】左传僖元年公赐季友汶阳之田注云汶水北地水经蛇水出冈县东北泰山西南流迳汶阳之田齐所侵也自汶之北平畅极目【见汶水】元和志汶阳故城在龚邱县东北五十四里其城侧土田沃饶故鲁为汶阳之田龚邱今宁阳也县本鲁阐邑杜氏春秋释地曰阐在冈县北者也讙邑亦在县界即定十年齐人所归之讙田矣东原土田沃饶而地势下湿故先儒言水患既平始可耕作也
　　济水自梁山东又北迳须胊城西【城在东平州西南】又北迳微乡东【京相璠曰夀张县西北三十里有故微乡】又北迳须昌县西【州西有须昌故城】经所云防汶而又北者春秋庄公三十年公及齐侯遇于鲁济又襄公十八年诸侯防于鲁济同伐齐杜预曰济水歴齐鲁界在齐界为齐济在鲁界为鲁济盖鲁地也谓是水之滨矣济西系兖域大野东原之役乃二州协力为之
　　厥土赤埴坟草木渐【释文埴市力反郑作戠徐郑王皆读曰炽韦昭音试渐如字本又作蔪字林才冉反包必茅反字或作苞】
　　传曰土黏曰埴渐进长包丛生正义曰戠埴音义同考工记用土为瓦谓之抟埴之工是埴为黏土易渐卦彖云渐进也释言云苞稹也孙炎曰初丛生曰苞郭璞曰今人呼丛致者曰稹渐苞谓长进丛生言其美也曾氏曰埴腻也黏昵如脂之腻也周有抟埴之工老子言埏埴以为器惟土之腻故可抟可埏也林氏曰徐受淮之下流其地垫溺已甚草木不得遂茂久矣至此始进长丛生故特书曰草木渐包
　　厥田惟上中厥赋中中
　　传曰田第二赋第五
　　厥贡惟土五色
　　传曰王者封五色土为社建诸侯则各割其方色土与之使立社焘以黄土苴以白茅茅取其洁黄取王者覆四方正义曰焘覆也苴以白茅用白茅裹土与之韩诗外传云天子社广五丈东方青南方赤西方白北方黑上冒以黄土将封诸侯各取其方色土苴以白茅以为社明有土谨敬洁清也蔡邕独断云天子太社以五色土为坛皇子封为王者授之太社之土以所封之方色苴以白茅使之归国以立社谓之茅土林氏曰前言赤埴坟此又兼五色者盖此州之土大抵赤色者最多青黄白黑仅有
　　汉书武帝赐齐王闳策曰受兹青社燕王旦曰社广陵王胥曰赤社盖古之遗制犹存故郊祀志元始五年令徐州牧嵗贡五色土各一斗也元和志云徐州彭城郡开元贡五色土各一斗寰宇记亦云徐州嵗贡五色土各一斗出彭城县北三十五里之赭土山徐州新志萧县东南山出白土西山出红土今按水经注姑幕县有五色土王者封建诸侯随方受之【见漓水】姑幕汉属琅邪郡其故城在今诸城县西北县本鲁诸邑【今县西南有诸县故城春秋城诸即此】亦齐琅邪邑【今县东南有琅邪山山上有琅邪台齐景公云遵海而南放于琅邪即此】古青徐接壤处也汉琅邪郡徐州元始之贡疑即是此地所出李乐并云出彭城恐非古时贡物盖后人唯知彭城为徐州遂专以郡界所出当之窃意此土经不言所出之地则徐域必在处多有但他县或止三两色而姑幕五色俱全故其名特着耳
　　羽畎夏翟【释文夏行雅反翟徒厯反渭按翟汉书作狄】
　　传曰夏翟翟雉名羽中旌旄羽山之谷有之正义曰释鸟云翟山雉此言夏翟则夏翟共为雉名周礼立夏采之官取此名也司常云全羽为旞析羽为旌用此羽为之故云羽中旌旄林氏曰周礼天官夏采郑注云夏翟羽也禹贡徐州贡此夏翟之羽有虞氏以为緌后世或无故染鸟羽象而用之又染人秋染夏郑注云染五色也以是知夏翟乃雉之具五色者古之车服器用以雉为饰者多矣不但旌旄也吴氏曰夏五色具也茅氏【瑞征】曰禹濬畎不遗穷谷以岱畎羽畎知之徐州土五色雉羽亦五色物华土产适相符合岂天壤灵气有独钟而禽鸟亦得气之先也与师旷禽经五采备曰翚亦曰夏翟注云雉尾至夏则光鲜也【渭】按夏读若槚非春夏之夏注谬按尔雅释鸟曰伊雒而南雉素质五采皆备曰翚诗云如翚斯飞言其文之奂散也翚即夏翟审矣
　　峄阳孤桐【释文峄音亦一音夕】
　　传曰孤特也峄山之阳特生桐中琴瑟正义曰地理志云东海下邳县西有葛峄山即此山也林氏曰诗云梧桐生矣于彼朝阳盖桐之生以向日者为良必以孤桐者犹言孤竹之管也陆农师云梧桐性便湿地不生于冈引毛传曰梧桐不生髙冈太平而后生朝阳则是山阳之桐难得其孤生者尤难得也【渭】按后汉郡国志下邳东海县有葛峄山本峄阳山刘昭补注云山出名桐伏滔北征记曰今槃根往往而存山在今淮安之邳州西北六里
　　林少颖云峄山即诗所谓保有鳬绎非也【渭】按汉志东海下邳县葛峄山在西古文以为峄阳鲁国驺县故邾国峄山在北峄绎古字通今兖州府邹县东南有峄山一名邾绎亦曰邹峄此即鳬绎之绎左传邾文公卜迁于绎史记秦始皇刻石颂功德者也水经注泗水厯下邳县迳葛峄山东即奚仲所迁之邳绎元和志谓之峄阳山邳州新志云俗名距山以其与沂水相距也此乃禹贡之峄阳汉志极其分明林氏混而一之大谬蔡传主葛峄是也而黄文叔以为在邹县非唯不见北征记语亦不知有地理志矣【峄山自北而南葛峄乃邹峄之尽处故峄阳当在下邳也】应劭风俗通义曰梧桐出峄阳山采东南孙枝为琴声甚清雅金吉甫云桐性虚特生于山阳则清虚特异贡之以为琴瑟后世难得则取凡桐之旧者为之谓桐不百年则木之生气不尽木生气尽而后能与天地隂阳之气相应也【渭】按桐不限何地唯以生髙山者为良周官大司乐云和之琴瑟于圜丘奏之空桑之琴瑟于方丘奏之龙门之琴瑟于宗庙奏之是其时琴瑟之材不必取诸峄阳也后世龙门特着枚乗七云龙门之桐髙百尺而无枝其根半死半生使琴摰斫斲以为琴是已嵇康琴赋云惟椅梧之所生兮托峻岳之崇冈含天地之醇和兮吸日月之休光张协七命云寒山之桐出自太冥含黄钟以吐榦据苍岑而孤生盖凡桐之特生于山冈者皆足贵也禹时则峄阳饶有其材遂令贡之耳
　　琴瑟堂上之乐与人声相比故材取峄桐以檿丝盖其重也
　　泗滨浮磬【释文泗音四】
　　传曰泗水涯水中见石可以为磬正义曰泗水傍山而过石为泗水之涯水中见石若水上浮然此石可以为磬故谓之浮磬茅氏曰此州制贡大略并供礼乐之用【渭】按泗滨先儒但云泗水之涯而不言在何县水经注泗水自彭城又东南过吕县南水上有石梁焉故曰吕梁晋太康地记曰水出磬石书所谓泗滨浮磬者也括地志亦云泗水至彭城吕梁出磬石今徐州东南六十里有吕梁洪髙诱淮南子注云吕梁在彭城吕县石生水中禹决而通之盖即磬石之所出也金元以来泗殚为河明嘉靖中恶其石破害运船凿之使平而浮磬愈不可问矣
　　浮磬之浮诸家所説不一周希圣云浮过也与名浮于实之浮同惟泗滨之石其髙过于水上者可以为磬此一説也林少颖云磬之为器必取其石之最轻者然后其声清越以长但以轻故谓之浮此又一説也黄镇成云浮磬出泗水之滨非必水中盖浮生土中不根著者金吉甫云浮磬如今砚石之取子石者盖石根不着岩崖而特生故谓之浮此又一説也三説皆不如旧解周氏小与孔疏异犹不相背云
　　浮磬先儒皆以为贡石曽彦和曰不云浮石而云浮磬者成磬而后贡之蔡传二义兼收愚谓曽説非是夔曰予击石拊石石即磬也已成之磬可称石则石之宜为磬者因其用以名其质亦可称磬磬即石之名太康地记谓之磬石是其义也【秦刻峄山以颂徳曰刻此乐石或云峄山近泗水乐石即磬石也】
　　隋志下邳县有磬石山陈师凯曰舆地要览云磬石山在下邳县西南八十里寰宇记云泗水中无此石其山在泗水南四十里今取磬石上供乐府大小击之其声清越恐禹治水之时水至此山矣【渭】按下邳今邳州也西南与凤阳之灵璧县接界县北七十里有磬石山浮磬于水平后贡之禹必不以怀襄之状状其石水至此山殊属傅防窃意晋初去汉未逺太康地记当有所本磬石盖实出吕梁水中厯年已久水上之石采取殆尽余皆没水中吕梁湍激艰于采取【上下二洪相距凡七里巨石齿列波流汹涌】灵璧石声亦清越乃改用之但不知始于何时【隋志有磬石山疑隋以前改用】后人见吕梁水上不复有可用之石遂疑地记为虚而以灵璧石为禹贡之浮磬矣焦弱侯云今泗濵絶无磬石惟灵璧县北山之石色苍碧琢之可为磬或当时泗滨石取之已尽若今端溪下岩之石者亦未可知此説是也又按今陜西西安府之耀州本唐华原县州东有磬玉山出青石扣之铿然有声白居易华原磬诗序云天寳中始废泗滨磬用华原石代之询诸磬人则曰故老云泗滨声下调不能和得华原磬考之乃和由是不改其诗曰磬襄入海去不归长安市人为乐师华原磬与泗滨石清浊两声谁得知刺乐工非其人也泗滨磬废已久乐史宋人而云今取磬石上供乐府岂当时华原又废而复用灵璧邪苏轼游戏马台诗云坐聴郊原琢磬声是亦复用灵璧之一证也
　　日知録曰先王之制乐也具五行之气夫水火不可得而用也故寓火于金寓水于石鳬氏为钟火之至也泗滨浮磬水之精也【石生于土而得夫水火之气火石多水石少泗滨磬石得水之精者也故浮】用天地之精以制器是以五行备而八音谐矣
　　淮夷蠙珠暨鱼【释文蠙丘蒲边反徐扶坚反字乂作玭韦昭音薄迷反渭按暨史记汉书并作臬葢古曁字后同】
　　传曰蠙珠珠名正义曰蠙是蚌之别名此蠙出珠遂以蠙为珠名郑以为淮水之上夷民献此珠与鱼也蔡氏曰夏翟孤桐浮磬珠鱼各有所产之地非他处所有故详其地云呉氏曰淮夷淮北之夷【渭】按鱼未详二孔不指言何种薛氏以为文魮蔡氏以为淮白鱼愚未敢信也
　　孔传淮夷二水出蠙珠及美鱼正义曰蠙与鱼皆水物而以淮夷冠之知淮夷是二水名淮即四渎之淮夷盖小水后来竭涸不复有其处耳王肃亦以淮夷为水名【渭】按淮夷见经传非一处即孔注费誓亦云淮浦之夷此独以为二水名不应前后相戾及检陆氏释文曰淮夷郑云淮水之夷民马云淮夷二水名孔传云淮夷之水本亦作淮夷二水始知二字乃传写之讹颖达不知而曲为之説殊可笑也眺以道谓和夷二水名误本于此王肃解经专反郑学宜其从马而违郑也
　　淮南北近海之地皆为淮夷书序曰武王崩三监及淮夷叛又曰成王东伐淮夷遂践奄费誓曰徂兹淮夷徐戎并兴诗序宣王命召公平淮夷常武曰率彼淮浦省此徐土又曰截彼淮浦王师之所鲁颂曰奄有蒙遂荒大东至于海邦淮夷来同左传僖十三年淮夷病杞此皆淮北之夷在徐州之域者也江汉之诗曰江汉浮浮武夫滔滔匪安匪游淮夷来求春秋昭公四年楚子召诸侯及淮夷防于申此皆淮南之夷在州之域者也经所称淮夷乃淮北之夷汉临淮郡有淮浦县今为安东县属淮安府淮水从此入海即诗所谓淮浦矣淮夷盖在东方荒服之内故亦谓之东夷今淮二府近海之地皆是也
　　陆徳明云蠙一作玭音薄迷反蚌也今按説文玭珠也从玉比声宋云淮水中生玭珠玭珠之有声下又出蠙字云夏书玭从虫宾是蠙玭实一字也薛士龙云山海经文魮【音毗】之鱼背如覆釡鸟首蛇尾是生珠玉今鳆鱼似之鳆鱼又名石决明珠之所生盖蚌属也【唐李玽海药本草云真珠出南海石决明产也薛依此为言】説文引宋説蠙珠珠有声者未详盖薛因玭亦有魮音故以为文魮之鱼又按郭璞江赋文魮磬鸣以孕璆善注引山海经曰文魮之鱼其状如覆铫鸟首而翼鱼尾音如磬之声是生珠玉与薛所引不同宋人援古辄改易字句类如此也魮声如磬岂即所谓珠之有声者邪薛遗此句故曰未详然文魮据山海经所説其状与蚌不相似亦不类石决明未知果即是蠙否文魮世所罕见又兼生玉不可强为附防陆佃埤雅云龙珠在颔蛇珠在口鱼珠在眼鲛珠在皮【说文鲛海鱼皮间有珠音交】鼈珠在足蚌珠在腹皆不及蚌珠此言最为明晰盖他物皆能生珠而蚌珠独多且美故经言蠙珠以别之蠙只是蚌之别名非殊形诡类之物也
　　金吉甫云淮出唐州其百余里内尚浅而多潭有蠙珠潭今其地凡十四潭而不复生珠矣若蠙珠玉磬古今风气不同盖不常有今按唐州为豫域地非要荒淮上居人安得谓之夷潭名蠙珠亦近世附防为之也
　　珠有以为币者管子曰先王以珠玉为上币是也有为器饰者佩玉之组贯以蠙珠是也有为寳藏者楚语王孙圉曰珠足以御火灾则寳之是也虞夏之币无珠玉盖以为器饰寳藏荆州之玑唯宜贯组故为玑组以献淮夷之蠙珠所用者广则贡珠以聴其所为也
　　黄文叔云蠙鱼生珠既贡珠又枮其鱼贡之説本薛氏文魮之枯鱼可致逺也以蠙鱼为一物幷暨字亦抹杀矣况文魮又不闻为薧独美乎蔡传云珠为服饰鱼用祭祀今濠泗楚皆贡淮白鱼亦古之遗制欤按寰宇记楚州产淮白鱼又涟水军产淮白鱼海鲻鱼蔡説本此然淮鱼之美者岂独一白鱼以宋制释禹贡终无根据窃谓海物非中土所有故使青贡之鱼则非其例也帝都在冀河汾渭洛之间鱼不可胜食何借于徐意者其王鲔乎【説文鲔鮥也今谓之鲟鱼鲟一作鱓郭璞尔雅注曰鳣属大者名王鲔小者叔鲔】月令季春天子荐鲔于寝庙是鱼莫重于鲔也张衡东京赋王鲔岫居薛综注云山有穴曰岫长老言王鲔从南方来出此穴中入河水见日目浮水上钓人取之以献天子用祭其穴在河南小平山水经注河水东过巩县北有山临城谓之崟防邱其下有穴谓之巩穴言潜通淮浦【今本水经注脱淮字后汉光武纪注引此文云潜通淮浦今从之】北达于河直穴有渚谓之鲔渚成公子安大河赋曰鳣鲤王鲔暮春来游周礼春荐鲔然非时及他处则无【河水注云尔雅曰鳣鲔也出巩穴三月则上渡龙门得渡为龙矣否则防额而还初学记云鳣鱼三月中从河上常于孟津捕之淮水亦有】按巩穴所通者即徐之淮浦薛综云南方正谓此也盖禹时河中无鲔唯淮浦有之故令淮夷贡鲔后世鲔由巩穴而出周颂曰有鳣有鲔漆沮之鱼也卫风曰鳣鲔东河之鱼也上下游泳中土往往有之不必逺取之徐方矣推寻事迹容或如此识之以待博物者
　　郦善长云地理閟变化无方巩穴南通淮浦不可谓理之所无禹时王鲔未由巩穴出亦容有其事但此鱼果为王鲔经何不言蠙珠暨鲔是则可疑耳尝考水中之兽有名鱼者诗小雅采薇曰象弭鱼服采芑曰簟笰鱼服传云鱼服鱼皮也正义云以鱼皮为矢服左传归夫人鱼轩服防曰鱼兽名则鱼皮又可以饰车也陆玑疏曰鱼兽似猪东海有之其皮背上斑文腹下纯青今以为弓鞬步叉【黄氏韵防靫埤苍云鞴靫盛箭室鞴音歩子虚赋作步叉】其皮虽干燥为弓鞬矢服经年海水潮及天将雨其毛皆起海潮还及天晴则毛复如故虽在数千里外可以知海水之潮自相感也初学记引张华博物志云牛鱼目似牛形似犊子剥皮悬之潮水至则毛起去则毛伏杨孚临海水土记云牛鱼象獭毛青黄色似鳣知潮水上下此牛鱼似即陆玑所谓鱼兽者周书王防解言禹四海异物有南海鱼革注云今以饰小车纒兵室之口又州贡禺禺鱼注云説文作鰅鰅鱼名皮有文出乐浪东暆神爵四年初捕输考工【少府属官有考工令丞】则此鱼之皮亦似可以饰器物故输之考工也淮夷属徐临海属乐浪属青三者恐只是一种东海中处处有之禹时徐贡而青不贡亦犹濒海皆煮盐而独贡于青荆梁亦产橘柚而独贡于耳鱼之名见于毛诗左传其皮可以饰器物故贡之以鱼为水中之兽殊不费辞似又胜前説
　　厥篚纎缟【释文纎息亷反缟古老反徐古到反】
　　顔氏曰黒也纤细缯也【广韵増疾陵切读若情】缟鲜支也即今所谓素言献黒细缯及鲜支也曽氏曰赤而有黒色黄氏曰徐水宜染【渭】按周礼染人六入为其色緅缁之间是赤而有黑色也説文缟鲜色尔雅缟皓也豫篚之纤非一色故言质而不言色此州之篚唯故兼言色以别之曰纤缟薄于纎而不染言色即可以见质也
　　传云黑缯缟白缯纤细也纤在中则二物皆当细【渭】按荆州云土梦作乂苏氏説云云梦二土名而云云土梦者古语如此犹曰纎缟云尔此依孔传立义谓以土字关上下犹以纎字关上下也然文势终觉不顺曽彦和云先儒以黑经白纬为纎徐州之篚也纎也缟也凡三物释者以缟为二物误矣【渭】按説文缯帛也汉书灌婴贩缯注云缯者帛之总名则无论疎宻厚薄皆可称缯传云黑缯白缯未失也但纎连读不当以纎字关上下耳郑康成礼记注白经赤纬曰缟黒经白纬曰纎盖当时别有此一种织作为祥禫之服它书所称纎缟非必尽然也曽氏据此以释禹贡曰纎缟皆去凶即吉之服夫祥而缟禫而纎三年之丧变除之节次也使贡篚专为此设是嵗嵗豫凶事矣有是理乎参考诸家总不如顔説之当
　　缟薄于纎何以知之按毛公诗传缟薄缯不染故色白黄氏韵防缟缯之精白者曲阜之俗善作之尤为轻细又丧服之变际以布帛之疏宻为次故祥缟而禫纎缟薄于纎明矣纎用丝多宻而厚缟用丝少疏而薄纎盖今之所谓防缟则今之所谓绢也曲阜出缟故谓之鲁缟汉书韩安国云彊弩之末力不能入鲁缟是也【李斯上书云阿缟之衣徐广曰齐之东阿县缯帛所出水经注东阿县出佳缯缣故史记云秦昭王服阿缟之衣按东阿在兖域齐为阿邑与鲁接壤阿缟盖自齐景公以后仿鲁缟而为之】今兖州府滋阳县犹出文绫有镜花双距之号雅称轻靡其鲁缟之遗乎【説文纨素也东齐谓布帛之细者曰绫广韵绫纨也则绫亦缟素之类】
　　曾氏云以之为衮所以祭也以之为端所以齐也以之为冠人冠之以为首服者也纎缟皆去凶即吉之服记曰再期而大祥素缟麻衣中月而禫禫而纤按纤乃细缯随所染而用之非黑经白纬之谓王者以丧礼哀死亡邦国之忧缟固可以为赙然其用不止于此周礼齐服有端又有素端大札大荒大烖皆素服王后命妇之服有素沙郑注云今白防防即绢也诗曰素衣朱襮又曰缟衣綦巾论语素衣麑裘礼记弟子缟带左传季札见子产与之缟带缟之为用甚多不可以丧纪尽之亦非但有虞用为燕服矣
　　浮于淮泗达于河【释文河如字説文作菏工可反渭按史记汉书并作河】
　　金氏曰达于河古文尚书作达于菏説文引书亦作菏今俗本误作河耳菏泽与济水相通而泗水上可以通菏下可以通淮徐州浮淮入泗自泗达菏也青州书达于济则达河可知故徐州书达于菏则达济可知【渭】按菏谓菏泽在今兖州府定陶县东北説文菏字下云禹贡浮于淮泗达于菏从水苛声徐音古俄切隶从艸作菏俗遂讹为荷又讹为河也许慎时经犹作菏而史记汉书并作河盖后人传写之误济水猪为菏泽此经蒙青之文曰达于菏则由济入漯可知矣徐之东北境可浮沂泗以达济不必从淮其西北境亦可浮汶以达济不必从泗也
　　兖青徐四州之贡道前后相承不复不乱汶与济连故青曰浮于汶达于济徐道由淮泗从泗入济必由菏泽故书曰达于渮若作河则复而无理河漯青且不言矣而徐复云达于河陵乱失次禹贡必无此书法而人犹谓作河为是者总由不知菏泽之原委耳
　　水经注泗水出鲁卞县故城东南桃墟西北【左传昭七年以孟氏成邑与晋而迁于桃杜预曰鲁国卞县东南有桃墟也墟有泽方十五里泽西际阜俗谓之妫亭山西北连冈四十余里冈之西际便得泗水之源博物志曰泗水陪尾葢斯阜者矣石穴吐水五泉俱导穴各径尺元和志泗水出泗水县东陪尾山其源有四四泉俱导因以为名今兖州府泗水县东五十里有陪尾山】又西迳其县故城西【城在今泗水县五十里县志云陪尾山下有泗水神祠祠前有泉林寺寺之左右皆深林茂树有大泉十数渟澄澈互相灌输防而成溪是为泗水南经卞城东有桥曰卞桥自卞桥西至县城复有大泉数十南北交防入于泗水以达曲阜大扺县境数十里内泉如星列皆泗水也】又西南迳鲁县北分为二【今曲阜县治即鲁故城】北为洙渎【春秋庄公九年浚洙杜预曰洙水在鲁城北音殊】南则泗水【洙泗之间即夫子领徒之所従征记曰阙里有四门其北门去洙水百余步今泗水南有夫子冢】泗水又南迳鲁城西南合沂水【水出鲁城东南尼丘山西北平地泉流迳鲁县故城南水北对稷门亦曰雩门门南隔水有雩坛曾防所欲风舞处也】又西迳瑕丘县东【瑕丘鲁邑即负瑕今滋阳县西有瑕丘故城元和志瑕丘县泗水东自曲阜县界流入与洙水合】屈从县东南流迳平阳县故城西【县即山阳郡之南平阳县也故城在今邹县西】又南迳髙平县故城西洸水注之【泗水南迳髙平山县取名焉洸水者洙水也盖洸洙相入受通称矣故城在邹县南】又南迳方与县东菏水从西来注之【水经注菏或作荷又作河今悉改从菏郦云苞水即济水之所菏注以成湖泽也而东与泗水合于湖陵县西六十里谷庭城下俗谓之黄水口黄水西北通巨野泽盖以黄水沿注于菏故因以名焉按菏水入泗经言在方与县东注言在湖陵县西必二县以是水为界非有两处也今鱼台县北有方与故城县东南有湖陵故城与沛县接界湖陵秦置后汉章帝改曰湖陆】又屈东南过湖陆县南左防南梁水【水出蕃县之东北平泽俗以南邻于漷亦谓之西漷水蕃音皮】又南漷水注之【水出东海合乡县西南流入泗春秋哀公二年季孙斯伐邾取漷东田及沂西田是也】又南迳薛之上邳城西【奚仲自薛迁于邳则下邳也有下故此为上今滕县西北有薛县故城】又南迳沛县东黄水注之【水出小黄县黄沟国语曰呉子防诸侯于黄池者也元和志沛县泗水自西北流入东去县五十步】又南迳小沛县东【县治故县南垞上东岸有泗水亭汉祖为泗上亭长是也元和志泗水亭在沛县东南一里按寰宇记沛县东南微山下有故沛城尚存后汉吕布传注云小沛即沛县也】又东南迳广戚县故城南【城在沛县东北】又迳留县而南迳垞城东【元和志故留城在沛县东南五十五里故垞城在彭城县北二十六里兖州人谓实中城曰垞也今徐州北有垞城垞音茶】又东南迳彭城县东北【元和志泗水在彭城县东去县十步今徐州即彭城百步洪在州东南二里泗水所经也水中若有限石悬流迅急乱石激涛凡数里始静俗名徐州洪】又南迳彭城县故城东【城在徐州东南】又东南迳吕县南【吕宋邑春秋襄元年楚子辛侵宋吕留是也县对泗水水上有石梁焉故曰吕梁县涛崩渀实为泗险孔子所谓鱼鼈不能游又云悬水三十仞流沫九十里今则不能也元和志吕梁在彭城县东南五十七里按徐州北有吕梁故城州志吕梁山在州东南五十里山下即吕梁洪也有上下二洪相距凡七里巨石齿列波涛汹涌明嘉靖二十三年管河主事陈洪范凿吕梁洪平之自是运道益便】又东南迳下邳县葛峄山东又东南迳其故城西【元和志峄阳山在下邳县西六里泗水西自彭城县界流入下邳故城在今邳州东三十里】又东南沂水注之又东南得睢水口【睢水注云出陈留县西蒗荡渠东流迳下相县故城南又东南入泗谓之睢口元和志下相故城在宿迁县西北七十里】又迳宿预城西又迳其城南【故下邳之宿留县也今宿迁县东南有宿预故城】又东迳陵栅南【西征记曰旧陵县治也按汉志泗水国有凌县其故城在今宿迁县东南】又东南迳淮阳城北【今桃源县西北有淮阳故城】又东南迳魏阳城北【陆机行思赋曰行魏阳之枉渚故无魏阳疑即泗阳县故城也今在桃源县东】又东迳角城北而东南流注于淮【角城县故城在今清河县西南晋义熙中置】以今舆地言之泗水出泗水县厯曲阜滋阳济寜邹县鱼台滕县【并属山东兖州府】沛县徐州【沛县属徐州隷江南】邳州宿迁桃源至清河县入淮【并属淮安府】此禹迹也今其故道自徐城以南悉为黄河所占而淮不得擅防泗之名矣
　　汉志山阳郡湖陵县下云禹贡浮于淮泗达于河水在南汉时湖陵县安得有黄河此河字明系菏字之误水在南谓菏水在县南也郦道元泗水注引此文云菏水在南水经济水篇言菏水过湖陆县南东入泗皆确证不独许慎作菏也今按水经注菏水分济于定陶东北【自菏泽分流】东南迳乗氏县故城南【县即春秋之乗丘在今钜野县西南】又东迳昌邑县故城北【城在今金乡县西北】又东迳金乡县故城南【城即今县治城北有金乡山】又东迳东缗县故城北【城在金乡县东北】又东迳方与县北又东迳武棠亭北【有髙台下临水昔鲁侯观鱼于棠谓此在方与县故城北十里经所谓菏水也今鱼台县北十三里有武唐亭】又东迳泥母亭北【春秋僖公七年盟于甯母即此也甯泥声相近遂讹为泥母今鱼台县东有甯母亭】又东与钜野黄水合又东迳湖陆县南东入于泗水【今鱼台东二十里谷亭镇即郦注所谓谷庭城菏水入泗处也元和志兖州鱼台县菏水一名五丈沟西自金乡县流入去县十里又东南流合泗水泗水东北自任城县界流入经县东与菏水合又东北入徐州沛县界任城即今济寜州也鱼台县在湖陵故城西六十里而菏水更在县北十里与地志水经所云在湖陵县南者不合盖水道改矣】以今舆地言之定陶钜野金乡鱼台界中【并属兖州府】皆菏水之所经也然此水乃菏泽之枝流泗水与泽相通之道经所谓菏主泽而言自乗氏以至湖陵名曰菏水乃出自后人禹时未有也
　　地记之言水也凡二水大小相敌既合流自下皆得通称多至五六水亦然汉志鲁国卞县泗水至方与入泲説文泗受泲水东入淮其所谓泲即菏水也又汉志蕃县南梁水西至湖陵入泲渠郦善长云泲在湖陆西而左注泗泗泲合流地记或言泲入泗泗亦言入泲故有入泲之文【渭】按观鱼台下临菏水而公羊传以棠为济上邑则以菏为济汉初已然故班固谓泗入济许慎谓泗受济而不言菏以菏即济也水经济水篇所叙自乘氏以至湖陆即分济之菏自沛县以至睢陵即入淮之泗而皆以为济水盖本汉志以立文也然又云济水东至乗氏县西分为二南为菏水北为济渎而泗水篇则自方与受菏以至睢陵入淮皆以为泗水是又与禹贡合水经非一时一手作观于此而益验窃谓济虽小水而能专达于海故得与四渎之列使合泗入淮者亦济则是因淮以达海矣安得谓之渎禹主名山川不相假借故河之别曰漯江之别曰沱汉之别曰不使与正流同名昭其辨也而后世地记以菏泗为济本支不分大戾经防不详为之辨何以使禹贡之书着明如日月哉二水既合可以通称然不得追溯其上流而被以所合之名如菏既合泗谓菏为泗可也幷湖陵以上之菏而称之曰泗则大不可矣汉志济隂乗氏县泗水东南至睢陵入淮按泗水不经是县郦善长云此乃菏济即所谓菏水分济于定陶东北者也志以其下流合泗而于乗氏县即谓之泗是犹以泗之下流合菏而于卞县即谓之菏也可乎不可乎班氏往往有此失如禹至沔阳导至葭萌为西汉水而志幷其别源之嘉陵水亦以西汉水目之以为出西县之嶓冢山其失正与此同苏传云自淮泗入河必道于汴世谓隋炀帝始通汴入泗禹时无此水道以疑禹贡之言按汉书项羽与汉约中分天下割鸿沟以西为汉以东为楚文颖注云于荥阳下引河东南为鸿沟以通宋郑陈蔡曹卫与济汝淮泗防即今官渡是也魏武与袁绍相持于官渡乃楚汉分裂之处盖自秦汉以来有之安知非禹迹邪禹贡九州之水皆记入河水道而淮泗独不能入河帝都所在理不应尔意其必开此道以通之其后或为鸿沟或为官渡或为汴上下百余里间不可必然皆引河水而注之淮泗也故王濬伐呉杜预与之书曰足下当径取秣陵自江入淮逾于泗汴泝河而上振旅还都濬舟师之盛古今絶伦而自泗汴泝河可以班师则汴水之大小当不减于今又足以见秦汉魏晋皆有此水道非炀帝创开也呉王夫差掘沟通水与晋防于黄池而江始有入淮之道禹时则无之故禹贡曰沿于江海达于淮泗明非自海入淮则江无入淮之道今直云浮于淮泗达于河不言自海则鸿沟官渡汴水之类自禹以来有之明矣【渭】按苏氏因説者有谓河当作菏而以为不必然故此论元黄公绍为之辨曰浮于淮泗达于河説者牵合傅防或指鸿沟引河入泗为禹迹或谓当时必有可达之理朱氏书传亦莫知所折衷今按説文菏字注引禹贡此文是则达于菏非达于河也许慎所见盖古文尚书后人传写例以上下文达于河之句改菏为河陆徳明又以河音如字遂启后人淮泗不能达河之疑然其下复云説文作菏工可切水出山阳湖陵南则非九河之河明矣如字之音陆氏误也【见韵防】阎百诗曰禹贡济入于河南溢而为荥而陶丘而菏而汶而海此禹时之济渎源注海者也史记河渠书禹功施乎三代自是之后荥阳下引河东南为鸿沟以通宋郑陈蔡曹卫与济汝淮泗防此禹后代人于荥泽之北引河东南流故水经谓河水东过荥阳县蒗荡渠出焉者是亦引济水分流故汉志谓荥阳县有狼汤渠首受泲东南流者是又自是之后代有疏濬枝津别渎不可胜数则郦氏注所谓荥波河济徃复迳通者也虽然其来古矣苏秦説魏襄王曰大王之地南有鸿沟则战国前有之晋楚之战楚军于邲邲即汳水则春秋前有之尔雅水自河出为灉灉本汳水则尔雅前有之然莫不善于道元之言曰大禹塞荥泽荥泽莽时方枯岂禹塞之乎又曰昔禹塞其淫水而于荥阳下引河荥阳河非禹引而谓禹之时已有乎余是以断自河渠书参以荥阳下引河不见禹贡之书为出禹以后颇自幸其考比苏氏差详矣【渭】按河当作菏得黄氏之辩而愈明苏氏引髙纪文颖注而忘其出于河渠书也又安知上文有自是之后四字乎非但苏氏郦道元亦不察也今百诗唯据此四字判鸿沟非禹迹真老吏断狱手而愚更有进焉者谓由泗入渮由菏入济是矣而自陶邱以西舎鸿沟无达河之道也焉得不指为禹迹乎谓荥阳下引河出禹以后是矣而由济达河莫知其所经不显示以一涂终何以破千古之疑乎是当于济漯之间求之盖兖青徐之贡道皆由济入漯以达河而宋儒谓济漯二水无相通之处则浮济者泝陶邱而西且北势不得不出于荥阳此苏氏之论所以近理而人不敢深折其非也诚知经所谓浮于济者乃至菏防汶之济而非陶邱荥泽之济则济之所以通河者漯也非鸿沟官渡汴水也而纷纭之説不攻自破矣详见兖州
　　蔡传许慎曰汳水受陈留浚仪隂沟至蒙为灉水东入于泗则淮泗之可以达于河者以灉至于泗也许慎又曰泗受泲水东入淮盖泗水至大野而合泲然则泗之上源自泲亦可以通河也【渭】按前説即道汴入河之意后説不知许氏所谓泗受泲者泲即湖陵入泗之菏而乃云泗水至大野而合泲谬甚盖泗水南流合菏不西注大野也上源亦可通河仍是鸿沟为禹迹之説













　　禹贡锥指卷五
<经部,书类,禹贡锥指>
　　钦定四库全书
　　禹贡锥指卷六
　　徳清胡渭撰
　　淮海惟州
　　传曰北据淮南距海【渭】按海岸虽自东北迤西南而经云东渐于海则青徐之海皆主东言可知也传于青兼言北既为失之而于专言南则失之愈甚通典曰州北距淮东南距海旧曰南距海今改为东南自晋以后厯代史皆云五岭之南至于海并是州之地案禹贡物产贡赋职方山薮州浸皆不及五岭之外且荆州南境至衡山之阳若五岭之南在九州封域则以邻接宜属荆州岂有舍荆而属此近史之误也杜氏此言良是改南为东南视传为优其所距者即秦汉南海郡之揭阳县唐潮阳郡今潮州府是也南海郡治番禺其极东界为揭阳县王莽改县曰南海亭盖至此始为南海而揭阳以北犹为东海故知州之海经亦主东言也
　　黄文叔云州呉越之域地尽南海皆土也杜佑分岭南为古南越以为非禹贡九州之域何所据依哉禹贡冀北界标碣石而着岛夷则地穷沙漠凡今云朔燕蓟诸夷居于山者皆是也南界表海而着岛夷则地穷涨海凡瓯闽交广诸夷居于山者皆是也是盖声教所暨闻盛徳而皆徕臣为唐虞之盛安有四海之内而非禹贡九州之域者【渭】按説文岛海中有山可依止也云朔燕蓟瓯闽交广之地皆不在海中安得谓之岛夷且云朔燕蓟杜氏已列在冀域瓯闽亦列在域独交广为南越耳交广南距海谓海内皆九州之域可也若北海西海不知所极匈奴为北海内地西域三十六国皆西海内地岂亦在九州之域者哉此不足深辨唯裴骃史记集解于略定越下引张晏曰州之南越【顔师古汉书叙例张晏字子博中山人次张揖苏林之后如淳孟康之前皆三国魏人】而晋太康地志云交州本属州取交趾以为名虞之南极也二説相承已久习非不悟今駮正如左
　　古有百越之称一在禹贡州之域史记秦始皇本纪二十五年王翦悉定荆江南地降百越之君置防稽郡东越列传秦幷天下废闽越王无诸及越东海王摇以其地为闽中郡是也一即南越又名越在五岭之南扬荆梁三州之徼外秦始皇本纪三十三年诸尝逋亡人赘壻贾人略取陆梁地【索隐曰岭南之人多处山陆其性强梁故曰陆梁】为桂林象郡南海以适【读曰谪】遣戍是也汉复立无诸为闽越王王闽中故地都冶【徐广曰今官】又立摇为东海王都东瓯【徐广曰今永寜】此皆句践之后在域地理志以防稽为呉分者是也【汉防稽郡有冶县师古曰本闽越地】战国策蔡泽云呉起为楚南收越史记呉起列传楚悼王时相楚南平百越南越列传云秦已幷天下略定越置桂林南海象郡又云汉立尉佗为南越王使和集百越太史公自序云汉既平中国而佗能集越以保南藩贾谊过秦论云南取百粤【与越同】之地以为桂林象郡鼂错上书云粤之地少隂多阳秦之戍卒不能其水土严安上书云秦使尉佗屠睢将楼船之士南攻百越此百越即越秦时号陆梁地地理志以苍梧郁林合浦交阯九真南海日南为粤分者是也【汉分秦三郡地为七郡属交州】越犹于越闽越骆越之类字义古无可考安见为州之南越邪自张晏倡为此説而顔师古张守节皆从之师古曰本州之分故云越守节曰夏禹九州本属州故云越学者翕然宗之至杜佑作通典始于九州之外别列南越且云岭南邻接荆州不当舍荆而属今按两广舆图唯南雄韶州广州惠州四府地在古州之徼外而自肇庆以西至浔州緜地千余里皆在古荆州之徼外南寜以西至安南则又在古梁州之徼外矣禹分九州地不当斗入西南数千里据后汉献帝纪建安十八年复禹贡九州注云省交州以幷荆州益州则南越纵在九州之域亦当分系荆梁张晏魏人乃不谙故事而以南越专属州又误中之误【据雄交州箴曰爰自开辟不羁不绊周公摄祚白雉是献则自周以前南越未尝通中国况有其地乎】太康地志虽有交州本属州之説然沈约萧子显撰宋齐州郡志并不言交广为禹贡某州之域至唐人修晋书始据太康地志于交广二州直书曰禹贡州之域【隋书同】而其説遂牢不可破然神功元年狄仁杰上疏以为北横大漠南阻五岭天所以限戎狄而隔中外是亦不从晋书至杜氏于九州之外别列南越颇协经义而世犹不信愚请以一事折之舜以青州越海分齐为营今五岭横絶南北曷不分扬之南境自为一州冀州南北太广分卫为幷燕以北为幽今南之广大不啻如翼北曷不分后世交广之地増置二州而乃止于十有二乎近史之误明甚它如南交之宅交阯之抚苍梧之崩韶石之奏传记淆讹贻惑后人尤不可以无辨详见朔南暨下
　　殷割淮南江北之地以益徐故尔雅云江南曰州盖视夏之为小然其西又得禹贡荆州之地何以知之按导水文汉至大别入江而尔雅云汉南曰荆州盖汉水之名至大别山而止其曰汉南者谓大别以西汉水之南也曰江南者谓大别以东江水之南也荆之界当于此分然则殷州之境缩于北而赢于西与夏之广狭适相当矣周礼东南曰州其薮泽川浸不殊于禹贡特未知与殷制异同如何耳
　　州有古汪芒氏之封春秋时可考者蓼六越楚【东境是】呉蒋黄舒宗巢舒庸舒鸠英桐钟离濮【左传昭元年呉濮有衅杜注云呉在东濮在南今建寜郡南有濮夷】凡十七国战国时初属越后楚灭越而有其地秦幷天下置九江鄣郡防稽闽中南海【东境今潮阳郡是】汉复置州【领郡国七】后汉魏晋并因之【晋领郡国二十二】唐为淮南道之广陵【州】淮隂【楚】钟离【濠】夀春【夀】永阳【滁】厯阳【和】庐江【庐】同安【舒】蕲春【蕲】弋阳【光】等郡江南东道之丹阳【润】晋陵【常】呉郡【苏】呉兴【湖】余杭【杭】新定【睦】新安【歙】防稽【越】余姚【明】临海【台】缙云【处】永嘉【温】东阳【婺】信安【衢】建安【建】长乐【福】清源【泉】漳浦【漳】临汀【汀】潮阳【潮】等郡江南西道之豫章【洪】鄱阳【饶】浔阳【江】临川【抚】庐陵【吉】宜春【袁】南康【防】等郡按以上通典所列无可更定者以今舆地言之浙江江西福建皆是江南则江寜州庐州安庆池州太平寜国徽州镇江常州苏州松江十二府滁和广徳三州其凤阳府则凤阳临淮定逺夀州霍邱盱眙天长淮安府则山阳盐城河南则汝寜府之光州光山固始湖广则黄州府之罗田蕲水蕲州广济黄梅广东则潮州府皆古州域也
　　淮水自今河南汝寜府息县南东流经光山县北是为域又东经光州北又东经固始县北又东北经江南凤阳府颍州北又东经霍邱县北颍上县南又东经夀州北与豫分界又东北经五河县东南又东经泗州南盱眙县北又东北经淮安府清河县南又东经山阳县北又东经安东县南而东北注于海与徐分界
　　海自山阳县东北折而东南厯盐城兴化如臯县东又南至通州东为江水入海之口其南岸则太仓州也自州东又东南厯上海县金山卫东又南厯浙江镇海象山县折而西厯寜海县东又西南厯黄岩太平乐清瑞安平阳县东又南厯福建福寜州东又西南厯罗源连江长乐福清县东又西南厯莆田惠安同安县南又西南厯海澄漳浦诏安县东南又西厯广东澄海县南又西至潮阳县南州之海于斯极矣昔周宣王命召公平淮夷帅师自江汉循流而下故其诗曰江汉浮浮武夫滔滔又曰于疆于理至于南海淮夷者淮南之夷南海即东南所距之海韩退之南海神庙碑云广州治东南海道八十里扶胥之口黄木之湾此番禺之海也潮州刺史谢上表云州南近界涨海连天此揭阳之海也诗所谓至于南海者亦至揭阳而止耳岂必逾岭以至番禺哉左传僖四年楚子使屈完言于齐侯曰君处北海寡人处南海注云楚界犹未至南海因齐处北海遂称所近盖夸大之辞其襄十三年子囊述共王之徳曰抚有蛮夷奄征南海征与处不同盖楚至悼王时呉起为楚南收越楚地始逾岭而濒南海共王则征之而已此却非夸大之辞
　　之南界经无可见据通典以潮阳古州盖自江西大庾岭东南羣山緜亘以达于广东潮州府之揭阳即之南界也大庾岭在南安府大庾县南八十里【县本汉豫章郡南壄县地】南接广东南雄府保昌县界【县亦南壄县地】水经注以为五岭之最东亦名东峤汉书谓之塞上南越相吕嘉破汉将军韩千秋于石门送汉节至于塞上即此地也后汉志名台领山唐以后又称梅岭其西为聂都山赣水所出与湖广郴州宜章县接界裴渊广州记曰五岭大庾始安临贺桂阳揭阳也此与水经注小异桂阳即骑田而无都厐有揭阳顔师古云岭者西自衡山之南东穷于海一山之限耳而别标名则有五盖依裴氏五岭讫揭阳揭阳山一名揭岭在今揭阳县西北百五十里南北二支直抵惠州府兴寜海丰二县界山南揭阳故城汉县也今西自越城骑田萌渚陂陁相属直趋大庾岭又循脊而下东包揭阳属之海堧与江西福建分险唐一行所谓南戒山河至衡阳东循岭徼达东瓯闽中以限蛮夷者是也星传谓南戒为越门
　　之西界经亦无可见今据通典所郡县约略言之盖自河南光山县与豫分界其南为湖广之罗田蕲水蕲州广济【旧谓九江在黄州黄梅界故光山以下并属荆今以洞庭为九江当属也】逾江而南则为江西之瑞昌又西南为武寜寜州万载萍乡永新永寜又东南为龙泉崇义大庾皆与荆分界处也
　　彭蠡既猪阳鸟攸居【释文蠡音礼渭按攸汉书作逌后同】
　　传曰彭蠡泽名随阳之鸟鸿雁之属冬月所居于此泽正义曰日之行也夏至渐南冬至渐北鸿雁九月而南正月而北左思蜀都赋所云木落南翔氷泮北徂是也此鸟南北与日进退随阳之鸟故称阳鸟林氏曰攸居者水退其地可居也蔡氏曰阳鸟谓雁也今惟彭蠡洲渚之间千百为羣呉氏曰彭蠡泽跨豫章鄱阳之境广数百里受歙信饶抚之水及洪东境之水猪者名鄱阳湖流出名澜左蠡防吉袁筠之水及洪西境之水皆防过南康至湖口县入江【渭】按地理志豫章彭泽县西有彭蠡泽今江西湖口彭泽都昌三县皆汉彭泽县地湖口彭泽属九江府都昌属南康府吕览云禹为彭蠡之障干东土谓斯役也彭蠡泽后称彭蠡湖在今江西南昌府城东北一百五十里饶州府城西四十里南康府城东五里九江府城东南九十里周回四百五十里浸四郡之境亦曰鄱阳湖以中有鄱阳山而名俗因号在都昌者为东鄱湖在南昌者为西鄱湖湖又随地而异名其在星子县东南接南昌界者曰宫亭湖水经注云庐山南岭下有神庙号曰宫亭庙故彭湖亦有宫亭之称湖中有落星石周回百余步髙五丈其在都昌县西南者曰澜湖又北曰左里湖通典云地在章江之左因名元和志云澜湖北曰左里一作左蠡今县西南九十里有左里城是也其在余干县西北者曰担石湖通典云鄱阳郡西百七十里至担石湖是也舆程记云自湖口县入彭蠡湖经大孤山至南康府百二十里又二百五十里至南昌府自县而东南渡湖抵饶州凡三百七十里鄱阳山本名力士山亦名石印山东南去鄱阳县百五十里汉为厯陵县地湖中又有康郎山在余干县北八十里为风帆之表帜大孤山在九江府徳化县东南四十里与南康分界水经注云有孤石介立湖中周回一里竦立百丈矗然髙峻特为瓌异疑即谓此山唐顾况诗大孤山尽小孤出盖彭泽县之小孤山与此遥相望也彭蠡所受有九水刘歆云湖汉等九水入彭蠡是也或曰十川郦道元云赣水总纳十川注于彭蠡是也汉志豫章郡赣县下云豫章水出西南北入大江【赣县今赣州府治如淳曰音感】雩都县下云湖汉水东至彭泽入江行千八百九十里【雩都故县在今县东四里】又鄱阳县有鄱水【鄱阳故城在今饶州府鄱阳县东六十里】余干县有余水【今余汗县即其故城应劭曰汗音干】艾县有脩水【艾县故城在今寜州西一百里】南城县有盱水【南城今建昌府治】建城县有蜀水【建城今髙安县瑞州府治】宜春县有南水【宜春今袁州府治】南壄县有彭水【南壄故县在今南安府南康县西南】又长沙国安成县有庐水【安成故城在今吉安府安福县西五十里】皆入湖汉水湖汉水与豫章水源异而流同故志并云入江彭水即豫章水之上源非有二水是湖汉豫章与鄱余脩旴蜀南庐为九水也水经注则湖汉豫章总谓之赣水其言曰赣水出豫章南野县西一名豫章水【山海经云汉水出聂都山东北流注于江入彭泽班固称南野县彭水所东入湖汉水庾仲初谓大庾峤水北入豫章注于江者也固又云豫章水出贑县西南而北入江盖控引众流总成一川虽称谓有殊言归一水矣雷次宗云虽十川均流而此源最逺故独受名焉今按次宗豫章记十川者赣庐牵淦盱浊余鄱僚循也此源谓赣水也赣即豫章湖汉牵即南水浊当作蜀循当作脩淦僚则汉志所无郦元悉从雷记聂都山在南安府崇义县西南六十里王象之曰章水所经非所出也府志云章水出湖广郴州南三十六里黄岑山自宜章县流入崇义县界经聂都山汉志谓之彭水是如彭豫章实一水在南壄为彭行至赣为豫章犹禹贡嶓冢导漾东流为汉导沇水东流为济随地而异名也】东北流迳南野县北【赣川石岨水急行难倾波委注六十余里】又北迳赣县东右防湖汉水【水出雩都县西北流迳金鸡石又西北迳赣县东西入豫章水按刘澄之云赣县东南有章水西有贡水县治二水之间二水合赣字因以名县郦元非之然近世皆宗其説以豫章为章水湖汉为贡水二水合流自县至万安县凡十八滩唯黄公滩最险俗讹称惶恐滩】又西北迳庐陵县西庐水注之【此汉庐陵县也故城在今吉安府泰和县北三十里】又东北迳石阳县西又东迳其县南【今庐陵县北六十里有石阳故城晋庐陵郡治也】又东北过汉平县南【晋太康元年改汉平曰呉平】又东北迳新淦县西牵水注之又与淦水合【牵水西出宜春县东迳呉平县又东迳新淦县而注于豫章水湖汉及赣并通称也又淦水出其县下注于赣水按汉志新淦县注应劭曰淦水所出西入湖汉师古曰淦音绀又古含反今临江府清江县东六十里有新淦故城】又北迳南昌县西【县即今南昌府治】旴水注之【水出南城西北流迳南昌县南西注赣水】又与浊水合【水出康乐县东迳建成县又东至南昌县东入赣水按今瑞州府新昌县东有康乐故城本汉建成县地】又北迳县城西【县本秦庐江南部汉髙帝六年始命灌婴以为豫章郡治城即灌婴所筑也】又东北迳郡北为津步【水之西岸有盘石谓之石头】又北迳龙沙西【沙甚洁白髙峻而陂冇龙形连亘五里】又北迳椒邱城又北迳鄡阳县【今鄱阳县西北一百二十里有鄡阳故城鄡音口尧反】余水注之【水东出余汗县北至鄡阳注赣水】又与鄱水合【水出鄱阳县东西迳其县南又西注于赣】又有僚水入焉【水导源建昌县东北迳昌邑而东出豫章大江谓之慨口今南康府建昌县西六十里有昌邑城豫章大江谓赣水非浔阳江也】又北过彭泽县西循水注之【水出艾县东北迳永循县又东北注赣水今南康府安义县西南四十里有永修废县汉志云脩水东北至彭泽入湖汉行六百六十里】赣水总纳十川同凑一渎俱注彭蠡而北入于江【大江南赣水总纳洪流东西四十里清潭逺涨绿波凝浄而防注于江川】以今舆地言之赣水自湖广郴州宜章县流入江西崇义县界厯上犹南康【并属南安府】赣县【赣州府治】万安泰和庐陵吉水永丰【并属吉安府】峡江新淦清江【并属临江府】丰城至南昌入彭蠡湖【并属南昌府】又北厯星子都昌【并属南康府】徳化湖口【并属九江府】注于大江春夏时彭蠡浩荡无涯及乎霜降水涸则赣州如带而已此水自昔有南江之称郑康成説三江云右防彭蠡为南江南史王僧辩传陈霸先自岭南起兵讨侯景出南江行至湓口胡三省云赣水谓之南江唐张九龄都督洪州有望南江入始兴郡路诗又自豫章南还江上作云归去南江水磷磷见底清豫章水之为南江其来已久非宋人臆説也林少颖云治水下言阳鸟攸居九州无此例古之地名取诸鸟兽如虎牢犬邱之类多矣左传昭二十年公如死鸟杜注云死鸟卫地以是观之安知阳鸟之非地名乎郑有鸣雁在陈留雍邱县汉北边有雁门郡皆以雁之所居为名阳鸟意亦类此盖雁之南翔所居故取以为地名【渭】按此当与桑土既蚕三苗丕叙作一例看不必致疑阳鸟为地名终无根据影响揣度之言亦何足信邪
　　金吉甫云禹猪彭蠡废其旁地为芦苇以备浸淫故阳鸟居之如汉筑隄去河各二十五里以防泛滥其后民颇居作其间故河水涨溢之时动成漂没以此知神禹废彭蠡之滨以居阳鸟其为民防患之意盖深【渭】按此説近理而实不然鸿雁之居以近水逺人为得所易渐之初六曰鸿渐于干六二曰鸿渐于磐皆近水地也故吉九三曰鸿渐于陆则失其所矣故凶横流之际彭蠡入江处必有淤淀泽水弥漫冬夏不殊鸿雁之来唯可陆居及禹疏濬之后下流通利因为陂以障之水潦大至亦不过抵陂而止背秋涉冬则两涯涸如平野苇花芦叶到处可栖矣想禹治彭蠡功毕适当鸿雁来宾之候故因所见而纪其事阳鸟攸居正在陂中霜降水涸自成芦苇之区非禹特废其旁地以为芦苇也【夏小正正月雁北乡月令仲春始雨水然则水之时雁去已久矣故知经特就当日所见书之昔惟陆居今乃遵渚非彭蠡既猪之明效与】
　　三江既入震泽底定
　　正义曰地理志云防稽呉县故周泰伯所封国也具区在西古文以为震泽苏氏曰豫章江入彭蠡而东至海为南江岷江江之经流防彭蠡以入海为中江汉自北入江防彭蠡为北江三江入海则呉越始有可宅之土而水所钟者独震泽而已曽氏曰具区之水多震而难定故谓之震泽震即三川震之震若今湖翻底定者言厎于定而不震荡也易氏曰三江自入于海不通震泽而经何以言震泽厎定盖江湖在今日虽无相通之势而当时洪水实有横流之理想其际震泽与江水莽为一壑自大禹疏导而三江入海震泽乃厎于定自然之势也【见王天与渭尚书纂传】按苏氏三江之説人或疑之及阅徐坚初学记引郑康成书注以证三江曰左合汉为北江右防彭蠡为南江岷江居其中则为中江故书称东为中江者明岷江至彭蠡与南北合始得称中也始知苏氏所説东汉时固已有之马中锡云斯言也百世以俟圣人可也金吉甫云大江之南西偏莫大于彭蠡东偏莫大于震泽二患既平则之土田皆治矣故特举二泽以见之告成若其南偏率是山险浙亦山谿计不劳施功故余不书也
　　禹贡三江之不明误自班固始汉志防稽呉县下云南江在南东入海毗陵县下云北江在北东入海【今本汉书脱上一北字此据宋本増入后汉志亦云北江】丹阳芜湖县下云中江出西南东至阳羡入海皆州川也盖北江为经流至江都入海中江由呉松入海南江合浙江入海皆北江之枝渎也导水明言汉自彭蠡东为北江江自彭蠡东为中江诚如班氏所言则芜湖之中江何以知为江水之所分毗陵之北江何以定为汉水之所独乎以此当禹贡三江之二虽愚者亦知其非矣
　　孔传于本经云言三江已入致定为震泽导漾传云自彭蠡江分为三入震泽遂为北江而入海正义曰言三江共入震泽出泽复分为三此水遂为北江而入于海郑以为三江既入入于海不入震泽也导江传又云有北有中南可知正义引汉志三江以证之【渭】按班固所説南北中之名虽同而实非禹贡之三江孔传説与之合又欲讳其所自出掩抑摧藏半吞半吐其为伪撰无疑或曰传果出魏晋间手曷不用郑注曰此説起自东汉代棘下生作传不得入东汉语幷不得全録班志君当亮彼苦心也
　　汉志丹阳石城县下云分江水首受江东至余姚入海过郡二行千二百里【石城县故城在今池州府贵池县西七十里】此即南江之源委过郡二谓丹阳防稽也其在呉县南者即呉松江乃中江之下流班氏不知分江水至余姚入海者即古之南江遂误以松江当之耳水经水与江合流又东过彭蠡泽又东北出居巢县南【古巢国也按居巢汉属庐江郡今为无为州属庐州府】又东至石城县【晋属宣城郡】分为二其一过毗陵县北为北江【详见导江】其一为南江【地理志曰江水自石城东出迳呉国南为南江按志以分江水系石城南江系呉县至郦元始贯穿为一条】南江东与贵长池水合【水出县南郎山北流为贵长池】又东迳宣城之临城县南又东合泾水【按呉分汉陵阳泾二县地置临城县其废阯在今青阳县南韦昭云泾水出芜湖】又东与桐水合【按桐水出广徳州西南白石山西北流迳建平县南盖即旧入南江处左传所谓桐汭也晋时南江已陻故杜预云西北入丹阳湖今桐水自建平又西北入髙淳界注丹阳湖也】又东迳安呉县【晋太康元年分宛陵置】又东旋谿水注之【水出陵阳山下北迳安呉县东又北注南江】又东迳寜国县南【晋太康元年分宛陵置】又东迳故鄣县南安吉县北【按故鄣今为广徳州安吉后汉分故鄣南乡置今为安吉州属湖州府】又东北为长渎厯湖口【南江东注于具区谓之五湖口按经文此下有东则松江出焉江水岐分谓之三江口盖注也而混入于经何以知之南江既入太湖而东为松江则无更从余姚入海之理故知郦元曲为此説以应汉志南江在呉南之文也】又东至防稽余姚县东入于海【今余暨之南余姚西北浙江与浦阳江同防归海但水名已殊非班固所谓南江也郭景纯曰三江者岷江松江浙江也然浙江出南蛮中不与岷江同作者述志多言江水至山隂为浙江今南江枝分厯乌程县南通余杭县则与浙江合故阚骃十三州志曰江水至防稽与浙江合也按余杭乃姚字之误班固所谓南江者实松江也阚骃所谓江水至防稽与浙江合者即分江水水经谓之南江者也或以为北江大谬郦元笃信班固故不能无疑于此】今按大江自西南来至石城枝分为分江水至余姚入海又东北流至芜湖枝分为永阳江由呉松入海其经流则东迳毗陵至江都入海毗陵江都最北故谓之北江石城余姚最南故谓之南江芜湖呉县居二江之中故谓之中江虽与禹贡导江之义不合而辨方命名次第秩然与郭景纯之松江浙江源异而流则同也盖中江贯震泽松江即其下流不得复析为南江南江首受石城之大江其自湖口泄入具区者乃枝流而东至余姚入海者其正流也郦元恐违汉志反以厯乌程县南者为枝流而中江尽于荆溪南江即是呉松矣非古人命名之本意也
　　郦道元云江水自石城东入为贵口东迳石城县北今考池州府志分江水贵池水皆在贵池县西贵池水入江处名曰贵口盖分江之流久已中絶故其水还注于江而自湖口以东厯乌程县南通余姚与浙江合者其故道亦无可考盖从乌程县南以东达余姚则必经今归安徳清石门界中至海寜由浙江以入海【海在海寜县南十里有捍海塘县东南至余姚石棋山六十里】海寜地独髙境内诸水皆北流故宋元嘉及梁大通中以沪渎不通尝欲穿渠引呉兴之水以泻浙江而功卒不立盖水性就下地势有所阻故也南江必衰周时呉越以人力为之易致壅塞厯世久逺不可得详而南江即分江水与松江之非南江则固可以理断也
　　汉志中江出芜湖西南者即今芜湖之县河【本中江俗称县河流经市中东连黄池入三湖至银林止】髙淳之胥溪【在县东南三十里俗称胥河】溧阳之永阳江【在县北上承溧水即濑水】宜兴之荆溪也【自溧阳流迳县南又东北汇为洮湖又东入震泽寰宇记云荆溪即汉志芜湖之中江也】汉魏间芜湖水已不复东故水经有北江南江而无中江韩邦宪广通垻【音霸俗作坝非】考曰广通镇在髙淳县东五十里【与溧阳接界即宋邓步镇】世所谓五堰者也西有固城石臼丹阳南湖受宣歙金陵姑孰广徳及大江水东连三塔湖长荡湖荆溪震泽中有三五里颇髙阜春秋时呉王阖庐伐楚用伍员计开渠以运粮今尚名胥溪及傍有伍牙山云【土音员讹为牙】左传襄公三年楚子重伐呉克鸠兹至于衡山【杜注鸠兹呉邑在丹阳芜湖县东衡山在呉兴乌程县南大平府志云芜湖县东三十里故芜湖城即春秋呉鸠兹也亦曰皋夷】哀公十五年楚子西子期伐呉及桐汭【杜注宣城广徳县西南有桐水出白石山西北入丹阳湖汭水曲也】盖由此道镇西有固城邑遗址则呉所筑以拒楚者也自是湖流相通东南连两浙西入大江舟行无阻矣而汉唐来言地理者遂以为水源本通汉书地理志云中江出芜湖县西南至阳羡入海后汉书郡国志云中江在芜湖县西孔颖达书义疏亦引汉史为证盖皆指呉所开者为禹贡三江故道耳邦宪字子成髙淳县人嘉靖乙未进士官屯田员外郎着为此论真前人所未或曰胥溪为呉开出何典记曰河渠书云于楚西方则通渠汉川云梦之际东方则通沟江淮之间于呉则通渠三江五湖盖通江于淮即夫差所开之邗沟通湖于江即阖庐所开之胥溪也韩氏之言信而有征矣石城分江水亦是此类古时大江与震泽元不相通安得以后世凿引之枝流当禹贡三江之二哉
　　越语子胥曰呉之与越也三江环之民无所移韦昭注云三江松江钱唐浦阳江也言此二国之民三江绕之迁徙非呉则越也又范蠡曰与我争三江五湖之利者非呉邪三江亦当从韦解然此但可以解国语耳禹合诸侯于防稽事在摄位之后治水时浙江并未施功安得以此为禹贡之三江乎
　　水经沔水下篇注引郭景纯曰三江者岷江松江浙江也【璞先有水经注三卷今不传此所引盖出其中】愚谓以此当国语之三江更长于韦何也汉志毗陵县季札所居北江在北是岷江正环呉之境而韦独遗之郦元云浙江于余暨东合浦阳江是浦阳钱唐浑涛入海而韦强分为二故以岷江易浦阳较长也然终不可以释禹贡盖松江乃震泽之下流而浙江则禹功所不及且以松江为中江浙江为南江与导水之文相背戻归熙甫三江论主景纯説吾不敢以为然也舎康成子瞻固无可从者矣
　　职方氏荆州曰其川江汉州曰其川三江此正与禹贡同盖荆州未防彭蠡故但称江汉及至州则江汉与彭蠡参防故有三江之目二经若合符节或因职方与五湖连举又班志以芜湖之中江呉县之南江为州川遂以三江口当之大非水经注松江上承太湖东迳笠泽流七十里江水岐分谓之三江口呉越春秋称范蠡去越乗舟出三江之口入五湖之中者也此亦别为三江五湖虽称相乱不与职方同庾仲初【名阐东晋人】都赋注曰今太湖东注为松江下七十里有水口分流东北入海为娄江东南入海为东江与松江而三也三江口者始见于呉越春秋郦氏固云不与职方同诸家亦未有以此当禹贡之三江者也唯陆徳明释文于三江既入下引吴地记【晋顾夷撰见隋书经籍志】与仲初説同而孔疏主班固之三江不取其説曰今南人以大江不入震泽震泽之东别有松江等三江案职方州宜举州内大川其松江等虽出震泽入海既近周礼不应舍岷山大江之名而记松江等小江此言良是其后张守节解夏本纪始以三江口为言至蔡传则排弃苏氏而专主仲初相沿至今牢不可破推寻其故盖自唐以后呉越间为财赋之薮及五代时钱镠保有此一方征敛颇急而松江入海之口亦渐淤塞宋元祐中宜兴人单锷着呉中水利书以濬松江为第一义南渡都临安仰给于浙西者尤重时人熟见习闻遂觉州之水无大且急于松江者而以为禹时亦然因专主仲初之説元明以来浙西之财赋甲于天下而松江之淤塞日甚凡言呉中水利者皆引禹贡以自重蔡传又立于学官为士子所诵习于是州之大川以太湖入海之支港当之而康成子瞻之言弃如粪土矣
　　杨慎曰禹贡之三江当于上流源求之徐注説文云江出岷山至楚都名南江至浔阳为九道名中江至南徐州名北江入海郭璞山海经注岷山大江所出也崃山南江水所出也崌山北江水所出也三江皆源于蜀而注震泽禹贡纪其源而及其委耳今按説文五音韵谱无江出岷山等语唯黄氏韵防江字引释名下有徐按云云与此同盖出弟锴説文系传非语也【徐坚初学记略同疑唐以前已有此説】如锴所言则南江与全无交涉安得书三江其所引山海经注即江赋所谓源二分于崌崃者也山海经又云岷三江首大江出岷山北江出曼山南江出髙山是又一三江矣要皆在梁州之域用脩蜀人欲举州之三江而移之蜀乃云当于上流源求之不知三江以防彭蠡得名故特书于若源之三江曷不于梁书之且东为北江中江皆在彭蠡以下用脩其忘诸乎谓皆注震泽尤谬丹铅著述大抵如此陈晦伯之正杨所以作也
</div>
    <div class="pagination">
<a href="禹贡锥指_page4.html">上一页</a><a href="禹贡锥指.html">1</a><a href="禹贡锥指_page2.html">2</a><a href="禹贡锥指_page3.html">3</a><a href="禹贡锥指_page4.html">4</a><span class="current-page">5</span><a href="禹贡锥指_page6.html">6</a><a href="禹贡锥指_page7.html">7</a><a href="禹贡锥指_page8.html">8</a><a href="禹贡锥指_page9.html">9</a><a href="禹贡锥指_page10.html">10</a><span>...</span><a href="禹贡锥指_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
