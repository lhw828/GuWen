<!DOCTYPE html>
<html>
<head>
    <meta charset="UTF-8">
    <title>尚书通考 - 第 8 页/共 23 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>尚书通考 - 第 8 页/共 23 页</h1>
    <div class="content">　　武帝　太初厯　丁丑元　余分置于斗分
　　元封七年上与儿寛等议以七年为元年诏公孙卿壶遂司马迁议造汉厯乃以前厯上元太初四千六百二十七嵗至元封七年复得阏逢摄提格之嵗中冬十一月甲子朔旦冬至日月在建星太嵗在子巳得太初本星度始变四分法以律起厯律容一龠积八十一寸以八十一为日法一月二十九日八十一分日之四十三一嵗余则増四分法六千一百五十六分日之一故积六千一百五十六年则増多四分法之一日亦以十九嵗为一章
　　成帝三统厯　庚戌元　其法因袭太初
　　刘向緫六厯列是非作五纪论子歆作三统厯以为易与春秋天人之道也是故元始有象一也春秋二也三统三也四时四也合而为十成五体以五乗十大衍之数也而道据其一其余四十九所当用也故蓍数以象两两之得九十八三之得二百九十四四之得一千一百七十六又归竒象闰余分十九及据一加之为一千一百九十六两之得二千三百九十二为月法黄钟其实一龠故八十一为日法合天地终数得十九为闰法以闰法乗日法得千五百二十九为统法参统法得四千六百一十七为元法参天九两地十得四十七为防数五位乗防数得二百三十五为章月故千五百三十九嵗为统四千六百一十七嵗为一元经嵗四千五百六十灾嵗五十七天施复于子地化自丑毕于辰人生自寅成于申故厯数三统天以甲子夏正月朔地以甲辰商正月朔人以甲申周正月朔孟仲季迭用事为统首
　　东汉章帝四分厯　庚申元　章法日法与古厯同元和二年太初失天益逺日月宿度相觉浸多章帝知其错谬召治厯编防李梵等综校其状诏令改行四分
　　灵帝乾象厯　己丑元　始减斗分
　　光和中谷城门候刘洪始悟四分于天防濶乃减斗分更以五百八十九为纪法百四十五为斗分仍以十九嵗为一章而造乾象厯又制迟疾厯以歩月行方于太初四分转精密矣
　　宋何承天曰四分于天出三百年而盈一日积世不悟徒云建厯之本必先立元刘歆三统法尤复防濶方于四分六千余年又益一日扬雄心惑其説采为太班固谓之最密着于汉志李洪曰太初多一日冬至日值斗而云在牵牛踈濶不可复用唐一行曰三统厯追攷春秋所书三十六食仅得其一故杜预攷古今十厯以验春秋乃知三统之最踈
　　乾象厯自黄初后改厯者皆斟酌其法洪术遂为后代推歩之表
　　右汉凡四百年而厯五改谓颛帝厯太初三统四分乾象厯也
　　魏文帝黄初厯
　　黄初中韩翊以乾象减斗分太过后当先天造黄初厯以四千八百八十三为纪法千二百五十为斗分
　　明帝景初厯　壬辰元　以上十二厯立元不同必始以甲子
　　杨伟言韩翊据刘洪之术知贵其术而弃其论至景初元年伟改造景初厯欲以大吕之月为嵗首建子之月为厯初遂以建丑之月为正改其年三月为孟夏三年正月复用夏正晋姜岌曰古厯斗分强不可施于今乾象斗分细不可通于古景初虽得其中而日之所在乃差四度合朔亏盈皆不及其次
　　景初厯法自曹魏渉两晋至宋元嘉始改凡用二百八十年韩翊杨伟咸遵刘洪之议未及洪之深妙盖二厯写子模母终不过洪之术也
　　蜀仍汉四分厯
　　呉用乾象厯
　　王蕃以刘洪术制仪象及论故呉用乾象厯
　　西晋武帝泰始厯　即景初厯改名
　　正厯泰始十年上元甲子朔夜半冬至日月五星始于星纪为正厯
　　春秋长厯　杜预作
　　干度厯　咸寜中李修王显依杜预长厯论为术名干度厯表上之
　　东晋元帝渡江后更以乾象五星法代杨伟厯
　　穆帝通厯
　　永初八年王朔之造通厯始以甲子为上元
　　武帝三纪甲子元厯
　　太元中姜岌造三纪甲子元厯以为治厯之道必审日月之行然后可以上攷天时下察地纪一失其本四时变移自羲皇暨汉魏各自制厯以求厥中攷其防密惟交防薄蚀可以验之
　　晋厯有五曰防始干度乾象通厯三纪然终晋之世止用防始厯余厯不果行
　　宋七曜厯　何承天表言徐广有此厯不【阙】
　　武帝永初厯
　　永初元年改防始厯为永初厯
　　文帝元嘉厯
　　元嘉二十一年何承天造元嘉新厯刻漏以为月盈则食月食之冲知日所在又以中星验之知尧时冬至日在须女十度今在斗十七度又测景以校二至差三日有余则今之冬至日应在斗十三四度于是更立新法冬至徙上三日五时日之所在移四度又月有迟疾前厯合朔月食不在朔望今皆以盈缩定其小余以正朔望之日
　　元始厯　元嘉十四年河西王牧犍遣使献敦煌赵所造甲寅元厯又名元始厯
　　齐用元嘉厯
　　梁武帝初兴因齐旧用元嘉厯
　　元嘉厯用于宋渉齐至梁凡六十五年
　　大明厯【又名甲子元歴】甲子上元　始破章法
　　天监中用祖冲之甲子元厯始以三百九十一嵗之中置为百四十四闰积四千八百三十六月虽斗分章法各有不同并日法度法两者并立则犹无异于古日法者约合朔之法度法者约嵗周之法
　　大同厯　大同十年诏太史虞氏更造大同新厯以甲子为元未及施用而遭侯景之乱
　　陈用大明厯　大明厯用于梁讫陈凡八十年
　　南朝五厯元始大同二厯不用永初又因晋旧四朝所用惟元嘉大明二歴而已
　　北魏　初魏入中原得景初厯世祖克沮渠氏得赵元始厯髙宗兴安二年始行之
　　明帝正光厯　壬子元
　　正光中崔光取张龙祥等九家所上厯候验得失合为一厯以壬子为元应魏水德命曰正光厯
　　灵宪厯　信都芳用祖常之法私撰灵宪厯书未成月大小法莫攷
　　五寅元厯　太武时崔浩谓自秦汉以来妄造厯术者皆不得天道之正宜改厯术以从天道曰五寅元厯奏请宣示中书坐诛不果用终魏世惟用元始正光二厯
　　东魏兴光厯　甲子元　兴和元年以正光厯浸差命李业兴更加修正以甲子为元号曰兴光厯
　　西魏用兴光厯
　　北齐文宣帝天保厯　天保元年命宋景业叶图防造天保厯
　　甲寅元厯　董峻郑元伟立议非天保厯之妄于武平七年同上甲寅元厯
　　后周明帝周厯
　　武成元年始造周厯于是胡克逊庾季才及诸日者采祖暅旧议通简南北之术然周齐并时而厯差一日及武帝时而天和作矣
　　天和厯　甄鸾所上
　　宣帝景德元厯
　　大象年间太史马显上景德元厯即行之
　　隋文帝己巳元厯
　　初隋髙祖辅周欲以符命曜天下道士张賔知上意乃自言星厯有代谢之证更造新厯用何承天法微加増损开皇四年行之
　　张胄元厯　己巳元厯既行刘孝孙刘焯并称其失所驳六条十七年张胄元论日影长短羣臣咸以为密乃行胄元所造歴
　　皇极厯　刘焯増修张胄元厯名曰皇极厯又名甲子元厯
　　北朝元魏厯曰五寅元元始正光灵宪东魏髙齐厯曰兴光天保甲寅元后周隋氏厯曰天和景徳己巳元皇极言厯者不一行之数十年輙复差缪故南朝则以何承天为宗北朝则依赵祖冲之为据
　　唐髙祖戊寅元厯
　　傅仁均作以髙祖戊寅年受禅遂以戊寅为元用于武德二年阅明年而月蚀比不验明年诏祖孝孙等攷定乃畧去其尤踈濶者
　　髙宗麟德甲子元厯　始并日法度法而立緫法李淳风以戊寅元厯推歩既踈乃増损刘焯皇极厯作麟德甲子元厯以古厯有章蔀有元纪有日分度分参差不齐始并日法度法为一而立緫法緫法一千三百四十嵗有三百六十五日一千三百四十分日之三百三十八一月二十九日一千三百四十分日之七百十一当时以为密
　　经纬厯　太史令瞿昙罗所上与麟德厯参行
　　武后光宅厯
　　瞿昙罗作
　　中宗乙巳元厯
　　南宫説作中宗以乙巳年反正遂以乙巳为元
　　宗开元大衍厯　以三千四十分为日法
　　开元九年麟德厯书日蚀比不效诏一行作新厯推大衍数立术以应之较经史所书气朔日名度可考者皆合以一六为爻位之统五十为大衍之母合二始以位刚柔所以明天一地二之数合二中以通律歴所以正天五地六之数合二终以纪闰余所以穷天九地十之数以生乗成于六百而得天中之积以成乗生又于六百而得地中之积自一六至五六一七至五七一八至五八一九至五九一十至五十生成相乗各有六百于是而得千二百之算此大衍起数皆出于易其详本于天地之二中始于冬至之中气以晦朔定日月之防以日度正周天之数以卦气定七十二候以中星正二十四气用以较古今之薄蚀五星之变差而开元厯课皆第一自太初至麟德厯有二十三家与天虽近而未密至一行密矣其倚数立法固无以易后世虽有改作皆依仿而已
　　○西域九执厯
　　开元二十一年陈景南宫説奏大衍写九执厯其术未尽诏侍御史李麟等校灵台候簿大衍十得七八九执才一二焉
　　肃宗至德厯
　　山人韩頴言大衍或误頴乃増损其术更名曰至德厯
　　代宗寳应五纪厯
　　代宗以至德厯不与天合诏司天郭献之等复用麟德元纪更立嵗差増损迟疾交防及五星差数以写大衍旧术上元七曜起赤道虚四度与大衍小异者九事而已
　　德宗建中正元厯
　　德宗时五纪厯气朔加时稍后天推测星度与大衍差率颇异司天徐承嗣等杂麟德大衍之防治新厯上元七曜起赤道虚四度其气朔敛日月离晷漏交防悉如五纪法
　　宪宗元和观象厯
　　元和二年司天徐昴所上然无章蔀之数至于敛启闭之候循用旧法测验不合
　　穆宗长庆宣明厯
　　穆宗即位以为累世纉绪必更厯纪乃诏日官改造厯术名曰宣明上元七曜起赤道虚九度其气朔敛日月离皆因大衍晷漏交防稍増损之更立新度以歩五星
　　昭宗景福崇厯
　　时宣明施行已久数亦渐差边冈改治新厯冈用算巧能驰骋反复于乗除间虽筹防便易而冥于本原唐终始二百九十余年而厯九改谓戊寅麟德大衍至德五纪正元观象宣明崇也
　　五代初用唐崇厯
　　唐建中符天厯　不立上元以唐显庆五年庚申起术者曹士荐始变古法以显庆五年为上元雨水为气首号符天厯世谓之小厯只行于民间
　　晋调元厯
　　晋髙祖时马重绩更造新厯以符天厯为法不复推古上元甲子冬至七曜之防而起唐天寳十四载乙未为上元用正月雨水为气首行之五年輙差而复崇厯
　　周明厯
　　广顺中博士王处讷私撰明厯于家
　　万分厯　民间所用
　　世宗显德钦天厯
　　王朴通于厯数造钦天厯包万象以为法齐七政以立元测圭箭以候气审脁朒以定朔明九道以歩月按迟疾以推星攷黄道之邪正辨天势之升降而交蚀详焉乃以一篇歩日一篇歩月一篇歩星以卦气灭没为下篇世宗嘉之诏以明年正月朔旦为始自前诸厯并废初钦天厯成王处讷曰此厯可且行久则差矣既而果然宋兴乃命处讷正之
　　蜀永昌厯　正象厯
　　南唐齐政厯
　　宋太祖建隆应天厯
　　建隆二年以钦天厯时刻差谬命有司重加研覈四年王处讷上新厯号应天厯
　　太宗乾元厯
　　太平兴国中以应天厯置闰有差诏呉昭素等造新厯颇为精密其后朔望有差
</div>
    <div class="pagination">
<a href="尚书通考_page7.html">上一页</a><span>...</span><a href="尚书通考_page3.html">3</a><a href="尚书通考_page4.html">4</a><a href="尚书通考_page5.html">5</a><a href="尚书通考_page6.html">6</a><a href="尚书通考_page7.html">7</a><span class="current-page">8</span><a href="尚书通考_page9.html">9</a><a href="尚书通考_page10.html">10</a><a href="尚书通考_page11.html">11</a><a href="尚书通考_page12.html">12</a><a href="尚书通考_page13.html">13</a><span>...</span><a href="尚书通考_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
