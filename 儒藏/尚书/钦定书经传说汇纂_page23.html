<!DOCTYPE html>
<html>
<head>
    <meta charset="UTF-8">
    <title>钦定书经传说汇纂 - 第 23 页/共 38 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定书经传说汇纂 - 第 23 页/共 38 页</h1>
    <div class="content">　　集説【朱子曰汉志引武成篇惟一月壬辰旁死霸若翼日癸巳武王乃朝步自周于征伐商又曰越若来三月既死霸粤五日甲子咸刘商王纣又曰惟四月既旁生霸粤六日庚戌武王燎于周庙翼日辛亥祀于天位粤五日乙卯乃以庶国祀馘于周庙又毕命丰刑曰惟十有二年六月庚午朏王命作策丰刑今案伏生今文尚书无武成独孔氏古文尚书乃有此篇今顔氏注刘歆所引两节见其与古文不同遂皆以为今文尚书不知何所考也诸家推歴以为此年二月有闰四月丁未为十九日庚戌为二十二日然二日皆在生魄之后则古文为倒而此志所引者为顺但其言燎于周庙似无理耳况古文此篇文皆错谬安知既生魄庶邦冢君暨百工受命于周十四字非本在示天下弗服之下丁未祀于周庙之上而王若曰以下乃大告武成之文邪○陈氏师凯曰朔日日月相会二象合沓阳上隂下月体不明故谓之死魄然又谓之朔者朔之为言苏也有死而复苏之机也正义曰此月辛邜朔朔是死魄故二日近死魄旁近也朔后明生而魄死望后明死而魄生】
　　附録【潘氏士遴曰朔后明生魄死如前月大则次月初二日魄死而明生矣此云旁死魄当在朔日案潘氏之説因传中如后世言某日必先言某朔之语而推言之如是则即朔日也后四月哉生明即孔疏亦以为未必非二日也其説皆通】
　　厥四月哉生明王来自商至于丰乃偃武修文归马于华山之阳放牛于桃林之野示天下弗服
　　集传哉始也始生明月三日也丰文王旧都也在京兆鄠县【地理今释丰邑在今陜西西安府鄠县东史记文王伐崇侯虎而作丰邑是也】即今长安县西北灵台丰水之上周先王庙在焉山南曰阳桃林今华隂县潼闗也【地理今释桃林今陜西潼关卫东南有牧牛山接河南阌乡县界亦名夸父山山海经夸父山北冇林焉名曰桃林水经注云湖水出桃林塞之夸父山武王伐纣天下既定散牛桃林即此处也】乐记曰武王胜商渡河而西马散之华山之阳而弗复乗牛放之桃林之野而弗复服【王氏安石曰军行战车用马任载之车用牛服乗用也】车甲衅【郑氏康成曰衅衅字也】而藏之府库倒载干戈包以虎皮【郑氏康成曰明能以武服兵也】天下知武王之不复用兵也○此当在万姓悦服之下集説【孔氏颖达曰生明死魄俱是月初上云死魄此云生明互言耳○王氏安石曰急于偃武如此见以兵定天下非其本心也○吕氏祖谦曰但归放用以伐纣之牛马耳天子十二闲与邱甸之赋自不废】
　　丁未祀于周庙邦甸侯卫骏奔走执豆笾越三日庚戌柴望大告武成
　　集传骏尔雅曰速也周庙周祖庙也武王以克商之事祭告祖庙近而邦甸逺而侯卫皆骏奔走执事以助祭祀豆木豆笾竹豆祭噐也既告祖庙燔柴祭天望祀山川以告武功之成由近而逺由亲而尊也○此当在百工受命于周之下
　　集説【时氏澜曰武王伐纣非武王之事乃天地山川有责于我我尽其责至于功成乃大告于天地山川耳又以见武王之心与天地神明为一○陈氏经曰归马放牛此偃武之事祀于周庙以下皆修文之事○王氏肯堂曰告伐先受命文考而后类于上帝宜于冢土故告成先祀于周庙而后柴望由近而逺由亲而尊也】
　　既生魄庶邦冢君暨百工受命于周
　　集传生魄望后也四方诸侯及百官皆于周受命盖武王新即位诸侯百官皆朝见新君所以正始也○此当在示天下弗服之下
　　集説【孔氏颖达曰诸侯与百官旧冇未属周者今皆受政命于周于此时始天下一统也○朱子语类问生明生魄如何曰日为魂月为魄魄是黯处魄死则明生书所谓哉生明是也老子所谓载营魄载如人载车车载人之载月受日之光魂加于魄魄载魂也明之生时大尽则初二小尽则初三月受日之光常全人望在下郤在侧邉了故见其盈亏不同或云月形如饼非也笔谈云月形如弹丸其受光如粉涂一半月去日近则光露一屑渐逺则光渐大且如月在午日在酉则是近一逺三谓之至日月相望则去日十矣故谓之望日在西而月在东人在下面得以望见其光之全月之中有影者盖天包地外地形小日在地下则月在天中日甚大从地四面光起其影则地影也地碍日之光所谓山河地影是也如星亦受日光凡天地之光皆是日光也自十六日生魄之后其光之逺近如前之谓之下至晦则日与月相疉月在日后光尽体伏矣○陈氏栎曰诸家多谓生魄望后也而不察既字以望与既望例之则哉生魄十六日既生魄十七日也夏氏又谓既尽也与舜典既月同谓尽此生魄以后之日殊不知此既字乃已然之辞与食之既既月不同其实十七日受命十九日丁未祀周庙简倒耳所以云此当在示天下弗服之下而丁未祀于周庙当在百工受命于周之下也】
　　王若曰呜呼羣后惟先王建邦啓土公刘克笃前烈至于大王肇基王迹王季其勤王家我文考文王克成厥勲诞膺天命以抚方夏大邦畏其力小邦懐其徳惟九年大统未集予小子其承厥志
　　集传羣后诸侯也先王后稷武王追尊之也后稷始封于邰故曰建邦啓土公刘后稷之曾孙史记云能修后稷之业【孔氏颖达曰本纪云百姓懐之多徙而保归焉是能厚先人之业也】大王古公亶父也避狄去邠居岐邠人仁之从之者如归市诗曰居岐之阳实始翦商大王虽未始有翦商之志然大王始得民心王业之成实基于此王季能勤以继其业【孔氏颖达曰本纪云王季修古公之道诸侯顺之是能纉统大王之业勤立王家之基本也】至于文王克成厥功大受天命以抚安方夏大邦畏其威而不敢肆小邦懐其徳而得自立自为西伯专征而威徳益着于天下凡九年崩大统未集者非文王之徳不足以受天下是时纣之恶未至于亡天下也文王以安天下为心故予小子亦以安天下为心○此当在大告武成之下
　　集説【林氏之竒曰国语有云昔我先王后稷后稷非王而称先王者尊之之辞也此盖既得天下将欲率诸侯祀于周庙追王其先世故其説如此○朱子曰前軰定本更差一节王若曰一段或接于征伐商之下以为誓师之辞或连受命于周之下以为命诸侯之辞以为誓师固当错连下説了以为命诸侯之辞者此去祭日只争一两日无缘有先诰命之理某看郤诸侯来便教他助祭此是祭毕临遣之辞当在大告武成之下比前軰只差此一节○周自积累以来其势日大又当商家无道之时天下趋周其势自尔若非文王亦湏取了孔子称至徳只二人皆可为而不为者也○问文王更在十三四年将终事纣乎抑为武王牧野之举乎曰看文王亦不是安坐不做事底人如诗中言文王受命有此武功既伐于崇作邑于丰则武功都是文王做来诗载武王武功郤少但卒其伐功耳文王度必不终竟休了一似果实文王待他十分黄熟自落下来武王郤似生拍破一般○张子云天命未絶则是君臣当日命絶则为独夫命之絶否何以知之人情而已诸侯不期而防者八百武王安得而止之哉详考诗书所载则文武之心可见若使文王汉然无心于天下则三分之二亦不当有矣此等处难説孔子谓可与立未可与权到那时事势自是要住不得○时氏澜曰大邦畏力小邦懐徳非于大用力而小用徳也文王地止百里甲兵不多力亦有限独徳为有余固不以力加人亦未尝以徳而求人之懐也徳之所施各称其冝于大邦自见其徳威之可畏于小邦自见其同仁之可懐而已○陈氏经曰大邦以力自强遇文王而力无所施故以为可畏小邦以徳望人遇文王而获适所愿故以为可懐文王初无心于徳力之辨也○陈氏栎曰武王告诸侯谓周之基业自后稷公刘大王王季文王建之笃之基之勤之成之有自来矣我不过承先志而为之耳意谓十五六世数千百年积徳累功前作后述以冇今日非一朝一夕之崛起以动诸侯之听也】
　　厎商之罪告于皇天后土所过名山大川曰惟有道曾孙周王发将有大正于商今商王受无道防殄天物害虐烝民为天下逋逃主萃渊薮予小子既获仁人敢祗承上帝以遏乱略华夏蛮貊罔不率俾
　　集传厎至也后土社也勾龙为后土周礼大祝云王过大山川则用事焉孔氏曰名山谓华大川谓河盖自丰镐往朝歌必道华渉河也曰者举武王告神之语有道指其父祖而言周王二字史臣追增之也正即汤誓不敢不正之正【时氏澜曰承祖宗之志将以大正商之不正】萃聚也纣殄物害民为天下逋逃罪人之主如鱼之聚渊如兽之聚薮也【王氏安石曰归之之谓主萃之之谓聚藏之之谓渊养之之谓薮】仁人孔氏曰大公周召之徒略谋略也俾广韵曰从也仁人既得则可以敬承上帝而遏絶乱谋内而华夏外而蛮貊无不率从矣或曰大公归周在文王之世周召周之懿亲不可谓之获此盖仁人自商而来者愚谓获者得之云尔即泰誓之所谓仁人非必自外来也不然经传岂无传乎○此当在于征伐商之下集説【郑氏康成曰仁人秉心与天为一上帝临汝无贰尔心武王素有此心矣又得仁人而后敢祗承以遏乱人之谋略亦如汤聿求元圣而后与尔有众请命也○林氏之竒曰泰誓数纣之罪其文谆复反覆陈其不善之迹盖将以晓众庶未谕之情不得不然此祷于天地鬼神不必歴数其罪故其文简而尽○曓殄天物使天下万物鸟兽草木皆失其性而其害虐于民尤甚言防于天物则民亦在其中以人尤重于万物故别言之○刘氏应秋曰伐其人而不数其罪则无以明伐商之意数其罪而不告于神则无以明天讨之公】
　　恭天成命肆予东征绥厥士女惟其士女篚厥黄昭我周王天休震动用附我大邑周
　　集传成命黜商之定命也篚竹噐黄色币也敬奉天之定命故我东征安其士女士女喜周之来筐篚盛其黄之币【林氏之竒曰黄但谓其时所执之币有此色耳】眀我周王之徳者是盖天休之所震动故民用归附我大邑周也或曰黄天地之色篚厥黄者明我周王有天地之徳也○此当在其承厥志之下
　　集説【朱子曰商人而曰我周王犹商书所谓我后也○时氏澜曰武王既以此安士女之心士女亦以此昭武王之心上言祭祀此言民归人君民神之主民归神亦归也○陈氏经曰成命一定不易决于伐商也肆遂也武王为西伯纣在东故曰东征】
　　惟尔有神尚克相予以济兆民无作神羞既戊午师逾孟津癸亥陈于商郊俟天休命甲子昩爽受率其旅若林防于牧野罔有敌于我师前徒倒戈攻于后以北血流漂杵一戎衣天下大定乃反商政政由旧释箕子囚封比干墓式商容闾散鹿台之财发钜桥之粟大赉于四海而万姓悦服
　　集传休命胜商之命也武王顿兵商郊雍容不廹以待纣师之至而克之史臣谓之俟天休命可谓善形容者矣若林即诗所谓其防如林者纣众虽有如林之盛然皆无有肯敌我师之志纣之前徒倒戈反攻其在后之众以走自相屠戮遂至血流漂杵【蔡氏清曰杵舂杵也凡古人行兵人各携畚锸版杵之属为营堑备】史臣指其实而言之盖纣众离心离徳特劫于势而未敢动耳一旦因武王吊伐之师始乗机投隙奋其怨怒反戈相戮其酷烈遂至如此亦足以见纣积怨于民若是其甚而武王之兵则盖不待血刃也此所以一被兵甲而天下遂大定乎乃者继事之辞反纣之虐政【王氏樵曰谓尽除其苛虐紊乱之政】由商先王之旧政也式车前横木有所敬则俯而凭之商容商之贤人闾族居里门也赉予也武王除残去防显忠遂良赈穷赒乏泽及天下天下之人皆心悦而诚服之帝王世纪云民言王之于仁人也死者犹封其墓况生者乎王之于贤人也亡者犹表其闾况存者乎王之于财也聚者犹散之况其复籍之乎唐孔氏曰是为悦服之事【地理今释比干墓在今河南卫辉府汲县北十里鹿台亦名南单台在今卫辉府淇县括地志云鹿台在卫县西南二十二里是也钜桥在今直隷广平府曲周县东北通典云洺州曲周县纣巨桥仓在此今河南卫辉府淇县东北十五里亦有钜桥非也】○此当在罔不率俾之下
　　集説【林氏之竒曰俟天休命者不敢以胜负自必必待天之佑我国家而能胜之此谓俟天休命而已先儒以谓夜雨止毕陈盖过论也○血流漂杵岂武王实使之然哉盖由其多罪逋逃之人同恶相济其罪恶贯盈天道之所不容故使之至于此极也○黄氏度曰史记牧野诸侯兵防者车四千乗纣亦发兵七十万人距武王孟子谓以至仁伐至不仁何至杀人血流漂杵孟子以仁义説齐梁之君抑扬其辞如此七十万之众前攻其后奔逐崩溃安得无蹂践杀伤故史不没其实以见征伐之不如禅让圣人之所深愧也○朱子曰孟子説尽信书不如无书者只缘恁地战鬬残戮恐当时人以此为口实故説此然看上文自説前徒倒戈攻于后以北不是武王杀他乃纣之人自蹂践相杀荀子云所以杀之者非周人也商人也观武王兴兵初无意于杀人所谓今日之事不愆于六伐七伐乃止齐焉是也杵或作卤楯也○时氏澜曰武王不别创为周政也止反商之旧政使天下复见六七王作之君之政令而已○财在天下本流通之物粟在天下本养人之具下之供上九贡九职自有常数纣私为己有聚之鹿台积之钜桥武王散之发之使流通养人者各复其当然耳先儒或谓武王以此结天下之心是以利心量武王也利者天下之利纣以私意聚之武王以公心散之大赉于四海而万姓悦服自然之理也○陈氏经曰先驱商之平民陈后乃纣之恶党民怨之深遂因此易乡反攻之○陈氏栎曰万姓悦服实总结乃反商政以下数句大学平天下一章不过好恶财用二者与天下为公而已释箕子至发粟赉四海皆反商政之大者释箕子以下好恶与民为公也散财以下财用与民为公也○董氏鼎曰汉高入闗除苛觧娆与父老约法三章得武王反商政之意独不能由旧袭用秦法所以周不愧商而汉有愧于周也】
　　列爵惟五分土惟三建官惟贤位事惟能重民五教惟食丧祭惇信眀义崇徳报功垂拱而天下治
　　集传列爵惟五公侯伯子男也分土惟三公侯百里伯七十里子男五十里之三等也建官惟贤不肖者不得进位事惟能不才者不得任五教君臣父子夫妇兄弟长防五典之教也食以飬生丧以送死祭以追逺五教三事所以立人纪而厚风俗圣人之所甚重焉者惇厚也厚其信眀其义信义立而天下无不励之俗有徳者尊之以官有功者报之以赏官赏行而天下无不劝之善夫分封有法官使有要五教修而三事举信义立而官赏行武王于此复何为哉垂衣拱手而天下自治矣史臣述武王政治之本末言约而事博也如此哉○此当在大邑周之下而上犹有缺文案此篇编简错乱先后失序今考正其文于后
　　集説【孔氏颖达曰爵五等地三品武王于此既从法未知周公制礼亦然否北宫锜问周之班爵禄如何孟子曰其详不可得闻矣尝闻其略天子之制地方千里公侯方百里伯七十里子男五十里汉书地理志亦云周爵五等其土三等也公侯百里伯七十里子男五十里汉世儒者多以为然包咸注论语云千乗之国百里之国也谓大国惟百里耳○王氏安石曰惇厚其信使天下不趋于诈显明其义使天下不狗于利崇徳使人知所以尚贤报功使人知所以劝忠○吕氏祖谦曰武王能还唐虞风俗于千载之下武成与尧舜气象不同矣终篇一语尧舜无为之治乃恍然若存焉○陈氏栎曰所重教食丧祭四者证以尧曰可见重五教而次以食则斯民日用饮食徧为尔徳否则君不君臣不臣虽有粟吾得而食诸食足矣即继以慎终之丧报本之祭皆所以感发斯人之良心而维持天下之教化也○王氏充耘曰列爵分土是定制度法既定湏人以守之故任贤使能得其人使之如何为政曰重教化使民知礼义重食丧祭使民飬生丧死无憾而已惇信眀义是以身率之于其先崇徳报功是以劝赏激励之于其后如此而天下可不劳而治矣其言不一而其间自冇次序○王氏樵曰封建之来久矣上世皆冇功徳于民子孙世其土地圣人因而为之制列爵有等分土有限而不可逾而又使之建官必以贤位事必以能所谓建邦设都树以君公承以大夫师长者也其维持之意深矣自王纲觧纽诸侯兼并土地逾制而大夫世官于是争乱相寻至于战国而其祸极矣此非封建之弊乃王制不行之咎也○上自王朝外则州牧侯伯下至侯国之卿大夫士皆官也非贤能不任则安有败事位事就在建官中使能治赋者治赋能治财者治财能治礼乐者治礼乐有此官则有此事未有无事之官贤者之中因能而任故曰位事惟能非谓官事不相通而贤能为二途也○信者人之所难守而易渝故曰惇义者人之所难明而易昩故曰明惇之自上使天下之不薄明之自上使天下之不昧信立于天下则无相欺相背义晰于天下则无苟得苟免故无不励之俗○张氏居正曰分封有法则万邦懐官使有要则庶政和五教修则百姓亲三事举则民风厚信义立则人心知所励官赏行则人心有所劝武王经理天下其宏纲大要备举而尽善如此故不必有所作为但垂衣南面端拱穆清而天下自治矣】
　　今考定武成
　　惟一月壬辰旁死魄越翼日癸巳王朝歩自周于征伐商厎商之罪告于皇天后土所过名山大川曰惟有道曾孙周王发将有大正于商今商王受无道防殄天物害虐烝民为天下逋逃主萃渊薮予小子既获仁人敢祗承上帝以遏乱略华夏蛮貊防不率俾惟尔有神尚克相予以济兆民无作神羞既戊午师逾孟津癸亥陈于商郊俟天休命甲子昩爽受率其旅若林防于牧野罔有敌于我师前徒倒戈攻于后以北血流漂杵一戎衣天下大定乃反商政政由旧释箕子囚封比干墓式商容闾散鹿台之财发钜桥之粟大赉于四海而万姓悦服厥四月哉生眀王来自商至于丰乃偃武修文归马于华山之阳放牛于桃林之野示天下弗服既生魄庶邦冢君暨百工受命于周丁未祀于周庙邦甸侯卫骏奔走执豆笾越三日庚戌柴望大告武成王若曰呜呼羣后惟先王建邦啓土公刘克笃前烈至于大王肇基王迹王季其勤王家我文考文王克成厥勲诞膺天命以抚方夏大邦畏其力小邦懐其徳惟九年大统未集予小子其承厥志恭天成命肆予东征绥厥士女惟其士女篚厥黄昭我周王天休震动用附我大邑周列爵惟五分土惟三建官惟贤位事惟能重民五教惟食丧祭惇信眀义崇徳报功垂拱而天下治
　　案刘氏王氏程子皆有改正次序今参考定读如此大略集诸家所长独四月生魄丁未庚戌一节今以上文及汉志日辰推之其序当如此耳疑先儒以王若曰宜繋受命于周之下故以生魄在丁未庚戌之后盖不知生魄之日诸侯百工虽来请命而武王以未祭祖宗未告天地未敢发命故且命以助祭乃以丁未庚戌祀于郊庙大告武功之成而后始告诸侯上下之交神人之序固如此也刘氏谓予小子其承厥志之下当有缺文以今考之固所宜有而程子从恭天成命以下三十四字属于其下则已得其一节而用附我大邑周之下刘氏所谓缺文犹当有十数语也盖武王革命之初抚有区夏宜有退托之辞以示不敢遽当天命而求助于诸侯且以致其交相警勅之意略如汤诰之文不应但止自序其功而已也列爵惟五以下又史官之词非武王之语读者详之
　　总论【朱子曰武成月日以孔注汉志参考大抵多同但汉志二月既死魄越五日甲子为差速而四月既生魄与丁未庚戌先后小不同耳盖以上文一月壬辰旁死魄推之则二月之死魄后五日且当为辛酉或壬戌而未得为甲子此汉志之误也又以一月壬辰二月甲子并闰推之则汉志言四月既生魄越六日庚戌当为二十二日而经以生魄居丁未庚戌之后则恐经文倒也厯法虽无四月俱小之理然亦不过先后一二日耳不应所差如此之多也宗庙内事日用丁巳汉志乃无丁未而以庚戌燎于周庙则为刚日非所当用而燎又非宗庙之礼且以翼日辛亥祀于天位而粤五日乙夘又祀馘于周庙则六日之间三举大祭礼数而烦近于不敬抑亦经文所无有不知刘歆何所据也顔注以为今文尚书则伏生今文二十八篇中本无此篇顔氏之云又未知其何所据也读者详之】
　　【案武成错简自二孔疑之后儒互有更张至程朱而始定朱子更以汉志日辰及经之前文细推之移四月既生魄于丁未祀周庙之前更为精密的当无可复议矣惟用附我大邑周之下缺文不可复补而程子移反商政二句于其下稍有结束但恐反商之政如救焚拯溺急不容缓汉高祖入关便约法三章除秦苛政况武王圣人仁民之心廹切实甚岂能待之归丰之后自二月以至四月乎程子亦不得已而以此足其文势耳然所缺实非一两言可了也今惟以朱子之更定者为据他家聚讼纷纷可以息矣】








　　钦定书经传説彚纂卷十
<经部,书类,钦定书经传说汇纂>
　　钦定四库全书
　　钦定书经传说彚纂卷十一
　　洪范
　　集传汉志曰禹治洪水锡洛书法而陈之洪范是也史记武王克殷访问箕子以天道箕子以洪范陈之案篇内曰而曰汝者箕子告武王之辞意洪范发之于禹箕子推衍増益以成篇欤今文古文皆有
　　集说【郑氏康成曰此篇训体也○夏氏僎曰此篇虽箕子之言实周史所录○朱子曰今人只管要说治道这是治道最切紧处这个若理防不通又去理防甚麽零零碎碎○洪范一篇首尾都是归从皇极上去盖人君以一身为至极之标准最是不易又须敛是五福所以敛聚五福以为建极之本又须是敬五事顺五行厚八政协五纪以结裹个皇极又须乂三徳使事物之接刚柔之辨须区处敎合宜稽疑便是考之于神庶征是验之于天五福是体之于人这下许多是维持这皇极○读洪范且各还他题目一则五行二则五事三则八政四则五纪五则皇极至其后庶征五福六极乃权衡圣道而着其验耳○陈氏大猷曰箕子之陈洪范文王之演易皆当殷之末周之初也○王氏柏曰此书王者继天立极之大典也其纲目为最明】
　　【其义理为最密其功用所关为最广其归宿枢机为最精○陈氏师凯曰洪范上稽天文下察地理中参人物古今之变穷义理之精微究兴亡之征兆微显阐幽彝伦所叙秩然有天地万物各得其所之妙○王氏樵曰人心惟危四语圣学传心之妙而未及政事之详水火金木土谷惟修数语善政养民之要而未及心源事日之备洪范一篇性命政事大纲细目兼该全备信乎唐虞以来授受之微言也以丹书四言武王齐戒而问之则其受此于箕子也可知呜呼后之人其可以易而读之哉】
　　惟十有三祀王访于箕子
　　集传商曰祀周曰年此曰祀者因箕子之辞也箕子尝言商其沦丧我罔为臣仆史记亦载箕子陈洪范之后武王封于朝鲜而不臣也盖箕子不可臣武王亦遂其志而不臣之也访就而问之也箕国名【地理今释箕蔡传国名姓纂云商之圻内僖三十二年晋败狄于箕者杜预云太原阳邑有箕城在今山西辽州榆社县东南三十里】子爵也○苏氏曰箕子之不臣周也而曷为为武王陈洪范也天以是道畀之禹传至于我不可使自我而絶以武王而不传则天下无可传者矣故为箕子之道者传道则可仕则不可
　　集说【程子曰周书惟十有三祀与惟十有一年三与一须有一字错泉州髙某说一字错○张氏九成曰称祀不称年称王访箕子而不称箕子朝王称王乃言而后箕子乃言深见箕子为夭下万世大法不得已之意○朱子曰柯国材言序称十有一年史辞称十有三年序不足凭洪范谓十有三祀则十三年明矣使十一年伐殷十三年方访箕子不应如是之缓此说有理○吕氏祖谦曰王访于箕子不敢屈而致也武王之尊徳乐道如孟子所谓大有为之君必有不召之臣欲有谋焉则就之也○陈氏栎曰不臣周所以正万世君臣之大法陈洪范所以传万世天人之大法○陈氏雅言曰唐孔氏谓此篇不是史官叙述必是箕子既对武王之问退而自撰其事故称祀夏氏谓古者史官于人君言动无不书者岂有武王访箕子其事如此之大史乃不录而箕子自录之理此说极是且如孔说则于惟十有三祀一句虽说得通而于王访于箕子一句说不通矣】
　　王乃言曰呜呼箕子惟天隂骘下民相协厥居我不知其彛伦攸叙
　　集传乃言者难辞重其问也箕子称旧邑爵者方归自商未新封爵也骘定【史记惟天隂定下民】协合彝常伦理也所谓秉彝人伦也武王之问盖曰天于冥冥之中黙有以安定其民辅相保合其居止【曾氏巩曰居谓所以安者○王氏肻堂曰人生万事各有其宜皆所谓居也】而我不知其彛伦之所以叙者如何也
　　集说【朱子曰彞伦指洪范九畴而言窃意箕子在商潜心九畴之学如文王之潜心于八卦殷灭之后武王恐其学不传故访而问之且退托于不知以发其言○吕氏祖谦曰武王岂真不知哉云不知者盖眞见圣学之无穷也○陈氏栎曰斯民之生其上栋下宇羣居聚处是孰使之然哉天意之隂骘默相盖存乎其闲而常理即寓乎其闲理虽髙出乎无极太极之表而其实不离乎日用常行之闲武王于隂骘相协而继以彝伦之所以叙攸者所也即所以然之意武王其默识之矣○王氏充耘曰天隂骘下民是无形声可验故武王不知彝伦之所叙者何由○陈氏雅言曰武王意人君代天理物必仰承天意以治民而使其居之顺其常得其正以无负上天隂骘相协之心者其道在于叙其秉彝人伦也我欲叙之不知所以叙之之道当何如此问箕子以为治之道也箕子于是告以洪范九畴为为治之大法盖九畴之叙即彝伦之所叙也○郑氏晓曰相协厥居正是隂骘之实】
　　箕子乃言曰我闻在昔鲧陻洪水汨陈其五行帝乃震怒不畀洪范九畴彝伦攸斁鲧则殛死禹乃嗣兴天乃锡禹洪范九畴彝伦攸叙
　　集传乃言者重其答也【孔氏颖达曰此问答皆言乃者以天道之大沈吟乃问思虑乃答也】陻塞汨乱陈列畀与洪大范法畴类斁败【沈氏澣曰不叙便是斁】锡赐也帝以主宰言天以理言也洪范九畴治天下之大法其类有九【孔氏颖达曰九者各有一章故汉书谓之九章】即下文初一至次九者箕子之答盖曰洪范九畴原出于天鲧逆水性汨陈五行【吕氏祖谦曰水湮而五行皆汨见五行一源】故帝震怒不以与之此彝伦之所以败也禹顺水之性地平天成故天出书于洛禹别之以为洪范九畴此彝伦之所以叙也彝伦之叙即九畴之所叙者也○案孔氏曰天与禹神龟负文而出列于背有数至九禹遂因而第之以成九类易言河出图洛出书圣人则之盖治水功成洛龟呈瑞如箫韶奏而凤仪春秋作而麟至亦其理也世传戴九履一左三右七二四为肩六八为足【陈氏师凯曰又有五数居正背此当补五数居中一句始备】即洛书之数也
　　集说【刘氏歆曰河图洛书相为经纬八卦九章相为表里○孔氏颖达曰水是五行之一水性下流鲧反塞之水失其性则五行皆失矣是为乱陈其五行言五行陈列皆乱也○邵子曰圆者星也歴纪之数其肇于此乎方者土也画州井地之法其仿于此乎盖圆者河图之数方者洛书之文故羲文因之以造易禹箕叙之而作范也○程子曰圣人能伙天下顺治非能为物作则也惟止之各于其所而已止之各于其所圣人所以叙彝伦也洪范九畴圣人使天下顺治之道也非能为物作则惟止之各于其所顺乎隂骘相协之妙而已隂骘相协彝伦天叙也洪范九畴彝伦攸叙也自五行至五福六极天人相因天下事大纲出不得此九者世间只顺了个隂骘相协之妙便彝伦常叙自古圣人只理防得此而已矣○朱子语类问洪范之书林氏以为洛出书之说不可深信又帝乃震怒不畀洪范九畴彝伦攸斁犹言天夺之监也天乃锡禹洪范九畴彝伦攸叙犹言天诱其衷也又云洪范之书大抵发明彝伦之叙本非由数而起又曰天乃锡禹洪范九畴犹言天乃锡王勇智耳不必求之太深也某窃谓易明言河出图洛出书岂得不之信邪未知林说如何曰便使而今天锡洛书若非天啓其心亦无人理防得两说似不可偏废也○鲧禹皆治水天不开发鲧而开发禹故言畀不畀要之洛书乃天下之至理鲧不顺是理自无可得之道禹顺是理自有可得之道畀不畀一归之天者特言理之至公无私尔○问彝伦攸叙见事事物物中得其伦理则无非此道非道便无伦理曰固是○齐氏梦龙曰彝伦乃天理之自然而人类之所一日不可无者也○陈氏师凯曰陶唐之盛于变时雍之际又何彝伦之斁哉此非言朝廷也盖五行既汨九功未叙兽蹄鸟迹之道交于中国尧甚忧之此彝伦之所以斁也岂必纲常绝灭而后谓之斁哉○王氏充耘曰九畴非始于禹如卜筮起于伏羲作厯始于黄帝尧舜以来皆从事五事以修身皆用刑赏威福以为治岂待禹而后有乎盖圣人迭兴立法剙制先后错出而无伦至此叙为九章而圣人治天下之大法首尾完具粲然如指诸掌则自禹始耳】
　　【案洛书之数其四奇居四正以三相乘而左旋则参天之数也其四耦居四隅以二相因而右转则两地之数也中之五不与奇耦相乘而为三二之合焉则人之位也人居天地之中则必为天地立心然后可以上赞化育而下尽人物之性此皇极所以为九畴之本也】
　　初一曰五行次二曰敬用五事次三曰农用八政次四曰协用五纪次五曰建用皇极次六曰乂用三德次七曰明用稽疑次八曰念用庶征次九曰向用五福威用六极
　　集传此九畴之纲也【孔氏安国曰此禹所第叙】在天惟五行【曽氏巩曰五者行乎三才万物之间】在人惟五事以五事参五行【王氏安石曰五事人所以继天道而成性者也○朱子曰五气运行而人禀之以成形于是有五事】天人合矣八政者人之所以因乎天五纪者【陈氏经曰其数错综而条理不乱是谓纪】天之所以示乎人皇极者君之所以建极也三德者治之所以应变也稽疑者以人而听于天也庶征者推天而征之人也福极者人感而天应也五事曰敬【孔氏安国曰五事在身用之必敬乃善】所以诚身也八政曰农所以厚生也【孔氏颖达曰郑云农读醲则农是醲意故曰厚也】　五纪曰协所以合天也【曽氏巩曰政必协天时○陈氏栎曰钦天授人冇不可后推歩占验以人合天】皇极曰建所以立极也三德曰乂所以治民也稽疑曰明所以辨惑也【朱子曰德虽应变无方而事有非人谋之所能决者故当谋之鬼神】庶征曰念所以省验也【曽氏巩曰人治极而通于神明者尽然犹不敢自信故参吾之得失于天】五福曰向【曽氏巩曰福之在于民则宜向之故五福曰向用】所以劝也六极曰威【苏氏轼曰威畏也古者畏威通用○曽氏巩曰极之在于民则宜畏之故六极曰威用】所以惩也五行不言用无适而非用也【朱子曰用者人之所有事也凡用皆指人君而言】皇极不言数非可以数明也【孔氏颖达曰皇极不言数者以总该九畴理兼万善非局数所能尽也】本之以五行敬之以五事厚之以八政协之以五纪皇极之所以建也又之以三德明之以稽疑验之以庶征劝惩之以福极皇极之所以行也人君治天下之法是孰有加于此哉集说【张子曰九畴次叙民资以生莫先天材故首曰五行君天下必先正已故次五事五事已正然后邦国得而治故次八政政不时举必昏故次五纪五纪明然后时措得中故次建皇极求大中不可不知权故次三德权必有疑故次稽疑可征然后疑决故次庶征福极征然后可不劳而治故九以向劝终焉五为数中故皇极处之权过中而合义者也故三徳处六○张氏栻曰九畴虽多人君所守惟在敬用五事心敬则貌言视听思极于肃乂哲谋圣其精神所运上而五行下而福极无不得其所洪范之要在】【于敬而已○朱子语类问洪范诸事曰此是个大纲目天下之事其大者大槩备于此矣○初一次二此】【读也全读是以一二为次第不见洛书本文又不见圣人法象之义故后人至以此章总为洛书本文皆】【为句读不明也○洛书本文只有四十五点班固云六十五字皆洛书本文古字画少恐或冇模様但今】【无所考汉儒说此未是恐只是以义起之不是数如此盖皆以天道人事参互言之五行最急故第一五】【事又参之于身故第二一身既修可推之于政故八政次之政既成人验之于天道故五纪次之又继之】【以皇极居五盖能推五行敬五事厚八政修五纪乃所以建极也六三德乃是权衡此皇极者也徳既修矣稽疑庶征继之者着其验也又继之以福极则善恶之效至是不可加矣皇极非大中皇乃天子极乃极至言皇建此极也东西南北到此恰好乃中之极非中也但汉儒虽说作中字亦与今不同如云五事】【之中是也今人说中只是含糊依违善不必尽赏恶不必尽罚如此岂得谓之中○凡数自一至五五居】【中自九至五五亦居中戴九履一左三右七五亦居中若有前四者则方可以建极后四者却自皇极中】【出三德是皇极之权人君所向用五福所威用六极此曽南丰所说惟此说好○洛书本无文字但有奇】【耦之数自一至九洛书之本数初次者禹次第之文五行以下即禹法则之事盖因洛书自然之数而垂训于天下后世也若其效法次第之义大抵因洛书之位与数而为之洛书一位在子其数则水之生数气之始也故为五行五行则阳变隂合交运而化生万物则为人事之始矣二位在坤其数则火之生数气之着也故为五事五事则五气运行人之禀形赋色妙合而凝修身践形之道立矣三位在卯其数则木之生数气至此而益着也故为八政八政则修身不止于貌言视听思之事而立经陈纪创法立度举而措之天下矣四位在防其数则金之生数气至此而着益久也故为五纪五纪则治不止于食货政敎之事而察数观象治厯明时仰以观于天文矣五居中央为八数之中纵横以成十五之变盖土之冲气所以管摄四时故为皇极耳则人君居至尊之位立至理之准使四方之面内环观者皆于是而取则所以总摄万类也六位在干其数则水之成数气合而成形也故为三德三德则不徒立至极之准而临机制变随事制宜且尽其变于人矣七位在西火之成数气合而形已着矣故为稽疑稽疑则不徒顺时措之宜而嫌疑犹豫且决之人谋鬼谋而尽其变于幽明矣八位在艮木之成数气合而形益着矣故为庶征庶征则往来相荡屈伸相感而得失休咎之应定矣九位在午其数则金之成数气合而着已久矣故为福极福极则休咎得失不徒见于一身而通行于天下矣其事广大悉备故居终焉大抵九畴之序顺而言之则五行为始故五行不言用不言用者乃众用之所自出错而言之则皇极为统故皇极不言数不言数者乃众数之所由该以五行为始则自一至九愈推愈广大衍相乘之法也以皇极为统则生数主常成数主变太极动静之分也九畴本于洛书者如此后学不悟此章具洛书之文例以空谈而说之则陋矣○吕氏祖谦曰三德者皇极之用时中之道也出而为治又当以刚柔正直之三德权其时而用之○程氏若庸曰在天为五行言其所自然在人为五事言其所当然厚乎人而为八政言其利不言其弊占乎天而为五纪言其常不言其变序其目于皇极之先者皆皇极之本也序其目于皇极之后者皆皇极之验也本之前四畴以立其体至严至密而无一毫之或失验之后四畴以达其用至寛至广而无一物之或遗信乎天子作民父母以为天下王可以参天地而赞化育矣此大禹则龟文以叙九畴箕子本禹畴以陈洪范必以皇极为天地人之宗主欤】
　　一五行一曰水二曰火三曰木四曰金五曰土水曰润下火曰炎上木曰曲直金曰从革土爰稼穑润下作咸炎上作苦曲直作酸从革作辛稼穑作甘
　　集传此下九畴之目也【孔氏安国曰五行以下箕子所陈】水火木金土者五行之生序也天一生水地二生火天三生木地四生金天五生土唐孔氏曰万物成形以微着为渐五行先后亦以微着为次五行之体水最微为一火渐着为二木形实为三金体固为四土质大为五润下炎上曲直从革以性言也稼穑以德言也润下者润而又下也炎上者炎而又上也曲直者曲而又直也从革者从而又革也稼穑者稼而又穑也【孔氏安国曰种曰稼敛曰穑】稼穑独以德言者土兼五行无正位无成性而其生之德莫盛于稼穑故以稼穑言也稼穑不可以为性也故不曰曰而曰爰爰于也于是稼穑而已非所以名也作为也咸苦酸辛甘者【夏氏僎曰五味必言作者水之发源未尝咸也流而至海凝结既久而咸之味成则咸者润下之所作火之始炎未尝苦也炎炎不已焦灼既久而苦之味成则苦者炎上之所作木之初生金之初鑛土之始稼穑亦然】五行之味也五行有声色气味【陈氏师凯曰五行之声水羽火征木角金商土宫也五行之色水黒火赤木青金白土黄也五行之气水朽火焦木羶金腥土香也】而独言味者以其切于民用也【苏氏轼曰人之用是四者惟味为急故举味以见其余】
　　集说【孔氏頴达曰六府以土谷为二由其体异故也言曰者言其本性言作者从其发见指其体则称曰致其类即言作下五事庶征言曰作者义亦然也○周子曰无极而太极太极动而生阳动极而静静而生隂静极复动一动一静互为其根分隂分阳两仪立焉阳变隂合而生水火木金土五气顺布四时行焉○张子曰水火气也故炎上润下与隂阳升降土不得而制焉木金者土之华实也其性有水火之杂故木之为物水渍则生火燃而不离也盖得土之浮华于水火之变也金之为物得火之精于上之燥得水之精于土之濡故水火相得而不害烁之反流而不耗盖得土之精实于水火之际也土者物之所以成始而成终也地之质也化之终也水火之所以升降物兼体而不遗者也○王氏安石曰五行之为物其时其位其材其气其性其形其事其情其色其声其臭其味皆吝冇偶推而散之无所不通一刚一柔一晦一明故有清有浊有正有邪有美有恶有吉有凶性命之理道德之意皆在是矣偶之中又有偶焉万物之变遂至于无穷○水言润则火燥土溽木敷金敛可知也火言炎则水冽土蒸木温金清可知也水言下火言上则木左金右土中央可知也木言曲直则土圜金方火锐水平可知也金言从革则木变土化水因火革可知也土言稼穑则水之井洫火之防冶木金之为器械可知也所谓木变者何炳之而为火烂之而为土此之谓变所谓土化者何能燥能润能敷能敛此之谓化水因者何因甘而甘因苦而苦因苍而苍因白而白此之谓因火革者何革生以为熟革柔以为刚革刚以为柔此之谓革○朱子曰一五行者次第之辞与前章异后仿此○问水火木金土窃谓气之初温而已温则蒸溽蒸溽则条达条达则坚凝坚凝则有形质五者虽一然推其先后之序理或如此曰向见吴斗南说五事庶征皆尝依此为序其言亦有理○五行质具于地而气行于天以质而语其生之序则曰水火木金土以气而语其行之序则曰木火土金水○自水曰润下至稼穑作甘皆是二意水能润能下火能炎能上金曰从曰革从而又能革也○陈氏经曰洪范所言则五行生数必得地六天七地八天九地十成之然后隂阳各有匹配○陈氏大猷曰物之生其初皆为水其终皆为土五行之相生所以相继也其相克所以相治也润以质言炎以气言上下以位言曲直以形言从革以材言稼穑以用言土非止于稼穑以生民粒食之用言之也即稼穑而推五行则润下用之于灌溉也炎上用之于烹餁也曲直之斵削从革之镕范用之于宫室器用也○董氏梦程曰析而言之为五行对而言之为二气本未尝相离也五行之质存于人心者为肝心肺肾脾五行之神合于人身者为仁义礼智信质者其粗也神者其精也亦未尝相离也○程氏若庸曰造化之初一湿一燥湿之流为水燥之烁为火湿之融为木燥之凝为金其融结为土自轻清而重浊先天之五行其体也四时主相生六府主相尅后天之五行其用也其体对立其用循环案禹之以是首九畴者盖贯通乎三才之闲皆五行之气故播之四时则为五纪形之祥兆则为卜筮具于人身则为五事感于休咎则为庶徴赋于气质则为刚柔善恶之性成于气化则为仁鄙寿夭之命莫非五行之所为也然语其近而最切则人生所托民用所需无一日之可离者故其下文但以功用气味言之】
　　二五事一曰貌二曰言三曰视四曰听五曰思貌曰恭言曰从视曰明听曰聪思曰睿恭作肃从作乂明作哲聪作谋睿作圣
　　集传貌言视听思者五事之叙也貌泽水也言扬火也视散木也听收金也思通土也亦人事发见先后之叙人始生则形色具矣既生则声音发矣既发而后能视而后能听而后能思也恭从明聪睿者五事之德也恭者敬也从者顺也明者无不见也聪者无不闻也睿者通乎微也肃乂哲谋圣者五徳之用也肃者严整也乂者条理也哲者智也谋者度也圣者无不通也
　　集说【周子曰洪范思曰睿睿作圣无思本也思通用也几动于彼诚动于此无思而无不通为圣人不思则不能通微不睿则不能无不通是则无不通生于通微通微生于思故思者圣功之本而吉凶之几也○程子曰思虑久后睿自然生又曰致思如掘井初有浑水久则稍引动得清者出来人思虑始若溷浊久自明快○曽氏旼曰思者所以充人之材以至于其极圣者人之极也或曰不思而得何也盖自诚而明者不思而得尧舜性之者也自明而诚者思之弗得弗措汤武身之者也○朱子曰自外而言之则貌外于言自内而言之则听内于视自貌言视听言之则思所以为主于内故曰貌曰言曰视曰听曰思弥逺者弥外弥近者弥内此其所以为次序也○洪范五事以思为主盖不可见而行乎四者之闲也然操存之渐必自其可见而为之○物则切近明白而易以持守故五事之次思最在后○问视听言动比洪范五事动是貌否如动容貌之谓曰思也在里了动容貌是外而底心之动便是思又问五行比五事曰曽见吴仁杰说得顺他云貌是水言是火视是木听是金思是土将八庶征来说便都顺问貌如何是水曰他云貌是湿润底便是水故其徴便是肃时雨苦洪范乃是五行之书看得他都是以类配得到五福六极也是配得但略有不齐○问礼如何属火曰以其光明问义之属金亦以其严否曰然○恭作肃至睿作圣此学问之极功尽性践形之事○伯谟云老苏着洪范论不取五行传而东坡以为汉儒五行传不可废此亦自是既废则后世有忽天之心曰汉儒也穿凿如五事一事错则皆错如何却云聴之不聪则某事应貌之不恭则某事应○黄氏干曰水貌雨太隂火言旸太阳木视燠少阳金听寒少隂四者或偏于阳或偏于隂惟土思风也通乎四者而不同焉质隂气阳身之全体故貌言为大耳日聪明体之虚者故视听次之○以造化生人之初验之便自脗合天一生水水便有形人生精血凑合成形亦若造化之有水也地二生火火便冇气人有体便能有声者气之所为亦若造化之有火也水隂而火阳貌亦属隂而言亦属阳也水火虽有形质然乃造化之初故水但能润下火但能炎上其质终是轻清至若天三生木地四生金则形质已全具矣亦如人身耳目既具则人之形成矣木阳而金隂亦犹视阳而听隂也只以此配之则人之身便是一个造化理自分明○真氏徳秀曰貌言视听思各有攸主而总以敬之一言何哉盖敬者五事之主也敬不存于中则形于貌者必轻且慢无由而能恭发于言者必易以肆无由而能从视听蔽于物何由而明且聪思虑汨于多端何由而通于微故敬则五事皆得不敬则五事皆失程子曰聪明睿智皆此出信哉○李氏杞曰貌之必恭以至思之必睿有物必有则也作肃以至作圣圣人而后可以践形也○程氏若庸曰洪范五事配五行与素问五行传不合自西京以来说者不一牵合傅防莫能相通千有余年至黄勉斋而后定其言曰配与属不同配者比竝之谓属者管属之谓尝得其说而推之配者对峙而为体犹易之先天卦图也属者流行而为用犹易之后天卦图也洪范之五事配水火木金土乃先天之五事言其体也素问属土金木水火而相生五行传属木金火水土而相克乃后天之五事言其用也配与属不相妨体与用不相悖千古之疑于是判矣○陈氏栎曰五事皆当以敬用之于外而可见者先致持守之功则百体各职其职于内而不可见者复致操存之力则百体于天君而从其令一敬之功内外夹持庶几其无渗漏乎又案五事以思为终四勿不言思真氏曰勿云者正指思而言乃人心所以为主而胜私复礼之机也○姚氏舜牧曰肃乂哲谋圣然后尽得恭从明聪睿五者之能事然后完得貌言视听思五者之本来】
　　【案四勿九思皆先视听此以貌言先之何也曰闲邪则视听为要持敬则貌言为先故曽子三贵惟在容貌顔色辞气之闲程子亦曰动容貌整思虑则自然生敬言之先后不同其归一也】
　　三八政一曰食二曰货三曰祀四曰司空五曰司徒六曰司宼七曰宾八曰师
　　集传食者民之所急货者民之所资【孔氏颖达曰货者金玉布帛之总名皆为人用】故食为首而货次之食货所以养生也祭祀所以报本也司空掌土所以安其居也司徒掌敎所以成其性也司宼掌禁所以治其奸也宾者礼诸侯远人所以往来交际也师者除残禁暴也兵非圣人之得已故居末也
　　集说【孔氏颖达曰八政用于民以缓急为次食货祀宾师指事为名三卿举官为名者三官所主事多若以一字为名则所掌不尽故举官名以见义○王氏安石曰自食货至于宾师莫不有官以治之而独曰司徒司空司寇者言官则以知物之冇官言物则以知官之有物也○林氏之奇曰一曰食者务农重谷之政也如井田补助之类是也二曰货者阜通货财之政也如懋迁有无化居之类是也三日祀者报本反始之政也社稷宗庙山川百神以至公卿大夫士庶莫不祭其先之类是也四曰司空者度土居民之政也如辨方正位体国经野使士农工商各得其所之类是也五曰司徒者敎民之政也如学校选举之类是也六曰司寇者立法惩奸之政也如五刑之属是也七曰宾者交际酬酢之政也如冠婚丧祭乡饮相见之类是也八曰师者寓兵于农以修武备之政如乡遂敎阅之法是也○朱子曰周礼一书只是个八政而已○吕氏祖谦曰司寇以上皆内治宾师为外治】
　　【案礼记王制自冢宰制国用以下至司宼其序政与此合盖冢宰所司食货祀三者备矣然后司空定民之居然后司徒兴民之徳乐正司马因司徒所敎而升之故附于司徒而以司宼明刑终焉惟宾师二者洪范次于后王制序于前盖八政者民生之光后缓急故柔逺安邦之事在于养敎之后王制所言建国之规模纲纪则礼乐征伐之柄必居庶政之先义各有所当也】
　　四五纪一曰岁二曰月三曰日四曰星辰五曰厯数集传岁者序四时也【陈氏师凯曰岁者天时之一周故正其歳在于序四时四时得其序而后岁功可成也】月者定晦朔也【陈氏师凯曰晦为前月之终朔为后月之始每于日月所防之辰定之则十有二月不差矣】日者正躔度也【陈氏师凯曰躔者日行于度也日行每与月为一月一防之期二十九日四百九十九分十二防而成一岁则日行之度尚余十日八百二十七分谓之闰余积之三岁则置闰月以贮之故日行惟在于正躔度躔度既正则日月之防无先后之差而余分之积免失闰之谬由是曰月曰岁皆可协矣】星经星纬星也【陈氏师凯曰经星贴天不动凡内官外官二十八舍皆是也纬星丽天而行如杼之纬帛水火木金土五星是也夜则仰观而识之后倚北极前定昏旦二中伺察五纬晨夕迟疾顺逆伏见彗孛流陨皆谨视之以奉天戒】辰日月所防十二次也【陈氏师凯曰自枵至娵訾各有界限夜考中星知日月之行度以追计其所防而定晦朔望必于辰推之则岁月日皆可定矣】厯数者占歩之法【沈氏澣曰占者占候歩者推歩】所以纪岁月日星辰也【程氏若庸曰推歩岁月日星辰之数以为厯者也○郑氏晓曰注中序字定正字占歩字皆属人说所谓以人而合天也】集说【孔氏安国曰岁所以纪四时月所以纪一月日纪一日二十八宿迭见以叙气节十二辰以纪日月所防厯数节气之度以为厯敬授民时○程子曰古之时分职主事察天运以正四时遂居其方之官主其时之政在尧典谓之四岳于周乃分为六卿之任统天下之治者也后世学其法者不知北道故以星厯为工技之事而与政分矣○程氏若庸曰厯象日月星辰与庶征相通而不同彼以证王与卿士师尹庶民之得失此特主于授时○呉氏澄曰岁自冬至至来岁冬至凡三百六十五日四分日之一日行天一周也以分至啓闭定岁之四时是为一岁之纪月自合朔至来月合朔凡二十九日六辰有奇月与日一防也以朔晦望定月之大小是为一月之纪日自日出至来日日出歴十二辰日绕地一匝也以晨昏出没定昼夜长短是为一日之纪星谓二十八宿众经星辰谓天之壤因日月所防分经星之度为十二次观象测以验天之体也是为星辰之纪厯谓日月五纬所歴之度数谓一二三四五六七八九十百十万七政行度各有盈缩疾迟立数推算以歩天之用也是为厯数之纪○陈氏雅言曰纪者如纲之有纪天时所以相维者也岁者纪周天之度故居一月者纪月行之数故居二日者正天与日月之躔故居三星者在天之象辰者在天之舍故居四四者皆系于天天之示乎人者也天与日月五星之运虽有迟速顺逆之不同而皆有数以稽之有厯以纪之使四时以定而岁无不成晦朔以辨而月无不协甲乙以审而日无不正经纬以彰而星辰无不着是厯者所以纪岁月日星辰之数以人而合于天者也岁月日星辰此天道之所有厯数此人事之所不可无○申氏时行曰人君以此钦若昊天而敬授人时则所谓术不违天政不失时者也○归氏冇光曰五纪虽五总之实厯数之一纪此亦王者之政不序于八政之中所以尊天也】
　　【案天月日星运于岁月日辰之闲厯数则总四者之不齐而齐之故定二至考岁差所以协歳也推交防正闰法所以协月也候出入识短永所以协日也测迟疚辨昏旦所以协星辰也齐七政穷元防所以协厯数也合而有五纪钦天授民此从古帝王之良法也】
　　五皇极皇建其有极敛时五福用敷锡厥庶民惟时厥庶民于汝极锡汝保极
　　集传皇君【朱子曰皇有训大处惟皇极之皇不可训大皇只当作君所以说遵王之义遵王之路直到后面以为天下王其意可见盖皇字下从王】建立也极犹北极之极至极之义标准之名中立而四方之所取正焉者也言人君当尽人伦之至语父子则极其亲而天下之为父子者于此取则焉语夫妇则极其别而天下之为夫妇者于此取则焉语兄弟则极其爱而天下之为兄弟者于此取则焉以至一事一物之接一言一动之发无不极其义理之当然而无一毫过不及之差则极建矣极者福之本福者【陈氏栎曰即第九畴之五福】极之效极之所建福之所集也人君集福于上非厚其身而已用敷其福以与庶民使人人观感而化所谓敷锡也当时之民亦皆于君之极与之保守不敢失坠所谓锡保也【吕氏祖谦曰锡者上下之通称如师锡帝曰禹锡圭皆下锡上之词】言皇极君民所以相与者如此也【蔡氏元定曰民享君之福所以归于君之极而与君保此极也】
　　集说【刘氏彝曰天地之于物也能生之而莫能终而遂其性也能终而遂其性者圣人也天地之于人也能性之而莫能化而一于善也能化而一于善者圣人也非圣人则不能成天地造化之功非天地则不能成圣人皇极之治其道相参其能相须其力相敌故曰三才也○苏氏轼曰至而无余谓之极○冯氏当可曰皇极居中上总下贯与八畴为九○林氏之奇曰箕子之陈九畴其八畴皆详言其所以为是畴者独于皇极一畴不言其所以为皇极而遽言皇建其有极敛时五福用敷锡厥庶民者盖自五行至五纪即圣人所以建皇极以敎民者非是于数者之外别有皇极也自皇建其冇极至于为天下王皆是圣人建极以敎民之事其文比于诸畴最为详备盖圣人以先知觉后知以先觉觉后觉其致知格物正心诚意以修其身举而措之以至于家齐国治天下平者尽在于此故箕子反覆为武王陈之其义无所不尽也○朱子曰皇极一章乃九畴之本○自皇建其有极以下是总说人君正心修身立大中至正之标准以观天下而天下化之之义无偏无陂以下乃是反覆赞叹正说皇极体叚曰皇极之敷言以下是推本结杀一章之大意○今人将皇极作大中解都不是皇建其有极不成是大建其有中时人斯其惟皇之极不成是时人斯其惟大之中皇须是君极须是人君建一个表仪于上且如北极是在天中唤作北中不可屋极是在屋中唤作屋中不可人君建一个表仪于上便有肃乂哲谋圣之应五福备具推以与民民皆从其表仪下文凡厥庶民以下言人君建此表仪又须知天下有许多名色人须逐一做道理区处着始得于是有念之受之锡之福之类随其人而区处之大抵皇极是建立一个表仪后又有广大含容区处周备底意思无偏无陂以下只是反覆歌咏若细碎解都不成道理○极有凑防之义所谓三十辐共一毂敛福锡民圣人亦岂别有福以锡之只取则于此各正其身顺理而行则为福也孟子谓君仁莫不仁亦此意○汉儒说中字只是五事之中犹未为害最是近世说中字不是只是含糊苟且不分是非不辨黒白遇当做底事只略略做些不要做尽此岂圣人之意○王氏充耘曰敛五福以锡庶民岂直有敛散之迹哉大槩有道之君立乎其上则自能措一世于治平民皆饱食暖衣入孝出弟有寿康而无鄙夭者是果谁之力哉谓非其君冇以致之不可也董子所谓人君正心以正四方而诸福之物可致之祥莫不毕至者此即建极敛福锡民之谓】
　　【案易有太极则万物之本根此皇极则兆人之标准太极理之在天者也皇极理之在人者也在天者终古无所加损在人者则非圣人得天子之位立人类之宗其道固有所不行是故太极不在八卦之内而皇极列于九畴之中所谓皇建其有极而太极本无极也此易范之精也】
　　凡厥庶民无有淫朋人无有比德惟皇作极
　　集传淫朋邪党也人有位之人比德私相比附也言庶民与有位之人而无淫朋比德者惟君为之极而使之有所取正耳重言君不可以不建极也
　　集说【陈氏栎曰书之知人安民诗之宜民宜人皆以人为有位者民为下民此亦当然证之三徳畴人用侧颇僻民用僭忒可见朱子单言民大约言之耳民人所以然惟以君建极故也作有扶植振起之意建立作兴大略相似不建不作则斯道废坠矣○陈氏雅言曰人君在上而能示之以大公至正之道则臣民在下相率而为大公至正之行此孟子所谓君正莫不正者也作极与建极微有不同建者植立之谓作则有鼔舞振起之意匡直辅翼提撕警觉之意欲其无一时一事之不作也○沈氏澣曰淫朋比徳皆偏陂好恶之生于心与偏党反侧之害于事也】
　　凡厥庶民有猷有为有守汝则念之不协于极不罹于咎皇则受之而康而色曰予攸好德汝则锡之福时人斯其惟皇之极
　　集传此言庶民也有猷有谋虑者有为有施设者有守有操守者是三者君之所当念也念之者不忘之也帝念哉之念不协于极未合于善也不罹于咎不陷于恶也未合于善不防于恶所谓中人也进之则可与为善弃之则流于恶君之所当受也受之者不拒之也归斯受之之受念之受之随其才而轻重以成就之也见于外而有安和之色发于中而有好徳之言汝于是则锡之以福而是人斯其惟皇之极矣福者爵禄之谓或曰锡福即上文敛福锡民之福非自外来也曰禄亦福也上文指福之全体而言此则为福之一端而发苟谓非禄之福则于下文于其无好徳汝虽锡之福其作汝用咎为不通矣
　　集说【许氏衡曰传记中人材杰然可观以道理观之只是偏材圣人则圆融浑全百理皆具古今人材多是血气用事故多偏圣人纯是徳性用事便自能圆成不偏○陈氏雅言曰好善见于色辞所谓容貌辞气乃徳之符者也时人即指上三等之人言广收乐育使皆知所以自勉则人莫不观感兴起因其所已能而益勉进其未至皆归于皇之极矣○王氏樵曰此以庶民言有猷有为有守是一项人不协于极不罹于咎是一项人而康而色曰予攸好徳是一项人所谓气禀有清浊纯驳观感有浅深迟速不可一律齐者也念之受之锡之福则随材造就所谓逐一做道理区处者也○有猷如子贡有为如子路有守如原宪】
　　无虐茕独而畏髙明
　　集传茕独【孔氏安国曰茕单无兄弟也无子曰独】庶民之至微者也髙明有位之尊显者也【孔氏颖达曰宠贵之人位望髙也】各指其甚者而言庶民之至微者有善则当劝勉之有位之尊显者有不善则当惩戒之此结上章而起下章之义集说【苏氏轼曰虐茕独而畏髙明则人慕富贵厌贫贱利不在于为善矣○申氏时行曰以其防而弃之是即虐之不知所以惩之是即畏之○归氏有光曰虐茕独而畏髙明政之不平而人心之所由以不服皆起于此】
　　人之有能有为使羞其行而邦其昌凡厥正人既富方谷汝弗能使有好于而家时人斯其辜于其无好徳汝虽锡之福其作汝用咎
　　集传此言有位者也有能有才智者羞进也使进其行则官使者皆贤才而邦国昌盛矣正人者在官之人如康诰所谓惟厥正人者富禄之也谷善也在官之人有禄可仰然后可责其为善廪禄不继衣食不给不能使其和好于而家则是人将陷于罪戾矣于其不好徳之人而与之以禄则为汝用咎恶之人也此言禄以与贤不可及恶德也必富之而后责其善者圣人设敎欲中人以上皆可能也
　　集说【蔡氏元定曰进其行者进于皇之极也○陈氏大猷曰上一节是广大以奬育人才此一节是公平以拔用人才○陈氏雅言曰朝廷有以福君子则君子有以福斯民此富之禄之虽所以为君子计而实所以为斯民计也○王氏樵曰使羞其行者谓有以进其所未至扩其所未能盖才智施为得于天资而涵养践履成于学力人之实行易于不足故以羞其行言也○福不可以靳予亦不可以滥加造就之权其不可不谨者又如此】
　　无偏无陂遵王之义无有作好遵王之道无有作恶遵王之路无偏无党王道荡荡无党无偏王道平平无反无侧王道正直防其有极归其有极
　　集传偏不中也陂【王氏樵曰古文作颇唐宗以此句韵独不协因周易泰卦无平不陂释文陂字亦冇颇音遂下诏改无颇为无陂】不平也作好作恶好恶加之意也党不公也【陈氏经曰偏谓偏于己党谓党于人】反倍常也侧不正也【王氏安石曰偏不已乃至于侧陂不已乃至于反】偏陂好恶已私之生于心也偏党反侧已私之见于事也王之义王之道王之路【顾氏锡畴曰以其为裁制之宜曰义以其为事物之当然曰道以其为天下之共由曰路】皇极之所由行也荡荡广逺也平平平易也正直不偏邪也皇极正大之体也【申氏时行曰体是体段非体用之体】遵义遵道遵路防其极也荡荡平平正直归其极也【曹氏学佺曰防极归极即上文锡汝保极】防者合而来也归者来而至也【吕氏祖谦曰防如防聚之防归如归宿之归有所防然后有所归】此章盖诗之体所以使人吟咏而得其情性者也夫歌咏以协其音反覆以致其意戒之以私而惩创其邪思训之以极而感发其善性讽咏之闲恍然而悟悠然而得忘其倾斜狭小之念达乎公平广大之理人欲消熄天理流行防极归极有不知其所以然而然者其功用深切与周礼大师敎以六诗者【周礼春宫大师敎六诗曰风曰赋曰比曰兴曰雅曰颂】同一机而尤要者也后世此意不传皇极之道其不明于天下也宜哉
　　集说【林氏之奇曰建极者如北辰之居所而防其有极归其有极者则如众星之拱北辰也○朱子曰无有作好无有作恶谓好所当好恶所当恶不可作为耳○曰王道荡荡又曰王道平平曰无党无偏又曰无偏无党只是一个道反覆说○陈氏大猷曰此承上文言人君能作成人故人皆趋极以申第一节凡厥庶民惟皇作极之义○许氏谦曰无偏陂好恶偏党反侧戒辞也遵王之义道路劝辞也王道荡荡平平正直赞辞也防其极遵其义道路归其极皆至于荡荡平平正直也○陈氏栎曰六王字即指皇极之君义道路即指皇极互辞协韵耳遵犹有不敢违之意至王道荡荡三句则自合乎王道无事于遵矣防合于君所建之有极结遵义六句归宿于君所建之有极结荡荡六句二有极字与章首皇建其有极之有极相应实有之极亦君民同有之极也○陈氏师凯曰此章上六句用无字者所谓戒之以私而惩创其邪思也下六句用王字者所谓训之以极而感发其善性也○陈氏雅言曰防极者如行者之赴家食者之求饱与极犹二也归极者如行者之到家食者之得饱与极为一也】
　　曰皇极之敷言是彝是训于帝其训
　　集传曰起语辞【夏氏僎曰曰字箕子更端之言】敷言上文敷衍之言也言人君以极之理而反复推衍为言者是天下之常理是天下之大训【王氏樵曰本天命人心之正切彝伦日用之常乃天下之常理推之四海而皆准俟诸后圣而不惑乃天下之大训】非君之训也天之训也盖理出乎天言纯乎天则天之言矣此赞敷言之妙如此
　　集说【苏氏轼曰天锡禹九畴不能如是谆谆也粗冇象数而已禹与萁子推而广之至皇极尤详曰帝以象数告而我敷广其言为彝训与帝言无异故曰于帝其训○陈氏雅言曰圣人在上既建极而以身敎于天下复敷言而以言敎于天下盖身敎者示以躬行践履之实言敎者使其歌诵吟咏而得二者不可偏废也天下惟理为至常惟理为至大皇极之敷言纯乎一理故谓之常理故谓之大训是理也本之于天惟皇上帝降衷之理也言而不异于降之理是岂可以君之训视之哉乃天之训也天者其不言之圣人圣人者其能言之天一而二二而一者也○申氏时行曰天之理妙于无言而君之言纯乎天理则是上天神道以设敎人君代天以有言其所以鼔舞万民者即隂骘之化工其所以敎治百官者即相协之深意也岂不为天之训乎】
　　凡厥庶民极之敷言是训是行以近天子之光曰天子作民父母以为天下王
　　集传光者道德之光华也【潘氏士遴曰不曰徳曰光就其接民者言】天子之于庶民性一而已庶民于极之敷言是训是行【申氏时行曰训者讽咏而防绎之谓行者佩服而践修之谓】则可以近天子道德之光华也曰者民之辞也谓之父母者指其恩育而言亲之之意谓之王者指其君长而言尊之之意言天子恩育君长乎我者如此其至也言民而不言人者举小以见大也【曹氏学佺曰庶民如此有位者可知】
　　集说【王氏充耘曰上言人君立敎一本于天此言庶民归极则归功于君君代天立敎但知有天而已庶民因君以复其性但知有君而已○陈氏雅言曰譬之水焉天子之光则如水之至清庶民则未免少有查滓者也譬之镜焉天子之光则如镜之至明庶民则未免少有昏翳者也】
　　【朱子皇极辨曰洛书九数而五居中洪范九畴而皇极居五故自孔氏传训皇极为大中而诸儒皆祖其说余独尝以经之文义语脉求之而有以知其必不然也盖皇者君之称也极者至极之义标准之名常在物之中央而四外望之以取正焉者也故以极为在中之凖的则可而便训极为中则不可若北辰之为天极脊栋之为屋极其义皆然而礼所谓民极诗所谓四方之极者于皇极之义为尤近顾今之说者既误于此而并失于彼是以其说展转迷谬而终不能以自明也即如旧说姑亦无问其他但即经文而读皇为大读极为中则夫所谓惟大作中大则受之为何等语乎今以余说推之则人君履至尊之位四方辐辏面内而环观之自东而望者不过此而西也自南而望者不过此而北也此天下之至中也既居天下之至中则必有天下之纯徳而后可以立至极之标准故必顺五行敬五事以修其身厚八政协五纪以齐其政然后至极之标准卓然有以立乎天下之至中使夫面内而环观者莫不于是而取则焉语其仁则极天下之仁而天下之为仁者莫能加也语其孝则极天下之孝而天下之为孝者莫能尚也是则所谓皇极者也由是而权之以三徳审之以卜筮騐其休咎于天攷其祸福于人如挈裘领岂有一毫之不顺哉此洛书之数所以虽始于一终于九而必以五居其中洪范之畴所以虽本于五行究于福极而必以皇极为之主也若箕子之言有曰皇建其有极云者则以言夫人君以其一身而立至极之标凖于天下也其曰敛时五福用敷锡厥庶民云者则以言夫人君能建其极则为五福之所聚而又有以使民观感而化焉则是又能布此福而与其民也其曰惟时厥庶民于汝极锡汝保极云者则以言夫民视君以为至极之标准而从其化则是复以此福还锡其君而使之长为至极之标准也其曰凡厥庶民无有淫朋人无有比徳惟皇作极云者则以言夫民之所以能有是徳者皆君之有以为其至极之标准也其曰凡厥庶民有猷有为有守汝则念之不协于极不罹于咎皇则受之云者则以言夫君既立极于上而下之从化或有浅深迟速之不同其有谋者有才者有徳者人君固当念之而不忘其或未能尽合而未抵乎大戾者亦当受之而不拒也其曰而康而色曰予攸好德汝则锡之福时人斯其惟皇之极云者则以言夫人之有能革面从君而以好德自名则虽未必出于中心之实人君亦当因其自名而与之以善则是人者亦得以君为极而勉其实也其曰无虐茕独而畏髙明人之有能有为使羞其行而邦其昌云者则以言夫君之于民一视同仁凡有才能皆使进善则人才众多而国赖以兴也其曰凡厥正人既富方谷汝弗能使有好于而家时人斯其辜于其无好德汝虽锡之福其作汝用咎云者则以言夫凡欲正人者必先有以富之然后可以纳之于善若不能使之有所赖于其家则此人必将陷于不义至其无复更有好德之心而后始欲敎之以修身劝之以求福则已无及于事而其起以报汝唯有恶而无善矣盖人之气禀或清或浊或纯或驳有不可以一律齐者是以圣人所以立极乎上者至严至密而所以接引乎下者至寛至广虽彼之所以化于此者浅深迟速其效或有不同而吾之所以应于彼者长养涵育其心未尝不一也其曰无偏无陂遵王之义无有作好遵王之道无有作恶遵王之路无偏无党王道荡荡无党无偏王道平平无反无侧王道正直防其有极归其有极云者则以言夫天下之人皆不敢徇其己之私以从乎上之化而防归乎至极之标准也盖偏陂好恶者己私之生于心者也偏党反侧者己私之见于事者也王之义王之道王之路王之化也所谓皇极者也遵义遵道遵路方防其极也荡荡平平正直则已归于极矣其曰皇极之敷言是彝是训于帝其训云者则以言夫人君以身立极而布命于下则其所以为常为敎者皆天之理而不异乎上帝之降衷也其曰凡厥庶民极之敷言是训是行以近天子之光云者则以言夫天下之人于君所命皆能受其敎而谨行之则是能不自绝逺而有以亲被其道德之光华也其曰曰天子作民父母以为天下王云者则以言夫人君能立至极之标准所以能作亿兆之父母而为天下之王也不然则有其位无其德不足以首出庶物统御人羣而履天下之极尊矣】
　　六三德一曰正直二曰刚克三曰柔克平康正直彊弗友刚克燮友柔克沈潜刚克髙明柔克
　　集传克治友顺燮和也正直刚柔三徳也正者无邪直者无曲【林氏之奇曰即皇极所谓王道正直是也】刚克柔克者威福予夺抑扬进退之用也彊弗友者彊梗弗顺者也燮友者和柔委顺者也沈潜者沈深潜退不及中者也髙明者髙亢明爽过乎中者也盖习俗之偏气禀之过者也【陈氏栎曰习俗之偏以彊燮言气禀之过以沈潜髙明言】故平康正直无所事乎矫拂无为而治是也彊弗友刚克以刚克刚也燮友柔克以柔克柔也沈潜刚克以刚克柔也髙明柔克以柔克刚也正直之用一而刚柔之用四也圣人抚世酬物因时制宜三德乂用阳以舒之隂以敛之执其两端用其中于民所以纳天下民俗于皇极者盖如此
　　集说【周子曰性者刚柔善恶中而已矣刚善为直为义为断为严毅为干固恶为猛为隘为彊梁柔善为慈为顺为防恶为懦弱为无断为邪佞惟中也者和也中节也天下之达道也圣人之事也故圣人立敎俾人自易其恶自至其中而止矣○范氏祖禹曰治天下者不过三德曰正直刚柔而已不刚不柔曰正直正直者中德也刚克谓刚胜柔也柔克谓柔胜刚也如经云威克厥爱爱克厥威之克○林氏之奇曰正直刚克柔克此三德之日自平康正直至民用僭忒则释三德之用以尽其义也世之平康则刚柔皆不可偏胜而正直之用于是为宜然世不能常平康而有所谓彊弗友燮友之时则德亦不可以常主不刚不柔而必有所谓刚克柔克以御之此所以有三德之不同而其用之亦各有其时是犹持权衡者未尝不欲其平然而不能无低昻也抑其昂举其低然后不失其为平一于刚则失之亢一于柔则失之懦亢且懦则其违中道逺矣是必将有以抑其过而引其不及以归于中道此圣人之善用权也○陈氏经曰皇极以体常三德以尽变○程氏若庸曰三徳一经而四权正直之用一经也刚柔之用四权也四权之中其二政以治之其二敎之自治也○陈氏师凯曰正直即前所谓王道正直是也平康即前所谓无反无侧后所谓家用平康是也在下者无反侧在上者惟正直夫何为哉恭已正南面而已矣○邵氏寳曰三德之用五所以施之者三世也人也地也世云者周礼平国乱国新国之谓也人云者论语求也退由也兼人之谓也地云者中庸南方之强北方之强之谓也】
　　【案三德者所以宜民善俗协之于中当重敎化上而刑赏自兼用之宋元诸儒大槩从世道上说如吕刑所谓刑罚世轻世重周官所谓刑新国用轻典刑乱国用重典刑平国用中典似说向一边去邵氏兼世与人与地言之其义较备】
　　惟辟作福惟辟作威惟辟玉食臣无有作福作威玉食集传福威者上之所以御下玉食者【陆氏德明曰玉食珍食也】下之所以奉上也曰惟辟者戒其权不可下移曰无有者戒其臣不可上僭也
</div>
    <div class="pagination">
<a href="钦定书经传说汇纂_page22.html">上一页</a><span>...</span><a href="钦定书经传说汇纂_page18.html">18</a><a href="钦定书经传说汇纂_page19.html">19</a><a href="钦定书经传说汇纂_page20.html">20</a><a href="钦定书经传说汇纂_page21.html">21</a><a href="钦定书经传说汇纂_page22.html">22</a><span class="current-page">23</span><a href="钦定书经传说汇纂_page24.html">24</a><a href="钦定书经传说汇纂_page25.html">25</a><a href="钦定书经传说汇纂_page26.html">26</a><a href="钦定书经传说汇纂_page27.html">27</a><a href="钦定书经传说汇纂_page28.html">28</a><span>...</span><a href="钦定书经传说汇纂_page24.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
