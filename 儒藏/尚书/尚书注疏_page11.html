<!DOCTYPE html>
<html>
 <head>
  <meta charset="utf-8"/>
  <title>
   尚书注疏 - 第 11 页/共 15 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   尚书注疏 - 第 11 页/共 15 页
  </h1>
  <div class="content">
   尚书注疏卷十三考证
&lt;经部,书类,尚书注疏&gt;
　　钦定四库全书
　　尚书注疏卷十四
　　汉孔氏传　唐陆徳明音义　孔颖达疏
　　周书　【召诰洛诰】
　　序成王在丰欲宅洛邑武王克商迁九鼎于洛邑欲以为都故成王居焉使召公先相宅相所居而卜之遂以陈戒作召诰音义【召时照反相息亮反下注同】疏【正义曰成王于时在丰欲居各邑以为王都使召公先往相其所居之地因卜而营之王与周公从后而往召公于庶殷大作之时乃以王命取币以赐周公因告王宜以夏殷兴亡为戒史叙其事作召诰传正义曰桓二年左传云昔武王克商迁九鼎于洛邑服防注云今河南有鼎中观云九鼎者案宣三年左传王孙满云昔夏之方有徳也贡金九牧铸鼎象物然则九牧贡金为鼎故称九鼎其实一鼎案战国防顔率说齐王云昔武王克商迁九鼎鼎用九万人则以为其鼎有九但游说之辞事多虚诞不可信用然鼎之上备载九州山川异物亦又可疑未知孰是故两解之孔以序言相宅于经意不尽故为以助成之召公相所居而卜之及其经营大作遂以陈戒史录陈戒为篇其意不在相宅序以经具故略之耳言先相宅者明于时周公摄政居洛邑是周公之意周公使召公先行故言先以见周公自后往也】
　　召诰召公以成王新即政因相宅以作诰疏【正义曰武王既崩周公即摄王政至此已积七年将归政成王故经营洛邑待此邑成使王即政召公以成王将新即政恐王不顺周公之意或将惰于政事故因相宅以作诰也作诰之时王未即政周公作洛诰为反政于成王召公陈戒为即政后事故言新即政也】
　　惟二月既望周公摄政七年二月十五日日月相望因纪之越六日乙未王朝歩自周则至于丰于已望后六日二十一日成王朝行从镐京则至于丰以迁都之事至文王庙告文王则告武王可知以祖见考惟太保先周公相宅太保三公官名召公也召公于周公前相视洛居周公后往越若来三月惟丙午朏越三日戊申太保朝至于洛卜宅朏明也月三日明生之名于顺来三月丙午朏于朏三日三月五日召公早朝至于洛邑相卜所居厥既得卜则经营其已得吉卜则经营规度城郭郊庙朝市之位处越三日庚戌太保乃以庶殷攻位于洛汭越五日甲寅位成于戊申三日庚戌以众殷之民治都邑之位于洛水北今河南城也于庚戌五日所治之位皆成言众殷本其所由来音义【镐胡老反见贤遍反下不见同先悉荐反又如字朏芳尾反又普没反徐又芳愤反度待洛反朝直遥反处昌虑反汭如锐反】疏【正义曰惟周公摄政七年二月十六日其日为庚寅既日月相望矣于已望后六日乙未为二月二十一日王以此日之朝行自周之镐京则至于丰以迁都之事告文王之庙此日王惟命太保召公先周公往洛水之旁相视所居之处太保即行其月小二十九日癸夘晦于二月之后顺来三月惟三日丙午朏而月生明于朏三日戊申即三月五日太保乃以此朝旦至于洛即卜宅其已得吉卜则经营之规度其城郭郊庙朝市之位处于戊申三日庚戌为三月七日太保乃以众所受于殷之民治都邑之位于洛水之汭谓洛水北也于庚戌五日为三月十一日甲寅而所治之位皆成矣正义曰洛诰云周公诞保文武受命惟七年洛诰是摄政七年事也洛诰周公云予惟乙夘朝至于洛师此篇云乙夘周公朝至于洛正是一事知此二月是周公摄政七年之二月也望者于月之半月当日冲光照月光圆满面向相当犹人之相望故名望也治厯者必先正望朔故史官因纪之将言望后之事必以望纪之将言朏后之事则以朏纪之犹今人将言日必先言朔也望之在月十六日为多大率十六日者四分之三十五日者四分之一耳此年入戊午蔀五十六歳二月小乙亥朔孔云十五日即为望是己丑为望言已望者谓庚寅十六日也且孔云望与生魄死魄皆举大略而言之不必恰依厯数又术前月大者后月二日月见可十五日望也顾氏亦云十五日望日月正相望也于已望后六日是为二十一日也歩行也此云王朝行下太保与周公言朝至者君子举事贵早朝故皆言朝也宗周者为天下所宗止谓王都也武王已都于镐故知宗周是镐京也文王居丰武王未迁之时于丰立文王之庙迁都而庙不毁故成王居镐京则至于丰以迁都之事告文王庙也大事告祖必告于考此经不言告武王以告文王则告武王可知以告祖见考也告庙当先祖后考此必于丰告文王于镐京告武王也说文云朏月未盛之明故为明也周书月令云三日粤朏朏字从月出是入月三日明生之名也于顺来者于二月之后依顺而来次三月也二月乙未而发丰歴三月丙午朏又于朏三日是三月五日凡发丰至洛为十四日也召公早朝至于洛邑相卜所居当以至洛之日即卜也经营者考工记所云匠人营国方九里左祖右社面朝后市是也下有丁巳郊故知规度城郭郊庙朝市之位处也匠人不言郊以不在国内也匠人王城方九里如典命文又以公城方九里天子城十二里郑两说孔无明解未知从何文也郊者司马法百里为郊郑注周礼云近郊五十里礼记祭天于南郊祭地于北郊皆谓近郊也其庙案小宗伯云建国之神位右社稷左宗庙郑注朝士职云库门内之左右其朝者郑云外朝一在库门之外臯门之内是询众庻之朝内朝二者其一在路门外王每日所视谓之治朝其一在路门内路寝之朝王每日视讫退适路寝谓之燕朝或与宗人图私事顾氏云市处王城之北朝为阳故在南市为隂故处北今案周礼内宰职佐后立市然则后既主隂故立市也于戊申后三日庚戌为三月七日也水内曰汭盖以人南面望水则北为内故洛汭为洛水之北郑云隈曲中也汉书地理志河南郡治在洛阳县河南城别为河南县治都邑之位于洛北今于汉河南城是也所治之位皆成布置处所定也治位乃是周人而言众殷者本其所由来言本是殷民今来为我周家役也庄二十九年左传发例云凡土功水昏正而栽日至而毕此以周之三月农时役众者彼言寻常土功此则迁都事大不可拘以常制也】
　　若翼日乙夘周公朝至于洛周公顺位成之明日而朝至于洛汭则达观于新邑营周公通达观新邑所营言周徧越三日丁巳用牲于郊牛二于乙夘三日用牲告立郊位于天以后稷配故二牛后稷贬于天有羊豕羊豕不见可知越翼日戊午乃社于新邑牛一羊一豕一告立社稷之位用太牢也共工氏子曰句龙能平水丄祀以为社周祀后稷能殖百谷祀以为稷社稷共牢越七日甲子周公乃朝用书命庶殷侯甸男邦伯于戊午七日甲子是时诸侯皆会故周公乃昧爽以赋功属役书命众殷侯甸男服之邦伯使就功邦伯方伯即州牧也厥既命殷庶庶殷丕作其已命殷众众殷之民大作言劝事太保乃以庶邦冢君出取币乃复入诸侯公卿并觐于王王与周公俱至文不见王无事召公与诸侯出取币欲因大防显周公锡周公曰拜手稽首旅王若公召公以币入称成王命赐周公曰敢拜手稽首陈王所宜顺周公之事音义【共音恭句故侯反属音烛复扶又反】疏【正义曰顺位成之明日乙夘三月十二日也周公以此朝旦至于洛则通达而徧观于新邑所经营其位处皆无所改易于乙夘三日丁巳三月十四日也用牲于郊告立祭天之位牛二天与后稷所配各用一牛于丁巳明日戊午乃祭社于新邑用太牢牛一羊一豕一于戊午七日甲子二十一日也周公乃以此朝旦用防书命众殷在侯甸男服之内诸国之长谓命州牧使告诸国就功作其已命殷众众殷皆欢乐劝事而大作矣太保召公乃以众国大君诸侯出取币乃复入称成王命以赐周公曰我敢拜手稽首以戒王陈说王所宜顺周公之事正义曰周公以顺位成之明日而朝至则是三月十二日也其到洛汭在召公之后七日不知初发镐京以何日也成王盖与周公俱来郑云史不书王往者王于相宅无事也于乙夘三日用牲知此用牲是告立郊位于天者此郊与社于攻位之时已经营之今非常祭之月而特用牲祭天知是郊位既定告天使知而今后常以此处祭天也礼郊用特牲不应用二牛以后稷配故二牛也郊特牲及公羊传皆云养牲必养二帝牛不吉以为稷牛言用彼为稷牛者以之祭帝其稷牛随时取用不在涤养是帝稷各用一牛故二牛也先儒皆云天神尊祭天明用犊贵诚之义稷是人神祭用太牢贬于天神法有羊豕因天用牛遂云牛二举其大者从天言之羊豕不见可知也诗颂我将祀文王于明堂云惟羊惟牛又月令云以太牢祠于髙禖皆据配者有羊豕也经有社无稷稷是社类知其同告之告立社稷之位其祭用太牢故牛羊豕各一也句龙能平水土祀之以为社后稷能殖百谷祀以为稷左传鲁语祭法皆有此文汉世儒者说社稷有二左氏说社稷惟祭句龙后稷人神而已是孔之所用孝经说社为土神稷为谷神句龙后稷配食者是郑之所从而武成篇云告于皇天后土孔以后土为地言后土社也者以泰誓云类于上帝冝于冢土故以后土为社也小刘云后土与皇天相对以后土为地若然左传云句龙为后土岂句龙为地乎社亦名后土地名后土名同而义异也社稷共牢经无明说郊特牲云社稷太牢二神共言太牢故言社稷共牢也此经上句言于郊此不言于社此言社于新邑上句不言郊于新邑上句言用牲此言牛羊豕不言用告天不言告地告社不言告稷皆互相足从省文也洛诰云王在新邑蒸祭王入太室祼则洛邑亦立宗庙此不云告庙亦从省文也康诰云周公初基作新大邑于东国洛四方民大和防侯甸男邦采卫百工播民和见士于周与此一事也故知是时诸侯皆会故周公乃昧爽以赋功属役书命众殷在侯甸男服之邦伯使就筑作功也康诰五服此惟三服者立文有详畧耳昭三十二年晋合诸侯城成周左传称命役书于诸侯属役赋文此言赋功属役其意出于彼也赋功谓赋敛诸侯之功科其人夫多少属役谓付属役之处使知得地之尺丈也邦伯诸国之长故为方伯州牧王制云千里之外设方伯即州牧也周公命州牧使州牧各命其所部云已命殷众者上云周公朝用书命庶殷者周公自命之其事不由王也庶殷既已大作诸侯公卿乃并觐君王其时盖有行宫王在位而诸侯公卿并觐之既入见王乃出取币初不言入而经言出者下云乃复入则上以入可知从省文也下赐周公言旅王若公明此出入是觐王之事而经文不见王至故辩之王与周公俱至自此以上于王无事故不见也正以经文不见王至知与周公俱至也周公居摄功成将归政于成王召公与诸侯出取币欲因大防显周公之功既成将令王自知政因赐周公遂以戒王故出取币复入以待王命其币盖纁束帛也郑云所赐之币盖璋以皮及宝玉大弓此时所赐案郑注周礼云璋以皮二王之后享后所用宁当以赐臣也寳玉大弓鲁公之分伯禽封鲁乃可赐之不得以此时赐周公也太保以庶邦冢君出取币者以上太保之意非王命币既入即云赐周公者下言召公不得赐周公知召公既以币入乃称成王命以赐周公于时政在周公成王未得赐周公也但召公见周公功成作邑将反王政欲尊王而显周公故称成王之命以赐周公郑云召公见众殷之民大作周公徳隆功成有反政之期而欲显之因大戒天下故与诸侯出取币使戒成王立于位以其命赐周公王肃云为戒成王赐周公是也曰拜手稽首者召公自言已与冢君等敢拜手稽首陈王所宜顺周公之事宜顺之事自此以下皆是也】诰告庶殷越自乃御事召公指戒成王而以众殷诸侯于自乃御治事为辞谦也诸侯在故托焉呜呼皇天上帝改厥元子兹大国殷之命叹皇天改其大子此大国殷之命言纣虽为天所大子无道犹改之言不可不慎惟王受命无疆惟休亦无疆惟恤所以戒成王天改殷命惟王受之乃无穷惟美亦无穷惟当忧之呜呼曷其奈何弗敬何其奈何不忧敬之欲其行敬疏【正义曰召公所陈形王宜顺周公之事云我为言诰以告汝庶殷之诸侯下自汝御事欲令君臣皆听之其实指以戒王诸侯皆在故以为言也乃曰呜呼有皇天上帝改去其大子所受者即此大国殷之王命也以其无道故改命有徳惟王受得此命乃无穷惟美亦无穷惟当忧之既忧之无穷呜呼何其奈何不敬乎欲其长行敬也告庶殷者告诸侯也庶殷通尊卑之辞故民与诸侯同云庶殷皆谓所受于殷之众也正义曰释诂云皇君也天地尊之大故皇天后土皆以君言之也改其大子谓改天子之位与他姓即此大国殷之命谓纣也言纣虽为天所大子无道犹改之不可不慎也以托戒诸侯故言天子虽大犹改之况已下乎释诂云元首也首是体之大故言大子郑云言首子者凡人皆云天之子天子为之首耳】天既遐终大邦殷之命兹殷多先哲王在天言天已逺终殷命此殷多先智王精神在天不能救者以纣不行敬故越厥后王后民兹服厥命于其后王后民谓先智王之后继世君臣此服其命言不忝厥终智蔵瘝在其终后王之终谓纣也贤智隠蔵瘝病者在位言无良臣夫知保抱携持厥妇子以哀吁天徂厥亡出执言困于虐政夫知保抱其子携持其妻以哀号呼天告寃无辜往其逃亡出见执杀无地自容所以穷呜呼天亦哀于四方民其眷命用懋民哀呼天天亦哀之其顾视天下有徳者命用勉敬者为民主音义【瘝工顽反夫知并如字注同吁音喻呼也号户髙反】疏【正义曰更述改殷之事天既逺终大国殷之王命矣此殷多有先智之王精神在天不能救纣以纣不行敬故也于其智王之后人谓继世之君及其时之人皆服行其君之命由其亦能行敬故得不忝其先祖其此后王之终谓纣之时贤智者隠蔵瘝病者在位言其时无良臣多行无礼暴虐于时之民困于虐政夫知保抱携持其妇子以哀号呼天告寃枉无辜徃其逃亡出见执政言无地自容以困穷也天亦哀矜于四方之民其眷顾天下选择贤圣命用勉力行敬者以为民主故王今得之也正义曰天既逺终殷命言其去而不复反也说天终殷之命而言智王在天者言先智王虽精神在天而不能救纣者以纣不行敬故也戒王使行敬先智王之后继世君臣谓智王之后纣以前能守位不失者经言后王后民言君臣者见民内有臣民于此皆服行君之命言不忝辱父祖也既言后王又复言其终知是后王之终谓纣也以瘝从病类故言瘝病也郑王皆以瘝为病小人在位残暴在下故以病言之夫知保抱携持者言困于虐政抱子携妻欲去之夫犹人人言天下尽然也保训安也王肃云匹夫知欲安其室抱其子携其妻以悲呼天也】王其疾敬德相古先民有夏言王当疾行敬德视古先民有夏之王以为法戒之天迪从子保面稽天若今时既坠厥命夏禹能敬徳天道从而子安之禹亦面考天心而顺之今是桀弃禹之道天已坠其王命今相有殷次复观有殷天迪格保面稽天若言天道所以至于保安汤者亦如禹今时既坠厥命传坠其王命今冲子嗣则无遗夀耇童子言成王少嗣位治政无遗弃老成人之言欲其法之曰其稽我古人之徳矧曰其有能稽谋自天冲子成王其考行古人之徳则善矣况曰其有能考谋从天道乎言至善音义【少诗照反】疏【正义曰既言皇天眷顾命用勉敬者为人主故戒王言其疾行敬徳视古先民有夏之君取大禹以为法戒禹以能敬之故天道从而子安之禹能面考天心而顺以行敬今是桀弃禹之道已坠失其王命矣更复视有殷之君取成汤以为法戒汤以能敬之故天亦从而子安之天道所以至于保安汤者亦以汤面考天心而顺以行敬也今是纣弃汤之道已坠失其王命矣夏殷二代能敬则得之不敬则失之今童子为王嗣位治政则无遗弃夀考成人冝用老成人之言法古人为治曰王其考行古人之徳则已善矣况曰其有能考行所谋以从顺天道乎若能从顺天道则与禹汤同功言其善不可加也传正义曰劝王疾行敬徳乃言天道安夏知夏禹能行敬徳天道从而子安之天既子爱禹禹亦顺天心郑云面犹向也则面为向义禹亦志意向天考天心而顺安之言能同于天心也禹兴夏而桀灭之知天道子保者是禹也既坠厥命者是桀也今桀废禹之道已坠失其王命矣天迪格保者此说二代兴亡其意同也于禹言从而子安之则天于汤亦子安之故于汤因上略文直言格保格至也言至于保安汤者亦如禹也嗣位治政谓周公归政之后此时王未莅政而言今冲子嗣者召公此戒戒其即政之后故也夀谓长命耇是老称无遗弃长命之老人欲其取老人之言而法效之老人之言即下云古人之徳也】呜呼有王虽小元子哉其丕能諴于小民今休召公叹曰有成王虽少而大为天所子其大能和于小民成今之羙勉之王不敢后用顾畏于民碞王为政当不敢后能用之士必任之为先碞僭也又当顾畏于下民僭差礼义能此二者则徳化立羙道成也音义【諴音咸碞五咸反徐又音吟】疏【正义曰召公叹以戒王呜呼今所有之王惟今虽复少小而为大为天所子爱哉言任大也若其大能和同于天下小民则成今之美以勉之故王当不敢后其能用之士必任以为先又当顾念畏于下民僭差礼义能此二者则徳化立美道成矣正义曰王者为政任贤使能有能有用冝先任之故王者为政当不敢后其能用之士必任之为先也碞即岩也参差不齐之意故为僭也既任能人复忧下民故又当顾畏于下民僭差礼义畏其僭差当治之使合礼义也能此二者则徳化立美道成美道成即今休是也】王来绍上帝自服于土中言王今来居洛邑继天为治躬自服行教化于地势正中旦曰其作大邑其自时配皇天称周公言其为大邑于土中其用是大邑配上天而为治毖祀于上下其自时中乂为治当慎祀于天地则其用是土中大致治王厥有成命治民今休用是土中致治则王其有天之成命治民今获太平之美音义【治直吏反下为治致治皆同】疏【正义曰周公之作洛邑将以反政于王故召公述其迁洛之意今王来居洛邑继上天为治躬自服行教化于土地正中之处故周公旦言曰其作大邑于土中其令成王用是大邑配大天而为治为治之道当事神训民谨慎祭祀上下神只其用是土中大致治也既能治则王其有天之成命治理下民今获太平之美矣正义曰言躬自服行则不训自也郑王皆以自为用王肃云旦周公名也礼君前臣名故称周公之言为旦曰王者为天所子代天治民天有其意天子继天使成谓之绍上帝也天子设法其理合于天道是为配皇天也天子将欲配天必冝法居土中故称周公之言其为大邑于土之中其当令此成王用是大邑行化配上天而为治也说周公之意然戒成王使顺公也周礼大司徒云以土圭之法测土深正日景以求地中日南则景短多暑日北则景长多寒日东则景夕多风日西则景朝多隂日至之景尺有五寸谓之地中天地之所合也四时之所交也风雨之所防也隂阳之所和也然则百物阜安乃建王国焉马融云王国东都王城今河南县是也祭法云有天下者祭百神天地为大上下即天地也故为治当慎祀于天地举天地则百神之祀皆慎之也能事神训民则其用是上中大致治也用是上中致治当于天心则王其有天之成命降福与之使多歴年歳治民今获太平之羙自旦曰至此述周公之意也】王先服殷御事比介于我有周御事召公既述周公所言又自陈己意以终其戒言当先服治殷家御事之臣使比近于我有周治事之臣必和协乃可一节性惟日其迈和比殷周之臣时节其性令不失中则道化惟日其行王敬作所不可不敬徳敬为所不可不敬之德则下敬奉其命矣音义【比毗志反徐扶志反近附近之近令力呈反】疏【正义曰召公既述周公所言又自陈己意戒王今为政先服治殷家御事之臣使之比近于我有周治事之臣令新旧和协政乃可一和比殷周之臣时节其性命令不失其中则王之道化惟日其行矣王当敬为所不可不敬之徳其徳为下所敬则下敬奉其上命则化必行矣化在下者常若命之不行故以此为戒正义曰自今休已上文义相连知皆是称周公言也此一句意异于上知是召公自陈己意以终其戒殷家治事之臣谓殷朝旧人常被殷家任使者也周家治事之臣谓西土新来翼賛周家初基者也周臣恃功或加陵殷士殷人失埶或踈忌周臣新旧不和政必乖戾故召公戒王当先治殷臣使比近周臣必和协政乃可一也不使周臣比殷而令殷臣比周臣者周臣奉周之法当使殷臣从之故治殷臣使比周臣也节性惟日其迈文承比周之下故知和比殷周之臣人各有性嗜好不同各恣所欲必或反道故以礼义时节其性命示之限分令不失中皆得中道则各奉王化故王之道化惟日其行言日日当行之日益逺也顾氏云和协殷周新旧之臣制其性命勿使怠慢也圣王为政当使易从而难犯故令行如流水民从如顺风若使设难从之教为易犯之令虽廹以严刑而终不用命故为其徳不可不敬也王必敬为此不可不敬之徳则下民无不敬奉其命矣民奉其王命是化行也】我不可不监于有夏亦不可不监于有殷言王当视夏殷法其歴年戒其不长我不敢知曰有夏服天命惟有歴年以能敬徳故多歴年数我不敢独知亦王所知我不敢知曰不其延惟不敬厥德乃早坠厥命言桀不谋长久惟以不敬其德故乃早坠失其王命亦王所知我不敢知曰有殷受天命惟有歴年夏言服殷言受明受而服行之互相兼也殷之贤王犹夏之贤王所以歴年亦王所知我不敢知曰不其延惟不敬厥德乃早坠厥命纣早坠其命犹桀不敬其德亦王所知今王嗣受厥命我亦惟兹二国命嗣若功其夏殷也继受其王命亦惟当以此夏殷长短之命为监戒继顺其功德者而法则之疏【正义曰言王所以须慎敬所为不可不敬之德者以我不可不监视于有夏亦不可不监视于有殷皆有歴年长与不长由敬与不敬故也王当法其歴年戒其不长更说宜监之意我不敢独知亦王所知曰有夏之君服行天命以敬徳之故惟冇多歴年数谓桀父已前也其末亦我不敢独知亦王所知曰有夏桀不其长久惟不敬其徳乃早坠失其王命是为敬者长不敬者短所以我不可不监夏也我不敢独知亦王所知曰有殷之君受天命以敬徳之故惟有多歴年数谓纣父已前也其末亦我不敢独知亦王所知曰殷纣不其长久惟不敬其徳乃早坠失其王命亦是为敬者长不敬者短所以我不可不监殷也夏殷短长既如此矣今王继受其命我亦惟当用此二国夏殷长短之命以为监戒继顺其功徳者而法则之劝王为敬也正义曰相监俱训为视上言相有夏相有殷今复重言监有夏监有殷者上言顺天则兴弃命则灭此言敬则歴年不敬则短故重言视夏殷欲令王法其歴年戒其不长故也下云不敬厥徳乃早坠厥命知其以能敬徳者故多歴年数也上言相夏相殷皆云天迪从子保面稽天若言上天以道安人人主考天顺之非创业之君不能如是故以禹汤当之此言敬德歴年则继体贤君亦能如此所言歴年非独禹汤而已下传云殷之贤王犹夏之贤王则此多歴年数者夏则桀前之贤王殷则纣前之贤王不失位者皆是也召公此诰指以告王故知言我不敢独知者其意言亦是王所知也王说亦然】王乃初服呜呼若生子罔不在厥初生自贻哲命言王新即政始服行教化当如子之初生习为善则善矣自遗智命无不在其初生为政之道亦犹是也今天其命哲命吉凶命歴年今天制此三命惟人所修修敬徳则有智则常吉则歴年为不敬徳则愚凶不长虽说之其实在人知今我初服宅新邑肆惟王其疾敬徳天已知我王今初服政居新邑洛都故惟王其当疾行敬徳王其徳之用祈天永命言王当其徳之用求天长命以歴年其惟王勿以小民淫用非彞勿用小民过用非常欲其重民秉常亦敢殄戮用乂民亦当果敢絶刑戮之道用于民戒以慎罚若有功其惟王位在徳元顺行禹汤所以成功则其惟王居位在徳之首小民乃惟刑用于天下越王显王在徳元则小民乃惟用法于天下言治政于王亦有光明音义【遗唯季反】疏【正义曰既言当法则贤王又戒王为政之要王乃初始即政服行教化呜呼王行教化当如初生之子子之善恶无不在其初生若习行善道此乃自遗智命智命谓身有贤智命由己来是自遗也为政之道亦犹是矣为政初则能善天必遗王多福使王有智则常吉歴年长久也今天观人所为以授之命其命有智与愚也其命吉与凶也其命歴年与不长也若能敬徳则有智常吉歴年长久也若不敬徳则愚凶不长也天已知我王今初始服政居此新邑观王善恶欲授之命故惟王其当疾行敬徳王其徳之用言为行当用徳则能求天长命以歴年也其惟王勿妄役小人过用非常之事亦当果敢絶刑戮之道以治下民顺行禹汤所由成功则惟王居天子之位在徳行之首矣王能如是小民乃惟法则于王行用王徳于天下如是则于王道亦有光明也正义曰以此新即政始行教化比子之初生始欲学习为善则善矣若能为善天必授之以贤智之命是此贤智之命由己行善而来是自遗智命矣初习为恶则恶矣若其为恶天必授之以顽愚之命亦是自遗愚命也方欲劝王慕善故惟举智命而不言愚命者愚智由学习而至是无不在其初生此初生谓年长以解习学非初始生也为政之道亦犹是为善政得福为恶政得祸亦如初生之子习善恶也命由天授逺举天心故言今天制此三命有哲当有愚有歴年当有不长文不备者以吉凶相反言命吉凶则哲对愚歴年对不长可知矣天制此三命善恶由人惟人所修习也此篇所云惟勤修敬徳故云修敬徳则有智则常吉则歴年为不敬徳则愚凶不长也愚智夭夀之外而别言吉凶于凡人则康强为吉病患为凶于王者则太平为吉祸乱为凶三者虽以托天说之其实行之在人人行之有善恶天随以善恶授之耳此是立教诱人之辞不可以贤智夭枉为难也其徳之用言为行当用徳用徳与疾敬徳为一事也故上云王者当疾行敬徳则此文是也勿用小民非常役用为非常之义戒王当使民以时莫为非常劳役欲其重民秉常也圣人作法以刑止刑以杀止杀若真犯罪之人亦当果敢致罪之以此絶刑戮之道用治民谓狱事无疑决断得理则果敢为絶刑戮之道若其狱情疑惑枉滥者多是为不能果敢絶刑杀之道也上戒王以明徳此戒王以慎罚故言亦也若有功必顺前世有功者也上文所云相夏相殷禹汤之功故知此顺行禹汤所有成功能顺禹汤之功则惟王居位在徳之首禹汤为有徳之首故王亦为首诗称民之秉彞好是懿徳故王在徳元则小民乃惟法则于王行王政于天下王之为政民尽行之是言治政于王道有光明也】上下勤恤其曰我受天命丕若有夏歴年式勿替有殷歴年言当君臣勤忧敬徳曰我受天命大顺冇夏之多歴年勿用废有殷歴年庶防兼之欲王以小民受天永命我欲王用小民受天长命言常有民拜手稽首曰予小臣敢以王之雠民百君子拜手首至手稽首首至地尽礼致敬以入其言言我小臣谦辞敢以王之匹民百君子治民者非一人言民在下自上匹之越友民保受王威命明徳言与匹民百君子于友爱民者共安受王之威命明徳奉行之王末有成命王亦显臣下安受王命则王终有天成命于王亦昭著我非敢勤惟恭奉币用供王能祈天永命言我非敢独勤而已惟恭敬奉其币帛用供待王能求天长命将以庆王多福必上下勤恤乃与小民受天永命音义【雠字或作酬奉如字又芳孔反供音恭徐纪用反注供待同】疏【正义曰上既劝王敬徳又言臣当助君言君臣上下勤忧敬徳所以勤者其言曰我周家既受天命当大顺冇夏之多歴年嵗用勿废有殷之多歴年嵗夏殷勤行敬徳故多歴年长久我君臣亦当行敬德庶防兼之如此者我欲令王用小民受天长命言爱下民则歴年多也召公既言此乃拜手稽首尽礼致敬欲王纳用其言既拜而又曰我小臣敢以王之匹配于民众百君子于友爱民者共安受王之咸命明徳敬奉行之是上勤恤也臣下安受王命则王终有天之成命于王亦为昭著也我非敢独勤而已众百君子皆然言我与众百君子惟恭敬奉其币帛用供待王能求天长命将以此庆王受天多福也正义曰王者不独治必当以臣助之上句惟指劝王故此又言臣助君上下谓君臣故言当君臣共勤忧敬徳不独使王勤也我周王承夏殷之后受天明命欲其年过二代既言大顺有夏歴年又言勿废有殷歴年庶防兼彼二代歴年长久勤行敬徳即是大顺勿废也拜手头至手稽首头至地谓既为拜当头至手又申头以至地故拜手稽首重言之诸言拜手稽首者义皆然也就此文详而解之周礼大祝辨九拜一曰稽首施之于极尊召公为此拜者恐王忽而不听尽礼致敬以入其言于王此拜手稽首一句史録其事非召公语也召公设言未尽为此拜乃更言郑云拜手稽首者召公既拜兴曰我小臣以下言召公拜讫而复言也王肃云我小臣召公自谓是小臣为召公之谦辞雠训为匹敢以王之匹民百君子百者举其成数言治民者非一人郑云王之诸侯与羣吏是非一人也嫌匹为齐等故云民在下自上匹之我非敢勤召公自道言我非敢独勤而已必上下勤恤言与众百君子皆勤也礼执贽必用币帛惟恭敬奉其币帛用供待王能求天长命将以执贽庆王多福王能爱养小民即是求天长命待王能爱小民即欲庆之】
　　序召公既相宅周公往营成周使来告卜召公先相宅卜之周公自后至经营作之遣使以所卜吉卜逆告成王作洛诰音义【相息亮反注及下同使所吏反注遣使同】疏【正义曰序自上下相顾为文上篇序云周公先相宅此承其下故云召公既相宅召公以三月戊申相宅而卜周公自后而往以乙夘日至经营成周之邑周公即遣使人来告成王以召公所卜之吉兆及周公将欲归政成王乃陈本营洛邑之事以告成王王因请教诲之言周公与王更相报答史叙其事作洛诰史録此篇録周公与王相对之言以为后法非独相宅告卜而已但周公因致政本说往前告卜经文既具故序略其事直举其发言之端耳正义曰上篇云三月戊申太保朝至于洛卜宅厥既得卜则经营是召公先相宅则卜之又云乙夘周公朝至于洛则逹观于新邑营是周公自后至经营作之召公相洛邑亦相成周周公营成周亦营洛邑各举其一互以相明卜者召公卜也周公既至洛邑案行所营之处遣使以所卜吉兆逆告成王也案上篇云王与周公俱至何得周公至洛逆告王者王与周公虽与相俱行欲至洛之时必周公先到行处所故得逆告也顾氏云周公既至洛邑乃遣以所卜吉兆来告于王是也经称成王言公既定宅伻来来视予卜休恒吉是以得吉兆告成王也上篇召公以戊申至周公乙夘至周公在召公后七日也至洛较七日其发镐京或亦较七日】
　　洛诰既成洛邑将致政成王告以居洛之义疏【正义曰周公摄政七年三月经营洛邑既成洛邑又归向西都其年冬将致政成王告以居洛之义故名之曰洛诰言以居洛之事告王也篇末乃云戊辰王在新邑明戊辰己上皆是西都时所诰也】
　　周公拜手稽首曰朕复子明辟周公尽礼致敬言我复还明君之政于子子成王年二十成人故必归政而退老王如弗敢及天基命定命如往也言王往日幼少不敢及知天始命周家安定天下之命故已摄予乃保大相东土其基作民明辟我乃继文武安天下之道大相洛邑其始为民明君之治音义【辟必亦反少诗照反治直吏反】疏【正义曰周公将反归政陈成王将居其位周公拜手稽首尽礼致敬于王既拜乃兴而言曰我今复还子明君之政言王往日防小其志意未成不敢及知天之始命我周家安定天下之命故我摄王之位代王为治我乃继文王武王安定天下之道以此故大视束土洛邑之居其始欲王居之为民明君之治言欲为民明君必当治土中故为王营洛邑也正义曰周公还政而已明闇在于人君而云复还明君之政者其意欲令王明故称复子明辟也正以此年还政者以成王年已二十成人故必归政而退老也傅说成王之年惟此而已王肃于金縢篇末云武王年九十三而已冬十一月崩其明年称元年周公摄政遭流言作大诰而东征二年克殷杀管叔三年归制礼作乐出入四年六年而成七年营洛邑作康诰召诰洛诰致政成王然则武王崩时成王年已十三矣周公摄政七年成王适满二十孔于此言成王年二十则其义如王肃也又家语云武王崩时成王年十三是孔之所据也如往释诂文及训与也言王往日防少志意未成不敢与知上天始命我周家安定天下之命故巳摄也天命周家安定天下者必令天下太平乃为安定成王防少未能使之安定故不敢与知之周公所以摄也训继也文王受命武王伐纣意在安定天下天下未得安定故周公言我乃继续文武安定天下之道大相洛邑之地其处可行教化始营此都为民明君之政治言欲为民明君其意当在此】予惟乙夘朝至于洛师致政在冬本其春来至洛众说始卜定都之意我卜河朔黎水我乃卜涧水东瀍水西惟洛食我使人卜河北黎水上不吉又卜涧瀍之间南近洛吉今河南城也卜必先墨画然后灼之兆顺食墨我又卜瀍水东亦惟洛食伻来以图及献卜今洛阳也将定下都迁殷顽民故并卜之遣使以所卜地图及献所卜吉兆来告成王音义【河朔朔北也瀍直连反近附近之近伻普耕反徐敷耕反又甫耕反下同】疏【正义曰周公追述立东都之事我惟以七年三月乙夘之日朝至于洛邑众作之处经营此都其未往之前我使人卜河北黎水之上不得吉兆乃卜涧水东瀍水西惟近洛而其兆得吉依规食墨我亦使人卜瀍水东亦惟近洛其兆亦吉依规食墨我以乙夘至洛我即使人来以所卜地图及献所卜吉兆于王言卜吉立此都王宜居之为治也正义曰下文总结周公摄政之事云在十有二月是致政在冬也在冬发言嫌此事是冬故辨之云本其春来至洛众追说始卜定都之意也周公至洛之时庶殷已集于洛邑故云至于洛师嫌周公自卜故云我使人谓使召公也案上篇召公至洛其日即卜而得卜河朔黎水者以地合非就地内此言所卜三处皆一时事也黎水之下不言吉凶者我乃是改卜之辞明其不吉乃改故知卜河北黎水之上不吉也武王定鼎于郏鄏已有迁都之意而先卜黎水上者以帝王所都不常厥邑夏殷皆在河北所以博求吉地故令先卜河北不吉乃卜河南也其卜涧瀍之间南近洛吉今河南城也基址仍在可騐而知所卜黎水之上其处不可知矣凡卜之者必先以墨画要坼依此墨然后灼之求其兆顺食此墨画之处故云惟洛食顾氏云先卜河北黎水者近于纣都为其懐土重迁故先卜近以恱之用郑康成之说义或然也洛阳即成周敬王自王城迁而都之春秋昭三十二年城成周是也周公虑此顽民未从周化故既营洛邑将定下都以迁殷之顽民故命召公即并卜之周公既至即遣使以所卜地图及献所卜吉兆来告于成王言已重其事并献卜兆者使王观兆知其审吉也】
　　王拜手稽首曰公不敢不敬天之休来相宅其作周匹休成王尊敬周公答其拜手稽首而受其言而美之言公不敢不敬天之美来相宅其作周以配天之美公既定宅伻来来视予卜休恒吉我二人共贞言公前已定宅遣使来来视我以所卜之美常吉之居我与公共正其美公其以予万亿年敬天之休公其当用我万亿年敬天之美十千为万十万为亿言久逺拜手稽首诲言成王尽礼致敬于周公求教诲之言音义【贞正也马云当也尽子忍反】疏【正义曰成王尊敬周公故亦尽礼致敬拜手稽首乃受公之语述公之羙曰不敢不敬天之羙来至洛相宅其意欲作周家配天之美故也公既定洛邑即使人来告亦来视我以所卜之美常吉之居我当与公二人共正其美公定此宅其当用我万亿年敬天之美故也王既言此又拜手稽首于周公求教诲之言正义曰拜手稽首施于极敬哀十七年左传云非天子寡君无所稽首诸侯小事大尚不稽首况于臣乎成王尊敬周公故答其拜手稽首而受其言又述而美之天命文武使王天下是天之美事言公不敢不敬天之羙来相洛邑之宅周公追述往前遣使献卜故成王复述公言言公前已定宅遣使来来视我所卜之吉兆常吉之居自言前已知其卜既有此美我当与公二人共正其羙意欲留公辅已共公正此美事来来重文者上来言使来下来为视我卜也郑云伻来来者使二人也与孔意异言居洛为治可以永乆公意其当用我使万亿年敬天之美言公欲令己祚久逺美公意之深也王制云方百里者为方十里者百为田九十亿畆方里者万则是为田九百万畆今记乃云九十亿畆是名十万为亿也楚语云百姓千品万官亿丑每数相十是古十万曰亿今之算术乃万万为亿也拜手稽首诲言此一段史官所録非王言也王求教诲之言必有求教诲之辞史略取其意故直云诲言为求诲言而拜故言成王尽礼致敬于周公求教诲之言也】
　　周公曰王肇称殷礼祀于新邑咸秩无文言王当始举殷家祭祀以礼典祀于新邑皆次秩不在礼文者而祀之予齐百工伻从王于周予惟曰庶有事我整齐百官使从王于周行其礼典我惟曰庶几有善政事今王即命曰记功宗以功作元祀今王就行王命于洛邑曰当记人之功尊人亦当用功大小为序有大功则列大祀谓功施于民者惟命曰汝受命笃弼丕视功载乃汝其悉自教工惟天命我周邦汝受天命厚矣当辅大天命视羣臣有功者记载之乃汝新即政其当尽自教众官躬化之孺子其朋孺子其朋其往少子慎其朋党少子慎朋党戒其自今已往无若火始焰焰厥攸灼叙弗其絶言朋党败俗所宜禁絶无令若火始然焰焰尚微其所及灼然有次序不其絶事从微至着防之宜以初厥若彝及抚事如予惟以在周工其顺常道及抚国事如我所为惟用在周之百官往新邑伻向即有僚明作有功惇大成裕汝永有辞往行政化于新邑当使臣下各向就有官明为有功厚大成寛裕之徳则汝长有叹誉之辞于后世音义【曰音越一音人实反焰音艶叙絶句马读叙字属下令力呈反向许亮反注同惇都昆反】疏【正义曰王求教诲之言公乃诲之周公曰王居此洛邑当始举殷家祭祀以为礼典祀于洛之新邑皆次秩在礼无文法应祀者亦次秩而祀之我虽致政为王整齐百官使从王于周行其礼典若能如此我惟曰庶防有善政事今王就行王命于洛邑曰王当记人之功尊人亦当用功大小为次序有大功者则列为大祀又申述所以祀神记臣功者政事由臣而立惟天命我周邦之故曰汝受天命厚矣当辅大天命故须视羣臣有功者记载之君知臣功则臣皆尽力欲令羣臣尽力于其初即教之乃汝新始即政其当尽自教诲众官令王躬自化之使之立功又以朋党害政尤宜禁絶故丁宁戒之少子慎其朋党少子慎其朋党戒其自今已往令常慎此朋党之事若欲絶止禁其未犯无令若火始然焰焰尚微火既然焰其火所及将灼然有次序矣不其复可絶也汝成王其当慎此常道及抚循国事如我摄政所为惟当用我此事在周之百官则当畏服各立功矣汝当以此往行政化于新邑当使臣下百官各向就有官明为有功厚大成寛裕之徳则汝长有叹誉之辞于后世此周公诲王之言也正义曰于时制礼巳讫而云殷礼者此殷礼即周公所制礼也虽有损益以其从殷而来故称殷礼犹上篇云庶殷本其所由来孔于上已具故于此不言必知殷礼即周礼者以此云祀于新邑即下文烝祭嵗也既用骍牛明用周礼云始者谓于新邑始为此祭顾氏云举行殷家旧祭祀用周之常法言周礼即殷家之旧礼也郑云王者未制礼乐恒用先王之礼乐是言伐纣以来皆用殷之礼乐非始成王用之也周公制礼乐既成不使成王即用周礼仍令用殷礼者欲待明年即政告神受职然后班行周礼班讫始得用周礼故告神且用殷礼也孔义或然故复存之神数多而礼文少应祭之神名有不在礼文者故令皆次秩不在礼文而应祀者皆举而祀之时成王未有留公之意公以成王初始即政自虑百官不齐故虽即致政犹欲整齐百官使从王于周谓从至新邑行其典礼周公以成王贤君今复成长故言我惟曰庶防有善政事言己私为此言冀王为政善也记臣功者是人主之事故言今王就行王命于洛邑谓正位为王临察臣下知其有功以否恐王轻忽此事故曰当记人之功更言曰者所以致殷勤也尊人必当用功大小为次序令功大者居上位功小者处下位也有大功则列为大祀谓有殊功堪载祀典者祭法云圣王之制祭祀也法施于民则祀之以死勤事则祀之以劳定国则祀之能御大灾则祀之能捍大患则祀之是谓大祀谓功施于民者也或时立其祀配享庙庭亦是也惟天命我周邦谓天命我文武故及汝成王复受天命为天子是天之恩徳深厚矣天以厚徳被汝汝当辅大天命任贤使能行合天意是辅大天也汝当辅大天命故宜视羣臣有功者记载之覆上记功宗以功言之也欲令羣臣有功必须躬自教化之在于初始故言乃汝新即政其当尽自教众官欲令王躬化之者正已之身使羣臣法之非谓以辞化之也言尽自教者政有大小恐王轻大略小令王尽自亲化之言惟命曰亦是致殷勤乃者缓辞也义异上句故言乃耳王肃云此其尽自教百官谓正身以先之郑云孺子防少之称谓成王也此上皆云成王此句特言少子者以明朋党败俗为害尤大恐年少所忽故特言孺子也朋党谓臣相朋党慎其朋党令禁絶之戒其自今已往谓从即政以后常以此事为戒也无令若火始然以喻无令朋党始发若火既然初虽焰焰尚微其火所及灼然有次序不其复可絶也以喻朋党若起渐渐益大羣党既成不可复禁止也事从微至着防之冝以初谓朋党未发之前防之使不发考古依法为顺常道号令治民为抚国事周公大圣动成轨则如我所为谓如摄政之时事所施为也惟当用我所为在周之百官令其行周公之道法于百官也此时在西都戒王故云往行政化于新邑当使臣下各向就所有之官令其各守其职思不出其位自当陈力就列明为有功在官者当以褊小急躁为累故令臣下厚大成寛裕之徳臣下既贤君必明圣则汝长有叹誉之辞于后世矣今周颂所歌即叹誉成王之辞也】
　　公曰己汝惟冲子惟终己乎汝惟童子嗣父祖之位惟当终其美业汝其敬识百辟享亦识其有不享享多仪仪不及物惟曰不享奉上谓之享言汝为王其当敬识百君诸侯之奉上者亦识其有违上者奉上之道多威仪威仪不及礼物惟曰不奉上惟不役志于享凡民惟曰不享惟事其爽侮言人君惟不役志于奉上则凡人化之惟曰不奉上矣如此则惟政事其差错侮慢不可治理疏【正义曰周公复诲王曰呜呼前言已如是矣更复教诲汝惟童子嗣父祖之位惟当终其羙业天子居百官诸侯之上须知臣下恭之与慢奉上谓之享汝为天子其当恭敬记识百君诸侯奉上者亦当记识其有不奉上者奉上之道多威仪威仪不及礼物则人惟曰不奉上之道矣所以须记之者百官诸侯为下民之君惟为政教不肯后用其志于此奉上之事则凡民化之亦惟曰不奉上矣百官不奉天子民复不奉百官上下不相畏敬惟政事其皆差错侮慢不可治理矣故天子须知百官奉上与否也正义曰周公止而复言故更言公曰己乎者道前言已如是矣为后言发端也童子者言其年防而任重嗣父祖之位当终其美业能致太平是终之也享训献也献是奉上之辞故奉上谓之享百官诸侯上事天子凡所恭承皆是奉上非独朝觐贡献乃为奉上郑専以朝聘说之理未尽也言汝为王当敬识百官诸侯之奉上者亦识其有违上者察其恭承王命如法以否奉上违上皆须记之奉上者当以礼接之违上者当以刑威之所谓赏庆刑威为君之道奉上之道其事非一故云多威仪威仪既多皆须合礼其威仪不及礼物惟曰不奉上矣谓旁人观之亦言其不奉上也郑云朝聘之礼至大其礼之仪不及物谓所贡篚多而威仪简也威仪既简亦是不享也】乃惟孺子颁朕不暇听朕教汝于棐民我为政常若不暇汝惟小子当分取我之不暇而行之听我敎汝于辅民之常而用之汝乃是不蘉乃时惟不永哉汝乃是不勉为政汝是惟不可长哉欲其必勉为可长笃叙乃正父罔不若予不敢废乃命厚次叙汝正父之道而行之无不顺我所为则天下不敢弃汝命常奉之汝往敬哉兹予其明农哉彼裕我民无逺用戾汝往居新邑敬行教化哉如此我其退老明教农人以义哉彼天下被寛裕之政则我民无逺用来言皆来音义【颁音班徐甫云反马云犹也棐音匪又芳鬼反蘉徐莫刚反又武刚反马云勉也被皮寄反又彼羙反】疏【正义曰又曰己居摄之时为政常若不暇汝惟小子当分取我之不暇而施行之又聴我教汝于辅民之常而用之汝乃于是事不勉力为政则汝是惟不可长久哉必须勉力为之乃可长久此所言皆是汝父所行汝欲勉之但厚次序汝正父之道而行之无不顺我所为则天下不敢废弃汝命必常奉而行之汝往居新邑敬行教化哉如此我其退老明教农人以义哉汝若能使彼天下之民被寛裕之政则我天下之民无问逺近者悉皆用来归汝矣正义曰为政常若不暇谓居摄时也圣人为政务在知人虽复治致太平犹恨意之不尽故谦言己所不暇若言犹有美事未得施者然故戒之成王汝惟小子当分取我之不暇而行之言己所不暇行者欲令成王勉行之郑云成王之才周公倍之犹未而言分者诱掖之言也生民之为业虽复志有经营不能独自成就须王者设教以辅助之听我教汝辅民之常法而用之谓用善政以安民说文云颁分也成王言公其以予万亿年言欲已长久也故周公于此戒之汝乃于是不勉力为政汝惟不可长哉欲其必勉力勤行政教为可长久之道然后可至万亿年耳蘉之为勉相训也郑王皆以为勉正父谓武王言其徳正故称正父厚次序汝正父之道而行之令其为武王之政也武王周公俱是大圣无不顺我所为又令法周公之道既言法武王又法周公则天下不敢弃汝命常奉行之归其王政令汝徃居新邑敬行教化哉公旣归政则身当无事如此我其退老于州里明教农人以义哉又令成王行寛裕之政以治下民民被寛裕之政则天下之民无问逺近者用来归王言逺处皆来也上文使之惇大成裕故此言裕政来民结上事也伏生书称礼致仕之臣教于州里大夫为父师士为少师朝夕坐于门塾而教出入之子弟是教农人以义也】王若曰公明保予冲子成王顺周公意请留之自辅言公当明安我童子不可去之公称丕显徳以予小子扬文武烈言公当留举大明徳用我小子褒文武之业而奉顺天奉答天命和恒四方民居师又当奉当天命以和常四方之民居处其众惇宗将礼称秩元祀咸秩无文厚尊大礼举秩大祀皆次秩无礼文而宜在祀典者凡此待公而行惟公徳明光于上下勤施于四方言公明徳光于天地勤政施于四海万邦四夷服仰公徳而化之旁作穆穆迓衡不迷文武勤教四方旁来为敬敬之道以迎太平之政不迷惑于文武所勤之教言化洽予冲子夙夜毖祀言政化由公而立我童子徒早起夜寐愼其祭祀而已无所能音义【褒薄谋反切韵博毛反旁歩光反迓五嫁反马郑王皆音鱼据反毖音秘】疏【正义曰王以周公将退因诲之而请留公王顺周公之意而言曰公当留住而明安我童子不可去也所以不可去者当举行大明之徳用使我小子褒文武之业而奉当天命以和常四方之民居处其众故也其厚尊大礼谓举秩大祀皆次秩礼所无文者而皆祀之凡此皆待公而行非我能也更述居摄时事惟公明徳光于天地勤政施于四方使四方旁来为敬敬之道以迎太平之政下民皆不复迷惑于文武所勤之教言公化洽使如此也今若留辅我童子惟当早起夜寐慎其祭祀而已言政化由公而立我无所能也正义曰成王以周公诲已为善顺周公之意示已欲行善政而请留之自辅王以公若舍我而去则已政闇而治危故云公当明安我童子不可去也文武受命功徳盛隆成王自量己身不能继业言公当留举大明徳以佑助我用我小子褒文武之业而奉顺天者下句奉答天命是也孔分经为故探取下句以申之天命周家欲令民治故又当奉当天命以和常四方之民居处其众也奉当者尊天意使允当天心和协民心使常行善也居处其众使之安土乐业也释诂云将大也厚尊大礼谓祭祀之礼祭统云礼有五经莫重于祭是祭礼最尊大公诲成王令肇称殷礼祀于新邑咸秩无文欲答公诲己之事还述公辞举秩大祀皆次秩无礼文而宜在祀典者其祀事非我所为凡此皆待公而行者也言公不可舍我以去也惟公徳明光于上下勤施于四方此典下经皆追述居摄时事尧典训光为充此光亦为充也言公之明徳充满天地即尧典格于上下勤政施于四方即尧典光被四表也意言万邦四夷皆服仰公徳而化之上言待公乃行之此言公有是徳言其将来说其已然所以深美公也化洽者上言施化在公此言民化公徳四方旁来为敬敬之道民皆敬向公以迎太平之政言迎者公政从上而下民皆自下迎之言其慕化速也文武勤行教化欲以教训利民民蒙公化识文武之心不复迷惑文武所勤之教言公居摄之时政化己洽于民也予冲子夙夜毖祀此述留公之意陈自今已后之事言公若留住政化由公而立我童子徒早起夜寐慎其祭祀而已于政事无所能欲惟典祭祀以政事委公襄二十六年左云卫献公使与寗喜言曰苟得反国政由寗氏祭则寡人亦犹是也】
　　王曰公功棐廸笃罔不若时公之功辅道我已厚矣天下无不顺而是公之功疏【正义曰王又重述前言还说居摄时事也曰公之功辅道我已厚矣天下无有不顺而是公之功者公所以须留也正义曰王意言公之居摄天下若为非则可舍我而去公之居摄天下无不顺而是公之功不可舍我去】
　　王曰公予小子其退即辟于周命公后我小子退坐之后便就君于周命立公后公当留佑我四方廸乱未定于宗礼亦未克敉公功言四方虽道治犹未定于尊礼礼未彰是亦未能抚顺公之大功明不可以去迪将其后监我士师工公留教道将助我其今已后之政监笃我政事众官委任之言诞保文武受民乱为四辅大安文武所受之民治之为我四维之辅明当依倚公音义【敉亡婢反治直吏反下同监工衔反注同】疏【正义曰王呼周公曰我小子其退此坐就为君于周谓顺公之言行天子之政于洛邑也至洛邑当命公后立公之世子为国君公当留辅我也公之摄政四方虽已道治理犹自未能定于尊礼是亦未能抚顺公之大功公当待其定大礼顺公之大功此时未可去也公当留教道将助我其今已后之政监笃我政事众官以此大安文武所受之民而治之为我四维之辅助明已当依倚公也正义曰退者退朝也周公于时令成王居王位而以政归之成王顺周公言受其政也言我小子退坐之后便就君位于周周洛邑许其从公言适洛邑而行新政也古者臣有大功必封为国君今周公将欲退老故命立公后使公子伯禽为国君公当留佑我王肃云成王前春亦俱至洛邑是顾无事既防而还宗周周公往营成周还来致政成王也王意恐王意以四方既定不须更留故谓公云四方虽已道治而犹未能定于尊大之礼言其礼乐未能彰明也礼既未彰是天下之民亦未能抚安顺行公之大功公当待其礼法明公功顺乃可去耳明今不可以去文武受民之于天下今大安文武所受之民助我治之为我四维之辅明己当依倚公也维者为之纲纪犹如用绳维持之文王世子云设四辅谓设众官为四方辅助周公一人事无不统故一人为四辅管子云四维不张国乃灭亡取管子之意故言四维之辅也】
　　王曰公定予往已公功肃将只欢公留以安定我我从公言往至洛邑已矣公功以进大天下咸敬乐公功公无困哉我惟无斁其康事公勿替刑四方其世享公必留无去以困我哉我惟无厌其安天下事公勿去以废法则四方其世世享公之徳音义【乐音洛斁音亦厌于艶反】疏【正义曰王又呼公公留以安定我我从公言往至洛邑已矣公功已进且大矣天下皆乐公之功敬而欢乐公必留无去以困我哉公留助我我惟无厌其安天下之事公勿去以废法则四方之民其世世享公之徳矣正义曰读文以公定为句王称定者言定已也故言公留以安定我我字加之我从公言是经之予也往至洛邑已矣言已顺从公命受归政也公功已进大天下咸敬乐公之功亦谓居摄时也释诂云肃进也王言己才智浅短公去则困故请公无去以困我哉我意欲致太平惟无厌倦其安天下之事是以留公公勿去以废治国之法则天下四方之民蒙公之恩其世世享公之徳享谓荷负之】
　　周公拜手稽首曰王命予来承保乃文祖受命民拜而后言许成王留言王命我来承安汝文徳之祖文王所受命之民是所以不得去越乃光烈考武王朕恭于汝大业之父武王大使我恭奉其道叙成王留已意孺子来相宅其大惇典殷献民少子今所以来相宅于洛邑其大厚行典常于殷贤人乱为四方新辟作周恭先言当治理天下新其政化为四方之新君为周家见恭敬之王后世所推先也曰其自时中乂万邦咸休惟王有成绩曰其当用是土中为治使万国皆被美徳如此惟王乃有成功予旦以多子越御事笃前人成烈答其师作周孚先我旦以众卿大夫于御治事之臣厚率行先王成业当其众心为周家立信者之所推先疏【正义曰周公拜手稽首尽礼致敬许王之留乃兴而为言曰王今命我来居臣位承安汝文徳之祖文王所受命之民令我继文祖大业我所以不得去也又于汝大业父武王大使我恭奉其道王意以此留我其事甚大我所以为王留也公呼成王云少子今所以来相宅于洛邑者欲其大厚行常道于殷贤人王当治理天下新其政化为四方之新君为周家后世见恭敬之王所推先也重诲王曰其当用是土中为治使万国皆被美徳如此惟王乃有成功也公自称名曰若王居洛邑则我旦以多众君子卿大夫等及于御治事之臣厚率行前人先王成业使当其众心为周家后世人臣立信者之所推先言我留辅王使君臣皆为后世所推先期于上下俱显也正义曰拜是从命之事故云拜而后言许成王留也以退为去以留为来故言王命我来来居臣位为太师也承安汝文徳之祖文王所受命之民天命文王使为民主天以民命文王故民是文王所受命之民承安者承文王之意安定此民言王之留已乃为此事其事既大是所以不得去也于汝成王大功业之父武王王意大使我恭奉其道叙成王留已之意也王于文王武王皆欲令周公奉其道安其民其意一也周公分言之耳承安其文王之民恭奉其武王之道互相通也少子者呼成王之辞言我今所以来相宅于洛邑者欲令王居洛其大厚行典常于殷贤人而据洛为政故言来训典为常故连言典常言其行常道也周受于殷故继之于殷人有贤性故称贤人易称日新之谓盛徳虽旧有美政令王更复新之言当治理天下新其政化为四方之新君与后人为轨训为周家见恭敬之王后世所推先也谓周家后世子孙有徳之王被人恭敬推先王戒成王使为善政令后王崇重之重以诲王成其上事故言曰以起之旦是周公之名故自称我旦也子者有徳之称大夫皆称子故以多子为众卿大夫同欲令成王行善政为后世贤王所推先公与羣臣尽诚节为后世贤臣所推先故欲以众卿大夫及于御治事之臣深厚率行先王之业使当其人众之心为周家后世贤臣立信者之所推先也于此不言后世从上省文也于君言见恭敬于臣言立信者以君尊言人敬臣卑言自立信因其所宜以设文也】考朕昭子刑乃单文祖徳伻来毖殷乃命寜我所成明子法乃尽文祖之徳谓典礼也所以君土中是文武使已来慎教殷民乃见命而安之予以秬鬯二卣曰明禋拜手稽首休享周公摄政七年致太平以黑黍酒二器明洁致敬告文武以美享既告而致政成王留之本说之予不敢宿则禋于文王武王言我见天下太平则洁告文武不经宿恵笃叙无有遘自疾万年厌于乃徳殷乃引考传汝为政当顺典常厚行之使有次序无有遇用患疾之道者则天下万年厌于汝徳殷乃长成为周王伻殷乃承叙万年其永观朕子怀徳王使殷民上下相承有次序则万年之道民其长观我子孙而归其徳矣勉使终之音义【单音丹马丁但反信也秬音巨鬯勅亮反香酒也卣由手反又音由中樽也禋音因遘工豆反厌于艶反注同马云厌饫也徐于防反】疏【正义曰周公又说制礼授王使王奉之我所成明子之法乃尽是汝文祖之徳言用文王之道制礼其事大不可轻也又言所以须善治殷献民者文武使已来居土中慎教殷民乃是见命于文武而安之故也制典当待太平我以时既太平即以秬黍鬯酒盛于二卣罇内我言曰当以此酒须明洁致敬于文武我则拜手稽首告文武以美享告云今太平即速告庙我不敢经则禋告文王武王以致太平之事汝王为政当顺典常厚行之使有次序则诸为政者无云有遇用患疾之道苦毒下民则天下万年厌饱于汝王之徳殷乃长成为周王使殷民上下相承有次序则万年之道下民其长观我子孙而归其徳矣劝王使终之皆是诲王之言也正义曰典礼治国事资圣人前圣后圣其终一揆故言所欲成明子之法乃尽是汝祖文王之徳也予斥成王下句并告文武兼用武王可知又述居洛邑之意所以居土中者是文武使己来居此地周公自非己意也文武令我营此洛邑欲使居土中慎教殷民乃是见命于文武而安殷民也顾氏云文武使我来慎教殷民我今受文武之命以安民也康诰之作事在七年云四方民大和防和防即太平之验是周公摄政七年致太平也释草云秬黑黍释器云卣中罇也以黑黍为酒煑郁金之草筑而和之使芬香调畅谓之秬鬯鬯酒二器明洁致敬告文王武王以美享谓以太平之美事享祭也国语称精意以享谓之禋释注云禋敬也是明禋为明洁致敬也太平是王之美事故太平告庙是以美享祭也公既告太平而致政成王成王留之故本而说之此事者欲令成王重其事厚行之周礼郁鬯之酒实之于彛此言在卣者诗大雅江汉及文侯之命皆言秬鬯一卣告于文人则未祭实之于卣祭时实之于彼一卣此二卣者此一告文王一告武王彼王赐臣使告其太祖故惟一卣耳此经卣下言曰者说本盛酒于罇乃为此辞故言曰也予不敢宿者此申述上明禋之事言我见天下太平则洁告文武不敢经宿示防恭之意也此三月营洛邑民已和防则三月之时已太平矣既告而致政则告在歳末而云不经宿者盖周公营洛邑至冬始成得还镐京祭文武是为不经宿也且太平非一日之事公云不经宿者示防恭之意耳未必旦见太平即此日告也郑以文祖为明堂曰眀禋者六典成祭于明堂告五帝太皥之属也既告明堂则复禋于文武之庙告成洛邑释言云惠顺也此经述上惇典故言汝为政当顺典常厚行之使有次序释诂云遘遇也患疾之道谓虐政使人患疾之厚行典常使有次序则百官诸侯凡为政者皆无有遇用患疾之政以害下民则经歴万年厌饱于汝徳则殷国乃长成为周王伻殷乃承叙者上言天下民万年厌饱王徳此教为王徳使万年令民厌饱王徳也能使殷民上下有次序则王徳堪至万年之道王之子孙当行不怠则民其长观我子孙知其有徳而归其徳矣此则长成为周劝勉王使终之】
　　戊辰王在新邑成王既受周公诰遂就居洛邑以十二月戊辰晦到烝祭歳文王骍牛一武王骍牛一王命作册逸祝册惟告周公其后明月夏之仲冬始于新邑烝祭故曰烝祭歳古者褒徳赏功必于祭日示不専也特加文武各一牛告曰尊周公立其后为鲁侯王宾杀禋咸格王入太室祼王宾异周公杀牲精意以享文武皆至其庙亲告也太室清庙祼鬯告神王命周公后作册逸诰王为册书使史逸诰伯禽封命之书皆同在烝祭日周公拜前鲁公拜后在十有二月惟周公诞保文武受命惟七年言周公摄政尽此十二月大安文武受命之事惟七年天下太平自戊辰已下史所终述音义【王在新邑孔马絶句烝之承反郑读王在新邑烝骍息营反祝之又反一咅之六反王賔絶句杀禋絶句一读连咸格絶句大室马云庙中之夹室祼官唤反诞保文武受命絶句马同惟七年周公摄政七年天下太平马同郑云文王武王受命及周公居摄皆七年】疏【正义曰自此以下史终述之周公归政成王既受言诰之王即东行赴洛邑其年十二月晦戊辰日王在新邑后月是夏之仲冬为冬节烝祭其月莭是周之嵗首特异常祭加文王骍牛一武王骍牛一王命有司作防书乃使史官名逸者祝读此策惟告文武之神言周公有功宜立其后为国君也其时王尊异周公以为賔杀牲享祭文王武王皆亲至其庙王入庙之太室行祼鬯之礼言其尊兴周公而礼敬深也于此祭时王命周公后令作策书使逸读此防辞以告伯禽言封之于鲁命为周公后也又总述之在十冇二月惟周公大安文武受命之事于此时惟摄政七年矣传正义曰周公告成王令居洛邑为治王既受周公之诰遂东行就居洛邑以十二月戊辰晦日到洛指言戊辰王在新邑知其晦日始到者此嵗入戊午蔀五十六年三月云丙午朏以术计之三月甲辰朔大四月甲戌朔小五月癸夘朔大六月癸酉朔小七月壬寅朔大八月壬申朔小九月辛丑朔大又有闰九月辛未朔小十月庚子朔大十一月庚午朔小十二月己亥朔大计十二月三十日戊辰晦到洛也明月夏之仲冬者下云在十有二月者周之十二月建亥之月也戊辰是其晦日故明日即是夏之仲冬建子之月也言明月者此烝祭非朔日故言月也自作新邑已来未尝于此祭祀此嵗始于新邑烝祭故曰烝祭嵗也周礼大司马仲冬教大阅遂以享烝是也土者冬祭必用仲月此是周之嵗首故言嵗耳王既戊辰晦到又须戒日致齐不得以朔日即祭之祭统云古者明君爵有徳而禄有功必赐爵禄于太庙示不敢専也故云古者褒徳赏功必于祭日示不専也因封之特设祭烝之礼宗庙用太牢此文武皆言牛一知于太牢之外特加一牛告白文武之神言为尊周公立其后为鲁侯鲁颂所云王曰叔父建尔元子俾侯于鲁是此时也王命作防者命有司作防书也读防告神谓之祝逸祝防者使史逸读防书也郑以烝祭上属歳文王骍牛一者歳是成王元年正月朔日特告文武封周公也案周颂烈文序云成王即政诸侯助祭郑笺云新王即政必以朝享之礼祭于祖考告嗣位也则郑意以朝享之后特以二牛告文武封周公之后与孔义不同王賔异周公者王尊周公为賔异于其臣王肃云成王尊周公不敢臣之以为賔故封其子是也周语云精意以享谓之禋既杀二牲精诚其意以享祭文武咸皆也格至也皆至其庙言王重其事亲告之也太室室之大者故为清庙庙冇五室中央曰太室王肃云太室清庙中央之室清庙神之所在故王入太室祼献鬯酒以告神也祼者灌也王以圭瓉酌郁鬯之酒以献尸尸受祭而灌于地因奠不饮谓之祼郊特牲云既灌然后迎牲则杀在祼后此经先言杀后言祼者杀者咸格表王敬公之意非行事之次也其王入太室祼乃是祭时行事耳周人尚臭祭礼以祼为重故言王祼其封伯禽乃是祭之将末非祼时也祭统赐臣爵禄之法示祭之日一献君降立于阼阶之南南向所命者北面史由君右执策命之郑云一献一酳尸也礼酳尸尸献而祭毕是祭末乃命之以祼为重故特言之王为策书亦命有司为之也上云作策作告神之策此言作策诰伯禽之策祭于神谓之祝于人谓之诰故云使史逸诰伯禽封命之书封康叔谓之康诰此命伯禽当云伯禽之诰定四年左传云命以伯禽即史逸所读之防也上言逸祝防此诰下不言策者祝是读书之名故上云祝策此诰是诰伯禽使知虽复读书以诰之不得言诰防也上告周公其后已言告神封周公嫌此逸诰以他日告之故云皆同在烝祭日以祭统言一献命之知此亦祭日也文十三年公羊传曰封鲁公以为周公也周公拜乎前鲁公拜乎后曰生以养周公死则为周公主自戊辰已上周公与成王相对语未有致政年月故史于此总结之自戊辰下非是王与周公之辞故辨之云史所终述也】













　　尚书注疏卷十四
　　尚书注疏卷十四考证
　　召诰序成王在丰欲宅洛邑传武王克商迁九鼎于洛邑欲以为都故成王居焉○【臣召南】按宅洛之意始于武王史记周本纪载武王言南望三涂北望岳鄙顾有河粤洛伊母逺天室营周居于洛邑而后去又有成王使召公复营洛邑如武王之意以左传臧哀伯言武王迁九鼎于洛邑王孙满言成王定鼎于郏鄏证之似确有此事其初曰迁其后曰定次第秩然但史记言营周居其说可疑若武王已有成规周召二公何须再卜乎杜预曰武王迁九鼎时但营雒邑未有都城至周公乃卒营雒邑谓之王城故传曰成王定鼎于郏鄏可谓确解正义曰戎衣大定之日自可迁置西周乃从九鼎处于洛邑故知本意欲以为都则尤确矣惜颖逹不移彼疏以解此传也疏故称九鼎其实一鼎○【臣召南】按既曰九鼎岂一鼎乎颖达疏桓二年左传谓其鼎有九故称九鼎何其同说一事而彼此矛盾也
　　王朝歩自周○【臣召南】按孔传但训歩为行周本纪注引郑康成曰歩行也堂下谓之歩丰镐异邑而言歩者告武王庙即行出庙入庙不以逺为父恭也是歩为歩行之歩矣
　　三月惟丙午朏○汉书律厯志引此作惟三月丙午朏疏周书月令云三日粤朏○【臣照】按王应麟曰律厯志引古文月采篇曰三日曰朏顔注曰说月之光采愚以书正义考之采字疑当作令今按令字无义此当从律厯志改不当防此以改律厯志也
　　越三日戊申太保朝至于洛疏凡发丰至洛为十四日也○顾炎武曰古者吉行日五十里故召公营洛乙未自周戊申朝至于洛凡十有四日师行日三十里故武王伐纣癸巳自周戊午师渡孟津凡二十有五日汉志以为三十一日误
　　厥既得卜则经营传经营规度城郭郊庙朝市之位处疏匠人王城方九里如典命文又以公城方九里天子城十二里○【臣召南】按洛邑规模逸周书作雒篇畧载其事言城方千七百二十丈郛十七里南繋于洛水北因于郏山以为天下凑后汉州郡志注引博物志曰王城方七百二十丈郛一十里数稍不同至周礼典命原无明文言王城十二里惟考工记匠人则营国方九里凿凿言之郑注天官序官体国经野即引司农营国九里九经九纬之说是固以匠人为正解矣至注典命则曰公之城盖方九里盖者疑辞故不直言王之城十二里也
　　太保乃以庶邦君出取币传王与周公俱至文不见王无事○朱子曰以下篇告卜事观之孔传恐不然又曰公至洛皆书日以谨之不应详臣畧君如此也【臣召南】按朱子说是若王与周公并以乙夘日至则书王更重于周公且丁巳之郊戊午之社王当身临何云王无事也若王以郊社之后至尤当书某日王至于新邑庶邦君觐王召公作书当直诰于王何必取币锡周公而言旅王及公哉孔传此义一误下文遂不可解孔疏于下篇告卜已疑成王之必未至乃于此文则不复紏正传违
　　用顾畏于民碞传碞僭也疏碞即岩也○苏轼曰碞险也水能载舟亦能覆舟物无险于民者矣
　　用乂民【句】○古读如此蔡沈用乂【句】民字连下若有功读
　　敢以王之雠民百君子言民在下自上匹之○苏轼曰雠民殷之顽民欤即与三监叛者友民周民也百君子殷周之贤士大夫也薛季宣曰雠民先于友民者作洛以镇静商人为先也王应麟曰商之泽深矣民之思商不衰梓材谓之迷民召诰谓之雠民不敢有忿疾之心焉盖皆商之忠臣义士也
　　洛诰序使来告卜疏○疏二段监本悮刻后标目之下今移正
　　洛诰○【臣浩】按王安石谓洛诰多阙文有不可解者苏轼谓周公拜手稽首之上即有脱简在康诰朱子谓王曰两段阙公荅文其最著者陈栎谓王在新邑之上必有某月某日王至于新邑之文也然孔传孔疏顺文解之并不云有脱简
　　朕复子明辟传言我复还明君之政于子○程子曰犹言告嗣天子王矣叶梦得曰复如孟子有复于王者曰之复自孔氏以此文为归政古今儒者从之独王荆公谓不然【臣召南】按周公摄位之说自战国以来即有之明堂位盖鲁陋儒所作汉则伏生大传司马氏史记并详其事即解复子明辟为还政亦不止于孔刘歆不见古文而三统歴言周公七年复子明辟之歳则今文训解本同无怪新莽引此文以借口也但周公始终为臣成王自防为主本非摄何言复耶王程之解是也
　　我又卜瀍水东亦惟洛食今洛阳也将定下都迁殷顽民○【臣召南】按以洛邑对镐京言洛为东镐为西平王以后称东周者洛邑王城也以王城对下都言下都为东王城又为西敬王以后称东周者下都成周也成周在王城之东四十里汉为河南郡所治雒阳县王城汉为河南县
　　疏武王定鼎于郏鄏已有迁都之意○【臣召南】按文应作迁鼎于洛邑不当用成王事也此系临文之误
　　王肇称殷礼言王当始举殷家祭祀○王安石曰殷盛也如五年再殷祭之殷
　　其往○金履祥曰后汉书引此文作慎其往
　　惟以在周工【句】○古读如此蔡沈传连下往新邑为句命公后传命立公后疏使公子伯禽为国君○蔡沈曰后犹后世留守留后之义先儒谓封伯禽非是考费誓在周公东征时则伯禽就国盖已久矣
　　考朕昭子刑○李光地曰昭子当是武王对文考言则曰昭子又曰对成王言武王则曰乃光烈考周公自称武王则曰朕昭子
　　乃命寜【句】○古读如此蔡沈传连下予字为句
　　戊辰王在新邑烝祭歳○【臣召南】按周颂清庙之诗作于此时诗序曰清庙祀文王也周公既成洛邑朝诸侯率以祀文王焉是其明证
　　惟周公诞保文武受命疏故史于此总结之○史字监本讹安今改正








　　尚书注疏卷十四考证
&lt;经部,书类,尚书注疏&gt;
　　钦定四库全书
　　尚书注疏卷十五
　　汉孔氏传　唐陆徳明音义　孔颖达疏
　　周书　【多士　无逸君奭】
　　序成周既成传洛阳下都迁殷顽民传殷大夫士心不则徳义之经故徙近王都教诲之周公以王命诰传称成王命告令之作多士音义【不则如字或作测非近附近之近】疏【正义曰成周之邑既成乃迁殷之顽民令居此邑顽民谓殷之大夫士从武庚叛者以其无知谓之顽民民性安土重迁或有怨恨周公以成王之命语此众士言其须迁之意史叙其事作多士正义曰周之成周于汉为洛阳也洛邑为王都故谓此为下都迁殷顽民以成周道故名此邑为成周经云商王士殷遗多士皆非在官谓之顽民知是殷之大夫士也经止云士而知有大夫者以经云迪简在王庭有服在百僚其意言将任为王官以为大臣不惟告士而已故知有大夫也士者在官之总号故言士也心不则徳义之经僖二十四年左传文引之以觧释顽民之意经云移尔遐逖比事臣我宗多逊是言徙近王都敎诲之也汉书地理志及贾逵注左传皆以为迁邶鄘之民于成周分衞民为三国计三国俱是从叛何以独迁邶鄘邶鄘在殷畿三分有二其民众矣非一邑能容民谓之为士其名不类故孔意不然】多士传所告者即众士故以名篇
　　惟三月周公初于新邑洛用告商王士传周公致政明年三月始于新邑洛用王命告商王之众士疏【正义曰惟成王即政之明年三月周公初始于所造新邑之洛用成王之命告商王之众士言周公亲至成周告新来者传正义曰以洛诰之文成周与洛邑同时成也王以周公摄政七年十二月来至新邑明年即政此篇继王居洛之后故知是致政明年之三月也成周南临洛水故云新邑洛周公既以致政在王都故新邑成周以成王之命告商王之众士郑云成王元年三月周公自王城初往成周之邑用成王命告殷之众士以抚安之是也】王若曰尔殷遗多士传顺其事称以告殷遗余众士所顺在下弗吊旻天大降丧于殷传称天以愍下言愍道至者殷道不至故旻天下丧亡于殷我有周佑命将天明威传言我有周受天佑助之命故得奉天明威致王罚勑殷命终于帝传天命周致王者之诛罚正黜殷命终周于帝王肆尔多士非我小国敢弋殷命传天佑我故汝众士臣服我弋取也非我敢取殷王命乃天命惟天不畀允罔固乱弼我我其敢求位传惟天不与信无坚固治者故辅佑我我其敢求天位乎惟帝不畀惟我下民秉为惟天明畏传倠天不与纣惟我周家下民秉心为我皆是天明徳可畏之效音义【吊音的旻闵巾反仁覆愍下谓之旻马云秋曰旻天秋杀气也方言降丧故称旻天也愍眉陨反丧息浪反弋音翼马本作翼义同治直吏反畀必利反下同为于伪反畏如字一音威】疏【正义曰周公以王命顺其事而呼之曰汝殷家遗余之众士汝殷家道敎不至旻天以殷道不至之故天下丧亡于殷将欲灭殷我有周受天佑助之命奉天明白之威致王者之诛罚正黜殷命终我周家于帝王之事谓使我周家代殷为天子也天既助我周王故汝众士来为我臣由天助我我得为之非我小国敢取殷之王命以为已有此乃天与我惟天不与信无坚固于治者以是故辅弼我若其不然我其敢妄求天子之位乎言此位天自与我非我求而得之惟天不与纣故惟我周家下民秉心为我故我得之惟天明徳可畏之效也亦既得丧由天汝等不得不服以殷士未服故以天命喻之传正义曰顺其殷亡之事称王命以告之从纣之臣或有身已死者遗余在者迁于成周故告殷遗余众士所顺在下下文皆是顺之辞此经先言弗吊谓殷道不至也不至者上不至天事天不以道下不至民抚民不以理也天有多言独言旻天者旻愍也称天以愍下言天之所愍愍道至者也殷道不至故旻天下丧亡于殷言将覆灭之天命周致王者之诛罚谓奉上天之命杀无道之王此乃王者之事故为王者之诛罚勑训正也正黜殷命谓杀去虐纣使周受其终事是终周于帝王终犹舜受尧终言殷祚终而归于周肆训故也直云故尔多士辞无所结此经大意叙其去殷事周知其故尔众士言其臣服我弋射也射而取之故弋为取也郑王肃本弋作翼王亦云翼取也郑云翼犹驱也非我周敢驱取汝殷之王命虽训为驱亦为取义周夲殷之诸侯故周公自称小国】我闻曰上帝引逸有夏不适逸则惟帝降格传言上天欲民长逸乐有夏桀为政不之逸乐故天下至戒以谴告之向于时夏弗克庸帝大淫泆有辞传天下至戒是向于时夏不背弃桀不能用天戒大为过逸之行有恶辞闻于世惟时天罔念闻厥惟废元命降致罚传惟是桀恶有辞故天无所念闻言不佑其惟废其大命下致天罚乃命尔先祖成汤革夏俊民甸四方传天命汤更代夏用其贤人治四方音义【乐音洛下同谴弃战反向许亮反于时夏絶句马以时字絶句泆音逸又作佾注同马本作屑云过也背音佩之行下孟反甸徙遍反】疏【正义曰既言天之效騐去恶与善更追説往事比而喻之我闻人有言曰上天之情欲民长得逸乐而有夏王桀逆天害民不得使民之适逸乐以此则惟上天下灾异至戒以谴告之欲使夏王桀觉悟改恶为善是天归向于是夏家不背弃之而夏桀不能用天之明戒改悔已恶而反大为过逸之行致有恶辞以闻于世惟是桀有恶辞故天无复爱念无复聴闻言天不复助桀其惟废其大命欲絶夏祚也下致天罚欲诛桀身也乃命汝先祖成汤使之改革夏命用其贤俊之人以治四方之国举桀灭汤兴以譬之正义曰襄十四年左传称天之爱民甚矣又曰天生民而立之君使司牧之是言上天欲民长得逸乐故立君养之使之长逸乐也夏桀为政割剥夏邑使民不得之适逸乐故上天下此至戒以谴告之降下格至也直言下至明是天下至戒天所下戒惟下灾异以谴告人主使之见灾而惧改脩徳政耳古书亡失桀之灾异未得尽闻桀恶流毒于民乃有恶辞闻于世恶既有辞是恶已成矣惟是桀恶有辞故天无所念闻言天不爱念不听闻是其全弃之不佑助也弃而不佑则当更求贤主其惟废大命欲夺其王位也下致天罚欲杀其凶身也废大命知降致是下罚也】自成汤至于帝乙罔不明徳恤祀传自帝乙以上无不显用有徳忧念齐敬奉其祭祀言能保宗庙社稷亦惟天丕建保乂有殷殷王亦罔敢失帝罔不配天其泽汤既革夏亦惟天大立安治于殷殷家诸王皆能忧念祭祀无敢失天道者故无不配天布其徳泽在今后嗣王诞罔显于天矧曰其有听念于先王勤家后嗣王纣大无明于天道行昏虐天且忽之况曰其有听念先祖勤劳国家之事乎诞淫厥泆罔顾于天显民祗言纣大过其过无顾于天无能明人为敬暴乱甚惟时上帝不保降若兹大丧惟是纣恶天不安之故下若此大丧亡之诛惟天不畀不明厥徳凡四方小大邦丧罔非有辞于罚惟天不与不明其徳者故凡四方小大国丧灭无非有辞于天所罚言皆有闇乱之辞音义【上时掌反齐侧皆反丧息浪反】疏【正义曰既言命汤革夏又説后世皆贤至纣始恶天乃灭之自成汤至于帝乙无不显用有徳忧念祭祀后世亦贤非独成汤以用其行合天意亦惟天大立安治有殷殷家诸王皆能明徳忧祀亦无敢失天道者无不皆配天而布其徳泽以此得天下久为民主在今后嗣王纣大无明于天道敢行昏虐之政于天天犹且忽之况曰其有听念先王父祖勤劳国家之事乎乃复大淫过其泆无所顾于上天无能明民为敬以此反于先王违逆天道惟是上天不安纣之所为下若此大丧亡之诛惟天不与不明其徳之人故也天不与恶岂独纣乎凡四方诸侯小大邦国其丧灭者无非皆冇恶辞是以致至于天罚汝纣以恶而见灭汝何以不服我也正义曰下篇说中宗髙宗祖甲三王以外其后立王生则逸豫亦罔或能夀如彼文则帝乙以上非无僻王而此言无不显用冇徳忧念祭祀者立文之法辞有抑扬方説纣之不善盛言前世皆贤正以守位不失故得美而言之忧念祭祀者惟冇齐肃恭敬故言忧念齐敬奉其祭祀言能保宗庙社稷为天下之主以见纣不恭敬故丧亡之帝乙已上诸王所以长处天位者皆由汤之圣徳延及后人汤既革夏亦惟天大立安治于殷者谓天安治之故殷家得治理也殷家诸王自成汤之后皆能忧念祭祀无敢失天道者故得常处王位无不配天布其徳泽于民为天之子是配天也号令于民是布徳也淫泆俱训为过言纣大过其愆过无顾于天言其纵心为恶不畏天也无能明民为敬言其多行虐政不忧民也不畏于天不爱于民言其暴乱甚也此经顾于天与显民祗共蒙上罔文故再言无也能明其徳天乃与之惟天不与不明其徳者纣不明其徳故天丧之因即广言天意凡四方小大邦国谓诸侯有土之君其为天所丧灭者无非皆其恶辞闻于天乃为上天所罚言被天罚者皆有闇乱之辞上天不罚无辜纣有阍乱之辞故天灭之耳天既灭不明其徳我有明徳为天所立汝等殷士安得不服我乎以其心仍不服故以天道责之】
　　王若曰尔殷多士今惟我周王丕灵承帝事周王文武也大神奉天事言明徳恤祀有命曰割殷告勑于帝传天有命命周割絶殷命告正于天谓既克纣柴于牧野告天不顿兵伤士惟我事不贰适惟尔王家我适传言天下事已之我周矣不贰之他惟汝殷王家己之我不复有变予其曰惟尔洪无度我不尔动自乃邑我其曰惟汝大无法度谓纣无道我不先动诛汝乱从汝邑起言自召祸予亦念天即于殷大戾肆不正传我亦念天就于殷大罪而加诛者故以纣不能正身念法音义【复扶又反】疏【正义曰周公又称王顺而言曰汝殷众士今惟我周家文武二王大神能奉天事故天有命命我周王曰当割絶殷命告正于天我受天命已灭殷告天惟我天下之事不有二防之适言己之适周不更适他也惟汝殷王家事亦于我之适不复变改又追说初伐纣之事我其为汝言曰惟汝殷纣大无法度故当宜诛絶之伐纣之时我不先于汝动自往诛汝其乱从汝邑先起汝纣自召祸耳我亦念天所以就于殷致大罪者故以纣不能正身念法故也传正义曰文王受命武王伐纣故知周王兼文武也大神奉天事谓以天为神而勤奉事之劳身敬神言亦如汤明徳恤祀也以周王奉天之故故天有命命我周使割絶殷命告正于天谓武成之篇所云既克纣柴于牧野告天不顿兵伤士是也前敌即服故无顿兵伤士师以正行故为告正武成正告功成功成无害即是不顿伤也顿兵者昭十五年左文顿折也言我亦念天者以纣虽无法度若使天不命我我亦不往诛纣以纣既为大恶上天命我我亦念天所遣我就殷加大罪者何故以纣不能正身念法也】
　　王曰猷告尔多士予惟时其迁居西尔传以道告汝众士我惟汝未达徳义是以徙居西汝于洛邑敎诲汝非我一人奉徳不康宁时惟天命我徙汝非我天子奉徳不能使民安之是惟天命宜然无违朕不敢有后无我怨传汝无违命我亦不敢有后诛汝无怨我惟尔知惟殷先人有册有典殷革夏命传言汝所亲知殷先世有册书典籍说殷改夏王命之意今尔又曰夏廸简在王庭有服在百僚传简大也今汝又曰夏之众士蹈道者大在殷王庭有服职在百官言见任用予一人惟听用徳肆予敢求尔于天邑商传言我周亦法殷家惟聴用有徳故我敢求汝于天邑商将任用之予惟率肆矜尔非予罪时惟天命传惟我循殷故事怜愍汝故徙敎汝非我罪咎是惟天命疏【正义曰又言曰我以道告汝众士我惟是以汝未达徳义之故其今徙居西汝置于洛邑以教诲汝我之徙汝非我一人奉行徳义不能使民安而安之是惟天命宜然汝无违我我亦不敢更有后诛罚汝等无于我见怨汝既来迁当为善事惟汝所亲知惟汝殷先人往世有策书有典籍説殷改夏王命之意汝当案省知之汝知先人之故事今汝又有言曰夏之诸臣蹈道者大在殷王之庭有服行职事在于百官言其见任用恐我不任汝我一人惟聴用有徳者故我敢求汝有徳之人于循天邑商都欲取贤而任用之我惟循殷故事怜愍汝故徙敎汝此徙非我有罪是惟天命当然圣人动合天心故每事惟托天命也传正义曰猷训道也故云以道告汝众士上言惟是不言其故故辩之惟是者未达徳义也迁使居西正欲敎以徳义是以徙居西汝置于洛邑近于京师敎诲汝也从殷适洛南行而西廽故为居西也无违朕不敢有后者周既伐纣又诛武庚殷士惧更有诛疑其欲违上命故设此言以戒之知无违朕者谓戒之使汝无违命也汝能用命我亦不敢有后诛必无后诛汝无怨我也夏人简在王庭为其有徳见用言我亦法殷家惟聴用有徳汝但有徳我必任用故我往前敢求汝有徳之人于天邑商都将任用之也郑云言天邑商者亦夲天之所建王肃云言商今为我之天邑二者其言虽异皆以天邑商为殷之旧都言未迁之时当求往迁后有徳任用之必矣循殷故事此故觧经中肆字谓殷用夏人我亦用殷人怜愍汝故徙之敎汝此故觧义之言非经中肆迁汝来西者非我罪咎是惟天命也】
　　王曰多士昔朕来自奄予大降尔四国民命传昔我来从奄谓先诛三监后伐奄淮夷民命谓君也大下汝民命谓诛四国君我乃明致天罚移尔遐逖比事臣我宗多逊传四国君叛逆我下其命乃所以明致天罚今移徙汝于洛邑使汝逺于恶俗比近臣我宗周多为顺道音义【逖他力反比毗志反注同逺于万反】疏【正义曰王复言曰众士昔我来从奄国大黜下汝管蔡商奄四国民命民之性命死生在君诛杀其君是下民命由四国叛逆我乃明白致行天罚汝等遗余当敎之为善故移徙汝居于逺令汝逺于恶俗比近服事臣我宗周多为顺道冀汝相敎为善永不为恶也传正义曰金縢之篇说周公东征言居东二年罪人斯得则昔我来从奄者谓摄政三年时也于时王不亲行而王言我来自奄者周公以王命诛四国周公师还亦是王来还也一举而诛四国独言来自奄者谓先诛三监后伐奄与淮夷奄诛在后诛奄即来故言来自奄也民以君为命故民命谓君也大下汝民命谓诛四国君王肃云君为民命为君不能顺民意故诛之也天之所罚罚有罪也四国之君有叛逆之罪我下其命乃所以明致天罚言非苟为之也遐逖俱训为逺今移徙汝于洛邑令去本乡逺也使汝逺于恶俗令去恶俗逺也比近京师臣我周家使汝从我善化多为顺道所以救汝之性命也】
　　王曰告尔殷多士今予惟不尔杀予惟时命有申传所以徙汝是我不欲杀汝故惟是敎命申戒之今朕作大邑于兹洛予惟四方罔攸宾传今我作此洛邑以待四方无有逺近无所宾外亦惟尔多士攸服奔走臣我多逊传非但待四方亦惟汝众士所当服行奔走臣我多为顺事尔乃尚有尔土尔乃尚宁干止传汝多为顺事乃庶几还有汝本土乃庶防安汝故事止居以反所生诱之尔克敬天惟畀矜尔传汝能敬行顺事则为天所与为天所怜尔不克敬尔不啻不有尔土予亦致天之罚于尔躬传汝不能敬顺其罚深重不但不得还本土而已我亦致天罚于汝身言刑杀今尔惟时宅尔邑继尔居尔厥有干有年于兹洛传今汝惟是敬顺居汝邑继汝所当居为则汝其有安事有丰年于此洛邑言由洛脩善得还本土有干有年尔小子乃兴从尔迁传汝能敬则子孙乃起从汝化而迁善音义【宾如字徐音殡马云却也啻始豉反徐本作翅音同下篇仿此】疏【正义曰王又言曰告汝殷之多士所以逺徙汝者今我惟不欲于汝刑杀我惟是敎命有所申戒由此也今我作大邑于此洛非但为我惟以待四方无所宾外亦惟为汝众士所当服行臣事我宗周多为顺事故也汝若多为顺事汝乃庶防还有汝本土乃庶防安汝故事止居可不勉之也汝能敬行顺事天惟与汝怜汝况于人乎汝若不能敬行顺事则汝不啻不得还汝本土我亦致天之罚于汝身今汝惟是敬顺居汝所受新邑继汝旧日所居为我当聴汝还归本郷有干事有丰年乃由于此洛邑行善也汝能敬顺则汝之小子与孙等乃起从汝化而迁善矣传正义曰殷士逺离本乡新来此邑或当居不安为弃旧业故戒之今汝惟是敬顺居汝新所受邑继汝旧日所当居为谓继其本土之事业也但能知此得还本土其有安事有丰年也有干有年谓归本土有干年而言于洛者言由在洛脩善得还本土有干有年也王肃云汝其有安事有长乆年于此洛邑王觧于文甚便但孔上句为云尔乃尚有尔本土是诱引之辞故止为得还本土有干有年也】
　　王曰又曰时予乃或言尔攸居传言汝众士当是我勿非我也我乃有敎诲之言则汝所当居行疏【正义曰王之所云又复称曰汝当是我勿非我也我乃有敎诲之言则汝所当居行也传正义曰王以诲之已终故戒之云汝当是我勿非我既不非我我乃有敎诲汝之言则汝所当居行令其居于心而行用之郑论语注云或之言有此亦或为有也凡言王曰皆是史官录辞非王语也今史録称王之言曰以前事未终故言又曰也】序周公作无逸传中人之性好逸豫故戒以无逸音义【好呼报反】疏【正义曰上智不肯为非下愚戒之无益故中人之性可上可下不能勉强多好逸豫故周公作书以戒之使无逸此虽指戒成王以为人之大法成王以圣贤辅之当在中人以上其实夲性亦中人耳】
　　无逸成王即政恐其逸豫故以所戒名篇疏【传正义曰篇之次第以先后为序多士君奭皆是成王即政之初知此篇是成王始初即政周公恐其逸豫故戒之使无逸即以所戒名篇也】
　　周公曰呜呼君子所其无逸叹美君子之道所在念徳其无逸豫君子且犹然况王者乎先知稼穑之艰难乃逸则知小人之依传稼穑农夫之艰难事先知之乃谋逸豫则知小人之所依怙相小人厥父母勤劳稼穑厥子乃不知稼穑之艰难传视小人不孝者其父母躬勤艰难而子乃不知其劳乃逸乃谚既诞否则侮厥父母曰昔之人无闻知传小人之子既不知父母之劳乃为逸豫游戏乃叛谚不恭已欺诞父母不欺则轻侮其父母曰古老之人无所闻知音义【怙音户相息亮反谚鱼变反】疏【正义曰周公叹美君子之道以戒王曰呜呼君子之人所在其无逸豫君子必先知农人稼穑之艰难然后乃谋为逸豫如是则知小人之所依怙也视彼小人不孝者其父母勤劳稼穑其子乃不知稼穑之艰难乃为逸豫逰戏乃叛谚不恭既为欺诞父母矣不欺则又侮慢其父母曰昔之人无所闻知小人与君子如此相反王宜知其事也传正义曰周公意重其事故叹而为言郑云呜呼者戒成王欲求以深感动之是欲深感成王故叹美君子之道君子者言其可以君正上位子爱下民有徳则称之不限贵贱君子之人念徳不怠故所在念徳其无逸豫也君子且犹然而况王者乎言王者曰有万防弥复不可逸豫郑云君子止谓在官长者所犹处也君子防位为政其无自逸豫也民之性命在于谷食田作虽苦不得不为寒耕热耘沾体涂足是稼穑为农夫艰难之事在上位者先知稼穑之艰难乃可谋其逸豫使家给人足乃得思虑不劳是为谋逸豫也能知稼穑之艰难则知小人之所依怙言小人依怙此稼穑之事不可不勤劳也上句言君子当无逸此言乃谋逸豫者君子之事劳心与形盘于逰畋形之逸也无为而治心之逸也君子无形逸而有心逸既知稼穑之艰难可以谋心逸也视小人不孝者其父母勤苦艰难劳于稼穑成于生业致富以遗之而其子谓己自然得之乃不知其父母勤劳上言视小人之身此言小人之子者小人谓无知之人亦是贱者之称躬为稼穑是贱者之事故言小人之子谓贱者之子即上所祖之小人也此子既不知父母之劳谓已自然得富恃其家富乃为逸豫逰戏乃为叛谚不恭已是欺诞父母矣若不欺诞则轻侮其父母曰古老之人无所闻知言其罪之深也论语曰由也谚谚则叛谚欺诞不恭之貎昔训乆也自今而道逺乆故为古老之人诗云召彼故老】
　　周公曰呜呼我闻曰昔在殷王中宗传太戊也殷家中世尊其徳故称宗严恭寅畏天命自度传言太戊严恪恭敬畏天命用法度治民祗惧不敢荒宁传为政敬身畏惧不敢荒怠自安肆中宗之享国七十有五年传以敬畏之故得夀考之福音义【严如字又鱼检反注同马作俨治直吏反】疏【正义曰既言君子不逸小人反之更举前代之王以夭夀为戒周公曰呜呼我所闻曰昔在殷王中宗威仪严恪貌恭心敬畏天命用法度治民敬身畏惧不敢荒怠自安故中宗享有殷国七十有五年言不逸之故而得歴年长也传正义曰中宗庙号太戊王名商自成汤已后政敎渐衰至此王而中兴之王者祖有功宗有徳殷家中世尊其徳其庙不毁故称中宗祭义云严威俨恪故引恪配严郑云恭在貌敬在心然则严是威恭是貌敬是心三者名异故累言之】其在髙宗时旧劳于外爰暨小人传武丁其父小乙使之乆居民间劳是稼穑与小人出入同事作其即位乃或亮隂三年不言传武丁起其即王位则小乙死乃有信默三年不言言孝行着其惟不言言乃雍不敢荒宁传在丧则其惟不言丧毕发言则天下和亦法中宗不敢荒怠自安嘉靖殷邦至于小大无时或怨传善谋殷国至于小大之政人无是有怨者言无非肆髙宗之享国五十有九年髙宗为政小大无怨故亦享国永年音义【行下孟反】疏【正义曰其殷王髙宗父在之时乆劳于外于时与小人同其事后为太子起其即王之位乃有信黙三年不言在丧其惟不言丧毕发言言得其道乃天下大和不敢荒怠自安善谋殷国至于小大之政莫不得所其时之人无是有怨恨之者故髙宗之享殷国五十有九年亦言不逸得长夀也传正义曰旧久也在即位之前而言乆劳于外知是其父小乙使之久居民间劳是稼穑与小人出入同为农役小人之艰难事也太子使与小人同劳此乃非常之事不可以非常怪之于时盖未为太子也殷道虽质不可既为太子更得于小人杂居也以上言乆劳于外为父在时事故言起其即王位则小乙死也亮信也隂黙也三年不言以旧无功而今有故言乃有说此事者言其孝行着也礼记丧服四制引书云高宗谅闇三年不言善之也王者莫不行此礼何以独善之也曰高宗者武丁武丁者殷之贤王也继世即位而慈良于丧当此之时殷衰而复兴礼废而复起故载之于书中而髙之故谓之高宗三年之丧君不言也是説此经不言之意也郑云其不言之时时有所言则羣臣皆和谐郑意谓此言乃雍者在三年之内时有所言也孔意以为出言在三年之外故云在丧其惟不言丧毕发言则天下太和知者説命云王宅忧谅隂三祀既免丧其惟不言除丧犹尚不言在丧必无言矣故知丧毕乃发言也高宗不敢荒宁与中宗正同故云亦法中宗不敢荒怠自安殷家之王皆是明王所为善事计应略同但古文辞冇差异因其文同故言法中宗也释诂云嘉善也靖谋也善谋殷国谋为政敎故至于小大之政皆允人意人无是冇怨髙宗者言其政无非也郑云小大谓万人上及羣臣言人臣小大皆无怨王也】其在祖甲不义惟王旧为小人汤孙太甲为王不义乆为小民之行伊尹放之桐作其即位爰知小人之依能保恵于庶民不敢侮鳏寡在桐三年思集用光起就王位于是知小人之所依依仁政故能安顺于众民不敢侮慢惸独肆祖甲之享国三十有三年太甲亦以知小人之依故得乆年此以徳优劣立年多少为先后故祖甲在下殷家亦祖其功故称祖音义【惸求营反又作茕】疏【正义曰其在殷王祖甲初遭祖丧所言行不义惟亦为王久为小人之行伊尹废诸桐起其即王之位于是知小人之所依依于仁政乃能安顺于众民不敢侮鳏寡惸独故祖甲之享有殷国三十有三年亦言不逸得长夀也传正义曰以文在髙宗之下世次颠倒故特辩之此祖甲是汤孙太甲也为王不义谓汤初崩乆为小人之行故伊尹放之于桐言其废而复兴为下作其即位起本也王肃亦以祖甲为太甲郑云祖甲武丁子帝甲也有兄祖庚贤武丁欲废兄立弟祖甲以此为不义逃于人间故云乆为小人案殷本纪云武丁崩子祖庚立祖庚崩弟祖甲立是为帝甲淫乱殷道复衰国语说殷事云帝甲乱之七代而殒则帝甲是淫乱之主起亡殷之源宁当与二宗齐名举之以戒无逸武丁贤王祖庚复贤以武丁之明无容废长立少祖庚之贤谁所说武丁废子事出何书妄造此语是负武丁而诬祖甲也在桐三年太甲序文思集用光诗大雅文彼集作辑辑和也彼郑言公刘之迁豳思在和其民人用光大其道此之意盖言太甲之在桐也思得安集其身用光显王政故起即王位于是知小人之依依于仁政故能施行政敎安顺于众民不敢侮慢惸独鳏寡之类尤可怜愍故特言之于中宗云以敬畏之故得夀考之福高宗之为政小大无怨故亦享国永年于此云太甲亦以知小人之依故得乆年各顺其文而为之说其言行善而得长夀经意三王同也以其世次颠倒故觧之云此以徳优劣立年多少为先后故祖甲在太戊武丁之下诸书皆言太甲此言祖甲者殷家亦祖其功故称之祖甲与二宗为类惟见此篇必言祖其功亦未知其然殷之先君冇祖乙祖辛祖丁称祖多矣或可号之为祖未必祖其功而存其庙也】自时厥后立王生则逸从是三王各承其后而立者生则逸豫无度生则逸不知稼穑之艰难传言与小人之子同其敝不闻小人之劳惟耽乐之从过乐谓之耽惟乐之从言荒淫自时厥后亦罔或克夀传以耽乐之故从是其后亦无有能夀考或十年或七八年或五六年或四三年传髙者十年下者三年言逸乐之损夀音义【耽丁南反注下同乐音洛注下同】疏【正义曰从是三王其后所立之王生则逸豫不知稼穑之艰难不闻小人之劳苦惟耽乐之事则从而为之故从是其后诸王无有能夀考者防十年或七八年或五六年或四三年言逸乐之损夀故举以戒成王也】
　　周公曰呜呼厥亦惟我周太王王季克自抑畏传太王周公曾祖王季即祖言皆能以义自抑畏敬天命将说文王故本其父祖文王卑服即康功田功传文王节俭卑其衣服以就其安人之功以就田功以知稼穑之艰难徽柔懿恭懐保小民恵鲜鳏寡传以美道和民故民懐之以美政恭民故民安之又加恵鲜之鳏寡之人自朝至于日中不遑暇食用咸和万民传从朝至日昳不暇食思虑政事用皆和万民文王不敢盘于游田以庶邦惟正之供传文王不敢乐于逰逸田猎以众国所取法则当以正道供待之故文王受命惟中身厥享国五十年传文王九十七而终中身即位时年四十七言中身举全数音义【卑如字马夲作俾使也鲜息浅反注同音侧夲亦作反昳田节反供音恭】疏【正义曰殷之三王既如此矣周公又言曰呜呼其惟我周家太王王季能以义自抑而畏敬天命故王迹従此起也文王又卑薄衣服以就其安人之功与治田之功以美道柔和其民以美政恭待其民以此民归之以美政恭民之故故小民安之又加恩恵于鲜乏鳏寡之人其行之也自朝旦至于日中及昃尚不遑暇食用善政以谐和万民故也文王専心于政不敢逸乐于游戏畋猎以己为众国所取法惟当正心行己以供待之由是文王受命嗣位为君惟于中身受之其享国五十年亦以不逸得长夀也传正义曰太王周公曾祖王季即祖也此乃经传明文而须详言之者此二王之下辞无所结陈此不为无逸周公将说文王故本其父祖是以详言也觧其言此之意以义自抑者言其非无此心以义自抑而不为耳文王卑其衣服以就安人之功言俭于身而厚于人也立君所以牧人安人之功诸有美政皆是也就安人之内田功最急故特云田功以示知稼穑之艰难也徽懿皆训为美徽柔懿恭此是施人之事以此柔恭懐安小民故分而配之徽柔配懐以美道和民故民懐之懿恭配保以美政恭民故民安之徽懿言其美而已不知何所美也人君施于民惟有道与政耳故以美道美政言之政与道亦互相通也少乏鳏寡尤是可怜故别言加于鲜乏鳏寡之人也昭五年左传云日上其中食日为二旦日为三则人之常食在日中之前谓辰时也易丰卦彖曰日中则昃谓过中而斜昃也昃亦名昳言日蹉跌而下谓未时也故日之十位食时为辰日昳为未言文王勤于政事从朝不食或至于日中防至于日昃犹不暇食故经中昃并言之举晚时故惟言昳遑亦暇也重言之者古人自有复语犹云艰难也所以不暇食者为思虑政事用皆和万民政事虽多皆是为民故言咸咸训皆也释诂云盘乐也游谓游逸田谓畋猎二者不同故并云逰逸田猎以众国皆于文王所取其法则文王当以正义供待之故也言文王思为政道以待众国故不敢乐于游田文王世为西伯故当为众国所取法则礼有田猎而不敢者顺时搜狩不为取乐故不敢非时田猎以为乐耳文王年九十七而终礼记文王世子文也于九十七内减享国五十年是未立之前有四十七在礼诸侯逾年即位此据代父之年故为即位时年四十七也计九十七年半折以为中身则四十七时于身非中言中身者举全数而称之也经言受命者郑云受殷王嗣位之命然殷之末世政敎已衰诸侯嗣位何以皆待王命受先君之命亦可也王肃云文王受命嗣位为君不言受王命也】
　　周公曰呜呼继自今嗣王传继从今已往嗣世之王皆戒之则其无淫于观于逸于游于田以万民惟正之供传所以无敢过于观游逸豫田猎者用万民当惟正身以供待之故无皇曰今日耽乐乃非民攸训非天攸若时人丕则有愆传无敢自暇曰惟今日乐后曰止夫耽乐者乃非所以敎民非所以顺天是人则大有过矣无若殷王受之迷乱酗于酒徳哉传以酒为凶谓之酗言纣心迷政乱以酗酒为徳戒嗣王无如之音义【愆起防反夫音扶酗况付反】疏【正义曰周公又言而叹曰呜呼继此后世自今以后嗣位之王则其无得过于观望过于逸豫过于游戏过于田猎所以不得然者以万民聴王者之教命王当正己身以供待之也以身供待万民必当早夜恪勤无敢自闲暇曰今日且乐后日乃止此为耽乐者非民之所以教训也非天之所以敬顺也若是之人则有大愆过矣王当自勤政事莫如殷王受之迷乱国政酗醟于酒徳哉殷纣借酒为凶以酒为徳由是丧亡殷国王当以纣为戒无得如之传正义曰先言继者谓继此后人即从今以后嗣世之上也周公思安长逺后王尽皆戒之非独成王也意训淫为过郑云淫放恣也淫者侵淫不止其言虽殊皆是过之义也言观为非时而行违礼观物如春秋隠公如棠观鱼荘公如齐观社谷梁传曰常事曰视非常曰观此言无淫于观禁其非常观也逸谓逸豫游谓游荡田谓田猎四者皆异故每事言于以训用也用万民皆聴王命王者惟当正身待之故不得淫于观逸游田也无敢自暇谓事不寛不暇而以为原王之意而为辞故言曰耽以为乐惟今日乐而后日止惟言今日乐明知后日止也夫耽乐者乃非所以教民教民当恪勤也非所以顺天顺天当肃恭也是此耽乐之人则大有愆过矣戒王不得如此也酗従酒以凶为声是酗为凶酒之名故以酒为凶谓之酗酗是饮酒而益凶也言纣心迷乱以酗酒为徳饮酒为政心以凶酒为己徳纣以此亡殷戒嗣王无如之】
　　周公曰呜呼我闻曰古之人犹胥训告胥保恵胥敎诲传叹古之君臣虽君明臣良犹相道告相安顺相敎诲以义方民无或胥诪张为幻传诪张诳也君臣以道相正故下民无有相欺诳幻惑也此厥不听人乃训之乃变乱先王之正刑至于小大传此其不听中正之君人乃敎之以非法乃变乱先王之正法至于小大无不变乱言已有以致之民否则厥心违怨否则厥口诅祝传以君变乱正法故民否则其心违怨否则其口诅祝言皆患其上音义【诪竹求反马本作辀尔雅及诗作侜同侜张诳也幻音患诳九况反诅侧助反祝之又反】疏【正义曰周公言而叹曰我闻人之言曰古之人虽君明臣良犹尚相训告以善道相安顺以美政相教诲以义方君臣相正如此故于时之民顺従上教无有相诳欺为幻惑者此其不听中正之君人乃教训之以非法之事乃従其言变乱先王之正法至于小大之事无不皆变乱之君既变乱如此其时之民疾苦否则其心违上怨上否则其口诅祝之言人患之无已举此以戒成王使之君臣相与养下民也传正义曰此章二事善恶相反下句不听人者是愚闇之君知此言古之人者是贤明之君相是两人相与故知兼有臣良更相教告隠三年左传石碏曰臣闻爱子教之以义方故知相教诲者使相教诲以义方也则知相训告者告之以善道也相保恵者相安顺以美政也诪张诳也释训文孙炎曰惑诳欺人也民之从上若影之随形君臣以道相正故下民无有相欺诳幻惑者幻即也惑乱之名汉书称西域有幻人是也上言善事此説恶事如此其不听者是不听中正之君也既不听中正则好听邪佞如此则训之者是邪佞之人训之也邪佞之人必反正道故言人乃教之以非法闇君即受用之变乱先王之正法至于小大无不变乱言皆变乱正法尽也闇君所任同己由己之闇致此佞人言此闇君己身有以致之也上君明臣良由君明而有良臣亦是已有致之上言胥此不言者君任佞臣国亡防矣不待相教为恶故不言胥也君既变乱正法必将困苦下民民不堪命忿恨必起故民忿君乃有二事否则心违怨否则口诅祝言皆患上而为此也违怨谓违其命而怨其身诅祝谓告神明令加殃咎也以言告神谓之祝请神加殃谓之诅襄十七年左传曰宋国区区而有诅有祝诗曰侯诅侯祝是诅祝意小异耳】周公曰呜呼自殷王中宗及髙宗及祖甲及我周文王兹四人迪哲言此四人皆蹈智明徳以临下厥或告之曰小人怨汝詈汝则皇自敬徳传其有告之言小人怨詈汝者则大自敬徳增修善政厥愆曰朕之愆允若时不啻不敢含怒传其人有过则曰我过百姓有过在予一人信如是怨詈则四王不啻不敢含怒以罪之言常和恱音义【詈力智反】疏【正义曰既言明君闇君善恶相反更述二者之行周公言而叹曰呜呼自殷王中宗及髙宗及祖甲及我周文王此四人者皆蹈明智之道以临下民其有告之曰小人怨恨汝骂詈汝既闻此言则大自敬徳更増脩善政其民有过则曰是我之过民信有如是怨詈则不啻不敢含怒以罪彼人乃欲得数闻此言以自改悔言寛之若是传正义曰释诂云皇大也故言大自敬徳者谓増脩善政也郑以皇为暇言寛暇自敬王肃本皇作况况滋益用敬徳也或告之曰小人怨汝詈汝其言有虚有实其言若虚则民之愆也民有愆过则曰我过不责彼为虚言而引过归已者汤所云百姓有过在予一人故若信有如是怨詈小人闻之则含怒以罪彼人此四王即不啻不敢含怒以罪彼人乃自愿闻其愆言其顔色常和悦也郑云不但不敢含怒乃欲屡闻之以知己政得失之源也】此厥不听人乃或诪张为幻曰小人怨汝詈汝则信之传此其不聴中正之君有人诳惑之言小人怨憾诅詈汝则信受之则若时不永念厥辟不寛绰厥心传则如是信防者不长念其为君之道不寛缓其心言含怒乱罚无罪杀无辜怨有同是丛于厥身传信防怒罚杀无罪则天下同怨雠之丛聚于其身音义【憾胡暗反丛才公反】疏【正义曰此其不听中正之人乃有欺诳为幻惑以告之曰小人怨汝詈汝不原其本情则信受之则知是信谗者不长念其为君之道不审虚实不能寛缓其心而径即含怒于人是乱其正法罚其罪杀无辜罚杀欲以止怨乃令人怨益甚天下之民有同怨君令怨恶聚于其身言褊急使民之怨若是教王勿学此也传正义曰君人者察狱必审其虚实然后加罪不长念其为君之道谓不审察虚实也不寛缓其心言径即含怒也王肃谓辟为辟扶亦反不长念其刑辟不当加无罪也】
　　周公曰呜呼嗣王其监于兹传视此乱罚之祸以为戒序召公为保周公为师相成王为左右召公不说周公作君奭音义【保太保也师太师也马云保氏师氏皆大夫官相息亮反左右马云分陜为二伯东为左西为右説音悦奭始亦反召公名】疏【正义曰成王即政之初召公为保周公为师辅相成王为左右大臣召公以周公甞摄王之政今复在臣位其意不説周公陈已意以告召公史叙其事作君奭之篇也周官篇云立太师太傅太保兹惟三公则此为保为师亦为三公官也此实太师太保而不言太者意在师法保安王身言其实为左右尔不为举其官名故不言太也经皆言武王之时太公为太师此言周公为师葢太公薨命周公代之于时大傅葢毕公为之于此无事不须见也三公之次先师后保此序先言保者篇之所作主为召公不説故先言召公不以官位为次也案经周公之言皆説已留在王朝之意则召公不説周公之留也故郑王皆云周公既摄王政不宜复列于臣职故不説然则召公大贤岂不知周公留意而不説者以周公留在臣职当时人皆怪之故欲开道周公之言以觧世人之惑召公疑之作君奭非不知也史记燕世家云成王既幼周公摄政当国践阼召公疑之作君奭此篇是致政之后言留辅成王之意其文甚明马迁妄为説尔郑不见周官之篇言此师保为周礼师氏保氏大夫之职言贤圣兼此官亦谬矣】
　　君奭尊之曰君奭名同姓也陈古以告之故以名篇疏【传正义曰周公呼为君奭是周公尊之曰君也奭是其名君非名也僖二十四年左富辰言文王之子一十六国无名奭者则召公必非文王之子燕世家云召公奭与周同姓姬氏谯周曰周之支族谯周考校古史不能知其所出皇甫谧云原公名丰是其一也是为文王之子一十六国然文王之子本无定数并原丰为一当召公于中以为十六谬矣此篇多言先世有大臣辅政是陈古道以告之呼君奭以告之故以君奭名篇】
　　周公若曰君奭传顺古道呼其名而告之弗吊天降丧于殷殷既坠厥命我有周既受传言殷道不至故天下丧亡于殷殷已坠失其王命我有周道至已受之我不敢知曰厥基永乎于休若天棐忱传废兴之迹亦君所知言殷家其始长信于美道顺天辅诚所以国也我亦不敢知曰其终出于不祥传言殷纣其终坠厥命以出于不善之故亦君所知音义【吊音的棐音匪又芳鬼反忱市林反终马本作崇云充也】疏【正义曰周公留在王朝召公不説周公为师顺古道而呼曰君奭殷道以不至之故故天下丧亡于殷殷既坠失其王命我有周己受之矣今虽受命贵在能终若不能终与殷无异故视殷以为监戒我不敢独知殷家其初始之时能长信于美道能安顺于上天之道辅其诚信所以有国此亦君之所知我亦不敢独知曰殷纣其终坠失其王命由出于不善之故亦君所知也传正义曰孔以召诰云我不敢知者其意召公言我不敢独知亦王所知则此言我不敢知亦是周公言我不敢独知是君奭所知故以此及下句为説殷之兴亡言与君奭同知举其殷兴亡为戒郑亦然也】呜呼君己曰时我我亦不敢宁于上帝命传叹而言曰君也当是我之留我亦不敢安于上天之命故不敢不留弗永逺念天威曰我民罔尤违传言君不长逺念天之威而动化于我民使无过违之阙惟人在我后嗣子孙大弗克恭上下遏佚前人光在家不知传惟众人共存在我后嗣子孙若大不能恭承天地絶失先王光大之道我老在家则不得知天命不易天难谌乃其坠命弗克经歴传天命不易天难信无徳者乃其坠失王命不能经乆歴逺不可不慎嗣前人恭明徳在今予小子旦传继先王之大业恭奉其明徳正在我今小子旦言异于余臣非克有正迪惟前人光施于我冲子传我留非能有改正但欲蹈行先王光大之道施政于我童子童子成王音义【已音以遏于葛反徐音谒絶反佚音逸易以豉反注同谌氏壬反】疏【正义曰周公又叹而呼召公曰呜呼君己已辞也既叹乃复言曰君当是我之留勿非我也我亦不敢安于上天之命故不敢不留君何不长逺念天之威罚祸福难量当勤教于我下民使无尤过违法之阙惟今天下众人共诚心存在我后嗣子孙观其政之善恶若此嗣王大不能恭承上天下地絶失先王光大之道令使众人失望我若退老在家则不能得知何得不留辅王也天命不易言甚难也天难信恶则去之不常在一家是难信也天子若不称天意乃坠失其王命不能经久歴逺其事可不慎乎继嗣前人先王之大业恭奉其明徳也正在今我小子旦周公自言己身当恭奉其先王之明徳留辅佐王非能有所改正但欲蹈行先王光大之道施政于我童子童子谓成王意欲奉行先王之事以教成王也传正义曰叹而言曰呜呼君已已是引声之辞既呼君奭叹而引声乃复言曰君当是我之留以其意不説故令是我而勿非我我不敢安于上天之命孔意当谓天既命周我当成就周道故不敢不留】又曰天不可信我道惟宁王徳延传无徳去之是天不可信故我以道惟安宁王之徳谋欲延乆天不庸释于文王受命传言天不用令释废于文王所受命故我留佐成王音义【我道马本作我廸去如字又起吕反】疏【正义曰周公又言曰天不可信无徳则去之是其不可信也天难信之故恐其去我周家故我以道惟安行寜王之徳谋欲延长之我原上天之意不用令废于文王所受命若嗣王失徳则还废之故我当留佐成王也传正义曰此经言又曰不明解郑云人又云则郑以此又曰为周公称人之言也王肃云重言天不可信明己之留葢畏其天命则肃意以周公重言故称又曰孔虽不解当与王肃意同言寜王者即文王也郑王亦同】
　　公曰君奭我闻在昔成汤既受命传已放桀受命为天子时则有若伊尹格于皇天传尹摰佐汤功至大天谓致太平在太甲时则有若保衡传太甲继汤时则有如此伊尹为保衡言天下所取安所取平在太戊太甲之孙时则有若伊陟臣扈格于上帝巫咸乂王家传伊陟臣扈率伊尹之职使其君不陨祖业故至天之功不陨巫咸治王家言不及二臣在祖乙时则有若巫贤传祖乙殷家亦祖其功时贤臣有如此巫贤贤咸子巫氏在武丁时则有若甘盘传髙宗即位甘盘佐之后有傅说音义【挚音至陨于敏反説音悦】疏【正义曰言时有若者言当其时有如此人也指谓如此伊尹甘盘非谓别有如此人也以汤是殷之始王故言在昔既受命见其为天子也以下在太甲在武丁亦言其为天子之时有如此臣也成汤未为天子已得伊尹言既受命者以功格皇天在受命之后故言既受命也皇天之与上帝俱是天也变其文尔其功至于天帝谓致太平而天下和之也保衡伊尹一人也异时而别号伊尹之下己言格于皇天保衡之下不言格于皇天从可知也伊陟臣扈言格于上帝则其时亦致大平故与伊尹文异而事同巫咸巫贤甘盘葢功劣于后三人故无格天之言传正义曰伊尹名挚诸子传记多有其文功至大天犹尧格于上下知其谓致太平也据太甲之篇及诸子传记太甲大臣惟有伊尹知即保衡也説命云昔先正保衡作我先王佑我烈祖格于皇天商颂那祀成汤称为烈祖烈祖汤之号言保衡佐汤明保衡即是伊尹也诗称实维阿衡实左右商王郑云阿倚衡平也伊尹汤所依倚而取平至太甲改曰保衡保安也言天下所取安所取平此皆三公之官当时为之号也孔以太甲云嗣王不恵于阿衡则太甲亦曰阿衡与郑异也史记殷本纪云太甲崩子沃丁立崩弟太庚立崩子小甲立崩弟雍已立崩弟太戊立是太戊为太甲之孙太庚之子三代表云小甲太庚弟雍巳太戊又是小甲弟则太戊亦是沃丁弟太甲子本纪世表俱出马迁必有一误孔于咸乂序云太戊沃丁弟之子是太戊为太甲之孙也伊尹格于皇天此伊陟臣扈云格于上帝其事既同如此二臣能率循伊尹之职辅佐其君使其君不陨祖业故至天之功亦不陨坠也夏社序云汤既胜夏欲迁其社不可作夏社疑至臣扈则汤初有臣扈已为大臣矣不得至今仍在与伊尹之子同时立功葢二人名同或两字一误也案春秋范武子光辅五君或臣扈事汤而又事太戊也格于上帝之下乃言巫咸乂王家则巫咸亦是贤臣俱能绍治王家之事而已其功不得至天言不及彼二臣殷本纪云中宗崩子仲丁立崩弟外壬立崩弟河亶甲立崩子祖乙立则祖乙是太戊之孙也孔以其人称祖故云殷家亦祖其功贤是咸子相传云然父子俱称为巫知巫为氏也説命篇髙宗云台小子旧学于甘盘既乃遯于荒野髙宗未立之前已有甘盘免丧不言乃求傅説明其即位之初有甘盘佐之甘盘卒后有傅説计傅説当有大功此惟数六人不言傅説者周公意所不言未知其故】率惟兹有陈保乂有殷故殷礼陟配天多歴年所言伊尹至甘盘六臣佐其君循惟此道有陈列之功以安治有殷故殷礼能升配天享国长乆多歴年所天惟纯佑命则商实百姓殷礼配天惟天大佑助其王命使商家百姓丰实皆知礼节音义【安治直吏反下同】疏【正义曰此伊尹甘盘六臣等辅佐其君率循此为臣之道有陈列之功以安治有殷故殷有安上治民之礼升配上天享国多厯年之次所天惟大佑助其为王之命则使商家富实百姓为令使商之百姓家给人足皆知礼节也传正义曰率训循也説贤臣佐君云循惟此道当谓循此为臣之道尽忠竭力以辅其君故有陈列于世以安治有殷使殷王得安治民故殷得此安上治民之礼能升配上天天在人上故谓之升为天之子是配也享国久长多厯年所殷能以礼配天故天降福天惟大佑助其王命风雨以时年谷丰稔使商家百姓丰实家给人足管子曰衣食足知荣辱仓廪实知礼节】王人罔不秉徳明恤小臣屏侯甸传自汤至武丁其王人无不持徳立业明忧其小臣使得其人以为蕃屏侯甸之服小臣且忧得人则大臣可知矧咸奔走惟兹惟徳称用乂厥辟传王犹秉徳忧臣况臣下得不皆奔走惟王此事惟有徳者举用治其君事故一人有事于四方若卜筮罔不是孚传一人天子也君臣务徳故有事于四方而天下化服如卜筮无不是而信之音义【屏賔领反辟必亦反】疏【正义曰王人谓与人为王言此上所説成汤太甲太戊祖乙武丁皆王人也无不持徳立业明忧小臣虽则小臣亦忧使得其贤人以蕃屏侯甸之服王恐臣之不贤尚以为忧况在臣下得不皆勤劳奔走惟忧王此求贤之事惟求有徳者举之用治其君之事乎君臣共求其有徳所在职事皆治天子一人有事于四方天下咸化而服如有卜筮之验无不是而信之贤臣助君致使大治我留不去亦当如此也正义曰王肃云王人犹君人也无不持徳立业谓持人君之徳立王者之事业人君之徳在官贤人官得其人则事业立故以立业配持徳明忧小臣之不贤忧欲使得其人以为蕃屏侯甸之服也小臣且忧得人则大臣忧之可知侯甸尚思得其人朝廷思之必矣王肃云小臣臣之微者举小以明大也君之所重莫重于求贤官之所急莫急于得人故此章所陈惟言君忧得人臣皆举贤以王之尊犹尚秉徳忧臣况其臣下得不皆奔走惟王此求贤之事惟有徳者必举之置于官位用治其君事也礼天子自称曰予一人故为天子也君臣务求有徳众官得其人从上至下逓相师法职无大小莫不治理故天子有事于四方发号出令而天下化服譬如卜筮无不是而信之事既有验言如是则人皆信之】
  </div>
  <div class="pagination">
   <a href="尚书注疏_page10.html">
    上一页
   </a>
   <span>
    ...
   </span>
   <a href="尚书注疏_page6.html">
    6
   </a>
   <a href="尚书注疏_page7.html">
    7
   </a>
   <a href="尚书注疏_page8.html">
    8
   </a>
   <a href="尚书注疏_page9.html">
    9
   </a>
   <a href="尚书注疏_page10.html">
    10
   </a>
   <span class="current-page">
    11
   </span>
   <a href="尚书注疏_page12.html">
    12
   </a>
   <a href="尚书注疏_page13.html">
    13
   </a>
   <a href="尚书注疏_page14.html">
    14
   </a>
   <a href="尚书注疏_page15.html">
    15
   </a>
   <a href="尚书注疏_page12.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
