<!DOCTYPE html>
<html>
 <head>
  <meta charset="utf-8"/>
  <title>
   钦定书经传说汇纂 - 第 34 页/共 38 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   钦定书经传说汇纂 - 第 34 页/共 38 页
  </h1>
  <div class="content">
   集説【林氏之竒曰呼文子文孙言守成以文终以诘尔戎兵则武不可弛○吕氏祖谦曰公非教王用兵恐其晏安而使之自强如易谦卦言利用侵伐亦是于谦抑之中有自强之意也盖奋张其气而不使堕偷操握其众而不使扞格摧压其奸而不使觊觎保治之良图也古人治兵乃所以弭兵后世销兵乃所以召兵○金氏履祥曰古人诘兵盖有国之常政军伍藏于井甸阵法讲于搜狩射御习于乡学廵边四征寓于廵狩防同但恐守文之主或自废弛尔况其时淮奄未尽平故周公言及之○王氏樵曰禹迹即所谓弼成五服至于五千外薄四海咸建五长声教讫于四海是也陟谓今威德所加尽禹迹所至也方行德威之流行也文王之耿光光于四方显于西土武王之大烈永清四海丕单称德觐扬谓不遏佚之顾文子文孙而言】
　　呜呼继自今后王立政其惟克用常人
　　集传幷周家后王而戒之也常人常德之人也臯陶曰彰厥有常吉哉常人与吉士同实而异名者也集説【吕氏祖谦曰常人之于国也盖食之谷粟衣之布帛虽无异味异文而有生者常用而不可一日易也然每多重迟木讷不能与小慧新进者争长于颊舌之闲故世主惑于取舎而治乱分焉此周公所以慨叹而深致意于卒章欤○陈氏大猷曰理之常行而不可易者为常道行此常道而不易者为常人常言其体之不易吉言其用之休祥也言常人于兵刑之后以常人尤宜任此而谨之欤○金氏履祥曰周公丁宁之意并后王而戒之使成王行之后王传之以为家法也常人憸人二者相反凡憸利便捷者憸人也凡持重守正者常人也憸人常以生事为功常人常以生物为意此用人者所当辨也】
　　周公若曰太史司宼苏公式敬尔由狱以长我王国兹式有愼以列用中罚
　　集传此周公因言愼罚而以苏公敬狱之事告之太史使其幷书以为后世司狱之式也苏国名也左传蘓忿生以温为司宼【孔氏颖逹曰成十一年左传云昔周克商封苏忿生以温为司宼是忿生为武王司宼封苏国也】周公告太史以苏忿生为司宼用能敬其所由之狱培植基本以长我王国令于此取法而有谨焉则能以轻重条列【苏氏轼曰列者前后相比犹今言例也】用其中罚而无过差之患矣
　　集説【孔氏安国曰言主狱当求苏公之比此法有所愼行必以其列用中罚不轻不重○陈氏大猷曰苏公能以法式而敬其所用之狱重民命以延国命治狱者当以为法式而有谨焉以旧事为比而用其轻重之中者也立政以用人为本而兵刑乃政之大者故以比终焉○陈氏栎曰立政之纲领在三宅三宅中所重尤在准人之刑狱故既告王以勿误庶狱末复命太史书苏公敬狱事以示法焉苏公所以为司宼在乎敬后人之法苏公在乎愼能愼则能敬矣固为后之司狱者虑尤为后之君用人以司狱者虑能如苏公者则用否则斥盖以此终立政用人之意欤○陈氏雅言曰敬者愼之存于心愼者敬之见于事○王氏樵曰汉有决事比周礼小司宼登中于天府注曰取其计狱蔽讼之得其中者上于天府使藏之以为法比后罪犯有合于是者则援引以为质也即列用中罚之意观此则引律条以定罪其来久矣○式敬之式用也兹式之式法也兹式有愼周公欲后之典狱者如是欲后之任典狱者必择如是之人也】
　　总论【董氏鼎曰王政莫大于用人用人莫先于三宅三宅得人则百官皆得人而王政立矣一篇之中宅事牧准其纲领也休兹知恤其血脉也自迪惟有夏至曓德罔后言夏先后知恤乎此乃室大竞休何如哉桀不知恤也故罔有后而成汤陟焉自亦越成汤至奄甸万姓言商先王知恤乎此故用协用见德休何如哉纣不知恤也故帝罚之而我周式商受命焉自亦越文王武王至并受丕丕基言文武亦犹夏商先王之知恤也是以并受丕基式克至今日休也自孺子王矣以下至终篇拳拳以去憸人用常吉诘戎兵谨刑狱为王告盖欲王以先王之知恤为法以夏商后王之不知恤为鉴忠爱之至至今可挹也】周官
　　集传成王训迪百官史录其言以周官名之亦训体也今文无古文有○案此篇与今周礼不同如三公三孤周礼皆不载或谓公孤兼官无正职故不载【陈氏师凯曰周礼未尝不言公孤但不载其専职耳如云王之三公八命出封加一等则九命为伯是举朝无尊于此者而外朝之位三公在前孤卿大夫在左公侯伯子男在右是惟三公可以面天子孤则亚于三公故其位与诸侯之公相对六卿莫敢先也其挚孤执皮帛卿执羔则卿亚于孤又可见矣】然三公论道经邦三孤贰公化非职乎职任之大无逾此矣或又谓师氏即太师保氏即太保然以师保之尊而反属司徒之职亦无是理也【陈氏师凯曰师氏仅中大夫保氏乃下大夫岂有三公之尊而资级如是之卑邪周礼注谓周召兼此官必无是理案师氏以三德三行教国子保氏以六艺六仪教国子犹后世国子先生之俦故列在司徒之属】又此言六年五服一朝而周礼六服诸侯有一岁一见者二岁一见者三岁一见者亦与此不合是固可疑然周礼非圣人不能作也意周公方条治事之官而未及师保之职所谓未及者郑重而未及言之也书未成而公亡其闲法制有未施用故与此异而冬官亦阙要之周礼首末未备周公未成之书也惜哉读书者参互而考之则周公经制可得而论矣
　　集说【孔氏安国曰言周家设官分职用人之法○孔氏颖逹曰设官分职周礼序官之文言设置羣官分其职掌经言立三公六卿是设官也各言所掌是分职也各举其官之所掌示以才堪乃得居之是说用人之法○朱子语类问司徒司马司空三公三少之官曰汉自古文尚书出方有周官篇伏生口授二十五篇无周官故汉只置太尉司徒司空为三公而无周三公三少盖未见古文尚书但见伏生书牧誓立政篇中所说司徒司马司空而置也古者诸侯之国只置得司徙司马司空三卿惟天子方得置三公三少六卿牧誓立政所说周家是时方为诸侯故不及三公三少及周官篇所说则周是时已得天下矣三公三少本以师道傅佐天子只是加官周公以太师兼冢宰召公以太保兼冢宰是以加官而兼宰相之职也后世官职益紊今遂以三公三少之官为阶官不复有师保之任论道经邦之责矣然古者犹是文臣之有功德重望者方得加师保之官以其有教辅天子之名也后世遂以诸子或武臣为之既是天子之子与武臣岂可任师保之责邪讹谬传袭不复改正○陈氏栎曰周礼周公未全未行之书周官成王建置训廸已施行之书也今只当据周官以解周官其与周礼不合处略之可也】
　　惟周王抚万邦廵侯甸四征弗庭绥厥兆民六服羣辟罔不承德归于宗周董正治官
　　集传此书之本序也庭直也葛氏曰弗庭弗来庭者六服侯甸男采卫幷畿内为六服也禹贡五服通畿内周制五服在王畿外也周礼又有九服侯甸男采卫蛮夷鎭蕃与此不同宗周镐京也董督也治官凡治事之官也言成王抚临万国廵狩侯甸【孔氏颖达曰六服而惟言侯甸者二服去圻最近举近以言之也】四方征讨不庭之国以安天下之民六服诸侯之君无不奉承周德成王归于镐京督正治事之官外攘之功举而益严内治之修也唐孔氏曰周制无万国惟伐淮夷非四征也大言之尔
　　集説【林氏之竒曰当成王之时六合为周声教所暨率皆臣服独淮夷未平尔淮夷未平则当时六服之君固虽洗心涤虑以奉承天子之德而行之然谓之莫不承德则不可也惟灭淮夷而迁以化之则是莫不承德矣如舜之世声教所暨讫于四海惟三苖不服必至于苖民之格然后为至治也○吕氏祖谦曰成王抚万邦至罔不承德干开坤阖秋杀春生四海皆随其运转功成治定归于宗周董正治官训督裁正品式备具本末内外体统相承万世皆入其维持不如是何以觐文王之耿光杨武王之大烈乎○王氏充耘曰成王为万邦之君尽抚绥之道侯甸之诸侯以时而来朝者则廵守其土而察其政治焉四方之诸侯其或有弗庭者则征伐其国而使畏惧焉廵守征伐皆以绥安亿兆之民而已在外之事无不举于是归于镐京国都以为端本澄源之计天子所与共治于内者莫大于三公而其亚为三孤又次为六卿而其下各有属昔非无是官也有是官而纲纪之未定昔非无是职也有是职而体统之未明故立三公使论道而三孤则辅之于后命六卿使分职而其属则任之于下如丝牵而绳聮如臂动而指随以立一代之定制以承歴代之规无有董之而不治正之而或紊者既治其外复详其内传所谓外攘之功举而益严内治之修者如此○陈氏栎曰廵侯甸即六服而略言之也六服承德即九服而以内五服幷王畿言之也内五服九州内外四服九州外以内五服幷畿内为六正与侯甸男邦采卫之辞合略外四服耳○陈氏师凯曰周礼王畿千里外有九服每服五百里则每方五九四千五百合之为九千里通王畿为方万里以开方法计之方千里者为方百里者百则方万里者为方百里者万矣以百里为诸侯之国率之是九服之内可容万国然周初防于牧野者八百诸侯王制所计亦止千七百七十三国故孔氏以此为大言之非实数也然史官例以万邦万国言一统之广其来久矣○陈氏雅言曰当功成治定之日而致谨于建官分职之命盖天下以一人为主致治以任官为要万邦虽广而承德之心无不同外攘既举而治官之政不敢后史臣将欲述成王训迪之辞而先叙其本末如此○王氏樵曰抚万邦只言君临天下之意省方观民去防除残皆所以安天下之民也六服承德则是素直而贤者固于旬于宣以广一人之德化悔其不直者亦来享来王以奉天子之威灵】
　　王曰若昔大猷制治于未乱保邦于未危
　　集传若昔【林氏之竒曰若者发语之辞若昔犹曰在昔也】大道之世制治保邦于未乱未危之前即下文明王立政是也
　　集説【孔氏颖达曰治谓政教邦谓国家治有失则乱邦不安则危制其治于未乱之前安其国于未危之前标此二句于前以示立官之意○陈氏栎曰王意谓今兆民绥六服承若已安已治然治乱在庶官当先几而备之将言唐虞夏商周之建官故以此三言开端焉○顾氏锡畴曰未乱就正理説是纲纪法度无不修治之谓未危就国祚説是天下国家无不奠安之谓】
　　曰唐虞稽古建官惟百内有百揆四岳外有州牧侯伯庶政惟和万国咸宁夏商官倍亦克用乂明王立政不惟其官惟其人
　　集传百揆无所不总者四岳总其方岳者州牧各总其州者侯伯次州牧而总诸侯者也百揆四岳总治于内州牧侯伯总治于外内外相承体统不紊故庶政惟和而万国咸安夏商之时世变事繁观其防通制其繁官数加倍亦能用治明王立政不惟其官之多惟其得人而已
　　集説【孔氏颖达曰舜典云肇十有二州此説虞事知置州牧十二也侯伯谓诸侯之长益稷篇云外薄四海咸建五长知侯伯是五国之长也○吕氏祖谦曰唐虞建官惟百而谓之稽古则官之有百盖前于唐虞矣侯伯逮春秋犹袭以霸者之称在唐虞则必次州牧而总诸侯者也若曰五等之侯伯则奚独置其三者而举二也治道之达自百揆而受之以四岳自四岳而受之以州牧自州牧而受之以侯伯唐虞之治纲可识矣唐虞之官见于书者犹多成王独举其四惟识其大故能挈其纲也夏商之官倍之观其防通而制其繁简也○张氏震曰事繁故官多然大体未尝变也舜命九官至商列为八政至周合为六典大纲皆出于一所增特其属耳○王氏樵曰官者治乱安危之所出人则制之保之者也惟其人是一篇之要○孙氏继有曰明王立政不惟其官之繁简惟得其人则简固乂繁亦乂此惟人之谓也】
　　今予小子祗勤于德夙夜不逮仰惟前代时若训迪厥官
　　集传逮及时是若顺也成王祗勤于德早夜若有所不及然盖修德者任官之本也
　　集説【吕氏祖谦曰成王实用力于此而眞知其不足所以仰惟前代时若训迪厥官而共治之也德君德也祗勤于德则止其所而非丛脞也训迪厥官训导之俾各知所职下文所序是也○陈氏经曰仰前代唐虞夏商建官之意而时若之○陈氏栎曰唐虞稽古至亦克用乂此唐虞夏商之建官所以致治保邦者也立政而官惟其人为政在人也训官而先祗勤于德取人以身也此成王仰若唐虞夏商而训官以致治保邦者也○王氏樵曰董正训迪一也分为二节正其体统一也训其职守二也如三孤贰公六卿分职六职之中冢宰又统百官六卿又各率其属外之九牧又统诸侯以听六卿之倡此所谓体统也公论道孤化六卿各有所掌六属受六卿之率各有所司九牧受六卿之倡宣布于诸侯各有其事以至成王之所告戒自有官君子以下皆职守也】
　　立太师太傅太保兹惟三公论道经邦变理阴阳官不必备惟其人
　　集传立始辞也三公非始于此立为周家定制则始于此也贾谊曰保者保其身体傅者傅之德义师道之教训此所谓三公也阴阳以气言道者阴阳之理恒而不变者也易曰一阴一阳之谓道是也论者讲明之谓经者经纶之谓燮理者和调之也非经纶天下之大经参天地之化育者岂足以任此责故官不必备惟其人也
　　集説【周子曰阴阳理而后和○程子曰三代之时人君必有师傅保之官师道之教训傅傅之德义保保其身体后世作事无本知求治而不知正君知规过而不知养德傅德义之道固已疎矣保身体之法复无闻焉辅养之道非谓告诏以言过而后谏也傅德义者在乎防见闻之非节嗜好之过保身体者在乎适起居之宜存畏愼之心三公不必备惟其人诚以谓不得其人而居之不若阙之之愈也○王氏樵曰道者即经纶邦国和调阴阳之道也惟三公以道为天子师为能知其所以然之故则使之论説于天子之前故论道皆所以经邦而燮理阴阳经邦燮理皆实事则论道非空言也○申氏时行曰道者隂阳之理所以纲纪人物而运行造化论是阐明其理以啓沃君心涵养君德者经邦是经理邦国之民物即论道时事谓其议道以置法而有裁成辅相之规模明道以出治而有经纶康济之谟略得是理以立命者使各止其所而不乱具是理以戌性者使各就其绪而不紊也燮理隂阳谓由是以均调气机参赞化育使五行顺布而隂阳无乖戾之虞四序节宣而隂阳无愆伏之患也亦只是以民物之和兆隂阳之和论道处有格心体段燮理处有格天事业三公道尊望重所以严其选也】
　　少师少傅少保曰三孤贰公化寅亮天地弼予一人集传孤特也三少虽三公之贰而非其属官故曰孤天地以形言化者天地之用运而无迹者也易曰范围天地之化【陈氏师凯曰范模也围匡郭也圣人范围天地之化盖参赞之极功能使造化囿于圣人精神心术之中如物之得其模范匡郭而不违也】是也者张而大之寅亮者敬而明之也公论道孤化公燮理隂阳孤寅亮天地公论于前孤弼于后公孤之分如此集説【孔氏安国曰孤卑于公尊于卿特置此三者副贰三公大道化○叶氏梦得曰成王以周召为师保而太傅无闻周公没召公仍为保而不闻设师傅盖难之也○朱子曰三公三孤本无职事亦无官属但以道义辅佐天子而已三公三少只是加官○吕氏祖谦曰隂阳以气言天地以形言燮理运之者也寅亮承之者也公孤之分于此着矣然弼予一人乃格君心之任独于孤言之而公之职反不与焉何也论道经邦燮理隂阳未有不自君心者也○陈氏傅良曰周召以师保为冢宰是卿兼三公也顾命自同召太保奭以下皆卿也是时召公为保兼冢宰芮伯为司徒彤伯为宗伯毕公为司马皆是以三公兼之卫侯康叔为司冦毛公为司空审如是则三公多是六卿兼之但其人足以兼公则加其公之职位无其人则止为卿而已三公三孤皆无其人则阙焉而已而六卿自若也要之成周以三公三孤待非常之德故曰官不必备惟其人○陈氏栎曰贰公化盖贰公以大其论道经邦之化耳大道化以寅亮天地体用之谓也○王氏樵曰化即三公之论道经邦也寅亮天地即三公之燮理隂阳也如人能道之盖天地无为而吾之所讲明推行者无非所以化也化者天地之用而之者人使天地之心徧于万物庶事无不得其所是即寅亮天地也弼予一人即所谓导之教训傅之德义保其身体也上文三公不言者以论道中足以包之也○道化与隂阳天地非有异义庄子注曰天道隂阳运行则为化自无而有自有而无则为化此皆一隂一阳之妙而天地之所以为天地者也圣人有以参赞之设官以论其道其化则隂阳和天地位其实论道者非不化化者非不论道而燮理隂阳与寅亮天地又非二事也所以见公论于前孤弼于后其道相成而非有二尔三公言官不必备惟其人则三孤亦然三孤言弼予一人则三公可知】
　　冢宰掌邦治统百官均四海
　　集传冢大宰治也天官卿治官之长是为冢宰内统百官外均四海盖天子之相也百官异职管摄使归于一是之谓统四海异宜调剂使得其平是之谓均集説【孔氏颖达曰此经言六卿所掌之事周礼云乃立天官冢宰使帅其属而掌邦治治官之属大宰卿一人郑云百官总焉则谓之冢列职于王则称大是冢大异名之意○苏氏轼曰政教礼刑无所不掌谓之邦治而百官总已以听焉故冢宰为天官必三公兼之余卿或兼或特命○林氏之竒曰曽博士曰先王建官分治未尝不以正名为先名既正矣然后分职以聴于上而事各有所系焉自冢宰以至司空则所正之名也自掌邦治以至掌邦土则所分之职也自统百官以至时地利则事各有所系也此説是也然冢宰之职虽与六卿分掌有司之事然不若司徒而下但掌一事而已盖冢宰为六卿之首故凡有司之事又冢宰总之也○董氏琮曰周礼大宰掌建邦之六典一曰治典二曰教典三曰礼典四曰政典五曰刑典六曰事典六典大宰兼掌此言掌邦治者教礼政刑之属莫非治也○吕氏祖谦曰三公三孤天子所与调精祲之原而无所治者也统万事而分治之则六卿之职六卿者万事之纲也冢宰管摄百官非官官而控制之自百而归六自六而归一所操至简也所调剂者非人人而称量之也大与之为大小与之为小所居至易也明乎易之道相业无余蕴矣○陈氏雅言曰百官异职而能统之则有伦有要有纲有纪咸得其序矣四海异宜而能均之则或远或近或多或寡咸得其正矣此训迪其职也○傅氏元初曰朱子言天子至尊其嫔御侍卫饮食衣服货贿之官皆领于冢宰然则大宰所统之官盖宫中府中俱为一体而四海之无难均可知矣】
　　司徒掌邦教敷五典扰兆民
　　集传扰驯也地官卿主国教化敷君臣父子夫妇长幼朋友五者之教以驯扰兆民之不顺者而使之顺也【陈氏栎曰顺其自然而导之即舜典在宽之意】唐虞司徒之官固已职掌如此
　　集説【孔氏颖达曰周礼云乃立地官司徒使帅其属而掌邦教以佐王安扰邦国大宰职云二曰教典以扰万民五典即五教也布五常之教以安和天下之人民使小大恊睦也周礼司徒十有二教分五教为之五教可以常行谓之五典也○王氏安石曰善教者浃于民心而耳目无闻焉以道扰民者也不善教者施于民之耳目而求浃于心以道强民者也扰之为言犹山薮之扰毛羽川泽之扰鳞介也自然而然岂有制哉强之为言其犹囿毛羽沼鳞介乎一失其制脱然逝矣○陈氏大猷曰司徒掌养民教民之事今独言教取其重者言之犹宗伯掌礼乐而独言掌邦礼也】
　　宗伯掌邦礼治神人和上下
　　集传春官卿主邦礼治天神地只人鬼之事和上下尊卑等列春官于四时之序为长故其官谓之宗伯成周合乐于礼官谓之和者盖以乐而言也
　　集説【孔氏颖达曰周礼云乃立春官宗伯使帅其属而掌邦礼以佐王和邦国宗伯宗庙官之长其职云掌建邦之天神人鬼地只之礼又主吉凶宾军嘉之五礼吉礼之别十有三凶礼之别有五宾礼之别有八军礼之别有五嘉礼之别有六总有三十六礼皆在宗伯职掌之文大宰职云三曰礼典以和邦国以谐万民○金氏履祥曰宗伯不言司盖所掌者礼礼莫重于祭祭莫切于宗庙不敢言司尊宗庙且崇礼也上下者尊卑贵贱之等仪和则不僭不逼各安其分有序则和也○陈氏栎曰秩宗典天神地只人鬼之三礼及国之吉凶军宾嘉五礼以和上下尊卑等列是宗伯所掌乃三礼与五礼也礼所以辨上下定民志上下辨民志定则和矣和有乐之意○吕氏柟曰治神人和上下者治以礼言和以乐言皆兼幽明而举之也与司徒之教不亦复乎盖相因而成也】
　　司马掌邦政统六师平邦国
　　集传夏官卿主戎马之事掌国征伐统御六军平治邦国平谓强不得陵弱众不得防寡而人皆得其平也军政莫急于马故以司马名官何莫非政独戎政谓之政者用以征伐而正彼之不正王政之大者也集説【孔氏颖达曰周礼云乃立夏官司马使帅其属而掌邦政以佐王平邦国其职主戎马之事天子六军军师之通名也其职掌九伐之法○吕氏祖谦曰政官之长是为司马自夏后氏命侯掌六师举政典以誓众则邦政之掌于司马旧矣天下无事寓兵于农然后赋役百为始有所施是固政之所从出也天下有事举兵讨乱邦之存亡安危系焉其为政之大又不待论矣此戎政所以独谓之政也统六师而谓之平邦国则王者用师之本防特欲平邦国之不平者耳非有他求也○申氏时行曰六师者六乡六遂之师平居聚众则搜苖狝狩咸属其教阅有事出征则伍两卒旅咸属其指麾由是奉行九伐之法以除天下之残贼肃将四征之威以靖天下之祸乱使强防者不得肆弱寡者赖以安所谓平邦国也】
　　司宼掌邦禁诘奸慝刑防乱
　　集传秋官卿主宼贼法禁羣行攻劫曰宼诘奸慝刑彊防作乱者掌刑不曰刑而曰禁者禁于未然也吕氏曰奸慝隐而难知故谓之诘推鞠穷诘而求其情也防乱显而易见直刑之而已
　　集説【孔氏颖达曰周礼云乃立秋官司宼使帅其属而掌邦禁以佐王刑邦国其职云刑邦国诘四方马融云诘犹穷也穷四方之奸也夏官主征伐秋官主刑杀征伐亦杀人而官属异时者夏司马讨恶助夏时之长物秋司宼刑奸顺秋时之杀物也○陈氏经曰刑曰邦禁此初设刑羙意禁民使不为恶而非以虐民也虞礼乐分二官周合为一虞以士兼兵周分为二帝世详于化而略于政王世详于政而略于化世道升降之异也○陈氏大猷曰奸慝乃防乱之本隠而难知故穷诘其情也曓乱乃奸慝之着已见所犯故加刑也要之诘而后刑刑者必诘互文也】
　　司空掌邦土居四民时地利
　　集传冬官卿主国空土【王氏樵曰空土者凡土之旷田之未授者也】以居士农工商四民顺天时以兴地利案周礼冬官则记考工之事与此不同盖本阙冬官汉儒以考工记当之也
　　集説【孔氏颖达曰周礼冬官亡小宰职云冬官掌邦事礼记王制记司空之事云量地以制邑度地以居民足明冬官有主土居民之事齐语云管仲制法今士农工商四民不杂即此居民也周礼云事此云土者为下有居四民故云土以居民为急故也○林氏之竒曰司空者考工记曰国有六职百工居一焉郑氏曰百工司空事官之属司空掌营城郭建都邑立社稷宗庙车服器械监百工者以此观之则名曰司空者亦其一事也○黄氏度曰凡居于王土者必有职有土则各以时致其利故工之饬材成此利也贾之阜货通此利也皆土物也皆邦事也盖无有不作而食者○吕氏祖谦曰地利者陂泽之灌溉土壤之膏腴皆是也不曰兴利而曰时地利者江河之徙移固有昔瘠而今沃者陵谷之迁变固有昔下而今高者随时而权其兴废然后地利可尽焉○陈氏大猷曰为治莫先于教化故冢宰之后司徒次之教化莫先于礼乐故宗伯次之教之和之而犹有不率者则大者加以甲兵小者加以刑罚不得已也故司马司宼次之曓乱去而后民得安居故以司空之居民终焉○金氏履祥曰司空掌空土之官也分画空土以待臣之受封士之受禄农之受田工之受肆贾之受廛也凡土之未授者司空主之既授则属之司徒司马】
　　六卿分职各率其属以倡九牧阜成兆民
　　集传六卿分职各率其属官以倡九州之牧自内达之于外政治明教化洽兆民之众莫不阜厚而化成也案周礼每卿六十属六卿三百六十属也吕氏曰冢宰相天子统百官则司徒以下无非冢宰所统乃均列一职而倂数之为六者纲在网中也乾坤之与六子并列于八方冢宰之于五卿并列于六职也集説【林氏之竒曰程氏曰古之时分职主察天时以正四时遂居其方之官主其时之政在尧谓之四岳于周乃六卿之任统天下之治者也盖周之六卿本于羲和四子羲和四子分主四时之政周则不然矣然本自准四子而为之故以六卿之故加天地二字而曰天官地官春官夏官秋官冬官也盖虽不主四时之政而其名犹有唐虞之遗意○吕氏祖谦曰六卿倡九牧自内而达之外九牧各率其州之诸侯以应六卿之令自外而受之于内内倡外应周浃泰和此成周治天下之体统也○陈氏栎曰周以六卿倡九牧犹唐虞以揆岳统牧伯故阜成之效不减和宁泰和在唐虞成周岂非以治天下之纲纪立而体统定欤】
　　六年五服一朝又六年王乃时巡考制度于四岳诸侯各朝于方岳大明黜陟
　　集传五服侯甸男采卫也六年一朝防京师十二年王一巡狩时廵者犹舜之四仲巡狩也考制度者犹舜之协时月正日同律度量衡等事也【陈氏师凯曰大行人云王之所以抚邦国诸侯者嵗徧存三嵗徧頫五嵗徧省七嵗属象胥谕言语协辞命九嵗属瞽史谕书名听声音十有一嵗达瑞节同度量成牢礼同数器修法则十有二嵗王巡狩殷国案此则制度已预饬于前至巡狩特考之】诸侯各朝方岳者犹舜之肆觐东后也大明黜陟者犹舜之黜陟幽明也疏数异时繁异制帝王之治因时损益者可见矣
　　集説【林氏之竒曰此篇所载六卿与周礼同惟六年五服一朝与周礼异此言五服而大行人所言者六服则其事不同尤可以见也又六年王乃时巡者十有二年也考制度朝方岳明黜陟皆斟酌舜之事而行之惟五年之与十二年异耳案文中子叔恬问曰舜一岁而巡四岳国不费而民不劳何也曰兵卫少而征求寡也周之时兵卫日多征求日众故不能五年而以十二年也○吕氏祖谦曰六卿倡九牧既立为治之纲矣继以朝觐巡狩之制所以振其纲也卿牧倡和固有体统然多歴年岁非时有以振之岂无壅滞而不达乎六年一朝所以达其壅也岂无废坏而不修乎又六年王时巡至大明黜陟所以修其废也诸侯既亲承德意于天子天子复亲考制度于诸侯礼乐刑政斯四达而不悖矣】
　　附录【孔氏颖达曰周礼大行人云侯服嵗一见其贡祀物甸服二嵗一见其贡嫔物男服三岁一见其贡器物采服四歳一见其贡服物卫服五嵗一见其贡材物要服六岁一见其贡货物必如所言则周之诸侯各以服数来朝无六年一朝之事昭十三年左传叔向云明王之制使诸侯岁聘以志业闲朝以讲礼再朝而防以示威再防而盟以显昭明自古以来未之或失也説左传者以为三年一朝六年一防十二年而盟事与周礼不同谓之前代明王之法先儒未尝措意不知异之所由计彼六年一防与此六年五服一朝事相当也再防而盟与此十二年王乃时巡诸侯各朝于方岳亦相当也叔向盛陈此法以惧齐人使盟若周无此礼叔向妄説齐人当以辞拒之何敬以从命乎且云自古以来未之或失则当时犹尚行之不得为前代之法胁当时之人明矣大行人所云见者何必皆是君自朝乎遣使贡物亦应可矣大宗伯云时见曰防殷见曰同时见殷见不云年限时见曰会何必不是再朝而防乎殷见曰同何必不是再防而盟乎计六年大集应六服俱来而此文惟言五服孔以五服为侯甸男采卫盖以要服路逺不必常能及期故寛言之而不数也】
　　【案六年五服一朝汉孔氏注五服侯甸男采卫六年一朝防京师蔡传从之唐孔氏疏既据周礼一岁一见二岁一见之文则是六服诸侯各以服数来朝无六年一朝之事又引左传叔向所云岁聘闲朝再朝而防以为计彼六年一防与此六年五服一朝事适相合此以左传揣度周官而曲通其説也宋元诸儒只信周礼六年各以服数来朝而谓周官言五服不言六服者或要服逺不必如期而至耳蔡传则疑周礼与周官不合故附着其説于此】
　　王曰呜呼凡我有官君子钦乃攸司愼乃出令令出惟行弗惟反以公灭私民其允懐
　　集传建官之体统前章既训迪之矣此则居守官职者咸在曰凡有官君子者合尊卑小大而同训之也反者令出不可行而壅逆之谓言敬汝所主之职谨汝所出之令令出欲其行不欲其壅逆而不行也以天下之公理灭一已之私情则令行而民莫不敬信怀服矣
　　集説【程子曰公则一致私则万殊人心不同如面只是私心○吕氏祖谦曰令出于君今戒凡有官君子而谓之谨乃出令盖令之大者固无异统而百司庶府自下条教于其属亦何莫非令随其轻重皆有休戚固不可易也○民之从违视公私之消长私意寖克则民怀寖深至于允怀则心诚怀之无有余蕴非以公尽灭其私者不能也上尽其公则下尽其情也不曰至公无私而曰以公灭私者盖私者古今在官者之实病故成王示之消长之理使知所用力也○陈氏经曰令未出而致谨可也既出则有行无反矣不谨于未令之先必反于既令之后何以示信乎○陈氏栎曰灭私者纯乎天理而私欲净尽之谓欲民之允怀非以公尽灭其私者不可允怀诚服之谓也○王氏樵曰易涣汗其大号谓如汗之出而不反也以公灭私令之愼也民其允怀令之行也】
　　学古入官议事以制政乃不迷其尔典常作之师无以利口乱厥官蓄疑败谋怠忽荒政不学墙面莅事惟烦集传学古学前代之法也制裁度也迷错缪也典常当代之法也周家典常皆文武周公之所讲画至精至备凡莅官者谨师之而已不可喋喋利口更改而纷乱之也积疑不决必败其谋怠惰忽略必荒其政人而不学其犹正墙面而立必无所见而举错烦扰也○苏氏曰郑子产铸刑书晋叔向讥之曰昔先王议事以制不为刑辟其言盖取诸此先王人法并任而任人为多故律设大法而已其轻重之详则付之人临事而议以制其出入故刑简而政清自唐以前治罪科条止于今律令而已人之所犯日变无穷而律令有限以有限治无穷不闻有所阙岂非人法兼行吏犹得临事而议乎今律令之外科条数万而不足于用有司请立新法者日益不已呜呼任法之弊一至于此哉
　　集説【王氏炎曰议事以古义裁之故曰以制○吕氏祖谦曰议事断之以制制即前日所学之成法也○有疑即辨可否立决蓄而不辨一前一却谋所以不成也怠失之不及忽失之过荒其政均也既歴数莅官之病复勉之以学之不可已学者应事以理虽万变而不劳不学者应事以才不通于理触事面墙始犹以才力营之事渐多则不胜其烦矣○陈氏栎曰学古而后入官则谋事必能以古制裁酌之然世亦有好古而至于好异者故又欲其以典常之理为师也不学则于理不明惟见其烦扰而已学不学之得失相去如此○王氏充耘曰无以利口乱厥官犹云罔以侧言改厥度罔以辨言乱旧政皆为轻信他人之言耳○陈氏雅言曰前代之法者尧舜禹汤之所垂训其法固善然有宜于古而不宜于今者故学之于入官之先而议之于制事之际则事得其宜而无或有迷缪矣当代之法者文武周公之所讲画皆宜于今而不戾于古者故为典常而不可易但当谨师而不可乱则事皆有所守而不至或轻改矣○汤氏显祖曰学所以大蓄识而果德行者也蓄疑怠忽而不学则虽有古不知所以制虽有常不知所以师于政事之理犹面墙也】
　　戒尔卿士功崇惟志业广惟勤惟克果断乃罔后艰集传此下申戒卿士也王氏曰功以志崇业以勤广断以勇克此三者天下之达道也吕氏曰功者业之成也业者功之积也崇其功者存乎志广其业者存乎勤勤由志而生志待勤而遂虽有二者当防而不能果断则志与勤虚用而终蹈后艰矣
　　集説【林氏之竒曰洪范卿士惟月隐三年左传曰郑武公荘公为平王卿士注曰王卿之执政者则卿士大臣也王氏曰卿士职业异于士大夫故别为之戒○志所以极髙明故致其志者功之所以崇勤所以致广太故尽其勤者业之所以广盖无志则所期者卑陋而已何自而崇乎不勤则所成者浅近而已何自而广乎○朱子曰断以不疑鬼神避之需者事之贼也○陈氏大猷曰事之所成为功职之所务为业如士业于学学问思辨皆学业至于道充德备则学之功成矣农业于田播耨耘耔皆农业至收获有秋则农功成矣功之髙卑由立志之髙下欲功之髙立志固贵乎髙然必勤以广业则职业日勉日髙其基立而其成高也否则事业以怠惰而狭小如筑台然安有基狭而台髙者虽有此志终不遂矣○陈氏栎曰功崇至后艰四句乃申言蓄疑败谋怠忽荒政之意而加警防耳功崇惟志业广惟勤怠忽荒政之反也惟克果断乃罔后艰蓄疑败谋之反也○王氏充耘曰所谓后艰者非后患乃艰难而不易耳盖天下之事乘其防而为之则易为力后其时而为之则难为功】
　　位不期骄禄不期侈恭俭惟德无载尔伪作徳心逸日休作伪心劳日拙
　　集传贵不与骄期而骄自至禄不与侈期而侈自至故居是位当知所以恭飨是禄当知所以俭然恭俭岂可以声音笑貌为哉当有实得于已不可从事于伪作德则中外惟一故心逸而日休休焉作伪则揜防不暇故心劳而日着其拙矣或曰期待也位所以崇德非期于为骄禄所以报功非期于为侈亦通集説【吕氏祖谦曰居移气养移体位禄之移养入于骄侈而不自知处此而欲恭俭必实有是徳不容毫髪之伪然后可也天下之至逸而无忧者莫如徳天下之至劳而无益者莫如伪使作伪者共知劳而无益亦何苦为此乎○陈氏经曰制骄莫如恭制侈莫如俭实有得于恭俭则为徳以声音笑貌为之则伪矣恭俭出于徳者逸而休恭俭出于伪者劳而拙○孙氏继有曰位髙则气盈气盈则必骄禄厚则用广用广则必侈恭俭骄侈念不并立故必恭俭然后可以制骄侈但恭俭一也以恭俭之心发之为恭俭则为德以骄侈之心文之以恭俭则为伪】
　　居宠思危罔不惟畏弗畏入畏
　　集传居宠盛则思危辱当无所不致其祗畏苟不知祗畏则入于可畏之中矣后之患失者与思危相似然思危者以宠利为忧患失者以宠利为乐所存大不同也
　　集説【林氏之竒曰易曰亡者保其存者也乱者有其治者也盖自以为存者必至于亡自以为治者必至于乱故自以为不足畏者必至于可畏观鲁季孙自以为亡无日君子曰知惧如是斯不亡矣正此之谓○陈氏栎曰居宠之宠即指禄位言利禄与危辱为邻甚可畏也思其危则畏惧不暇何敢骄侈乎○申氏时行曰上二畏字以兢业之心言末一畏字以危辱之祸言】
　　推贤让能庶官乃和不和政厖举能其官惟尔之能称匪其人惟尔不任
　　集传贤有德者也能有才者也王氏曰道二义利而已推贤让能所以为义大臣出于义则莫不出于义此庶官所以不争而和蔽贤害能所以为利大臣出于利则莫不出于利此庶官所以争而不和庶官不和则政必杂乱而不理矣称亦举也所举之人能修其官是亦尔之所能举非其人是亦尔不胜任古者大臣以人事君其责如此
　　集説【陈氏经曰人能推让乐善故也不能推让忌嫉故也九官相让众贤和朝范宣子让其下皆让安有不和者我忌嫉人人必忌嫉我交相忌嫉何有于和○董氏鼎曰因所称举之贤否益足以见我之贤否则推人之贤乃我之贤也让人之能乃我之能也为人臣者以是观之必无妬贤嫉能之事贤者有所劝而不肖者亦可以自警矣○邱氏濬曰有虞之朝禹逊之稷契臯陶垂逊之殳斨伯与益逊朱虎熊罴伯夷逊蘷龙盖君以其人为贤能而用之而其人不自贤不自能而推之贤让之能其相与如此此百官和于朝而庶绩所以咸熙也与成王仰惟唐虞建官之意而时若之而以推贤让能望其臣盖欲其効虞廷之九官济济相让也○申氏时行曰庶官是六卿之属贤能凡有才徳者皆是贤不必其出于已而惟贤是推能不必其出于已而惟能是让此至公之心大臣之义也庶官和则是观感其推让之义而师师济济无忌克无乖争也不和政庬是大臣出于私而庶官化之举能其官以下言大臣荐举之公私不惟系庶官之和与不和而亦系臣职之尽与不尽不可不慎也】
　　王曰呜呼三事暨大夫敬尔有官乱尔有政以佑乃辟永康兆民万邦惟无斁
　　集传三事即立政三事也【王氏樵曰三事以为即立政三事者成周虽分六官其职则仍古三事之职也】乱治也篇终叹息上自三事下至大夫而申戒勅之也其不及公孤者公孤德尊位隆非有待于戒勅也
　　集説【吕氏祖谦曰训戒既终复提要总告之各敬尔官以治尔政即前所谓钦乃攸司也统而言之惟在于辅君以永安民耳○陈氏大猷曰前言阜成兆民指当时言此言永康兆民期于永久也○董氏鼎曰唐虞建官庶政和万国宁我周建官庶政之和亦若是则我周万邦之宁者其有厌斁乎此成王归于宗周不暇他及而汲汲于董正治官以国家纪纲所系根本所关至不轻也○申氏时行曰三事即六卿大夫即六卿之属盖六卿所主即子民理事守法之任也官以位言即卿属政以职言即政治教化官必有政而乱政即所以敬其官也以佑二句谓以此辅君永康其民也万邦惟无斁言被其阜成之泽者永有尊亲之心而无厌斁矣】
　　总论【吕氏祖谦曰金縢成王初年之书也洛诰周公还政之书也无逸立政周公教戒成王之书也周官成王亲政开物成务之书也合是数篇以观成王可以见其本质焉可以见其昏明疑信之变焉可以见其讲贯啓发之深焉可以见其知类通达离师傅而不反焉成王进徳之序备矣周公格君之功着矣○陈氏经曰周官立政之效也二篇大率相为表里周公作立政告成王王能推行之考此篇如抚万邦征弗庭即诘戎兵行天下之意也立太师傅保以下即用三宅之意也戒百官以典常作师即克用常人之意也成王尊所闻行所知如此其髙明光大宜哉】






　　钦定书经传説彚纂卷十八
&lt;经部,书类,钦定书经传说汇纂&gt;
　　钦定四库全书
　　钦定书经传説彚纂卷十九
　　君陈
　　集传君陈臣名唐孔氏曰周公迁殷顽民于下都周公亲自监之周公既殁成王命君陈代周公此其防命之词史録其书以君陈名篇今文无古文有
　　集説【夏氏僎曰必封国为君故穪君○林氏之奇曰君陈漠孔氏但曰臣名郑康成注礼记坊记曰君陈葢周公之子伯禽弟也苏氏陈少南俱以为非而陈少南为详明谓周公命康叔成王命蔡仲父子之苗裔见于告戒之辞如是之审况周公叔父有大勲劳于成王今命其子以继父事何无懿亲之语若言他人然决无是理也○李氏舜臣曰周公化商民已无不尽继其后者不必创为新政以骇之惟一循周公轨辙可也故王命君陈三举周公之训以告之今但一遵周公之训无忿嫉无求备有忍従容则东郊之民耳目不骇常如周公之在其左右安静帖息可前卜也此命君陈之大旨也宜康王曰惟君陈克和厥中】
　　王若曰君陈惟尔令徳孝恭惟孝友于兄弟克施有政命汝尹兹东郊敬哉
　　集传言君陈有令德事亲孝事上恭惟其孝友于家是以能施政于邦孔子曰居家理故治可移于官陈氏曰天子之国五十里为近郊自王城言之则下都乃东郊之地故君陈毕命皆指下都为东郊【地理今释东郊即下都详见汤诰】
　　集说【林氏之奇曰言君陈之所以为令德者惟孝恭而已孝经曰夫孝德之本也教之所由生也君陈之令德孝恭可谓得其本矣孝于父母者必友爱于兄弟既尽其孝友之道则可以施之政也○吕氏祖谦曰令德即孝恭也令者所以形容孝恭之粹美孝恭者所以指其德之实也惟孝友于兄弟自父母而达之兄弟也克施有政自家而达之官也君陈之德如此则既成而可施于用矣成王所以举东郊之任命之也东郊周公之居也今汝临长之如之何其不敬也○陈氏经曰商民难化由于民彝泯乱王属之孝友之君陈所以正其本○王化顽民不求威猛刚克之臣而属之孝恭孝友之君陈仁哉○陈氏栎曰治洛以化商民为重故君陈曰尹兹东郊毕命曰保厘东郊其任一也孝恭之恭其德性本敬也敬哉之敬勉其加敬也】
　　昔周公师保万民民怀其德往愼乃司兹率厥常懋昭周公之训惟民其乂
　　集传周公之在东郊有师之尊有保之亲师教之保安之民懐其德君陈之往但当谨其所司率循其常勉明周公之旧训则民其治矣盖周公既殁民方思慕周公之训君陈能发明而光大之固宜其翕然听顺也
　　集说【吕氏祖谦曰民深懐周公之德苟君陈一事少异周公之初一法少变周公之旧则观听疑骇民不可得而治矣○金氏履祚曰周公以德师保万民民方思之君陈但循其治明其训不待别有作为也○陈氏栎曰化商之要莫大于法周公尔今所司即周公之旧所司也周公之训即公旧日所以师保万民者也继公所司之职以化公所化之民岂可少异于公之训乎曰愼曰懋上文所谓敬哉者莫大于是○陈氏雅言曰周公旧训即所谓常法也周公既殁民之思慕惟在于周公君陈为治政之取法者亦惟在于周公我既能以周公之道待彼彼亦安得不以周公之道待我哉此民怀其德与民惟其乂虽有叙已徃期方来之不同然其为效则一而已○王氏樵曰懋昭是申明提撕使人心益开晓而无复扞格不入之处是即所以发明而光大之也】
　　我闻曰至治馨香感于神明黍稷非馨明德惟馨尔尚式时周公之猷训惟日孜孜无敢逸豫
　　集传吕氏曰成王既勉君陈昭周公之训复举周公精微之训以告之至治馨香以下四语所谓周公之训也既言此而揭之以尔尚式时周公之猷训则是四言为周公之训明矣物之精华固无二体然形质止而气臭升【陈氏师凯曰形质指牺牲粢盛也止置于此而不动者也气臭升者燔燎羶香达于彼者也】止者有方升者无间【陈氏师凯曰止者有方言物在爼豆有方所也升者无间如臭隂达于渊泉臭阳达于墙屋所达无界限也】则馨香者精华之上达者也至治之极馨香发闻感格神明不疾而速凡昭荐黍稷之苾芬是岂黍稷之馨哉所以苾芬者实明德之馨也至治举其成明德循其本非有二馨香也周公之训固为精微而举以告君陈尤当其可自殷顽民言之欲其感格非可刑驱而势廹所谓洞达无间者盖当深省也自周公法度言之典章虽具苟无前人之德则索然萎薾徒为陈迹也故勉之以用是猷训惟日孜孜无敢逸豫焉是训也至精至微非日新不已深致敬笃之功孰能与于斯
　　集说【苏氏轼曰物之精华发越于外者为声色臭味足以移人亦足以感鬼神圣人以至治明德比于馨香有以也○林氏之奇曰至治之世其馨香之发见可以感于神明而其所以为馨香者非黍稷也盖以德之昭明故发而为治其馨香如是也如黍稷可以为馨香则随之粢盛丰备虞之享祀丰洁亦可以感于神明矣成王言此者盖谓君陈欲商民之感慕惟在于德德之馨香可以感于神明岂商民之难化哉○陈氏经曰论馨香之效至于感神明极所以馨香之本又根诸明德有是德则有是治有是治则有是馨香有是馨香则有是感应○陈氏大猷曰治本无馨香然善治之极则协气休闻之所发越犹馨香之旁达而可爱也恶政之极则丑声秽德之彰闻犹腥臭之旁达而可恶也故善誉谓之流芳恶声谓之遗臭神聪明不可欺故曰神明○董氏鼎曰益赞禹曰惟徳动天至诚感神周公化商之训曰明德惟馨感于神明幽逺难通莫天与神若犹可以徳感动况苖民商民乎周公与益之言其意一也　王氏樵曰孝友之道通于神明尧舜之圣亦不出此欲君陈益进其德以至于此则洞达无间何有于殷民哉声色之于以化民末也所谓懋昭周公之训者其本在此也○孙氏继有曰明德非勉强于旦夕者所能也必惟日孜孜无敢逸豫而后能法公之德继公之治是故以笃敬严之】
　　凡人未见圣若不克见既见圣亦不克由圣尔其戒哉尔惟风下民惟草
　　集传未见圣如不能得见既见圣亦不能由圣人情皆然君陈亲见周公故特申戒以此君子之德风也小人之德草也草上之风必偃君陈克由周公之训则商民亦由君陈之训矣
　　集说【林氏之奇曰东坡尝曰天地之化育有可以指而言者有不可求而得者日皆知其所以为暖雨皆知其所以为润雷电皆知其所以为震雪霜皆知其所以为杀至于风悠然布于天地之间来不知其所自出去不知其所入故曰天地之化育有不可求而得者盖风之于物鼓舞摇荡而不知其所以然君子之化民似之至于草则其势柔弱惟风是从民之于上亦如之○陈氏大猷曰戒哉戒其勿知凡人也○金氏履祥曰君陈逮事周公令德昭闻但患其间断则为人欲所昬又患其玩于见忽于行则明德不续矣常人之情虽莫不有好德景行之心而少有克已蹈道之力当时亲见周公者亦不少而少有能学周公者坐是故也○董氏鼎曰风之动物妙于无迹草之从风亦不知其然而然所谓神而化之者诚在君陈自求之而已○陈氏雅言曰君陈亲见周公之圣往继周公之任能式时周公之训不至如常人之不克由圣则民将待周公者待我风行草偃之速有不足以喻其从化之易矣此申言上文懋昭周公之训惟民其乂之意而反其辞以戒之喻其效以勉之○王氏樵曰民所视效在尔君陈之身未有风行而草不偃未有上行而下不效尔能由周公之训则民亦由尔之训矣】
　　图厥政莫或不艰有废有兴出入自尔师虞庶言同则绎
　　集传师众虞度也言图谋其政无小无大莫或不致其难有所当废有所当兴必出入反覆【应氏镛曰出上之意以达之下入下之言以达之上而与众反覆筹度之也】与众共虞度之众论既同则又防绎而深思之而后行也盖出入自尔师虞者所以合乎人之同庶言同则绎者所以断于已之独孟子曰国人皆曰贤然后察之国人皆曰可杀然后察之庶言同则绎之谓也
　　集说【林氏之奇曰自古为政因时而已故有行于古而戾于今则可废拂于古而宜于今则可兴既有废兴则其出入取舍之际不可以自任也谋之贵同断之贵独谋之不同则不能合天下之视听以度其是非断之不独则又将依违牵制政无自而立矣○吕氏祖谦曰废兴云者非谓更革周公之法盖政事举措之间斟酌权量以求其当而已夫上守周公之法下资众人之论非私之已者所能成王举以属君陈其知之也素矣○陈氏大猷曰周公之训所不可易至于政则谨始和中由俗而革或当废或当兴必出谋之国人入谋之左右○陈氏雅言曰事有当废事有当兴即所圗谋之政也虞之于人绎之于已即能致其艰者矣○张氏居正曰外参于国人而不专执乎已见内审于独断而不轻徇乎众言斯可谓其难其慎而政之兴革当无有不善者矣○傅氏元初曰上下风草之机何其甚易而政事废兴之局又当致其甚难故曰罔或不艰】
　　尔有嘉谋嘉猷则入告尔后于内尔乃顺之于外曰斯谋斯猷惟我后之德呜呼臣人咸若时惟良显哉集传言切于事谓之谋言合于道谓之猷道与事非二也各举其甚者言之良以德言显以名言【王氏炎曰良言其善显言其善之昭著也】或曰成王举君陈前日已陈之善而叹息以美之也○葛氏曰成王殆失斯言矣欲其臣善则称君人臣之细行也然君既有是心至于有过则将使谁执哉禹闻善言则拜汤改过不吝端不为此言矣呜呼此其所以为成王欤
　　集说【苏氏轼曰臣谋之而君能行此眞君之德也岂待其顺之于外云尔也哉成王之言此者非贪臣之功实欲归功于臣以来众言也○黄氏度曰人臣招过掠美岂惟不足成其君而其身亦何以居之顾岂能为良显乎诗曰仲山甫之德柔嘉维则令仪令色小心翼翼又曰既明且哲以保其身夙夜匪懈以事一人○吕氏祖谦曰此王举君陈前日之善也君陈平昔谋猷入告及既施行则澹然不有前日尚忘已之善而皆归之于君今日岂忘人之善而欲出于已乎○陈氏大猷曰臣人犹言人臣○陈氏栎曰此非特善则称君臣之义当然以善言上闻而君不我违使得行之于外非有德之君丕能若此此乃人臣宣上德意以明示于众也成王非欲臣之誉已盖欲君陈审谋猷以见之设施庶几君蒙其归美而臣遂其良显耳○张氏居正曰夫君陈有善不自以为已功而归之于君成王受善亦不自以为已出而归之君陈盖亦庶几乎唐虞都俞之休风矣其致治太平宜哉○王氏樵曰嘉谋以事言嘉猷以道言谋必有道猷必有事亦互言之也谋虽臣之谋而听谋者君之聪猷虽臣之猷而施行其猷者君之贤舜用其中于民人之善即舜之善则斯谋斯猷谓之我后之德理实如是也】
　　王曰君陈尔惟周公丕训无依势作威无倚法以削宽而有制从容以和
　　集传此篇言周公训者三曰懋昭曰式时至此则周公之丕训欲其益张而大之也君陈何至依势以为威倚法以侵削者【孔氏安国曰无倚法制以行刻削之政】然势我所有也法我所用也喜怒予夺毫髪不于人而于己是私意也非公理也安能不作威以削乎君陈之世当寛和之时也然宽不可一于寛必寛而有其制和不可一于和必从容以和之而后可以和厥中也集说【孔氏颖达曰君陈之智必不及周公而令阐大周公训者遵行其法使广被于民即是阐扬而大之非遣君陈为法使大于周公法也○夏氏僎曰上文言周公之训不可不遵然未言今日治商民当如何故此及之无依势至以和此言商民不犯法者待之当如此其下则言不幸入于法者待之当如此奸宄败乱又非此比故三细不宥○吕氏祖谦曰周公之训大矣犹欲之者继前人之政苟止以持循因袭为心其所成必降前人数等惟奋然开拓期以光大前业然后仅能不替盖造始之与继成其力量不同也和中之时大体固当寛苟无制则流荡放肆安能从容以和乎驯扰调娱于品节之中游息化养于范围之内斯其所以和也○依势倚法粗言之则君陈岂假宠利行私者若不必戒也精言之则是二病者虽贤者犹惧不能免焉势者我之所居也法者我之所用也朝夕居之用之已岂能不与其间一有与焉则为依势作威倚法以削矣作者非其自然削者侵其当然也是二病者藏于眇忽几微之间岂可不精辨哉○张氏居正曰周公告成王治洛则曰明作有功惇大成裕是严中有宽成王告君陈则曰寛而有制从容以和是宽中有严可见刚柔相济仁义竝行乃万世治天下之大法也○刘氏应秋曰上欲君陈由训而勉之以敬笃之功凡人三节皆由训之事下欲君陈训而示之以和平之治殷民六节皆训之事由者率由之也则又从而恢廓之矣】
　　殷民在辟予曰辟尔惟勿辟予曰宥尔惟勿宥惟厥中集传上章成王虑君陈之徇已此则虑君陈之徇君也言殷民之在刑辟者不可徇君以为生杀惟当审其轻重之中也
  </div>
  <div class="pagination">
   <a href="钦定书经传说汇纂_page33.html">
    上一页
   </a>
   <span>
    ...
   </span>
   <a href="钦定书经传说汇纂_page29.html">
    29
   </a>
   <a href="钦定书经传说汇纂_page30.html">
    30
   </a>
   <a href="钦定书经传说汇纂_page31.html">
    31
   </a>
   <a href="钦定书经传说汇纂_page32.html">
    32
   </a>
   <a href="钦定书经传说汇纂_page33.html">
    33
   </a>
   <span class="current-page">
    34
   </span>
   <a href="钦定书经传说汇纂_page35.html">
    35
   </a>
   <a href="钦定书经传说汇纂_page36.html">
    36
   </a>
   <a href="钦定书经传说汇纂_page37.html">
    37
   </a>
   <a href="钦定书经传说汇纂_page38.html">
    38
   </a>
   <a href="钦定书经传说汇纂_page35.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
