<!DOCTYPE html>
<html>
 <head>
  <meta charset="utf-8"/>
  <title>
   日讲书经解义 - 第 12 页/共 17 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   日讲书经解义 - 第 12 页/共 17 页
  </h1>
  <div class="content">
   予惟乙卯朝至于洛师我卜河朔黎水我乃卜涧水东瀍水西惟洛食我又卜瀍水东亦惟洛食伻来以图及献卜
　　此一节书是言卜洛得吉遣使献地图及卜兆也乙卯即召诰之乙卯也洛师犹言京师也河朔黎水河北黎水交流之内也涧瀍二水名在今河南洛阳县食者史先定墨于龟而灼卜之兆正食其墨也伻使也图洛之地图也献卜献其卜之兆辞也周公曰基命定命皆系于天我岂敢违众自用而不决之于天乎惟三月乙卯之朝我至于洛师念殷民所便皆在近地因先卜河北黎水交流之处不吉于是改卜涧水之东瀍水之西以定王城朝防之地而龟兆惟洛食又卜瀍水之东审定所以处商民者而龟兆亦惟洛食夫涧瀍在洛之中瀍水居洛之偏两地俱洛而龟兆皆食其墨则可以定王城建下都以为我王作民明辟之基也明矣兹遣使者以洛之地图并献所得卜兆定都之始终王庶可按图而得騐卜而知也
　　王拜手稽首曰公不敢不敬天之休来相宅其作周匹休公既定宅伻来来视予卜休恒吉我二人共贞公其以予万亿年敬天之休拜手稽首诲言
　　此一节书是成王授使者复周公之辞复致敬以谢告卜之诲言也匹者配答之意视示也贞犹当也成王遣使者报复周公乃尊异之以重其礼拜手稽首而言曰天之基命定命乃天之休命也公念天之休命至重不敢不敬用相视洛邑规画周至将定王城下都以安处臣氏为我周配答天休之地公于洛宅都经营既定乃遣使来示我以卜兆之休美而常吉者我一人岂能独当之我与公二人当共承其美且我据卜观图见公创定规模宏逺不徒为一时之计正欲以予万亿年都要防据形胜以朝百辟而抚兆民敬承休命于无穷耳其期望劝勉之意如此所以诲我者至矣用拜手稽首谢公敎诲之言当深思力行不负公期望之意可也
　　周公曰王肇称殷礼祀于新邑咸秩无文
　　此一节书是周公将迎成王于洛而告以宅洛之宜也肇始也称举也殷盛也秩序也无文谓祀典所不载者周公曰新都既建毖祀之典首宜举行王为天地神人之主始举盛礼于洛邑凡上下神只咸宜周徧其为祀典所载者礼固当祀即祀典所不载亦礼以义起咸次其尊卑上下之序而祭之勿少忽焉以告成事报神赐而祈鸿休皆于是乎在王可不首先加意乎
　　予齐百工伻从王于周予惟曰庶有事今王即命曰记功宗以功作元祀惟命曰汝受命笃弼
　　此二节书是周公防示成王将行祀事于洛之意于百官以待成王自敎诏之也齐者整饬之意记纪録也功宗功之尊显者元首也笃弼厚于辅君也周公曰宅洛之初又必有敎诏臣工之事非臣下所宜专者予惟整饬百官使从王自周以适洛予但防示其意曰吾王洛邑始至初政维新庶其有所事乎尔等各宜精白乃心以听吾王敎诏今王前至洛邑论功行赏以激励臣工即宜告诏百官曰朝廷褒赏之典非无功者所可幸邀尔羣臣中有宣力王家功劳显著者则记録之他日举大烝之礼虽有功均祀将以功之尊显者为首焉羣臣生前既受尊宠死后将复受光荣益当戮力竭忠以图报称王又惟勉励之曰汝等既受此褒奬之命宜感激殊恩厚辅王室以图新都久大之业无替前功庶天眷益隆而元祀可保也
　　丕视功载乃汝其悉自敎工孺子其朋孺子其朋其往无若火始焰焰厥攸灼叙弗其絶
　　此二节书是周公既告王以褒赏功臣虑其或出于私而复戒之也丕大也视示也功载者记功之载籍工百官也孺子指成王朋者比党之意叙次第也周公曰褒赏之命必至公无私然后可以劝功而服众今王其以记功之载籍大示于朝廷之上使羣工百寮皆得共见而共知之则褒赏之公私自不可掩所以然者汝之褒赏公则百工感奋忘私徇国而亦出于公汝之褒赏私则百工侥幸背公树党而亦出于私则是公私不在百工乃悉自汝敎导之也褒赏之公私所系如此孺子其可嬖宠亲故少徇朋党之私乎孺子倘少徇朋党之私则将来之流弊有不可胜言者自是以往当防微杜渐无若火然始虽焰焰尚微而其灼烁将次第延不可扑灭矣徇私之害其初甚微其终必至于不可遏絶王可不思禁于未然乎人君服众之道莫大于公而治心之学莫严于几能至公则光明洞逹去偏党之私而纪纲有所系而立能审几则省察克治絶未萌之欲而徳业有所恃以成以正朝廷以正百官莫不由此周公之告成王戒其偏私而防于未然抑何词严而意切也
　　厥若彝及抚事如予惟以在周工往新邑伻向即有僚明作有功惇大成裕汝永有辞
　　此一节书是周公告成王以修内治之事也若顺也彝常道也伻使也向谓意向即就也惇厚也有辞谓有声誉周公曰良法者所以成天下之治旧臣者所以行天下之法此治内之急务也昔予为政之时固已顺行常道抚定国事矣今王图治于洛其顺行常道而三纲五常无不修明抚定国事而纲细目无不振举常如我始初为政之时则内治可成矣然有治法必頼有治人王所任使者惟用见在周官往适新邑不可参用私人隳壊治道使百官知上意向所在各就其职精明奋作以立治功惇厚博大以存国体则无不若之彝无不抚之事新政毕举内治已成岂特如予而已哉万世而下必将称颂我王而长有美辞于后世矣要之老臣训戒固重旧法尤重旧人周公言惟以在周工召公言无遗寿耇此皆老成典型可与共治天下者苟能延访登用其有禆于治道非浅也
　　公曰已汝惟冲子惟终汝其敬识百辟享亦识其有不享享多仪仪不及物惟曰不享惟不役志于享凡民惟曰不享惟事其爽侮
　　此二节书是周公告成王以图终前业统驭诸侯而驭侯即图终之事也百辟诸侯也享朝享也仪礼也物币也役用也周公曰治洛之事臣既详言之矣然臣言有欲已而不能已者盖以我周基业文王开创于前武王缵绪于后今王以防冲嗣此大业当念创造艰难务励精图治以终文武之业庶几万年长治而百辟宗周万民式化矣试以驭侯言之王者统御诸侯当先识其向背不先识其向背则以伪为诚以佞为忠赏罚是非必至颠倒而操柄失矣然所以识其向背非用智而任术也亦惟敬而已敬则此心常存无憎爱之私自然万理洞彻而诸侯之诚于享者识之诸侯之不诚于享者亦识之矣夫享上重在礼仪之实意不重在币帛之虚文若礼仪不足不及币帛之有余虽循例而举朝享之文直谓之不享而已此惟其不用志于享故也夫诸侯者国人所视效也诸侯不用志于享上则其国人亦皆从而效之有轻上之心而曰上可以币交不必以诚享矣人心既弛王法益壊政事皆差爽僭侮而叛乱将自此始王可不以敬存心而察之于早治之于防乎
　　乃惟孺子颁朕不暇听朕敎汝于棐民彝汝乃是不蘉乃时惟不永哉笃叙乃正父罔不若予不敢废乃命汝往敬哉兹予其明农哉彼裕我民无逺用戾
　　此一节书是周公告成王以敎养万民之道亦图终之事也棐辅也蘉勉也笃者笃厚而不忘叙者先后之不紊正父指武王以其有匡正天下之功故称正父戾至也周公曰勤政化民乃人君之急务汝孺子当勉力不怠颁布我之所汲汲不暇者听我敎汝所以辅民常性之道庶乎民皆服从而兴起于敎化矣汝若于此不能勉励则民彝泯乱而享国岂能永哉盖今之汲汲以棐民彝者予也昔之汲汲以棐民彝者正父也予固尝率循正父以服斯民矣汝必笃厚叙次汝正父之道无不如我为政之时则人不敢废汝之命矣夫不蘉则时不永笃叙则不废命民心逆顺系于王之勉不勉如此王往洛邑其敬之哉予自兹以后其将退休田野以讲明农事而已汝若于彼洛邑果能尽心敎飬寛裕其民则四方之人皆爱戴归往无逺而不至矣按上言统驭诸侯惟一敬此言敎飬万民亦惟一敬敬以驭侯可以坚屏藩翼戴之心敬以抚民可以萃亿兆尊亲之志敬者帝王之心法即帝王之治法也而其功则在于能勉周公之言有防哉
　　王若曰公明保予冲子公称丕显徳以予小子文武烈奉答天命和恒四方民居师
　　此一节书是成王答周公敎王宅洛之言也明显明之也保保佑之也称举也和者使不乖恒者使可久居师者宅其众也成王曰人君修徳于身所当仰承者惟祖昭事者惟天俯临者惟民此固由人君之自治而实頼元老之匡勷也今予防冲践祚頼公开明保佑之如人君丕大显明之徳公皆歴歴称举以训诲于我焉敎以冲子惟终此即称人君法祖之徳使我冲子善承祖考而觐文武之光烈也戒以时惟不永此即称人君奉天之徳使我冲子持盈保泰而奉答上天之眷命也敎以彼裕我民此即称人君治民之德使我冲子教养万民使之和而不乖恒而可久以居此众庶于洛邑也明保之功不既矣哉盖能启迪之谓明能维持之谓保啓迪者虽在臣而虚懐以受臣之啓迪者则在君维持者虽在臣而黾勉以望臣之维持者则在君是维人君修徳于已以为明保之基而后无疆厯服可永永勿替矣
　　惇宗将礼称秩元祀咸秩无文
　　此一节书是成王答周公元祀殷礼之言亦明保之实也宗即上文功宗之宗将大也成王曰人君丕显德莫隆于报功而莫重于祭祀今公教以记功元祀此即称人君驭臣之徳使我冲子惇厚功宗之大礼凡诸臣有功者皆次第修举祀典而功之最显者尊为元祀则功无不报矣敎以肇称殷礼此即称人君事神之德使我冲子首举祀神大典虽祀典不载者皆序次以祭之则祭无不举矣夫上世元勲硕徳皆配太庙天神地祗悉列明禋圣王一出而羣策効功鬼神受职其率是道也与
　　惟公德明光于上下勤施于四方旁作穆穆迓衡不迷文武勤教予冲子夙夜毖祀
　　此一节书是成王叙周公徳敎之盛以示留公之意也旁作犹云旁行言无不徧也穆穆深逺也迓迎也衡平也成王曰我公明保之功固予之所仰頼矣而况公徳教之盛上承先王而下翼冲子者更自无穷也惟公之盛徳光辉发越于上下之间浩乎际天而蟠地矣勤劳施布于四海之内皇然继日而待旦矣合上下四方流行充塞但见徳容穆穆然深厚广逺以迎迓国家之治平景福方隆天休滋至使文王武王昔日所勤劳以敎化天下者事事修举不致迷失公之徳教有可倚頼如此我冲子更何为哉惟夙夜以谨祭祀而已公何可轻言去乎盖徳与教非有二文武以缉煕无竞之徳而为教周公以明光勤施之徳而为教徳至则敎无不至矣而公之徳岂有外于文武之徳哉信乎公能成文武之徳也
　　王曰公功棐迪笃罔不若时
　　此一节书是成王留周公之词也棐辅也迪啓也笃厚也成王曰我公既有明保之勤又有徳敎之盛以功绩言之所以辅助我而使之有成啓迪我而使之有觉者可谓笃厚而无加矣使公一去则始之棐我者旋至于废弛始之迪我者旋至于昏蔽而棐迪之功将谁頼哉公当为国家乆逺之计自始至终罔不若是其棐我罔不若是其迪我而后可也何得遽言明农哉大抵圣主必资辅导必重老成昔殷宗命傅说曰朝夕纳诲欲其无时不辅徳也成王命周公曰罔不若时欲其无日不棐迪也故二王令名永垂奕世所资于老成辅导之功岂其防哉
　　王曰公予小子其退即辟于周命公后四方迪乱未定于宗礼亦未克敉公功迪将其后监我士师工诞保文武受民乱为四辅
　　此三节书是成王付周公以治洛之责叙其已然之绩而望其未然之功也后犹后世留后之后宗礼即功宗之礼敉功者安定其功之谓将大也监者视效之意乱治也成王曰公既定洛邑矣但念镐京乃祖宗基业根本重地不可忘也予小子其将退而就君位于周京矣惟此洛邑当以老成宿望治之诚莫如我公者故特命公留后于洛以镇抚郊甸系属人心也夫公之勳劳甚大当今四方开治渐致太平皆公徳教所致但新邑初建未定功宗之典礼尚未能安定公之大功是公已然之绩尚弗及报公固不可言去也况公将然之功尤予所深望公又何可言去乎盖公之一身羣工所视效文武所式慿小民所倚頼而保安东土藩衞王家者也今居洛邑必当兴建事功恢治道开大留后之业使我士师工有所监观取法而勉供职业于洛也所以望公如此者果何为哉诚以今洛邑之民乃文武所受于天者公其大保安之使服我之化安我之治则殷民安而王畿亦安可治为周京之四辅矣吾之望公如此公即不为予小子留亦当为天下留为文武留也可见人君以保民为本成王退即辟于周欲居镐京以保民也四方迪乱言公能保天下之民也迪将其后望公保洛邑之民也其所以惓惓于斯民者以民乃受于天受于祖任大责重务使厚生正德式化从风则民安而畿辅安畿辅安则四方胥安矣有天下者念之哉
　　王曰公定予往已公功肃将祗欢公无困哉我惟无斁其康事公勿替刑四方其世享
　　此一节书是成王决于留公之词也定止也将者奉行之意斁厌也替废也刑谓仪刑成王曰我留公治洛欲公副民之望而慰我之心也公其止定于洛邑我则徃归于周京矣盖我公迓衡迪乱之功人皆肃敬而奉行之无敢违逆于外且祗畏而欢悦之无有拂戾于中人心爱戴如此正宜镇抚洛邑以慰安之何可求去以忧困我哉且我今归周心切求治其于安民之事不敢少有厌斁也夫肃将祗欢则人心望公如此无斁康事则我心图治如此公必体众民之心及予一人之心终留治洛勿废其所以仪刑士师工者使百官奋庸庶绩咸熙岂特洛邑之民安虽四方之民亦世世享公之徳矣如必求去则上下何所倚赖乎
　　周公拜手稽首曰王命予来承保乃文祖受命民越乃光烈考武王朕恭
　　此一节书是周公许成王留洛之言也来者来洛邑也恭者责难之谓周公拜手稽首致敬以对曰治洛之事臣固当尽力治洛之本君尤当勉图今王命我来此洛邑我当仰承王命诞保乃祖文王所受命于天之民而教飬兼至及光显乃烈考武王之功而永图治安吾固不敢负王之委托矣但诞保之功我能任之而诞保之原我岂能主之哉是在王之勉于棐彝敬于笃叙而已我将啓迪王心益励新政大尽我责难之恭王不可不黾勉以自图也大抵分猷分念臣职之小者啓心沃心臣职之大者公所以进恭之诰也然责难在臣而自尽其难则在君人君念此则夙夜基命宵旰经营有不敢须臾自懈者矣
　　孺子来相宅其大惇典殷献民乱为四方新辟作周恭先曰其自时中乂万邦咸休惟王有成绩
　　此一节书是周公所以望成王者正上文朕恭之实也惇厚也典谓典章殷献民殷之贤人乱治也恭先言以恭敬倡后王之先也周公曰我之所以责难于王者以我王实四方之主不可以治洛之事独委之予也王今者虽归镐京当常来视事洛邑如国之典章皆文武之所讲画也王宜厚加遵守使法必监于先王而无不举之政殷之贤民皆前代之所播弃也王宜厚加简防使才弗遗于异代而无不举之贤由是法度修明贤智奋起治功赫然为四方之新主而且以此惇典惇献之恭徳作倡于周家后王之先则治洛之务秩然而得其要矣自此宅中图治既以旧典治新邑而耳目不惊且以殷贤治殷民而顽梗皆化洛邑既治将万邦之大无不底于休美而王之治有成绩矣此予责难之恭所不容自己者也盖法祖用人乃为治之大要监于祖则法度可以传世资于贤则膏泽可以及民古大臣惓惓入告其道皆本诸此
　　予旦以多子越御事笃前人成烈答其师作周孚先考朕昭子刑乃单文祖徳
　　此一节书是周公所以自效者正上文承保受民之实也多子指公卿大夫御事治事之臣笃厚也师众也孚先言以诚信倡后臣之先也考成也昭子指成王犹言明辟也亲之故曰子周公曰为君者既守法任贤以励精于上则为臣者敢不宣猷效力以夹辅于下哉我文王当日所为求寜观成以勤之于前我武王当日所为成孚作式以承之于后昭然固有前烈在也予旦仰承诞保之命敢以公卿大夫越御事百工共奋职业益笃厚前人所成之功俾永久而弗替是故下则欲有以慰民之心以康乂而抚愿治之民使不虚其仰望之志而答其师上则欲有以立臣之极本诚信以倡后臣之忠使各尽其事主之道而作周孚先一民未化吾王之仪刑犹未尽也予则左右王躬使言行政事无不可法而昭子之刑成焉一民未安前人之徳泽犹未殚也予则宣布恩泽使溥博周徧无所不被而文祖之徳单焉几此皆予旦之所自尽者然则诞保之责予敢终辞哉夫慰民心立臣极成君徳祖功公之自任亦大矣然非王以恭倡于上则公亦罔以自效于下信乎表率之机不在臣而在君也
　　伻来毖殷乃命寜予以秬鬯二卣曰明禋拜手稽首休享予不敢宿则禋于文王武王
　　此二节书是见周公不敢当成王来寜之命故禋于文武而归功于先王也毖者戒饬之意寜者慰安之意秬黒黍鬯郁金香草以黒黍为酒合以郁鬯灌地以降神也明洁也禋敬也宿进爵饮酒也明禋二句是来寜之词成王命公治洛之后已归于周复遣使诰诫殷民因念周公之功而来慰寜之锡以殊典周公不敢当王之寜故叙其词以答王以为殷民不靖必须谨饬训诰然后可以静其身心而和其家室王今者乃因毖殷之使而复命寜予赐我以秬鬯二卣且致词曰夫此秬鬯之酒所以明洁禋敬以奉神而格帝者也我敢拜手稽首以此休美之物而致享于公焉王之礼数隆重如此予人臣也岂敢当此礼而遽进爵以饮乎予思基新命而大翦商之业者文王也集大勳而成胜殷之烈者武王也啓之翼之惟二后在天之灵是頼予惟用此以禋祀我先王庶几为王遐福之祈耳于此见成王之勤能饬民也敬能报功也周公之谦不居劳也孝不忘本也盖一事而君臣之间数善备焉
　　惠笃叙无有遘自疾万年厌于乃徳殷乃引考
　　此一节书是禋文武而为王祈祷之词也惠顺也遘遇也引考犹长寿也周公祝词曰神之所以佑人主者内而有心外而有身亲而子孙疎而百姓莫非福极之所系则莫非保佑之所及也予窃敢为王祈之矣夫攸好徳者福之本也谟烈之垂盖百世不易者先王岂无所以隂诱之乎愿使王顺承先业笃之而不遗叙之而不紊宪章是守无有愆忘而后可焉身其康强者福之盛也曾孙有庆盖宗社攸頼者先王岂无所以默佑之乎愿使王惠廸维祺无遘遇不祥无自罹疾病福禄攸同无复灾眚而后可焉然不但王之一身惠笃叙已也使徳可以厌足于王而不能厌足于王之子孙则再传而后何以答文武而绵国祚乎愿使万年之后不替祖功宗徳之诒则合百代之福以为福者在此矣抑不但王之一身无有遘自疾已也使寿可以永王之一人而不能考殷之庶民则新迁之众何以遂生养而延民命乎愿使殷余之氓长享有干有年之乐则统万姓之福以为福者在此矣公之祝词如此盖于祈祷之中而期以可久可大之意于称颂之际而隂讽以建极锡福之功古大臣颂不忘规忠爱之心较然矣
　　王伻殷乃承叙万年其永观朕子懐徳
　　此一节书是见周公虽任治洛之事而仍以化服之本望王也承听受也叙敎条之次第也周公既述祈祷之辞又叮咛成王曰治洛之事予固任之而端本澄源则仍在于王今者毖戒殷民其为条敎固秩然有次第矣然非王有以感发而兴起之则法令亦虚文耳王必躬行实践志气清明徳行强固使殷之民感动于天子之化而听受今日之条敎由是一代之纪纲布之方防者子孙可守一王之典礼见之约束者顽梗俱消虽至万年之久莫不永观朕孺子之徳而懐服之矣此非王伻之而孰为伻之哉夫公以治洛之事自任而必推本于王者所为君身正而逺近莫不一于正也有天下者其致意焉
　　戊辰王在新邑烝祭嵗文王骍牛一武王骍牛一王命作册逸祝册惟告周公其后王宾杀禋咸格王入太室祼王命周公后作册逸诰在十有二月惟周公诞保文武受命惟七年
　　此三节书是史臣记祭祀册诰等事乃周公许留之后成王特重其礼以致付托之重也烝祭曰嵗者嵗举之祭也周尚赤故用骍逸史臣名王宾诸侯助祭者杀禋杀牲以禋祭也逸诰是史逸诰周公留后之事史臣记成王留公治洛乃于戊辰之日王在洛适当烝祭以修嵗事之时将有非常之命必举非常之仪乃因嵗烝之祭而行告庙之礼文王则骍牛一焉武王亦骍牛一焉数用简色尚正于是命作册书惟时有史臣名逸者即承命为册祝无有他告惟告周公留后治洛而已于是诸侯为王宾者因王杀牲禋祭其事重大咸恭承而来助祭王乃入太室祼地以降神盖文武所受之命付托贵于得人而周公任诞保之责告祭必期盛典故也王命周公后作册逸诰在十有二月命在庙中不敢专也即于是月不敢缓也周公既奉成王之诰于是师保万民抚化殷士诞保文武所受之命前后凡七年盖终始于王室而身且不暇顾矣按洛诰一篇成王以治洛之事属周公而公必推本于王身其间祀神记功之礼若彝抚事之法驭侯绥民之要法祖用人之方莫不委曲详尽剀切条明而其大要则不过曰公曰敬曰恭而已盖公则吾心虚而无偏徇之失敬则吾心慎而无疎玩之愆恭则吾心敛而无傲慢之气故能逺至迩安懐保万姓成周八百年之景祚实基于此至若周公洛邑方成而即以明农为志迨成王再四请留然后效恭之忠扩诞保之烈一心王室始终无二所为名髙而不居功大而不有知进退而不失其正者千古之君道臣道于斯篇盖尽善矣
　　多士
　　成王既自洛邑归于宗周周公始行治洛之事传王命以告殷有位之士盖惧始迁之民不安其业故反覆谕之使消其反侧而劝之从善也史臣记其事以多士名篇
　　惟三月周公初于新邑洛用告商王士王若曰尔殷遗多士弗吊旻天大降丧于殷我有周佑命将天明威致王罚勅殷命终于帝
　　此二节书是首序周公传王命告多士之意而次举革命之公以告之也三月成王祀洛次年之三月称商王士者贵之也吊恤也旻天上天之通称王罚王者所奉之天讨勅正也成王既归宗周留周公治洛惟三月周公始行治洛之事于新邑用传王命以告商王士曰帝王之兴实由天命非人力所能图尔殷家所遗之多士每懐反侧岂不知尔殷王纣怙恶不悛流毒四海以此不为天所悯恤天于是大降灾害以丧殷惟我有周世徳相仍受天眷命不敢不奉将天之明威致行王者之罚勅正殷命以终上帝监观求莫之事是我周之革命非有贪于商也乃天命之公虽欲辞之而不得也尔多士何疑焉
　　肆尔多士非我小国敢弋殷命惟天不畀允罔固乱弼我我其敢求位惟帝不畀惟我下民秉为惟天明畏此二节书是反覆申言所以革殷命之故也弋取也畀与也固者保防之意秉为犹言秉彝乃民之所秉持作为者王命又曰肆尔多士当殷有天下之时我周本小国也寜敢觊觎非常弋取殷命乎无如栽者培之倾者覆之天之道也天心愿治而殷乃乱之乱则未有不亡者今观天不与殷信乎天心厌乱无曲防以固殷之理矣是以监观四方辅弼我周以拨乱反治岂我周敢窥窃神器以求此天位哉且我所谓天不与殷者非无据也验之于民而已民心之向背即天命之去留当日纣恶既稔亿兆离心周徳方隆万姓悦服惟我下民之所秉为一出于至公而无所私如此此民心之去殷非即天降丧之明威凛然可畏者乎尔多士心懐反侧或疑我周为弋取非特不知天意亦并不察民心矣
　　我闻曰上帝引逸有夏不适逸则惟帝降格向于时夏弗克庸帝大淫泆有辞惟时天罔念闻厥惟废元命降致罚乃命尔先祖成汤革夏俊民甸四方
　　此二节书是即夏商之兴亡以见商周之兴亡也引逸引之于安逸也适往也降格降之灾异也向意向也有辞矫诬之词也元命大命也甸治也王命又曰观古所以镜今多士不明于我周之事盍观于夏商之往事乎我闻古人有言曰上天生人莫不予之以可安之理使人循理而行亹亹而不能自已所谓作徳日休即上帝引之于逸也夏桀昬徳丧失良心自趋于危而不适于逸固已拂帝心矣然帝犹未遽絶也降格灾异以示意向于桀使桀能翻然改图安在帝意之不可囬乎乃桀不知省惧弗能敬用帝命大肆淫泆徒为矫诬之词天于是赫然震怒弗念弗听遂废其大命降致其罚而夏祚终矣夏既废其命天乃命尔先祖成汤爰革夏正旁求俊民分布逺近甸治四方以治人行治法而纲纪法度莫不振举焉是盖弃其不适逸者而授之能适逸者往事之灼然可见如此尔多士寜不知之乎
　　自成汤至于帝乙防不明徳恤祀亦惟天丕建保乂有殷殷王亦防敢失帝防不配天其泽
　　此二节书是言商之继汤而王者皆能尽君道以得天眷也恤勤恤也丕大也乂治也泽徳泽也王命又曰成汤既以懋徳而膺天命克尽创业之道矣乃商之继世而有天下者自成汤至于帝乙其间贤圣之君六七作莫不夙夜明徳以治身勤恤典祀以敬神能守成汤家法奕世勿替是以天心眷顾大建其基业保之而不危乂之而不乱使国祚长安王业无替其得天如此然殷王亦不敢以天之丕建保乂而稍有安肆兢兢然惟恐失上帝之心防不用贤辅治利頼万方使德泽之及民者有以配天之广大是商之所以久安长治永保天命者以其累世积徳克当天心故也岂天之私于有商哉
　　在今后嗣王诞防显于天矧曰其有听念于先王勤家诞淫厥泆防顾于天显民祗惟时上帝不保降若兹大丧惟天不畀不明厥徳凡四方小大邦丧防非有辞于罚
　　此四节书是言纣不明天道不能爱民以至于亡也后嗣王指纣言显明也天显天之显道民祗民之敬畏者也盖指福善祸淫是非赏罚之公道而言王命又曰殷先王明徳恤祀之家法使子孙能世守之岂至灭亡哉今嗣王纣昏蔽失徳大不明于天道存心出治之本且不能知况望其恢祖徳能听念先王勤劳邦家之道而思所以保之乎盖其沉湎暴虐大肆淫泆玩忽天戒毒害生民于天道之显明民心之祗畏直悍然而不顾之矣夫天也祖宗也民也自古帝王之所共畏也纣不听念于先王勤家而大为淫泆则不畏祖宗防顾天显则不畏天防顾民祗则不畏民三畏既亡举无忌惮恣行凶恶故上帝不保降若兹大丧也然则天所以不与纣者岂有他哉由其不明厥德防顾天显民祗自絶于天而天不得而庇之耳且天之所以降罚于不德者亦非独纣为然凡四方小邦大邦未有无罪而亡国者则亦未有无辞以讨罪而亡人之国者商罪贯盈我周奉辞伐罪恭承天命而已岂无故而亡商哉
　　王若曰尔殷多士今惟我周王丕灵承帝事有命曰割殷告勅于帝惟我事不贰适惟尔王家我适
　　此三节书言我周奉天革命之公见殷士之当从周也灵善也割断也勅正也我事即割殷之事不贰适专一之意周公又传王命若曰尔殷多士但知革殷为我周之事抑知此皆帝天之事乎天以纣不明厥德意欲诛之而假手于我周惟我周王大能善承天心敬奉帝命以讨有罪盖天虽无言而荷天眷命者不得不代行天事天既命曰割殷故我周奉而行之戡定剪除以告其勅正殷命之事于帝也由是言之我周割殷之举无少私意一于从帝而无贰适则尔殷王家自当归于我周而不容他适矣周不敢贰于帝殷其可贰于周乎盖反覆明商之所以亡周之所以兴皆本于天命之至公而不可违所以潜消殷士反侧之心如此
　　予其曰惟尔洪无度我不尔动自乃邑予亦念天即于殷大戾肆不正
　　此二节书述迁徙殷民之由以消其怨望也洪大也动劳动也即就也戾祸也王命又曰尔王家既宜我适而犹有所怨望于我者得非以安土重迁之故耶当殷之初亡我周即封武庚于旧都未尝有迁尔之心也及至武庚作乱震惊王室予其审度尔等助恶党叛大为非法故不得已而为迁尔之计非我故欲动尔乃变乱之端实自乃邑于我何尤乎且我之迁尔非但以变乱之故也予亦念天之就殷邦以降大戾纣灭于是武庚又丧于是尔之故居习染凶恶邪忒不正以至屡遭天谴为尔等计亦不得不迁以避凶趋吉也尔何怨望之有焉
　　王曰猷告尔多士予惟时其迁居西尔非我一人奉徳不康寜时惟天命无违朕不敢有后无我怨
　　此一节书承上文而申言迁洛之意也西指洛邑以在殷邦之西故云后后命也周公又传王命曰猷告尔多士汝等果能为我周守法之民虽居故土无害也予惟念天屡降大戾之故是以迁居西尔此非我一人持徳不务康寜故为劳扰盖欲尔等弃旧染之习沐维新之化乃天命当迁予实奉行之耳尔其可或违越乎苟或违越则予之告戒已至朕不敢再有后命必有他罚以惩尔是尔自取罪戾尔无我怨也于此见王者化导顽民委曲开谕不忍遽加刑罚此仁厚之至祈天永命之道也
　　惟尔知惟殷先人有册有典殷革夏命今尔又曰夏迪简在王庭有服在百僚予一人惟听用徳肆予敢求尔于天邑商予惟率肆矜尔非予罪时惟天命
　　此二节书举殷革夏之事又述商士之言而以义折之亦申言迁洛之意也册简册也典典籍也迪啓迪之意简简防也服列也天邑指商邑尊之之词率循也王命又曰尔多士之心有所怨忿不平者不过以周革殷命耳独不知殷之先世有册书典籍载殷革夏命之事歴然可考我周之革殷正如是耳尔等又何疑乎今尔则又有言曰商之革夏凡夏之士皆啓迪简防使在商王之庭而为大臣有位列于百僚之间而为羣臣今周不我用也不知天命有徳予一人之所听用者惟德而已故予敢求尔于天邑商而迁之于洛者正欲循商迪简故事以矜恤乎尔使尔率德改行以为待用之地耳则今之不尔用者非予罪也天命当如是也周之革命固为天讨之公而周之用人独不因天命之公乎
　　王曰多士昔朕来自奄予大降尔四国民命我乃明致天罚移尔遐逖比事臣我宗多逊
　　此一节书举前日迁洛之事所谓感之以恩也奄国名与管蔡霍四国皆从武庚叛者降如今法降等之降比亲比也宗即宗周逊顺也周公又传王命曰昔者奄蔡四国同恶作乱朕来自奄之时据法论之尔四国民命罪皆应死然朕不忍穷治姑从减等大降尔命止于明致天罚移尔逺居于洛贷其当死之罪予以生全之恩使尔得密迩王室亲比臣事我宗周之臣子逺离顽梗之俗渐摩逊顺之风其罚甚轻其恩甚厚尔多士何乃犹有所怨望乎
　　王曰告尔殷多士今予惟不尔杀予惟时命有申今朕作大邑于兹洛予惟四方防攸宾亦惟尔多士攸服奔走臣我多逊尔乃尚有尔土尔乃尚寜干止
　　此二节书叙申命之意而示以作洛之由宅洛之利也土田业也干事也止居也周公又传王命曰告尔殷多士予惟大降尔命不忍杀尔故反覆以迁洛之命申告于汝无非欲汝之晓悟而已今朕作大邑于兹洛果何为乎一则为镐京僻处西陲四方诸侯防有宾礼之地惟洛邑宅中图治故卜王城于涧瀍之间以朝防诸侯一则为尔多士奔走臣事于我周者方进于多逊之美而未有居处之所故作下都于瀍水之东以安集多士我作洛之意如此且方授尔以田使尔犹旧日之有土任尔以事授尔以居使尔犹旧日之有干有止既有服田力穑之资又有乐业安居之利何忧于迁徙失业而犹有反侧怨望之心哉
　　尔克敬天惟畀矜尔尔不克敬尔不啻不有尔土予亦致天之罚于尔躬今尔惟时宅尔邑继尔居尔厥有干有年于兹洛尔小子乃兴从尔迁
　　此二节书示以祸福之机而期以安享之利也克敬能检制戒惧而无反侧动摇之意干以营作言年以寿考言王命又曰尔若凡事循理而一出于敬则必为天之所与而天且矜恤之使尔得以保全身家安享福禄矣尔若凡事悖理而出于不敬则天之所弃不但室家窜徙不得享有土田予亦将明致天罚以刑戮加于尔躬即尔身且不能自保矣祸福之机由于敬不敬者如此今尔多士若于此都邑之中絶反侧动摇之情为专一从周之计将见同井者相安相得而宅尔之邑居室者以嗣以续而继尔之居近在尔身则经营恒业而有干颐养性命而有年无不于兹洛焉逺在尔之小子朴而为农者固当世享其乐利秀而为士者又当克绍其箕裘从此以往方兴未艾实自尔今日之迁始之也尔可不敬以致福为子孙永逺之基乎
　　王曰又曰时予乃或言尔攸居
　　此一节书总结一篇之防而深致其丁寜也王曰下当有阙文周公传王命于篇终又曰凡我所为谆谆告戒反覆丁寜者无非以尔土田居止为念欲尔敬承天命而克享迁洛之利耳其可不自求多福耶按周公作洛诰时天下已定百姓已安周之武功文徳赫然丕着矣殷之多士固不足畏然周公反覆劝谕示以天命之公告以迁洛之利不啻至再至三使殷士晓然于祸福利害之机而自消其反侧不安之意由是顽民革心海内大治可见帝王治天下不在胁之以威而在感之以德不但使民不敢为恶而务使民乐于为善使民不敢为恶者其法莫严于秦使民乐于为善者其徳莫厚于周然秦止于二世而周至于八百年有天下者可以鉴矣
　　无逸
　　逸者人君之大戒自古有国家未有不以勤而兴以逸而废者周公以成王初政恐其耽于逸乐故作是书以训之史臣记其辞遂以无逸名篇
　　周公曰呜呼君子所其无逸先知稼穑之艰难乃逸则知小人之依
　　此二节书是首举君子能无逸而因推其无逸之由惟念切民依之故所以示劝也君子指人君所处所也禾始种为稼既敛为穑小人之依即指稼穑言成王初政周公作书以告之曰呜呼人主深居九重安享大业一念不谨或贻四海之忧一事不谨或致百世之患诚不可以暇逸自处也贤圣之君子知之故其宅心积虑朝乾夕惕时切忧勤凡动静作息之间莫不祗严天命顾畏民碞兢兢然惟以无逸为所而不可暂离焉然无逸之道果何先哉盖天下最勤苦者莫如稼穑彼农夫自东作以至西成祁寒暑雨霑体涂足歴三时之劳勚始得一时之饱暖何艰难而不易乎君子必先知其艰难而后以此心而居崇髙安逸之位则身处万民之上心周草野之中真知稼穯为小人所依借以生而所为思其艰以图其易者自不容于或懈矣君子所以能无逸者如此夫成王冲年嗣位圣智性成然于稼穯之艰难容有未及知者故周公陈无逸首言知小人之依盖国本于民民本于食有国家者诚不可纵肆以妨民事逸豫以夺民时而使之失其所依也
　　相小人厥父母勤劳稼穑厥子乃不知稼穑之艰难乃逸乃谚既诞否则侮厥父母曰昔之人无闻知
　　此一节书是举小人之不能无逸者言外规讽所以示戒也相视也小人犹言小民谚俗语诞诞妄昔之人犹言先年老人周公又曰凡人当守成之乐每不知创业之苦我观田野之小人其父母勤劳稼穑身受艰难而后渐致饶裕其子生于豢养遂忘其所自来乃有不知稼穑之艰难者乃以逸乐为当然乃习里巷之鄙语以自喜既又肆诞妄之行以自恣不然则又轻侮其父母以为年老之人不知安乐徒自劳苦而已夫小民出自田间苟不知稼穑艰难犹越理放恣如此况人君长于深宫之中抚有四海之大谐臣媚子惟知谀顺以求亲公卿大夫又隔堂亷而难近往往狭前人之制度而每事更张驯至惑心志而伤风俗苟非深知无逸之道其何以图治哉
　　周公曰呜呼我闻曰昔在殷王中宗严恭寅畏天命自度治民祗惧不敢荒寜肆中宗之享国七十有五年此一节书是言殷中宗无逸之事也天命即天理自度自检束也上文既言无逸之理此下乃举古昔无逸之君以证之周公复叹息曰人主所最欲得者莫如寿然惟无逸乃能致之歴观古人皆有明效我闻曰昔在殷王中宗太戊实能先知稼穑之艰难故其处已也庄重以严谦抑以恭钦肃以寅戒惧以畏凡心之存发无不以天命之理自检其身而凛乎若规矩律度之不敢越其治民也又祗敬恐惧常思民心之可畏民生之难保而不敢怠荒安寜以少渝其检束之心盖自修已以至治民皆一于敬所以心常安静身常保摄精神完固血气收敛其享国也至于七十五年之久中宗无逸之效如此
　　其在髙宗时旧劳于外爰暨小人作其即位乃或亮隂三年不言其惟不言言乃雍不敢荒寜嘉靖殷邦至于小大无时或怨肆髙宗之享国五十有九年
　　此一节书是言髙宗无逸之事也旧言未为天子之时亮隂天子居忧之所雍和也嘉美也靖安也周公又曰殷之无逸者不特中宗也又有髙宗武丁当其为太子之时其父小乙欲其知稼穑之艰难乃使处于民间爰与小人出入同事凡闾阎之勤苦无不备知至其作而即位居小乙之丧在亮隂中恭默思道不肯轻易发言惟其不肯轻言故涵养之深和顺积中而英华发外一旦见之于言无不仰合天理俯协民心雍然一于和焉至其治民之际则兢业于万几而不敢有一事之荒危惧于一心而不敢有一念之寜惟以治世安民为务使百姓生养遂敎化明而殷之邦国蔚然嘉美于安靖之中乃至万邦之逺无小无大咸被徳泽而无有怨恫之意斯则和气致祥由君身而见于行政及于下民所以天休滋至保佑有加其享国亦至五十有九年之久髙宗无逸之效如此按易称髙宗伐鬼方三年克之诗纪髙宗挞伐荆楚诸侯畏服武功大烈为殷宗最盛然其大本所存惟在于敬盖敬以治民则民无不安敬以治兵则兵无不胜一切经邦致逺之畧皆以君心为主君心既正虽有顽梗弗庭自然畏威而懐徳矣
　　其在祖甲不义惟王旧为小人作其即位爰知小人之依能保惠于庶民不敢侮鳏寡肆祖甲之享国三十有三年
　　此一节书是言祖甲之能无逸也祖甲髙宗子祖庚弟也髙宗欲舍长子庚而立甲甲以为非义而逃之故曰不义惟王周公言殷之无逸者又不特髙宗也其在祖甲当髙宗欲废庚立甲之时甲以嫡长之分不可乖因以王位为不义而逃之民间与小人为伍习知稼穑之艰难其后髙宗崩祖庚立七年而没祖甲乃自民问作而即天子之位爰知小人之所依在于稼穑实能慈爱庶民保安惠养为之分田制里薄敛省刑乃至鳏夫寡妇极所易忽之人而毫不敢有轻侮之意所以太和之气洋溢宇宙其享国亦至三十三年之久祖甲无逸之效如此盖天子之与百姓势位阔絶自非深体下情区区小民岂能自逹于上故圣王设求言之铎悬敢谏之旌无非欲周知民隐以行保惠之实政然后能使徳泽敷而海隅率俾也有国家者所宜留意焉
　　自时厥后立王生则逸生则逸不知稼穑之艰难不闻小人之劳惟耽乐之从自时厥后亦防或克寿或十年或七八年或五六年或四三年
　　此一节书是举后王不能无逸之实以示戒也时犹言是指三宗而言周公又言殷之三宗固皆由无逸以致寿考矣自三宗而后所立之王身为帝王之裔长于宫禁之中生则止见安逸耳因其生则安逸故于百姓之稼穑艰难一无所知而小人祁寒暑雨东作西成之劳俱未及闻惟声色游田耽乐之事务为顺从于是内则伐性外则损国祸至无时而年寿益促逺者或十年或七八年近者或五六年或三四年此无他逸欲过而元气消宴安久而天禄短非天夺之筭也惟其自廹之耳不知无逸之害如此
　　周公曰呜呼厥亦惟我周太王王季克自抑畏
　　此一节书是叙文王之祖父能开无逸之原也抑者不骄肆之意畏者不怠荒之意周公又叹息言无逸之君岂惟商有三宗哉厥亦惟我周太王王季开无逸之心传而垂无逸之家法克自抑焉而不使心逸于纵肆克自畏焉而不使心逸于怠荒盖贵而能谦髙而能慎其心皆出于自然而无所勉强此所以上配三宗之心法而下开文王之心源也夫人君至尊而必居之以抑至安而必居之以畏者抑则缀衣虎贲皆有匡弼之益畏则出王游衍具凛明旦之几自创业以至守成其存心莫不由此则兴不由此则废岂独太王王季云尔哉
　　文王卑服即康功田功徽柔懿恭懐保小民惠鲜鳏寡自朝至于日中昃不遑暇食用咸和万民
　　此二节书是言文王之无逸为能崇俭素恤孤独而勤政事也卑服服用俭约之意康功所以安民田功所以养民徽懿皆美意鲜犹云有生气也周公又言惟我文王接抑畏之传而蹈无逸之实凡所服御皆裁省俭约不为奢华靡丽之习而一心以民功为事故除残去安民之功也而文则明敎化申法令以使之相安分田制里养民之功也而文则授恒产劝农事以使之相养盖其薄于为身而厚于为民所以为至徳也若其躬处崇髙而爱抚百姓又可得而言者以言其徳之柔愈寛和而愈觉其可爱则柔之美至矣以言其徳之恭愈俨恪而愈见其可亲则恭之美至矣以如是之柔恭以与小民相拊循懐抱保防不啻父母之爱其予焉至小民中有鳏寡者尤周给施惠如草木之沾雨露使之皆有生意文王之心在保民如此且其励精图治勤劳庶政自日之朝以至日之中自日之中以至日之昃虽在当食之时而不遑有暇文王岂不欲稍自逸哉盖以便于已者必不便于民故用此不暇之心欲使万民之众咸得遂其生顺其性登于和乐之治无一人不得其所然后其心始慰耳夫不崇俭素则人主之嗜欲必生不恤鳏寡则下民之怨黩必积不勤政事则万几之丛脞必多文王惟洞见本原故一心于无逸而不使有耽乐之弊诚万世君道之极也
　　文王不敢盘于游田以庶邦惟正之供文王受命惟中身厥享国五十年
　　此一节书是言文王之无逸见于戒游佚也盘盘桓不止之意中身犹中年周公又言人主游观以省方田猎以讲武固国家一定之常制然或托巡幸之名借训练之典而以为逸乐则不免有纵欲妄费之害乃文王则不然省耕省敛文王未尝不游也而行必以时初不敢盘于游搜苖狝狩文王未尝不田也而举必以礼初不敢盘于田盖惟巡游既节田猎既时是以用度省而赋敛轻其庶邦之民所奉于上者惟额内之正供而一切无益之物无名之税皆不以横敛于民焉盖既能守已以培寿源复能恤民以凝天眷所以文王受命为西伯之日年已四十有七而享有国祚之年更歴五十文王无逸之效亦如此夫天生民而立之君明明以万民之命托之人主人主诚仰体天心无严刑以戕民之生无厚敛以破民之产民气既乐天和自至自然寿考维祺本支百世千古治道之原莫不如此
　　周公曰鸣呼继自今嗣王则其无淫于观于逸于游于田以万民惟正之供
　　此一节书是勉成王法文王之无逸也则法也淫是太过意周公又叹息言我文考以无逸之心享无逸之效深仁厚泽固百世不斁也继自今嗣王可不以法祖为要哉盖文王惟不敢盘于游田以庶邦惟正之供而后徳施广逺享国久长嗣王必当以此为法则本抑畏之心切艰难之虑凡观逸游田虽不能尽无而不可太过则文王之无淫于观逸而无额外之征则文王之无淫于游田而无横取之赋由是经费有恒国用常足在文王时为庶邦者在今日则东西南北皆我土宇务使万邦之民惟正赋之供而不致竭民力以奉一人斯真能上配文王之无逸而所为崇俭素恤孤独勤政事者亦将有以兼举矣
　　无皇曰今日耽乐乃非民攸训非天攸若时人丕则有愆无若殷王受之迷乱酗于酒徳哉
　　此一节书是欲成王之戒逸也皇是寛假之意训法也若顺也则效法之意酗于酒徳縦酒之凶徳也周公又言今王取法文祖务时时儆戒不可须臾少懈无容自寛假曰今日姑为是耽乐可无害也夫人君一身万民于焉具瞻上帝于此临汝一日之敬肆所关者不浅苟或耽乐则下非民之所法上非天之所顺其流弊将使在位之人见我君所行相率效尤而丕则其过逸之愆如昔殷受酗酒而臣下化之号为凶徳前车之鉴固不逺也嗣王其以此为戒无若殷王受之迷惑昏乱酗于酒徳哉从来人主未有不喜善名而恶恶声者然或一日之间稍稍縦逸以为偶然如此固无大害殊不知此心敬肆之分即治乱之几所由判诚不可不鉴而谨之也
　　周公曰呜呼我闻曰古之人犹胥训告胥保惠胥教诲民无或胥诪张为幻此厥不听人乃训之乃变乱先王之正刑至于小大民否则厥心违怨否则厥口诅祝此二节书是勉成王以古人听忠言之美而戒之以弃忠言之害也胥相也惠顺也诪张诳诞也幻是变乱名实以惑观听之意周公叹息而言曰呜呼我尝闻之曰古之为人君者徳业已盛然当时为其臣者犹且相与训诫而告之非特训告而已也犹且相与保养而将顺之又非特保惠而已也犹且相与悉心教诲以规正成就之其臣若是则其君能受尽言可知是以视听思虑无所蔽塞好恶取予明而不悖故当时之民皆循法守分无或敢为诳诞之説变名易实倡为妄幻以惑乱君心者盖古之人君能任贤纳诲则正论常伸邪説无间可入此自然之理也在于今日王若于古人胥训告胥保惠胥教诲之事不能听信则在位之人乃法则之而不肯尽忠规谏君臣上下必变乱先王之正法无小无大莫不尽取而纷更之上有乱政则下不聊生为民者不以上之所行为然其藏于心者必违悖而怨恨且不以上之所行为然其发于口者必诅祝于神明而求其防亡夫为人上者使民心怨口诅其国不至于危亡未之有也然则古人听受忠言之事岂可不效法之哉
　　周公曰呜呼自殷王中宗及髙宗及祖甲及我周文王兹四人迪哲厥或告之曰小人怨汝詈汝则皇自敬徳厥愆曰朕之愆允若时不啻不敢含怒
　　此二节书是言三宗文王迪哲之事厚于责已而诚于爱民也迪蹈也哲智也迪哲是实能行其所知之意周公叹息而言曰呜呼稼穑乃小人之依人主患不能知即知之患不能实蹈其知为之经营措处使人人各得其所自昔贤王惟殷之中宗髙宗祖甲及我周文王此四人皆能实蹈其知者也其或有告之曰小人有怨汝者有詈汝者则大自敬徳益修其身于其所诬毁之愆安而受之曰此真我之愆非彼妄言也其自修者诚于自修自咎者诚于自咎口之所言即其心之所非止隐忍自制含怒而不发也三宗文王惟能迪哲故其诚于责已如此盖人主虽有仁心不能行仁政则是知人之寒而不能衣之知人之饥而不能食之知人之祸患而不能拯救之与不知者无以异也故迪哲二字是无逸之纲领所当深思而力行者也
　　此厥不聴人乃或诪张为幻曰小人怨汝詈汝则信之则若是不永念厥辟不寛绰厥心乱罚无罪杀无辜怨有同是丛于厥身
　　此一节书是戒成王不听迪哲之事而以责人丛怨也此字指上文迪哲之事言辟君也绰大也丛聚也周公又曰三宗文王皆迪知民依故不暇责小民之怨詈而益敬其徳在王今日若于此迪哲之事不肯聴信止能见人之非而不能自见其非则小人乗间乃或诳诞其辞变易名实而惑乱汝曰小民怨汝詈汝汝必轻易听信欲加之罪矣夫为君之道贵于含容今闻谤言而轻信如此则是不能长念为君之道不能寛大其心反用诳诞之言而乱罚无罪杀戮无辜天下之人受祸不同而同于怨皆丛集于为君之一身矣盖为人君者民有怨咨但当引为己责不可归罪于民引为己责则必能修徳以和民归罪于民则愤戾愈甚而民心愈离将至于不可收拾矣可不虑哉
　　周公曰呜呼嗣王其监于兹
　　此一节书是总承一篇而勉成王之当监于兹也监视以为法戒也兹字通指上文言周公又叹息而言曰呜呼凡我所陈之言享年长短国家治乱皆系于此汝嗣王其监之哉如三宗文王之圣哲监之以为法可也如后王商受之昏暴监之以为戒可也能监之而为法为戒则君徳成而吾言为不负矣按无逸篇以知小民稼穑之艰难为纲领以崇俭素节逸游听忠谏逺谗邪守法度容诽谤为条目实万世人君致治保邦之药石也
  </div>
  <div class="pagination">
   <a href="日讲书经解义_page11.html">
    上一页
   </a>
   <span>
    ...
   </span>
   <a href="日讲书经解义_page7.html">
    7
   </a>
   <a href="日讲书经解义_page8.html">
    8
   </a>
   <a href="日讲书经解义_page9.html">
    9
   </a>
   <a href="日讲书经解义_page10.html">
    10
   </a>
   <a href="日讲书经解义_page11.html">
    11
   </a>
   <span class="current-page">
    12
   </span>
   <a href="日讲书经解义_page13.html">
    13
   </a>
   <a href="日讲书经解义_page14.html">
    14
   </a>
   <a href="日讲书经解义_page15.html">
    15
   </a>
   <a href="日讲书经解义_page16.html">
    16
   </a>
   <a href="日讲书经解义_page17.html">
    17
   </a>
   <a href="日讲书经解义_page13.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
