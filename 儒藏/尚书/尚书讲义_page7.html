<!DOCTYPE html>
<html>
<head>
    <meta charset="UTF-8">
    <title>尚书讲义 - 第 7 页/共 8 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>尚书讲义 - 第 7 页/共 8 页</h1>
    <div class="content">








　　钦定四库全书
　　尚书讲义卷十六　　　　　宋　史浩　撰
　　成周旣成迁殷顽民周公以王命诰作多士
　　此史氏纪周公迁商民于洛而告以天命也周公旣成洛邑始自别为成周旣以镐京为宗周不得不以成周自异旣迁商民于此又不得不以周为名也言民则士在其中今不诰民而诰士成王之意深矣葢天下之俗有二一曰士二曰民后世之治不思率士而求率民此所以纷纷而不得其要也今夫民俗之善不过出入相友守望相助疾病相扶持其极则凿井耕田日用饮食而已何有于君上哉何知于礼节荣辱哉唯夫士俗之善则礼义亷耻由此而生礼以辨君臣上下之分义以明是非利害之端亷以持进退取予之节而耻以立曲直避就之方横目之民蚩蚩可见视士之所为以为趋向茍士之所为无异于横目则亦何所贵哉晋惠公之在秦也小人慼谓之不免君子恕以为必归士民之见如是相逺则欲移风易俗岂不望于士君子哉孟子曰巨室之所慕一国慕之此民也而况于士之乎
　　多士
　　惟三月周公初于新邑洛用告商王士王若曰尔殷遗多士弗吊旻天大降丧于殷我有周佑命将天明威致王罚勑殷命终于帝肆尔多士非我小国敢弋殷命惟天不允罔固乱弼我我其敢求位惟帝不畀惟我下民秉爲惟天明畏
　　周公始宅洛必先诰多士者以其在民上民视之为趋向故也必曰商王士者商之遗士也武王伐纣许久矣而士犹念商而谓之商王士以此知三代之时士有节操非若后世乍臣乍叛之徒成王所以委曲谕之而不忍加诛亦以劝当世也然而不可不谕者虑其此心不回将复有武庚之变故使周公镇之而告以天命也曰不知命无以为君子唯士然后可以天命谕也天之弗吊大降丧于商而佑我有周周将天威以致罚于王以正商命之终于天也今陈告尔多士非我小国敢猎取天命天不与尔故使尔王不能固守其治天所以辅我此言天之不与商也非我一人敢侥求天位帝不与尔故使我民相擕持而至以昭天之明威此言帝之不与商也曰天曰帝交举以明商之得罪于天深所以使商士知天命之可畏而不敢怨也
　　我闻曰上帝引逸有夏不适逸则惟帝降格向于时夏弗克庸帝大淫泆有辞惟时天罔念闻厥惟废元命降致罚乃命尔先祖成汤革夏俊民甸四方自成汤至于帝乙罔不明德恤祀亦惟天丕建保乂有殷殷王亦罔敢失帝罔不配天其泽在今后嗣王诞罔显于天矧曰其有听念于先王勤家诞淫厥泆罔顾于天显民祗惟时上帝不保降兹大丧惟天不不明厥德凡四方小大丧罔非有辞于罚
　　兹欲使商之多士知天命之所归故举汝商之先祖所以革夏以证我周之先考所以代商之由使之无疑于天命也引弃去也天之所弃者以其逸而无勤劳也有夏之君不趋于逸则天降格而向之言其与天通也桀旣弗克用此以事天乃大淫佚而文过以辞惟时天罔念闻言其与天不通也天本有向夏之命今则废矣不降格而降罚矣故汝商之先祖成汤始得革夏命俊乂斯民而甸治四方也自成汤至于帝乙贤圣之君六七作罔不明其德于已而恤其祀于神天向其德乃大建立其祚而保乂其君其君亦罔敢失天意罔不配天而泽天下自此以后嗣王则纣矣大不明德以显天天且不能事而况能听念先王之勤家乎不勤者如有夏之适逸也大淫其佚不顾于天显民祗言其不顾显天敬民之理天旣不保降滋大丧亦犹天为商降罚于夏也天旣不昬于厥德小大之邦用丧罔非有辞于罚亦犹有夏民欲与之皆亡也呜呼与乱同事罔不亡夏桀商纣为恶不同同归于乱至其错天命则如出一辙岂我武王私意哉尔商多士于此不可不知时变也
　　王曰尔殷多士今惟我周王丕灵承帝事有命曰割殷告勑于帝惟我事不贰适惟尔王家我适予其曰惟尔洪无度我不尔动自乃邑予亦念天卽于殷大戾肆不正王曰猷告尔多士予惟时其迁居西尔非我一人奉德不康寜时惟天命无违朕不敢有后无我怨惟尔知惟殷先人有册有典殷革夏命今尔又曰夏迪简在王庭有服在百僚予一人惟听用德肆予敢求尔于天邑商予惟率肆矜尔非予罪时惟天命
　　今惟我周王周之先王也灵神也莫神于天我既大承事于天有命当割絶有商我复告勅于帝以待天命故观兵于孟津以归冀商之改过期不再徃惟尔王家旣无悔过之心此武王所以必徃故曰惟尔王家我适我之受天命如是而汝大无法度复挟三监以叛固非扰动尔邑念天命之不可不征但使大戾即罪余党之不正者悉寛肆之所谓殱厥渠魁胁从罔治也今迁汝而西居于洛邑非我所为不靖以劳动汝时惟天命也呜呼商士汝当知所归矣自今一迁朕不再劳故曰不敢有后当无我怨也汝知商之先祖有册有典且载革命之初迪简贤俊置之王庭使服事于百僚是商尝用夏之遗士矣吾非不能用尔尔旣挟我三监是其德不可信德不可信又焉可用但听其有德者用之尔我不敢求尔于商邑若商之用夏士也但率循此意以寛肆矜容之尔非我之罪汝自取之亦天命也呜呼商士汝当知所择也
　　王曰多士昔朕来自奄予大降尔四国民命我乃明致天罚移尔遐逖比事臣我宗多逊王曰告尔殷多士今予惟不尔杀予惟时命有申今朕作大邑于兹洛予惟四方罔攸宾亦惟尔多士攸服奔走臣我多逊尔乃尚有尔土尔乃尚寜干止尔克敬天惟矜尔尔不克敬尔不啻不有尔土予亦致天之罚于尔躬今尔惟时宅尔邑继尔居尔厥有干有年于兹洛尔小子乃兴从尔迁王曰又曰时予乃或言尔攸居
　　成王欲使商之多士知畏天罚格心以向化故言来自奄奄者成王所伐之国四国者三监及奄也大降尔四国民命者以至命诰四国之人使之晓然然后致罚也移尔遐逖者屏之逺方虽欲宅洛不可得也比事臣我宗多逊者言令协比其心臣事我而尊多其逊顺之道也岂有悖逆之患哉我不杀尔惟时申命者重告之以作洛之意言四方罔不宾服在尔多士亦当服我奔走为臣而多其逊顺之道尔乃尚有尔土循此当安土乐业也尔乃尚寜干止循此当身干安佚也尔克敬天命天亦予尔矜尔尔不克敬何止不有尔土亦将致天之罚于尔躬矣先言有尔土寜干止其居其身之可保者以其敬也后言不啻不有尔土致罚于躬其居其身之不可保者以其弗敬也今尔之时不可失能宅尔邑自然怀念子孙而继尔居矣斯干之诗乃安斯寝而继之以乃占我梦者此也能保其身自然得终其寿而有年矣洪范之书康寜寿考不可偏废者此也尔旣各怀长久之计少者安得不兴起而从之迁乎王曰又曰并言者説者以为脱文以意考之殆记事者之言也王言之矣他日又言之此所谓王曰又曰也然而虽屡言之不过言尔所居之地所居之地非洛邑乎
　　周公作无逸
　　古之大臣何其爱君之深忧君之切而欲其君之寿也诗于天保之序曰臣能归美以报其上可谓爱而欲其寿也然犹待君能下下而为之则周公之心过于此逺矣三代之下非谓其君不能而不言则必待其君有过而始言进则固宠退则窃名皆周公之罪人也书序序所以为作者之意独无逸立政二篇不然此周公虑患之深先事而言之因名见义是故序不着其由也呜呼天以无逸而行四时地以无逸而播殖万物君以无逸而缉成庶政一言以尽之曰勤而已民生在勤勤则不匮也人之有生寿夭祸福惟其所召好德必康寜为仁必寿考理之自然者当汤之世有能致一漑之功者虽其同归焦烂然必致漑者后枯此人生不可不勤勤则寿也寿生于勤夭生于逸逸则无所用心声色由是而沈溺玩好由是而皷荡此心一弛万恶皆归逺忠直近邪佞穷奢极欲严刑峻诛皆由是而生焉乱亡从之寿将焉在及其终也乃反怨天不其晚矣则周公先事而言不敢谓其君不能而不言亦不敢待其君有过而始言岂不为眷眷爱君忧国而欲其寿乎
　　无逸
　　周公曰呜呼君子所其无逸先知稼穑之艰难乃逸则知小人之依相小人厥父母勤劳稼穑厥子乃不知稼穑之艰难乃逸乃谚旣诞否则侮厥父母曰昔之人无闻知
　　天下之至勤劳无农夫终岁勤勤仅而成功幸而有年足以饱暖不幸而凶歉相借而为莩然未尝因噎废食而遂至于辍耕也是故岁事毕春气萌动又将有事于西畴四时循环无日休息可谓艰难矣君子所其无逸者葢若北辰之居所所者居而不移之谓也言君子于无逸终身居之死而后已也先知稼穑之艰难乃逸者先知其难而逸异乎常人之逸也吾之有生衣帛食肉养生丧死之具无一不以粟易之者是皆农夫之勤所致也吾虽不亲耒耜不荷畚敢不知其所自乎知其所自安敢妄有作为而劳吾民乎此吾之逸所以异也小人依我而为命一嚬一笑是其休戚一动一止是其死生吾寜而使天下肥吾寜不足而使百姓足一赋敛不敢过一力役不敢兴而况盘游田猎干戈之战鬬土木之营作乎此之不为吾方泰然凝神蠖之中岂不为逸乎故曰知其难者异乎常人之逸也相小人者即小人以为喻也父母勤劳稼穑其子不知艰难乃逸乃谚旣诞夫谚戏侮也诞诳欺也不惟惰其四肢乃反戏侮诳欺又诬昔之人为无闻知无闻知者若今之谚曰无所见识也言昔之人无所见识而为此艰难其实当逸也父母闻此其何以为怀周公之言所以深戒成王念后稷太王王季文武之基绪使之不敢荒寜也七月之诗旣陈王业之艰难于此又申之因以辅成王之寿考可谓显而易见矣譬之良医视人之安逸惧其骄惰风霜劳苦之不能支而遂至病且死也教之以吐故纳新熊经鸟申之术使之周流运动以入长生久视之域则岂不为爱之乎韩非子力叙帝尧大禹之勤劳俭约乃曰此不肖人之所勉非贤者之所务其亦侮其君以为昔之人无闻知也二世用之卒致丧亡呜呼可以信周公之言矣
　　周公曰呜呼我闻曰昔在殷王中宗严恭寅畏天命自度治民祗惧不敢荒宁肆中宗之享国七十有五年其在高宗时旧劳于外爰曁小人作其卽位乃或亮阴三年不言其惟不言言乃雍不敢荒宁嘉靖殷至于小大无时或怨肆高宗之享国五十有九年其在祖甲不义惟王旧爲小人作其卽位爰知小人之依能保惠于庶民不敢侮鳏寡肆祖甲之享国三十有三年自时厥后立王生则逸生则逸不知稼穑之艰难不闻小人之劳惟耽乐之从自时厥后亦罔或克寿或十年或七八年或五六年或四三年
　　中宗谓太戊也先言太戊者以得年之多寡为先后也夫为天下之至尊逸也劳也唯所欲为凡无不可意者今而严恭寅畏上怵天命下惧民情至于不敢荒宁谁驱之使然耶自非其中素知小人之劳何以至此高宗之治説命载之详矣其要在于不敢荒宁至于商嘉靖想见其时雍容舒泰斯民无毫发之扰小大无怨固其宜也祖甲之治伊训太甲咸有一德载之详矣其要在于知小人之依想见其时务养斯民穷而无告悉在鞠育如慈母爱子贤则亲之无能则怜之不侮鳏寡固其宜也此三人者真贤圣之君厥享国久长岂由他得然而就三君言之中宗为至难得何者高宗祖甲或旧劳于外或旧为小人长于民间亲与物接知民疾苦故即位而不敢暇逸至于中宗天禀聪睿于深宫之中灼知小人之劳不待目见身亲而自知艰难是其为至难得自时厥后立王生则逸不知小人之劳惟从事于耽乐耽乐者庸君以为逸而圣君以为劳葢声色皷荡玩好荧惑能使人耳目变易日新而不得停内狎嬖佞外御忠良能使人心思险愎日肆而不知倦自他人观之无一俄顷休息而庸君方且安而行之此古人以为鸩毒也兹逸也岂不为劳乎卒之蹷痿之机寒之媒伐性之斧腐肠之药交攻而不赦欲望其长年其可得乎呜呼周公之爱其君可谓切至矣
　　周公曰呜呼厥亦惟我周太王王季克自抑畏文王卑服卽康功田功徽柔懿恭懐保小民惠鲜鳏寡自朝至于日中不遑暇食用咸和万民文王不敢盘于游田以庶惟正之供文王受命惟中身厥享国五十年周公曰呜呼继自今嗣王则其无淫于观于逸于游于田以万民惟正之供无皇曰今日耽乐乃非民攸训非天攸若时人丕则有愆无若殷王受之迷乱酗于酒徳哉大王肇基王迹王季其勤王家克自抑畏者非有鞭策警诲之所致其谦虚兢畏出于天性也文王恶衣服而尽力于康民裕农之事徽柔懿恭可以想像文王之形容也葢孰不为柔徽者柔之美美矣则无绕指之悔孰不为恭懿者恭之淑淑矣则无床下之巽葢四德之中惟柔恭可见徽懿不可得而见也即柔之中可以知徽即恭之中可以知懿徽柔则无优柔之患懿恭则无足恭之患矣文王知小民之劳苦鳏寡之困穷下气降心振此二德如慈母于子不敢以疾声厉色待之恐其畏而不懐也不敢以怒心忿气触之恐其疑而不至也惟其有矜怜抚掩保抱擕持之德故其徽柔懿恭可以想见也自朝至昃无食顷不在万民则咸和之效可知矣况敢盘于游田而以庶之供为耽乐之私用乎自中年受命九十七乃终享国五十年可谓寿矣説者尚谓以忧勤损寿葢以文王之无逸宜得永年之寿于此犹未慊于人心也嗣王监此不可淫于观游逸乐田猎之事使万民之供亦惟正也茍或外此则四方之奉不足以支旬月之费兹逸也适所为劳欤无皇者不暇也勿以谓一日之耽乐不足累德日复一日则非民所训非天所顺必有大咎矣天人之际吁可畏哉无若纣之迷乱沉湎于酒此周公作无逸之本意也
　　周公曰呜呼我闻曰古之人犹胥训告胥保惠胥敎诲民无或胥诪张爲幻此厥不听人乃训之乃变乱先王之正刑至于小大民否则厥心违怨否则厥口诅祝人主之聪不在两耳而在众耳人主之明不在两目而在众目人主之德不在一心而在众心古之愚民不能诪张为幻于人主之前者以人主之前有众贤为之辅也诪诳也张诞也至于幻则迷惑人主之聪明心志而使转移者也夫旣有人训告以顺其理保惠以防其过教诲以攻其失则孰患诳诞迷惑之人哉此而不听所谓訑訑之声音顔色距人于千里之外则谗谄面谀之人至矣与谗谄面谀之人居则诪张为幻固其宜也自是而变乱先王之政刑至于小大罔不失序矣惟民之生赖人主以牧养苟或不然是否也厥心违怨厥口祝诅矣怨气诅语充塞天地洋溢四海冲和揉为乖沴瑞应化为灾殃人主独能保其寿乎此周公所以推其极而告王也
　　周公曰呜呼自殷王中宗及高宗及祖甲及我周文王兹四人迪哲厥或告之曰小人怨汝詈汝则皇自敬徳厥愆曰朕之愆允若时不啻不敢含怒此厥不听人乃或诪张爲幻曰小人怨汝詈汝则信之则若时不永念厥辟不寛绰厥心乱罚无罪杀无辜怨有同是丛于厥身周公曰呜呼嗣王其监于兹
　　迪哲者得道而能顺以照临四方也古之先王莫不如是而周公独取是四人者葢以其近古而耳目尚可闻见也或告以小人怨詈鲜有不怒者唯虚舟之触飘瓦之掷可以免怒小人何所逃罪耶是故迪哲之圣人察其告语皆诬人谮人者唯皇自敬德而已皇者从容能为之谓也我旣从容自敬厥德百姓有过唯曰在予一人故曰朕之愆允若时不啻者念咎之深也不敢含怒者不唯不肆亦不蓄也非迪哲之君焉能至是葢旣已迪哲视天下小人皆在不觉不知之域每轸哀矜拯救之心欲其尽出迷途而未得也居是时虽或怨或詈我亦悯其失道而至是又何有怒心哉仲尼得一贯之道而以忠恕行于世者为此也此厥不听则人始得而惑我诪张为幻之徒始得而肆始则怨詈者受诛终则不怨不詈者亦受诛何者我旣不明彼皆得肆其诋诬而善人君子无罪无辜以及祸也旣不能永念为君子之道又不能克寛容众之心以致于此卒之一身为怨府怨旣丛于身其克永年者几希矣嗣王可不监之虽然周公方以无逸告君而终以此者诚欲使成王知听言之难而罪人之不易也怨而不解得保其社稷者世固无是理呜呼周公之意深矣








<经部,书类,尚书讲义>
　　钦定四库全书
　　尚书讲义卷十七　　　　　宋　史浩　
　　召公为保周公为师相成王为左右召公不説周公作君奭【案此条讲义永乐大典原阙】
　　君奭
　　周公若曰君奭弗吊天降丧于殷殷既坠厥命我有周既受我不敢知曰厥基永孚于休若天棐忱我亦不敢知曰其终岀于不祥呜呼君巳曰时我我亦不敢宁于上帝命弗永逺念天威越我民罔尤违惟人在我后嗣子孙大弗克恭上下遏佚前人光在家不知天命不易天难谌乃其坠命弗克经历嗣前人恭明徳在今予小子旦非克有正迪惟前人光施于我冲子又曰天不可信我道惟宁王徳延天不庸释于文王受命【案此条讲义原阙】公曰君奭我闻在昔成汤既受命时则有若伊尹格于皇天在太甲时则有若保衡在太戊时则有若伊陟臣扈格于上帝巫咸乂王家在祖乙时则有若巫贤在武丁时则有甘盘率惟兹有陈保乂有殷故殷礼陟配天多历年所天惟纯佑命则商实百姓王人罔不秉徳明恤小臣屏侯甸矧咸奔走惟兹惟徳称用乂厥辟故一人有事于四方若卜筮罔不是孚
　　周公既引所以相成王者勉召公又言商之诸相所以事后王者以明非独吾二人古之人皆然也惟伊尹相成汤以格天相太甲以格于上帝相成汤之时不可及已相太甲时则与伊陟臣扈同功言有差殊以君之贤圣分也巫咸乂王家乂治也陟上也与祖乙时巫贤武丁时甘盘亦率惟兹有所陈于王以保乂有商故商之贤圣之君皆能感格神祗上而配于天夫配天与格天格于上帝小异矣此亦以君之贤圣分也其所以使其多历年所而天惟纯佑百姓丰实则自成汤至于髙宗同也王人衔王命之人也皆秉徳明恤小臣左右近习之人也侯甸王之近畿之人也矧咸奔走执事之贱者也惟兹惟徳称莫不以徳举也既皆用乂其君故一人有事于四方若卜筮之信罔不是孚也夫周公必举多歴年所而终于有孚以言已之相成王尚在幼冲年既未久徳亦未洽其流言之变小臣有所未孚也必待久而后孚若商之诸臣可也是欲勉召公同施其力以冀久逺勿以忧惧而遂已也然臣扈汤之臣至太戊时已百嵗余矣则相后君不待于老臣乎语此则周召不得不任其责也髙宗所以中兴得傅説也而周公独引甘盘盖髙宗不学于甘盘则不知恭黙思道无以得傅説窃意甘盘者亦先朝之旧臣也是故引之
　　公曰君奭天寿平格保乂有殷有殷嗣天灭威今汝永念则有固命厥乱明我新造公曰君奭在昔上帝割申劝寜王之徳其集大命于厥躬惟文王尚克修和我有夏亦惟有若虢叔有若闳夭有若散宜生有若泰颠有若南宫括又曰无能徃来兹迪教文王蔑徳降于国人亦惟纯佑秉徳迪知天威乃惟时昭文王迪见冒闻于上帝惟时受有殷命哉
　　天之所以续永命者在乎平格平者言其徳之一格者言其徳之至彼有商之君贤圣如此而天复寿其一徳至徳之臣以保乂如此纣既迷乱嗣天灭威天灭而威之也今汝忧深思逺念天有固我之命以治显于我新造则召公闻此忧宜解矣在昔上帝割丧商而申劝文王之徳以集大命于其身文王尚克修泰和之治于诸夏亦惟有若虢叔闳夭散宜生泰颠南宫括之徒而已兹五人者文王防附先后奔走御侮之友也使文王不能与此五人徃来顺其伦之教文王亦无徳降于国人矣今社稷之未安流言之日至岂吾二人之徳不及五人者乎五人者亦惟纯佑文王秉徳迪知天威故昭文王之徳以顺于人以见于逺以冒于众用以闻于上帝而遂受商之天命也周公前引有商旧臣之相兹又以文王之臣所以相武王者告召公于此茍能捐身殉国以图社稷之安乎又何不説之有
　　武王惟兹四人尚迪有禄后暨武王诞将天威咸刘厥敌惟兹四人昭武王惟冒丕单称徳今在予小子旦若游大川予徃暨汝奭其济小子同未在位诞无我责罔勗不及耉造徳不降我则鸣鸟不闻矧曰其有能格周公之为此书歴叙有商之相若伊尹軰皆以先朝旧老克相后人文王五人至武王之世虽亡其一然四友益以相得同心辅治既昭文王之徳于前又昭武王之徳于后尚迪有禄者古以死为无禄有禄言其尚无恙也武王之胜商惟兹四人之力昭显武王使覆冒天下丕大也单小也使大小咸称其徳也今在我为相若游大川非若伊尹之可以独任必借汝奭同心乃济今吾二人既受武王之托其相成王亦若四友之相武王可也与尔未在位时已皆相与若同此不替庶几免责矣今当收效不勉其不及为耆徳老成而使徳不降于人以去则何所贵于相友古以鸣鸟喻求友伐木之诗是也鸣鸟不闻不得友以成安能格于至治哉
　　公曰呜呼君肆其监于兹我受命无疆惟休亦大惟艰告君乃猷裕我不以后人迷公曰前人敷乃心乃悉命汝作汝民极曰汝明勗偶王在亶乘兹大命惟文王徳丕承无疆之恤公曰君告汝朕允保奭其汝克敬以予监于殷丧大否肆念我天威予不允惟若兹诰予惟曰襄我二人汝有合哉
　　周公既已陈平生相与之意以勉其留而寛其不説之心矣兹又言己之受命于武王者有无疆之休亦有无疆之艰表其成治之不易也故先告以君肆其监于兹又告以君乃猷裕我不以后人迷猷谋也当谋于寛裕以须其治之成勿以不説而遽去后王之迷悟在我乌可不任其责哉前人武王也后人成王也武王非独命我亦敷其心腹以悉命汝是其委任与我同也作汝民极是望汝为民之极若曰民心罔中惟尔之中也于是复述武王命二人之言曰汝明勉偶王夫偶对也二人同心之意也周公为师召公为保相成王为左右言其相须岂可相舍哉亶信也在亶者在乎自信以乘兹大命也我文考之念后人有无疆之忧在汝二人丕承而已夫人臣托六尺之竭其力继之以死可也岂可以社稷未安而徒懐忧乎周公又曰告汝朕允允信也言我之言出于信汝保奭当克敬也我视商之所以丧乱以无人若伊尹伊陟臣扈巫咸巫贤甘盘之徒为之偶也否不然也微子之言纣曰咈其耉长旧有位人既不用老成人所谓大否也天威不逺有臣如此无臣如彼可谓明效矣予言茍出于不信岂敢若此多诰实欲賛我二人使终其始汝试思之当有合于人心有合于人心则无商之大否矣
　　言曰在时二人天休兹至惟时二人弗戡其汝克敬徳明我俊民在让后人于丕时呜呼笃棐时二人我式克至于今日休我咸成文王功于不怠丕冒海隅出日罔不率俾公曰君予不惠若兹多诰予惟用闵于天越民公曰呜呼君惟乃知民徳亦罔不能厥初惟其终祗若兹徃敬用治
　　言曰我之所言如是也周之治方兴而未洽周之福方至而日増以我二人同心故也我二人何以胜之汝克敬徳而明俊民举贤以为助在进成王于昌大之时也笃厚也棐辅也凡周室至于今日休美以我二人厚辅之也咸共也今勉召公共成文王之功其勤至于不怠可以丕冒海隅出日罔不率俾周都在镐实中国之西海隅出日举其甚逺者而言之也予不惠者我不欲若兹多诰言不欲喋喋言之诚以畏天命而悯人穷也周公之本心今披露于召公召公于此能忘情于武王而以忧畏去乎又叹曰君乃知民徳中庸之徳民鲜能久者以天生蒸民其命匪谌靡不有初鲜克有终也我二人既已同心于前不可以忧畏而不终于后祗顺以行惟敬以用治不可不勉也此书之作周公不失为圣召公不失为贤其初不失同心其终不失相勉以济治周南召南万世知其为不可及也而解者曰召公疑周公又曰不説周公归政而复留又曰不説成王之不知周公误矣若曰召公疑周公则武王不应使之左右成王不知而使之是武王之不智也若曰不説其复留是召公欲専政周公力言之以自留周公之固位也若曰不説成王之不知则召公身为大臣不能开悟人主而徒为缄黙以不説岂所望于召公哉况卷阿公刘之戒召公非不敢言者何独于周公而黙然乎是知解者之误也
　　蔡叔既没王命蔡仲践诸侯位作蔡仲之命
　　此孔子序史氏所纪周公请诸成王命蔡仲之意也序后一章亦史氏之记也其曰囚蔡叔郭邻正义则曰周公囚之至死不赦以序考之蔡叔称没则若无罪而死者至死不赦之説或可以疑也况方囚蔡叔而蔡仲已为卿士父囚而子在位其心将何以处之周公忠厚人也忍使其子贪位慕禄而不事父乎而所谓克庸祗徳者几于溢美矣由是知周公之囚蔡叔非若后世禁锢终身意必有还复之期蔡仲斯为不忝矣周公吊二叔之不咸封文之昭武之穆岂有泽及逺族而舍我之亲亲不使自新乎序直言践诸侯位以明周家忠厚不以父罪而废其子与舜殛鲧兴禹不约而同也
　　蔡仲之命
　　惟周公位冢宰正百工羣叔流言乃致辟管叔于商囚蔡叔于郭邻以车七乘降霍叔于庶人三年不齿蔡仲克庸祗徳周公以为卿士叔卒乃命诸王之蔡此史臣之记也周公位冢宰以正百工行宰相之事以表率百僚也后世乃有居天子位之説夫周公为冢宰也摄政非摄位其受命居洛也复书非还位羣叔流言非以其践位也当危疑之际以将不利于孺子为説欲以此中周公周公去则武庚禄父可以为商复雠矣盖商之遗泽在人虽更辛纣之酷虐人心犹未离至成王之世受周之抚养不为不久而念商犹不忘向非周公奋不顾身力任此责则周未必不复为商此周公于流言之变并二叔以讨之于既迁之后作多士以诰之也虽然使管叔不附武庚则周公处之必有道未必诛也观其囚蔡叔以车七乘迁于郭邻而已降霍叔为庶人止三年而已亦可见其治亲之道矣按史记世家武王封功臣昆弟封叔鲜于管封叔度于蔡封叔处于霍而经所载惟言二叔此复有霍叔何哉盖霍叔虽监商不挟商民以叛此其得罪所以轻既言羣叔则流言之衅霍叔亦在章章矣使二叔不附商罪止同于霍叔三年之后复齿于诸侯之列与无过人同也由此观之周公之讨二叔岂得已乎为社稷计尔
　　王若曰小子胡惟尔率徳改行克慎厥猷肆予命尔侯于东土徃即乃封敬哉尔尚盖前人之愆惟忠惟孝尔乃迈迹自身克勤无怠以垂宪乃后率乃祖文王之训无若尔考之违王命
　　率徳率乃祖文王之训改行无若尔考之违王命也克慎厥猷所为无不慎也欲盖前人之愆莫若忠孝忠则不忘本朝孝则不忘前人尔乃迈迹自身一身迈徳勤行而不怠使子孙可以循迹而取法所谓垂宪乃后者蔡叔之罪在违王命违王命者附商而叛周与商遗民同谓周之取商为不然心实谋逆也其曰盖前人之愆者前人有愆对其子言岂曰暴之惟当嘱其掩覆求立事君之大节以洗其昨非尔故曰盖也能如是岂不曰忠乎岂不曰孝乎窃尝谓周公位冢宰凡所欲为无不如志而善则称君过则称已周公造次未尝忘之且诛管蔡者成王也非成王之命周公安敢専罚而经之所载直言周公位冢宰而为之可谓过则称已矣封蔡仲者周公也非周公知之成王何自而封而经之所载直言请命于王而封之蔡可谓善则称君矣彼后世负不赏之功而招权以自用者固周公之罪人也
　　皇天无亲惟徳是辅民心无常惟惠之懐为善不同同归于治为恶不同同归于乱尔其戒哉慎厥初惟厥终终以不困不惟厥终终以困穷懋乃攸绩睦乃四邻以蕃王室以和兄弟康济小民率自中无作聪明乱旧章详乃视聴罔以侧言改厥度则予一人汝嘉王曰呜呼小子胡汝徃哉无荒弃朕命【案此条讲义永乐大典原阙】
　　成王东伐淮夷遂践奄作成王政成王既践奄将迁其君于蒲姑周公告召公作将蒲姑
　　奄之为国淮夷一部落也淮浦之夷叛服不常旧矣成王政者言淮夷既平四方无虞王政乃成也将蒲姑者周公以成王迁奄之命谋及召公也此君奭所谓襄我二人汝有合哉是也
　　成王归自奄在宗周诰庶作多方
　　成王自奄归宗周宗周丰镐之都也洛则谓之成周作书以诰多方多方者周之诸侯非如多士止告三监及淮夷奄也盖成王即政之后三监及奄已不足虑所诰者天下诸侯故书曰告尔四国多方因四国而告多方也当是时周公宅洛已能镇服天下其叛乱之国既以灭亡国家骎骎无事自此布政设官而持盈守成以文太平故立政周官以次而举也
　　多方
　　惟五月丁亥王来自奄至于宗周周公曰王若曰猷告尔四国多方惟尔殷侯尹民我惟大降尔命尔罔不知洪惟图天之命弗永寅念于祀惟帝降格于夏有夏诞厥逸不肯慼言于民乃大淫昏不克终日劝于帝之迪乃尔攸闻厥图帝之命不克开于民之丽乃大降罚崇乱有夏因甲于内乱不克灵承于旅罔丕惟进之恭洪舒于民亦惟有夏之民叨懫日钦劓割夏邑天惟时求民主乃大降显休命于成汤刑殄有夏惟天不纯乃惟以尔多方之义民不克永于多享惟夏之恭多士大不克明保享于民乃胥惟虐于民至于百为大不克开乃惟成汤克以尔多方简代夏作民主慎厥丽乃劝厥民刑用劝以至于帝乙罔不明徳慎罚亦克用劝要囚殄戮多罪亦克用劝开释无辜亦克用劝今至于尔辟弗克以尔多方享天之命呜呼王若曰诰告尔多方非天庸释有夏非天庸释有殷乃惟尔辟以尔多方大淫图天之命屑有辞乃惟有夏图厥政不集于享天降时丧有邦间之乃惟尔商后王逸厥逸图厥政不蠲烝天惟降时丧惟圣罔念作狂惟狂克念作圣天惟五年须暇之子孙诞作民主罔可念听天惟求尔多方大动以威开厥顾天惟尔多方罔堪顾之惟我周王灵承于旅克堪用徳惟典神天天惟式教我用休简殷命尹尔多方今我曷敢多诰我惟大降尔四国民命尔曷不忱裕之于尔多方尔曷不夹介乂我周王享天之命今尔尚宅尔宅畋尔田尔曷不惠王熈天之命尔乃迪屡不静尔心未爱尔乃不大宅天命尔乃屑播天命尔乃自作不典图忱于正我惟时其教告之我惟时其战要囚之至于再至于三乃有不用我降尔命我乃其大罚殛之非我有周秉徳不康宁乃惟尔自速辜王曰呜呼猷告尔有方多士暨殷多士今尔奔走臣我监五祀越惟有胥伯小大多正尔罔不克臬自作不和尔惟和哉尔室不睦尔惟和哉尔邑克明尔惟克勤乃事尔尚不忌于凶徳亦则以穆穆在乃位克阅于乃邑谋介尔乃自时洛邑尚永力畋尔田天惟矜尔我有周惟其大介赉尔迪简在王庭尚尔事有服在大僚王曰呜呼多士尔不克劝忱我命尔亦则惟不克享凡民惟曰不享尔乃惟逸惟颇大逺王命则惟尔多方探天之威我则致天之罚离逖尔土王曰我不惟多诰我惟祗告尔命又曰时惟尔初不克敬于和则无我怨
　　周公曰王若曰者周公以王命诰也因四国有变既定矣乃并诸侯而申告之故曰告尔四国多方也成王已于多士告商之叛民今其辞率推广多士之书以并告诸侯也殷侯诸侯也皆商之旧臣尹民则长民者也大降尔命诛纣而与民惟新汝非不知之也洪大也洪惟者所思之大也盖言天命靡常在人图之既畏天命安可不寅恭敬念于祀乎帝之降格监于有夏以夏之先后能畏天命者也而夏之嗣王大厥逸不肯慼言无忧民之言也乃大淫昏而无终日之顷勉行此道尔之所闻也此则多士所谓惟帝降格向于时夏弗克庸帝大淫泆有辞是也厥图帝之命不克开于民之丽者开逹也丽附也丽于善则善丽于恶则恶也既不逹民之丽非所以图天命也方且酷罚以长乱崇长也甲始也言乱之长始于内也既不能灵承于祭祀又不能大进靖恭之士以寛裕斯民乃敬用叨懫饕餮忿懫之人以残贼夏邑桀之弗克庸徳慢神虐民其恶若此天惟眷求神主乃大降显休命于成汤刑殄有夏此则多士所谓惟时天罔念闻厥惟废元命降致罚乃命尔先祖成汤革夏是也皇天无亲惟徳是辅夏王灭徳天不辅之以纯徳文王之徳之纯所以受天命也尔多方之义民不得在位以长享其爵禄而所恭之多士皆营私専利之人相与虐民而已安得克明此徳以享其民乎至于百为凡百所为大不克开开逹也逹者洞晓也夏之君臣弗率如此惟成汤能以尔多方之诸侯简在帝心而代夏作民主也慎厥丽乃劝者使之丽于善而皆知劝也以徳行刑民斯知劝也以至于帝乙罔不明徳慎罚先明徳以慎罚则亦知所劝也虽要囚戮之亦甘心焉杀而不怨也开释无辜者赦过宥罪亦无不知劝也此则多士所谓自成汤至于帝乙罔不明徳恤祀是也今至于尔辟指纣也弗克以尔多方享天之命是以我周亦如汤之得受命也呜呼者叹息之辞以诰尔多方也非天庸释有夏非天庸释有殷庸用也释弃絶之也言非天用絶夏商之命夏商自絶之也乃惟尔君以尔多方大淫图天之命以淫虐图天命可乎而况屑有辞屑轻也轻出其言以责命于天也乃惟有夏图厥政不集于享集成也天降时丧所谓时日曷丧也有间之上下之情不通也今尔商后王逸厥逸为流连之乐以图国政也不蠲烝者不能防粢以恤祀也天惟降时丧亦如桀之亡也此则多士所谓在今后嗣王诞淫厥泆惟时上帝不保降若兹大丧是也惟圣罔念作狂惟狂克念作圣圣之与狂在于念不念之间人但不能自勉尔天亦悯纣实汤之子孙故须暇之若所谓寛暇之以冀其改过纣大作民主既不克念又不听人之言天惟求尔多方大动以威出灾异以警惧之以开其自新之路俾顾諟天之明命而尔多方无徳可以堪之惟我周王灵承于旅旅祭之大者天用亲有徳飨有道也克堪用徳惟典神天此则多士所谓今惟我周王丕灵承帝事是也天惟式教我用休教者非谆谆然命之也使之主祭而百神享使之主事而事治也简者简在帝心者俾革商命以长尔多方也今我曷敢多诰以我诛三监淮夷及奄以大降尔四国民命不得已而有言也尔曷不忱裕之于尔多方尔曷不夹介乂我周王享天之命者欲诸侯以诚信寛裕之道行于国而夹辅介助我以享天之命也夫普天之下莫非王土率土之濵莫非王臣汝诸侯尚宅尔宅畋尔田言栖息饮啄皆在我域中夫何所逃而曷不顺我明天之命乃屡导告之而乱靡有定此不静也皆由尔未有爱君之实不能大安天命又乃轻弃天命其为不静乃尔自作不典典常也言其心无常也不能图忱于正忱信也皆其自取之也我惟时其教告之戒之也我惟时其战要囚之戒之不从而罚之也至于再至于三而顽不率化乃有不用我降尔命如三监淮夷及奄是也我乃其大罚殛之诛之迁之践之理所当然此则多士所谓予亦致天之罚于尔躬是也非我有周秉徳不康宁非我不爱尔皆尔自召也此则多士所谓非我一人奉徳不康寜时惟天命是也呜呼者叹辞也告尔有方多士诸侯也暨殷多士四国也不告庶民而告士者责其可责者也士服则民服矣今尔奔走臣服我所监临已五年矣而犹不悛是为之长者当任其责也胥伯诸侯之长小大多正小大之国皆有正有长尔罔不克臬者当无不以法自防也此则多士所谓亦惟尔多士攸服奔走我多逊是也自作不和此心不静也尔当和之脩其身也尔室不睦骨肉相怨也尔当和之齐其家也身脩矣家齐矣尔邑克明能克勤乃事则国治矣此成王周公之诰命不忘大学之道也虽有凶徳悖乱之人挠我之政则亦以和敬在位使之观感而化忠厚之至也克阅于乃邑谋介者视一国之内求贤以自助也惟能如此故可安于洛邑凿井耕田而永有养也岂惟如此天亦于尔眷尔之从化也此则多士所谓尔克敬天惟矜尔是也我有周惟其大介赉尔既助之又与之也又当取商之多士迪简其贤者使之在王左右至于服在大僚言公卿皆尔为也此则多士所谓夏迪简在王庭有服在百僚是也言尔若从化则尤厚于汤之用夏士是也呜呼者又叹之也恐其告戒之不从则又曰尔不能勉信我命则亦惟不克享我之爵禄田宅此则多士所谓尔不克敬尔不啻不有尔土是也凡民惟曰不享者尔既不享我之命民不享尔之命上有好者下必有甚焉者矣尔既荒逸偏颇违逺我命则惟尔探天之威犯天之怒我当致天之罚言非我私心也离逖者诛之迁之践之也此则多士所谓我乃明致天罚移尔遐逖是也王曰我不惟多诰者言我谆谆然不惮烦如此然其所诰不过使尔祗敬知天命所归又曰者徃日告之今日又告之也言尔初不克敬于和以至于此今当知我之所告皆为尔计则何怨之有使四国暨多方之多士闻此警戒之语当衔恩戴徳革心以化周家之忠厚尝谓自大诰康诰酒诰梓材召诰洛诰多士以至多方八篇之义皆因商民而作则商民之顽可知矣成汤革夏惟亳民以为不恤我众至于诸侯则东征西怨南征北怨怨其后来也卒之攸徂之民室家相庆今商民之怨则异是也此成王周公所以告戒之切而归结于则无我怨其意深矣虽然商民如是之顽成王周公终不忍诛之者以其服商之治已久犹有眷眷不忘其君之心是以不忍诛也兹其所以为忠厚欤窃意周之积累自后稷公刘太王王季文武非不厚也然譬如植木前人植之后人不能培防之则根虽固久已拨矣安得枝叶之茂乎周之社稷所以卜世卜年过歴长久者成王周公以忠厚培防之力也呜呼盛哉呜呼盛哉

　　钦定四库全书
　　尚书讲义卷十八　　　　　宋　史浩　撰
　　周公作立政
　　凡书皆有序史官之纪实也圣人定书存之使万世之下读其书者知所以作者之意汉儒复引之以冠篇首唯无逸立政周公所作史氏不书其由亦若伊尹咸有一徳不待序引而晓也立政者为政在人取人以身以用人教之欲其治之必成也周公复政之后虑成王未知为政之方以是教之得其要矣故一篇之意终始反复唯在用人周公之爱其君不以吾不在位而不谋其政也此三代老臣之为非圣人则不能也或曰卷阿戒成王求贤用吉士召康公之诗也岂不可以比肩周公乎夫赤箭青芝药之良也召公第言当兼收并蓄尔不言其当如何用药而愈也此所以为周召也
　　立政
　　周公曰拜手稽首告嗣天子王矣用咸戒于王曰王左右常伯常任准人缀衣虎贲周公曰呜呼休兹知恤鲜哉古之人迪惟有夏乃有室大竞吁俊尊上帝迪知忱恂于九徳之行乃敢告教厥后曰拜手稽首后矣曰宅乃事宅乃牧宅乃准兹惟后矣谋面用丕训徳则乃宅人兹乃三宅无义民桀徳惟乃弗作徃任是惟暴徳罔后亦越成汤陟丕厘上帝之耿命乃用三有宅克即宅曰三有俊克即俊严惟丕式克用三宅三俊其在商邑用协于厥邑其在四方用丕式见徳呜呼其在受徳暋惟羞刑暴德之人同于厥邦乃惟庶习逸德之人同于厥政帝钦罚之乃伻我有夏式商受命奄甸万姓亦越文王武王克知三有宅心灼见三有俊心以敬事上帝立民长伯立政任人准夫牧作三事虎贲缀衣趣马小尹左右携仆百司庶府大都小伯艺人表臣百司太史尹伯庶常吉士司徒司马司空亚旅夷微卢烝三亳阪尹文王惟克厥宅心乃克立兹常事司牧人以克俊有德文王罔攸兼于庶言庶狱庶慎惟有司之牧夫是训用违庶狱庶慎文王罔敢知于兹亦越武王率惟敉功不敢替厥义德率惟谋从容德以竝受此丕丕基呜呼孺子王矣继自今我其立政立事准人牧夫我其克灼知厥若丕乃俾乱相我受民和我庶狱庶愼时则勿有间之自一话一言我则末惟成德之彦以乂我受民呜呼予旦已受人之徽言咸告孺子王矣继自今文子文孙其勿误于庶狱庶愼惟正是乂之自古商人亦越我周文王立政立事牧夫准人则克宅之克由绎之兹乃俾乂国则罔有立政用憸人不训于德是罔显在厥世继自今立政其勿以憸人其惟吉士用劢相我国家今文子文孙孺子王矣其勿误于庶狱惟有司之牧夫其克诘尔戎兵以陟禹之迹方行天下至于海表罔有不服以觐文王之耿光以武王之大烈呜呼继自今后王立政其惟克用常人周公若曰太史司冦苏公式敬尔由狱以长我王国兹式有愼以列用中罚
　　周公若曰周公自为书而曰若者顺考古道有所依据皆非臆説足以取信于王也王之设官常伯三公也常任六卿也准人执法也缀衣内御也虎贲御侮之臣也休兹知防鲜哉者言有是人材皆有国者之美然而知悉此者鲜此所以叹也其言古之人不逺取尧舜而曰有夏之王室前鍳不逺也大竞者大胜也其所以然盖指吁贤俊也天生人材不使终弃吁之所以尊天也其贤俊顺知忱恂信行皐陶之九徳者言夏之大臣所以敢教人主而拜手稽首后者以夏之大臣九德咸备能以道佐人主故敢言也非其人则不敢自尊如是也孟子曰惟大人为能格君心之非盖谓此也后矣者犹戡黎之篇祖伊奔告之辞曰天子也周公屡言孺子王矣亦是意也其意以谓尔为王矣其可不聴此乎惟周公可云他人则不敢也古人敢教之意周公于此当任其责也首曰宅乃事宅乃牧宅乃准斯可以称后矣三宅者即常伯常任准人也宅者其职之所居也谋必面用训者惟左右之臣得以面陈也疎逺之臣安得日见吾君髙宗朝夕纳诲以辅台徳所以不责之羣臣而独告傅説也桀之三宅皆无义之人乃弗作徃任是惟暴徳徃者古之人也不能作徃者之徳既以不义之人辅之安能遵先王之成宪乎此其所以不克终也故曰罔后虽然桀恶如是而曰徳何哉盖徳有吉凶桀之所任者凶徳也故曰暴徳于是成汤崛起自诸侯而有天下乃能大禧上帝之光命亦用三宅之俊如夏之吁俊也其在翼翼之商邑则恊于其国其在四方亦用此大法万民咸觌徳也今纣徳暋暋昏也惟嗜刑凶徳之人在左右乃用羣不逞之人使之与政此立政任人之辞所以也帝钦罚者钦重也天重寘于罚所以亡国也使我周有中夏式汤之受天命奄甸万姓甸者率土咸安也文王武王克知三宅之心灼其俊者用之以敬事上帝顺意以用贤犹汤之丕厘上帝也立民长伯利建侯也立政任人举贤材也准夫牧作三事即三宅也御侮内御趣马小尹圉人啬夫之属也左右携仆百司庶府府史胥徒之属也三宅得人则百执羣吏罔匪正人于是大都小伯之诸侯是则是效亦莫不用贤也艺人执技者表臣长民者百司百官有司也太史尹伯国之大僚庶常吉士为其属也司徒司马司空国之三卿亚旅贰政以从其长之众莫不皆用吉士以至夷微卢烝三亳阪尹蛮夷君长亦莫不以贤自辅也文王武王所以际天极地皆享其徳者以上能用贤风化所暨莫不以用贤为急也又曰惟文王能克厥宅心厥宅三宅也三宅既克立兹常事羣臣之职举矣既得其人文王委任责成执要以驭其下未尝丛脞以自兼也庶言天下之议论庶狱天下之刑罚庶慎天下之防闲也以其各有司存不烦王之亲决也有司各能效职王恭己以听之也训其用违顺其取舍也此劳于求而逸于用也文王罔敢知示以不疑而听其剖决此委任责成之证也武王率循此道较之文王不敢替厥义徳义徳亦文王之徳但文王既服事商而不用至武王则用之也盖仁义一道也从其容徳武王之仁义实文王之仁义也所以并受此大业不为过也周公念文武之徳则又叹曰尔今为王矣而今而后其立政立事准人牧夫当敬用吉徳之人也虽然人故未易知知人亦未易此禹所以因臯陶告舜以知人而曰帝当难知也其曰灼之者知之审而明辨不惑以用之也厥若者其所云为也知之既悉大使之治天职也相佑也佑我所受之民也和我庶狱庶慎时则勿有间之者不可间断朝于斯夕于斯虽一话一言之微终必以成徳之彦治我民也言天下之治非君独能致必得人可也此帝舜所以有臣哉邻哉之言也人之徽言先生长者之所告语者今尽布之王也而今而后岂惟王聴用之王之子孙亦当知不可误于庶狱庶慎也惟正是乂之盖政者正也我率以正孰敢不正此又教其子孙以取人之法也记曰为政在人取人以身语曰其身正不令而行此之谓也古商人汤也自汤至于文王立政立事牧夫准人既克宅之复由绎之所以能致大治然则立天下之政果不在彼而在此欤傥或不能用贤而用憸人安能辅以徳亦安能显于世乎而今而后其勿用憸人惟用吉士可也夫憸人凶人也对吉士而言也惟吉士乃能助相我国家今文子文孙周之子孙皆知成王之王也其勿误于庶狱惟有司之牧夫者盖言为君固当聴大臣之教独于庶狱犹不可误盖以死者不可复生断者不可复续岂当易言之乎至此则不当惟有司牧夫之是聴审而决之其权在我不移于下臣也盖人君于庶狱不能致诘则臣下有以杀罚导其君者杀罚不已则干戈随之戎兵所由起也其曰陟禹之迹者谓行禹治水之迹非也周公谓戎兵不易言当践禹之迹禹未尝不征伐也其有苗勿率征之不克至于班师而使舜诞敷文徳苗遂以格此周公教成王以任徳不任刑之证也以徳而行则自西自东自南自北无思不服矣文王之耿光以徳言也徳可觌故曰觐武王之大烈以功言也功当显故曰扬此言文武能陟禹之迹故能如是盛也而今而后立政惟用常人常人吉士也义民也言虽不同其实皆善者而已太史记事之官周公告之以司冦苏公按左氏曰苏忿生为武王司冦执法而敬用狱可以书矣以长我王国其刑必平平者中也中罚者成王太平之世刑措之时当用之也而太史者诏王之臣不可以不告也抑尝谓周公言用人之法内而三公卿士以至奔走厮役外而诸侯之百执事以至蛮夷部落莫不用人以立政是矣而其归结在于庶狱盖欲成王知其取人之要诀也夫导人君以严刑峻法从事于大狱者憸人也导人君以穷兵黩武从事于干戈者亦憸人也其不忍言戎兵而欲内修政事以攘夷狄者必吉士也常人也苏公之流也成王若能于庶言聴而知其蕴则贤人庶几乎得矣此周公教成王取人之要诀也呜呼公之爱君深矣后世人君其有见于此者则太史氏其可不书乎
　　成王既黜殷命灭淮夷还归在丰作周官
　　周公相成王黜商宜灭也而迁于洛践奄亦灭也而迁于蒲姑今灭淮夷未必果灭也周家忠厚于此可见既旋宗周治定矣功成矣乃作周官以命官之意告羣臣也周公尝作周官一书以其命官之目告成王矣其区别分隶纎悉备载无虑数万言而成王乃能撮其机要自为此篇不过数百言间而羣臣之分职率属与夫人材之邪正判然无余蕴非有得于周公焉能如是乎然则周公之教成王之学盖异于后世矣
　　周官
　　惟周王抚万巡侯甸四征弗庭绥厥兆民六服羣辟罔不承德归于宗周董正治官
　　此成王賛文武之徳叙文武命官之由也巡侯甸者巡狩而考礼正刑一徳也羣辟承徳归于宗周者朝觐防同也董正治官以绥兆民兹其时矣
　　王曰若昔大猷制治于未乱保于未危
　　此成王能窥见文武得天下之本也故曰大猷夫治安之道不能于未乱未危之时维持谨守之及至危乱而后求定大寒索裘亦已晚矣鳬鹥之诗美成王能持盈守成盖以其得先王制治保之道也其所以神只祖考安乐之者盖以天地生一圣君祖宗生一圣子创业垂统为一代之明主郊天告地其神灵岂不欢喜即所谓安乐之也然而其心惴惴然惟恐其不能继继承承以永天命既幸成王能知持守而为太平之君则神只祖考皆安乐之固其宜也即政之初能此言鳬鹥之诗颂其成功不为过也
　　曰唐虞稽古建官惟百内有百揆四岳外有州牧侯伯庶政惟和万国咸宁夏商官倍亦克用乂明王立政不惟其官惟其人
　　唐虞建官亦因前代故曰稽古想见古之建官必又简少盖结绳而治官不必多也后世生齿渐伙民事渐繁故设官分职不得不多然百揆四岳州牧侯伯未尝不具也至于夏商之世官虽倍而亦克用乂者言其事益繁而仅能致治也然则前代明主之立政不在乎官而在乎人之有徳茍无徳以堪则阙之故曰不必备也夏商以来非无三公其见于典籍者伊尹曰保衡太公曰维师而已尹之为保望之为师可以当此矣他人安得而比肩乎此惟其人之证也
　　今予小子祗勤于德夙夜不逮仰惟前代时若训迪厥官立太师太傅太保兹惟三公论道经燮理隂阳官不必备惟其人少师少傅少保曰三贰公化寅亮天地弼予一人冢宰掌邦治统百官均四海司徒掌敎敷五典扰兆民宗伯掌礼治神人和上下司马掌政统六师平国司冦掌禁诘奸慝刑暴乱司空掌土居四民时地利六卿分职各率其属以倡九牧阜成兆民六年五服一朝又六年王乃时巡考制度于四岳诸侯各朝于方岳大明黜陟
　　周公作书以六官配两仪四时者所以明天地春夏秋冬之不可易六者具而嵗功成后人不可加损如两仪四时之不可差忒也而六官之首皆曰设官分职以为民极者言其建官専在于阜成兆民也成王之学于周公者大学也先王之道也尧舜禹汤惟精惟一懋昭大徳文武之景光大烈莫不执其两端而用中于民故曰以为民极也想夫成王方在冲幼聴受周公之训自诚意正心修身齐家治国平天下之道莫不稔闻而熟究之故始即政便能祗勤于徳夙夜不逮此诚尧舜禹汤文武之汲汲所谓学如不及夙夜不逮之意也仰惟前代者稽古也时若训迪厥官乃立三公以论道经调和隂阳三以贰公洪化敬信天地上以道揆下以法守皆所以佐王故曰弼予一人也非其人则缺之故曰不必备也夫官与职异职则自委吏乗田以上不可不専至于官则惟其人也然则公者所任之官六卿者所掌之职也周公为师召公为保而无闻焉不备也周公师也亦得以总冢宰之职以此知公为官而六卿为职也观六官所掌与周公之书虽畧有异然而要其义则皆同唯司空之职掌事而今曰土则不可不辨盖后世官既亡以考工记定之论者遂以为司空掌凡共工之事非也惟见于经曰司空度地居民司空掌舆地图此土之证也不然则禹平水土何以当司空之任乎六卿分职各率其属以倡九牧以倡者倡导于诸侯也诸侯安得不化上之徳乎唐虞诸侯五嵗一朝周则六年五服一朝唐虞天子五载一巡狩周则又六年王乃时巡是十二年一行时异则事异也考制度于四岳者协时月正日同律度量衡所以齐不齐也诸侯各朝于方岳羣后四朝也大明黜陟王制所谓不敬者君削以地不孝者君黜以爵有功徳于民者加地进律也凡此皆周之制然而前言六服今曰五服何哉六服者以大行人考之侯服甸服男服采服卫服要服是也兹言五服者要服戎狄之国不可以常礼拘故羁縻之而不废其来朝之期亦圣人兼懐之意也
　　王曰呜呼凡我有官君子钦乃攸司愼乃出令令出惟行弗惟反以公灭私民其允怀学古入官议事以制政乃不迷其尔典常作之师无以利口乱厥官蓄疑败谋怠忽荒政不学墙面莅事惟烦
　　此成王戒庶官之言也其分别淑慝如是明白顾方嗣位深居九重之内何自而得之盖周公拳拳爱主倾竭其忠展尽无余而成王生知之性警悟不羣承周公之训心开意解烛理皎然故不待出与物接而知其情伪想其胷中如大圆镜人之长短小大各以其形妍媸自见其告有官君子之言莫不如五谷之可以疗饥药石之可以伐病也夫令无反汗私无害公则民服学以致道义以制事则政明以典常为师则不忘成宪其终则曰无以利口乱厥官夫利口诚足以乱官也彼百官修徳民服而政明复能师成宪如前所陈矣若有一利口之人在列则变白为黒以邪为正官安得而不乱乎然而成王在上岂容有此所以言者虑患之深也后世可以为戒矣蓄疑败谋怠忽荒政此言不能钦乃攸司谨乃出令亦不能以公灭私也疑之在心何以行志先王尚谋及乃心谋及卿士谋及庶人谋及卜筮取其当而决行之况攸司乎惟能聴此则无反汗背公之患矣不学墙面莅事惟烦此言不能学古入官议事以制也人而不学何以从政先王尚缉熈光明汲汲皇皇以成其政况臣之从政者乎惟能聴此则无面墙丛脞之患矣凡此实有官君子之通患而成王乃能缕数而极言之也若夫卿士公则皆王选用之人其所告戒则异是矣成王可谓知言之要也
　　戒尔卿士功崇惟志业广惟勤惟克果断乃罔后艰位不期骄禄不期侈恭俭惟徳无载尔伪作德心逸日休作伪心劳日拙居思危罔不惟畏弗畏入畏推贤让能庶官乃和不和政庬举能其官惟尔之能称匪其人惟尔不任王曰呜呼三事暨大夫敬尔有官乱尔有政以佑乃辟永康兆民万惟无斁
　　此成王戒大官之言也盖有功有业有位有禄非大官而何王之三事六卿非有其徳不使在位其所告戒惟志惟勤果断以无艰不骄不侈恭俭而去伪去伪则徳着矣盖行伪而坚言伪而辩虽有忠信亷洁不可与入尧舜之道而终归于乡原矣伪之为害如此则着诚去伪非作徳乎夫君子之道闇然日章小人之道的然日亡徳与伪相去若氷炭作徳者其心休休然作伪则欲掩其不善而着其善心常戚戚惟恐人知得无劳乎及夫罪大而不可解败亡随之自以为巧宦拙莫甚焉居宠思危者满而不溢髙而不危也弗畏入畏者言不能兢兢业业以保其位则将入于可畏之域矣推贤让能庶官乃和者盖以天生贤能其材其徳必有大过人者既不可以湮沈必当崇奬之诱掖之使在职以行其致君泽民之志则推贤让能真卿士之职也古之所以惟暨乃僚罔不同心者此也同心者和也众贤和于朝则万物和于野政安得而厖乱乎举能其官惟尔之能称职也称匪其人惟尔不任乌得无罪乎此保任之法也至于三事则公也彼论道经贰公洪化宁有过之可指第当率卿士百僚敬尔有官治尔有政以佑乃辟永康兆民使万国咸休傅説为相所以先于旁招俊乂列于数位也则周公作周官设官分职以为民极之本意成王其得之矣后世其有致君如尧舜佑乃辟也泽民如唐虞康兆民也而济济相逊无妒贤嫉能之心者亦周公之徒也成王此书得建官之要矣
　　成王既伐东夷肃愼来贺王俾荣伯作贿肃愼之命淮夷既伐成王之威徳着于中外东北之夷乡风慕义稽首来贺成王待之以诸侯之礼既锡之货而又使王之卿士为书以褒赏之不以其化外而夷之也
　　周公在丰将没欲成周公薨成王于毕告周公作亳姑
　　周公归老成王俾居于丰不忘叔父之恩而使居京师也而周公有疾将没欲归成周者不敢以凶事累君父无家可归故欲归旧治也因此知洛诰所谓命公后者乃告周公以少留于洛非立伯禽明矣使伯禽先在鲁周公必欲于鲁矣昔雄辟言仙之説曰文王毕是文王之墓在毕也成王周公于毕者一代勲臣忠孝两尽没而祔于君父之墓宜也其曰告周公作亳姑者解者曰亳姑蒲姑也迁奄之举周公实谋之今奄已为国不复与淮夷同恶成王归功于周公故作亳姑之书以告于毕也
　　周公既没命君陈分正东郊成周作君陈
　　商民迁于成周周公既没成王乃命君陈分正东郊夫天下万国成王皆当抚御之而择人以共治也故曰分正分者若分阃分符也正者若尹正也丰镐在西而成周在东故谓之东郊或曰东郊成周之一隅非也序书者不言成周东郊必曰东郊成周者可不言而喻也又何疑乎
　　君陈
　　王若曰君陈惟尔令德孝恭惟孝友于兄弟克施有政命汝尹兹东郊敬哉昔周公师保万民民怀其德徃愼乃司兹率厥常懋昭周公之训惟民其乂我闻曰至治馨香感于神明黍稷非馨明德惟馨尔尚式时周公之猷训惟日孜孜无敢逸豫凡人未见圣若不克见既见圣亦不克由圣尔其戒哉尔惟风下民惟草图厥政莫或不艰有废有兴出入自尔师虞庶言同则绎
　　周之卿士皆王臣也而或谓之君盖可以为诸侯而君国子民者也今曰君陈前有君奭后有君牙亦此义也君陈身修于家而家齐家齐则可以治国故其令徳在乎孝于亲恭于兄夫父母爱子均一之徳无不欲其兄弟之和友于兄弟兹孝之大也克施有政可以有国矣故命之尹兹东郊敬哉者出门如见大賔使民如承大祭也昔者或问孔子奚不为政对以书云孝乎惟孝友于兄弟是亦为政孔子穷而在下故所师者君陈在家之政也成王达而在上故所赞者移忠之道此大学之要成王所学于周公者也周公师保万民者古人谓师也者教之以事而喻诸徳也保也者谨其身以辅翼之而归诸道也师保者左右其民也民岂不懐其徳乎汝徃慎乃司代周公之职也兹率厥常仍旧贯而不必改作也懋明周公之训民斯安其政矣我闻曰者周公之训也至治馨香感于神明黍稷非馨明徳惟馨盖黍稷之馨能感于神惟明徳之馨幽则有神明则有人民其感深矣勉其尚式是周公之训孜孜不倦其敢逸豫乎凡人未见圣起慕用之心如不及也既见之后此心不能孜孜以奉行者盖以逸豫壊之矣尔亲见圣人若周公者当式是训不可始勤而终怠也故曰尔其戒哉盖汝惟风风之鼓舞民莫不聴如草之偃也则图谋其政岂当易言之乎无轻民事惟难也政有废兴废者当革兴者当新一出一入莫不与众虞度也左右皆曰可诸大夫皆曰可庶言同矣则绎者致思也孔子所谓绎之为贵也既勉其式周公之训又教其采庶言而精思之敬之至也
</div>
    <div class="pagination">
<a href="尚书讲义_page6.html">上一页</a><a href="尚书讲义.html">1</a><a href="尚书讲义_page2.html">2</a><a href="尚书讲义_page3.html">3</a><a href="尚书讲义_page4.html">4</a><a href="尚书讲义_page5.html">5</a><a href="尚书讲义_page6.html">6</a><span class="current-page">7</span><a href="尚书讲义_page8.html">8</a><a href="尚书讲义_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
