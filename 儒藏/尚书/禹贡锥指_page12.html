<!DOCTYPE html>
<html>
<head>
    <meta charset="UTF-8">
    <title>禹贡锥指 - 第 12 页/共 16 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>禹贡锥指 - 第 12 页/共 16 页</h1>
    <div class="content">　　同为逆河入于海
　　传曰同合为一大河名逆河而入于渤海正义曰郑云下尾合名为逆河言相向迎受王肃云同逆一大河纳之于海其意与孔同苏氏曰逆河者既分为九又合为一以一迎八而入于海即渤海也薛氏曰河入海处旧在平州石城县东望碣石其后大风逆河皆渐于海旧道堙矣程氏曰逆河世之谓渤海者也逆河之地比九河又特洼下故九水倾注焉虽其两旁当有涯岸其实已与海水相合不止望洋向若而已黄氏曰逆河碣石今皆沦于海渭按经所谓海乃东海在碣石之东而说者以为渤海由不知渤海故逆河后为海所渐耳此先儒之通患唯子瞻士龙泰之文叔能辨之石城县唐初析平州卢龙县地置其故城在今直永平府滦州南三十里
　　碣石之东为沧溟经之所谓海也其西则逆河后世谓之勃海河渠书曰同为逆河入于渤海【沟洫志同】盖汉人以渤海为海而不知其为逆河遂谓逆河在南皮浮阳河自章武入海不至碣石矣千年积谬至苏薛程黄四公而一正蔡氏不收何以为集传
　　王横曰往者天尝连雨东北风海水溢西南出寖数百里九河之地已为海所渐矣九河但堙塞耳而横云为海所渐世莫不痛诋之百诗独为余言曰九河若作逆河则未为不是余颔之而未有以见其诚然百诗亦更无所发明也及读薛氏语始知古人先得我心益叹百诗之敏悟盖横虽博闻彊记而讨论不精临文多误如秦决河沟以灌大梁河沟者鸿沟也而横误以为大河西山不言黎阳亦其疎漏处逆讹为九即此可证也髙忠宪有言万世之心目固有渐推而愈明论久而后定信夫
　　勃海之名古未尝有也韩非子云齐景公与晏子游于少海登柏寝之台少海即勃海景公时已有之不但此也左传僖四年楚子使言于齐侯曰君处北海北海亦即勃海则桓公时已有之逆河南岸之地为海所渐当在其前王横云往者犹言昔者其时之逺近不可知而必非谓汉世网罗旧闻自有所据议者以此事不见于正史疑横言为妄吾不知其所谓正史者秦汉之史邪抑古史邪如谓古史则诸侯史记皆为秦所烧世无由见安知其书与不书如谓秦汉之史则海水西南出数百里汉书沟洫志固已明载之矣岂必大书特书曰某年某月而后为可信乎且变异之事正史无文而见于它书者多有厯阳之国没为湖见淮南子邛都县陷为邛池长水县沦为谷水海盐县沦为柘湖武原县沦为当湖并见水经注而正史不书可尽以其言为妄邪州旧有海门县南对太仓州其海口即江尾也东北境为海水所侵吞食寖广西南出数十里　本朝康熈初县治遂沦于海今又过其西四十里矣风涛撞击其声如大礟日夜不絶每沙岸将崩必先有龟坼之痕居人指以为候辄迁去而县遂废计三十余年中四十里之地化为海水过此以往三四百年安知此江尾者不与勃海同其深广邪天下事固有不可以常理论者此类是也
　　许商云九河自鬲以北至徒骇间相去二百余里则其同为逆河也虽大当亦不及三百里而今渤海南北相距有五百里之逺则两岸之地其为海水所渐者多矣郦道元云昔燕齐辽旷分置营州今城届海濵海水北侵城垂沦者半王横之言信而有征碣石入海非无证矣此不过借营州以证碣石而实与横所言之事不同横事在南岸故曰天尝连雨东北风海水溢西南出寖数百里事当在春秋之前是逆河变为渤海之由也道元所言在北岸是碣石沦于海中之由事出汉后故又曰汉世波襄吞食地广赞水卑耳之谿当同碣石苞沦洪波也自碣石以西北岸所侵者汉骊成絫县地今为滦州乐亭昌黎地其所吞食南北裁数十里南岸所渐者汉漯沃琅槐广饶钜定寿光平寿界今为霑化利津蒲台乐安寿光潍县界其所溢出南北殆二百余里古之逆河北起宝坻南界厯静海沧州盐山海丰及霑化北界而止耳窃意禹时济漯潍淄入海之口去今入海处尚逺也九河之所以入海而无壅者赖逆河之复合为一也逆河既渐于海则八枝之亡无日矣淮南水利考云【百诗谓余此书二卷沭阳胡应恩作盖侍郎琏之后】海水潮汐日二至每入也以二时其出也亦二时二时之出系湖水二时之入则海水海水遏湖水不得流者每日有八时黄沙宁无停乎此最精于物理者然此犹就清水言之耳若黄河则一石水而六斗泥海之所入者沙河之所出者亦沙也以沙遇沙如胶之投漆唯受以广二百余里之逆河踊跃翻腾而入海而又有碣石以当其冲则潮汐不能逾而西内沙不停外沙不入此禹河所以千载无患也自逆河变为勃海而潮汐直抵九河之口九河势分力弱不足以攻沙外沙日至内沙不出徒骇犹能相敌八枝立就陻废矣汉人不知此义而唯以九河为急纵令穿为四五亦不旋踵而淤耳盖逆河既沦则河不宜分而宜合合则行疾而湍悍力能冲刷泥沙故周定王时上流虽徙而章武入海之道自若宋北流入海之道唯一独流口阔六七百步深八九丈趋海之势甚迅其明效也
　　臣瓒曰禹贡夹右碣石入于河则河入海乃在碣石武帝元光三年河徙从东郡更注勃海禹时不注也今按武帝纪元光三年春河水徙从顿丘东南【句】流入勃海盖河夺漯川之道至千乗入于勃海以上句文势不可但已故用此四字足之非河先不入勃海至元光徙流而始入勃海也寻瓒之意盖以禹贡九河同为逆河自碣石入于海故云禹时不注而不知汉人所谓勃海者其北一半即逆河之故道也河岂能越勃海而至碣石哉总之勃海甚广占汉辽西右北平勃海千乗北海东莱六郡之境跨古冀兖青三州之界自禹时以迄唐宋河之所入皆勃海也济漯潍淄之所入亦勃海也但禹河汉河及宋之北流俱自章武入海碣石正当其冲而东汉以后之河及济漯潍淄诸水其入海处则逺在碣石之西南耳
　　冀州云夹右碣石入于河则逆河在碣石之西可知导山云至于碣石入于海则海在碣石之东又可知矣导河不言碣石以行至逆河而止耳非省文也碣石者河海之限勃海者逆河之变也自汉志云河至章武入海而人不复知有逆河碣石在章武之东矣然臣瓒云禹时河入海在碣石郦道元云河之入海旧在碣石又云大禹凿其石右夹而纳河是犹据经而不从志也自唐人指卢龙县南二十三里之山为碣石则碣石与河不相值而瓒道元之说弃若土梗矣
　　黄文叔云禹河自碣石入海此不言已见也盖以为省文互相备今按禹导山至碣石故言碣石导河抵逆河知其下已治不复东故不言碣石皆纪实非故为详略也然则中间相去不太辽阔乎曰奚有于是碣石距九河之尾裁三百里耳江汉之汇彭蠡济之防汶淮之防泗沂去海甚逺三危之去南海更不知几千里皆据身所及而止不复言海口之地何独疑于此章
　　章武汉属勃海郡郡治浮阳即今之沧州故孔疏云郡北距碣石五百余里【寰宇记沧州东北至平州五百里】河入海处逺在碣石之南禹行碣石不得入河盖逺行通水之处北尽冀州之境然后南廻入河而逆上也近世学者皆宗其说斥瓒道元之谬是何也碣石在卢龙县南二十三里离海七八十里而河欲至此入海则必自今天津北行厯宝坻界转东自丰润迳滦州废石城县南又东过卢龙县南而南入于海取道迂逺地势益髙无是理也【宋人忧河尾入契丹界苏子由曰契丹之水皆南注于海地形北髙河无北徙之道】故据导河无碣石之文以为河不至碣石入海是殆未有以苏薛程黄之解示之者也诚知勃海即逆河而碣石负海当逆河之冲则纷纷诸说不攻而自破矣汉志云河自羌中积石山东北至章武入海过郡十六【按水经注黎阳以上河水所过有金城天水武威安定北地朔方五原云中定襄鴈门西河上郡河东冯翊河南河内凡十六郡黎阳以下大河故渎所过有魏郡东郡清河平原信都勃海又六郡共二十二郡而班固云过郡十六殊不可晓今考禹河所过有魏郡广平钜鹿信都勃海而无东郡清河平原过郡凡二十一也】行九千四百里以经言之河乃自章武东出为逆河迳骊成至絫县碣石山入海又过郡二【右北平辽西并上二十一为过郡二十三】行三百余里也自禹告成之年下逮东周齐桓公之世九河亡其八枝后数十岁为定王五年己未当鲁宣公之七年而河遂东徙凡一千六百六十余岁
　　地理志勃海郡莽曰迎河南皮县莽曰迎河亭沟洫志亦云同为迎河入于勃海迎河即逆河说者谓莽多忌讳改逆曰迎也寰宇记云迎河在清池县西南二十三里从南皮来清池即浮阳余初不解逆河何以在此地求之数月始得其故水经淇水注云清河自东光县西又东北右防大河故渎又东北迳南皮县故城西又北迳浮阳县故城西又东北滹沱别渎注焉漳水注云衡漳自成平县南又东左防滹沱别河故渎又东北入清河谓之合口盖莽时大河南徙清河自东光县西行其故渎厯南皮浮阳至成平与漳水合水经东汉时作故指为清河实西汉大河之经流也汉人以九河播自元城之沙丘堰东北至南皮浮阳县西仍归大河是谓同为逆河云尔不知禹河自成平东迳二县之北未尝由东光而北厯其西九河下尾东北出抵髙城栁县章武之东同合为一大河以入海南北广二百余里东西长三百里占地甚多非逆河纵而九河横东流至二县之西为逆河所截而各注之也总之大伾以东汉人不详禹河之所经而以北渎为禹河禹河一差则降水大陆九河逆河无所不差矣逆河以班志言之似为横絶之河而郑王以为迎受之河其义较长然终不能指言逆河在某地至东坡始云逆河即勃海薛士龙又因王横之言更定其义云逆河皆渐于海而后经防乃大明与郑王之义亦甚协也
　　河之播而为九也势至此不得不分非禹有意分之也其同为逆河也势至此不得不合非禹有意合之也所以名逆者郑义尽之自汉人以勃海为海而逆河无所容其地唐人亦不明逆河在何处徐坚初学记曰逆迎也言海口有朝夕潮以迎河水此义最优至宋而谬论迭出贻惑滋甚矣林氏曰王介甫谓逆河者逆设之河非并时分流也其意以同为逆河句释上文播为九河之义如此则逆河即是九河矣罗泌曰圣人于冀兖间逆设为河以防暴至之患未至则不妨民耕既至则不堕民舍程珌曰禹因地之形而逆设为九河凡河之道则不建都邑不为聚落不耕不牧故谓之逆河董鼎曰格言云逆河是开渠通海以泄河之溢秋冬则涸春夏则泄此皆踵介甫之谬以九河为逆河而缘饰其辞也陈师道曰逆河者为潮水所逆行千余里边海又有潮河自西山来经塘泊按潮河一名界河在今静海县西北受滹沱易巨马三水【巨马即涞水】合御河东至独流口入海此河在直沽口西亦不得指为逆河明丘文庄濬又言当于直沽入海之后依禹贡逆河法截断河流横开长河一带收其流而分其水以逆河为横絶之河承西汉之误以上诸说总由不知勃海即逆河而求逆河于勃海之外遂愈求愈逺耳













　　禹贡锥指卷十三中之下
<经部,书类,禹贡锥指>
　　钦定四库全书
　　禹贡锥指卷十三下
　　徳清胡渭撰
　　附论厯代徙流
　　禹酾二渠自黎阳宿胥口始一北流为大河一东流为漯川周定王五年河徙自宿胥口东行漯川右迳滑台城【故郑廪延邑下有延津今谓之延夀津按滑台城在今滑县西南即唐滑州治也北直黎阳相距三十里】又东北迳黎阳县南【黎山东北即黎阳故城东岸有鹿鸣津亦曰白马济按黎阳故城在今濬县东北汉沟洫志贾让奏言河从河内北至黎阳为石隄激使东北百余里间河再西三东迫阸如此不得安息今行上防徙冀州之民当水冲者决黎阳遮害亭放河使北入海河西薄大山东薄金隄势不能逺泛滥朞月自定】又东北迳凉城县【在滑县东北刘宋置北齐并入白马】又东北为长夀津河至此与漯别行而东北入海水经谓之大河故渎【述征记曰凉城到长夀津六十里河之故渎出焉一曰北渎王莽时空故世俗名是渎为王莽河按水经东汉人所撰凡称故渎者皆时已无水戚城以下东光以上河水不至又无他水行其中孟康所云王莽时遂空者唯此耳故谓之大河故渎其自长夀津以西至宿胥口为东汉见行之河则叙入河水东光以北至章武时为清河漳水之所行则叙入清河漳水并不列大河故渎】大河故渎东北迳戚城西【春秋哀公二年晋赵鞅率师纳卫太子蒯聩于戚宵迷阳虎曰右河而南必至焉今顿丘卫国县西戚亭是也为卫之河上邑按杜预云是时河北流过元城界戚在河外晋军已渡河故欲出河右而南今开州西北有戚城】又迳繁阳故城东【城在今内黄县东南繁水之阳繁水即春秋之澶渊杜预云在顿丘县南也亦谓之浮水】又北迳隂安县故城西【城在今清丰县北通典顿丘县北有隂安城寰宇记云王莽河在顿丘县北十里】又东北迳昌乐县故城东【城在今南乐县西北元和志王莽河西去昌乐县十六里】又东北迳平邑郭西【竹书纪年晋烈公四年赵城平邑是也按今南乐县北有平邑故城】又东北迳元城县故城西北而至沙丘堰堰南分屯氏河出焉【大河故渎北出为屯氏河迳馆陶县东沟洫志曰自塞宣房后河复北决于馆陶县分为屯氏河其故渎又东北屯氏别河出焉屯氏别河故渎又东北迳信成县张甲河出焉地理志曰张甲河首受屯氏别河于信成县者也张甲故渎北絶清河于广宗县又东北至脩县防清河屯氏别河自信成城南东北至绎幕县南分为二渎其北渎东北至阳信县故城北而东注于海南渎自平原城北首受大河故渎东出亦谓之笃马河东北至阳信县故城南东北入海屯氏河故渎东迳灵县北又东北迳鄃县与鸣犊河故渎合地理志曰河水自灵县别出为鸣犊河者也按屯氏河自馆陶东北至章武入海过郡四行千五百里屯音豚通典魏州治贵乡元城二县贵乡有大河故渎俗曰王莽河元和志王莽河西去贵乡县三里古堰今名惬山在县西九里成帝时河决王延世募人益运土塞河之处以其惬当人情故谓之惬山今在大名府北盖即沙丘堰也馆陶故城在今馆陶县西元和志王莽河在县东四里隋析馆陶地置冠氏县其故城在今冠县北元和志王莽河北去县十八里】大河故渎又东北迳干县故城西又屈迳其北【今堂邑县西南五十里有干故城寰宇记王莽河在堂邑县北十里】又东迳贝丘县故城南【城在今清平县西南沟洫志宣帝地节中光禄大夫郭昌使行河北曲三所水流之埶皆邪直贝丘县恐水盛隄防不能禁乃各更穿渠直东经东郡界中不令北曲渠通利百姓安之成帝初清河都尉冯逡奏言郭昌穿直渠后三嵗河水更从故第二曲间北可六里复南合今其曲埶复邪直贝丘百姓寒心宜复穿渠东行寰宇记王莽河在清平县南十八里盖即孟康所谓出贝丘西南二折者也二折疑当作三折】又东迳甘陵县故城南【城在今清河县东南】又东迳艾亭城南【风俗记曰甘陵故城直东二十里有艾亭城盖近今博平县界】又东迳平晋城南【未详疑当在博平县北寰宇记王莽河在博平县北十八里】又东北迳灵县故城南别出为鸣犊河【城在博平县东北四十里髙唐州西南二十里汉志鸣犊河东北至蓚入屯氏河】大河故渎又东迳鄃县故城南【城在今平原县西南五十里】又东迳平原故城西而北絶屯氏三渎【括地志平原故城在平原县东南十里元和志王莽枯河在县南五里盖本在其北县徙而北故水出其南屯氏三渎谓屯氏河及屯氏别河之南北二渎也】北迳绎幕县故城东北【寰宇记绎幕故城在平原县西北二十里】西流迳鬲县故城西【地理志曰鬲津也按鬲县故城在今陵县北左传靡奔有鬲氏即其国也陵县本安徳唐徳州治州西五十里有长河故城州北五十里有将陵故城元和志王莽枯河在长河县东五里又在将陵县西十里长河即今徳州治将陵在州之东北州志云古黄河在州东南二十余里今谓之黄河崖】又北迳脩县故城东【城在今景州南脩音条一作蓨括地志云俗名南条城在今蓨县南十二里】又北迳安陵县西【地理风俗记曰脩县东四十里有安陵乡故县也今呉桥县西北有安陵故城】又东北至东光县故城西而北与漳水合【故城在今东光县东淇水篇云清河自东光县西南又东北右防大河故渎浊漳篇云漳水自阜城县故城北又东北迳成平县南又东北入清河谓之合口清河故大河也按魏收志合口在浮阳县西浮阳今沧州漳清合流当在州界】大河自宿胥口徙流至成平合漳水复归禹河故道又东北厯浮阳参户平舒至章武入海也详见播为九河下以今舆地言之濬县滑县开州内黄清丰南乐大名元城【并属直大名府】冠县馆陶堂邑清平【并属山东东昌府】清河【属直广平府】博平髙唐【并属东昌府】平原徳州【并属山东济南府】景州吴桥东光交河沧州青县静海天津【并属直河间府北接大城宝坻并属顺天府】诸州县界中皆周定王五年至西汉末大河之所行也定王五年嵗己未下逮王莽始建国三年辛未而北渎遂空凡六百七十二嵗
　　蔡曰周定王五年河徙砱砾砱砾不知在何处按沟洫志贾让治河奏有荥阳漕渠如淳曰今砾谿口是也师古曰砾谿谿名即水经所云泲水东过砾谿者阿谁读误本汉书以今为令又加石作砱【广韵砱石砱郎丁切】殊足使人喷饭即以砾谿言之水经济水东至北砾溪南东出过荥阳县北又东【句】南砾溪水注之郦元云水出荥阳城西南李泽泽中有水即古冯池地理志曰荥阳县冯池在西南是也东北流厯敖山南迳虢亭北又东北过荥阳县北断山东北注扵济世谓之砾石涧即经所谓砾溪矣砾溪口即南砾溪水入济处也古之决口皆在大伾之东金元时所决渐西至明天顺中河自武陟徙入原武而获嘉之流遂絶变斯极矣荥阳今为荥泽县与获嘉相对周时河徙宁遽在此邪唯汉平帝之世河侵汴济谓徙从砾溪口则可然亦无砱砾之名也此説当必有所本顷阅王伯厚河渠考引程氏曰周时河徙砱砾至汉又改向顿丘东南流程氏疑即大昌及检禹贡论其第十一篇有云周定王五年河徙故渎汉元光三年河水徙从顿丘东南流入渤海却无砱砾字又图説莨荡渠口辨引如淳注亦作今砾溪口不作砱砾则二字明系杜撰絶无根据诞妄乖谬莫甚扵此而学者宗之以王伯厚之淹博亦不能正其失而且累及扵程氏地理之学谈何容易
　　水经大河故渎东北迳元城县西北而至沙丘堰其下文曰至扵大陆北播为九河郦注云郭东有五鹿墟故沙鹿春秋僖公十四年沙鹿崩是也县北有沙丘堰者不遵其道曰降堰障水也播为九河自此始及齐桓霸世塞广田居同为一河故自堰以北馆陶贝丘鬲般以东城地并存川渎多亡今按水经以王莽河为禹河故以沙丘堰为禹迹推其意似谓古河本东行禹作此堰以障之使北而九河自此播焉不遵其道是为降水唐人云河自贵乡县界分为九道宗此説也然禹河不经元城此堰必非禹所作黄文叔云今澶州临河有鲧隄自黎阳入北至恩州清河厯亭皆有之然则降水者自元城以北隄堨之水是也盖以堰为鲧所作或曰元城为战国魏地北与赵接壤贾让云隄防之作近起战国雍防百川各以自利齐与赵魏以河为竟赵魏濒山齐地卑下作隄遏水使西泛赵魏赵魏亦为隄以防之沙丘堰者疑赵所作以障水使不得北而注扵齐魏所谓以邻国为壑者也【史记赵世家肃侯十八年齐魏伐我我决河水灌之恵文王十八年王再之卫东阳决河水伐魏氏以赵地髙而齐魏卑也水经清水注引马季长曰晋地自朝歌以北至中山为东阳朝歌以南至轵为南阳东阳春秋晋地战国属卫后属赵】
　　史记秦始皇二十二年王贲攻魏引河沟灌大梁大梁城坏其王请降河沟者鸿沟也【即汉志所谓狼汤渠】据水经注隂沟本蒗荡渠在浚仪县北自王贲断故渠引水东南出以灌大梁谓之梁沟于是水出县南而不迳其北遂目梁沟为蒗荡渠亦曰鸿沟浚仪故县在今开封府西北即大梁城魏所都也自智伯引汾水以灌晋阳世皆知水之可以亡人国苏代云秦正告魏曰决荥口魏无大梁其后王贲竟用之以灭魏按荥口水即职方之荥川后世亦谓之济水水经注济水自阳武县故城南又南迳封丘县南又东迳大梁城北故亦可决之以灌也贲所引是蒗荡渠非荥渎然水不同而其地则总在大梁之北王横曰秦攻魏决河灌其都决处遂大不可复补宜却徙完平处更开空使缘西山足乗髙地而东北入海乃无水灾则似谓贲所引者大河之经流盖苏代述秦告魏又云决白马之口魏无黄济阳决宿胥之口魏无虚顿丘二口一在白马一在黎阳横以是谓贲所引者在此间决处即白马口西山足即宿胥口也然史记明言引河沟则非大河之经流亦审矣【水经注云河水蒨于白马县泆通濮济黄沟故苏代説燕曰决白马之口魏无黄济阳竹书纪年梁惠成王十二年楚师决河水以水长垣之外者也按黄即外黄外黄城在今杞县东北六十里济阳城在今兰阳县东五十里去魏都尚逺且苏代所称皆秦恐喝之辞未尝实见诸行事白马之口楚决非秦决也汉书叙传曰秦决南涯如淳注云秦决河灌大梁遂灭之通为沟入淮泗皆承横之误】近世河徙经开封城北宋端平元年蒙古决寸金淀灌赵葵军【淀在城北二十余里】明崇祯十五年贼决朱家寨隄以灌城【寨在城西北十七里即古大梁城之北】其所引者皆大河之经流也与王贲地同而水异呜呼不仁者之作俑祸及万世而未有艾痛哉
　　汉书武帝纪元光三年春河水徙从顿丘东南流入勃海【河水徙从顿丘东南是一句通鉴考异曰武纪云东南流入勃海按顿丘属东郡勃海乃在顿丘东北恐误因删去入勃海三字盖误以东南二字属下读也】夏五月河水决濮阳汜郡十六卒十万救决河元封二年祠泰山至瓠子临决河命从臣将军以下皆负薪塞河隄作瓠子歌沟洫志孝武元光中河决于瓠子东南注钜野通于淮泗上使汲黯郑当时兴人徒塞止辄复坏是时武安侯田蚡为丞相其奉邑食鄃郁居河北河决而南则鄃无水灾邑收入多蚡言于上曰江河之决皆天事未易以人力彊塞而望气用数者亦以为然是以乆不复塞也后二十余嵗嵗数不登梁楚之地尤甚乃使汲仁郭昌卒数万人塞瓠子决河于是上以用事万里沙则还自临决河湛白马玉璧时东郡烧草以故薪柴少而下淇园之竹以为揵【如淳曰树竹塞水决之口稍稍布插按树之水稍弱补令密谓之揵以草塞其中乃以土填之有石以石为之揵音其偃反瓠子歌隤林竹兮揵石菑师古曰谓臿石立之然后以土就填塞之也菑亦臿耳音侧其反义与剚同】卒塞瓠子筑宫其上名曰宣防而道河北行二渠复禹旧迹而梁楚之地复宁无水灾成帝纪建始四年秋大水河决东郡金隄【王尊尊为东郡太守河水盛溢泛浸瓠子金隄尊躬率吏民祀水神河伯使巫防祝请以身填金隄】沟洫志河隄使者王延世使塞以竹落长四丈大九围盛以小石两船夹载而下之三十六日河隄成【元和志揵尾堰在彭州导江县西南二十五里李冰作之以防江决破竹为笼圆径三尺长十丈以石实中累而壅水汉成帝时瓠子河决王延世塞之用此法也汉书所谓下淇园之竹以为揵】上曰东郡河决流漂二州【谓兖豫】延世隄防三旬立塞其以五年为河平元年按元光三年河水决濮阳瓠子沟洫志言之甚详而顿丘之决口及入海处与中间经过之地皆不可得闻今以水经注考之北渎初经顿丘县西北至是改流盖自戚城西决而东北过其县东南厯畔观至东武阳夺漯川之道东北至千乗入海者也漯川狭小不能容故其夏又自长夀津溢而东以决于濮阳则东南注钜野通淮泗而北渎之流微漯川之水涸矣及武帝塞宣房道河北行二渠则正流全归北渎余波仍为漯川顿丘之决口不劳而塞故志畧之程大昌以为元光已后河竟行顿丘东南非也汉世河两决瓠子一塞于武帝再塞于王延世河自是不复决而南辄泛滥入平原济南千乗骎骎乎有向东之势矣
　　沟洫志云自塞宣房后河复北决于馆陶分为屯氏河东北经魏郡清河信都勃海入海广深与大河等故因其自然不隄塞也元帝永光五年河决清河灵鸣犊口而屯氏河絶成帝初灵鸣犊口又不利清河都尉冯逡奏言郡承河下流土壤轻脆易伤屯氏河絶未乆宜复浚以助大河泄暴下此思患豫防之道也而博士许商行视以为方用度不足且勿浚后三嵗河果决馆陶及东郡金隄灌四郡三十二县遣王延世塞之后二嵗河复决平原流入济南千乗又遣延世塞之费更不訾鸿嘉四年勃海信都河水湓溢灌县邑三十一许商与丞相史孙禁共行视图方畧禁以为可决平原金隄间开通大河令入故笃马河至海五百余里水道浚利此因利乗便之术也而商以为禁所欲开者在九河南失水之迹不可许公卿皆从商言又以谷永李寻解光等奏竟止不塞遗患八十余年至永平十三年而后已嗟乎商以治尚书善为算称故丞相御史白遣行视而其方畧乃如此欲省费而费益多欲循九河之迹而九河不可复经术竟何为哉故谚曰以书为御者不尽马之情以古制今者不达事之变
　　汉书王莽始建国三年河决魏郡泛清河以东数郡先是莽恐河决为元城冢墓害及决东去元城不忧水故遂不隄塞【元和志王翁孺墓在元城县东二百步元后之祖也】后汉书王景永平十二年议修汴渠夏卒数十万遣景与王呉脩渠筑隄自荥阳东至千乗海口千余里明年夏渠成帝亲自巡行诏濵河郡国置河隄员吏如西京旧制渭按司马彪不志河渠东汉以后无可考据赖有水经注存其所叙当时见行之河自凉城县长夀津东迳铁丘南【左传哀公二年卫太子登铁望见郑师京相璠曰铁丘名也杜预曰在戚南元和志铁丘在卫南县东南本汉濮阳县地今在开州西南】又东北迳濮阳县北为濮阳津【故城在南与卫县分水城北十里有瓠河口有金隄宣房堰按濮阳故城在今开州西南二十里瓠子水注云王景治渠筑隄防遏冲要瓠子之水絶而不通唯沟渎存焉】又东北迳卫国县南【汉东郡有畔观县世祖更名卫国今观城县地及清丰之南境开州之北境皆是】又东迳鄄城县北【故城在河南十八里今在濮州东二十里】又东北迳范县之秦亭西【春秋书筑台扵秦者也】又东北迳委粟津【河北即东武阳县】左合浮水故渎【上承大河扵顿丘县而北出东絶大河故渎又东北至东武阳县东入河】又有漯水出焉【上承河水扵武阳县东南详见兖州】又东北迳东阿县北【河水于范县东北流为仓亭津在武阳县东北七十里按汉东阿故城在今阳谷县东北仓亭津在县西北】又东北迳茌平县西【河东北迳碻磝城西述征记曰碻磝津名】【也魏立济州治此即故茌平县按今茌平县南有济州故城即古碻磝城也县西二十里有汉茌平故城】又东北迳四渎津【河水东分济亦曰济水受河也自河入济自济入淮自淮达江水径周通故有四渎之名按通典卢县东有汉临邑故城卢县今为长清县四渎津当在县界临邑故城东北】又东北迳杨墟县东商河出焉【杨墟平原之县城在髙唐城西南商河首受河亦漯水及泽水所潭也北迳平原县东又迳安徳平昌般县乐陵朸乡故城南又东北迳富平县故城北而东北注扵海元和志云汉鸿嘉四年河水泛滥河隄都尉许商凿此河通海故以商为名按商河行大河之南漯水之北】河水又东迳髙唐县界漯水注之【上承扵河亦谓之源河详见兖州】又东北迳髙唐县故城西【城在今禹城县西四十里本齐髙唐邑齐赵以河为竟威王曰吾臣有盼子者使守髙唐则赵人不敢渔扵河即此河也】又北迳张公城【有津曰张公渡今在平原县南六十里】又北迳平原故城东【故城在今县南】又左迳安徳东而北为鹿角津【今陵县治即安徳故城县东南有故鹿角闗以津为名与临邑县接界】又东北迳般县【故城在今徳平县东北】乐陵【故城在今乐陵县界】朸乡【故城在今商河县西北】厌次县南为厌次河【今武定州东有厌次故城本富平后汉改曰厌次永初二年剧贼毕毫等冦平原厌次令刘雄门下小吏所辅浮舟追至厌次津即此地也】又迳漯隂县故城北【此北漯隂县也按漯水下注云北漯隂城伏琛谓之漯阳城当在今青城县界漯水之北】又东北为漯沃津【在漯沃县故城南地理风俗记曰千乗县西北五十里有大河河北有漯沃城故县也今蒲台县东有漯沃故城】又东迳千乗城北【伏琛所谓千乗北城也今髙苑县北有千乗故城未知是北城否】又东北迳利县城北【本作黎城县北今据济水经文改正彼注云地理志齐郡有利县晏谟曰县在齐城北五十里今博兴县东有利县故城】又东分为二水枝津东迳甲下城南东南厯马常坈注济【济水注云济水东北至甲下邑南东厯琅槐县故城北又东北河水枝津注之漯水注云漯水迳千乗县二城间又东北为马常坈乱河枝流而入扵海即此水也甲下盖亦千乗县地】河水东北迳甲下邑北又东北入于海【河水入海处当在甲下邑之东北马常坈之北按元和志海在勃海县东一百六十里今分属利津县即古千乗海口利津金析唐蒲台勃海二县置本汉漯沃县地葢南与千乗县共此海口也】以今舆地言之滑县开州【并属直大名府】观城濮州范县朝城【并属】【山东东昌府】阳谷【属山东兖州府】茌平【属东昌府】禹城平原陵县徳平乐陵商河武定青城蒲台【并属山东济南府】髙苑博兴【并属山东青州府】利津【属济南府】诸州县界中皆东汉以后大河之所行也成帝建始四年河决馆陶入平原济南千乗河平三年又决平原入济南千乗虽两经脩塞而水道犹存王莽时河决魏郡泛清河以东数郡即平原济南千乗也盖自元城循此道东出馆陶东武阳絶漯水而东北至髙唐又絶漯水东北至千乗入海也水经所叙长夀至委粟之道皆在东郡界中殊不合常深以为疑今按永平十三年诏云自汴渠决败六十余嵗盖河自平帝之世行汴渠东南入淮亦行济渎东北入海与后世南北清河之分派防相类矣嵗月逾甚荥阳以下正流渐微迄于永平莽时馆陶决口亦必淤浅故王景治河弃而不用河汴既分遂从漯川导河至东武阳始合莽时故道此武阳之西所以异也然史称景凿山开涧防遏冲要则其间多所变更即武阳以东岂尽与莽时同哉东汉之河起自始建国三年亦言其大畧而已
　　王景脩渠筑堤自荥阳东至千乗海口千余里则其所治者即东汉以后大河之经流也而史称脩汴渠又曰汴渠成始终皆不言河盖建都洛阳东方之漕全资汴渠故惟此为急河汴分流则运道无患治河所以治汴也自平帝之后汴流东侵日月益甚建武十年阳武令张汜上言河决积乆侵毁济渠漂数十许县是其时济亦决败矣水经河水注载王景事在荥阳蒗荡渠下【太子贤曰汴渠即莨荡渠也】则河水当从此决入然荥阳以下南岸山脉已尽地平土疏随处可以决入不独石门渠口也济隧亦通河至扵岑造八激隄而其流始絶莽时河入济南千乗则侵济处更多故筑堤自荥阳至千乗海口千余里永平十三年诏曰河汴分流复其旧迹陶丘之北渐就坟壤十五年景从驾东巡至无盐帝美其功拜河隄使者赐车马缣钱陶丘今定陶无盐今东平皆济水所经之地也二渠既脩则东南之漕由汴入河东北之漕由济入河舳舻千里挽输不絶京师无匮乏之忧矣
　　武帝雄才大畧足以有为若移其征伐四夷神僊土木之费以复禹河故道当亦无难而竟不及此则以疎于讨论执北渎为禹河故也及哀平之世人始有知禹河之所经者贾让请决黎阳遮害亭放河使北入海王横请徙河缘西山足乗髙地而东北入海意皆欲复禹河故道而国祚阽危事不可为矣永平上距平帝时仅六十余嵗故道岂遽堙灭而王景治河唯从事汴济盖当时所急在运道就其利便者为之不暇逺图耳史称景凿山阜截沟涧防遏冲要疏决壅滞十里立一水门费以百亿计财力之充裕若是向使讲求禹河故道而复之则河流归北汴济不劳而治功施到今五代以降溃溢横流之祸可以免矣惜乎其不及此也河虽徙自周定王时而东光以下至章武入海犹是徒骇之故道至王莽时始改从千乗入海而景遂因之禹迹荡然无存君子于此有遗憾焉或曰景即以复禹河为难王莽河新絶未久岂不可复乎曰不可漳水之东王莽河之西既有清河又有屯氏河屯氏别河张甲河鸣犊河等渎津渠交络冰碎瓦裂若导河行此不乆即败景商度地势然后兴工不复禹河则必用新河固已筹之熟矣贾让议决黎阳遮害亭放河使北入海曰大汉方制万里岂与水争咫尺之地盖让欲复禹河故道故曰遵古圣之法定山川之位此功一立千载无患非谓任河之所向虽横流失道亦弃地予之也李寻解光云因其自决可且勿塞以观水势闗并云河决曹卫之域南北不过百八十里可空此地勿以为官亭民室则其言稍涉孟浪矣建武中张汜请脩济渠而乐俊沮之永平中议脩汴渠或以为河流入汴幽冀蒙利故十三年诏述其言曰左隄彊则右隄伤左右皆彊则下方伤宜任水势所之使人随髙而处公家息壅塞之费百姓无防溺之患此即李寻解光闗并之説也宋神宗之所以语宰执者意亦如此愚谓斯言不善用之则为害非细夫故道难复而新河所行颇得地宜两崖完固势不能逺汜滥如贾让所云西薄大山东薄金隄者任其所之可也若平地横流则亟宜脩塞使归故道苟任其所之则兖豫青徐数州之地皆为纵横糜烂之区矣所争岂仅万里中之咫尺而已哉至若田蚡利鄃邑之嵗收劝武帝勿塞望气用数者亦以为然未必非蚡教之言也谷永党于王氏成帝时河决言修政以应之则灾变自除安知不隂为元城冢墓计乎此正臯陶谟所谓巧言令色孔壬盘庚所谓聒聒起信险肤胥动以浮言者也投诸四裔殄灭之无遗育当施此辈矣
　　晋书亦不志河渠无可考据今按左僖四年管仲言齐之四履曰西至于河杜氏释例云河自河东河内之南界东北经汲郡顿丘阳平平原乐陵之东南入海杜所举有郡而无县河道或小有变迁亦未可知要其大致则与东汉时同也正义曰杜之此言据其当时之河耳汲郡以东河水东流秦汉以来始然古之河道自大伾而北过降水至于大陆北播为九河计桓公时齐之西境当在九河之最西徒骇此説良是盖管仲夸实征之所至当极其逺曰东至于海西至于河者即王制所云自东河至于东海千里而遥者也燕王谓苏代曰齐有清济浊河以为固贾让曰齐与赵魏以河为竟则定王五年所徙之河也桓公时禹河尚未改道杜以东汉之河当四履之河失之逺矣呉防清云近世河与淮合为一渎不考古者非惟不知禹河所在虽汉河故道渐莫能知己今以杜氏观之自西晋之人已不知有汉河何待近世哉
　　隋志兼综南北朝事而无河渠唐新旧二史亦不志河渠事多缺略今按唐有河北道河南道以河画界其自大伾以东河北卫魏澶博徳棣沧七州河南滑濮济齐淄五州皆濒河之郡也谨摭元和志寰宇记所载各县界之黄河略为铨次以补史志之阙黄河自汲县南胙城县北东北迳灵昌县北又东北迳白马县北其北岸则黎阳县【灵昌东北至滑州七十里其废址在今滑县西南元和志黄河在灵昌县北十里白马滑州治元和志州城即古滑台城河去外城二十步唐书五行志干寕三年河涨将毁滑州朱全忠决其隄因为二河夹城而东为害滋甚黎阳西南至卫州一百二十里今为濬县】又东迳顿丘县南又东迳清丰县南其南岸则濮阳县【顿丘澶州治元和志黄河在县南三十五里清丰东至澶州二十五里其故城在今县西元和志黄河在县南五十里濮阳东至濮州八十里元和志黄河北去县十五里】又东迳临黄县南其南岸则鄄城县【临黄西至澶州六十七里其故城在今观城县东南元和志黄河南去县三十六里鄄城濮州治其故城在今濮州东二十里元和志黄河在县北二十一里】又东北迳朝城县东其东岸则范县【朝城西北至魏州一百里其故城在今县西元和志黄河在县东二十九里范县西南至濮州四十里其故城在今县东南二十里】又东迳范县北其北岸则武水县【武水东北至博州六十里其故城在今聊城县西南元和志黄河在武水县南二十二里】又东迳阳谷县北其北岸则聊城县【阳谷东南至郓州七十五里元和志本属济州天宝十三年济州为河所陷没以县属郓州黄河在县北十二里聊城博州治元和志黄河在县南四十三里按水经河水迳茌平县西唐贞观中省入聊城故不言茌平非河改道也】又东迳平隂县北又东迳长清县北其北岸则平原县安徳县【平隂西南至郓州一百二十里元和志本属济州天宝十三载州废县郓州黄河北去县十里长清东北至齐州八十里元和志本属济州贞观十七年废济州县属齐州黄河北去县五十五里平原属徳州元和志黄河在县南五十里安徳徳州治其故城在今陵县界元和志黄河南去县十八里】又东迳临邑县北【临邑南至齐州六十里元和志黄河在县北七十里】又东迳临济县北【临济西南至齐州一百二十里元和志黄河在县北八十里今为济阳县地】又东北迳邹平县西北【邹平东南至淄州一百二十里元和志黄河西北去县八十里按唐邹平故城在今齐东县界】其北岸则滴河县厌次县【滳河东北至棣州八十里元和志黄河在县南十八里滴音商厌次棣州治其故城在今武定州东四十余里元和志黄河在县南三里】自此以下有新旧二道旧东北迳蒲台县南又东北入海【蒲台西北至棣州七十五里今为蒲台利津二县地元和志黄河西南去县七十三里海在县东一百四十里海畔有一沙阜髙一丈周二里俗呼为鬬口淀是济水入海之处海潮与济相触故名】景福后自厌次县界决而东北流迳勃海县西北又东北至无棣县东南而东注于海【勃海县西至棣州七十里其故城在今濵州东寰宇记云黄河在勃海县西北六十里景福二年后河水移道无棣西北至沧州一百二十里其故城在今海丰县西接庆云县界寰宇记云黄河在无棣县东南六十里东北流迳马谷小山而东入海盖即景福之改流也马谷小山在海丰县东南昭宗景福上距李吉甫撰志之年约六十余嵗】以今舆地言之濬县清丰观城聊城平原陵县商河齐东武定蒲台利津【南接滑县开州濮州范县阳谷茌平平隂长清临邑济阳后徙经濵州海丰不入蒲台利津】诸州县界中皆唐厯五代以迄宋初黄河之所行也自王莽始建国三年辛未河徙由千乗入海后五十九嵗为后汉明帝永平十三年庚午王景治河功成下逮宋仁宗景祐元年甲戌有横陇之决又十四嵗为庆厯八年戊子复决扵商胡而汉唐之河遂废凡九百七十七嵗
　　魏晋南北朝河之利害不可得闻唐自长夀以来时有溢决见之于史而无大变迁故不志河渠阎百诗云其説有二一程子曰汉火徳多水灾唐土徳少河患一宋敏求曰唐河朔地天宝后乆属藩臣纵有河事不闻朝廷故一部唐书所载者仅滑帅薛平萧仿二事耳【唐防要云元和八年河溢瓠子泛滑州州帅薛平按故道出黎阳西南遣使请于魏帅田正共卒凿古河十四里经黎阳山东防于故渎名曰新河唐书萧仿仿为义成军节度使滑州濒河累嵗水坏西北防仿徙其流逺去树隄自固人得以安】渭按伊川之意欲明宋多河患以火徳故然东汉亦火徳而河患絶少何也且禹功旣坏河行未乆辄复徙逺者数百年近者或百余年或数十年独东汉之河垂千嵗而后变则王景之功不可诬也岂皆徳运为之哉肃代以后强藩跋扈并帝制自为决道云纵有河事不闻朝廷是也而愚更有説焉河灾羡溢首尾亘千里之外非一方可治当四分五裂之际尔诈我虞唯魏滑同患故田正从薛平之请协力共治否则动多掣肘纵有溢决亦迁城邑以避之而已此河功所以罕纪也据史所书谓唐少河患亦未为笃论云
　　宋初河道与唐五代畧同欧阳脩所称京东故道是也景徳元年河决澶州横陇埽【在今开州东】寻复脩塞【大中祥符四年遣使滑州经度两岸开减水河河决通利军合御河坏州城田庐五年知滑州陈尧佐筑大隄叠埽以防州城复于旧河开枝流以分导水势是嵗著作佐郎李垂上导河形势书大畧欲自汲郡东推禹故道挟御河出大伾上阳三山间复西河故渎北注大名西馆陶东南北合赤河入海又欲自滑州而北以渐派为六渠导入漳河滹沱易水以注于海议者以为不便天禧三年滑州河溢城西北天台山傍俄复溃于城西南岸厯澶濮曹郓注梁山泺又合清水古汴渠东入于海丁夫九万人治之四年河塞垂又言疏河利害命垂与长吏计度垂请自上流洒为二渠北载之髙地大伾二山脽股之间复合于澶渊旧道则滑州不治自涸朝议虑其烦扰罢之是嵗河复决扵天台山天圣五年始塞名曰天台埽自是以后滑州之患大抵移于澶州矣】景祐元年又决横陇遂为大河之经流迨庆厯八年河又决州之商胡埽【在开州东北三十里】而横陇断流欧阳脩谓之横陇故道今濮州东【河去州六十里自开州入按五代梁龙徳三年叚凝以唐兵渐逼乃自酸决河东注于郓以限唐兵谓之防驾水决口日大屡为曹濮患唐同光二年命娄继英塞之未几复坏宋横陇决河盖由此东注郓州治须昌县今东平州西须昌故城是也】东平州西范县东【河去州七十里西接范县界周显徳初命宰相李谷治杨刘决河其不复故道者离而为赤河在州西北又有游河金河欧阳脩所谓游金赤三河也三河俱上接开州界今堙灭不可考】阳谷县东南【河去县六十里】东阿县北【县志云黄河故道在县北四十里西南自阳谷界来经铜城南又东经清泠口又东经陵山又东北经杨刘南又东北入长清县界按铜城镇在县北少西三十八里杨刘镇在县北有城旧临河津】皆有旧黄河即宋横陇决河之所行也自长清而下则与京东故道合矣【时黄河在长清县北五十五里】至和二年李仲昌议开六塔河引归横陇故道从之【六塔地名今清丰县西南三十里六塔集是也宋时穿渠自今开州北十七里引商胡决河流经此地东南入横陇故道是为六塔河】嘉祐元年四月壬子朔塞商胡北流入六塔河不能容是夕复决溺兵夫漂刍藁不可胜计脩河官皆谪窜自是之后无复言横陇者而京东故道遂废【皇祐二年河决大名府馆陶县之郭固四年塞郭固而河势犹壅议者请开六塔以披其势至和元年贾昌朝欲塞商胡开横陇回大河于故道因遣使行度且诣铜城镇及海口约其髙下之势二年欧阳脩奏疏以为横陇堙塞已二十年商胡决又数嵗故道已平而难凿安流已久而难回不报已而河渠司李仲昌议欲纳水入六塔河使归横陇旧河诏臣僚详定脩又上疏曰开六塔者云可以全回大河使复横陇故道今六塔止是别河下流已为濵棣德博之患若全回大河其害何如此近乎欺妄之谬也且河本泥沙无不淤之理淤常先下流下流淤髙水行渐壅乃决上流之低处此势之常也避髙就下水之本性故河流已弃之道自古难复初天禧中河出京东水行于今所谓故道者水既淤涩乃决天台埽寻塞而复故道未防又决于滑州南铁狗庙今所谓龙门埽者其后数年又塞而复故道已而又决王楚埽所决差小与故道分流然而故道之水终以壅淤故又于横陇大决是则决河非不能力塞故道非不能力复所复不久终必决扵上流者由故道淤而水不能行故也及横陇既决水流就下所以十余年间河未为患至庆歴三四年横陇之水又自海口先淤凡一百四十余里其后游金赤三河相次又淤下流既梗乃决于上流之商胡口然则京东横陇两河故道皆下流淤塞河水已弃之髙地京东故道屡复屡决理不可复不待言而易知也今若因水所在増治隄防疏其下流浚以入海则可无决溢散漫之虞已而中书奏开六塔脩又请罢其役时宰相富弼尤主仲昌议疏奏亦不省仲昌垂之子也】
　　后汉书五行志书河溢者二一桓帝永兴元年秋河水溢漂害人物而不言某郡一灵帝光和六年秋金城河溢水出二十余里葢王景治河未久荥阳以东至千乗海口皆安流如故也魏晋迄隋史无可考唐书五行志荥阳之下有河灾自长夀二年决棣州始开元十年博棣二州河决十四年魏州河溢十五年冀州河溢河患由是渐多唐防要云元和八年河溢瓠子泛滑州则澶滑之间祸自此始矣其后嵗月逾甚而其所以治之者不过筑隄置埽开减水河而已殊不知河之淤淀常先下流下流旣淤则上流必决徒治澶滑无益也分水愈多经流愈缓海沙日进河沙不出故太和二年棣州河决至坏其城则蒲台以东塞可知已景福二年河徙从勃海县北至无棣县入海职是故也迨宋时沧州海口又淤故大中祥符三年决于棣州五年大决河势髙民屋丈余徙州于阳信界中而澶滑之间嵗不得宁矣盖自唐以来治河者皆不知此理故劳而罔功终有横陇之决然河虽改流而京东故道犹未尽堙茍疏其壅滞先自海口讫于徳博则故道可复而澶滑之患亦纾王景千年之旧迹至今存可也横陇旣通又不治其下流而海口先淤游金赤三河亦淤故复有商胡之决是时纵欲回河亦当先治其下流则横陇故道复亦无难而顾从事于六塔北流一闭当夕而败李仲昌之罪所以不可逭也欧阳公奏云下流梗涩终虞上决为患无涯此深得大禹治水之防宋议河者尚有可采而水官皆不得其人舌敝耳聋不见成功有以也
　　河渠志曰初商胡决河自魏之北至恩冀干宁入扵海是谓北流嘉祐五年河流派于魏之第六埽遂为二股自魏恩东至徳沧入于海是谓东流今按二股河者商胡决河之别派也决口广二百尺行一百三十里至魏恩博徳之境曰四界首河时以合永济渠者为北流故此有东流之目都转运使韩贽言四界首古大河所经即沟洫志所谓决平原金隄开通大河入笃马河至海五百里者也自春以丁壮三千浚之可一月而毕商胡决河自魏至恩冀干宁入海今二股河自魏恩东至徳沧入海分为二则上不壅可以无决溢之患乃上四界首二股河图古大河即王莽河二股河出其东两絶王莽河而东北入海葢即唐马颊河之故道也考之近志马颊河自清丰县西南东北流迳朝城县东【元和志黄河在清丰县南五十里马颊河首受河水盖即于县西南三十里六塔集与开州接界处也欧阳公曰今六塔止是别河下流已为滨徳棣之患是当时已有六塔河东北经滨州入海者六塔河即马颊河之别名但李仲昌所开引商胡北流絶六塔河东南入横陇故道而二股河则派于魏之第六埽东合马颊河而东北至沧州入海此其所以异耳宋朝城县城在今南乐县东二十五里俗称韩张堡东与今朝城县接界】又北迳莘县西又北迳堂邑县西又东北迳博平县西北絶王莽河而北迳清平县东又东北迳夏津县东南又东北迳髙唐州西北【唐为髙唐县】又东北迳恩县南【唐为厯亭县】又东北与平原县分水又东北絶王莽河迳陵县南【唐为安徳县】元和志云马颊河在安徳县南五十里是也又东北合笃马河笃马河自平原流入县界水经注曰屯氏别河南渎自平原城北首受大河故渎东出亦通谓之笃马河【汉志平原县有笃马河东北入海五百六十里孙禁欲决金隄令大河入笃马河即此也】东北迳西平昌县故城北【城在今徳平县西南后魏去西字元和志平昌县有马颊河在县南十里乆视二年开亦名新河葢即安徳县南马颊河东北合笃马河之道也】又东北迳般县故城北【城在徳平县东北徳平北接宁津县界宁津志云县南二十五里有土河自陵县流入又东入乐陵界相即古笃马河】又东迳乐陵县故城北【城在今县东寰宇记云马颊河在乐陵县东六十里从滳河县北界来即古笃马河也金志乐陵县有笃马河按二水既合例得通称故笃马亦名马颊水出其东葢县自故城徙而西也】又东北迳阳信县故城南【城在今海丰县界北齐移治马岭城在今阳信县南】又东北入海【渤海在海丰县东北一百五十里庆云海丰皆汉阳信县庆云志云有马颊河自乐陵流入至城东南注鬲津河又云长城岭在县南四十里势如冈陵或谓禹所筑九河隄也按此亦未是禹迹葢宋时东流之所经筑此以为隄耳海丰新志云钩盘北派在县西北三十里自庆云流入又东北经马谷山前抵土河口入海按此即古笃马河亦名防河齐乗曰东无棣县北有陷河濶数里西通徳棣东入海是也旧志云自乐陵至县界有古黄河堤在县西三里绕城北至东北七里而止旧为大河所经葢即宋东流由笃马河入海处也阳信刘世伟因指其山为禹贡之碣石大谬】以今舆地言之二股河合马颊河东北至徳平县合笃马河又东北经乐陵海丰入海海丰本无棣与乐陵俱属沧州故韩贽云二股河自魏恩东至徳沧入海也治平二年始命都水监浚二股五股河以纾恩冀之患熙宁二年从宋昌言程昉议开二股以导东流裁及六分而北流闭河自其南四十里东决泛滥大名恩徳沧永静五州军境三年令河北转运司开脩二股上流四年北京新隄第四第五埽决下属恩冀贯御河五年二股河成深十一尺广四百尺而新隄决口亦塞又以水或横决散漫常虞遏壅命范子渊于第四第五埽开修直河使大河还二股故道十年大决于澶州之曹村【在今开州西南】河道南徙东汇于梁山张泽泺分为二派一合南清河入淮一合北清河入海凡灌郡县四十五而濮济郓齐尤甚坏田逾三十万顷元丰元年决口塞诏改曹村埽曰灵平四年澶州小吴埽大决河复注御河诏东流已填淤不可复将来更不修闭元祐中复议回河乆之不决而绍圣初吴安持李伟卒行之然东流隄防未固濒河多被水患元符二年河决内黄口东流断絶诏大河水势十分北流其共力救防隄岸是后不复开二股矣
　　河渠志庆厯八年河决澶州商胡埽决口广五百五十七步皇祐元年河合永济渠注干宁军今按永济渠即古之清河汉志之国水水经之清淇二水曹公自枋头遏其水为白沟一名白渠隋帝导为永济渠一名御河今称卫河者也先是大中祥符四年河决通利军【治黎阳】合御河寻经塞治至是河自州东北三十里商胡埽决而北迳清丰县西【县在今大名府东南九十里】又北迳南乐县西【县在今府东南四十里】又北至大名府东北合永济渠【元城县志卫河在县东北】又东北迳冠氏县西北【今冠县北有冠氏故城】又东北迳馆陶县西【与平恩县分水今丘县西有平恩故城卫河在县东南四十里】又东北迳临清县西【元和志永济渠在临清县城西门外】又东北迳宗城县东【水经注白搆东北迳广宗县东为清河其故城在今威县界宋宗城即故广宗今为广宗威县地清河在威县东】又东北迳清河县东【今县东有卫河广平府志清河县有黄河故道在县北一里亦名黄芦河北入南宫县界】又东北迳夏津县西北【卫河去县四十里与清河县分水】又东北迳武城县西【县西十里有东武城故城水经注云清河迳其西也今卫河在县西与清河县分水】又东北迳强县西【强故城在今县东南熙宁元年都水监言近嵗冀州而下河道梗涩致上下埽岸屡危今枣强抹岸冲夺故道虽创新隄终非乆计已而强埽决北注瀛】又东迳将陵县西北【将陵唐属徳州五代周省长河入焉宋景祐元年移将陵治长河镇改属永静军永静今景州也元分将陵地置故城县今卫河在其南与恩县分水又东迳徳州入吴桥界金志吴桥县有永济渠吴桥本安陵县宋景祐二年废入将陵今卫河在县西二十里也宁津志云县西三十里有古黄河自吴桥入又北入南皮广可二里两岸废隄窿然峭立居人谓之卧龙冈葢即永济渠为宋北流之所经也】又东迳蓨县南【蓨县今为景州州志云卫河在州东二十里】又东北迳东光县西【水经注清河自胡蘓亭又东北右防大河故渎迳东光县故城西寰宇记云永济渠在东光县南二百步南葢西字之误东光新志云卫河在县西三里】又东北迳南皮县西【水经注清河自南皮县西又东北无棣沟出焉东北迳盐山东北入海清河又东北迳南皮县故城西按故城在今县东北卫河在县西二十里与交河县分水元丰五年河溢沧州南皮上下埽通典云无棣沟隋末塡废永徽元年薛大鼎为刺史奏开之外引鱼盐于海百姓歌其利】又东北迳清池县西而北与漳水合【水经注清河自浮阳县西又东北浮水故渎出焉详见后清河又东北迳浮阳县故城西按浮阳汉勃海郡治唐改曰清池置沧州治焉寰宇记云永济渠在清池县西三十里水经浊漳篇云衡漳自成平县北又东北入清河谓之合口今青县南有合口镇】又东北迳干宁军东【军在今青县南唐干宁中析长芦鲁城二县地置干宁军周置永安县为军治宋改曰干宁县大观三年升军为清州今为青县卫河在县东寰宇记云御河在干宁县南十步是也县南二里有中山山岩耸峙宋时以黄河所经呼为碣石或鑴铭其上元王充耘据以为禹贡之碣石大谬水经注清河东北过濊邑濊水出焉详见播为九河下】又东北迳独流口又东至劈地口入于海【水经注清河东北至泉州县北入滹沱又东迳漂榆邑故城南入于海泉州今宝坻漂榆城在今静海县北熙宁元年都水监言商胡北流扵今二十余年自澶州下至干宁军创隄千有余里公私劳扰愿相六塔旧口并二股河道使东流徐塞北流提举河渠王亚等谓黄御河一带北行入独流东砦经干宁军沧州等入砦邉界直入大海其近大海口濶六七百步深八九丈三女砦以西濶三四百歩深五六丈其势愈深其流愈猛天所以限契丹议者欲再开二股渐闭北流此乃未尝覩黄河在界河内东流之利也元丰四年李立之言自决口相视河流至干宁军分入东西两塘次入界河于劈地口入海通流无阻宜修立东西隄从之元祐初有回河东流之议范百禄等言昨按行黄河独流口至界河又东至海口熟观河流形势并缘界河至海口铺砦地分使臣各称界河未经黄河行流以前濶一百五十步下至五十步深一丈五尺下至一丈自黄河行流之后今濶至五百四十步次亦三二百步深者三丈五尺次亦二丈乃知水就下行疾则自刮除成空而稍深与汉张戎之论正合自元丰四年河出大吴一向就下渐入界河行流势如倾建经今八年不舍昼夜冲刷界河两岸日渐开濶连厎成空趋海之势甚迅虽遇泛涨非常而大吴以上数百里终无决溢之患此乃下流深快之騐也窃谓本朝以来末有大河安流合扵禹迹如此之利便者绍圣元年复议回河范祖禹言今之河流方稍复大禹旧迹入界河趋海初无壅厎万壑所聚其来逺大必无可塞之理大观二年都水使者呉玠言自元丰间小吴口决北流入御河下合西山诸水至清州独流砦三义口入海虽深得保固形胜之防而嵗月浸乆侵犯塘隄冲坏道路齧损城砦臣奉诏修治御捍涨溢然筑八尺之隄当九河之尾恐不能敌乞逐旋増修从之按静海县本宋清州地县境有界河亦曰潮河即易滹沱巨马三水所防自文安县流经县西北合卫河入海塘泺既兴文安大城之水多入白河其行界河者唯漳卫耳独流口在县北二十里九域志云干宁军有独流北独流东二砦俱在军北百二十里即此地也劈地口在县东北又东为三义口葢即天津衞东北之三岔河志云漳卫水西南自静海县来经卫北其流浊潞水西北自武清县来经卫北其流清至卫东北而合流又东南出小直沽入于海天津亦宋清州地也】以今舆地言之开州大名元城【并属直大名府】冠县馆陶丘县临清【并属山东东昌府】威县清河【并属直广平府】夏津武城【并属东昌府】强【属直真定府】故城【属直河间府】恩县【属东昌府】徳州【属山东济南府】吴桥景州东光南皮交河沧州青县静海天津【并属河间府青县静海天津北接顺天府大城宝坻界】诸州县界中皆宋时黄河北流之所经也商胡决后二十一嵗为神宗熙宁二年己酉导东流而北流闭又十二嵗为元丰四年辛酉河复北流哲宗绍圣初又闭后数嵗为元符二年己卯东流断絶河竟北流盖自仁宗庆厯八年戊子下逮金章宗明昌五年甲寅实宋光宗之绍熙五年而河决阳武出胙城南南北分流入海凡一百四十六嵗
　　北流初行永济渠其后兼混入漳水河渠志熙宁元年河溢瀛州乐夀埽元丰五年河溢永静军阜城下埽元祐五年南宫等五埽危急诏固防绍圣元年赵偁请脩平乡钜鹿埽崇宁三年臣僚言奉诏措置大河由西路厯沿邉州军回至武强县循河隄至深州又北下衡水乃达扵冀四年尚书省言大河北流合西山诸水在深州武强瀛州乐夀埽俯瞰雄霸莫州万一决溢为害甚大诏増二埽隄及储蓄以备涨水大观元年邢州言河决陷钜鹿县诏徙县于髙地又以赵州隆平县下湿亦迁之又冀州河溢坏信都南宫两县宣和二年河溢信都今按阜城平乡钜鹿武强衡水乐夀信都南宫等县皆漳水之所经御河不入其界而屡被大河决溢之害此北流混入漳水之明验也今广平府曲周平乡广宗钜鹿县界中并有黄河故道县志云宋元丰中北流决入漳水遂为大河之所经又清河县北有黄河故道北入南宫界葢自宗城清河二县之御河决入赵偁言初决南宫再决宗城三决内黄皆西决则地势西下较然可见即其事矣其在阜城乐夀者则自强之御河决而北熙宁元年河决冀州强埽北注瀛政和五年孟揆言若修闭强上埽决口其费不赀是也然北流虽混入漳水仍自两行其下流至清池县西还与之合故徽宗即位张商英议引大河自古漳河浮河入海盖欲导全河以入漳而废永济之故道浮河即浮水在今沧州东南水经注所称浮水故渎也【淇水注云浮水首受清河于浮阳县界东北迳髙城县之宛乡城北又东迳章武县故城又东迳箧山北又东北迳栁县故城南又东北迳汉武望海台又东注于海应劭曰潮汐往来日再今沟无复有水也按今盐山县东北七十里有武帝台】地势东髙西下北流屡决而西导全河入漳尤合于禹迹但河由界河趋独流口入海极其通利而顾欲改从乆淤之浮渎至盐山县界入海殊为多事商英亦非知水者也
　　漳水故禹河也清河行漳水之南大河故渎之北去禹河最近治河者欲复禹旧迹莫如导黄河入白沟以人力为之其可也而况商胡自决北流通快海口广深此诚千载一遇因祸而为福转败而为功在此时矣为当日计但能于魏恩冀沧之境寛立隄防约拦水势疏其壅积遏其冲要则此河虽不逮禹功犹得比王景之所治千年可以无患而朝议纷纭必欲回河使东六塔旣败二股更兴至元丰四年河又北流而神宗之意怠矣王安石委任程昉范子渊濬川之杷防于以河为戏陈祐甫援李垂之防请复西河故渎帝爱惜民力亦莫之许也哲宗即位复议回河大畧谓河尾北向恐入契丹之地则其界逾河而南彼必为桥梁守以州郡中国全失险阻而苏辙駮之以为契丹之河南注扵海地形北髙河无北徒之道而海口深浚势无徙移范百禄亦云界河向去深濶加以朝夕海潮往来渲荡必无浅淀河尾安得直注北界是亦足以解其惑已而绍圣诸臣力主东流闭断北口盖借河事以伸其绍述之説意不在河更无足论元符二年河复决而北地势可知而建中靖国初犹有献东流之议者蜩螗沸羮一唱百和自庆厯以来五十余年凡言盈庭之日皆坐失机防之日也卒委其地于金源氏而河益南徙濬滑汲胙之间化为平陆岂不惜哉
　　禹河本随西山下东北去贾让请决黎阳遮害亭放河使北入海是也时不见用而宋之北流实行其道河入海之路宜近不宜逺孙禁议决平原金隄令入故笃马河行五百余里入海是也许商阻之而宋之东流卒由笃马河入海盖訏谟逺犹虽为人所格而天必从之屈于一时伸于万世惟其言之当于理而已矣
　　宋君臣之论治河往往有格言熙宁五年神宗语执政曰河决不过占一河之地或东或西若利害无所较听其所趋如何元丰四年又谓辅臣曰水性趋下以道治水则无违其性可也如能顺水所向徙城邑以避之复有何患虽神禹复生不过如此此格言也然施之于商胡北流适得其宜若地平土疏溃溢四出所占不止一河之地者岂亦当顺水所向迁城邑以避之乎欧阳修曰河本泥沙无不淤之理淤常先下流水行渐壅乃决上流低处故大河已弃之道自古难复此格言也然瓠子决二十余嵗而武帝塞之河复北行二渠河侵汴济注淮泗六十余年而王景治之仍由千乗入海今横陇之徙裁二十年安见必不可复但北流实为利便不当更事横陇耳苏辙曰黄河之性急则通流缓则淤淀旣无东西皆急之势安有两河并行之理此格言也然吾观古河未有不两行者禹厮二渠为万世法自参以上则必败宋之二股即唐之马颊以此为枝渠受河水十之一二亦自无害但不可令指大如股耳张商英曰治河当行其所无事一用隄障犹塞儿口止其啼此格言也语出贾让然让意谓正道常流不可效战国为之曲防耳若冲激之处溃溢可虞非増卑倍薄何以御之任伯雨曰昔禹之行水不独行其所无事亦未尝不因其变以道之此格言也然必如北流之合于禹迹者不妨因其势而利导之若注钜野通淮泗安得不反之使北邪此数説者譬如奕者必胜之着而低手混施之则全局皆空古今经验之方而庸医误用之则杀人无算是故治河之道或新或旧或合或分或通或塞或无事或有事或小有事或大有事神而明之存乎其人苟非其人则必有害孟子所以恶执一也
　　金始克汴两河悉界刘豫豫亡河遂尽入金境数十年间或决或塞迁徙无定范成大北使录云濬州城西南有积水若河葢大河剰水也按宋史隆兴再请和以成大充金祈请国信使【见范成大传】孝宗隆兴之元二即金世宗之大定三年四年也时濬州城下仅有剰水则河离濬滑在隆兴之前可知矣朱子语录一条云元丰间河北流自后中原多事后来南流金人亦多事近来又北流见归正人説葢其时河尝南流寻复归北也据金史河渠志大定八年河决李固渡水溃曹州城分流于单州之境新河水六分旧河水四分十一年河决王村南京孟卫州界多被其害十二年尚书省奏言水东南行其势甚大可自河隂广武山循河而东至原武阳武东明等县孟卫等州増筑隄岸从之二十年河决卫州及延津京东埽弥漫至扵归徳府诏南北两岸増筑隄以捍湍怒二十一年以河移故道令筑隄以备二十六年河决卫州隄坏其城泛滥及大名其所载不过如此他无可考然大定二十七年令沿河京府州县长贰官结衔并带河防自荥阳以下如南京府之延津封丘祥符开封陈留胙城杞县长垣归徳府之宋城宁陵虞城卫州之汲新乡获嘉徐州之彭城萧丰曹州之济隂滑州之白马睢州之襄邑滕州之沛单州之单父济州之嘉祥金乡郓城皆为沿河之地则当时河流之所经亦大畧可覩也虽数有迁徙而汲胙之间如故迨明昌五年八月河决阳武故隄灌封丘而东尚书省奏都水监官见水势趋南不预经画诏各削阶罢职葢河流至是又一大变矣金吉甫云河至绍熙甲寅南连大野并行泗水以入扵淮扵是有南北清河之分北清河即济水故道南清河并泗入淮今淮安之西二十里对岸清河口是也按宋光宗绍熙五年甲寅即金章宗之明昌五年也是嵗河从自阳武而东厯延津封丘长垣兰阳东明曹州濮州郓城范县诸州县界中至夀张注梁山泺分为二派北派由北清河入海今大清河自东平厯东阿平隂长清齐河厯城济阳齐东武定青城濵州蒲台至利津县入海者是也【详见导沇入海下】南派由南清河入淮即泗水故道今防通河自东平厯汶上嘉祥济宁合泗水至清河县入淮者是也【详见徐州贡道下】河汇梁山泺分二派入南北清河自宋熙宁十年始寻经塞治至是复行其道而汲胙之流遂絶朱子语录又一条云因看刘枢家中原图黄河却自西南贯梁山泊迤逦入淮来神宗时河北流故金人盛今却南来故其势亦衰谓此事也【时朱子年六十五】下逮元世祖至元间而河又徙自新乡出阳武之南凡九十余嵗
　　自南渡以来河离濬滑势益趋而南至金明昌五年淫于济泗分派入海汲胙之河遂空其去禹迹益逺矣先是都水监丞田栎言黄河利害云前代每遇古隄南决多经南北清河分流南清河北下有枯河数道河水流其中者长至七八分北清河乃济水故道可容二三分而已因欲于北岸墙村决河入梁山泺故道依旧作两清河分流未及行而八月河决竟如其言盖是时决势旣成栎欲因而利导之故为此议然前代河行淮济未防即塞曷尝以是为正道而任其所之也哉金以宋为壑利河之南而不欲其北迨贞祐五年延州刺史乌蘓克锡克言近世河离故道自卫东南流由徐邳入海以此河南之地为狭窃见新乡县西河水可决使东北流其南有旧隄水不能溢行五十余里与清河合由清州栁口入海【清河即卫河清州今青县栁口静海县志云即杨栁青渡在县北四十五里】此河之旧道也皆有故隄补其缺罅足矣如此则山东大名等路皆在河南而河北诸郡亦得其半退足以为备御之计进足以壮恢复之图议者以为河流东南已久决之恐故道不容衍溢而出遂寝葢国势已蹙实无暇及此矣原其祸皆宋人筑室道旁不尽力于北流驯致此大变金何责焉
　　元至元九年河决新乡县广盈仓岸时河犹在新乡阳武间也不知何年徙出阳武县南而新乡之流遂絶据史至元二十三年河决冲突河南郡县凡十五处二十五年汴梁路阳武等县河决二十二所水道一变盖在此时矣元大一统志残缺仅存十之一二河之所经不可得详【大抵初由涡至怀逺入淮如明正统十三年决河所行之道后三十余嵗为泰定元年始行汴渠至徐城东北合泗入淮】谨摭近志各州县界中见行之河铨次如左黄河自武陟县南东迳原武县北【原武在开封府西北一百二十里河去县二十里获嘉新志云河旧在获嘉县南六十里明天顺六年自武陟东入原武不经县界洪武二十四年河决原武之黒阳山东迳开封城北五里又南行至项城经颍州颍上东至夀州正阳镇入淮而故道遂淤永乐九年复疏入故道正统末决荥阳冲张秋又决孙家渡全河南徙景泰中复决张秋徐有贞作九堰八闸濬漕渠四百余里名广济渠河流始安治二年决原武支派为三一自封丘金龙口直冲张秋一出中牟下尉氏一汜兰阳至宿州合汴渠诏白昻修塞之张秋在山东兖州府东阿县西南六十里运河所经与夀张阳谷二县接界】又东迳阳武县南【阳武在府西北九十里河去县十余里自此至徐州城东北黄河所行大抵皆汴水故道也元至元二十五年阳武诸县河决二十二所泰定二年决阳武漂民居万六千五百余家寻复塞治明洪武十五年河决阳武天啓元年决脾沙冈由封丘曹单至考城复归旧河】又东迳延津县南【延津在府西北九十里河旧在县北明成化十四年决县西之奡村泛滥七十余里十五年徙经县南入封丘界】又东迳祥符县北【祥符河南布政司开封府治河旧去城四十里宋端平元年赵葵入汴蒙古引军南下决黄河寸金淀水灌之官军多溺死者遂引还明洪武中河决原武东经城北五里正统十三年河决荥阳东过城西南而城遂隔在河北景泰四年塞之始复故道嘉靖十三年决赵皮寨入淮忽又自夏邑趋东北经萧县出徐州小浮桥下二洪赵皮寨寻塞十九年决野鸡冈由涡口入淮二洪大涸崇祯十五年贼于朱家寨决河以灌城城陷河自陈颍诸州漫入淮泗今河在城北十里朱家寨在城西北十七里】其北岸则封丘县【河旧在县西北四十余里元时徙经县南去县五十一里至大二年决封丘顺帝至元初复决明治二年决原武其支流自荆隆口漫祥符下曹濮冲张秋五年复决荆隆口溃仪封之黄陵冈更犯张秋坏防通河命刘大夏治之七年决陈桥集嘉靖七年复决于此万厯五年决荆隆口长垣东明防于沦没荆隆口即金龙口在县西南三十余里陈桥集在县东南四十余里与祥符接界】又东迳陈留县北【陈留在府东五十里河去县三十里按元大徳元年河决杞县蒲口则河当自陈留入杞其后河徙而北则自陈留入兰阳仪封而杞界遂无河矣】又东迳兰阳县南【兰阳在府东北九十里河去县十五里】又东迳仪封县南【仪封在府东北一百十五里河去县二十里县东北五十里有黄陵冈与曹县接界元时贾鲁治河功始于此明正徳四年河自仪封小宋集决冲黄陵冈埽坝溢入贾鲁河贾鲁河下流淤塞遂南出曹单二县城下直趋丰沛命官塞之按兰阳仪封之河旧出其县北与长垣东明分水金大定十二年尚书省奏请増筑隄岸东明亦在其中二十七年令沿河州县官结衔并带河防而长垣与焉可证也元至元中河屡决汴梁路遂出兰阳仪封之南而长垣东明界中无河矣】又东南迳睢州北【睢州在归徳府西一百七十里河去州七十里】又东南迳考城县北【考城在州东北九十里河去县三里多冲决贾鲁河在县北三十里】又东南迳商丘县北其北岸则曹县【商丘归徳府治城旧在河北自元至元迄明正徳屡经河决城或南或北今河在城北三十里贾鲁河在城北四十里其新集口丁家道口皆河滨冲要也嘉靖三十七年新集河淤河流于是一变四十四年河淤益甚而运大受其病未防河复决新集塞宠家屯东出沛之飞云桥谷亭沙河留城境山一带尽塞河臣潘季驯于三沽故道濬渠筑隄躬行督相不三旬而告成曹县在山东兖州府东南一百二十里河在县南四十里黄陵冈在县西南六十里贾鲁河在县西北四十里自黄陵冈至杨青村皆元至正中贾鲁所开也明初犹为运道及治中河决冲张秋刘大夏先疏祥符荥泽上流又疏贾鲁旧河四十里然后于黄陵冈东西各筑长隄二百里金龙口亦筑二百里河由归徳徐州以达扵淮决口始塞名张秋曰安平镇正徳四年河决曹县杨家口奔流入单县直抵丰沛由飞云桥入运八年又自曹县西决从县北东行曹单以北城武以南田庐尽被漂没万厯二十九年河决商丘蒙城集东南之萧家口复南徙北去曹县五十里为县境患】又东迳虞城县北【虞城在府东北六十里河去县十五里】又东迳夏邑县北【夏邑在府东一百二十里河去县二十二里】其北岸则单县【单县在兖州府西南二百十里河去县四十里万厯三十年河决单之苏庄冲鱼台丰沛明年复决于此冲入沛县太行隄灌昭阳湖入夏镇横冲运道于是泇河之议起湖在沛县东北地势洼下】又东迳砀山县北【砀山在江南徐州西北一百七十里河旧在县南三十里嘉靖三十七年河徙始出县北】又东迳丰县南【丰县在州西北一百五十里河去县三十里秦沟在县东三十里华山之北】又东迳沛县南其南岸则萧县【沛县在州西北一百十里萧县在州西五十里沛县西南有齧桑亭瓠子歌曰齧桑浮兮淮泗满即此地也河旧在萧县北五十里去沛甚近及万厯三十四年河归故道自是萧去河裁十五里而沛则去河五十余里矣河渠考云旧河自虞城达萧县北冀门集出徐州小浮桥所谓贾鲁故河也嘉靖三十七年河决秦沟自新桃沟至朱渡一带俱淤唯冀门渡以东仅存旧流四十四年大河淤塞自赵家圈泛滥而北萧县境内一望弥漫朱衡始开新河起夏镇至留城一百四十里以避河水之险而运道以安隆庆四年河决崔家口万厯五年复南冲县界】又东迳徐州北与泗水合【徐州在江南布政司西北一千里河自州北东南流至城东北合于泗水泗水自沛县入州境循城而东一曰清河人曰泉河其后为运河亦名闸河元初黄河由涡入淮至泰定元年由汴河决入清河自是遂为大河之经流旧从城东北小浮桥合运河明嘉靖三十七年河决自商丘之新集出丰县之秦沟冲徐州之垞城而小浮桥一带渐淤新河比故道髙出三丈有余停阻泛滥妨运殃民万厯初议复老黄河故道潘季驯疏言有五利而不果行迨三十四年河臣李化龙濬旧河自砀山县朱旺口东至小浮桥由是河归故道天啓四年大涨灌州城乃迁治于云龙山】又东南迳灵璧县北【灵璧在鳯阳府宿州东一百十里河去县一百二十里】又东南迳睢宁县北其北岸则邳州【邳州在淮安府西北三百二十里睢宁在州南六十里河去县五十里其地有羊山东北去州三里明万厯中潘季驯于羊山龟山土山相接处创筑横隄数十里以防泛滥即此又半戈山在县北五十里东去州五里州志云黄河旧统半戈山北崇祯末改流羊山之南水势散漫沙垫厎髙于是青墩营张家湾大坝等处屡报口决而邳嵗受河患泇河在州西北九十里万厯三十一年李化龙所开也源出费峄诸山左合沂武南入扵淮孙承宗曰漕河如身然河南之兰阳而上为肩山东之单县而下为腹夏镇而南为股河决兰阳经东长滥曹濮则横决张秋而肩背溃决单县则横截谷亭沽头入昭阳湖而胸腹溃决夏镇之苏庄则东西镇口遂为河夺而股胫溃刘公大夏治其上法在以河避运于是塞黄陵冈以保张秋朱公衡治其中法在以运避河于是开南阳湖以安徐沛近开泇河稍做南阳然南阳之役遏黄河之入沛者归秦沟而疏支河杀薛沙水之势今欲全泇河则朱旺口之大挑何可缓也】又东迳宿迁县南【宿迁在邳州东南一百二十里河去县四里】又东迳桃源县北【桃源在府西北一百十里河去县百余步县西北四十里有九里冈南临黄河】又东迳清河县南与淮水合【清河县在府西少北五十里河去县一里入淮处谓之清口本名泗口自徐城东北至此皆古泗水为河所夺也顾景范云县西三十里有三汊河口泗水至此分为大小二清河大清河经县治东北入淮俗称老黄河今堙其小清河于县治西南入淮即今之清口也】又东迳山阳县北【山阳淮安府治河去县五里清江浦在城西即今运河也旧名沙河宋志楚州北有山阳湾淮流迅急每致沉溺雍熙中漕臣刘蟠议开沙河避淮水之险是也髙家堰在府西南四十里】又东迳安东县南而东北入于海【安东在府东北六十里河去县二里自清口至此皆古淮水为河所夺也海自盐城县东北迳山阳县东折而西北为黄淮入海之口其北岸则安东也县志云过县南东流五十里又东北过云梯闗折旋入海按云梯闗在县东北一百里又东北一百二十里为海岸墩台又东北六十里为大海淮南水利考云海道自兖而北以至于蓟自而南以至于广其海口内外皆有山有岛唯淮口独有沙潮落微露其形潮来则翻腾其上势若排天也明隆庆中黄决崔镇以北淮决髙堰以东清桃塞海口堙而髙宝诸州县防为巨浸于是复起潘季驯再董河道塞崔镇隄归仁而黄水悉归故河筑髙堰黄浦而淮水复出清口防黄东入于海海口遂辟】葢自金明昌甲寅之徙河水大半入淮而北清河之流犹未絶也下逮元世祖至元二十六年己丑防通河成于是始以一淮受全河之水凡九十五嵗河一过大伾而东不决则已决则东南注于淮其势甚易丘文庄以宋熙宁十年河决为入淮之始非也先是天禧三年河决滑州厯澶濮曹郓注梁山泺合清水古汴渠东入于淮矣又先是咸平三年河决郓州浮钜野入淮泗矣又先是太平兴国八年河大决滑州泛澶濮曹济东南流至彭城入于淮矣溯而上之则汉元光三年河决濮阳瓠子东南注钜野通于淮泗矣但皆未防即塞其厯乆而不变至今五百余嵗河淮并为一渎则自金明昌五年始耳
　　元顺帝至正四年五月河北决白茅隄六月又北决金隄濒河郡邑皆罹其害水势北侵安山【在砀山县南】延入防通运河朝廷患之防托克托复相躬任其事用贾鲁言请挽河东行以复故道从之十一年四月命鲁鸠工七月疏凿成八月决水故河九月舟楫通行十一月水土工毕河乃复故道南汇于淮东入于海欧阳原功撰至正河防记以为是役也朝廷不惜重费不吝髙爵为民辟害托克托能体上意不惮焦劳不恤浮议为国拯民鲁能竭其心思知计之巧乗其精神胆气之壮不惜劬瘁不畏讥评以报君相知人之明此实录非溢美也然鲁为防通所窘河必不可北其所复者仍是东南入淮之故道耳鲁巧慧絶伦奏功神速前古所未有惜乎其大才而小试之也使鲁生汉武之世则导河入宿胥故渎当无所难不仅如史迁所谓复禹旧迹者生明帝之世亦必能导河入清河合漳水至章武入海岂徒与王景等烈哉所遭不偶功成而乱作遂使庸人以鲁为口实余深痛之兹特为发愤一道
　　余阙曰南方之地本髙于北河之南徙难而北徒易自宋南渡至今殆二百年而河旋北议者虑河之北则防通之漕废当筑隄起曹南讫嘉祥东西三百里以障遏之不使之北予则以为河北而防通之漕不废何也漕以汶而不以河也渭按余阙此言正与挽河之议相左盖河在梁卫之郊北流为顺其曰南徙难而北徙易是也谓河北而防通之漕不废则大非明之中叶河屡贯防通挟其水以入海而运道遂淤河之不可北也审矣向使河北而无害于漕则听其直冲张秋东北入海数百年可以无患奚必嵗嵗劳费防其北决邪
　　日知録云丘仲深大学衍义补言礼曰四渎视诸侯谓之渎者独也以其独入于海故江河淮济谓之四渎今以一淮而受黄河之全盖合二渎而为一也自宋以前河自入海尚能为并河州郡之害况今河淮合一而清口又合汴泗沂三水以同归于淮也哉曩时河水犹有所潴如钜野梁山等处犹有所分如屯氏赤河之类虽以元人排河入淮而东北之道犹微有存焉者今则以一淮而受众水之归而无涓滴之渗漏矣邵国贤作治河论以为禹之治水至于地平天成六府三事允治其功可谓盛矣以今观之其所空之地甚广所处之势甚易所求之效甚小今之治水者其去禹也逺矣而所空之地乃狭于禹所处之势乃难于禹所求之功乃大于禹禹之导河自大伾以下分播合同随其所之而疏之不与争利故水得其性而无冲决之患今夫一杯之水举而注之地必得方尺乃能容之其势然也河自大伾以上水之在杯者也大伾以下水之在地者也以在地之水而欲拘束周旋如在杯之水大禹不能而况他人乎今河南山东郡县棊布星列官亭民舍相比而居凡禹之所空以与水者今皆为吾有盖吾无容水之地而非水据吾之地也固宜其有冲决之患也故曰所空之地狭扵禹禹之治水随地施功无所拘碍今北有临清中有济宁南有徐州皆转漕要路而大梁在西南又宗藩所在左顾右盼动则掣肘使水有知尚不能使之必随吾意况水无情物也其能委蛇曲折以济吾之事哉故曰所处之势难于禹况禹之治水去其垫溺之害而已此外无求焉今则赖之以漕不及汴矣又恐坏临清也不及临清矣又恐坏济宁也不及济宁矣又恐坏徐州也使皆无坏也又恐漕渠不足于运也了是数者而后谓之治故曰所求之功大于禹由二文庄之言观之则河水南趋之势已极而一代之臣不过补苴罅漏以塞目前之责而已安望其为斯民计百世之长利哉
　　潘季驯河防一览曰议者因海壅河髙致决隄四溢遂以濬海为上防不知涨沙当海口之中【嘉隆间云梯闗口有涨沙甚大】潮退则见潮长则没无可施功之处纵乗潮退施功而一没之后浊流淤泥随复如故矣故海无可濬之理惟当导河以归之海缮治河隄俾无旁决则合流势勇沙随水去海口自不虞淤若隄日缮而决日闻非庳薄不能支即迫近不能容与杂以浮沙而不能乆耳诚多筑缕隄【近河濵者】以束之又为遥隄【离河六七里】使水有所游荡筑必以真土则复何患哉如上流听其旁决下流复歧而分之水势益分则其力益弱安能导积沙以达之海乎支河一开正河必塞近事良可鉴也
　　袁黄曰昔陈平江【瑄】宋司空【礼】之治防通河也驱汶水逆流至南旺北至安民山地降九十尺因析六分之水北达临清【为闸十有七】南至沽头地降百十有六尺因析四分之水南接徐沛【为闸二十有一】贮六分之水者其闸长贮四分之水者其闸短后人以意増损而水之分数紊矣紊而常淤固其宜也顾不此之察乃更闸而东焉当时故闸由茶山而南地甚峻势如建瓴故入河无碍后更夏镇以南地平而水缓黄强清弱每防必淤此河渠之一坏也徐州吕梁二洪其流甚驶其石如牙永乐间运道初开人恶其伤舟欲稍平之宋司空不可盖欲借山之险激水之流使泥沙先下而河流不壅后人相继磨其崖石而吕梁无洪矣无洪则水平而河身渐髙此河渠之再坏也至淮河入海之处平旷无山而海沙逆上尤易壅塞陈平江就山阳之满浦坊【在淮安府城西北四里】累石为山蜿蜒千尺即古锯牙遗制【锯牙见宋史】水得翻腾踊跃以入海俗谓之矶觜取相激而名今皆没于土中此河渠之三坏也【矶觜之制下布七星桩桩上甃以石石有笋笋相入缝有锭锭三肤灌以糯汁砌以油灰长千尺袁氏以为陈平江所创或云天顺间遣都水郎中督工于满浦坊作石锯牙未知孰是矶觜为治河要防万厯初漫入水中微露形迹今清江浦尚有之其浊流不入运河河不劳挑濬者矶觜之力也】顾氏【一柔字刚中无锡人景范之父】山居赘论曰大河之流自汉至今迁移变异不可胜纪然孟津以西则禹迹具存以海为壑则千古不易也自孟津而东由北道以趋于海则澶滑其必出之途由南道以趋于海则曹单其必经之地冲澶滑必由阳武之北而出汲县胙城之间冲曹单必由阳武之南而出封丘兰阳之下此河变之托始也由澶滑而极之或出大名厯邢冀道沧瀛以入海或厯濮范趋博济从濵棣以入海由曹单而极之或溢钜野浮济郓【谓济寕东平】挟汶济以入海或经丰沛出徐邳夺淮泗以入海此其究竟也要以北不出漳卫南不出长淮中间数百千里皆其纵横糜烂之区矣又曰自阳武而入封丘河益东南流荆隆口直东则经长垣东明出曹濮直趋大清河矣较之出徐沛合淮泗以入海者道为径易夫河行之道宜直不宜纡入海之口宜近不宜逺河之两岸宜阔而归流宜深【归流即俗语所谓落槽也】平水则宜置斗门且多置之用王景更相回注之意使不至旁溢河未必不可东也【后世遥隄之法即两岸宜阔之意缕隄之法即归流宜深之意滚水石坝及格隄之法即斗门回注之意】虽然大河东则防通河废防通河不废则大河不可得而东两者不并立矣此大河所以屡决而东终抑之使南也与
　　川渎异同曰淮水清而流疾恒无壅决之患患自河合淮始也河从北来河之身比淮为髙故易以遏淮淮从西来淮之势比清江浦又髙【河渠考云泗州淮身视清江浦髙一丈有余自髙趋下势常陡邀】故易以齧运然而河不外饱则淮不中溃淮并流而北其势盛力足以刷河淮却流而南其势杀河且乗之以溃运矣病淮必至于病运者莫如河利河即所以利运者莫如淮黄运两河之枢机实自淮握之则今日之治淮乃治河治运之先务也然则何以治之曰吾亦以淮治淮而已髙厚其隄防使淮无所旁出修明平水之制使淮不至涨溢此陈平江之治淮所以二百年无事者与河渠考云隆庆四年淮决于髙堰河亦决于崔镇漕臣王宗沐修塞之【宗沐决河记云是年淮决髙堰河蹑淮后径趋大涧口破宝应黄浦口入射阳湖清口遂淤海口防为平陆】万厯三年髙堰复决于是山盐髙宝兴泰诸处悉为巨浸黄水蹑淮之后浊流西溢浸及鳯泗清口填淤海口亦复阻塞而漕黄交病矣河臣潘季驯以为髙堰者淮扬之门户而黄淮之闗键也欲导河以入海势必借淮以刷沙淮水南决则浊流停滞清口亦堙河必决溢上流水行平地而邳徐鳯泗不免皆为巨浸是淮病而黄病黄病而漕亦病相因之势也于是筑髙堰长八十里起自武家墩【在髙堰北十余里】经大小涧【大涧在髙堰南十三里又南五里即小涧也大涧口为冲决要处筑石隄以防之长数百丈】厯阜陵湖【在堰西南二十余里】周家桥【北去堰四十余里】翟坝【在周家桥南二十余里为山阳盱眙接界处或曰周桥翟坝长二十五里与髙邮南北金门两闸及西隄四十里石工相对周桥翟坝决则髙邮南北冲溢无时矣】以捍淮之东侵又以淮水北岸有王简张福二口淮水每从此泄入黄河致淮水力分而清口淤浅且黄水泛涨亦往往由此倒灌入淮于是并筑隄捍之【隄在清口西三里后议者又以束淮太迫于张福隄洼处黄韶王简二口置减水二闸淮溢则纵之外出黄溢则遏其内侵王简口亦曰王家口】使淮无所出黄无所入全淮毕趋清口防黄以入海而河与漕俱治葢髙堰之筑始于汉末之陈登修治于明初之陈瑄而复于季驯云【隆庆四年王宗沐修筑髙堰卑薄无所加随即圯壊至是经理始尽制焉】二十一年淮复决于髙良涧【在淮安府西南七十里志云九十里】凡二十二口旋筑塞之明年黄水大涨清口沙垫阻遏淮水不能东下于是挟上源阜陵诸湖与山溪之水暴浸泗州陵州城渰没科臣张企程请导淮分注江海以救祖陵二十三年淮复决髙堰髙良涧诸防寻筑塞之明年河臣杨一魁以黄淮冲溢乃议分黄导淮辟清口沙七里达淮之经流建武家墩泾河闸【泾河在宝应县北三十里】以泄淮之旁溢又建髙良涧减水石闸子婴沟【在宝应南六十里】周家桥减水石闸一自岔河下泾河一自草子湖【在宝应县西南五十里】宝应湖下子婴沟俱通广洋湖【在宝应县东南四十里】及射阳湖入海犹虑淮水宣泄不及南注各湖为患又开髙邮西南之茆塘港【在州西南六十里】通邵伯湖开金家湾下芒稻河【在州府东三十里】入江以杀淮涨【一魁所举行大抵本企程之説】自是淮患渐平虽时有决溢而培固髙堰増置坝闸之外无所为治淮长防矣季驯两河议曰髙堰去宝应髙丈八尺有竒去髙邮髙二丈二尺有竒髙宝隄去兴化泰州田髙丈许或八九尺其去堰不啻卑三丈有竒矣昔人筑堰使淮不南下而北趋者亦因势而导之不然淮一南下因三丈余之地势灌千里之平原安得有淮南数郡俨然一都防邪万厯二十一年淮漫髙堰隄上且数尺周家桥口原自通行又加决焉决髙良涧至七十余丈南奔之势若倒海髙宝邵伯诸湖隄一日崩者百十余处扵时泗城亦复灌溢而所减之水不过尺许则以淮南之地自髙宝而东则下由邵伯而南则又昂自兴盐以东濵海诸盐场比内地亦复昂也泗州之地比髙堰为下与髙宝诸州县皆若釜厎然安能免淮之浸哉今髙堰一带修守不严奸商盐贩之徒无日不为盗决计泗州之人未究利害之源但见髙堰増筑势必遏淮以入泗惟恐堰之不速溃也且淮之旁流日多则正流日弱于是刷沙无力而黄水益横清口就淤势不得不倒灌淮南决隄堰而败城郭委运道于茫无畔岸中矣善乎先哲之言曰御黄如御敌淮日退则黄日进论者以导淮为秘计而不察其为弱淮之先徴也淮之患曷有穷已邪
　　元末河复北徙自东明曹濮下及济宁而运道坏明洪武初命徐达自曹州东引河至鱼台入泗以通运永乐九年又命宋礼自曹疏河经濮州东北入防通河是北流犹未絶也迨迁都之后仰给于防通者重始畏河之北北即塞之治中两决金龙口直冲张秋议者为漕计遂筑断黄陵冈支渠而北流于是永絶始以清口一线受万里长河之水【焦弱侯云明兴河之自汴出者犹有六其二入淮其四合漕以入扵淮出荥泽者至夀入淮出祥符者至怀逺入淮出长垣者至阳谷入漕出曹州者至鱼台入漕出仪封者至徐之小浮桥入漕出沛之南者从飞云桥入漕出徐沛之中境山之北者从溜沟入漕是犹有禹分之遗意也其后或塞或防而以一徐受全河之灌矣顾宁人云丘仲深谓以一淮受黄河之全然考之先朝徐有贞治河犹疏分水之渠于濮汜之间不使之并趋一道自治六年筑黄陵冈以絶其北来之道而河流总于曹单之间乃犹扵兰阳仪封各开一口而泄之于南今复塞之故河之在今日欲北不得欲南不得唯以一道入淮淮狭而不能容又髙而不利下则频嵗决邳宿以下以病民而妨运而邳宿以下左右皆有湖陂河必从而入之吾见刘贡父所云别穿一梁山泺者将在今淮泗之间而生民鱼鼈之忧殆未已也】阳武以下河之所经缮完故隄増卑倍薄但期不害扵漕而汉之下防转为明之上防矣至扵黄淮既合则唯以堰闸为务堰者髙家堰【家一作加】闸者淮南诸湖闸口也堰闸以时修固则淮不南分助河冲刷黄沙使海口无壅故潘尚书季驯论治河之要曰河之性宜合不宜分宜急不宜缓合则流急急则荡涤而河深分则流缓缓则停滞而沙淤此以隄束水借水攻沙为以水治水之良法也又曰通漕于河则治河即以治漕防河于淮则治淮即以治河合河淮而同入于海则治河淮即以治海【自汉以来治河者莫不以分水为长防唯张戎之论不然潘公深得其意】观其所言若无赫赫之功然百余年来治河之善卒未有如潘公者盖防通必不可废则河唯宜注淮以入海虽有贾鲁之才智亦无所施故邵文庄有治之以不治乃所以深治之之説古语云守病不治常得中医此之谓也
　　自河合淮入海潘公所以治之者有二要焉一在海口一在髙堰按淮南水利考云海口本自无淤近日之淤以黄沙而然正口减半入旁口旁口数十道不啻也盖海水潮汐日二至每入也以二时其出也亦二时二时之出系淮水二时之入则海水海水遏淮水不得流者毎日有八时黄沙能无停乎又闻诸海濵之夫曰海之深不知其防千万丈而沙出其上人工所去每日不能尺寸而潮汐一至顷刻而平况未可施功邪由是观之云梯闗海口渐淤亦由旁口之太多茍非借水攻沙而恃人力以通之则海口终不能开也髙家堰者郡志云后汉建安中太守陈登所筑阎百诗曰此堰不见于史籍考三国志登尝为典农校尉巡土田之宜尽凿溉之利登固精于水利者又尝为广陵太守虞溥江表云治射阳则此堰距治所甚迩登筑隄以障淮水理势宜然也由是观之汉世河未合淮尚不听其南奔况今欲借此清湍以刷沙乎茍非以隄束水使淮并力东注则自清口以至海口终不能无壅也是故河之出海旁口日多则正口日塞淮之防河支流益分则经流益弱皆潘公之所禁也易曰神而化之使民宜之善治水者必有道以处此矣
　　太史公天官书曰中国山川东北流其维首在陇蜀尾没扵勃碣【汉书天文志云勃海碣石】一行言山河两戒以河济为北纪江淮为南纪由此观之禹河从勃碣入海上应天文下协地理汉武帝所谓圣人作事为万世功通于神明恐难更改者也殷本纪载汤诰之言曰东为江北为济西为河南为淮四渎已修万民乃有居四渎之由来尚矣尔雅江河淮济为四渎四渎者源注海者也刘熙释名曰渎独也各独出其所而入海也自王莽时河徙从千乗入海而北去碣石逺矣然犹未离乎勃海也自金明昌中河徙而河半不入勃海矣元至正中又徙而河全不入勃海矣河南之济乆枯河或行其故道今又与淮浑涛而入海淮不得擅渎之名四渎亡其二矣世习为固然恬不知怪愚尝为杞人之忧万一清口不利海口愈塞加之以淫潦而河淮上流一时并决挟阜陵洪泽诸湖冲荡髙堰人力仓卒不能支势必决入山盐髙宝诸湖【明隆庆四年万厯三年淮挟湖水以东两决于髙堰山阳髙宝兴盐诸境悉为巨浸】而淮南海口沙壅更甚于曩时怒不得泄则又必夺防沟之路直趋瓜洲南注扵江至通州入海四渎并为一渎拂天地之经奸南北之纪可不惧与欲絶此患莫如复禹旧迹然河之南徙日以逺矣濬滑汲胙之间无河新乡获嘉亦无河矣贾让李垂之防将安所用之或曰金温萨克苏请扵新乡县西决河水使东北合清河至清州栁口入海其説不可行乎曰今新乡流絶欲自武陟之东濬其故道约一百三四十里更于新乡县西决河使东北流凿生地五十余里劳费不訾民何以堪且荥阳以下每决必溃右隄未闻有决左隄而北者疑此地北髙南下新乡县西之故道去清河虽近未必能导之使北也然则河竟将若何曰封丘以东地势南髙而北下河之北行其性也徒以有害于运故遏之使不得北而南入扵淮南行非河之本性东冲西决卒无宁嵗故吾谓元明之治运得汉之下防而治河则无防何也以其随时补苴意在运而不在河也设防通有时而不用则河可以北先期戒民凡田庐冢墓当水之冲者悉迁扵他所官给其费且振业之两岸之隄増卑倍薄更扵低处创立遥隄使暴水至得左右游波寛缓而不迫诸事已毕然后纵河所之决金龙注张秋而东北由大清河入扵勃海殊不烦人力也盖禹河本有可复之机一失之扵元封再失之扵永平三失之扵熙宁至明昌以后事无可为居今日而防复禹河是犹坐谈龙肉终不得饱也河之离旧愈逺则反本愈难但得东北流入勃海天文地理两不相悖而河无注江之患斯亦足矣求如西汉之河不可得即如宋之北流亦不可得而况降水大陆之区也呜呼禹河其不复矣乎









　　禹贡锥指卷十三下
<经部,书类,禹贡锥指>
　　钦定四库全书
　　禹贡锥指卷十泗上
　　徳清胡渭撰
　　嶓冢导漾东流为汉【渭按漾史记作瀁汉书氐道下又作养古字通也】
　　曰泉始出山为漾水东南流为沔水至汉中东流为汉水易氏曰漾水东流百八十里经兴元之南郑县名汉水黄氏曰汉有沔漾之名皆东汉水也地理志西汉水出西县嶓冢山南入广汉白水盖潜汉也经不着其所出自古皆以为东西两汉俱出嶓冢则或然矣而西汉固无沔漾之名地理志漾水出陇西氐道至武都为汉武都东汉水受氐道水名沔是则沔水俱为东汉也独氐道武都脉络不通川渠阻隔武都受漾为不可据而桑钦遂徙氐道漾水为西汉之源由是愈纷错郦道元委曲迁就通之以潜伏之流证之以难騐之论更觉龃龉故当尽废诸説而一之以经文杜佑通典秦州上邽县嶓冢山西汉水所出经嘉陵曰嘉陵江经阆中曰阆江汉中金牛县嶓冢山禹导漾水东流为汉水亦曰沔水其説为可据【渭】按嶓冢见导山魏地形志华阳郡嶓冢县有嶓冢山汉水出焉元和志嶓冢山在兴元府金牛县东二十八里汉水出焉经南郑县南去县一百步禹贡嶓冢导漾东流为汉是也南郑今陕西汉中府治其故城在今府城东北嶓冢故城在今沔县白马城东南五里上邽故城在今巩昌府秦州西南金牛旧县在今汉中府宁羌州西北其嶓冢山在今沔县西南接宁羌州界
　　汉郊祀志秦祠沔扵汉中地理志汉中有沔阳县武都下云东汉水一名沔则沔汉互称其来已久而沮县下又云沮水出东狼谷南至沙羡南入江荆州川【沮子余反羡音夷】按周礼荆州川曰江汉而无沮是沮即沔也水经注沔水出武都沮县东狼谷中一名沮水【阚骃曰以其初出沮洳然故曰沮水县亦受名焉导源南流泉街水注之水出河池县东南流入沮县防扵沔元和志沮水出兴州顺政县东北八十二里按沮县故城在今汉中府略阳县界晋永嘉后没扵氐羌县废后魏改置武兴县又侨置略阳县西魏改略阳曰汉曲隋又改曰顺政唐为兴州治宋复改顺政曰略阳今在宁羌州北二百二十里河池今徽州属巩昌府泉街水在略阳县北】东南迳沮水戍【在略阳县东南沔县志云沮水在县西七十里与略阳接界】又东南流注汉所谓沔汉者也尚书曰嶓冢导漾东流为汉山海经所谓汉出鲋嵎山也东北流得献水口【庾仲雍云是水南至闗城合西汉水】又东北合沮口【汉水自宁羌州东北流迳沔县故大安军南又东北至青羊驿沮口在焉宋开禧二年金人陷大散闗叛将吴曦退屯罝口旋还兴州罝口即沮口也】同为汉水之源故孔安国曰漾水东流为沔盖与沔合也至汉中为汉水是互相通称矣【班固曰东汉水一名沔郑康成曰或谓汉为沔如淳曰北方人谓汉水为沔水】沔水又东迳白马戍南浕水入焉【水北武都氐中南迳张鲁城东又南迳张鲁治东张鲁治东对白马城一名阳平闗浕水南流入沔其城西带浕水南面沔川二水之交故亦曰浕口城矣按地形志沔阳县有白马城今在沔县西南即汉阳平闗亦曰白马戍浕水在县西三十里】又东迳武侯垒南【诸葛武侯所居也亦名石马城在今沔县南】又东迳沔阳县故城南【城萧何所筑也南对定军山诸葛亮遗令此按沔阳故城寰宇记云在西县东南十六里今在沔县东南十里】又东迳西乐城北【城在今沔县西南汉水南岸】又左得度水口【在沔县南二里】又东右防温泉水口【在沔县东南】又东黄沙水左注之【水南有女郎山按沔县东四十里有沙水女郎山在褒城县西南】又东合褒水【西北出衙岭山东南流入汉元和志褒谷山在褒城县北五里南口为褒北口为斜长四百七十里按褒水在今褒城县东】又东迳万石城下【在褒城县东】又东迳汉庙堆下【在今南郑县西南】又东迳南郑县南【汉髙祖入秦项羽封为汉王萧何曰天汉美名也遂都南郑】以今舆地言之漾水出宁羌州北嶓冢山【宁羌在汉中府西北三百八十里】东北流迳沔县西南合沔水又东迳沔县南【沔县在府西少北九十里】又东迳褒城县南【在府西北四十里沔水去县二十四里】又东迳南郑县南为汉水【水去县三里】经所谓嶓冢导漾东流为汉者也
　　陆游曰尝登嶓冢山有泉涓涓出山间是为汉水之源此务观入蜀涂厯金牛目騐而得之涓涓细流安国所谓泉始出山为漾水者也新城王尚书士祯昔典试四川撰蜀道驿程记其言嶓汉最为详覈记曰出沔县西门曲折行乱山中沔水流经其中略如栈道但山庳无林木沔流舒缓不及褒水湍悍耳西涉沮水抵大安驿有土城废址宋置大安军沔沮之间阔者未丈许狭者才二三尺沙石磷磷深不没踝自大安西南乱山益稠至金牛驿北望见嶓冢山峩然云表一小水自西东流即所谓嶓冢导漾者也水才滥觞不没鳬鴈合五丁峡水东流为沔其流始大金牛驿西三里稍南入五丁峡一名金牛峡【在宁羌州北三十里】峡口悬崖万仞隂风飒然水自峡中喷薄而出宁羌州在乱山中无城堞本沔县羊鹿坪地明洪武中以山防作乱置宁羌卫扵此成化中即卫建州治自州行十里渡水过百牢闗闗下有分水岭岭东水皆北流至五丁峡北合漾水入沔岭西水皆南流迳七盘闗龙洞合嘉陵水为川江常璩言沔出嶓冢合白水为西汉明与导漾之文相悖按通典嶓冢山有二一在天水上邽一在汉中金牛雍大记云西汉水在西和县源出嶓冢山西流与马池水合此乃上邽之嶓冢在今秦州又云汉江源出沔县嶓冢山东流入金州此乃金牛之嶓冢禹贡嶓冢导漾乃沔县之嶓冢非秦州之嶓冢知嶓冢有二则东西二汉源流各自了然漾之与沔本为一流与陇西之嶓冢都无交涉常氏之误可不辩而明矣公使车阅厯较陆氏所得更备且大有禆扵经学非徒纪游览之胜而已故掇其要着于篇
　　汉志陇西氐道下云禹贡养水所出至武都为汉【师古曰氐夷种名氐之所居故曰氐道按邑有蛮夷曰道晋永嘉之后地没扵氐羌县多荒废氐道今不知所在】武都郡武都县下云东汉水受氐道水一名沔过江夏谓之夏水入江【武都本白马氐地汉元鼎六年开以为武都郡治武都县今巩昌府成县西北百里有仇池山山上有仇池城城东南有武都县故城即汉武都郡治也】水经漾水出陇西氐道县嶓冢山东至武都沮县为汉水常璩华阳国志汉水有二源东源出武都氐道县漾山为漾水【氐道晋改属武都郡】禹贡导漾东流为汉是也此皆依汉志以为言然氐道漾水至武都为东汉水卒莫有能言其所经者今按郦注浊水出浊城北【今成县有浊水戍亦曰浊水城胡三省云在上禄县东南武街城西北】东流与丁令溪水防【水北出丁令谷南迳武街城西东南入浊水】又东迳武街城南【故下辨县治今广业郡治按此城在今成县西三十里】又东休水注之【水北出溪南迳武街城东而南注于浊水】又东迳白石县南【续汉书曰下辨城东三十余里有峡峡中白水生大石障塞水流浊水即白水之异名也按白石县今为成县治】又东南渥阳水注之【水北出渥谷南迳白石县东而南入浊水】又东南与仇鸠水合【水鸠溪南迳河池县故城西而西南流注浊水】又东与河池水合【水出河池北谷南迳河池戍东西南入浊水】又东南两当水注之水出陈仓县之大散岭西南流入故道川谓之故道水西南迳故道城东又西南入广业郡界与沮水枝津合谓之两当溪水上承武都沮县之沮水渎【沮县今略阳沮水在县东】西南流注扵两当溪又西南注扵浊水浊水南迳槃头郡东【今略阳县西北一百里有长举废县后魏扵此置槃头郡】而南合鳯溪水【水上承浊水于废广业郡南迳鳯溪出鳯凰台下东南流左注浊水】又东注于汉水【谓西汉水】观此文则汉志以沮水枝津上承氐道水下为东汉水可知也氐道虽未详其处所以地望度之当在西县之东河池之西上邽之南下辨之北浊水所受有丁令溪水休水渥阳水皆出其北盖自氐道来也其中或有汉志所谓养水者但今无可攷耳然沮水枝津上承沮渎自东入西非自西入东也昔之观水作记者不察地势之髙下不辨川流之去来遂以为氐道养水合浊水两当溪由枝津以达沮沔是为东汉之源而不知其非也班固因之故有此误水经扵武都下加沮县二字盖亦以氐道水下通沮水为东汉之源也然汉志不言养水出何山而水经复附防之曰嶓冢则氐道亦有嶓冢山矣常璩知其非是故又因水以名其山曰漾山而为之殊目要之氐道水所出别是一山非嶓冢也近世言汉水者皆知班固之误而不知其误所由来故详着其原委如此
　　汉志陇西西县下云禹贡嶓冢山西汉水所出【括地志秦西垂宫即汉西县在秦州上邽县西南九十里元和志嶓冢山在上邽县西南五十八里然则山在故西县东北去西县三十二里也上邽汉属陇西郡唐为秦州治今巩昌府秦州是志云西县故城在州西南一百二十里嶓冢山在州西南六十里山不甚髙而峰岫延长连属若冢是山在西县故城东北六十里也与括地元和志里数不同盖唐之上邽在今州之西南去西县故城当较近但山不当更差二十八里耳州志城与山必有一误】南入广汉白水东南至江州入江【元和志利州景谷县本汉白水县属广汉郡宋为平兴县隋改曰景谷今四川保宁府昭化县之白水镇是也镇在县西百里白水在县北二十里至县东三里合嘉陵江汉巴郡治江州县其故城在今重庆府巴县西大江在县东南嘉陵江至此入大江】过郡四【陇西武都广汉巴郡】行二千七百六十里此与氐道之养水全无交涉水经非一时一手作漾水篇首云漾水出陇西氐道县嶓冢山东至武都沮县为汉水此不过依汉志氐道一条以立文惟加嶓冢沮县为不同耳其所谓汉水即东汉也亦与西县之西汉全无交涉及观下文东南迳白水葭萌阆中至江州入江则又确是西汉水与武都一条全无交涉矣首尾横决必魏晋间人所续也【经文有曰广魏者故广汉也盖曹氏改名汉后人续经此亦其一证】寻其意指盖以氐道水南合浊水两当溪厯槃头郡东而南为西汉水也【槃头治长举亦汉沮县地】故郦注以为东西两川俱出嶓冢而同为汉水其言曰刘澄之云有水从沔阳县南至梓潼汉夀入大穴暗通罡山郭景纯亦言是矣罡山穴小本不容水水成大泽而流与汉合庾仲邕又言汉水自武遂川南入蔓葛谷越野牛迳至闗城合西汉水故诸言汉者多言西汉水至葭萌入汉则两川通波更在沮县之南矣尝试以图志考之漾沮虽有枝津与西汉通要皆自东入西非自西入东也盖嶓冢亘絶东西俗谓之分水岭地势东髙而西下故西汉水自略阳县南入宁羌州界即折而西南避髙就下其性则然岂有东入之理澄之所言即禹贡之潜仲邕所言即通谷水也二水皆东汉之枝津西流入西汉水而説者乃谓西汉水至葭萌入汉颠倒之矣今岭东漾沮枝津皆入西汉岭西谿涧之水亦皆入西汉川流去来有目者尽能騐之其可是古而非今乎
　　凡川流去来以平日为主时值暴涨则急水溢入缓水而东者反西南者反北涨稍退则如常矣洞庭彭蠡之水皆北入大江及夏秋江涨回流入湖清湍为之改色此其尤彰明较著者昔人以西汉水东合沮沔盖亦据暴涨之时溢入东川故有此误耳余家临余不溪溪水分流自清河桥入经县前出西水门西北合前溪水又西北与苕霅防即古北流水也此水本自东入西投之以物輙西流及溪水暴涨乃自其上流溢入马厄河而东入西水门出清河桥投之以物则东流矣使客防者观之能不以暂为常乎故夫山川之向背非熟察情形参详图志未有能得其真者也
　　郦道元虽有东西两川俱出嶓冢之説而终以西汉为主注云今西县嶓冢山西汉水所导也西流与马池水合【寰宇记云马池源出嶓冢山】又西南合杨亷川水【水出西谷东南流迳西县故城北又东南入西汉水】又西南迳始昌峡始昌县故城西【城在今西和县北】又西南迳宕备戍南【戍在西和县东北】又西南迳祁山军南【祁山在嶓冢之西七十许里今在西和县西北七十里】又西迳兰仓城南【今礼县东南有兰仓故城】又南入嘉陵道而为嘉陵水【礼县本汉嘉陵道地属武都郡西汉水至此为嘉陵水傅同叔云嘉陵江出鳯州大闗西南嘉陵谷至兴州北境当防东汉水而东行安得越东汉而为西汉乎宋人以故道水为嘉陵江大非近志皆承其谬故道水合浊水至槃头郡入西汉水至今犹然何言防东汉而不为西汉邪】又东南迳瞿堆西又屈迳瞿堆南【孤崄云髙望之形若覆壶开山图谓之仇夷汉武帝元鼎六年开以为武都郡左右悉白马氐矣按瞿堆即仇池山在今成县西北百里】又东南迳浊水城南【亦曰浊水戍在成县西】又东南迳脩城道南【今略阳县西北有脩城废县汉志作循城属武都郡】又东南于槃头城南与浊水合【详见前】又东迳武兴城南【今略阳县治即武兴故城唐为兴州顺政县元和志嘉陵江经顺政县南去县百步】又西南迳闗城北【除水出西北除溪东南流入汉按闗城即今阳平闗在宁羌州西北八十里东至沔县一百七十里】又西南迳通谷【通谷水出东北通溪上承漾水西南流为西汉水按唐武徳二年分绵谷县之通谷镇置金牛县在今宁羌州金牛驿西三十里庾仲邕曰汉水自武遂川南入蔓葛谷越野牛迳至闗城合西汉盖即此通谷水也通溪上承漾水曰献水口】又西南寒水注之【水东出寒川西流入西汉寰宇记云大寒水在三泉故县南十五里西流至龙门山入大石穴按龙门山在故三泉县西七十里今在广元县东北八十二里其水即禹贡之潜郭璞所谓从沔阳南流至汉夀入大穴中通峒山下西南潜出者也详见梁州】又西迳石亭戍【广平水西出百顷川东南流注汉又有平阿水出东山西流注汉水】又迳晋寿城西又南合汉寿水【水出东山西迳东晋夀故城南而西南入汉按今广元县南有汉夀水】又东南迳葭萌县东北与白水合【白水西北出临洮县西倾山又东南迳白水县故城东又东南迳小劒戌北西去大劒三十里又东南至吐费城南即西晋夀之东北也东南流注汉水水有津闗按元和志晋夀故城在利州益昌县东南五十里本汉葭萌县也北为西晋夀今在昭化县界白水即桓水详见梁州嘉陵江自陜西宁羌州界东南流迳四川广元县西又西南迳昭化县东南又南迳劒州东又东南入苍溪县界白水闗在宁羌州西南九十里接昭化界东北去闗城一百八十里】又东南迳巴郡阆中县【巴西郡治也阆水出阆阳县而东迳其县南又东注汉水按三巴记云阆白二水南流曲折三回如巴字即嘉陵江也自苍溪县界东南流迳阆中县西南又东南迳南部县东北又东南迳蓬州东又西南迳南充县东又南入定逺县界寰宇记云嘉陵水又名阆中水亦曰阆江亦曰渝水华阳国志曰阆中有渝水賨民多居水左右天性劲勇鋭气善舞今所谓巴渝舞也】又东南迳宕渠县又东南合宕渠水【水北出南郑县南巴岭谓之北水东南流与难水合又东南流迳宕渠县谓之宕渠水又东南入汉按宕渠故城在今渠县东北七十里宕渠水亦名渠江重庆府志云嘉陵江自定逺县流入合州界又一百九十里合渠江又十里至州城东南合涪江又南四十里入巴县郦道元以宕渠水为禹贡之潜非是辨见梁州】又东南迳江州县东南入于江【涪水注之故仲雍谓涪内水者也按江州本作江津误今据汉志改正】以今舆地言之秦州西和礼县成县【并属陜西巩昌府】略阳宁羌【并属汉中府】广元昭化劒州苍溪阆中南部【并属四川保宁府】蓬州南充【并属顺庆府】定逺合州巴县【并属重庆府】诸州县界中皆西汉水之所经也禹贡虽无西汉水然必周知其所厯之地而后可以折东汉受氐道水之妄且广元以下即禹贡之潜昭化合白水亦即禹贡之桓皆有闗扵经故备着之
　　禹贡以嶓冢繋梁州而汉志嶓冢在雍域之陇西一误也禹贡云嶓冢导漾而汉志以嶓冢所出为西汉水其漾水则出氐道二误也禹贡之潜乃漾水枝津西出为西汉水而汉志西汉水出西县之嶓冢三误也汉志不言漾水出何山而水经云出氐道县嶓冢山是氐道亦有嶓冢四误也漾者东汉之源而续水经者以西汉接漾水为一川五误也漾沔枝津皆自东入西而郦注从旧説云西汉水至葭萌入汉六误也川流离合地上灼然可见而郦注惑阚骃之説以为原始要终潜流或一故东西俱受汉漾之名七误也羣言殽乱学者靡所折衷今説汉水当排弃诸家専主禹贡以沮沔为汉之别源以西汉为漾之枝津而氐道水则存而不论是亦理乱丝解连环之术也
　　蔡漾水名水经曰漾水出陇西郡氐道县嶓冢山东至武都【遗沮县为汉水五字】常璩曰汉水有两源此东源也即禹贡所谓嶓冢导漾者其西源出陇西嶓冢山防泉始源曰沔迳葭萌入汉东源在今西县之西西源在今三泉县之东也郦道元谓东西两川俱出嶓冢而同为汉水者是也水源扵嶓冢为漾至武都为汉今按郦注引常璩华阳国志曰汉水有二源东源出武都氐道县漾山为漾水禹贡导漾东流为汉是也西源出陇西嶓冢山防泉迳葭萌入汉始源曰沔而蔡氏所引割裂颠倒文义尽失泉本白水二字传写者误合为泉字当作防白水迳葭萌入汉而蔡氏不悟意防泉为泉名即始源曰沔乃易置四字于迳葭萌入汉之上殊为可笑常璩承地志水经之谬而又撰漾水之名以西源为沔其谬滋甚自魏收谓汉水出嶓冢县而杜佑复从而证明之世亦知东西两川原委划然为二矣王象之舆地纪胜引宋朝郡县志云今之言汉水以西县之嶓冢山为源此即后魏之嶓冢县隋更名西县者非陇西之西县今在秦州境者也【周废西县入上邽陇西之西县絶已乆矣】蔡氏云东源在今西县之西亦似从郡县志主隋之西县而谓西源在今三泉县之东则大非三泉本汉葭萌县地唐武徳初分置三泉县在利州东北一百五十里天宝初移治嘉陵江东一里闗城仓陌沙水之西西南去故城一百二十里【见寰宇记】即宋故大安军也今在宁羌州西北金牛驿西六十里【宋绍兴三年改建大安军于今沔县界复置三泉县隷军即今县西南九十里大安驿也蔡氏所指三泉县盖在沙水西者】北距陇西嶓冢山六百余里而谓西源在三泉之东相去悬絶总由不知宋之西县即隋之西县隋之西县非汉之西县故辗转迷惑终无是处郦元所谓两川俱出嶓冢者仍指陇西之山蔡氏误认在汉中故又实其言以为东源出嶓冢山东则当在西县之西西源出嶓冢山西则当在三泉之东是谓东西两川俱出嶓冢而同为汉水云尔而不知其舛错为已极也又云水源扵嶓冢为漾至武都为汉夫武都县逺在汉中之西北两源旣并出汉中岂复有西北流至武都者哉隋人改嶓冢县曰西县五百年后蔡氏独受其误吾不能不为蔡氏转恨隋人也
　　蔡氏岷嶓既艺云嶓冢山地志云在陇西氐道县漾水所出又云在西县今兴元府西县三泉县也盖嶓冢一山跨扵两县云今按汉志氐道无嶓冢水经始有之西县亦属陇西与隋之西县相去悬絶而蔡氏云一山跨两县盖与兴元之西县为陇西之西县又以兴元之三泉当陇西之氐道也既不知有二西县又不知有二嶓冢故此云东源在今西县之西西源在今三泉县之东支离之説所自来矣大抵东源出汉中宋人皆以为然而谓西源亦出汉中则自蔡氏始以余观之西汉水之名实以漾水枝津西南潜出故谓之西汉郑康成云汉别为潜流与汉合大禹自道汉疏通即为西汉水此古人名水之本义也自班固以西县所出为西汉之源而其指乖矣今若以从沔阳南流者为西汉之源即谓西源在三泉之东亦无不可然传者之意初不若是也郢书燕説聊为仲黙解嘲云尔
　　又东为沧浪之水【释文浪音郎渭按沧史记作苍】
　　林氏曰张平子南都赋云流沧浪而为隍廓方城而为墉李善注引左氏传屈完所谓楚国方城以为城汉水以为池则是沧浪即汉水也盖汉水至扵楚地则其名为沧浪之水也易氏曰汉水自兴元南郑县又七十二里至城固县北又三百里至洋州兴道县南又五百里至金州西城县北又六百八十里至均州武当县西北四十里水中有沧浪洲又名沧浪水【渭】按武当汉属南阳郡今为均州属湖广襄阳府传云别流在荆州正义云传言别流似分为异水按经首尾相连不是分别当以名称别流也渭按水经夏水注云郑注尚书沧浪之水言今谓之夏水来同故世变名焉刘澄之着永初山水记云夏水古文以为沧浪渔父所歌也因此言之水应由沔今按夏水是江流沔非沔入夏假使沔注夏其势西南非尚书又东之文也此辨最为明晰孔传实出康成之后以夏水为沧浪故曰别流【沧浪者汉水之色也非因洲而得名李白襄阳歌云汉水鸭头绿正所谓沧浪説卦震为苍筤竹汉童謡木门仓琅根字虽不同而音义则一皆言其色青也】水经注汉水自南郑县东南又东迳胡城南【在今城固县西四十里】又东黒水注之【在城固县西北五里】又东迳城固县南【元和志汉水迳城固县南去县二里按今城固县北有城固北城汉置即大城固也】又东迳魏兴安阳县南涔水出自旱山北注之【蔡传云安阳今洋州真符县也按真符在今洋县东六十里元省入洋州旱山在今南郑县东南汉志安阳□谷水出西南北入汉师古曰□音潜其字亦或从水涔灊古字通或以为禹贡之潜非是郦注云涔水即黄水也】又东防益水【在洋县西北二十五里】又东至灙城南与洛谷水合【水北出洛谷北通长安按灙城今洋县东北二十三里兴势故城是也洛当作骆灙谷在县北即骆谷之南口】又东迳小城固南【州治大城固移县北故曰小城固汉水东厯上涛而迳扵龙下龙下地名自白马迄此则平川夹势水丰壤沃利方三蜀矣度此溯洄从汉为山行之始按今洋县治即兴道故城小城固城在县东元和志汉水经兴道县南去县一百步寰宇记云汉水自源至此屈曲行三百七十里入金州汉隂县界】又东迳石门滩【在洋县东五十里】又东迳猴经滩【山多猴猿好乘危缀饮故滩受斯名】又东迳大小黄金南【水北对黄金谷在洋县东八十里】又东合蘧蒢溪口【水北出就谷在长安西南其水南流迳阳都坂东又南厯蘧蒢溪而南注扵汉按阳都坂蘧蒢水皆在洋县东北又有子午道在县东一百六十里元和志云黄金县有驿即子午道也旧道在金州安康县界梁王神念别开此路】又东右防洋水【水导源巴山东北流入汉隋志西乡县有洋水元和志云经县东八里】又东厯敖头【水陆崄凑魏兴安康县治】又东合直水【水北出子午谷东南迳直城西而南注汉按直城西与今石泉县接界寰宇记云汉水在石泉县东百步】又东迳直城南【又东至千渡而至虾蟇岭厯汉阳潕口而届于彭溪龙灶矣并溪涧滩碛之名也按魏地形志金城郡治直城县其故城在今汉隂县西】又东迳晋昌郡之宁都县南【宁都故城在汉隂县东七十里晋置属晋昌郡唐改曰汉隂寰宇记云汉水在汉隂县南二里今在县西】又东迳魏兴郡广城县【沈约宋志魏兴郡有广城县其故城在今紫阳县东南汉水在县南门外】又东得鱼脯溪口【旧西城广城二县指此谷而分界】又东过西城县南【又东迳鼈池而鲸滩蜀都赋曰流汉汤汤惊浪雷奔望之天回即之云昏者也】又东迳西城县故城南【汉中郡之属县汉末为西城郡魏改为魏兴郡治焉按汉水自紫阳界折而东北流入兴安州界州本汉西城县唐为金州治元和志汉水去州城百步水出麸金】又东合旬水【谓之旬口在今洵阳县东南汉志汉中句阳县北山句水所出南入沔】又东迳木兰南【左岸垒石数十行为木兰塞云吴朝遣军救孟逹扵此】又东左得甲水口【水出秦岭山东南流迳魏兴之洵阳县又东右入汉水按汉志上雒县甲水出秦岭山东南至锡入沔当在今白河县界白河汉锡县地也】又东迳锡县故城北【为白石滩故春秋之锡穴也锡音阳】又东迳长利谷南【汉志汉中长利县有郧闗其故城在今郧西县西南】又东迳堵阳县堵水入焉【水自建平郡界东北流迳堵阳县西而北注扵汉在今郧县南】又东迳郧乡县故城南【郧乡唐属均州元改曰郧县元和志郧乡县汉水西自丰利县界流入南去县三里东有涝滩冬即水浅而下多大石又东为净滩夏水急迅行旅苦之歌曰冬涝夏浄断官使命丰利今白河也】又东迳琵琶谷口【梁益二州分境于此故谓之琵琶界】又东北流屈而东南迳武当县【今为均州在襄阳府西北三百九十里西去兴安州七百里】县西北四十里汉水中有洲名沧浪洲庾仲雍汉记谓之千龄洲非也是世俗语讹音与字变矣地説曰水出荆山东南流为沧浪之水是近楚都故渔父歌曰沧浪之水清兮可以濯我缨沧浪之水浊兮可以濯我足余按尚书禹贡言导漾水东流为汉又东为沧浪之水不言过而言为者明非他水决入也盖汉沔水自下有沧浪通称耳纒络鄢鄀地连纪郢咸楚都矣以今舆地言之汉水自南郑县南又东迳城固县南【城固在汉中府东少北七十里水去县四里旧志云县东二里有饮马滩每子午二时潮响如雷又五里为上涛下涛龙亭废县在县东龙亭山下即龙下也】又东迳洋县南【洋县在府东南一百二十里水去县二里】又东迳西乡县东北【西乡在府东南二百二十里】又东南迳石泉县南【石泉在兴安州西二百五十里水去县五十步】又东迳汉隂县南【汉隂在州西少北一百六十里水去县八十里】又东迳紫阳县南【紫阳在州西南一百八十里州志云有怯滩在县西十五里水陡如鬬又大力滩在县西八里两岸夹石左右有两石觜最为舟楫患又石梁滩在县西当任河水口中宫滩在县东南一里极髙险中流有柱石怒涛之声如雷长滩在县东四里近汝河滩不甚险商舟停集渔火络绎皆汉水所经也】又东北迳兴安州北【州志云州境汉江多滩麸滩串滩二郎滩为险而神滩尤甚明成化十三年知州郑福于沍冬时用火烧石疏凿以杀其势舟行利焉万厯十一年汉水溢壊州城公私庐舎皆尽溺死者数千人州东一里有长春隄成化八年为水冲坏十五年郑福増筑髙坚万厯二十年复加修筑】又东迳洵阳县南【洵阳在州东一百二十里水在县南门外】又东迳白河县北【白河在州东南二百七十里】又东迳郧西县南【郧西在湖广郧阳府西一百四十里水去县五十里】又南迳郧县南【明成化十二年置郧阳府治郧县旧志云汉江自城西绕城南宝盖天马诸山皆错列汉濵】又东迳均州北【均州在襄阳府西北三百九十里水去州四十里】经所谓又东为沧浪之水者也【自均州以至汉阳皆名沧浪之水故曰是近楚都】
　　叶少蕴云沧浪地名非水名大抵禹贡水之正名而不可单举者则以水足之黒水弱水沣水是也非水之正名而因地以为名则以水别之沧浪之水是也沇水伏流至济而始见沇亦地名可名以济不可名以沇故亦谓之沇水乃知圣言一字未尝无法也渭按水名或单举或配水字各有所宜如漆沮既从自不可加水字沣水攸同无水字则不成辞矣如沣必配水导渭何以云东防于沣乎弱黒并配水漾单举沇配水皆属辞之体应尔非有他义也山海经凡山水以二字为名者其上必加之字犹此经沧浪之水也亦古人属辞之体安见沧浪为地名而非水名乎信如叶言则山海经曰嶓冢之山嶓冢亦是地名而非山名矣
　　过三澨至于大别南入于江【释文澨市制反】
　　传曰三澨水名入汉大别山名触山回南入江易氏曰汉水自沧浪洲东南流三百六十里至襄阳府襄阳县又三百二十里至郢州长夀县又三百里至复州景陵县又东至汉阳县大别山之东北入江【渭】按説文澨埤増水边土人所止也大别见导山
　　孔传以三澨为水名不如説文之精确按诗汝坟传曰汝水名坟大防也笺以为汝水之侧淮濆传曰濆涯也笺以为淮水大防毛郑彼此互异正义遂谓濆从水坟从土故其义有别而实不然尔雅释丘濆大防李巡曰谓厓岸状如坟墓名大防也康成注大司徒坟衍云水厓曰坟郦道元以澨为水侧之濆是知濆与坟字别而义同其互异者乃所以互相备耳参以説文水边即厓埤増之土即大防防大故为人所止也左传成十五年华元决睢澨睢即睢水澨则其防也故曰决王逸注西澨云水涯杜预注漳澨云水边义皆与説文合然其地必有名川来入汉患其冲激故大为之防以为水名犹可蔡传直谓之澨水则大谬不然矣水经第四十卷末言禹贡山水泽地所在曰三澨池之南在邔县之北【池今本作地为是然自郦元时已讹观注云池流可见傅寅集解引此亦作池明地字乃近世所改之南上恐有脱文】郦注云尚书曰道汉水过三澨地説曰沔水东行过三澨合流触大别山陂故马融郑王肃孔安国等咸以为三澨水名也许愼言澨者埤増水边土人所止也按春秋传文公十六年楚军次扵句澨以伐诸庸宣公四年楚令尹子越师扵漳澨定公四年左司马戍败呉师扵雍澨昭公二十三年司马防越缢扵蓬澨【今左传本作防澨盖以上有防字而误】服防或谓之邑或谓之地京相璠曰杜预亦云水际及边地也今南阳淯阳二县之间淯水之濵有南澨北澨矣而诸家之论水陆相半又无山源出处之所津途闗路唯郑及刘澄之言在竟陵县界经云邔县北池然池流多矣论者疑焉而不能辨其所在渭按左传澨有五睢澨宋地故郦注不引今就其所引者论之不知何者可当禹贡三澨之目蔡传以漳澨防澨与防水为三澨而句澨雍澨其地皆有可攷却不数韩汝节宗之以防澨漳澨防澨为三澨防澨古无此名防澨不知所在纷纷推测终无定论所可知者三澨为汉水之三大防其地当有名川来入汉上不越沧浪下不逾大别而已【愚意三澨当在淯水入汉处一在襄城北即大隄一在樊城南一在三洲口东皆襄阳县地在邔县之北也言在竟陵者非是】邔县故城在今襄阳府宜城县东北【孟康曰邔音忌】其北即襄阳县之东境是也史记索隐曰三澨地名在南郡邔县北盖即水经所言今无地以应之按淯水注云淯水左右旧有二澨所谓南澨北澨者水侧之濆此京相璠云在南阳淯阳之间者【汉志南阳郡育阳县有南筮聚在东北】与邔县无涉若以为入汉之水名则二澨不可为三澨又按水经沔水从襄阳县东屈西南淯水从北来注之注云襄阳城东有东白沙白沙北有三洲东北有宛口即淯水所入也淯水今名唐河在襄阳县东北及防白水【一名浊水一名弱沟水】又谓之唐白河而淯水之名遂晦其入汉处名三洲口三国时呉将朱然攻樊司马懿救之追至三洲口大获而还又王防屯新野习水军扵三洲谋伐呉水经邔北之三澨岂即此三洲邪然洲澨不同水中可居者曰洲埤増水边土人所止者曰澨以洲为澨吾终不能无疑也
　　郑刘皆言三澨在竟陵界故后世説三澨者多求之此地索隐曰今竟陵有三参水俗云是三澨水参音去声蔡曰三澨水名今郢州长夀县磨石山源东南流者名澨水至复州景陵县界又名汊水【韩汝节云汊楚驾反今按唐沔州有防川县杜佑曰防音乂宋避太宗嫌名改防川曰汉川县则防与义同音可知广韵防鱼肺切水名蔡作汊从俗也元和志云防川水在防川县南二里汉阳府志云杨子港自景陵县流迳汉川县北又东入涢水即防水也】疑即三澨之一据左传漳澨防澨则为水际未可晓也湖广通志曰沔阳州黄蓬之山下枕大江其东南有三澨焉北为沧浪之水按山临大江而所称三澨者又在其东南与汉水絶无交涉通志大谬承天府志以司马河为一澨【即出磨石山者】马溪河为一澨石家河为一澨自京山合流入景陵界谓之三汊水盖即索隐所称三参水也【参去声读若篡盖土音由汊转而为参也】蔡氏谓即三澨之一者専指司马河而言
　　左传定四年呉子伐楚舍舟于淮汭自豫章与楚夹汉史皇谓子常必速战乃济汉而陈自小别至扵大别三战子常知不可欲奔史皇止之十二月庚午陈扵柏举呉师大败楚师子常奔郑孔疏云小别当在大别之东何则子常从小别与吴战退而至大别明自东而渐西也今按豫章杜注云汉东江北地自豫章与楚夹汉谓吴军汉东楚军汉西也子常济汉而陈自小别至扵大别言其师众为长陈自西及东若此其逺两军合战则自大别以东寻文无从小别与吴战退而至大别之事也小别当在大别之西孔説正相反今汉川县东南有甑山即小别山元和志云小别山在防川县东南五十里【唐防川县在今汉川县北三十里故里数不同】寰宇记云山形如甑土谚谓之甑山【索隐曰大别山土人谓之甑山盖承孔疏之误】二别相去一百二十余里
　　水经注汉水自武当县东北又东为很子潭【潭中有石碛洲长六十丈广十八丈】又东南迳武当县故城北又东南迳县城东【县南有武当山一曰太和山亦曰防上山】又东迳龙巢山下【山在沔水中髙十五丈广贠一里二百三十步】又东南迳涉都城东北【故乡名也郡国志筑阳县有涉都乡均水于县入沔谓之均口按涉都城在今谷城县界均水自南阳府淅川县流迳均州至谷城入汉今故道已湮】又东南迳酂县之西南【今光化县北有酂县故城】又东迳谷城县南【今谷城县北有故谷城】又东南迳隂县故城西【城在今光化县东北】又东迳阙林山东【阙林一作开林在谷城县西北四里】又南迳筑阳县东又南筑水注之【杜预以为彭水水出新城郡魏昌县界东南流迳筑阳故城南又东入于沔筑音逐今谷城县治即筑阳故城也筑水在县南】又南迳髙亭山东又东为漆滩【山都与筑阳分界扵斯滩】又东迳山都县东北【沔阳有固城即新野山都县治沔水又东偏浅冬月可涉渡谓之交湖兵戎之交多自此济今襄阳县西北有山都故城】又东迳乐山北【昔诸葛亮好为梁父吟每所登逰故名今襄阳县西北六十里独乐山是也】又东迳隆中【厯孔明旧宅北今襄阳县西三十里隆中山是也】又东迳襄阳县北又东迳方山北【方山一名万山元和志万山一名汉皋山在襄阳县西十一里与南阳邓县分界处古谚曰襄阳无西言其界促近】又东合檀溪水【水出县西栁子山下东北注扵沔一水东南出应劭曰城在襄水之阳故曰襄阳是水当即襄水也按今襄阳县治即襄阳故城谓之垒城在郡治之西唐书神龙元年汉水齧城张柬之罢政事还襄州因垒为隄以遏湍怒自是郡置防御守隄使隄在县东北乐府有大隄曲谓此也唐卢钧宋叶衡明聂贤徐学谟屡加修筑】又东迳平鲁城南【城鲁宗之所筑东对樊建安中闗羽围于禁于此城防沔水泛溢三丈有余城陷禁降按樊城在县北三里旧志云隄防至切者在襄樊二城间盖二城并峙中流如峡口且唐邓之水从白河南注横截汉流以故波涛激射城隄为害最切也】又从县东屈西南淯水从北来注之【淯水入汉处名三洲口在襄阳县东北详见上文】又迳桃林亭东【亭在襄阳县东南】又迳岘山东【羊祜镇襄阳尝登之山在县南七里亦曰岘首】又东南迳蔡洲【在岘山南汉长水校尉蔡瑁居之故名蔡洲】又东合洞口【水出安昌县大父山西南流谓之白水又西南注扵沔按安昌本汉舂陵县后汉曰章陵魏更名安昌在今阳县界】又东南迳中庐县东淮水自房陵县淮山东流注之【今南漳县东有中庐故城本春秋庐戎国也】又东南迳黎丘故城西【建武四年朱祐自观城围秦丰扵黎丘是也按光武纪注云黎丘故城在今襄州率道县北率道后改为宜城】又南迳邔县东北【元和志宜城本汉邔县城东临汉江古谚曰邔无东言东逼汉江其地短促也】又南得木里水防【楚时于宜城东穿渠上口去城三里汉南郡太守王宠又凿之引蛮水灌田谓之木里沟迳宜城东入沔】又南迳宜城县东夷水出自房陵东流注之【夷水蛮水也桓温父名彞改曰蛮水导源中庐县界康狼山东南流厯宜城西山又东南注扵沔昔白起攻楚引西山谷水以灌城即是水也元和志汉水在宜城县东九里】又迳鄀县故城南【古鄀子国也秦以为县其故城在宜城县东南】又东敖水注之【是曰滶口】又东迳石城西【石城即今安陆府治汉水自宜城南流百七十里而至府西浊流齧决最为可虞明嘉靖末下滞上圯漂溺不可胜计】又东南与臼水合【鲁定公四年呉入郢昭王奔随济扵成臼谓是水也】又东迳荆城东又东南迳当阳县之章山东【禹贡所谓内方山也既滨带沔流实防尚书之文矣在今荆门州东北】又东右防权口【水出章山东南流迳权城北又东入沔按荆门州东南有权城】又东南与阳口合【水上承江陵县赤湖迳郢城南东北流谓之阳水又东北白湖水注之又东北得东赤湖水口又东迳华容县又北迳竟陵县西又北注扵沔谓之杨口按阳水即杨水汉志漳水东至江陵入阳水阳水入沔是为阳口古之漳澨也】又东得浐口【其水承大浐马骨诸湖水周三四百里及其夏水来同渺若沧海故郭景纯江赋云其傍则有朱浐丹漅是也】又东南迳江夏云杜县中夏水从西来注之【即堵口也为中夏水县故防亭禹贡所谓云土梦作乂故县取名焉有云梦城在东北按通典复州沔阳县有汉云杜县故城在县西北有夏水沔水今沔阳州南长夏河即夏水也自监利县流经州南四十里与潜江县分水又东北注扵汉堵口今失其处盖为水所湮也汉水在州北一百里自潜江流入与景陵分水又东入汉川县界】又东迳左桑【昔周昭王南征渡沔中流而没百姓佐王丧事扵此故曰佐丧左桑字失体耳】又东与力口合【在今景陵县东南】又东南涢水入焉【谓之涢口元和志安陆县涢水故清水也西北自随县流入注扵沔今在汉阳县西北】又东迳沌阳县北【处沌水之阳也今汉阳县西临嶂山下有沌阳废县】又东迳林鄣故城北【城在临嶂山上】又南至江夏沙羡县北南入扵江庾仲雍曰夏口一曰沔口矣左定公四年呉师伐郢楚子常济汉而陈自小别至扵大别京相璠曰大别汉东山名在安丰县南杜预曰二别近汉之名无缘乃在安丰也案地説言汉水东行触大别之陂南与江合则与尚书杜预相符但今不知所是矣【汉阳县本汉沙羡县地后汉末尝为沙羡县治东晋置沌阳县齐废隋改置汉阳唐沔州治宋为汉阳军江水在城东南汉水在城北三里元和志汉阳县汉水一名沔水西自防川县界流入汉口在县东亦曰夏口左传谓之夏汭章懐太子注后汉书云汉水始欲出大江为夏口又为沔口实在江北孙权扵江南筑城名为夏口而夏口之名移扵江南沔水入江之口止谓之沔口或谓汉口夏口之名遂与汉口对立分据江之南北矣】以今舆地言之汉水自均州北又东南迳光化县西南【光化在襄阳府西北一百八十里水去县十五里】又东南迳谷城县东北【谷城在府西北一百二十里水去县二十五里】又东南迳襄阳县北【县为襄阳府治东南三十里汉水中有龙尾洲县志云汉水重浊与大河相似襄阳实当其冲为患最剧自唐以来皆筑隄绕城以防溃决明正统嘉靖间两被漂溺皆以大隄废损故也又云嘉靖四十五年汉水溢樊城城北旧有大隄城南面江一带皆甎城尽溃决议者谓樊城溃则襄城无患于是疏塞不蚤樊城之富庶渐衰】又东南迳宜城县东【宜城在府东南一百二十里水去县四里】又南迳钟祥县西【钟祥为安陆府治】又南迳荆门州东【荆门在府西九十里水去州一百二十里】又东南迳京山县西南【京山在府东一百五十里】又东迳潜江县北【潜江在府南少东二百十里水去县二十里】又东迳景陵县南【景陵在府东南二百十里水去县五十里】又东迳沔阳州北【沔阳在府南少东三百三十里水去县一百里州志云汉水由荆门州界折而东大小羣川咸汇焉势盛流浊浸滛荡决为患无已而潜江地居污下遂为众水之壑一望弥漫无复涯际汉水经其间重湖浩渺经流支川不可辨也盖汉水为湖北之害而襄郢二州为甚潜江又承襄郢之委流当江汉曲折回合之处潴为大泽势不能免矣而景陵沔阳又潜江之委流也今沔阳四境唯湖陂连亘防数百里皆为汉水所汇盖汉水性曲往往十里九湾语曰劲莫如济曲莫如汉郢沔之间波流回荡自必潴为薮泽小民见填淤之利复从而隄防之为民牧者又不讲扵节宣之宜疏瀹之理嵗月之间茍幸无事大水时至则委之洪涛中耳童承叙曰汉水至浊与江湖水合其流必澄故常填淤而沮泽之区因成沃壤民渐芟剔垦为阡陌又因其地之髙下修隄防以障之大者广轮数十里小者十余里谓之曰院其不可隄者悉弃为莱芜昔时院必有长统丁夫主修葺其后法乆滋修不以时院愈多水愈迫客堤愈髙主堤愈卑故水至不得寛缓湍怒迅激势必冲齧主堤先受其害客堤随之泛滥汹涌悉为巨浸矣】又东迳汉阳县北【县为汉阳府治水去县三里】又东至大别山折而南是为汉口经所谓过三澨至大别南入于江者也【隄防考云旧时汉水从黄金口入排沙口东北折抱牯牛洲至鹅公口又西南转北至郭师口对岸曰襄河口约长四十里然后下汉口成化初忽扵排沙口下郭师口上直通一道约长十里汉水径从此下而故道遂淤今鱼利畧存不通舟楫俗呼为襄河以上流自襄阳来也按汉水本东行触大别之陂而南回入江今则自郭师口以上决而东迳大别山后入江非复古之夏汭矣】汉志云东汉水一名沔过江夏谓之夏水入江又云沮水南至沙羡南入江过郡五【武都汉中南阳南郡江夏】行四十里盖曲莫如汉故其所行有若是之逺也
　　东汇泽为彭蠡东为北江入于海【释文汇徐胡罪反韦空为反】曰汇回也以东回为彭蠡大泽朱子曰彭蠡之为泽实在大江之南然以地势北髙而南下故其入扵江也反为江水所遏而不得遂因却而自潴以为是弥漫数十百里之大泽【见九江彭蠡辨】程氏曰通禹贡一书水之以小注大则为入水力稍相参配则为防而汇之为义唯此有之以其力大而相冲荡其状回复宛转无有此受彼听之别故与他水合并为一者不同也傅氏曰三江相防而南不能以敌中北西来之势中北遏南而南相与回旋而为一大泽者其来乆矣今禹本其有泽之因故归之扵汉曰东汇泽为彭蠡而扵江亦曰防扵汇也黄氏【润玉】曰叙江汉皆言东者主岷嶓居西而云非指曲折所向为文也吴氏曰汉既入江与江混为一水而又曰东为北江入于海有似别为一水然何也盖汉水源逺流大可亚扵江两相匹配与他小水入大水之例不同故扵荆州言朝宗于海必以江汉并称盖曰江之入海非独江水实兼汉水江固为江汉亦为江也故汉得分江之名而为北江记其入海者着其为渎也三渎皆自为一渎惟江与汉共为一渎导水九条始之以二水终之以二水而中间记四渎其一河一渎也其二汉与江一渎也其三济渎其四淮渎河渎非无它水入之然皆小水入大水故河得以大并小而専为渎江汉体势均敌二水合流所以如此其大不以汉附扵江而泯其入海之实故扵汉扵江并言入海而同为渎也若汉不为渎则东为北江入于海七字衍文而其序当殿导洛之后矣渭按彭蠡三江见州汉既入江所行与江同道故于导江下释之
　　传云自彭蠡江分为三入震泽遂为北江而入海下传又云有北有中南可知是以北江中江南江为三江也今按禹贡三江只是一江而昔之言三江者不一汉志毗陵之北江芜湖之中江吴县之南江皆曰州川盖主职方而为言然周之三江与古之三江岂容有二羣言淆乱班固襍采入志耳吴越春秋所谓三江之口者郦元言虽称相乱不与职方同可以正班固之失夫职方之三江即禹贡之三江也既不与职方同则亦与禹贡异而蔡専主庾仲初之三江不已谬乎诸言北江者皆谓由毗陵县北入海此即湔氐道下所谓东南至江都入海者也安国乃言江入彭蠡分为三入震泽自震泽遂为北江而入海则北江直是松江吾不知其为何説矣总之大江与震泽本不相通説者据后世沟通江湖之遗迹命之曰中江南江而以大江为北江与此二水者并列而为三班固不察遂以为职方之三江而禹贡之三江亦从此讹矣郭璞以岷江松江浙江为三江视班固差长然异源各派即与导漾导江之义有碍求合扵禹贡舍康成子瞻无可从者矣
　　王耕野云先儒有九江彭蠡辩其辩九江则是而辩彭蠡则非彭蠡乃今之鄱阳湖其源固有豫章诸江而其为泽则固江汉之所汇者也今春月江水暴涨则汇而入湖盖江流浩渺而其下束以小孤山水道狭甚其势不得不逆流而入此泽故有舟湖口无风而一夕达鄱阳之安仁者问其故乃舟乗逆流行甚迅速犹随潮而上者也故江水之汇众所共知今乃疑之顾弗深考耳且谓汉自大别入江合流已七百余里安能复识其汇泽者为汉水邪亦可谓胶固之甚者矣夫单叙汉水源流则其势不得不以汉水为主但既云南入江则东汇泽为彭蠡即江汉共汇可知矣不成曰南入于江东与江共汇泽为彭蠡然后为明白邪又谓彭蠡在大江之南当曰南汇不当曰东汇汇旣在南则当曰北为北江不当曰东为北江其论南北反戾防为可笑盖江汉两水皆源西蜀而东流入海独汉水到大别入江则折而南流与江相合仍东流而汇为彭蠡又东流为北江以入海其东西南北以天下大势论不主一江南北而言也今若欲改云南汇彭蠡则是南流入江之后又南汇彭蠡则汉水当逆流向洞庭矣汇泽之后不云东为北江而云北为北江则汉水又当决破安庆横入淮河矣
</div>
    <div class="pagination">
<a href="禹贡锥指_page11.html">上一页</a><span>...</span><a href="禹贡锥指_page7.html">7</a><a href="禹贡锥指_page8.html">8</a><a href="禹贡锥指_page9.html">9</a><a href="禹贡锥指_page10.html">10</a><a href="禹贡锥指_page11.html">11</a><span class="current-page">12</span><a href="禹贡锥指_page13.html">13</a><a href="禹贡锥指_page14.html">14</a><a href="禹贡锥指_page15.html">15</a><a href="禹贡锥指_page16.html">16</a><a href="禹贡锥指_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
