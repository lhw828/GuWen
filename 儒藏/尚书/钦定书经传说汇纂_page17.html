<!DOCTYPE html>
<html>
<head>
    <meta charset="UTF-8">
    <title>钦定书经传说汇纂 - 第 17 页/共 38 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定书经传说汇纂 - 第 17 页/共 38 页</h1>
    <div class="content">　　今王嗣厥德罔不在初立爱惟亲立敬惟长始于家邦终于四海
　　集传初即位之初言始不可以不谨也谨始之道孝悌而已孝悌者人心之所同非必人人敎诏之立植也立爱敬于此而形爱敬于彼亲吾亲以及人之亲长吾长以及人之长始于家达于国终而措之天下矣【眞氏德秀曰此即齐家治国平天下之序也】孔子曰立爱自亲始敎民睦也立敬自长始教民顺也
　　集说【孔氏颖达曰王者之驭天下抚兆人惟爱敬二事而已爱其亲推之以及踈敬其长推之以及防即孝经所云爱亲者不敢恶于人敬亲者不敢慢于人是推亲以及物始则行于家国终乃洽于四海即孝经所云徳教加于百姓刑于四海是也所异者孝经论爱敬竝始于亲今分敬属长言耳○吕氏祖谦曰嗣德在初乘其天理之正发而开导之也○陈氏雅言曰孝悌之道达诸天下而谓之立者尽吾爱亲之道于此使天下之爱其亲者莫不视我以为法尽吾敬长之道于此使天下之敬其长者莫不视我以为准爱敬之道既立于此则必形于彼始而一家次而一国终而四海之人莫不各有亲也莫不各有长也亦莫不各有爱敬之心也观感兴起孝悌之心油然而生则各亲其亲各长其长而天下平矣此即大学所谓絜矩之道也】
　　呜呼先王肇修人纪从谏弗咈先民时若居上克明为下克忠与人不求备检身若不及以至于有万邦兹惟艰哉
　　集传人纪三纲五常【张氏九成曰君臣父子兄弟夫妇长防朋友有礼义以相维谓之人纪传曰礼义以为纪】孝敬之实也上文欲太甲立其爱敬故此言成汤之所修人纪者如下文所云也【申氏时行曰肇修人纪为一章之纲领下六句皆修人纪之实】纲常之理未尝冺没桀废弃之而汤始修复之也咈逆也先民犹前軰旧徳也【孔氏颖达曰贾逵注周语云先民古贤人也言其动皆法古贤也】从谏不逆先民是顺非诚于乐善者不能也居上克明言能尽临下之道为下克忠言能尽事上之心【林氏之竒曰明于御下所谓有君民之大德也忠于事上所谓有事君之小心也】○吕氏曰汤之克忠最为难防汤放桀以臣易君岂可为忠不知汤之心最忠者也天命未去人心未离事桀之心曷尝斯须替哉与人之善不求其备检身之诚有若不及其处上下人已之间又如此是以德日以盛业日以广天命归之人心戴之由七十里而至于有万邦也积累之勤兹亦难矣伊尹前既言夏失天下之易此又言汤得天下之难太甲可不思所以继之哉
　　集说【朱子曰汤工夫全在敬字上看得来大段是一个修饬底人故当时人说他做工夫处亦是说得大段的着如禹克勤于邦克俭于家之类却是大纲说到汤便说检身若不及○与人不求备检身若不及大概是汤急已缓人所以引为日新之实○吕氏祖谦曰舜嗣位而从五典禹受命而叙彝伦汤归亳而肇人纪之修武王胜殷而汲汲攸叙之访为君为师第一事也○陈氏经曰汤以肇修人纪为一身之任吾身有一毫之不尽则于人纪必有一毫之亏于是不自足其足从谏求之今未已也又求之古又欲兼天下之善修人纪之道不得不然也○陈氏栎曰人纲与人纪对莫大于三纲故曰人纲小者为纪纲之纪也修品节修理之也欲太甲立爱立敬厚于人伦故以汤之修人纪继之凡于今古之善与处上下人已之间各尽其当然者皆修人纪之实也】
　　敷求哲人俾辅于尔后嗣
　　集传敷广也广求贤哲使辅尔后嗣也
　　集说【林氏之竒曰林子和云敷者言求之非一方也孟子曰立贤无方亦此言也是惟敷求哲人则贤者各以其类进左右前后罔匪正人朝夕纳诲于上以格其心之非如此则不善之心无自而入矣○陈氏经曰汤得天下也甚难故其虑天下也甚逺宜求贤以遗后人也】
　　制官刑儆于有位曰敢有恒舞于宫酣歌于室时谓巫风敢有殉于货色恒于游畋时谓淫风敢有侮圣言逆忠直远耆德比顽童时谓乱风惟兹三风十愆卿士有一于身家必丧邦君有一于身国必亡臣下不匡其刑墨具训于蒙士
　　集传官刑官府之刑也巫风者常歌常舞若巫觋然也【孔氏颖达曰楚语云在男曰觋在女曰巫又周礼有男巫女巫之官皆掌接神故事鬼神曰巫也】淫过也过而无度也比昵也倒置悖理曰乱好人之所恶恶人之所好也风风化也三风愆之纲也十愆【孔氏颖达曰巫风二淫风四乱风四也】风之目也卿士诸侯十有其一已丧其家亡其国矣墨墨刑也【孔氏颖达曰墨刑五刑之轻者谓凿其頟湼以墨司刑所谓墨罪五百者也】臣下而不能匡正其君则以墨刑加之具详悉也童蒙始学之士则详悉以是训之欲其入官而知所以正谏也当时太甲欲败度纵败礼伊尹先见其微故拳拳及此刘侍讲曰墨即叔向所谓夏书昏墨贼杀臯陶之刑贪以败官为墨【眞氏德秀曰臣下所以不匡以其贪官固位故也不谏之罪与贪墨同使人知不独贪贿之有罪而贪官之不諌亦有刑也】
　　集说【林氏之竒曰虽敷求哲人俾辅于尔后嗣而犹恐所用之人或有持禄固位不以谏诤廸其君为事者于是制官刑以儆戒之○陈氏栎曰汤儆有位之官刑为后嗣虑至矣三风十愆以戒卿士邦君而举以训太甲者意谓卿士诸侯犯此已足丧家亡国况天子乎微意见矣况不匡刑墨儆臣下者欲其以是儆天子也前章述汤德以勉其善此述汤刑以防其失勉其善在啓发其爱敬之良心防其失在禁遏其欲纵之私心也○王氏樵曰哲人辅之导防阿意之人从而败之欲嗣德难矣故又制官刑儆于有位使有位者惟恐蹈丧亡之辙为臣者不敢犯不匡之刑则逸欲之源无自而啓】
　　呜呼嗣王祗厥身念哉圣谟洋洋嘉言孔彰惟上帝不常作善降之百祥作不善降之百殃尔惟德罔小万邦惟庆尔惟不德罔大坠厥宗
　　集传叹息言太甲当以三风十愆之训【申氏时行曰上言人纪而此独言风愆者能戒风愆则能嗣德而人纪自无不修矣】敬之于身【陈氏大猷曰祗厥身乃指太甲下手用功处一篇之纲领也】念而勿忘也谟谓其谋言谓其训【孙氏觉曰以其谋之出于圣人故曰圣谟以其言之至羙故曰嘉言即指三风十愆之戒也】洋大孔甚也言其谋训大明不可忽也不常者去就无定也为善则降之百祥为恶则降之百殃各以类应也勿以小善而不为万邦之庆积于小勿以小恶而为之厥宗之坠不在大盖善必积而后成恶虽小而可惧此总结上文而又以天命人事祸福申戒之也集说【张氏九成曰不敬其身必纳此身于风愆矣能敬其身则能如夏后之懋徳继先王以嗣德立爱立敬作善之祥惟德之庆皆自敬其身出敬立则百善从也○朱子曰观此则人之祸福皆其自取未有不为善而以謟祷得福者也未有不为恶而以守正得祸者也○陈氏经曰既戒以祖训又戒以天君所当畏惟天惟祖宗也○眞氏徳秀曰愆虽有十苟能敬则十者俱泯一不敬则十者俱生故敬之一辞乃治三风砭十愆之药石也篇将终又深叹圣言之彰明与天命之难保以警动太甲之心冀其必聴眞所谓社稷之臣欤】
　　总论【陈氏栎曰此篇始终以兴亡寓劝戒夏以懋德兴桀以弗率亡初意明矣继言汤以圣武兴而欲太甲以爱敬之良心嗣厥德劝之也继言汤以艰难兴而防太甲以欲纵之私心败厥徳戒之也末章作善之降祥尔德之惟庆劝之保其所以兴作不善之降殃不徳之坠宗戒之防于所以亡而提纲挈领则在祗厥身之一言○氏元初曰守成之君法祖是第一义故伊尹之告太甲也亦惟明言烈祖之成德而古今兴亡天人祸福皆以发明此意】
　　太甲上
　　集传商史录伊尹告戒节次及太甲往复之辞故三篇相属成文其间或附史臣之语以贯篇意若史家纪传之所载也唐孔氏曰伊训肆命徂后太甲咸有一德皆是告戒太甲不可皆名伊训故随事立称也林氏曰此篇亦训体今文无古文有
　　集说【林氏之竒曰古者简册以竹为之编次而成篇一篇之所编不可以多也故或析而为二或析而为三以便于习读析而为二者则于篇名之下加上下二字以别若礼记曲礼檀弓杂记孟子梁惠王公孙丑等篇是也析而为三者则有上中下之别如经所载太甲盘庚说命泰誓是也○史记载太甲篇序以为太甲训三篇意者汉之时此篇名犹有训字而后世失之也○陈氏栎曰前一篇作于未迁桐宫之先后二篇作于自桐宫归亳之后】
　　惟嗣王不惠于阿衡
　　集传惠顺也阿倚【孔氏颖达曰古人所读阿倚同音故阿亦倚也】衡平也阿衡商之官名言天下之所倚平也亦曰保衡【叶氏梦得曰阿保通阿亦保之意】或曰伊尹之号【苏氏轼曰犹曰师尚父师其官尚父其号也】史氏录伊尹之书先此以发之
　　集说【林氏之竒曰文势与上篇伊训相属盖伊尹所以丁宁嗣王激切论兴亡祸福之理以告戒之者可谓深切着明矣然言虽切而未易入也伊尹自汤伐桀之时既为相矣其曰阿衡者尊之之称也】
　　伊尹作书曰先王顾諟天之明命以承上下神只社稷宗庙罔不祗肃天监厥德用集大命抚绥万方惟尹躬克左右厥辟宅师肆嗣王丕承基绪
　　集传顾常目在之也諟古是字明命者上天显然之理而命之我者在天为明命在人为明徳伊尹言成汤常目在是天之明命以奉天地神只社稷宗庙无不敬肃故天视其徳用集大命以有天下抚安万邦我又身能左右成汤以居民众【王氏樵曰宅师承抚绥言谓之宅者除虐布寛之后处之各得其所也】故嗣王得以大承其基业也【王氏樵曰丕承基绪谓临已定之万方统已宅之民众也】
　　集说【朱子曰顾諟天之明命只是照管得那本明底物事在○古注云常目在之此语最好非谓有一物常在目前可见只是常存此心知得有这道理光明不昧方其静坐未接物也此理固湛然清明及其遇事而应接也此理亦随处发见只要人常提撕省察念念不忘存飬乆之则是理益明虽欲忘之而不可得矣○吕氏祖谦曰人心虽涣散至祭祀之时无有不诚敬者故萃涣二卦必言王假有庙○眞氏德秀曰汤推顾天之明命天亦监汤之厥德曰顾曰监可见天人之交至近而非远也○陈氏雅言曰顾諟者即敬也推此心以奉天地神只社稷宗庙罔不祗肃即所谓顾諟明命也上天监观圣人之德故集大命于其身而付以治民之责盖治民事神初无二理诚敬足以事神则未有不能治民者也曰顾諟者如立则见其参于前在舆则见其倚于衡之意曰监者昊天曰明及尔出王昊天曰旦及尔游衍之意○王氏樵曰篇中言作书者二前古告语皆口陈疑作书始此】
　　惟尹躬先见于西邑夏自周有终相亦惟终其后嗣王罔克有终相亦罔终嗣王戒哉祗尔厥辟辟不辟忝厥祖
　　集传夏都安邑在亳之西故曰西邑夏周忠信也国语曰忠信为周【苏氏轼曰自由也由忠信之道则有终】○施氏曰作伪心劳日拙则缺露而不周忠信则无伪故能周而无缺【吕氏祖谦曰内而修身外而治朝廷全备而无一亳亏缺不满人之处】夏之先王以忠信有终故其辅相者亦能有终其后夏桀不能有终故其辅相者亦不能有终【苏氏轼曰言君臣一体祸福同也】嗣王其以夏桀为戒哉当敬尔所以为君之道君而不君则忝辱成汤矣太甲之意必谓伊尹足以任天下之重我虽纵欲未必遽至危亡故伊尹以相亦罔终之言深折其私而破其所恃也
　　集说【林氏之竒曰伊尹言此者盖谓汤之顾諟天命尽其恭敬以事天地社稷宗庙可谓自周有终矣故我得以左右厥辟宅师而有终也今太甲承汤之基绪苟不能以忠信有终则我亦何以克终哉○黄氏度曰君相一体安危休戚无不同之太甲之克终不终伊尹安敢不任之于其身哉终始惟一非忠信能之乎文言曰忠信所以进德也嗣王知所戒则敬而已矣敬则尽君道为君而不尽君道则辱乃祖成汤矣】
　　附录【朱子语类问古注及诸家皆以周训忠信窃谓以忠信自周则可以忠信训周恐未安未知如何曰自周二字本不可晓○金氏履祥曰周当作君古文君冩为□与周字相似故误吴氏经说王子书疑皆云当作君】
　　【案自周有终孔传而下皆以国语忠信为周立解蔡传仍其説又恐义有未备复以施氏之言周而无缺者继之朱子则因门人之问而以自周二字为不可晓盖文义之稍涉牵强者即不肻下断语良愼之也是后王柏以为周字之义费先儒词说终不明白不应伊尹前后许多言语如此分晓独于此下一艰深字愚意只是一个君字籀体与周字相似传冩之误也至金履祥遵之其说最为近理合下四句玩其文势当是君字似可无疑也】
　　王惟庸罔念闻
　　集传庸常也太甲惟若寻常于伊尹之言无所念听此史氏之言
　　集说【朱子语类问诸家皆以庸字絶句窃谓只作一句读以庸训用如説命中王庸作书以告之庸未知是否曰六字一句】
　　伊尹乃言曰先王昧爽丕显坐以待旦旁求俊彦啓迪后人无越厥命以自覆
　　集传昧晦爽明也昧爽云者欲明未明之时也丕大也显亦明也先王于昧爽之时洗濯澡雪大明其德坐以待旦而行之也【金氏履祥曰昧爽丕显此即先王顾諟之功也】旁求者求之非一方也彦美士也言汤孜孜为善不遑宁处如此而又旁求俊彦之士以开导子孙太甲毋顚越其命【胡氏士行曰汤付托之命】以自取覆亡也
　　集说【吕氏祖谦曰未明将分之际汤于是时大自显明存心养性湛然清净无一毫物累同乎太虚不啻日之东升照临天下汤之勤劳得天下似可少逸矣犹坐以待旦则下于汤者当何如伊尹所以暗箴太甲之病也○陈氏雅言曰圣人之心惟恐修于已有未至而施于事者有未及故既昧爽而丕显坐待旦而行之然犹不止此也诚以吾身之德能修于吾身而不能使吾之子孙常修其德吾之政能行于吾身而不能使吾之子孙常行是政则吾之仁为有限而吾之心为有歉矣又广求贤才求之一乡而不足又求之一国焉又求之天下焉夫求之所以如是其广者诚使吾之子孙得以有所依据欲有为焉则有开而发之者有顺而导之者如是吾之子孙可保其德无不修政无不行矣此圣人之心也】
　　愼乃俭德惟怀永图
　　集传太甲欲败度纵败礼盖奢侈失之而无长远之虑者伊尹言当谨其俭约之德【朱子曰俭节制也○潘氏士遴曰俭曰德自其收敛之根于心者言之】惟怀永乆之谋【陈氏栎曰永图即前所谓有终也】以约失之者鲜矣此太甲受病之处故伊尹特言之集说【眞氏德秀曰此太甲不惠于阿衡之时故伊尹训之者如此夫俭则心小而为虑者远侈则心大而为谋者疎是时太甲以欲败度纵败礼心为二者所蔽未知斯言之为忠也一旦处仁迁义而本心复明然后知受病之源端在于此克终之美光昭简册伊尹训戒之功夫岂小哉○陈氏雅言曰俭者不侈然以自放之谓人能收敛此心使常存于内则精神聚会志虑精明义理昭著言必稽其所从行必稽其所敝所怀者孰非永图哉苟此心放辟则昏于欲失于纵皆不知永图矣愼俭德怀永图古昔圣贤所以进德之方实不外此臯陶告舜亦曰愼厥身脩思永愼厥身修者即愼乃俭德之谓思永者即怀永图之谓但臯陶之言浑然不若伊尹严切舜与太甲之不同也】
　　若虞机张往省括于度则释钦厥止率乃祖攸行惟朕以怿万世有辞
　　集传虞虞人也【朱子语类问诸家多训虞为度如何曰作虞人说为是】机弩牙也【孔氏颖达曰机是转闗故为弩牙】括矢括也【孔氏颖达曰括谓矢末○程氏大昌曰岐而御处也○潘氏士遴曰以镞为首故括为末】度法度射者之所准望者也释发也言若虞人之射弩机既张必往察其括之合于法度【林氏之竒曰机必应于括括必应于度】然后发之则发无不中矣钦者肃恭收敛止见虞书率循也钦厥止者所以立本率乃祖者所以致用【王氏樵曰钦厥止是心上工夫故曰所以立本率乃祖攸行是事上工夫故曰所以致用】所谓省括于度则释也王能如是则动无过举近可以慰悦尹心远可以有誉于后世矣安汝止者圣君之事生而知者也钦厥止者贤君之事学而知者也
　　集说【苏氏轼曰准望有毫厘之差则中有寻丈之失言人君所为得失微而祸福大亦如是也○林氏之竒曰万世有辞所谓相亦惟终也○陈氏大猷曰言欲永终当谨始发也万事莫不有度君所以为度在敬汝所当止如君止于仁子止于孝之类○金氏履祥曰太甲之失必在骄侈故戒之曰愼乃俭德必苟目前故曰惟怀永图其为事也必轻发故曰若虞机张往省括于度则释○钦厥止凡未接物之时此心须存敬畏此即顾諟丕显之法○王氏樵曰静中之动者其理已具未动而有能动者在也动中之静者止之各于其所动亦静也而所以主乎静中之动主乎动中之静者则敬而已矣故曰钦厥止案万世有辞蔡传只在太甲身上言远可有誉于后世林氏以为万世有辞所谓相亦有终也则此句属尹躬自言矣汤以重任托之尹尹以重任承之君尹若不能辅嗣王钦厥止率祖攸行则万世之责将羣萃于尹其何说之辞窃谓此义更悚切可见尹之凛凛乎持之已者何如也后之君子居此责者安可不敬且惧哉】
　　王未克变
　　集传不能变其旧习也此亦史氏之言
　　集说【孔氏颖达曰据在后能变故当时为未能也太甲非是全不可移但与物推迁虽有心向善而为之不固伊尹至忠故诲之不止○袁氏黄曰不曰不克变而曰未克变王于伊尹之言不能无动但习染深从而不改故有桐宫之举】
　　伊尹曰兹乃不义习与性成予弗狎于弗顺营于桐宫密迩先王其训无俾世迷
　　集传狎习也弗顺者不顺义理之人也桐成汤墓陵之地【地理今释案桐宫汤墓所在元和志云殷汤陵在河中府寳鼎县北四十三里即今山西平阳府荥河县也荥河县志云殷汤陵在百祥村西元时沦入汾河以石柩迁明洪武初建陵寝于其东而江南鳯阳府亳州北相传有汤陵陵东有桐宫当属附防】伊尹指太甲所为乃不义之事习恶而性成者也【孔氏颖达曰言为之不已将以不义为性也】我不可使其狎习不顺义理之人于是营宫于桐使亲近成汤之墓朝夕哀思兴起其善以是训之无使终身迷惑而不悟也
　　集说【陈氏经曰习为不义若与性俱成贾谊曰少成若天性习惯如自然○陈氏栎曰千古性学开端于若有恒性之一言其次则习与性成之言也恒性以天地之性言孟子性善之论本恒性而言也孔子性近习远之论自习与性成而发也若有恒性本有善而无恶惟习于恶而后性流于恶其既流也性若成矣然能谨所习而习于善则善反之而天地之性存焉此太甲所以终允德也天地之性气质之性虽至横渠张氏始剖判言之已肇端于汤尹言性之初矣】
　　附录【王氏樵曰孟子集注予不狎于不顺狎习见也不顺言太甲所为不顺义理也朱子以伊尹不忍习见太甲不义之事故放诸桐蔡仲黙不用其说作不使太甲狎于近习其意固佳但于本文予弗狎文势未顺须添字而后可通】
　　王徂桐宫居忧克终允德
　　集传徂往也允信也有诸已之谓信实有其徳于身也凡人之不善必有从臾以导其为非者太甲桐宫之居伊尹既使其宻迩先王陵墓兴发其善心又絶其比昵之党而革其污染此其所以克终允徳也次篇伊尹言嗣王克终厥德又曰允徳协于下故史氏言克终允徳结此篇以发次篇之义
　　集说【吕氏祖谦曰忧则心收乐则心放王居于忧果至克终允徳○时氏澜曰玩狎之习日逺感发之机日接克变之理在是也】
　　总论【朱子曰伊尹之言极痛切遂感发得太甲如此伊尹之志公天下以为心而无一毫之私者也○吕氏祖谦曰伊尹未尝数太甲之非但反覆言先王之美如此使善恶自相形此伊尹纳诲之不可及】太甲中
　　惟三祀十有二月朔伊尹以冕服奉嗣王归于亳集传太甲终丧明年之正朔也冕冠也唐孔氏曰周礼天子六冕备物尽文惟衮冕耳此盖衮冕之服义或然也【林氏之竒曰周官司服王之吉服祀昊天上帝则服大裘而冕祀五帝亦如之享先王则衮冕享先公飨射则鷩冕祀四望山川则毳冕祭社稷五祀则希冕祭羣小祀则冕六冕冕皆有服其服皆衣纁裳】奉迎也丧既除以衮冕吉服奉迎以归也集说【黄氏度曰三年丧毕冕服而见于庙是谓即政朝庙礼之常也自桐归亳而见庙因复政厥辟事之变也从容有常非圣人孰能与于此○申氏时行曰太甲终丧之日正改过之后而伊尹即奉迎以归见得桐宫之迁非出于得已也必于朔者大事当于正朔行之也】
　　作书曰民非后罔克胥匡以生后非民罔以辟四方皇天眷佑有商俾嗣王克终厥徳实万世无疆之休集传民非君则不能相正以生君非民则谁与为君者言民固不可无君而君尤不可失民也太甲改过之初伊尹首发此义其喜惧之意深矣夫太甲不义有若性成一旦翻然改悟是岂人力所至盖天命眷商阴诱其衷【申氏时行曰其思也若或启之其行也若或翼之】故嗣王能终其徳也向也汤绪几坠今其自是有永岂不为万世无疆之休乎
　　集说【陈氏经曰若人事不尽而一切诿于天太甲之书不作桐宫之居不营而谓天实为之则非圣贤以人合天以义合命之道矣○董氏其昌曰终徳虽吾王之自能翻然改悟然亦是天心之黙佑处欲使长为辟于四方】
　　王拜手稽首曰予小子不明于徳自底不类欲败度纵败礼以速戾于厥躬天作孽犹可违自作孽不可逭既往背师保之训弗克于厥初尚赖匡救之徳图惟厥终集传拜手首至手也稽首首至地也【孔氏颖达曰凡为稽首者皆先为拜手乃后为稽首故拜手稽首连言之】太甲致敬于师保其礼如此不类犹不肖也多欲则兴作而乱法度纵肆则放荡而隳礼仪度就事言之也礼就身言之也速召之急也戾罪孽灾逭逃也既往已往也已往既不信伊尹之言不能谨之于始庶几正救之力以图惟其终也当太甲不恵阿衡之时伊尹之言惟恐太甲不聴及太甲改过之后太甲之心惟恐伊尹不言夫太甲固困而知之者然昔之迷今之复昔之晦今之明如日月昏蚀一复其旧而光采燿万景俱新汤武不可及已岂居成王之下乎
　　集说【眞氏徳秀曰徳者得之于天者也天性本善人自昧之则反善而为恶与天不相似矣奉身当有法度嗜好无节则败度修身当有礼纵肆不恭则败礼故以自责○陈氏栎曰伊尹虽谓太甲克终厥徳太甲不敢自保方頼伊尹正救以图终焉○申氏时行曰欲败度三句即不类之实败度败礼以速戾厥躬是不能慎俭徳懐永图而惟越命自覆也正与背师保之训相应师保之训如作书如口陈皆是背之者罔念闻未克变是也匡救之徳即绳愆纠缪之谓初曰弗克终曰图惟者言往者虽不可及而来者犹可图也太甲求助之意可谓切至矣】
　　伊尹拜手稽首曰修厥身允徳协于下惟明后
　　集传伊尹致敬以复太甲也修身则无败度败礼之事【申氏时行曰修身是以义制事而无败度之愆以礼制心而无败礼之失】允徳则有诚身诚意之实徳诚于上协和于下【申氏时行曰由是出乎身加乎民诚于此动于彼至诚未有不动者也】惟明后然也
　　集说【蘓氏轼曰允徳信有徳也下之协从从其非伪者盖欲天下中心悦而诚服苟非其徳出于其固有之诚心未有能至者○陈氏栎曰惟明后与不明于徳相应太甲自谓不明于徳尹遂以修身协下而为明后者许与期望之修身本诸身也允徳协下徴诸庶民也诚实之徳孚契人心其身修之騐欤】
　　先王子惠困穷民服厥命罔有不悦竝其有邦厥邻乃曰徯我后后来无罚
　　集传此言汤徳所以协下者困穷之民若已子而恵爱之恵之若子则心之爱者诚矣未有诚而不动者也故民服其命【申氏时行曰民就本国説命是政令】无有不得其懽心当时诸侯竝汤而有国者其邻国之民乃以汤为我君曰待我君我君来其无罚乎言除其邪虐汤之得民心也如此即仲虺后来其蘓之事【时氏澜曰伊尹又举先王之事以优防劝谕之】
　　集说【林氏之竒曰是时诸侯之邦皆化于桀之虐政峻法以荼毒斯民民坠涂炭不获保其生而汤之在亳独以仁政至于困穷之民无不被其泽者其深仁厚泽虽其所施者未出于亳邑而其恻怛爱民之意已固结于天下故隣国之徯之也曰我后之来其无刑罚也必矣此其所谓允徳协于下者也○朱子曰竝其有邦至后来无罚言汤与彼皆有土诸侯而邻国之人乃曰徯我后后来无罚此可见得民心处○申氏时行曰本国之民被子恵之泽而悦之深邻国之民闻子恵之风而望之切所谓协于下也】
　　王懋乃徳视乃烈祖无时豫怠
　　集传汤之盘铭曰苟日新日日新又日新汤之所以懋其徳者如此太甲亦当勉于其徳视烈祖之所为不可顷刻而逸豫怠惰也
　　集说【王氏樵曰太甲勉勉不已之心一以烈祖之心为心烈祖之事为法庶乎身修而徳允者可至不可有一时之豫怠豫怠不必逸欲只优防怠弛少不自强即与烈祖不相似矣○汤之懋徳又子恵以前事即检身若不及之功也由此敷之而为子恵之仁由此达之而为徯后之望】
　　奉先思孝接下思恭视逺惟明聴徳惟聪朕承王之休无斁
　　集传思孝【吕氏祖谦曰思者日加省察之谓】则不敢违其祖思恭则不敢忽其臣惟亦思也思明则所视者逺而不蔽于浅近思聪则所聴者徳【申氏时行曰视聼以耳目之用言聪明以耳目之徳言】而不惑于憸邪此懋徳之所从事者太甲能是则我承王之美而无所厌斁也
　　集说【林氏之竒曰上承祖宗之托则其奉之也不可不思孝下膺臣民之归则其接之也不可不思恭奉先思孝则能懋乃徳视乃厥祖无时豫怠矣接下思恭则能子恵困穷使民服厥命罔有不悦矣然人君垂旒蔽明黈纩塞聪而欲尽知四方情伪以子恵其困穷非其聪明足以察见人情之好恶则其闻见止于耳日所接之地而已故又在夫明足以视逺聪足以聼徳然后为尽○朱子曰能视逺谓之明所视不逺不谓之明能聴徳谓之聪所聴不徳不谓之聪视聴是物聪明是则视不为恶色所蔽为明聼不为奸人所欺为聪○陈氏大猷曰尹耻其君不及尧舜太甲徳成尹责始尽是承王之美于无穷也】总论【陈氏栎曰伊尹提起先王子恵而勉以视乃厥祖然后以朕承王之休结之仍是以先王尹躬对言以警动期望之也○吕氏柟曰既曰修身允徳协于下为明后何以于先王独言子恵困穷曰此举用以见体亦以见先王顾諟明命于上篇也在太甲则孝恭明聪皆修身允徳之目能是四者欲纵无自而生矣】
　　太甲下
　　集说【朱子曰伊尹告太甲诸篇极切其所以治心修身处虽为人主言初无贵贱之别○陈氏大猷曰伊训作于太甲未有过之先尹欲预防其纵故其辞严太甲上篇作于太甲有过之时尹不欲激之而防转其机故其辞婉中篇作于悔过之初尹深自喜慰故其辞温下篇作于改过之后尹虑其或不克终故其辞深以厉大臣格言浅深有序盖如此】
　　伊尹申诰于王曰呜呼惟天无亲克敬惟亲民罔常懐懐于有仁鬼神无常享享于克诚天位艰哉
　　集传申诰重诰也天之所亲民之所懐鬼神之所享皆不常也惟克敬有仁克诚而后天亲之民懐之鬼神享之也曰敬曰仁曰诚者各因所主而言天谓之敬者天者理之所在动静语黙不可有一毫之慢民谓之仁者民非元后何戴鳏寡孤独皆人君所当恤鬼神谓之诚者不诚无物诚立于此而后神格于彼三者所当尽如此人君居天之位其可易而为之哉分而言之则三合而言之一徳而已太甲迁善未几而伊尹以是告之其才固有大过人者欤
　　集说【孔氏颖逹曰天亲克敬民归有仁神享克诚言天民与神皆归于善也奉天宜其敬谨养民宜用仁恩事神当以诚信亦凖事相配而为文也○眞氏徳秀曰敬仁诚竝言始于此三者尧舜禹汤之正也○金氏履祥曰三者俱无常而皆不能外乎徳敬与诚分言者诚则真实之意而敬则加谨畏所以事天也○陈氏雅言曰居天之位苟有一毫之不敬不仁不诚则天之亲我者安保其常亲民之懐我者安保其常懐鬼神之享我者安保其常享是岂可以易而为之哉能尽其在我者则无常者为有常矣】
　　徳惟治否徳乱与治同道罔不兴与乱同事罔不亡终始愼厥与惟明明后
　　集传徳者合敬仁诚之称也有是徳则治无是徳则乱治固古人有行之者矣乱亦古人有行之者也与古之治者同道则无不兴与古之乱者同事则无不亡治而谓之道者盖治因时制宐或损或益事未必同而道则同也乱而谓之事者亡国丧家不过货色游畋作威杀戮等事事同道无不同也治乱之分顾所与如何耳【时氏澜曰所谓与乃几防处意之所向】始而与治固可以兴终而与乱则亡亦至矣谨其所与终始如一惟明明之君为然也上篇言惟明后此篇言惟明明后盖明其所已明而进乎前者矣
　　集说【孔氏颖逹曰总言治国则称道单指所行则言事惟言治乱在所法耳○陈氏栎曰图终之道在常不变其始而已终始慎其所与则不特初心之明而为明后且悠乆常保此初心之明而为明明后矣尹盖虑太甲悔艾于初而转移于终也故言及此】
　　先王惟时懋敬厥徳克配上帝今王嗣有令绪尚监兹哉
　　集传敬即克敬惟亲之敬举其一以包其二也成汤勉敬其徳徳与天合故克配上帝今王嗣有令绪庶几其监视此也
　　集说【朱子曰成汤工夫全在敬字上○真氏徳秀曰惟时云者谓敬徳之外无复他道所以深勉太甲也前言敬仁诚兹独总之以敬者盖敬而后能仁能诚故也○陈氏栎曰此欲太甲与汤之治同道也○陈氏雅言曰人受天地之中以生莫不有是徳也先王惟能勉敬其徳至于与天为一非于性分之外别有所増益也伊尹语先王用工之要则曰懋敬厥徳语用工之极则曰克配上帝盖彻上彻下以告大甲者也能敬则必能仁而且诚能配上帝则天亲民懐而鬼神亦无不享谓举其一以包其二者此也】
　　若升髙必自下若陟遐必自迩
　　集传此告以进徳之序也中庸论君子之道亦谓譬如行远必自迩譬如登髙必自卑进徳修业之喻未有如此之切者吕氏曰自此乃伊尹画一以告太甲也
　　集说【吕氏祖谦曰太甲悔甚锐见甚力伊尹恐其勇于进而不循序故告以自下自迩之说使知下学而上逹道在迩而不可求诸逺也○陈氏栎曰观法先王岂一蹴能至自下自迩欲其希圣进徳之有序也】
　　无轻民事惟难无安厥位惟危
　　集传无毋通毋轻民事而思其难毋安君位而思其危
　　集说【时氏澜曰无轻无安防其心也惟难惟危明其理也太甲怨艾方新岂有轻民事安厥位之意圣贤不已之工夫其儆戒固如此】
　　慎终于始
　　集传人情孰不欲善终者特安于纵欲以为今日姑若是而他日固改之也然始而不善而能善其终者寡矣桐宫之事往已今其即政临民亦事之一初也集说【陈氏栎曰前言终始慎厥与则慎终为重此言慎终于始则谨始为重固当谨终而常如其始图终尤当先善其始也○姚氏舜牧曰欲善其终必自其始慎之易曰君子以作事谋始】
　　有言逆于汝心必求诸道有言逊于汝志必求诸非道集传鲠直之言人所难受防顺之言人所易从于其所难受者必求诸道不可遽以逆于心而拒之于其所易从者必求诸非道不可遽以逊于志而聴之以上五事【王氏樵曰进徳之序一也轻民事二也安厥位三也不慎始四也鲠言难受防言易从五也】盖欲太甲矫乎情之偏也【申氏时行曰求之道是矫人情难受之偏求之非道是矫人情易从之偏】
　　集说【薛氏季宣曰逆心之言忠也逊志之言谄也忠言逆心而切于事谄言顺意而悖于理能以道观则忠者不逆求其非道则谄者不顺矣聼言之道此其要也○朱子曰治道别无説若使人主恭俭好善有言逆于汝心必求诸道有言逊于汝志必求诸非道如何会不治这别无説从古来都有见成様子直是如此○吕氏祖谦曰逆耳之言亦有不合理者要之合处多不合处少逊志之言亦有合理者要之合处少不合处多○王氏樵曰聼徳惟聪最难前既言之此又申之】
　　呜呼弗虑胡获弗为胡成一人元良万邦以贞
　　集传胡何也弗虑何得欲其谨思之也弗为何成欲其笃行之也元大良善贞正也【孔氏颖逹曰易彖象皆以贞为正】一人者万邦之仪表一人元良则万邦以正矣
　　集说【陈氏雅言曰所虑所为者即欲其于上文所陈进徳之序矫乎情之偏五事而虑之为之也能虑能为则知行两尽一人有大善之徳而万邦有皆正之效所谓劝勉之也○申氏时行曰元良者知行竝力思为交尽蕴之于心而纯粹至善无一理之不备体之于身而悉有众善无一事之不周所谓敬仁诚者皆有以会其全也○孙氏继有曰能虑能为则艰者图其易偏者就于中所存即先王懋敬之心所行皆先王懋敬之事终始与治同而盛徳与帝配】
　　君罔以辩言乱旧政臣罔以宠利居成功邦其永孚于休
　　集传弗思弗为安于纵弛先王之法废矣能思能为作其聪明先王之法乱矣乱之为害甚于废也成功非宠利之所可居者至是太甲徳已进伊尹有退休之志矣此咸有一德之所以继作也君臣各尽其道邦国永信其休羙也○吴氏曰上篇称嗣王不恵于阿衡必其言有与伊尹背违者辩言乱政或太甲所失在此罔以宠利居成功己之所自处者已素定矣下语既非泛论则上语必有为而发也
　　集说【孔氏颖逹曰伊尹告君而言及臣事者虽复泛説大理亦见已有退心也○蘓氏轼曰天下之乱必始于君臣携离君以辩言乱旧政则大臣惧臣以宠利居成功则人主疑乱之始也○申氏时行曰上无作聪明之主则法度纯一可以守成业而致盛治下有识去就之臣则忠义相观莫不秉精白以承休徳从此政治益修风俗益厚而国家大业常常休美矣】
　　总论【王氏肯堂曰此篇曰申诰者盖上篇既告以图终之道而此又致其丁宁反覆之意也首节言君道之难尽而揭出敬仁诚即申上懋徳意也二节言尽君道之在乎与治而明先王之治为当与即申前视乃烈祖之意也若升髙五节正画一以陈与治之意而期之以功效申前修身协下意末一节君臣共致其戒而以休期之即申前朕承王之休意】




</div>
    <div class="pagination">
<a href="钦定书经传说汇纂_page16.html">上一页</a><span>...</span><a href="钦定书经传说汇纂_page12.html">12</a><a href="钦定书经传说汇纂_page13.html">13</a><a href="钦定书经传说汇纂_page14.html">14</a><a href="钦定书经传说汇纂_page15.html">15</a><a href="钦定书经传说汇纂_page16.html">16</a><span class="current-page">17</span><a href="钦定书经传说汇纂_page18.html">18</a><a href="钦定书经传说汇纂_page19.html">19</a><a href="钦定书经传说汇纂_page20.html">20</a><a href="钦定书经传说汇纂_page21.html">21</a><a href="钦定书经传说汇纂_page22.html">22</a><span>...</span><a href="钦定书经传说汇纂_page18.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
