<!DOCTYPE html>
<html>
 <head>
  <meta charset="utf-8"/>
  <title>
   尚书全解 - 第 18 页/共 18 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   尚书全解 - 第 18 页/共 18 页
  </h1>
  <div class="content">
   乃命三后恤功于民伯夷降典折民惟刑禹平水土主名山川稷降播种农殖嘉谷三后成功惟殷于民士制百姓于刑之中以敎祗德穆穆在上明明在下灼于四方罔不惟德之勤故乃明于刑之中率乂于民棐彛典狱非讫于威惟讫于富敬忌罔有择言在身惟克天德自作元命配享在下王曰嗟四方司政典狱非尔惟作天牧今尔何监非时伯夷播刑之迪其今尔何惩惟时苗民匪察于狱之丽罔择吉人观于五刑之中惟时庶威夺货断制五刑以乱无辜上帝不蠲降咎于苗苗民无辞于罚乃絶厥世王曰呜呼念之哉伯父伯兄仲叔季弟幼子童孙皆听朕言庶有格命今尔罔不由慰日勤尔罔或戒不勤天齐于民俾我一日非终惟终在人尔尚敬逆天命以奉我一人虽畏勿畏虽休勿休惟敬五刑以成三德一人有庆兆民赖之其宁惟永
　　前旣言苗民以虐威庶戮之故民心之所怨咨天意之所厌弃故舜因天人之怒以遏絶其世然舜之所以遏絶苗民者盖以得三后臯陶爲之臣以刑弼敎天下无有寃民故其遏絶之爲有名也孟子曰爲天吏则可以伐燕舜之遏絶苗民所谓天吏也苟爲在我者不能钦恤刑狱而乃欲以正苗民虐刑之罪则是以燕伐燕也故旣言苗民之虐矣于是言舜之用刑也其曰乃命三后者非是遏絶苗民之后方命三后也尧典于于变时雍之下言乃命羲和钦若昊天岂必万邦咸乂而复命羲和以歴象之职哉此曰乃命正与尧典之意同三后伯夷禹稷也后者尊之之称若君奭君陈之类如曰后稷是也恤功于民言命三后惟以民之功爲忧也孟子曰禹思天下有溺者由已溺之稷思天下有饥者由已饥之所谓恤也伯夷礼官也帝曰咨四岳有能典朕三礼佥曰伯夷帝曰咨伯夷汝作秩宗是也降典者以礼官而下敎于民也汤诰曰惟皇上帝降衷于下民天以衷而授民伯夷以典而敎民皆自上而下故曰降折折衷也贾谊曰礼者禁于将然之前而刑者禁于己然之后法之所用易见而礼之所爲难知则礼与刑一物也民能由于礼则何刑之有哉惟失礼则入刑矣故伯夷之降典者盖以刑而折衷于民也方洪水之灾浩浩滔天懐山襄陵则山川不可得而定名禹旣平水土矣则山川可得而辨别故主名之者如东北据海西南距岱则爲青州西南至荆山北距河水则爲豫州之类九州之疆界整整乎其有条理所谓奠髙山大川者主名之谓也后稷敎民稼穑故播种之法自上而下也既以播种敎民故三农之所殖也莫非嘉谷所谓黍稷重穋稙穉菽麦惟秬惟秠惟穈惟芑者也殷中也禹之功成则民得所居稷之功成则民得所养伯夷之功成则民得所敎此其所以中也士臯陶也百姓之不率敎者则以刑之中而制之盖臯陶之用刑岂有意于残民之肌肤肢体而已哉以刑示之使有所畏而不敢爲非则是敎民之祗敬其德也夫先王之治天下使斯民之迁善逺罪人人有士君子之行者岂独徳礼之力哉刑罚不爲无力也故尧舜之民比屋可封而舜以四方风动爲臯陶之功焉是德礼者圉以敎之也刑亦以敎之也苐刑者治道之辅助而已不可专恃以爲治也使其专恃刑以爲治如秦之世固君子之所耻若以爲治道之辅助如臯陶之制百姓则何恶于刑乎唐孔氏曰此经大意言禹稷敎民使衣食充足伯夷道民使知礼而有不从敎者乃以刑威之故先言三后之功乃说用刑之事此言是也如汉杨赐辞廷尉之命曰三后成功惟殷于民臯陶不与焉盖吝之也此言非也夫舜之治每归功于臯陶则其明刑之功大矣而乃谓穆王吝之故不与于三后可乎此篇终始惟欲四方之诸侯留意于狱讼之事钦恤无所不至然后爲能上体一人之意而自古钦恤狱讼未有居臯陶之上者而以爲吝之可乎韩退之犹以赐之言爲然盖未之思也三后之功禹平水土而后稷降播种伯夷降典又在播种之后而先言伯夷者唐孔氏曰将言制刑先言用礼刑礼相须重礼故先言之是也穆穆敬也和也天子之容也明明即上所谓明明是也惟舜以穆穆之德而在上三后臯陶以明明之德而在下君臣合德故其德之灼然着见于四方四方之民无有不勤于德者所谓政乃乂黎民敏德是也三后惟殷于民而臯陶以敎祗德则孰不勤于德哉惟其皆勤于德故于是皆明于刑之中盖刑之中者可以治民而辅成常敎故也王者之法如江河使民难犯而易避臯陶制百姓以刑之中非苗民淫爲劓刵椓黥也故四方莫不明之莫不明之则莫不避之矣民知避刑则迁善逺罪爲士君子之行则辅成常敎者非刑之中而何典狱非讫于威惟讫于富言凡典狱之吏非欲诛杀以立威则欲纳贿以致富若苗民之臣所谓庶威者讫于威也所谓夺货者讫于货也威者货者此皆狱吏之常态如汉唐之世所谓酷吏者旣峻于诛杀使天下之人侧足而立于是大纳货贿赃污狼藉以爲奸伪惟敬之畏之者则无可择之言在于其身子曰片言可以折狱者其由也欤子路无宿诺者以其口无择言故也无择言者必敬必畏焉敬畏者天之德也能有天德则可以自作元命在下而配享于天故其子孙之兴緜緜延延而未艾自作元命与自贻哲命同言命之所以延久而不替者无不自已求之而已矣魏髙允曰臯陶至德也其后英蓼先灭刘项之际英布黥而王经世虽久犹有刑之余衅况凡人能无咎乎敬畏者孰若臯陶而乃以爲有余殃延及其后裔则是典刑者寃滥之报虽臯陶犹不免也夫自作元命则臯陶之后必有兴者允之言非也汉于公其门闾坏父老方共治之于公曰少髙大门闾令容驷马髙盖车我治狱多隂德子孙必有兴者其后果子爲丞相孙爲御史大夫封侯传世焉此正所谓自作元命者于公且然而况臯陶乎如张汤杜周列于酷吏而其子孙爵位尊显与汉始终此又有幸不幸于其间不可以常理论也嗟四方司政典狱而下此亦緫上文而言上旣言苗民虐刑之恶故欲四方以之爲惩旣言臯陶伯夷明刑之善故欲四方以爲之监言四方之诸侯各主一国之政典一国之狱者汝非爲天牧养斯民乎旣爲天牧养斯民则若伯夷播刑之道当以爲监苗民不察于狱之丽当以爲惩盖天生民而立之君使司牧之勿使失性以伯夷爲监以苗民爲惩则无有失性之民可以无忝乎天牧之任也非时播刑之迪言汝所法者非是伯夷播刑之道乎惟此道则法之也上言伯夷禹稷臯陶此特言伯夷举其大略也伯夷折民惟刑故虽典礼而曰播刑礼与刑一物故也匪察于狱之丽言有丽于狱者苗民不察之而妄加以刑也即上文曰越兹丽刑并制罔差有辞是也其不察之者则以不能择吉人能观于五刑之中者而用之其所用者惟是众爲威虐以快已之怒夺人货贿以塞已之欲故淫爲劓刵椓黥以制断五刑不由于中道以乱加无罪之人上帝不洁其德故降之罪咎苗民之爲天所罚盖已有以自取之无有辞可以自解释故遏絶其世此不可以不惩也此皆略举上文之意也伯父伯兄仲叔季弟幼子童孙此即四方之司政典狱者王之同姓有其父行者有其兄弟行者有其子孙行者伯仲叔季其长少之称子孙故以幼童称之特言同姓先儒谓举同姓包异姓是也与康王之诰言一二伯父同穆王享国百年故诸侯或其子孙也格至也言诸侯能听朕之言敬忌于狱讼之事则庶乎天命之至也曰勤先儒以曰爲子曰之曰释文一音人实反只当作日字读言令尔当无不由朕之言相慰勉而日愈勤不可相戒以不勤也盖典狱之职人命所系死者不可复生刑者不可复续君子所当尽心故戒之以勤也天以刑而整齐下民使我推而行之一日所行或非爲天所终或爲天所终在人如何耳孟子曰祸福无不自已求之者敬忌则爲天所终而子孙代兴虐刑则非爲天所终而遏絶其世我未尝不致其慎也言一日者善恶之感于天不必积久也一日之间皆可矣尔当敬逆天命以奉我一人之言不可失坠逆天命者与迓续乃命于天之迓同勤于听狱则天命之来吾有以当之故曰逆之也虽畏勿畏虽休勿休王氏曰虽有可畏之祸勿以爲畏虽有可美之福勿以爲美所以然者以祸福之变无常而人心不可知惟当脩德以逆天命耳是也三德刚柔正直所以逆天命者无他惟明于五刑则可以成三德矣盖平康正直彊弗友刚克变友柔克此三德者虽不假于刑然明五刑者三德自然而成矣以刑成德而无向隅之泣则一人之庆莫大于是此兆民之所赖也其安宁之效岂不永哉夫刑者若爲不仁之具然旣以之自作元命又以之其宁惟永而世皆耻言刑何哉汉髙帝入关约法三章悉除去秦法不五年而成帝业子孙传祚四百年实基于此一人有庆兆民赖之其宁惟永岂不信哉
　　王曰吁来有邦有土告尔祥刑在今尔安百姓何择非人何敬非刑何度非及两造具备师听五辞五辞简孚正于五刑五刑不简正于五罚五罚不服正于五过五过之疵惟官惟反惟内惟货惟来其罪惟均其审克之五刑之疑有赦五罚之疑有赦其审克之简孚有众惟貌有稽无简不听具严天威墨辟疑赦其罚百锾阅实其罪劓辟疑赦其罚惟倍阅实其罪剕辟疑赦其罚倍差阅实其罪宫辟疑赦其罚六百锾阅实其罪大辟疑赦其罚千锾阅实其罪墨罚之属千劓罚之属千剕罚之属五百宫罚之属三百大辟之罚其属二百五刑之属三千
　　凡言王曰者皆语更端之辞如大诰康诰酒诰及此篇之类虽其终篇皆于一人之言而屡有王曰之文皆以其语更端也吁来者叹而呼之使前也尧曰格汝舜格至也是亦言来之类祥尔雅曰善也祥刑者善用刑之道即上所谓灵制以刑自两造具备以下皆是也王呼有邦有土之诸侯使来前而告之以善用刑之道其在于今尔之所以安百姓者当何所选择乎所择非吉人乎言惟吉人在所择也当何所敬慎乎所敬非五刑乎言惟刑在所敬也当何所谋度乎所度非及世轻世重所冝乎言惟及世轻重所宜而用刑在所度也下曰上刑适轻下服下刑适重上服轻重诸罚有权刑罚世轻世重即此及是也曽博士曰上旣言苗民匪察于狱之丽则非能敬刑也罔择吉人观于五刑之中则非能择人也断制五刑以乱无辜则非能度刑也旣告之以所惩者如彼则其所当爲者冝若是也此言尽之造至也两造谓囚与证俱至也唐孔氏曰凡竞狱必有两人爲敌将断其罪必须得证故两爲囚与证也囚证俱至具在于此则众狱官听其辞之曲直曰五辞者五刑之辞听其辞而审其罪状当以何刑加之故谓之五辞也所听之辞简核其实信爲有罪则正之于五刑当墨者墨之当劓者劓之也苟将正之于五刑而其辞不可以简核则其罪爲可疑故但正之于五罚罚谓以金赎罪也言将正以此刑而其罪未审则但使出此刑罚金之数而已有五刑故有五罚也老苏曰夫罪固有疑今有人或诬以杀人而不能自明者有诚杀人而官不能折其实者是皆不可以诚杀人之法坐由是而有减罪之律当死而流使彼爲不能自明者邪去死而不得流刑已酷矣使彼诚爲杀人者邪流而不死刑已寛矣是失实也有失实之弊则无辜者多怨而侥幸者亦以免今欲使不失实其莫若重赎彼罪疑者虽或非其辜而法亦不至于残溃其肢体若其有罪则法虽不刑而彼固已困于赎金矣五刑不简正于五罚此说爲尽盖五刑之疑各有入罚不降相因古之制也唐孔氏曰以其所犯疑不能决故使赎之次刑非其所犯故不得降相因如后世有减罪之律则非古者不降相因之制矣苟正之以五罚而不服则其罪不应罚故但正之于五过以爲其过误而赦之也有五罚故有五过也老苏曰刑者必痛之而使人畏焉罚者不能痛之必困之而使人惩焉则罚者虽不能痛之傥其罪不可以罚则亦不可以困之也故赦其过而已五罚所谓金作赎刑也五过所谓眚灾肆赦也疵病也惟官惟反惟内惟货惟来皆刑罚之所病而特言五刑者带上文而言耳以此文在五过之下故也诗书之言类多如此四牡之诗三章言不遑将父四章言不遑将母至卒章则特曰将母来谂板之诗言天之牖民如壎如篪如璋如圭如取如携而其下则特曰携无曰益皆带上文而言也惟官王氏曰贵势也惟反苏氏曰报旧也惟内先儒曰内亲用事苏氏曰女谒皆通惟货行货以鬻狱也惟来旧相往来也夫刑之不简则降从罚罚之不服则降从过盖与其杀不辜宁失不经此固先王之仁政然不可以此五者之故而遂爲之降耳苟以此五者而爲之降则其罪与犯罪者均当以其罪罪之也汝于此当审察之而后能其事故曰审克克能也昔唐太宗问于刘德威曰比刑网寖密咎安在对曰律失入者减三失出者减五今坐入者无辜坐出者有罪所以吏务深入爲自安计五过之疵其罪惟均此失出者也特言出而不及于失入者观一篇之中其丁宁谆复之意如此是岂坐入者无辜而坐出者有罪乎以意逆志可也先儒谓出入人罪得之矣五刑之疑有赦此即上文五刑不简正于五罚赦而从罚也五罚之疑有赦此即上文五罚不服正于五过赦而免之也五罚之疑谓之赦可也五刑之疑尚不免于罚而谓之赦者盖虽以金自赎而幸其不至于残溃其肌体是亦赦也下文墨辟疑赦之类皆然也薛博士曰丽于辟而疑于无罪则赦赦谓释其罪而不问非谓赦之而从罚也犯辟而不正当于辟则非无罪特不简于正而已于是从罚此盖以五刑五罚之下皆有赦字故爲此说下文曰墨辟疑赦其罚百锾于疑赦之下罚字之上言其字者指其上之辞则百锾之罚正以疑而赦也如此则上下之文意方连属如以赦与罚异则曰墨辟疑赦其罚百锾上下不相贯矣舜典曰眚灾肆赦此曰五刑之疑有赦五罚之疑有赦盖古之云赦者以疑似之罪不可以刑辟加故爲之差降赎罚以寛宥之所以矜恤善良非贷免恶人也后之云赦者不论罪之是否一切释之而不问此徒足以惠及恶人而已唐太宗尝谓羣臣曰吾闻语曰一岁再赦善人喑哑吾有天下未尝数赦者不欲诱民于幸免也太宗之用刑至于三覆奏其矜恤如此则其不赦非不仁也不欲以惠及恶人而已其听刑也苟简核其辞信爲有罪而其可验者众则若可致之于刑矣然人情安则乐生痛则思死棰楚之下何求而不得故囚人不胜痛则饰辞以视之吏治者利其然则指道以明之上奏畏却则煆炼而周内之故武后谓往日来俊臣等治诏狱朝臣相逮引一切承反朕意其枉更畀近臣临问皆得其手牒不寃朕无所疑而可其奏故虽简孚有众而犹不能无寃此所以必稽考其貌焉惟貌有稽周官五听之色听是也盖稽其貌则其寃枉之状有可得而见者矣夫简孚有众者尚必稽其貌苟无简孚之辞则不当听其狱矣其听狱所以如是之审者以其天威可畏不可不严敬之也如严延年在河南多所诛杀其母谓之曰天道神明人不可多杀已而延年果诛死则天威可不畏哉墨者先刻其额爲创以墨实创孔令变色也即所谓黥也劓截其鼻也剕断其足即所谓刖也宫即所谓椓也男子则去其势妇人则幽闭于宫汉亦谓之腐刑大辟死刑也以其于刑辟爲最大也锾汉孔氏曰六两周官考工记曰戈防重三锊劒上制重九锊中制重七锊下制重五锊郑康成说文云锊锾也今东莱称或以太半两爲钧十钧爲锾锊重六两太半两锾锊似同矣惟郑氏之说以锾爲六两太半两故三锊则一斤四两九锊则三斤十二两七锊则二斤十四两三分两之二三锊则二斤一两三分两之一皆以六两太半两而计之也太半两者三分两之二也郑康成以锊爲锾虽因说文之言然说文之所谓锊者十铢二十五分之十三又曰北方以二十两爲锊郑氏六两太半两之数所异于孔氏者太半两耳如说文之言一则比之爲太轻一则比之爲太重也老苏谓一锾之重当今三百七十斤有竒盖亦因孔氏六两而计之也惟倍者倍于墨墨百锾则劓罪二百也倍差者倍于劓而又有差有差则不啻倍之也劓二百剕倍之则四百有差者汉孔氏谓五百以宫旣六百故此爲五百也马氏曰差者又加四百之三分之一凡五百三十三锾三分锾之一又与孔氏不同然不如孔氏之数简径孔氏之说又不如王氏王氏曰倍差者谓以百锾二百四百相倍而爲差也则是以剕爲四百锾或曰惟倍或曰倍差驳文也曰墨曰劓曰剕曰宫曰大辟此其轻重之序然以罚金之多少而观之则劓重于墨剕重于劓宫重于剕其降杀之数相较则同惟大辟爲尤重故其数之重于宫比之三者之相校爲尤多也言犯此五刑者疑则赦之而其赦之也罚之而已阅实其罪盖欲罪罚相当也阅实则不至于五罚不服矣属者条目也言墨之罚虽百锾而其条目则千也其下皆然周官司刑之五刑共二千五百均之皆有五百此则三千轻者多而重者少皆有降杀惟剕居五刑之中则与周官同此盖因一时之宜而爲之也自穆王之后至于晚周皆以此爲法故孔子引三千以爲言也分而言则曰罚之属緫而言则曰刑之属先儒谓互见其义以相备是也昔叔向尝有言曰昔先王议事以制不爲刑辟惧民之有争心也民知有辟则不忌于上并有争心以徴于书而徼幸以成之弗可爲矣夫所弗爲刑辟者非不设法也但设其大法而已其轻重之详则付之人矣五刑之属三千此大法也至于上刑适轻下服下刑适重上服轻重诸罚有权刑罚世轻世重此则委之于人盖人与法并行而后可苟以此数者而亦豫设之则是爲刑辟矣
　　上下比罪无僭乱辞勿用不行惟察惟法其审克之上刑适轻下服下刑适重上服轻重诸罚有权刑罚世轻世重惟齐非齐有伦有要罚惩非死人极于病非佞折狱惟良折狱罔非在中察辞于差非从惟从哀敬折狱明啓刑书胥占咸庶中正其刑其罚其审克之狱成而孚输而孚其刑上备有并两刑王曰呜呼敬之哉官伯族姓朕言多惧朕敬于刑有德惟刑今天相民作配在下明清于单辞民之乱罔不中听狱之两辞无或私家于狱之两辞狱货非寳惟府辜功报以庶尤永畏惟罚非天不中惟人在命天罚不极庶民罔有令政在于天下王曰呜呼嗣孙今往何监非德于民之中尚明听之哉哲人惟刑无疆之辞属于五极咸中有庆受王嘉师监于兹祥刑
　　老苏尝曰古之法简今之法繁先王之作法也法举其略而刑制其详杀人者死伤人者刑则以着于法使民知天子之法不欲我杀人伤人耳若其轻重出入求其情而服其心者则以之属吏任吏而不任法故其法简今之法纎悉毕备不执于一左右前后四顾而不可逃是以轻重其罪出入其情皆可以求之法任法而不任吏故其法繁盖法简者虽若不可以革奸而天下乃或无一人之狱法繁者虽若可以止奸而狱讼尝至于滋丰诚以铢铢而称之至石必差寸寸而度之至丈必过石称丈量径而寡失后世之所谓律令者烦曲周尽惟恐有所漏略凡轻重上下一听于律而有司不得一奉手虽其繁积而律之用已有所穷故吏胥得以旁縁出入欺卖有司以逃其奸盖欲其无所不备者乃所以爲大不备也如穆王之刑五刑之属三千此律文也至于曰上下相比曰上刑适轻下服下刑适重上服轻重诸罚有权刑罚世轻世重此数者则在有司量情斟酌而施之故其律虽三千而其用之爲不穷径而寡失盖谓是也上下比罪者言听狱之法必当上下比方其罪之轻重而参验之也无僭乱辞者陈少南曰无以狱辞之乱而至有僭差是也夫讼于心者孰不以爲彼曲而我直其辞苟乱则用刑有僭差者矣汝当审之也勿用不行王氏曰谓责人以恕所不可行者勿用也庄子曰重其任而罚不胜逺其途而诛不至此皆不可行而先王之所不用也是也汉魏尚爲云中守坐法免冯唐曰士卒尽家人子起田中从军安知尺籍伍符上功幕府一言不应文吏以法绳之长安贾人与浑邪王市者坐当死五百余人汲黯曰愚民安所知市买长安中而文吏以爲阑出财物如边关乎若此之类皆是所不可行而用之也所不可行者而用之则民无所措手足矣惟察者察其情也惟法者正其法也察其情正其法则法与吏交相爲用而不偏废盖用刑如用药焉夫药之君臣佐使甘苦寒热某可以治某疾某可以已某病此固在于方书至于视脉观色听其声音而审其病之所由起必以已意参之而后可惟察者审其病之所由起也惟法者案方书而视之也汝诸侯其审于此而后能其事也上刑适轻下服下刑适重上服苏氏破世俗之说而设爲窃盗二人以发其意说固善矣而不如陈少南之爲明白曰世之言罪重者莫如杀人罪轻者莫如诟骂杀人固重矣然今所杀者奴婢也奴婢而杀之非适轻乎故且服下刑也诟骂固轻矣然今所以诟骂者父兄也父兄而诟骂之非适重乎故宜服上刑也事不止于杀人及诟骂人者姑设二事以凖之所谓轻重诸罚有权也所谓下服者非即服最下刑也比之上刑爲减尔此言尽之刑罚世轻世重盖承上文而言凡此诸刑罚皆当权其轻重也孟子曰权然后知轻重君子之心若权衡然不可以铢两欺之故轻重无不得其平也刑罚世轻世重者周礼刑新国用轻典刑平国用中典刑乱国用重典一轻一重各因其世之冝而已因世之冝而轻重不同固不齐矣是乃所以齐之也如周官五刑二千五百穆王五刑三千或少而重或多而轻其不齐如此而其禁奸止慝以期于无刑则一也若乃胶柱调瑟者则不能因世而为轻重徒执一法以齐之适所以为不齐也如唐虞象刑而王莽亦象刑是也王氏曰上言刑罚轻重有权者权一人而为轻重也此言世轻世重者权一世而为轻重也是也世轻世重言刑罚可也至于上服下服则特言刑而于下文承之则言诸罚亦犹五刑分数则曰罚緫数则曰刑互见其义也有伦有要苏氏谓伦其例也要其辞也则读与康诰要囚之要同惟有伦则当惟法惟有要则当惟察罚惩非死人极于病此即老苏曰刑者必痛之而使人畏焉罚者不能痛之必困之而后惩焉盖言罚之所惩虽不至于死而其困于重赎已极于病亦可以使之迁善逺罪也非佞折狱口给也佞者御人以口给则人不得以尽其情也如周亚夫诣廷尉责问曰君侯欲反何亚夫曰臣所谓买器乃葬器也何谓反乎吏曰君纵不欲反地上即反地下矣如此者是御人以口给也臯陶喑而为大理天下无寃民子路无宿诺片言可以折狱则何以佞为哉故惟良可以折狱良者王氏谓有仁心是也孔子曰今之听狱者求所以杀之古之听狱者求所以生之良者求所以生之也良之可以折狱者盖其所用无不在于刑之中也如秦以任刀笔之吏争以亟疾苛察相髙则佞者安能明于刑之中哉察辞于差苏氏曰事之真者不谋而同从其差者诘之多得其情是也非从惟从者棰楚之下何求而不得人不胜痛则诬服者多矣故囚惟吏之从而自诬者皆非所当从当有以辨明之也孟氏使阳肤为士师问于曽子曽子曰如得其情则哀矜而勿喜哀矜即此哀敬也其所以哀敬者惟以刑书而明啓之相与占考其所以然众狱官以为然狱囚亦以为然虽丽于刑杀而无怨言如此则庶几得其中正而无寃滥矣如秦之任赵髙汉之任张汤赵禹减宣义纵唐之任来俊臣侯思止刑书未尝明啓亦未尝胥占惟意之所杀则舞文巧诋如此则何中正之有然则其刑其罚不可以不审克也狱成而孚者言狱辞之成而得其情实信为有罪而其输之于上亦当得其情实信为有罪然后断之其刑之输于上皆当具备不可隐漏其有一人之身轻重二罪俱发亦当并以两刑而上之也盖恐其有司得以欺卖出入以为奸故以此戒之也王制曰成狱辞史以狱成告于正正听之正以狱成告于大司寇大司寇听之棘木之下大司寇以狱之成告于王王命三公参听之三公以狱之成告于王王三宥然后制刑此正所谓狱成而孚输而孚也王之有司输之于王如此则有邦有土之臣输之于其君亦然薛博士曰凡称上者各指其上也此告有邦有土则国之士师指其君曰上推而及王朝则王之士师指天子曰上孔氏止名为上王府则于告有邦有土之文戾矣是也官伯族姓苏氏曰呼其大官大族而戒之先儒即以官伯为诸侯族同族姓异姓其说凿矣王氏以姓为诸侯族为羣臣亦无以异于先儒盖旣戒其君以敬刑今又戒其臣也刑者人命所系死者不可复生断者不可复续此朕之言所以多惧孔子曰为之难言之得无讱乎言之多惧以其难也朕之所敬惟在于刑则以有德者惟哀敬于刑我安得而不谨哉今天相助此民而生育长养之临民者必当有不忍之心然后能为天之配于下盖天爱民是配之也所以配天者惟明清于单辞而已单辞有二说皆通先儒曰单辞特难听故言之唐孔氏因引子路片言可以折狱片言即单辞也子路行直闻天下不肯自道已长妄称彼短得其单辞即可以断狱者惟子路耳凡人少能然故难听也薛愽士则曰单尽也与单厥心之单同明清而使民得尽其辞也皆可用以为说明清者听之审也民之所以治者以其听狱之两辞而无不中则曲直得其当无辜者不至于枉滥而有罪者不至于侥幸而免也穿封戍与公子圉争郑囚正于伯州犂伯州犂则上下其手此听两辞而不中者也苗民之泯泯棼棼以其罔差有辞则民之治岂不自于中听两辞乎不可以狱之两辞而为私家以狱为家则惟货是视不复问乎两家之曲直也夫以狱得货者非所以为宝也惟聚其罪耳府聚也言必将败露而获罪也功者言罪积于身而自以为功耳则必将报汝以众罪而诛殛之也报者亦如报虐以威有是恶则必有是报皆是出乎尔者反乎尔者也狱货者必报以庶尤则所长可畏者惟是天罚也天之罚之也非天之不中惟人取之尔人取之者在其敎命之不中也敎命不中则非所谓制百姓于刑之中以敎祗德天之罚不中则庶民必无有善政在于天下矣盖以其无有善政故以不中而罚之也无有善政者君也而以为庶民者政虽出于君而布于庶民三苖之民泯泯棼棼此所谓庶民无有令政在于天下也嗣孙者王享国百年故诸侯或其孙也上言伯父伯兄仲叔季弟防子童孙此特言嗣孙举其略也继世而立故曰嗣言自今以徃当何所监非是施德于民以为之中乎言惟是在所监也德于民之中盖指伯夷以为言尔庶几明听我言而行之不可忽也自古之称哲人者惟在于用刑耳如臯陶以智称于后世是盖惟哲则能明清于单辞也五极五刑之得其中也先儒以为五常误矣言有无穷之美誉者由五刑之得中刑得中则有余庆矣旣有美誉又有余庆天人之所共予也属连也言美辞由于用刑故以属言之嘉师善众也犹言良民也汝受之于王而有邦有土者其所临涖无非良民则如此上文所言祥刑不可不监也刑所以禁奸民旣善矣惟此祥刑可也吕侯之告诸侯虽出于王命而其言则吕侯之言故虽曰王曰而又曰受王嘉师亦犹梓材之篇周公以王命告康叔虽以王曰为言而又曰王啓监厥乱为民之类从而为之说则不可









　　尚书全解卷三十九
　　钦定四库全书
　　尚书全解卷四十
　　宋　林之竒　撰
　　文侯之命　　　　　　周书
　　平王锡晋文侯秬鬯圭瓉作文侯之命文侯之命王若曰父义和丕显文武克愼明德昭升于上敷闻在下惟时上帝集厥命于文王亦惟先正克左右昭事厥辟越小大谋猷罔不率从肆先祖懐在位呜呼闵予小子嗣造天丕愆殄资泽于下民侵戎我国家纯即我御事罔或耆寿俊在厥服予则罔克曰惟祖惟父其伊恤朕躬呜呼有绩子一人永绥在位父义和汝克昭乃显祖汝肈刑文武用防绍乃辟追孝于前文人汝多修扞我于艰若汝予嘉王曰父义和其归视尔师宁尔邦用赉尔秬鬯一卣彤弓一彤矢百卢弓一卢矢百马四匹父往哉柔逺能迩惠康小民无荒宁简恤尔都用成尔显德书于吕刑之下有文侯之命费誓秦誓三篇予窃意周太史所藏典谟训诰誓命之文才至吕刑而止自时厥后歴幽厉之乱简编不接其间如宣中兴建万国会诸侯任贤使能南征北伐锡命韩侯申伯用张仲仲山甫其时大诰命多矣而无一篇见于书以是知书之所録殊未及宣王之世而宣王之书亦复失之于东迁之乱矣孔子旣取周太史所藏断自尧典至于吕刑定为万世之训而于列国复得誓命三篇遂从而附益于其后案左传郑子产曰郑书有之曰安定国家必大焉先晋司马叔游曰郑书有之恶直丑正寔繁有徒礼记大学举楚书曰楚国无以为宝惟善以为宝是知春秋之世列国皆有书夫子盖尝徧观列国之书于晋得文侯之命于鲁得费誓于秦得秦誓附于帝王之末以传不朽而已若以为夫子致意于此篇故特取之窃以为过矣案史记幽王嬖褒姒而废申后逐太子冝臼冝臼奔申申侯与犬戎旣杀幽王晋文侯与郑武公迎冝臼立之是为平王迁于东都而左传亦曰我周之东迁晋郑焉依盖当是时犬戎方乱王室如缀旒而文侯于周有再造之功故平王于其将归国也锡之秬鬯圭瓉以报其厚德焉秬黒黍鬯芳草也以黒黍酿酒和以郁鬯圭瓉者以圭为瓉也记曰君执圭瓉祼尸太宗执璋瓉亚祼注曰圭瓉璋瓉祼器也以圭璋为柄酌郁鬯曰祼则圭瓉者酌郁鬯之物有秬鬯则有圭瓉矣序言秬鬯圭瓉而篇中特言秬鬯此亦互见其义以相备也平王之锡晋文侯旣有秬鬯又有弓矢车马而序特言秬鬯五十八篇之序如此者多矣不可以从而为之说也王氏曰明所锡以秬鬯为盛则凿矣江汉之诗曰厘尔圭瓉秬鬯一卣此宣王之赐召穆公也毛氏曰九命锡圭瓉秬鬯此赐文侯以秬鬯圭瓉盖亦命之为侯伯也天子称同姓曰伯父叔父异姓曰伯舅叔舅晋于周为同姓故以父称之义和文侯字也左传曰晋穆侯之夫人姜氏以条之役生太子命之曰仇仇即文侯名也盖文侯名仇而字义和焉天子之于诸侯称其名正也今称其字盖尊之而不敢名也汉髙祖曰运筹帷幄之中决胜千里之外吾不如子房至于韩信萧何皆名之而特字称子房盖尊之也平王字称文侯亦犹是也马融王肃徒见义和非晋侯名遂谓父能以义和诸侯此凿说也平王将称美文侯之功故于是言文武之所以兴惟以其有贤德之臣幽王之所以败惟以其无贤德之臣我之遭家不造亦惟有赖于同姓之诸侯而文侯之功如此故呼父义和极其尊之称而称美之也我周文王武王之所以大显于天下者以其明德能致其愼故也惟有明德故昭升于上而天心之所眷顾敷闻于下而民心之所归慕民心即天心也民与之则天与之矣故惟是上帝以其天下之命集于文王俾代商也丕显言文武而集厥命言文王者文王受命作周武王但承其志也先正盖周召太顚闳夭毕公之流与君牙之言先正同文武之所以集大命于身者岂独以一人之力所能致哉亦以其先正之臣能或左或右以明事其君也君有明德而臣又能昭事之君明臣良胥契于一堂之上故其于谋猷所以维持国家而敷宣政教者无小无大皆无不率从蔑有违背于道者故先祖安于在位焉先祖文武而下是也言先祖之位宅天下之尊贵兆民之所爱戴长守而不失者皆以其先正左右之臣故也惟先祖之安于在位本夫先正之力平王自闵其遭家不造而无文武之臣故嗟叹而自伤也丕愆谓幽王之祸造为也言此丕愆乃天之所为也幽王不道见于小大雅详矣则夫犬戎之祸乃自作孽也而以为造天丕愆此如诗言天方艰难天降丧乱之类平王自闵以幼冲之资而其嗣位适遭乎上天降祸于我周家王室中圯当是时也资用惠泽及于下民者絶矣言无有也如所谓丧乱蔑资曽莫惠我师者也资泽旣殄则民心去矣此夷狄之所乗闲而起以兵侵陵伤害我国家其祸甚大也贤者在朝则无敌于天下夷狄之丑而敢侵戎我国家则以凡我治事之臣无有老成及俊德者在其服位老成俊德无一在朝则治事之臣无非小人彼夷狄何所畏哉十月之交刺幽王之诗也其言曰皇父卿士番维司徒家伯冢宰仲允膳夫棸子内史蹶维趣马□维师氏则其罔或耆寿俊在厥服可知矣幽王所用莫非小人故当平王之嗣立则幽王之所以遗之者无有俊哲以与之与衰拨乱而平王又自谓已之不德无以克绍先烈朝旣无可用之士而已不能有为则所倚赖者惟同姓之诸侯在祖行者在父行者其当以我之身为已忧思有以辅赞而振起之苟有功于予一人则予一人得以承安于天子之位以保其社稷宗庙也文武有明德而其臣皆能昭事厥辟此其所以安于在位今平王旣已罔克而其御事又无有耆寿俊德则将欲安于在位以不坠先祖之基业舍诸侯其将焉托盖平王之再造王室实自于晋郑无非同姓之侯也故以此为言而又呼父义和以称美其功也汝克昭乃显祖言汝文侯能光服汝祖唐叔之德盖子孙有大勲劳于王室则有以増光其祖也唐叔武王之子晋始封之君故曰显祖汝所以能昭乃显祖以汝当此艰难之际始以其身为天下倡刑宪于我文武之法度会同四方之诸侯立我为君以绍先烈而追孝于前文人前文人者前世守文之主盖自成康而下皆是也汝能如是则是多修扞我于艰矣此予所以嘉汝功而将锡汝以备物盛礼也汉孔氏曰战功曰多言汝之功多甚修矣其说迂曲不如苏氏曰汝所修完扞卫我于艰难也为简直而不烦文侯之所以能多修扞衞平王于艰难者惟始率诸侯以勤王室耳盖周自文武成康之盛王政修明诸侯畏慕迟速进退惟其所命及幽王以举熢火之故失信诸侯政当犬戎之难而诸侯莫有勤王之意今文侯能于熢火失信之后首举义兵倡诸侯以尊王室立平王而天下定则其功岂小哉故平王称其用会绍乃辟追孝于前文人以是为多修扞我于艰也文侯以晋国之师出定王室之难旣成功则以其师归于晋故其命之归国也则曰视尔师宁尔邦言此勤王之众汝当善视而安集之也旣命以归国则其行也必有备物盛礼焉其备物盛礼必称其功故赉之秬鬯一卣使之有事于祖庙者以称其昭乃显祖肇刑文武追孝于前文人之功也赉之彤弓一彤矢百卢弓一卢矢百马四匹使得以征伐诸侯者以称其多修扞我于艰之功也物必副其功礼必称其情此先王仁诸侯之意也卣中尊也未祭则盛秬鬯于卣旣祭则实于彞此初赐而未祭故以卣盛之一卣者以其昭乃显祖故惟一卣使以此郁鬯告于唐叔之室不及余庙也若周公禋于文王武王则用二卣矣彤赤色卢黒色赐之弓矢使得征伐而有此二色之不同马四匹为一乗有马四匹则路车在焉诗所谓路车乗马是也不言路车亦犹言秬鬯一卣不言圭瓉也凡此皆平王襃赏文侯之功备物盛礼而以诚意将之轻重隆杀适得其冝而可为后世法也其后文公败楚于城濮献俘于襄王王亦以是而赐文公故左传曰郑伯傅王用平礼也盖言平王之礼其可传于后世也如此司马子长不之察徒见文公亦有是赐遂以此篇为襄王锡命文公之言盖未尝深考左氏而妄为之说也平王之所以襃赏文侯者旣备于此故又为之丁宁告戒使之爱民勤政克谨其终以保其戡定祸乱之功言今往归晋国则当休兵息民以和辑其众柔逺以略于外能迩以详于内凡其小民之困穷无告者皆有以惠安之而无为康宁自逸之行如是则能简恤尔都邑之众克终其美以成汝之显德盖昭乃显祖之功至于是而后大成也苏氏曰简谓简阅其士恤谓惠恤其民是也盖为治之道必至于吏称其职民安其业然后可以享其成简则吏称其职恤其民安其业此致治之成绩也故文侯之命以是终焉苏氏论此篇以谓春秋传曰厉王之祸诸侯释位以简王政宣王有志而后效官读文侯之命知平王之无志也予窃以为不然夫子定书録文侯之命于文武成康之次盖必有所深襃而甚许之者岂为其无志而録之哉详考此篇慕文武之勤愼悯国家之殄瘁痛耆寿之雕丧知蕃翰之勤劳其襃之也无溢辞其锡之也无虚器而又勉之以爱民勤政以谨其终夫宣王之所以中兴周室者亦不过于侧身修行任贤使能能锡命诸侯复文武之境土以劳来还定安集其民而已今平王之言亦如此则其志亦岂小哉其所以不为宣王中兴之业者惟其锐于始而息于中以至于终而澶漫不振也使其志每如命文侯之时则其所成就必不如是之卑也故欲知平王之可以为宣王舍文侯之命则无以见矣至于四十二年鲁隐之元年使宰咺来归惠公仲子之赗则其为辞命岂复前日之平王也哉平王之志于是已矣此春秋之所为作也
　　费誓　　　　　　　　周书
　　鲁侯伯禽宅曲阜徐夷并兴东郊不开作费誓费誓公曰嗟人无哗听命徂兹淮夷徐戎并兴善糓乃甲胄敿乃干无敢不吊备乃弓矢锻乃戈矛砺乃锋刃无敢不善今惟淫舍牿牛马杜乃擭敜乃穽无敢伤牿牿之伤汝则有常刑马牛其风臣妾逋逃勿敢越逐祗复之我商赉汝乃越逐不复汝则有常刑无敢寇攘逾垣墙窃马牛诱臣妾汝则有常刑甲戌我惟征徐戎峙乃糗粮无敢不逮汝则有大刑鲁人三郊三遂峙乃桢榦甲戌我惟筑无敢不供汝则有无余刑非杀鲁人三郊三遂峙乃刍茭无敢不多汝则有大刑
　　曲阜鲁之所都左传所谓少皡之墟者也鲁之分地实禹贡徐州之境其地南抵于淮徐戎淮夷盖东方戎夷之种落错居于鲁之境内者也周之王业肈基于西土而化行于江汉之域故西南夷最先服东土之人逖逺正化而染于纣之余习故其服周为最缓而东夷亦最后服是以西南夷如庸蜀羌髳微卢彭濮会于牧野之战而东夷如淮夷徐奄预于武庚之乱也惟东夷在周之初独为骄悍而未服是以周之封建诸侯则以周公居鲁太公居齐此二人者亲贤之最者也而其分地乃介于戎夷之闲去周为甚逺则以控扼东夷故也周公留辅周室使其子伯禽受封于鲁实与齐太公同时而之国相先后而报政彼东夷当纣之时中国无政尝侵入职方之地肆为吞噬则其心必不利于齐鲁之建国故伯禽之始居曲阜而淮夷徐戎并兴者盖与之争鲁也案史记齐世家太公封于营丘东就道宿行迟逆旅人曰客寝甚安殆非就国者也太公夜衣而行黎明至国莱侯来伐与之争营丘营丘边莱莱人夷也会纣之乱而周初定未能集逺方是以与太公争国以太公之事观之则知淮夷徐戎之于曲阜亦犹莱夷之于营丘也戎之与夷壤地相望盖有唇齿掎角之势服则俱服叛则俱叛常武之诗美宣王有常德以立武事其诗曰率彼淮浦省此徐土不留不处三事就绪閟宫之诗颂僖公能复周公之宇其诗曰保有鳬绎遂荒徐宅至于海邦淮夷蛮貊莫不率从言淮浦必言徐土言徐宅必言淮夷明此二者之凭陵中国尝有并兴之势故也唐孔氏曰经称淮夷徐戎序言徐夷略之也是也淮夷徐戎皆在曲阜之东故其并兴而为寇则东郊为之不开东郊不开鲁之计可谓危矣而伯禽能为战守之备修器械筑城堡积糗粮刍茭以待之号令明而赏罚信卒能使戎夷逺遁遂以立鲁国之社稷辅成周家磐石之势其成筭硕画盖可以为万世法此费誓所以録于帝王誓诰之末也费地名论语曰颛臾固而近于费又曰颛臾昔先王以为东蒙主是费近于东蒙左传定五年季桓子行东野及费子泄逆劳于郊是费近于东野惟其地近于东蒙东野则是鲁东郊之地也誓师徒缮守备于此故以费誓名篇篇中本无费字而以命篇之名盖顾命之类也嗟人无哗听命者将使所誓之人静以待命也彼旣静以待命于是为言所以徂征之故言我之所以为此役者以淮夷徐戎并起而为防故也彼旣并兴而来则在我者不可不严为战守之备而战守之备最所当先者莫如器械之犀利盖夷狄中国各有长技夷狄以野战为胜中国以兵器为强汉晁错论中国之长技谓劲弩长防射防及逺则匈奴之弓弗能格也坚甲利刃长短相杂游弩往来什伍俱前则匈奴之兵弗能当也材官驺发矢道同的则匈奴之革笥木荐弗能支也下马地鬭劔防相接去就相薄则匈奴之足弗能给也以是知中国之所以能取胜于夷狄者惟在于兵甲之坚利而已宣王惟能修车马备器械故外攘夷狄以复文武之境土盖以我所长乗彼所短未有不胜者也故伯禽将与淮夷徐戎战必以是为先甲胄也干也弓矢也戈矛也锋刃也此皆兵器之所常用而不可阙一者也曰糓曰敿曰备曰锻曰砺皆谓修治之无敢不吊无敢不善则欲其无不精致吊至也至即善也此皆随冝相配成文非有深义于其闲不可以曲为之配合也淫大也淫舍牿牛马汉孔氏以为大放舍牾牢之牛马言军所在必放牧也此说不然淮夷徐戎方且并兴而为宼东郊为之不开不应放牧其所牿牢之牛马于野使彼得以掠而取之也此舎当作舎止之舎盖夷狄之侵扰边境其志惟在于虏掠牛马臣妾以肆其吞噬无厌之欲而已故伯禽之为守御之计使东郊之民大舎止牿所蓄之牛马拘系其臣妾此实坚壁淸野之防将使之无所掠卤以困之也擭穽皆捕兽之器擭以捕虎豹穿地为深坑又设机于上防其跃而出也穽以捕小兽亦穿地为深坑入必不能出但不设机耳男曰臣女曰妾必欲为坚壁清野之防使敌人无所掠卤则不可不申严法令以约束其民自今惟淫舍牿牛马以下皆所以约束之也夫欲牿牛马必于穷山穷谷掠卤所不至之地惧夫未舎牿之前有为擭穽以陷猛兽者或能为牛马之害故使之杜塞其擭窒敜其穽无敢伤其所牿之牛马旣已约束之矣而有不塞擭穽以伤其牿者则为犯法故常刑之所不赦也所牿之牛马或有风佚所拘之臣妾或有逋逃则使失之者不得越所守以追逐而其得之者则谨而还之旣已约束之矣其得之而祗复则是有功者故商度而赉赏之则其失之而越逐者与夫得之而不复者则为犯法故常刑之所不赦也又当禁止宼攘之人使不得逾越垣墙以窃所牿之牛马诱所拘之臣妾旣已约束之矣而有逾垣墙以窃而诱之者则为犯法故常刑之所不赦也约束旣如此之严而赏罚又如此之明则坚壁清野之策得行而牛马臣妾无有暴露于外者彼淮夷徐戎旣无所掠卤果何利于为宼哉峙储峙也糗说文曰熬米麦也谓熬使熟又捣之以为粉也桢榦者皆筑城之具桢当墙两端者也榦当墙两边障土者也刍茭以饲牛马说文曰刍刈草也茭干刍也案周礼天子六军则有六乡六遂乡在王国百里之内遂在百里之外以是而推则诸侯大国当有三乡三遂此所谓三遂意若指鲁之三军者故说者多引此以为鲁有三军之证然而苟指鲁之军制言之谓之三郷三遂则可谓之三郊则不可礼记曰四郊多垒此卿大夫之辱也盖国必有四郊郊外为遂有四郊则必有四遂此所谓遂非必是五县之遂犹春秋言伐我北鄙南鄙非必是五鄼之鄙盖泛指四郊之外遂为鄙也其曰三郊三遂者盖淮夷徐戎并兴为寇东郊为之不开则东郊者正其受敌之处也故伯禽使此郊之民修治其甲胄干戈之属以为征讨之计舎牿其牛马拘系其臣妾以为坚壁清野之备如此则可以战可以守矣遂使之峙其糗粮将以甲戌之日徃征徐戎东郊之民旣将与之出征则使南西北三郊三遂之民峙其桢榦亦以甲戌日于东郊筑城垒保障以固其守为不可动之势而又给其供军马牛之刍茭盖受敌之地则专意于攻守而调发徭役则取给于不受敌之地此所以别逺近均劳逸矣夫鲁国之全力而制一方之侵轶也上言东郊则三郊三遂之为南西北也明矣其以甲戌之日征亦以甲戌之日筑者夷狄之情方其侵扰边境则不利于中国之有障塞也故我于増筑城堡彼必为争利之举以扰之苟其先我而争利则桢榦之功不可得而施也于是先徐戎未动使东郊之民以是日征之而三郊三遂之民亦以是日而筑且征且筑同时而举彼方与征者鬭则不暇与筑者争矣此实应变出竒之长筭也旣其御戎之筭有赖于此则是投机之会在于甲戌一日之间盖不容穟也机不可失如此其有糗粮之不及刍茭之不多则人畜将乏食而无以征失其所以可征之机矣是军法之当杀也故皆曰汝则有大刑大刑则非常刑之比也至于桢榦之不供而无以筑是又失其所以可筑之机矣筑之不时则其征亦为妄动此其不供之刑盖又重于乏军食者故曰汝则有无余刑非杀言刑至此而无余矣不惟杀汝又将孥戮汝之妻子焉此又非大刑之比也夫刑非圣人之所忍言也今伯禽之誓旣言常刑又言大刑又言无余刑非杀可谓忍于言用刑矣而夫子乃録其书于帝王之次者盖平居无事之时人主不可以言用刑也至于用兵则不厌夫三令而五申之所以全民命而重戎事也孔子曰不敎而杀谓之虐不戒视成谓之暴慢令致期谓之贼将为战守攻筑之备苟不先为之誓戒及陷于罪遂从而刑之自民而言则为虐之暴之贼之自国而言则失战守攻筑之大计民之叛服国之安危系焉故甘誓汤誓泰誓费誓之言用刑夫子皆不以为过者以其为誓师而言也使其平居无事而辄以刑戮胁其民则是乃李斯商鞅之所以亡秦者也夫子何取焉
　　秦誓　　　　　　　　周书
　　秦穆公伐郑晋襄公帅师败诸崤还归作秦誓秦誓公曰嗟我士听无哗予誓告汝羣言之首古人有言曰民讫自若是多盘责人斯无难惟受责俾如流是惟艰哉我心之忧日月逾迈若弗云来惟古之谋人则曰未就予忌惟今之谋人姑将以为亲虽则云然尚猷询兹黄髪则罔所愆番番良士旅力旣愆我尚有之仡仡勇夫射御不违我尚不欲惟截截善谝言俾君子易辞我皇多有之昧昧我思之如有一介臣断断猗无他技其心休休焉其如有容人之有技若已有之人之彦圣其心好之不啻如自其口出是能容之以保我子孙黎民亦职有利哉人之有技冒疾以恶之人之彦圣而违之俾不通是不能容以不能保我子孙黎民亦曰殆哉邦之杌陧曰由一人邦之荣懐亦尚一人之庆
　　秦誓之所由作其略见于此序而其事迹之详则载于左传案僖三十年秦穆公以郑之无礼于晋文公故与晋合兵而围之晋军函陵秦军汜南旣而秦纳烛之武之言私与郑人盟而背晋使杞子戍之而还秦晋之不睦盖自此始其后二年晋文公卒穆公因杞子掌郑北门之管而欲濳师以袭之出于晋地殽陵之闲访诸蹇叔蹇叔曰劳师以袭逺非所闻也公辞焉召孟明西乞白乙使出师于东门之外蹇叔之子与师哭而送之曰晋人御师必于殽殽有二陵焉必死是闲秦师及滑闻郑人旣有备矣灭滑而还晋原轸曰秦违蹇叔而以贪勤民天奉我也奉不可失敌不可纵必伐秦师遂发命襄公墨衰绖以从戎遂败秦师于殽陵获百里孟明西乞白乙以归襄公之嫡母文嬴请三帅而归之秦伯素服郊次乡师而哭曰孤违蹇叔以辱二三子孤之罪也不替孟明孤之过也大夫何罪秦誓之作实在此时汉王嘉曰秦穆公不从百里奚蹇叔之言以败其师其悔过自责疾诖误之臣思黄髪之言名垂于后世左氏所载穆公之将袭郑但以为访于蹇叔而已初未尝及于百里奚也至公羊谷梁传所载蹇叔事迹与左氏正同而其异者则以谏伐郑而哭秦师者不惟蹇叔而百里奚实在焉王嘉之言盖取诸公谷之传而云也以是知左氏之不载百里奚者失其传焉尔当以公谷为正夫穆公于汜南之役旣背晋而与晋不睦矣乃欲濳师于其险阻之地以出郑人之不意则其进不足以袭郑而退将为晋所袭者盖必然之势也故其时老成人之沈几先物如蹇叔百里奚者则知其必败惟其轻进小生锐于功名浅虑无谋如孟明西乞白乙则以为必胜穆公勇于前而不顾其后蹇叔之言逆于其心则不复求诸其道也徒以其拂己而怒之孟明西乞白乙之言逊于其志则不复求诸非道徒以其顺己而喜之徇于喜怒之私而不虑夫成败之所在果覆师于殽陵匹马只轮无反者此盖旣徃之咎不可复追矣然而因殽师之不复还而能深自惩创不怨天不尤人惟责夫己之不审于听谋且惧其无以为善后之计也故于是誓其众而告之以自怨自艾之意此篇之所为作而夫子有取焉録其书于帝王誓命之末也嗟我士听无哗谓凡尔众士静以听命我将告汝以古人之言可以为羣言之首者其言则曰民讫自若是多盘责人斯无难惟受责俾如流是惟艰哉苏氏曰孔子曰人之言曰予无乐乎为君惟其言而莫予违也孔子盖以为一言而丧邦者此言也民旣尽顺我而不违我乐则乐矣不几于游盘无度以亡其国如夏大康乎此言为善盖常人之情莫不乐人之顺己而恶人之拂己惟以人之若己为多盘则是人之责己者在常人之情盖多不乐于此矣故自己而责人者未足为艰人以逆耳之言而责己己能受之如水之流而不以为忤此实常情之至难也今我之为此役也蹇叔百里奚之谋谋之其臧则具是违孟明西乞白乙之谋谋之不臧则具是依此盖以若己为多盘而不能以受责如流为艰旣取祸败于前矣而思有以转祸为福易危为安则我心之忧惟恐日月逾迈难得易失若不复反虽欲悔之而无所及也是以深咎其听言之不审谓我之始欲背郑人汜南之盟也诚有所疑忌于郑而不信之故欲潜师以袭之勇于利而不顾其害彼老成之人执古义而为我谋者如百里奚蹇叔可谓善矣我则以为未能成就我之所忌而违之其新进小生之昧于古义而指今事以为我谋如孟明西乞白乙之徒可谓不善矣我虽知其未必有成功而侥幸于万一也故姑将以为亲而从之是以自取殽陵之败夫旣丧师之祸至于此极秦之社稷亦已危矣而尚未至于为敌国外患之所乗者盖以袭郑之役虽不从老成人之谋而其他为治之道尚能询于黄髪而用之是以无所愆过兵虽败而国不摇也案左氏传僖十三年晋荐饥使乞籴于秦秦伯谓百里奚与诸乎对曰天灾流行国家代有救灾恤邻道也行道有福于是防豹在秦请伐晋秦伯曰其君是恶其民何罪于是输粟于晋夫防豹之请伐晋无以异于杞子之请袭郑也百里奚欲与之粟无以异于蹇叔之以袭郑为不可也穆公卒从百里奚而不从防豹则知其平日之谋国询于黄髪而违新进小生之谋者亦多矣一昧于袭郑之举遂取败衂故诚有悔于是而欲改过迁善卒用黄髪之言以为善后之计焉良士之番然而老者虽旅力旣已愆过我庶几欲有此人而用之至于仡仡然壮勇之夫虽能射御而不有违失我庶几踈而逺之不欲用此人也仡仡勇夫尚且不欲而况于截截利口捷给之善谝言者能变乱是非利害之实使君子囬心而易辞我何暇复多有之哉其所谓番番良士旅力旣愆者盖指百里奚蹇叔之徒而言也而其仡仡勇夫与夫截截善谝言者则指孟明西乞白乙之徒也截截犹察察也谝说文曰便巧言也穆公之谋伐郑也惟昧夫君子小人之际故于老成之言则违之于新进小生则从之是以覆师于殽陵及其旣败而悔过昧昧焉以思之困于心衡于虑而后作也于是审知夫君子之所以为君子小人之所以为小人与治乱安危之所在以谓苟有一介之贱臣断断乎朴鲁无它技而其心休休焉寛裕温柔而有所容于人之有技若已之所自有人之彦圣而其心好之不啻若自其口出是人也盖质直乐善之人也吾昔日以为椎钝而忽之今乃知其为君子君子之质直乐善是可以保我子孙黎民者也故自今以徃我欲容斯人于朝以为国家社稷之利其有心不休休然以有容而挟其技能以傲物于人之有技则冒蔽疾害以恶之人之彦圣则违而拒之使不得通于上是人也盖忌克嫉害之人也吾昔日以为果锐而善之今乃知其小人小人之忌克嫉害是不可以保我子孙黎民者也故自今以徃我不欲容斯人于朝惧其将危我国家社稷而至于不可救也夫我之所以败者良由废弃老成人之言而乐用新进小生不明夫君子小人之心术故秦之为国遂至杌陧而不安旣国之杌陧由我一人听谋之不审以是推之则知欲致邦之荣懐者亦庶几惟在一人之有庆而已苟能用质直乐善之君子不用忌克嫉害之小人则是我一人无取杌陧之道旣无取杌陧之道则将转祸而为福易败而为成社稷无穷之休岂有旣邪呜呼君子小人之情状与夫治乱安危之机盖尽于此矣断断猗无他技猗者语辞唐孔氏曰礼记大学引此作断断兮猗是兮之类懐安也论语曰君子之过如日月之食焉过也人皆见之更也人皆仰之穆公当大丧师之后其操心也危其虑患也深思得番番良士而用之惟恐仡仡之勇夫截截之谝言乗闲而进其心之忧日月逾迈若将弗克见者诵言其过而无所文饰于其闲则虽有过不足以为过矣故夫子善之而録其书以附益于帝王誓命之末其与之也可谓至矣然考之左氏传则穆公虽有此言而终不能践之者也秦誓之作在于殽师旣败之后使其果能践此言则固冝尊事百里奚蹇叔而用之退孟明之徒而逺之休兵息民而不报殽陵之师如是则岂惟霸诸侯而已哉虽王业亦可成也今则不然其所以尊事黄髪者盖未之闻也方且不替孟明而更委之以政以遂其拜赐之言后二年复败于彭衙而尚不悔明年又使孟明焚舟以战出于万死一生之计然后仅能胜晋于王官又明年晋复伐秦围邧新城以报王官之役未及报晋而穆公遂死矣贪功弃民终其身而不改恶在其为悔过自讼邪其所以欲用旅力旣愆之良士与夫能容断断无他技之臣者殆为虚语耳然夫子志其言于书无少贬焉者盖彼虽终不能践其言而其一时悔过自艾之意诚合夫帝王之用心与其洁也不保其徃也其秦誓之谓乎








　　尚书全解卷四十
  </div>
  <div class="pagination">
   <a href="尚书全解_page17.html">
    上一页
   </a>
   <span>
    ...
   </span>
   <a href="尚书全解_page13.html">
    13
   </a>
   <a href="尚书全解_page14.html">
    14
   </a>
   <a href="尚书全解_page15.html">
    15
   </a>
   <a href="尚书全解_page16.html">
    16
   </a>
   <a href="尚书全解_page17.html">
    17
   </a>
   <span class="current-page">
    18
   </span>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
