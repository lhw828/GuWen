<!DOCTYPE html>
<html>
<head>
    <meta charset="UTF-8">
    <title>书蔡氏传旁通 - 第 16 页/共 28 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>书蔡氏传旁通 - 第 16 页/共 28 页</h1>
    <div class="content">　　注疏之説如此而本传立政又与此不同者彼亦出疏文此为郑氏説而彼为皇甫谧説盖蔡氏有疑故并举之耳疏又云古书亡灭无证未知谁得旨矣成臯春秋之虎牢也轘辕山名在河南府缑氏县
　　説命上
　　亮一作谅隂古作闇
　　谅据释文又力章反本作梁一变为谅再变为亮
　　鹑防之防
　　乌南反
　　柱楣所谓梁闇是也
　　柱知主反楣音眉楣即是梁闇即是庐梁闇者庐之有梁者也礼疏又谓施梁而柱楣则楣与梁又似二物未知孰是
　　剪屏柱楣
　　剪当作翦书者误朱子书説云始者户北向用草为屏不翦其余至是改而西向乃翦其余草始者无柱与楣檐着于地至是乃施短柱及楣以柱其楣架起其檐令稍髙而不可作户也愚案朱子谓至是者既虞之后也
　　宅忧亮隂言居丧于梁闇也
　　居丧二字今董氏辑纂误书作宅忧
　　先儒以亮隂为信黙
　　见安国传
　　语复而不可解
　　复音福重也
　　髙宗恭默思道之心纯一不二与天无闲故梦寐之闲帝赉良弼其念虑所孚精神所格非偶然而得者也辑纂引范氏云中庸曰诚则形形则着扬雄曰人心其神矣乎髙宗之梦诚之形而心之神也
　　傅岩在虞虢之闲
　　史记正义云傅险即傅説所隠之窟名圣人窟在今陜州河北县北七里即虞国虢国之界愚案河北县唐天寳元年陜郡太守李齐物改为平陆今属解州
　　方言
　　扬雄书名輶轩使者
　　説命中
　　治乱曰乱
　　亮轩冯氏云治之与乱其义相反古治字作乿经文误冩作乱传者冝云乱当作乿与治同凡经中训乱为治者仿此
　　凶徳之人虽有过人之才爵亦不可及
　　既云凶徳又云有过人之才者何也才禀于气美恶不同随其徳之所成吉徳而有才则所为无不善凶徳而有才则所为无不过才者有能之谓能之所为或良或不良也徳而有凶有吉者盖亦得于所禀之初圣贤得刚柔之中气故清明而纯粹其余刚善柔善亦可以沈潜髙明胜之而就吉若禀刚恶柔恶之气则必强梁险谲自暴自弃而就为凶徳矣然未必无才也如桀纣智足以拒谏文足以餙非济以凶徳则无不为矣
　　説命下
　　苏氏谓甘盘遯于荒野以台小子语脉推之非是东坡云武丁为太子则学于甘盘武丁即位而甘盘遯去使人求之迹其所在则居于河濵自河徃亳不知其所终武丁无所卒业乃相説也古注谓武丁遯于荒野使为太子而遯则为吴太伯岂复立哉学者徒见书云髙宗旧劳于外乃小乙使之劬劳以知艰难耳决非荒野之遯也朱子语录云东坡解作甘盘遯于荒野据某看只是髙宗自言观上文曰台小子可见但不知当初髙宗因甚遯于荒野兼无逸云髙宗旧劳于外亦与此相应
　　作酒者麴多则太苦糵多则太甘
　　麴酒母也糵牙米也
　　斆敎也言教人居学之半
　　朱子语录云惟斆学半盖已学既成居于人上则湏敎人自学者学也而教人者亦学也盖初学得者是半既学而推以敎人与之讲説已亦因此温得此段文义是斆之功亦半也念终始典于学始之所以学者学也终之所以敎人者亦学也
　　或曰受教亦曰斆斆于为学之道半之半湏自得此説极为新巧
　　朱子语录云因説斆学半或举葛氏解云傅説与王説我敎你者只是一半事那一半要你自去行取故谓之终始先生曰近见喻子才跋某人説命解后亦引此説吕伯恭亦如此説某旧为同安簿时学中一士子作书义如此説见他説得新巧大喜之先説王人求多闻时惟建事此是人君且学且斆一面理防敎人又一面穷义理后面説得监于先王成宪其永无愆数语是平正实语不应中间翻空一句如此深险如斆得一半不成那一半掉放冷处敎他自得此语全似禅语五通僊人问佛六通如何是那一通便是妙处且如学记引此亦只依古注
　　髙宗肜日
　　肜祭明日又祭之名殷曰肜周曰绎
　　尔雅云绎又祭也孙炎云绎者相寻不絶之意谷梁传云绎者祭之旦日之享賔也何休云继昨日事但不灌地降神耳祭礼经传通解云为祊于外祊祭明日之绎祭也谓之祊者于庙门之旁因名焉其祭之礼既设祭于室而事尸于堂孝子求神非一处也故曰于彼乎于此乎诗云明不寐有懐二人祭之明日明不寐飨而致之又从而思之又周颂衣绎賔尸也笺曰天子诸侯曰绎以祭之明日卿大夫曰賔尸与祭同日疏云祭宗庙之明日又设祭祀以寻绎昨日之祭以賔事所祭之尸颂云兕觥其觩曹氏注云旅酬之后恐有失礼者以此罚之祭礼通解陈氏云所以醉饱尸也其饮至于无筭其罚至于兕觥则绎祭可知矣辑纂引陈氏云祭之明日以礼享尸行事之有司助祭之賔客皆与焉然谓之又祭而不谓之享者以尸犹有鬼神之道也
　　昵者祢庙也
　　以亲昵言之故知祢庙
　　丰于昵失礼之正
　　丰于昵则必俭于逺厚于父则必薄于祖故云失礼之正
　　意髙宗之祀必有祈年请命之事如汉武帝五畤祀之类
　　畤祭处也秦文公作鄜畤祭白帝秦宣公作密畤祭青帝后二百五十年秦灵公作上畤祭黄帝作下畤祭炎帝汉称为雍鄜密上下四畤髙祖入关问秦畤上帝祠何帝也对曰有四帝青白黄赤髙帝曰乃待我而具五色遂立黒帝祠名北畤有司进祠帝不亲徃武帝即位初至雍郊见五畤后常三嵗一郊外有西畤畦畤不在五畤之数时有李少君以祠灶谷道郤老方见上尊之谓数百嵗人也武帝慕道多祠祀皆祈年请命之事
　　西伯戡黎
　　黎国名在上党壸关之地
　　今潞州壸关县也又有黎城县史记称西伯伐饥国又云败耆注云饥耆即黎
　　羑里之囚
　　史记正义云羑一作牖音酉羑城在相州汤隂县北九里今彰徳路汤隂县也
　　献洛西之地
　　史记正义云洛水一名漆沮水在同州洛西之地谓文丹坊等州也
　　或曰史记尝载纣使胶鬲观兵
　　史记不见所出武成防引帝王世纪云武王军鲔水纣使胶鬲周师见王问曰西伯将焉之王曰将攻薛也胶鬲曰然愿西伯母我欺王曰不子欺也将之殷胶鬲曰何日至王曰以甲子日胶髙去而雨甚军卒请休王曰已令胶鬲报其主吾雨而行所以救胶鬲之死也遂行
　　微子
　　微子名啓帝乙长子纣之庶母兄也父师太师三公箕子也少师孤卿比干也
　　朱子云微子纣庶兄箕子比干纣诸父注疏云微箕二国皆在殷圻内司马彪注庄子云箕子名胥余
　　色纯曰牺
　　殷人尚白祭天地宗庙用白牛
　　体完曰牷
　　牛羊豕之未体解者
　　牛羊豕曰牲
　　緫名曰牲独用曰特羊豕曰少牢緫用曰太牢
　　用相容隠
　　古注谓器实曰用疏以为簠簋之实则以容二字不通故蔡氏不从
　　箕子旧以微子长且贤劝帝乙立之不从卒立纣正义引吕氏春秋仲冬纪云纣之母生微子啓与仲衍其时犹尚为妾改而为妻后生纣纣之父欲立微子啓为太子太史据法而争曰有妻之子不可立妾之子故立纣为后于时箕子盖谓请立啓而帝乙不听今追恨其事
　　靖安也各安其义之所当尽以自达其志于先王使无愧于神明而已
　　张庭坚才叔曰君子之去就死生其志在于天下国家而不在于一身故其死者非沽名其生者非惧祸而引身以求去者非要利以忘君也仁之所存义之所至鬼神其知之矣昔商之三仁或生或死或为之奴而皆无愧于宗庙社稷岂非谋出于此欤
　　书蔡氏传旁通卷三
　　钦定四库全书
　　书蔡氏传旁通卷四上　　元　陈师凯　撰
　　泰誓上
　　周文王国号后武王因以爲有天下之号
　　史记后稷封于邰公刘子庆节国于豳古公亶父止于岐下徐广曰山在扶风美阳县西北其南有周原皇甫谧云邑于周地故始改国曰周愚按周室王业之兴始于太王大于文王成于武王故蔡氏截自文王言之耳古公即太王也诗言太王实始翦商是也邰在今鳯翔府扶风县豳在今邠州岐山在今鳯翔府岐山县史记云故周城一名美阳城在雍州武功县西北即太王城也武功今属干州又按文王作丰邑自岐下徙都丰武王徙都镐在今奉元路鄠县奉元古京兆也
　　伏生二十八篇本无泰誓武帝时僞泰誓出与伏生今文书合爲二十九篇
　　释文序録云汉宣帝本始中河内女子得泰誓一篇献之此云武帝时者据注防云司马迁在武帝之世已见泰誓云宣帝时女子所得不可信故蔡氏不从之防又云宣帝泰和元年河内有女子坏老子屋得古泰誓三篇然宣帝无泰和年号恐本始之误
　　十三年者武王即位之十三年也
　　或问伯夷叩马之谏有父死不葬爰及干戈之说则于蔡传不能无疑岂有十三年而不葬其父者乎愚曰不然太史公之妄耳伯夷闻西伯善养老久与太公同归之圣人遂事不说伯夷独不能谏之于平日而乃卒然发于事不可已之时乎孟津之会文王之葬久矣故知叩马之谏必无此事也
　　汉孔氏言虞芮质成爲文王受命改元之年
　　防云诗云虞芮质厥成毛传称天下闻虞芮之讼息归周者四十余国故知周自虞芮质成诸侯并附以爲受命之年
　　合爲十有三年
　　防云知此十一年非武王即位之年者大戴礼云文王十五而生武王则武王少文王十四歳也礼记文王世子云文王九十七而终武王九十三而终计其终年文王崩时武王已八十三矣八十四即位而九十三崩适满十年不得以十三年伐纣知此十一年者据文王受命而数之必继文王年者爲其卒父业故也
　　夫改正朔不改月数于太甲辨之详矣而四时改易尤爲无艺
　　三代有正朔有正月正月皆以寅起数是爲孟春之月百王之不易者也正朔者又谓之正歳商用十二月即建丑月也周用十一月即建子月也前此诸儒分别未明故有纷纷之论然谓之不改月数谓之改月数则皆有据且所以证改月者如左氏僖五年正月辛亥朔日南至昭二十年二月己丑日南至夫南至即建子月也而左氏见之正月二月孟子言七八月之间旱则苖槁矣朱子谓周七八月夏五六月也又礼记云正月日至可以有事于上帝七月日至可以有事于祖凡此皆足以爲改月数之验其不改者则如蔡氏之所引然七月篇云十月蟋蟀入我牀下曰爲改歳朱子引东莱吕氏云三正之通于民俗尚矣周特举而迭用之故朱子每随文解之于改月不改月迄无定说惟蔡氏立说甚确又按古周书周月篇云维一月既南至日短极是月斗柄建子又云四时成歳歳有春秋冬夏各有孟仲季以名十有二月又云夏数得天百王所同愚谓正月则以寅起数所谓百王所同也其正朔则各不同惟朝觐会同用之其农事自依夏正也考之经传又似东周以来始有以子月起数者恐末世国异政之所爲在东周之前固无之读是书者自当以蔡传爲正不必爲他书所惑也
　　同力度德同德度义意古者兵志之词
　　辑纂引林氏云凡胜负之理力同则有德者胜德同则有义者胜度德挍善恶也度义挍曲直也
　　百万曰亿
　　辑纂引余氏云此谓百万曰亿洛诰训十万曰亿新安陈氏曰韦昭注楚语云十万曰亿古数也秦改以万万爲亿今解尚书合主十万爲亿之说百万爲亿未见所本
　　贯通盈满也
　　唐孔氏曰纣之恶如绳贯物其贯已满
　　冡土太社也祭社曰宜
　　冡训太社土神也故知冡土爲太社孙炎尔雅注云宜者宜求见福佑也
　　泰誓中
　　次止徇循也
　　防云左氏庄三年传云凡师一宿爲舎再宿爲信过信爲次此次字直取止舎之义非左氏三日之例也何则商郊去河四百余里戊午渡河甲子杀纣相去六日耳是今日次讫又誓明日誓讫即行不容三日止于河旁也徇者说文云徇疾也循行也徇是疾行之意故以徇爲循也一说取抚循师旅之义
　　戊午以武成考之是一月二十八日
　　一月武成传是建寅月所以知戊午爲二十八日者以武成云惟一月壬辰旁死魄旁死魄爲初二日则此月朔辛卯也数至戊午可知
　　周都丰镐其地在西
　　韵会云丰在京兆杜陵西南镐在上林苑中丰东二十五里今并在陜西奉元路
　　古者去国爲丧
　　朱子云丧失位去国也
　　元良微子也
</div>
    <div class="pagination">
<a href="书蔡氏传旁通_page15.html">上一页</a><span>...</span><a href="书蔡氏传旁通_page11.html">11</a><a href="书蔡氏传旁通_page12.html">12</a><a href="书蔡氏传旁通_page13.html">13</a><a href="书蔡氏传旁通_page14.html">14</a><a href="书蔡氏传旁通_page15.html">15</a><span class="current-page">16</span><a href="书蔡氏传旁通_page17.html">17</a><a href="书蔡氏传旁通_page18.html">18</a><a href="书蔡氏传旁通_page19.html">19</a><a href="书蔡氏传旁通_page20.html">20</a><a href="书蔡氏传旁通_page21.html">21</a><span>...</span><a href="书蔡氏传旁通_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
