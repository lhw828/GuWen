<!DOCTYPE html>
<html>
<head>
    <meta charset="UTF-8">
    <title>钦定书经传说汇纂 - 第 16 页/共 38 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定书经传说汇纂 - 第 16 页/共 38 页</h1>
    <div class="content">







　　钦定书经传说彚纂卷六
<经部,书类,钦定书经传说汇纂>
　　钦定四库全书
　　钦定书经传说彚纂卷七
　　商书
　　集传契始封商【地理今释括地志云商州东八十里上洛县本商邑古之商国帝喾之子契所封也上洛县金废今为商州地属陜西西安府】汤因以为有天下之号书凡十七篇
　　集说【史记汤黄帝后帝喾生契为唐虞司徒封于商赐姓子氏十三世生汤名天乙都亳今济阴亳县○郑氏康成曰商在太华之阳汤在位十三年寿百岁国号商盘庚迁殷以后号殷○申氏时行曰书凡十七篇皆是商时史官记商家一代之事者故曰商书】
　　汤誓
　　集传汤号也或曰諡汤名履姓子氏夏桀防虐汤往征之亳众惮于征役故汤谕以吊伐之意盖师兴之时而誓于亳都者也今文古文皆有集说【孔氏颖达曰甘誓泰誓牧誓发首皆有序引别言其誓意记其誓处此与费誓惟记誓辞不言誓处者史非一人辞有详略也○黄氏度曰汤十一征皆为行方伯之职桀忌恶之昏虐愈甚汤于是誓师而出征葛之后未出师之前桀能改德事为可已乎曰何以不可文言曰】
　　【上下无常非为邪也进退无恒非离羣也此圣人之事常人安能与此可上而不可下可进而不可退此岂足以论圣人哉○朱子曰汤武固是反之但细观其书汤反之之功恐是精密如汤誓与牧誓数桀纣之罪辞气亦不同又曰汤有慙德如武王恐未必有此意】
　　王曰格尔众庶悉听朕言非台小子敢行称乱有夏多罪天命殛之
　　集传王曰者史臣追述之称也【林氏之奇曰汤武誓师时桀纣犹在称王必于克夏胜殷之后】格至台我称举也以人事言之则臣伐君可谓乱矣以天命言之则所谓天吏非称乱也集说【林氏之奇曰不为天吏而伐有罪犹不为士师而擅杀人也为天吏而不伐有罪犹为士师而故纵罪人也○张氏九成曰天命殛之岂谆谆然命之乎盖天以天下之心为心古之论天者多以民心卜之○黄氏度曰尧舜之禅汤武之伐皆权道也非圣人而论权则乱而已矣】
　　今尔有众汝曰我后不恤我众舎我穑事而割正夏予惟闻汝众言夏氏有罪予畏上帝不敢不正
　　集传穑刈获也割断也亳邑之民安于汤之徳政桀之虐焰所不及故不知夏氏之罪而惮伐桀之劳反谓汤不恤亳邑之众舎我刈获之事而断正有夏汤言我亦闻汝众论如此然夏桀防虐天命殛之我畏上帝不敢不往正其罪也
　　集说【薛氏季宣曰汤之伐夏制义而动旣非常情所识又兴师于农月商民不知有夏之防是宜不乐汤之举也○天道在人得罪于民是为得罪于天天讨不施非自任以天下之重者也应天而动汤之所以受命也○朱子曰读书且先求圣人之心如汤曰予畏上帝不敢不正熟读岂不见汤之心○吕氏祖谦曰舎我穑事然则汤之伐桀不因民愿乎曰亳民之不愿而夏民之愿也○眞氏德秀曰武王谓予弗顺天厥罪惟钧是亦汤之心也】
　　今汝其曰夏罪其如台夏王率遏众力率割夏邑有众率怠弗协曰时日曷丧予及汝皆亡夏徳若兹今朕必往
　　集传遏絶也割劓割夏邑之割时是也汤又举商众言桀虽防虐其如我何汤又应之曰夏王率【黄氏度曰率犹一切也】为重役以穷民力严刑以残民生【孙氏继有曰谓尽人而刑役也或云任意而刑役其民也】民厌夏德亦率皆怠于奉上不和于国疾视其君指日而曰是日何时而亡乎若亡则吾宁与之俱亡盖若桀之虐而欲其亡之甚也桀之恶德如此今我之所以必往也桀尝自言吾有天下如天之有日日亡吾乃亡耳故民因以日目之
　　集说【林氏之奇曰亳邑之民惮于兴师以此见汤之薰陶渐渍盖有由之而不自知者○朱子曰汤之征伐只知一意救民不知其他也○吕氏祖谦曰夏罪其如台见夏民在涂炭而商民在春风和气之中○金氏履祥曰吊伐之师义也而亳众有不恤之怨何也亳众知已事之小而不知天意之大在圣人则不可不顺天亳众知商邑之安而不知夏民之危在圣人不可不救民○陈氏栎曰商民以一国为心汤则以天下为心】
　　尔尚辅予一人致天之罚予其大赉汝尔无不信朕不食言尔不从誓言予则孥戮汝罔有攸赦
　　集传赉与也【黄氏度曰大赉功大者锡爵封国】食言言已出而反吞之也【哀二十五年左传孟武伯恶郭重曰何肥也公曰是食言多矣】禹之征苗止曰尔尚一乃心力其克有勲至啓则曰用命赏于祖不用命戮于社予则孥戮汝此又益以朕不食言罔有攸赦亦可以观世变矣
　　集说【林氏之奇曰汝能顺天之意是天命之所当加也汝旣不能承天之意则是天讨之所宜加也或刑或赏我岂容私喜怒于其间哉凡以奉天之意而已○孙氏继有曰顺天应人则有以服人心之公信赏必罚则冇以作人心之怠】
　　总论【林氏之奇曰详考此篇必是其始兴师之时誓众于亳邑之辞非是行阵于鸣条临战而后誓若牧誓之类也○终篇必诱之以大赉惮之以孥戮者此誓师之常理也易曰师出以律否臧凶象曰失律凶也盖师之纪律必明于始出之时始出而纪律不明虽师有名亦危道也汤之兴师虽曰伐夏救民安能废师律乎夫舜之考绩犹不能不用刑赏况汤武之行师宜其刑赏之不可废也○董氏鼎曰禹征苗有誓啓征扈有誓侯征羲和又有誓誓者临众发命述其兴师之意禹啓侯犹可无誓惟汤不可无誓汤无誓则称兵之意不明而称乱之罪滋大明目张胆言之而不怍则顺天应人行之而无疑矣天命殛之汤何以知其然哉天之聪明自民天之明畏亦自民始于匹夫匹妇之复雠而终于西夷北狄之怨望吾非彼君也而曰徯我后我何以得此于民哉殆天啓之也汤曰予畏上帝不敢不正是非称乱将以止天下之乱也非不恤我众将以恤天下之众也虽以夏罪无如我何而不止者将以救彼之愿与偕亡而不得者之苦也其示之以赏罚者励士气一人心非诱以利怵以祸而强其从我也】
　　仲虺之诰
　　集传仲虺臣名奚仲之后为汤左相【孔氏颖达曰定元年左传云薛之皇祖奚仲居薛以为夏车正仲虺居薛以为汤左相是其事也○赵氏岐曰即莱朱也】诰告也【陈氏经曰古字告诰通用】周礼士师以五戒先后刑罚【陈氏师凯曰先后犹左右也】一曰誓用之于军旅二曰诰用之于会同以喻众也此但告汤而亦谓之诰者唐孔氏谓仲虺亦必对众而言盖非特释汤之慙而且以晓其臣民众庶也古文有今文无
　　集说【朱子语类问仲虺之诰似未见其释汤慙德处曰正是解他云若苗之有莠若粟之有秕他缘何道这几句盖谓汤若不除桀则桀必杀汤如说推亡固存处自是说伐桀至德日新以下乃是勉汤又如天乃锡王勇智他特地说他勇智两字便可见尚书多不可晓固难理会然这般处古人如何说得恁地好】
　　成汤放桀于南巢惟有慙徳曰予恐来世以台为口实集传武功成故曰成汤南巢地名庐江六县【皇舆表今巢县属庐州府无为州】有居巢城【苏氏轼曰书有巢伯来朝文十二年春秋楚人围巢地理今释南巢今江南庐州府巢县东北有居巢故城】桀奔于此因以放之也【孔氏颖达曰纵而不迫故称放也】汤之伐桀虽顺天应人然承尧舜禹授受之后于心终有所不安故愧其徳之不古若而又恐天下后世借以为口实也○陈氏曰尧舜以天下让后世好名之士犹有不知而慕之者汤武征伐而得天下后世嗜利之人安得不以为口实哉此汤之所以恐也欤
　　集说【郑氏康成曰必往之师以救生人口实之慙以虑后世○吕氏祖谦曰此心之慙此诰之释皆不可少○金氏履祥曰观汤诰之书成汤忧以天下至此又忧后世圣人之心量如此○陈氏栎曰汤之慙汤本心始见矣以居万世君臣之始变也仲虺释其慙始则美之又虑其愧心既释骄心或生故终复警之大臣之引君当道如此】
　　仲虺乃作诰曰呜呼惟天生民有欲无主乃乱惟天生聪明时乂有夏昏徳民坠涂炭天乃锡王勇智表正万邦缵禹旧服兹率厥典奉若天命
　　集传仲虺恐汤忧愧不已乃作诰以解释其意叹息言民生有耳目口鼻爱恶之欲无主则争且乱矣天生聪明【王氏樵曰聪明以圣徳言不囿于形气之私不为物欲所蔽】所以为之主而治其争乱者也坠陷也涂泥炭火也桀为民主而反行昏乱【吕氏祖谦曰昏德与聪明相反】陷民于涂炭既失其所以为主矣然民不可以无主也故天锡汤以勇智之徳【吕氏祖谦曰勇智非自外来即聪明之发见】勇足以有为【王氏樵曰一毫私意牵制他不得】智足以有谋【王氏樵曰一毫私意昏蔽他不得】非勇智则不能成天下之大业也表正者表正于此而影直于彼也【陈氏经曰立木为标准谓之表表而正之使万邦皆正所谓天生聪明时乂也】天锡汤以勇智者所以使其表正万邦而继禹旧所服行也此但率循其典常以奉顺乎天而已【王氏樵曰上言天意如此故此言王于兹惟循其常道以顺天】天者典常之理所自出而典常者禹之所服行者也汤革夏而缵旧服武革商而政由旧孔子所谓百世可知者正以是也林氏曰齐宣王问孟子曰汤放桀武王伐纣有诸孟子曰贼仁者谓之贼贼义者谓之残残贼之人谓之一夫闻诛一夫纣矣未闻弑君也夫立之君者惧民之残贼而无以主之为之主而自残贼焉则君之实丧矣非一夫而何孟子之言则仲虺之意也
　　集说【林氏之竒曰有桀之昏徳非汤之勇智则不得为天吏有汤之勇智而桀无昏徳则事之而已尚何伐之有哉以如是之勇智又适遭如是之昏徳故以臣伐君而不为逆苟为君之昏不如桀臣之勇智不如汤则固不可以为汤之所为矣又何患其以是为口实哉○薛氏季宣曰人生而静天之性也感物而动性之欲也非有圣人之教从人欲而悖天理其乱何所不至圣人者作有天之聪明代天理物为之纲纪政教使民得之观感知善之美知恶之咎惟日迁善贤者得其天性之正不贤者不敢为恶以厎于罪则何穷欲之乱○陈氏傅良曰仲虺作诰非但释汤之慙亦进徳戒满之书也○眞氏德秀曰汤自谓不幸而处变故有慙德仲虺解之曰此特循其常道以顺天命而已盖变而不失其正即所谓常也○陈氏雅言曰天锡汤以勇智之徳者天岂私于汤哉汤率其典常之道即禹之所服行而其原出于天者也天命汤以正万邦而汤能为之表正天命汤以缵禹服而汤能缵之天可谓厚于汤汤可谓能奉若天命矣此仲虺推天为民立君之意以释汤慙见汤之顺乎天也】
　　夏王有罪矫诬上天以布命于下帝用不臧式商受命用爽厥师
　　集传矫与矫制之矫同诬罔臧善式用爽明【孔氏颖达曰昭七年左传云是以有精爽至于神明从爽以至于明则爽是明之始故爽为明也】师众也天以形体言帝以主宰言桀知民心不从矫诈诬罔【时氏澜曰诬天之理矫天之意以布命令于下】托天以惑其众【吴氏澄曰如言吾有天下如天之有日此类是也】天用不善其所为用使有商受命用使昭明其众庶也○王氏曰夏有昏德则众从而昏商有明德则众从而明○吴氏曰用爽厥师续下文简贤附势意不相贯疑有脱误
　　集说【姚氏舜牧曰率遏率割桀徳之自昏耳民不昏也特坠于涂炭不能解脱为不爽耳汤出之涂炭之中置之衽席之上民情其舒快矣此下文所谓后来其苏也】
　　简贤附势实繁有徒肇我邦于有夏若苗之有莠若粟之有秕小大战战罔不惧于非辜矧予之德言足听闻集传简略繁多肇始也战战恐惧貌言简贤附势之人同恶相济实多徒众【傅氏元初曰所谓徒者必苞有三蘖韦顾昆吾之类】肇我邦于有夏为桀所恶欲见翦除如苗之有莠如粟之有秕锄治簸扬【黄氏度曰莠在苗必芟锄秕在粟必簸飏而邪之丑正乃亦如是】有必不相容之势【苏氏轼曰盖言我不放桀则桀必灭我也】商众小大震恐无不惧陷于非罪况汤之德言则足人之听闻尤桀所忌疾者乎以苗粟喻桀以莠秕喻汤特言其不容于桀而迹之危如此史记言桀囚汤于夏台【皇甫氏谧曰地在阳翟】汤之危屡矣无道而恶有道势之必至也集说【朱子曰此仲虺分明言事势不容住我不诛彼则彼将图我矣后人多曲为之说以讳之要之自是住不得○问矧予之德言足听闻据古注云道德善言某窃意言足听闻自当作一句言我之德言之足使人听闻彼安得不忌之未知是否曰是○金氏履祥曰上文二节自理言之则汤固为所当为此章自势言之则汤亦不得不为朱子尝谓文武之势当亦住不得观汤此时亦正如此○王氏肯堂曰仲虺之言及此非以其必不相容而汤之先发制人为得计也亦曰汤之一身乃天下所倚赖使南巢之师不举则必见翦除于桀将失天下望耳】
　　惟王不迩声色不殖货利德懋懋官功懋懋赏用人惟已改过不吝克宽克仁彰信兆民
　　集传迩近殖聚也不近声色不聚货利若未足以尽汤之徳【吕氏祖谦曰仲虺见圣人之的故其称汤不为髙大之论】然此本原之地非纯乎天德而无一毫人欲之私者不能也本原澄澈然后用人处已而莫不各得其当懋茂也繁多之意与时乃功懋哉之义同言人之懋于德者则懋之以官人之懋于功者则懋之以赏【王氏樵曰言官赏一称其人功德而无所私也】用人惟已而人之有善者无不容改过不吝而已之不善者无不改不忌能于人不吝过于已合并为公私意不立非圣人其孰能之汤之用人处已者如此而于临民之际是以能宽能仁【申氏时行曰克寛者含广大中冇节制克仁者慈爱恻怛中有严厉】谓之能者宽而不失于纵仁而不失于柔【陆氏键曰宽仁原不柔纵柔纵便非寛仁克者能满其量也】易曰寛以居之仁以行之君德也君德昭著而孚信于天下矣汤之德足人听闻者如此【王氏肯堂曰此言汤德足人听闻之实乃指为诸侯时言之】
　　集说【薛氏季宣曰天理常与人欲为对汤惟无欲故无声色货利之好爵赏随事无非天理用人之善即已之善改过之际无吝于心故能徳至宽仁以明民而取信○眞氏德秀曰虞书所谓好生之德安民则惠即仁也而未有仁之名至是而名始着大抵言仁之用至孔子而后言仁之体○陈氏栎曰克宽克仁开万世言仁之端以心德之体言则仁为体寛为用以爱之用言则宽以容人仁以爱人皆用也德莫大于仁汤所以克仁实自不迩殖之无私欲始徳懋至兆民根本皆自不迩不殖中来○陈氏雅言曰使汤之心有一毫声色货利之私则用人处已之间必有不尽其道临民之际亦岂能无愧哉以见人君一心政事之根本孟子谓惟大人为能格君心之非此之谓也】
　　乃葛伯仇饷初征自葛东征西夷怨南征北狄怨曰奚独后予攸徂之民室家相庆曰徯予后后来其苏民之戴商厥惟旧哉
　　集传葛国名【地理今释今河南归德府宁陵县西十里有葛城汉书地理志陈留郡寜陵县注云故葛伯国今葛乡是】伯爵也饷馈也仇饷与饷者为仇也【孔氏颖达曰桓二年左传称怨耦曰仇谓彼人有负于我我心怨之是名为仇也饷田之人不负葛伯非所怨而妄杀】葛伯不祀汤使问之曰无以供粢盛汤使亳众往耕老弱馈饷葛伯杀其童子汤遂征之汤征自葛始也奚何徯待也苏复生也西夷北狄言远者如此则近者可知也汤师之未加者则怨望其来曰何独后予其所往伐者则妻孥相庆曰待我后久矣后来我其复生乎他国之民皆以汤为我君而望其来者如此天下之爱戴归往于商者非一日矣商业之兴盖不在于鸣条之役也【洪氏翼圣曰旧指征葛时盖征葛十七年然后有鸣条之役】○吕氏曰夏商之际君臣易位天下之大变然观其征伐之时唐虞都俞揖逊气象依然若存盖尧舜禹汤以道相传世虽降而道不降也
　　集说【张子曰汤征而未至怨者非史溢辞如郡县素困弊政亦望一良吏莫非至诚平居亦不甚至于有事则倾望其上之来如解倒悬也天下之望汤是实如父母愿耕愿出莫非实如此○吕氏祖谦曰汤师所至民皆欣然有喜盖吊民伐罪布其宽仁所至则苏故其气象不可与后世同日论也○陈氏栎曰民之戴商如此何慙之有此以民之归汤者释之以见汤之应乎人也】
　　佑贤辅德显忠遂良兼弱攻昧取乱侮亡推亡固存邦乃其昌
　　集传前既释汤之慙此下因以劝勉之也诸侯之贤德者佑之辅之忠良者显之遂之【孙氏继有曰显则有褒扬之典以显其名遂则有委任之专以行其志】所以善善也侮说文曰伤也诸侯之弱者兼之【黄氏度曰使有所附属○薛氏季宣曰弱者与之共治】昧者攻之乱者取之亡者伤之所以恶恶也言善则由大以及小言恶则由小以及大推亡者兼攻取侮也固存者佑辅显遂也推彼之所以亡固我之所以存邦国乃其昌矣
　　集说【林氏之奇曰天之生物必因其材而笃焉故栽者培之倾者覆之实天道之自然不容私意于其间也佑辅显遂为善者必为人所助也兼攻取侮为不善者必为人所侵也圣人因其常理以应世接物有亡道者则推而亡之有存道者则辅而固之如此则顺乎天而应乎人于是邦乃其昌可以万年永保矣○郑氏晓曰视以手足待以忠信而眷顾之宠沃者曰佑盛其官属设其辅贰于以为之介助者曰辅表其宅里以树其风声者曰显信任不疑使得其志者曰遂○马氏森曰兼如命官以分承之赞佐之矜其不能而为之处也攻如声罪而戒饬之黜罚之正其昏庸而严以治之也此则犹存其国而不终弃之者也取如六师移之收其土地而为他属也侮如更置社稷伤其废絶而自作孽也此则不能存其国而在所必灭者也○姚氏舜牧曰有夏简贤附势实繁有徒则贤德忠良必有以直蒙摈弃者弱昧乱亡必有以阿取苟容者此不可不一为区处也】
　　德日新万邦惟怀志自满九族乃离王懋昭大德建中于民以义制事以礼制心垂裕后昆予闻曰能自得师者王谓人莫已若者亡好问则裕自用则小
　　集传德日新者日新其德而不自已也【孔氏颖达曰系辞云日新之谓盛德修德不怠日日益新】志自满者反是【金氏履祥曰有所慙固多自阻无所慙又多自满汤未必有是仲虺之论亦不容疎也】汤之盘铭曰苟日新日日新又日新其广日新之义欤德日新则万邦虽广而无不怀志自满【孔氏颖达曰自满则陵人陵人人情必不附】则九族虽亲而亦离万邦举远以见近也九族举亲以见疎也王其勉明大德立中道于天下中者天下之所同有也然非君建之则民不能以自中而礼义者所以建中者也义者心之裁制【张氏云鸾曰事到面前便以义决其可否如利刃相似着处便作两片】礼者理之节文以义制事【林氏之奇曰直内必以敬故以礼制心方外必以义故以义制事】则事得其宜【金氏履祥曰使万物各得其时中至善之宜而无过不及】以礼制心【张氏云鸾曰礼是天理之恰好处心指念虑之动言如喜怒哀乐皆慿礼以为准则也】则心得其正【金氏履祥曰使人心各循于规矩准绳之内而不偏不倚】内外合德而中道立矣如此非特有以建中于民而垂诸后世者亦绰乎有余裕矣【金氏履祥曰经制既立人心风俗既正虽传之后世固有余裕岂有来世口实之忧哉】然是道也必学焉而后至故又举古人之言以为隆师好问则德尊而业广自贤自用者反是谓之自得师者眞知已之不足人之有余委心听顺而无拂逆之谓也孟子曰汤之于伊尹学焉而后臣之故不劳而王其汤之所以自得者欤仲虺言怀诸侯之道推而至于修德检身又推而至于能自得师夫自天子至于庶人未有舍师而能成者虽生知之圣亦必有师焉后世之不如古非特世道之降抑亦师道之不明也仲虺之论遡流而源要其极而归诸能自得师之一语其可为帝王之大法也欤集说【朱子曰日新须是常接续不已才有闲断便不可○问礼义本诸人心惟中人以下为气禀物欲所拘蔽所以反着求礼义自治若成汤尚何须以义制事以礼制心曰圣人虽则说是生知安行便只是常常恁地不已所以不可及若有一息不恁地便也是凡人了以义制事以礼制心此自是内外交相养之法事在外义由内制心在内礼由外作○问礼莫是摄心之规矩否曰只如顔子非礼勿视之类皆是也又曰今学者只是要常存此心以观众理○陈氏经曰自得师如自明自强不因乎人尊德乐道出于中心之自然也○眞氏德秀曰此心无时而不勉则其德无时而不明懋昭大德者明明德也建中于民新民也盖事有万端未易裁处惟揆之以当然之理则举措当而无一事之不中心有万虑末易执持惟内主于敬而视聼言动不敢肆则周旋中礼而无一念之不中矣已之中乃民所由中也王者所以为法后世者道备于身而无缺则法垂于后而有余○陈氏大猷曰德不大则梏于偏如夷清惠和各有偏之弊何以建中汤德本大又欲其懋昭之然后能建中以范斯民所谓皇建其有极也以义制事乃大德之所自行中之用也以礼制心乃大德之所自出中之本也○陈氏栎曰德与中皆当兼体用而言大德云者全体大用无非大也懋勉以昭明之则全体呈露妙用显行矣由是而建中道之标准使民之罔中者皆惟我之中则不偏不倚无过不及是中之体用无不备矣然礼义德也即昭德建中之要也动而以义制事则此德应万事之大用以行而此中无过不及之用在是矣静而以礼制心则此德具众理之全体以立而此中不偏不倚之体在是矣】
　　呜呼愼厥终惟其始殖有礼覆昏防钦崇天道永保天命
　　集传上文既劝勉之于是叹息言谨其终之道惟于其始图之始之不谨而能谨终者未之有也伊尹亦言谨终于始事虽不同而理则一也钦崇者敬畏尊奉之意【胡氏士行曰钦而又加以崇敬之至也此勅天时几之意】有礼者封殖之昏防者覆亡之【王氏十朋曰殖礼覆防即上文佑辅取侮之事】天之道也钦崇乎天道则永保其天命矣案仲虺之诰其大意有三先言天立君之意桀逆天命而天之命汤者不可辞次言汤德足以得民而民之归汤者非一日末言为君艰难之道人心离合之机天道福善祸淫之可畏以明今之受夏非以利已乃有无穷之恤以深慰汤而释其慙仲虺之忠爱可谓至矣然汤之所慙恐来世以为口实者仲虺终不敢谓无也君臣之分其可畏如此哉
　　集说【林氏之奇曰商之宗社所以传祚数十世凡歴六百年贤圣之君六七作其天命之永保者如此其原则自夫汤之日新其德以愼终如始者则自夫仲虺之谆谆告戒然则仲虺之相成汤其功业殆与伊尹相配矣○金氏履祥曰此总一篇之意以终之谨终惟始谓勿失其不迩不殖改过宽仁之德殖礼覆昏谓益广其佑辅显遂兼攻取侮之规钦崇天道即日新昭德之谓而以永保天命终篇首之意○陈氏栎曰推亡固存与殖礼覆防同一栽培倾覆之理特有人已之分推亡固存欲汤审此理以施之人殖礼覆防欲汤审此理而谨诸已也】
　　汤诰
　　集传汤伐夏归亳诸侯率职来朝汤作诰以与天下更始今文无古文有
　　集说【孔氏安国曰以伐桀大义告天下○林氏之竒曰此则周官士师所谓用之于防同之诰也○朱子曰汤武征伐皆先自说一段义理】
　　王归自克夏至于亳诞告万方
　　集传诞大也亳汤所都在宋州谷熟县【地理今释亳案汉志河南郡偃师县注云尸乡殷汤所都又山阳郡薄县注云汤所都皇甫谧曰孟子称汤居亳与葛为邻葛伯不祀汤使亳众为之耕葛即今梁国宁陵之葛乡也若汤居偃师去宁陵八百余里岂当使民为之耕乎亳今梁国谷熟县后汉改山阳郡亳县为谷熟属梁国亳与薄义同字异也皇甫谧主谷熟为汤都良是不知偃师亦汤都也张守节史记正义曰汤即位都南亳元和志云宋州谷熟县殷之所都谓之南亳后徙西亳通典云河南偃师县亦古亳邑商有三亳成汤居两亳此其一也至盘庚又自河北徙埋于此盖汤未伐桀居南亳后自南亳迁西亳与葛伯为邻乃居南亳时事皇甫谧据此以献疑固矣谷熟故城在今河南归德府商邱县东南四十里尸乡在今开封府偃师县西十里】
　　集说【时氏澜曰汤诰一篇立一代之规模新天下之耳目垂六百年之基业者皆在焉诞诰万方非家至而戸晓也意即位之始万国之君皆朝于亳故因而告之嗟尔万邦有众吁嗟叹息悯其劳苦之意也明听予一人诰提警振起作其更新之意也一篇之义尽在是矣○曹氏学佺曰归亳者不敢私其位也诞告者因众之来归而大告之也】
　　王曰嗟尔万方有众明听予一人诰惟皇上帝降衷于下民若有恒性克绥厥猷惟后
　　集传皇大衷中【朱子曰孔安国以衷为善便无意思衷只是中】若顺也天之降命而具仁义礼智信之理无所偏倚所谓衷也【朱子曰此盖指大本之中也此处中庸说得甚明考之自见】人之禀命而得仁义礼智信之理与心俱生所谓性也【王氏天与曰案性字义程子曰性即理也朱子曰生之理谓性又曰性只是实理仁义礼智无一不具】猷道也由其理之自然而有仁义礼智信之行所谓道也【眞氏德秀曰以体言曰性以用言曰道】以降衷而言则无有偏倚顺其自然固有常性矣【陈氏栎曰此时君不必容力于其间也】以禀受而言则不无清浊纯杂之异故必待君师之职而后能使之安终其道也【眞氏德秀曰何谓安父安于慈子安于孝知其当然而不可易与其自然而不容已然后为安】故曰克绥厥猷【金氏履祥曰周子所谓圣人定之以仁义中正而立人极焉盖绥猷之谓也】惟后夫天生民有欲以情言也上帝降衷于下民以性言也仲虺即情以言人之欲成汤原性以明人之善圣贤之论互相发明然其意则皆言君道之系于天下者如此之重也
　　集说【林氏之竒曰惟民之衷本于上天之所命则是民之性无有不善矣然天虽能降衷下民不能使保其固有之常性而勿失故立之君而付以立教之任师旷曰天生民而立之君使司牧之勿使失性是谓勿使失其所降衷也○朱子曰何故不说降善却说降衷衷字是个无过不及恰好的道理天之生物个个有一精当恰好的道理与程子所谓天然自有之中刘子所谓民受天地之中相似与诗所谓秉彝张子所谓万物一原又自不同彝是常道有物有则则字却似衷字天之生物必有个当然之则盖君有君之则臣有臣之则耳有耳之则目有目之则止于仁君之则也止于敬臣之则也视曰明目之则也听曰聪耳之则也故民执以为常道也若说降衷便是秉彝则不可若说便是万物一原亦不可万物一原自说万物皆出此也若统论道理固是一般然其中名字位分又自不同若晓得名字训义之不同方见其所谓同衷只是中今人言折衷者盖以是为准则而取正也○天下莫尊于理故以帝名之降衷便是有主宰意天地自有个生物之心复卦一阳生于下这便是生物之心如惟皇上帝降衷于下民天道福善祸淫便是分明有个人在里主宰相似○自天而言则谓之降衷自人受此中而言则谓之性猷即道也道者性之发用处能安其道者惟后也○眞氏德秀曰圣贤之言衷曰降衷命曰降命深味降之一言眞若天之与人交相付受明命赫然不离心目之闲也可不敬哉○成汤有天下之初即以此自任可谓知君师之职矣厥后秉彝受中之言相继而发至于孔孟性善之理益明而开万世性学之原则自成汤始】
　　【案唐虞以执中相传承之者汤也然人心道心四语虽包性命之理其实未明言之也汤之执中乃能洞澈乎其原而直抉以示人曰惟皇上帝降衷于下民若有恒性克绥厥猷惟后汤之圣学渊微所造实深非于虞廷所诏之外有黙契者乎此实为万世言性之始而汤之明德日新又能推所得于人知此理皆得之生初有君师之职者当大彰其教于天下俾气禀之有清浊纯驳者一归之大同此所以直接尧舜之心法治法也当时其臣仲虺称之曰懋昭大德建中于民非即尧舜之所谓中乎又曰以义制事以礼制心此非建中之实而精一所由致乎伊尹之称汤曰先王懋敬厥德又曰检身如不及汤惟能执此中故敬者敬此者也检者检此者也又曰顾諟天之明命明命即性也即天之降衷于我者也汤时时顾諟乎此而不使须叟有闻此所以昭大德而建中于民者乎二臣之于汤眞可谓见之眞而知之的矣孟子曰若伊尹莱朱则见而知之说者谓莱朱仲虺也不其然乎以二臣之称汤者合之汤之自言则上以接虞廷之眞传下以闻万世之圣学皆在乎是矣】
　　夏王灭德作威以敷虐于尔万方百姓尔万方百姓罹其凶害弗忍荼毒竝告无辜于上下神祗天道福善祸淫降灾于夏以彰厥罪
　　集传言桀无有仁爱但为杀戮天下被其凶害如荼之苦如毒之螫【孔氏颖达曰释草云荼苦菜毒谓螫人之虫蛇虺之类】不可堪忍称冤于天地鬼神以冀其拯已屈原曰人穷则反本故劳苦倦极未尝不呼天也天之道善者福之淫者祸之桀既淫虐故天降灾以明其罪意当时必有灾异之事如周语所谓伊洛竭而夏亡之类
　　集说【董氏仲舒曰国家将有失道之败而天乃先出灾异以谴告之不知自省又出怪异以儆惧之尚不知变而伤败乃至○朱子语类问天道福善祸淫此理定否曰如何不定自是道理当如此赏善罚恶亦是理当如此不如此便是失其常理又曰天莫之为而为亦何尝有意只是理自如此且如冬寒夏热此是常理当如此若冬热夏寒便是失其常理又问失其常者皆人事有以致之邪抑偶然邪曰也是人事有以致之也有是偶然如此时】
　　肆台小子将天命明威不敢赦敢用牡敢昭告于上天神后请罪有夏聿求元圣与之戮力以与尔有众请命
　　集传肆故也故我小子【蔡氏卞曰以天子告万方故穪予一人对上帝而言故穪台小子】奉将天命明威不敢赦桀之罪也【吕氏祖谦曰不敢赦深见汤不得已之心如有所督廹而不得已者】牡夏尚黑未变其礼也神后后土也聿遂也元圣伊尹也
　　集说【林氏之奇曰将天命者所以助天之福善也将天威者所以助天之祸淫也○王氏肯堂曰请罪请夏桀当问之罪于天也请命请有众更生之命于天也伐罪救民汤不敢专而一听于天也○傅氏元初曰汤之请罪有夏也不曰师武臣力而但曰聿求元圣与之戮力盖王者之兴必有王者之佐得人任贤则可以拨乱反治如此之重也三聘有莘为生民屈耳】
　　上天孚佑下民罪人黜伏天命弗僭贲若草木兆民允殖
　　集传孚允皆信也僭差也贲文之着也殖生也上天信佑下民故夏桀窜亡而屈服天命无所僭差【孔氏安国曰言福善祸淫之道不差】灿然若草木之敷荣兆民信乎其生殖矣
　　集说【黄氏度曰天佑下民信矣桀于是退黜屏伏去夏归商岂有差忒天下更新焕然贲饰如草木之华精神气象为不同矣兆民信能生殖○王氏樵曰昔也民困于虐政如草木之憔悴今憔悴者蘓枯槁者复如草木之敷荣也】
　　附录【朱子曰贲若言草木之美允殖言兆民信安其生罪人既黜伏天命既弗差故草木华美百姓丰殖谓人物皆遂○问贲若草木兆民允殖诸家说多不同未知当如何防曰连上句天命不僭明白易见故人得遂其生也】
　　【案贲若草木诸家之说不同二孔以大恶既除天下焕然咸饰若草木同生华王氏谓草木天之所生民之所殖汤之受命天与之人立之苏氏谓天命视民所与则殖之所不与则蹶之若草木然林氏谓贲字当读为譬至元陈栎遂谓譬诸草木区以别矣栽培倾覆皆其自取金覆祥则以一草木之微上天且生长之则兆民之众信不欲遏絶之明矣其说之各异如此今择一二体蔡传意者録之其义皆比孔氏以下为优矣独朱子以兆民草木对言以为天命弗差人物皆遂与诸说反覆审之毕竟朱子乃正大不易之论诸家解多此托喻一层皆迂回而难通而王氏陈氏更不免于曲为之说矣】
　　俾予一人辑宁尔邦家兹朕未知获戾于上下栗栗危惧若将陨于深渊
　　集传辑和戾罪陨坠也天使我辑宁【姚氏舜牧曰和辑而安宁也】尔邦家其付予之重恐不足以当之未知已得罪于天地与否惊恐忧畏若将坠于深渊盖责愈重则忧愈大也
　　集说【林氏之竒曰古者圣人虽甚盛德未尝敢忘自儆之意战战兢兢皆出于其中心之诚然惟其恐惧修省如此兹其所以为全德也○眞氏德秀曰商颂云圣敬日跻玩此则圣敬日跻之实可见矣○申氏时行曰圣人之心不以得天下为乐而以治天下为忧】
　　凡我造邦无从匪彝无卽慆淫各守尔典以承天休集传夏命已黜汤命维新侯邦虽旧悉与更始故曰造邦彝法卽就慆慢也匪彝指法度言慆淫指逸乐言【厐氏泮曰无从句即罔失法度之意无即句即罔游于逸罔淫于乐意】典常也各守其典常之道以承天之休命也
　　集说【王氏樵曰天子有天子之典兹率厥典缵禹旧服者是也诸侯有诸侯之典谨尔侯度抚尔民人是也○马氏森曰尔典者王度常宪也即礼乐政教出之王朝而承式之邦国者能恪守之而不敢弛则有承宣之勤而无废坠之愆民得乐利而邦益辑宁天佑下民之命有以奉若之而弼予一人矣故曰以承天休】
　　尔有善朕弗敢蔽罪当朕躬弗敢自赦惟简在上帝之心其尔万方有罪在予一人予一人有罪无以尔万方集传简阅也人有善不敢以不达已有罪不敢以自恕简阅一听于天然天以天下付之我则民之有罪实君所为君之有罪非民所致非特圣人厚于责已而薄于责人是乃理之所在君道当然也
　　集说【林氏之竒曰所以谓罪在朕躬非必是在已一身有可指之罪盖为君者必使天下之人皆不失其降衷之常性以安厥猷然后无负于上天之抚字民之有罪是为君者教之不至所以自弃于愚不肖之地而莫能返此其所以罪当朕躬也夫以一人之身临涖四海而天下人之罪皆归之于其身必使举天下之人皆无罪然后为能尽君之职兹其所以危惧若将陨于深渊也○朱子曰善与罪天皆知之如天检防数过相似尔之有善也在帝心我之有恶也在帝心○王氏樵曰据论语则为初伐桀而请命告词据此经则既克夏而告诸侯之词】
　　呜呼尚克时忱乃亦有终
　　集传忱信也叹息言庶几能于是而忱信焉乃亦有终也吴氏曰此兼人已而言
　　集说【陈氏栎曰曰尚曰乃亦皆不敢必之辞盖兢兢不敢忽之意不特汤自谓当如此亦欲万方诸侯皆勉于此也】
　　总论【林氏之竒曰此篇自惟皇上帝至兆民允殖是告众以顺天应人伐夏吊民之举自俾予一人至乃亦有终是告以戒谨恐惧保邦安民之意此篇所诰首尾本末与仲虺之诰盖相为表里○陈氏栎曰此篇见成汤明命性之理知君师之道监夏之所以亡而凛凛于今之所以兴且戒诸侯以相与尽守邦图终之道眞帝王之格言圣学之渊源也○罗氏钦顺曰六经之中言心自帝舜始言性自成汤始舜之四言未尝及性而性固在其中矣至汤始明言之孔子言之加详曰一阴一阳之谓道继之者善也成之者性也子思述之则曰天命之谓性率性之谓道孟子祖之则曰性善凡古圣贤言性不过如此自告子而下初无灼然之见及宋程张朱子者出始别白而言之孰为天命之性孰为气质之性其说于是乎大备】
　　伊训
　　集传训导也太甲嗣位伊尹作书训导之史录为篇今文无古文有
　　集说【林氏之竒曰训亦书之一体有谆谆警戒之意古人之所以遗后世祖宗之所以诲子孙臣下之所以规谏其君者皆有此名说命曰学于古训乃有获吕刑曰若古有训此古人之训也五子之歌曰皇祖有训又曰训有之征曰圣有谟训此祖宗之训也伊训髙宗之训此人臣之训也其所以为训虽不同其谆谆警戒之意则一故皆以训为名○朱子曰商书几篇最分晓可玩伊训太甲等篇又好防似说命盖髙宗资质髙傅说所说底细了难防若是伊尹与太甲说虽是粗却切于学者之身太甲也不是个昏愚底人但欲败度纵败礼耳】
　　惟元祀十有二月乙丑伊尹祠于先王奉嗣王祗见厥祖侯甸羣后咸在百官总已以听冢宰伊尹乃明言烈祖之成德以训于王
　　集传夏曰岁商曰祀周曰年【尔雅注曰岁取岁星行一次祀取祭四时一终年取禾一熟○陈氏师凯曰此之谓三正又名三统又名三微】一也元祀者太甲卽位之元年十二月者商以建丑为正故以十二月为正也乙丑日也不系以朔者非朔日也三代虽正朔不同然皆以寅月起数【陈氏师凯曰天时人事咸与维新之时也故其月称正月商周因之以起数以夏称岁故以建寅之月为正岁周礼屡称正岁是也】盖朝觐会同颁厯授时则以正朔行事至于纪月之数则皆以寅为首也伊姓尹字也伊尹名挚【潘氏士遴曰孔传据孙子及吕览云名摰蔡传因之以尹为字】祠者告祭于庙也先王汤也冢长也礼有冢子冢妇之名周人亦谓之冢宰古者王宅忧祠祭则冢宰摄而告庙又摄而临羣臣太甲服仲壬之丧伊尹祠于先王奉太甲以即位改元之事祗见厥祖则摄而告庙也侯服甸服之羣后咸在百官总已之职以听冢宰则摄而临羣臣也烈功也商颂曰衎我烈祖【孔氏颖达曰汤有定天下之功业为商家一代之太祖故以烈祖称焉】太甲即位改元伊尹于祠告先王之际明言汤之成德【王氏肯堂曰汤之成德即下肇修人纪六事幷圣武之昭代虐之寛等是】以训太甲此史官叙事之始辞也或曰孔氏言汤崩逾月太甲卽位则十二月者汤崩之年建子之月也岂改正朔而不改月数乎曰此孔氏惑于序书之文也太甲继仲壬之后服仲壬之丧而孔氏曰汤崩奠殡而告固已误矣至于改正朔而不改月数则于经史尤可考周建子矣而诗言四月维夏六月徂暑则寅月起数周未尝改也秦建亥矣而史记始皇三十一年十二月更名腊曰嘉平夫腊必建丑月也秦以亥正则腊为三月云十二月者则寅月起数秦未尝改也至三十七年书十月癸丑始皇出游十一月行至云梦继书七月丙寅始皇崩九月葬郦山先书十月十一月而继书七月九月者知其以十月为正朔而寅月起数未尝改也且秦史制书谓改年始朝贺皆自十月朔夫秦继周者也若改月数则周之十月为建酉月矣安在其为建亥乎汉初史氏所书旧例也汉仍秦正亦书曰元年冬十月则正朔改而月数不改亦已明矣且经曰元祀十有二月乙丑则以十二月为正朔而改元何疑乎惟其以正朔行事也故后乎此者复正厥辟亦以十二月朔奉嗣王归于亳盖祠告复政皆重事也故皆以正朔行之孔氏不得其说而意汤崩逾月太甲卽位奠殡而告是以崩年改元矣苏氏曰崩年改元乱世事也不容在伊尹而有之不可以不辨【陈氏栎曰胡氏安国云逾年然后改元缘始终之义一年不二君也】又案孔氏以为汤崩吴氏曰殡有朝夕之奠何为而致祠主丧者不离于殡侧何待于祗见盖太甲之为嗣王嗣仲壬而王也太甲太丁之子仲壬其叔父也嗣叔父而王而为之服三年之丧为之后者为之子也太甲既即位于仲壬之柩前方居忧于仲壬之殡侧伊尹乃至商之祖庙徧祠商之先王而以立太甲告之不言太甲祠而言伊尹丧三年不祭也奉太甲徧见商之先王而独言祗见厥祖者虽徧见先王而尤致意于汤也亦犹周公金縢之册虽徧告三王而独眷眷于文王也汤既已祔于庙则是此书初不废外丙仲壬之事但此书本为伊尹称汤以训太甲故不及外丙仲壬之事尔余见书序
　　集说【苏氏轼曰元祀十有二月者太甲立之明年正月也正月而谓之十二月何也殷之正月则夏之十二月也殷虽以建丑为正犹以夏正数月亦犹周公作豳诗于成王之世而云七月流火九月授衣皆夏正也○朱子曰伊尹祠于先王若有服不可入庙必有外丙二年仲壬四年○问成汤既殁太甲元年玩其语意则是成汤殁而太甲立太甲既立不明伊尹放桐三年使居于汤之墓三年而克终允德也或者乃曰孟子云汤崩太丁未立外丙二年仲壬四年汤殁六年而太甲立太甲服仲壬之丧伊川谓太丁未立而死外丙方二岁仲壬方四岁乃立太丁之子太甲而或者又谓商人以甲乙为兄弟之名则丙当为兄而壬当为弟岂有兄二岁弟乃四岁乎案皇极经世图纪则太甲实继成汤而立无疑不知外丙仲壬当作如何训释曰书序恐只是经师所作然亦无证可考但决非夫子之言耳成汤太甲年次尤不可考○问外丙二年仲壬四年先生两存赵氏程氏之说则康节之说亦未可据邪曰也怎生便信得他又问如此则尧即位于甲辰亦未可据也曰此却据诸厯书如此说恐或有之然亦未可必问若如此则二年四年亦可推矣曰却为中间年代不可纪自共和以后方可纪则汤时自无由可推○陈氏大猷曰丧三年不祭不以凶服入宗庙故太甲不亲祠而尹摄祠侯甸举五服之近者以见其余文元年胡氏春秋传谓即位者告庙临羣臣是也明言烈祖之成德以训犹五子述禹之戒周召陈文武之业以祖宗艰难起家之事告子孙则莫不信守之也】
　　曰呜呼古有夏先后方懋厥德罔有天灾山川鬼神亦莫不宁曁鸟兽鱼鼈咸若于其子孙弗率皇天降灾假手于我有命造攻自鸣条朕哉自亳
　　集传诗曰殷监不远在夏后之世商之所宜监者莫近于夏故首以夏事告之也率循也假借也有命有天命者谓汤也桀不率循先王之道故天降灾借手于我成汤以诛之夏之先后方其懋德【陈氏大猷曰方者方见其进而未见其退之意日新而未可量也】则天之眷命如此及其子孙弗率而覆亡之祸又如此太甲不知率循成汤之徳则夏桀覆亡之祸亦可监矣哉始也鸣条夏所宅也【陈氏师凯曰鸣条在今解州安邑县地理今释鸣条冈在今山西平阳府安邑县北三十里接夏县界括地志云高涯源在蒲州安邑县北南坂口即古鸣条冈是也】亳汤所宅也言造可攻之衅者由桀积恶于鸣条而汤德之修则始于亳都也
　　集说【陈氏大猷曰人君为天地鬼神万物之主而德者天地鬼神万物之理所谓致中和天地位万物育焉者也○王氏肯堂曰幽远而至难格者莫如山川鬼神微而至无知者莫如鸟兽鱼鼈今皆得所则形容极治之象俨然在目矣○桀之都禹之都也或为朝觐讼狱之所归或为干戈之所指因其所造而已矣汤之亳太王之邠文王之岐其初微矣闇然自修岂有意于兴王之业哉而卒为政于天下者修德无小也】
　　惟我商王布昭圣武代虐以宽兆民允怀
　　集传布昭敷着也圣武犹易所谓神武而不杀者汤之徳威敷着于天下代桀之虐以吾之宽故天下之民信而怀之也
　　集说【金氏履祥曰此言成汤之所以承天造攻载自亳之事也○陈氏雅言曰不徒谓之武而必谓之圣武以见其出于徳义之勇故能除防救民以安天下○申氏时行曰布昭圣武自伐夏言代虐以寛自反夏之政言兆民允懐言夏桀防虐民之涂炭极矣惟我商王负天锡之勇而具克寛之徳是以兴师吊伐戡定祸乱易其荼毒斯民之虐而施之以子惠困穷之仁故天下之人信其志在救民而徯后来苏之望心诚怀服也布昭圣武即武成一戎衣天下大定之意代虐以寛即武成反政由旧之意兆民允懐即武成万姓悦服之意○王氏肻堂曰所至民大悦曰非富天下也为匹夫匹妇复讐也是谓信之曰徯我后后来其苏是谓懐之信则不惑懐则不忘】
</div>
    <div class="pagination">
<a href="钦定书经传说汇纂_page15.html">上一页</a><span>...</span><a href="钦定书经传说汇纂_page11.html">11</a><a href="钦定书经传说汇纂_page12.html">12</a><a href="钦定书经传说汇纂_page13.html">13</a><a href="钦定书经传说汇纂_page14.html">14</a><a href="钦定书经传说汇纂_page15.html">15</a><span class="current-page">16</span><a href="钦定书经传说汇纂_page17.html">17</a><a href="钦定书经传说汇纂_page18.html">18</a><a href="钦定书经传说汇纂_page19.html">19</a><a href="钦定书经传说汇纂_page20.html">20</a><a href="钦定书经传说汇纂_page21.html">21</a><span>...</span><a href="钦定书经传说汇纂_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
