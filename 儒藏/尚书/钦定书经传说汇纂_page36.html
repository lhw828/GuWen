<!DOCTYPE html>
<html>
 <head>
  <meta charset="utf-8"/>
  <title>
   钦定书经传说汇纂 - 第 36 页/共 38 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   钦定书经传说汇纂 - 第 36 页/共 38 页
  </h1>
  <div class="content">
   钦定书经传说彚纂卷十九
　　钦定四库全书
　　钦定书经传说彚纂卷二十
　　康王之诰
　　集传今文古文皆有但今文合于顾命集说【孔氏颖达曰康王既受顾命主天子之位羣臣进戒于王王遂报诰诸侯史叙其事作康王之诰○朱子曰伏生以康王之诰合于顾命今除却序文读着则文势自相接连】
　　王出在应门之内太保率西方诸侯入应门左毕公率东方诸侯入应门右皆布乘黄朱賔称奉圭兼币曰一二臣卫敢执壤奠皆再拜稽首王义嗣徳答拜集传汉孔氏曰王出毕门立应门内郑氏曰周礼五门一曰臯门二曰雉门三曰库门四曰应门五曰路门路门一曰毕门外朝在路门外则应门之内葢内朝所在也【陈氏师凯曰路门之外即应门内实外朝所在也传言内朝传写误耳】周中分天下诸侯主以二伯自陜以东周公主之自陜以西召公主之召公率西方诸侯盖西伯旧职毕公率东方诸侯则继周公为东伯矣诸侯入应门列于左
　　右布陈也乘四马也诸侯皆陈四黄马而朱其鬛【孔氏颖达曰定十年左传云宋公子地有白马四公嬖向魋取而朱其尾鬛以与之是古人贵朱鬛知朱者朱其尾鬛也】以为庭实或曰黄朱若篚厥黄之类宾诸侯也称举也诸侯举所奉圭兼币曰一二臣卫一二见非一也为王蕃卫故曰臣卫【孔氏颖达曰言卫者诸侯之在四方皆为天子蕃卫故曰臣卫】敢执壤地所出奠贽【孔氏頴达曰诸侯享天子其物非徒圭马而已皆是土地所有故曰敢执壤奠○陈氏栎曰奠如奠雁之奠】皆再拜首至地【孔氏颖达曰周礼太祝辩九一曰稽首施之于极尊故为尽礼也】以致敬义宜也义嗣徳云者史氏之辞也康王宜嗣前人之徳故答拜也吴氏曰穆公使人吊公子重耳重耳稽颡而不拜穆公曰仁夫公子稽颡而不拜则未为后也盖为后者拜不拜故未为后也吊者含者襚者升堂致命主孤拜稽颡成为后者也康王之见诸侯若以为不当拜而不拜则疑未为后也且纯乎吉也答拜既正其为后且知其以防见也
　　集説【孔氏安国曰二公为二伯各率其所掌诸侯随其方为位○孔氏颖达曰王肃云毕公代周公为东伯故率东方诸侯然则毕公是太师也太师在太保之上此先言太保者于时太保领冢宰相王室任重故先言西方若使东伯任重亦当先言东方○周礼小行人云合六币圭以马璋以皮璧以帛琮以锦琥以绣璜以黼此六物者以和诸侯之好此云皆陈马者下云奉圭兼币币即马是也圭是致马之物独取此物以总表诸侯之意故云诸侯皆陈马也○郑注曲礼云春受贽于朝受享于庙是朝与享别此既诸侯总入而得有庭实享礼者以新朝嗣王因行享礼故郑注云朝兼享礼也与常礼不同○义嗣德三字史言王答拜之意也康王先是太子以义继先人明徳今为天子无所嫌故答其拜受其币自许与诸侯为主也○陈氏师凯曰臯门在外第一门建臯鼔询事弊讼朝士掌之雉门周礼圗作库门自外入内第二门也有寳蔵之所库门周礼圗作雉门自外入内第三门也画雉居五门之中又曰中门应门自外入内第四门也建应鼓又曰朝门路门一曰毕门自外入内第五门也又曰虎门下建路鼔】
　　太保暨芮伯咸进相揖皆再拜稽首曰敢敬告天子皇天改大邦殷之命惟周文武诞受羑若克恤西土集传冢宰及司徒与羣臣皆进相揖定位又皆再拜稽首陈戒于王曰敢敬告天子示不敢轻告且尊称之所以重其听也曰大邦殷者眀有天下不足恃也羑若未详苏氏曰羑羑里也文王出羑里之囚天命自是始顺或曰羑若即下文之厥若也羑厥或字有讹谬西土文武所兴之地言文武所以大受命者以其能恤西土之众也进告不言诸侯以内见外集説【孔氏颖达曰相揖者揖之使俱进也太保揖羣臣羣臣又报揖太保故言相揖动足然后相揖故相揖之文在咸进之下○文王所忧非忧西土而已特言能忧西土之民本其初起于西土故也○苏氏轼曰康王生长富贵告以文王羑里之难欲其知创业之艰难也○林氏之竒曰前者率诸侯朝王而召毕为二伯故召毕率之以入此率羣臣戒王而冢宰司徒最尊故太保与芮伯咸进○吕氏祖谦曰二伯率诸侯列门左右朝防分班仪也太保及芮伯咸进相揖朝防合班仪也始而分班则诸侯两列西伯与东伯之位相对今而合班则六卿前列冢宰与司徒之位相次○告以文武之所成就盖自忧患艰难得之羑里之囚厄莫甚焉于此能顺则天下之理无乎不顺天所以畀付文王而进徳作圣者庶其在此而武王则亲传之于文王也故谓之诞受羑若○张氏九成曰言克恤西土以文武基业本于西土示不忘本也】
　　惟新陟王毕协赏罚戡定厥功用敷遗后人休今王敬之哉张皇六师无壊我髙祖寡命
　　集传陟升遐也成王初崩未葬未諡故曰新陟王毕尽协合也好恶在理不在我故能尽合其赏之所当赏罚之所当罚而克定其功用施及后人之休羙今王嗣位其敬勉之哉皇大也张皇六师大戒戎备无废壊我文武艰难寡得之基命也案召公此言若导王以尚威武者然守成之世多溺宴安而无立志苟不诘尔戎兵奋扬武烈则废弛怠惰而陵迟之渐见矣成康之时病正在是故周公于立政亦恳恳言之后世坠先王之业忘祖父之雠上下苟安甚至于口不言兵亦异于召公之见矣可胜叹哉
　　集説【张氏九成曰新王即位元老大臣当以道徳进戒乃先以赏罚六师言何也曰周自祖宗以来仁深泽厚规模已定惟商民犹伺闲隙欲逞其祸元老深谋逺虑不得已而及此是说也施于康王之时则可不可泛言之于新王之时也○朱子语类问太保称成王独言毕协赏罚何也曰只为赏不当功罚不当罪故事差错若毕协赏罚非至公至明何以能此又问张皇六师曰古者兵藏于农故六军皆寓于农张皇六师只是整理民众底意思○陈氏栎曰周以仁厚立国盈成之久流易弛而弱弊政虽甚于东迁之后防防已兆于一再传之余周召毕诸公已预见先忧于未然之前矣正如太公言鲁后世浸弱者也○金氏履祥曰六师谓天子六军犹云万乘尔张皇六师即云振天子之职也然武备亦承平易弛之事诸公既言受命戡定之功故于此又特言之张不弛其备皇不轻其事也○王氏充耘曰刑赏乃人君之大权使赏必当功而不僣刑必当罪而不滥则天下不劳而定矣○王氏樵曰昔周公告成王以克诘戎兵陟禹之迹而成王能用其言廵侯甸四征弗庭至于六服羣辟罔不承徳此正毕协赏罚之大者故召公今致告而复及此焉张皇六师亦本毕协赏罚之意而言】
　　王若曰庶邦侯甸男卫惟予一人钊报诰
　　集传报诰而不及羣臣者以外见内康王在丧故称名春秋嗣王在防亦书名也
　　集説【孔氏颖达曰上文太保芮伯进言不言诸侯以内见外此王告庻邦不言朝臣以外见内欲今互相备也周制六服此惟四服不言采要者略举其事犹武成云侯甸卫骏奔走亦略举之矣○林氏之竒曰报诰者诸侯戒我故我以诰报之】
　　昔君文武丕平富不务咎厎至齐信用昭明于天下则亦有熊罴之士不二心之臣保乂王家用端命于上帝皇天用训厥道付畀四方
　　集传丕平富者溥博均平薄敛富民言文武徳之广也不务咎者不务咎恶轻省刑罚言文武罚之谨也厎至者推行而厎其至也齐信者兼尽而极其诚也文武务徳不务罚之心推行而厎其至兼尽而极其诚内外充实故光辉发越用昭明于天下盖诚之至者不可揜也而又有熊罴武勇之士不二心忠实之臣戮力同心保乂王室文武用受正命于天上天用顺文武之道而付之以天下之大也康王言此者求助羣臣诸侯之意
　　集説【孔氏頴逹曰王肃云文武道大天下以平万民以富是也○苏氏轼曰诗歌文武之徳曰陈锡哉周言其布大利以赐天下则天下相率而戴周及其亡也以荣夷公専利今康王所谓丕平富者岂非陈锡布利也欤所谓不务咎者岂非不专利以消怨咎也欤即位而首言此其与成王皆致刑措宜也○吕氏祖谦曰是心有毫髪之未尽则不得谓之厎止其至有毫髪之未实则不得谓之齐壹扵信曰厎至齐信者又所以形容是心之尽而实也笃实则辉光用昭明于天下表里之符也○陈氏经曰丕则大而无外平则均而无偏富者惠养之谓咎刑罚也○羣臣以赏罚六师告康王明君道之大用也康王以文武至仁诰诸侯明君道之大本也互相发明○陈氏栎曰王资助于内外而首述文武得勇士忠臣之助者盖有感于张皇六师之言也○吴氏澄曰丕平富谓无一人不富也平者各得其分愿富者家给人足也不务咎不以咎人之咎为务慎刑罚也○陈氏雅言曰昔君文武至昭明于天下言圣人之仁极其诚故其徳有以着于民也则亦有熊罴之士至保乂王家言才德之臣为之辅故其治有益于国也则亦云者康王意谓文武之圣本无赖于羣臣之助力而当时则亦有羣臣为之辅佐而况我之今日得不赖尔臣之助乎其求助羣臣诸侯之意可见矣唐孔氏云文武既圣时臣亦贤以君圣臣贤之故用能受端正之命于上天也○陆氏键曰明徳慎罚行于天下则为正道合之维皇则为正理当人心乃其合天理防】
　　乃命建侯树屏在我后之人今予一二伯父尚胥暨顾绥尔先公之臣服于先王虽尔身在外乃心罔不在王室用奉恤厥若无遗鞠子羞
　　集传天子称同姓诸侯曰伯父康王言文武所以命建侯邦植立蕃屏者意盖在我后之人也今我一二伯父庶防相与顾绥尔祖考所以臣服于我先王之道虽身守国在外乃心当常在王室用奉上之忧勤其顺承之毋遗我稚子之耻也
　　集説【孔氏颖达曰觐礼言天子呼诸侯之礼同姓大国则曰伯父其异姓则曰伯舅同姓小邦则曰叔父其异姓则曰叔舅计此时诸侯多矣独云伯父与同姓大国言之也○林氏之竒曰诸侯祖父尝臣服于周先王今汝当相与顾安之顾谓顾念而不忘则先公在天之灵于是安矣○吕氏祖谦曰心者身之纲王室者诸侯之纲诸侯而心不在王室则既失其纲涣散悖乱无所底丽矣此乃君臣相勅戒之至意初非欲其向已以自利然藩屏拥卫之意亦在其中○总戒之以敬奉忧恤所当顺者顺理则一而时位则殊厥若者诸侯之所当顺也人孰不欲顺理时位之不识则其顺或非所顺焉惟止其所者斯知之矣康王以天子临诸侯独戒以无遗我稚子之羞退托谦冲不以威力要束天下感人心之至者也○吴氏澄曰言先王之有臣以保乂王家所以励羣臣也言先王之建侯以藩屏后人所以励诸侯也鞠子王自谓诸侯不能尽职岂不贻我之羞乎】
　　羣公既皆听命相揖趋出王释冕反防服
　　集传始相揖者揖而进也此相揖者揖而退也苏氏曰成王崩未葬君臣皆冕服礼欤曰非礼也谓之变礼可乎曰不可礼变于不得已嫂非溺终不援也三年之防既成服释之而即吉无时而可者曰成王顾命不可以不传既传不可以防服受也曰何为其不可也孔子曰将冠子未及期日而有齐衰大功之防则因防服而冠冠吉礼也犹可以防服行之受顾命见诸侯独不可以防服乎太保使太史奉册授王于次诸侯入哭于路寝而见王于次王防服受教戒谏哭踊答拜圣人复起不易斯言矣春秋传曰郑子皮如晋晋平公将以币行子产曰防安用币子皮固请以行既葬诸侯之大夫欲因见新君叔向辞之曰大夫之事毕矣而又命孤孤斩焉在衰绖之中其以嘉服见则防礼未毕其以防服见是重受吊也大夫将若之何皆无辞以退今康王既以嘉服见诸侯而又受乗黄玉帛之币使周公在必不为此然则孔子何取此书也曰至矣其父子君臣之间教戒深切着明足以为后世法孔子何为不取哉然其失礼则不可不辨
　　集説【朱子语类潘时举问康王释防服而被衮冕受虎贲之逆于南门之外且受黄朱圭币之献诸家皆以为礼之变独苏氏以为失礼使周公在必不为此未知当此际合如何区处曰天子诸侯之礼与士庶人不同故孟子有吾未之学之语盖谓此类耳如伊训元祀十有二月朔亦是新防伊尹已奉嗣王祗见厥祖固不可用凶服矣汉唐新主即位皆行册礼君臣亦皆吉服追述先帝之命以告嗣王韩文外集顺宗实録中有此事可考盖易世传授国之大事当严其礼而王侯以国为家虽先君之防犹以为已私服也五代以来此礼不讲则始终之际殊草草矣○康王释斩衰而服衮冕于礼为非孔子取之又不知如何设使制礼作乐当此之职只得除之○陈氏栎曰证之朱子之说当制礼职一条固主苏氏答潘子善一条未尝必主苏氏但未知二说孰先孰后耳莫若两存之】
　　毕命
　　集传康王以成周之众命毕公保厘此其册命也今文无古文有　唐孔氏曰汉律厯志云康王毕命丰刑曰惟十有二年六月庚午朏王命作册书丰刑此伪作者传闻旧语得其年月不得以下之辞妄言作丰刑耳亦不知丰刑之言何所道也集説【孔氏颖达曰周礼内史云凡命诸侯及孤卿大夫则册命之○吕氏祖谦曰周公始迁商民戒长治者不忌于凶徳包以大度善恶并育以安反侧也至君陈则商民寖服周化故简脩进良犹未大区别也至康王则世变风移矣苟犹兼蓄并容则余孽不除终为良民之害故命毕公分别居里不惟恶不能以染善亦将无以自容势不得不入于善矣此周之治所以成也盖惟此时然后可以举此政为治之序固如此○陈氏埴曰或问商之代夏去唐虞未逺而汤之得民不闻有诰谕之勤至周之代商自后稷公刘至于文武成王之世商民未惬周化尚勤诸书之训而世变风移仅见于三纪之后其余风犹未殄何邪曰三代子孙惟商多贤君故其徳意在人久而未忘虽王泽既斩之后犹有一线之防在也】
　　惟十有二年六月庚午朏越三日壬申王朝歩自宗周至于丰以成周之众命毕公保厘东郊
　　集传康王之十二年也毕公尝相文王故康王就丰文王庙命之成周下都也保安厘理也保厘即下文旌别淑慝之谓盖一代之治体一篇之宗要也集説【孔氏颖达曰说文云朏月未盛之明也此日未有事而记此庚午朏者为下言壬申张本犹如记朔望与生魄死魄然也○吕氏祖谦曰成周为洛都縂名王城非天子时防诸侯则虚之下都则保厘大臣所居治事之地○陈氏大猷曰古者封诸侯命徳赏功必扵祖庙示不敢専重其事也○厘虽有辨别分理之意曰保则有恩意行乎其间非斩然割裂无复润泽也以保为厘盖有欲并生哉之意】
　　王若曰呜呼父师惟文王武王敷大徳于天下用克受殷命
　　集传毕公【薛氏季宣曰三公不名古之道也】代周公为太师也文王武王布大徳于天下用能受殷之命言得之之难也集説【胡氏士行曰毕公以太师作方伯父者同姓之尊者也○马氏森曰康王将命毕公以东郊之任故先述其所以得之之难而化之之不易以见今日不可不得人以继承之也】
　　惟周公左右先王绥定厥家毖殷顽民迁于洛邑密迩王室式化厥训既歴三纪世变风移四方无虞予一人以宁
　　集传十二年曰纪父子曰世周公左右文武成王安定国家谨毖顽民迁于洛邑宻近王室用化其教既歴三纪世已变而风始移今四方无可虞度之事而予一人以宁言化之之难也
　　集説【孔氏颖达曰周公以摄政七年营成周成王元年迁殷顽民成王在位之年虽未知其实当在三十左右至今应三十六年是殷民迁周已歴三纪十二年者天之大数嵗星太嵗皆十二年而一周天故十二年曰纪○林氏之竒曰周之得天下民心悦而归之所虑者惟商民耳苟商民迁善逺罪则四方岂有不虞之变哉○王氏柏曰先叙周公之功而商顽有式化厥训之效今之所以命毕公命之以继周公之治非直曰代君陈也○潘氏士遴曰迁殷虽在成王时然辅成王化殷即是尊文武之成烈故縂以左右先王言之举世皆已变而商民之习始移移尚未尽变但回心向道耳】
　　道有升降政由俗革不臧厥臧民罔攸劝
　　集传有升有降犹言有隆有汚也周公当世道方降之时至君陈毕公之世则将升于大猷矣为政者因俗变革故周公毖殷而谨厥始君陈有容而和厥中皆由俗为政者当今之政旌别淑慝之时也苟不善其善则民无所劝慕矣
　　集説【黄氏度曰道随时升降是故政必因其俗而更革之易曰通其变使民不倦其知道之升降欤当殷民初迁教化未施而遽分别淑慝人心必乖沮纷扰周公诚未暇也至此则事体已定人之为恶者亦少苟无以旌别则恶者不惩王化无由而大同也使犹有一夫弗率则君师之职为不尽故其政有所更革而道日隆焉○吕氏祖谦曰既曰世变风移矣而犹欲其俗革者风移虽靡然从善未若俗革则旧染之习无毫髪存至是而治始可保也不臧厥臧民防攸劝革俗之道也君道当识其大者商民之余俗欲事事而革之顾不劳哉善其善者以率之则民斯劝矣○陈氏栎曰臧厥臧即下文旌淑彰善之事所谓劝则使慝恶者皆克畏慕也○孙氏继有曰矫其俗之有余救其俗之不及或寛或严由扵俗不由扵我故扵政则为革于俗则为由政体大抵然也】
　　惟公懋徳克勤小物弼亮四世正色率下罔不祗师言嘉绩多于先王予小子垂拱仰成
　　集传懋盛大之义予懋乃徳之懋小物犹言细行也言毕公既有盛徳又能勤扵细行辅导四世风采凝峻表仪朝着若大若小罔不祗服师训休嘉之绩盖多扵先王之时矣今我小子复何为哉垂衣拱手以仰其成而已康王将付毕公以保厘之寄故叙其徳业之盛而归羙之也
　　集説【孔氏頴达曰小物犹小事也能勤小事则大事必能勤矣故举以为毕公之善晋语说文王之事云询于八虞访于辛尹重之以周召毕荣则毕公于文王之世已为大臣是辅佐文武成康四世为公卿也○林氏之竒曰君子者容止可观进退可度以临其民是以其民畏而爱之则而象之望其容貌不敢生慢易焉则其善心油然而生故必正色而后可以率下也○吕氏祖谦曰毕公天下大老康王不称其成徳而称其懋徳不称其縂大体而称其勤小物者盖以成徳自居则止矣于小物而忽焉亦非造次必于是者惟勉于徳者贯稚耄而不息故勤于物者一小大而无间○史氏渐曰忠厚近迂阔老成若迟钝先王终不以此易彼者盖世臣旧徳功业已见于时闻望已孚于人商功利课殿最虽不若新进者至于雍容庙堂天下想闻其风采足以亷顽立懦敦薄厉偷如泰山乔岳初无运动之劳而功之及人厚矣毕公四世元老虽有不可及之盛徳常有不自足之诚心小物不以不必勤而不勤嘉绩不以已多于前时而或怠正色敛容而使人之非意自消出辞吐气而使天下之羣心胥服保厘之任舍公其谁○陈氏栎曰不矜细行终累大徳公于小物克勤所以愈见其懋德之诚也○王氏樵曰有盛徳又能勤于细行见其践履之纯备众善而不遗操存之宻一小大而无闲也大臣元老之风采议论百竂所瞻正色率下则仰其风采者有不言之化罔不祗师言则聴其法言者信之笃而领之深矣嘉绩多于先王指在康王之时也】
　　王曰呜呼父师今予祗命公以周公之事徃哉
　　集传今我敬命公以周公化训顽民之事公其徃哉言非周公所为不敢屈公以行也
　　集説【马氏森曰康王言非周公无以当化殷之任非毕公无以继周公之治故先叙其徳业之盛而遂付以东郊之寄焉其曰祗命者见其不敢忽也其曰周公之事者见其非常任也○王氏樵曰祗命者就祖庙中行册书之礼是也言周公之事见非国家之大事不敢劳周公于曩时非周公所尝为不敢劳我公于今日】
　　旌别淑慝表厥宅里彰善瘅恶树之风声弗率训典殊厥井疆俾克畏慕申画郊圻慎固封守以康四海集传淑善慝恶瘅病也旌善别恶成周今日由俗革之政也表异善人之居里如后世旌表【徐氏侨曰昭而掲之曰旌标而植之曰表】门闾之类显其为善者而病其为不善者以树立为善者风声使显于当时而传于后世所谓旌淑也其不率训典者则殊异其井里疆界使不得与善者杂处礼记曰不变移之郊不变移之遂即其法也使能畏为恶之祸而慕为善之福所谓别慝也圻与畿同郊圻之制昔固规画矣曰申云者申明之也封域之险昔固有守矣曰谨云者戒严之也疆域障塞嵗乆则易湮世平则易玩时缉而屡省之乃所以尊严王畿王畿安则四海安矣
　　集説【王氏安石曰先王之政不独庆赏刑威而已所以沮劝之术尤在于荣辱彰善瘅恶使民知是非荣辱之所在也○使人有所感动曰风使人有所聴闻曰声○夏氏僎曰望风而化闻声而应如风动于此而物偃于彼声振扵此而响应于彼也○吕氏祖谦曰荣辱不止于一时而流芳遗臭将传百世而未泯所谓树之风声也风声所传可鼔动千百年之逺虽事徃迹陈而兴起如新弗率者殊其井疆岂真欲絶之而置之人类之外哉欲其畏慕而卒归于善而已此旌别之本心也五阳一隂然后可以夬决扬庭不知时义而错施之为恶者众或以召乱矣因区别里闾遂并郊圻封守而整齐之○薛氏季宣曰孟子曰仁言不如仁声之入人深也彰善以瘅恶不言之化风行扵百姓也申画郊圻正界之法也慎固封守谨封疆之臣也经界之法古矣非先王世世修理守之弗失日月寖久隳壊有渐故必时时申画以复其旧然后长如一日周衰至扵壊而不复由当时慢之也封疆之吏所以司界者谨于疆吏之择使之固守疆理之政申画之后赖是以守之耳诗曰商邑翼翼四方之极京师万邦所恃以为表式者治京师以仪四海所以为康治之也○金氏履祥曰旌淑别慝东郊之政由俗革者莫大于此申画三句承上文因以推广东郊之政所以保之也○陈氏栎曰旌别淑慝一句纲也表厥至风声三句旌淑也弗率至畏慕三句别慝也东郊之政以保为厘旌别淑慝者厘也义之尽也木心欲其畏慕而同归于善者以保为厘也仁之至也又树立为善者之风声见其善善之长俾为恶者畏慕见其恶恶之短有以人治人改而止之意爱之深待之厚如此卒化浮薄为忠厚宜哉○王氏充耘曰洛都乃京畿所在而与下都雠民相邻故毕公一面旌别淑慝以化之一面固封守以防之圣人固恃徳以服人然亦未尝不豫备不虞故易有重门击柝以待暴客又言王公设险以守其国否则疆埸不戒以啓戎心此谁之咎欤○王氏樵曰洛邑与宗周通封畿宗周镐京也方八百里八其八为方百里者六十四洛邑成周也方六百里六其六为方百里者三十六东西长而南北短短长相覆为千里然则洛之封畿即镐京之封畿镐为洛之根本洛为镐之陪辅形势合而不可分周公营洛取四方朝享道里均而已初未尝欲舍镐京而废祖宗之旧也知此乃知康王命毕公申画慎固之深意】
　　政贵有恒辞尚体要不惟好异商俗靡靡利口惟贤余风未殄公其念哉
　　集传对暂之谓恒对常之谓异趣完具而已之谓体众体所防之谓要政事纯一辞令简实深戒作聪眀趋浮末好异之事凡论治体者皆然而在商俗则尤为对病之药也苏氏曰张释之谏汉文帝秦任刀笔之吏争以亟疾苛察相髙其弊徒文具无恻隠之实以故不闻其过陵夷至于二世天下土崩今以啬夫口辩而超迁之臣恐天下随风靡争口辩无其实凡释之所论则康王以告毕公者也
　　集説【孔氏安国曰政以仁义为常辞以理实为要故贵尚之若异于先王君子所不好○孔氏颖达曰韩宣子称纣使师延作靡靡之乐靡靡者相随顺之意利口防给能随从上意者以之为贤商人效之遂成风俗至今不絶公其念絶之欲令其变恶俗也○夏氏僎曰体则具于理而无不足要则简而亦不至于有余谓辞理足而简约也政辞如此皆不好异者能之政而好异则悦须臾而厌持乆不能有恒言而好异则言浮于理言徒多而理不足安能体要○薛氏季宣曰有恒道也体要得中也政履常而令简当虽商俗之靡靡故当乆而自化○王氏应麟曰伊尹以辩言乱政戒其君盘庚以度乃口告其民商俗利口其弊乆矣邵子曰天下将治则人必尚行天下将乱则人必尚言周公训成王勿以憸人所以反商之弊也张释之諌文帝超迁啬夫所以监秦之失也周官曰无以利口冏命曰无以巧言此周之家法将相功臣少文多质安静之吏悃愊无华此汉之家法○王氏樵曰趣谓辞之指趣趣不完具则未能逹意而理未明趣完具而不已则为枝辞衍説皆不可谓之体人身上有领下冇要乃体之闗会处事理之有要亦犹是也○张氏尔嘉曰政事之二三与词章之浮薄此患在人心者安得任好异之趣而伤政辞之大体】
　　我闻曰世禄之家鲜克由礼以荡陵徳实悖天道敝化奢丽万世同流
　　集传古人论世禄之家逸乐豢养其能由礼者鲜矣既不由礼则心无所制肆其骄荡陵蔑有徳悖乱天道敝壊风化奢侈美丽万世同一流也康王将言殷士怙侈灭义之恶故先取古人论世族者发之集説【吕氏祖谦曰兴门之俗俭衰门之俗侈古人论世族之病必归之骄侈此乃商民受病之源也○陈氏大猷曰徳虽性之固有然敬则存肆则泯以放荡而陵蔑其徳盖人欲胜则天理消也○家氏安国曰观此则洛邑所迁岂多世禄之家欤○顾氏锡畴曰鲜克由礼是恶之源其流至于陵徳悖道此恶之流于自身者也到敝化奢丽则又流于风俗矣礼者毎事必有品节限制便于规矩之士最不便于逸乐豢养之人故鲜克由耳此礼原是人心所同得故曰徳又是命于天者故曰天道】
　　兹殷庶士席宠惟旧怙侈灭义服美于人骄淫矜侉将由恶终虽收放心闲之惟艰
　　集传吕氏曰殷士凭藉光宠助发其私欲者有自来矣私欲公义相为消长故怙侈必至灭义义灭则无复羞恶之端徒以服饰之美侉之于人而身之不美则莫之耻也流而不反骄淫矜侉【陆氏键曰骄者心肆淫者心佚矜者心傲侉者心浮与下放心相应】百邪竝见将以恶终矣洛邑之迁式化厥训虽已收其放心而其所以防闲其邪者犹甚难也
　　集説【林氏之竒曰服美于人若子玉琼弁玉缨子臧鹬冠之类非先王之法服也○武王数纣之罪以其官人以世盖殷之世家骄淫矜侉与纣同恶相济如此篇所称故得以其官人以世为罪不然古之仕者世禄赏延于世舜之盛徳又何訾哉○真氏徳秀曰放心二字始见于此○陈氏经曰人之心莫难收于已放之时尤莫难闲于既收之后苟其根尚在虽一时知所收敛将触事而发此闲之所以为虽也○姚氏舜牧曰怙侈之人不顾礼法之当守是为灭义其事若宫室服用不止一端举服羙于人以见之也】
　　资富能训惟以永年惟徳惟义时乃大训不由古训于何其训
　　集传言殷士不可不训之也资资财也资富而能训则心不迁于外物而可全其性命之正也然训非外立教条也惟徳惟义而已徳者心之理义者理之宜也徳义人所同有也惟徳义以为训是乃天下之大训然训非可以已私言也当稽古以为之说盖善无证则民不从不由古以为训于何以为训乎
　　集説【黄氏度曰徳义之在人心与生俱生圣人不能强人所无而训之也○陈氏经曰既富以养其身又训以养其心全正性所以顺正命此所以永年也所谓能训岂外人心天理而他有所谓训哉徳者人心之所得义者人心之所宜根于人心之所同然此之谓大训古训所载亦惟徳义而已即人心之所同然而证诸古所已然非徳义之外有古训也毕公之化本诸同然而民易从参诸已然而民易信闲之之道孰过于此君陈尚有辟以止辟三细不宥之説此篇虽歴数商俗之不羙然惟务区别以生其愧教训以导其善无片言及于刑盖纯以徳化而刑措不用信矣○陈氏栎曰训以徳所以化其陵徳训以义所以化其灭义旌别淑慝以商人化商人也所以兴起其劝慕之防机崇徳义稽古训反身以化商人也所以反求其训化之大本化商之道至是尽矣○王氏樵曰因其放心之收而开导以本心之正使之舎人欲之危涂而向天理之坦易卓乎其合万心之同恢乎其闗世教之大非天下之大训而何○王氏纲振曰大约商俗当厘者二靡靡利口之风既渐染其耳目骄淫矜侉之慝又盘据于心胷故政则用旌别外以消其好异之习训则闲放心内以防其怙侈之根是皆所以保厘之也○孙氏继有曰富则生礼义此善之资富则生骄侈亦恶之资乘其富而有以训之则心不迁于异物身不陷于罪戾惟以永年不以恶终矣】
　　王曰呜呼父师邦之安危惟兹殷士不刚不柔厥徳允修
　　集传是时四方无虞矣蕞尔殷民化训三纪之余亦何足虑而康王拳拳以邦之安危惟系于此其不苟于小成者如此文武周公之泽其深长也宜哉不刚所以保之不柔所以厘之不刚不柔其徳信乎其修矣
　　集説【王氏炎曰忿其不从而以刚制之则必怨虑其难制而以柔遇之则必玩惟不偏于刚柔而处之以中则徳允修而商人化矣○莫氏如忠曰不曰刚柔竝用而曰不刚不柔然后见浑然无偏倚之弊即诗言仲山甫刚亦不吐柔亦不茹者也○王氏樵曰一旌别之闲自其恩义言之则为保而不失于刚自其辨别言之则为厘而不失于柔○沈氏澣曰不刚不柔非是操个调停之术化惨舒于彰瘅之内神机权于因俗之闲威之而无憎之心寛之而无纵之意盖刚柔合为一道而浑忘其迹也】
　　惟周公克慎厥始惟君陈克和厥中惟公克成厥终三后协心同厎于道道洽政治泽润生民四夷左衽罔不咸赖予小子永膺多福
　　集传殊厥井疆非治之成也使商民皆善然后可谓之成此曰成者预期之也三后所治者洛邑而施及四夷王畿四方之本也吴氏曰道者致治之道也始之中之终之虽时有先后皆能即其行事观其用心而有以济之若出于一时若成于一人谓之协心如此
　　集説【张氏九成曰三后犹四时之序不同而同于成嵗功也○陈氏经曰慎始毖殷顽民也和中从容以和也今日惟防闲之使前日之功不壊耳事莫难于成终少有懈弛则二公之化皆为之不终矣圣贤之政虽有始中终之异其心与道则无始中终之殊谓之洽谓之润渐渍积累岂一日之功遽能如此哉商民蕞尔甚防而所系甚重必如是而后可以尽成终之责○王氏充耘曰周公克慎厥始君陈克和厥中皆见于已然惟公克成厥终是期望之于将然言此事非毕公不能终也盖殷民难服繋天下安危天下安危繋人主忧乐故曰四夷咸赖予小子永膺多福○金氏履祥曰周公之时反覆特甚故迁之教之君陈之时不善尚多犹毎兼容之至毕公之时世变风移不善者浸少而犹有在者正当分别之分别之则善者众不善者孤乃所以使之同归于善也非君陈之孝恭谨良则不能恪遵循袭以行周公之政非毕公之重徳元老则不能调剂因革以终化成之功前后之时不同由革之政亦异而云协心同厎于道者盖此心所处各止于所当然之则也京师首善之地而周毕二公又皆以东伯镇束都故推其余效至四夷咸赖也○陈氏雅言曰圣贤心协道同故能仁渐义摩而道化浃洽纲举目张而政事修治渐渍积累泽之深入于民者岂一朝一夕所能致哉○申氏时行曰泽润谓徳泽深入于民而沐浴于膏泽中者○王氏樵曰三后之政前后以相济为心是曰协心适因革之宜各行其所当然是曰同厎于道洽犹孟子犹未洽于天下之洽昔有升降今则道无不洽昔由俗革今则政无不治道洽则政治只是一事使下都之民皆由徳义以永年无复怙侈而恶终是泽润之也其效至于四夷左衽罔不咸赖极言成终之事如此盖至是而三后之功始成也君以民化为福故又言予小子永膺多福应前予小子垂拱仰成而言四夷咸赖广期之也永膺多福逺期之也】
　　公其惟时成周建无穷之基亦有无穷之闻子孙训其成式惟乂
　　集传建立训顺式法也成周指下都而言吕氏曰毕公四世元老岂区区立后世名者而勲徳之隆亦岂少此康王所以望之者盖相期以无穷事业乃尊敬之至也
　　集説【孔氏安国曰公其惟以是成周之治为周家立无穷之基业于公亦有无穷之名以闻于后世后世子孙顺公之成法惟以治○苏氏轼曰康王以为邦之安危在殷士又以保厘之任为足以泽生民而服四夷其言若过然殷民至此亦不能睥睨周室如三监时矣然犹重其事古之知治体者其论安危盖如此○林氏之竒曰成王之戒卿士曰万邦惟无斁戒君陈曰终有辞于永世此曰亦有无穷之闻皆谓其实着则其名自显效之必至也○王氏樵曰人心者国之基风俗者治之基人心善风俗美无穷之基建矣谓道化一成而人心风俗与周始终也基之所在亦有无穷之闻谓令闻也子孙毕公之子孙成式化民之成法也】
　　呜呼罔曰弗克惟既厥心罔曰民寡惟慎厥事钦若先王成烈以休于前政
　　集传苏氏曰曰弗克者畏其难而不敢为者也曰民寡者易其事以为不足为者也前政周公君陈也集説【王氏炎曰观殷民不轻于从周见殷先王徳泽之深观三后化殷殷卒依于周者八百年见周家仁厚之至○张氏栻曰内静其心外谨其事则能敬顺成王之成烈以休美周公君陈之政矣○陈氏大猷曰事之不立非视之太重而畏其难则视之太而忽其易能尽其心则虽难无不举不谨其事则虽易不能举○金氏履祥曰毕公重徳而有弗克之戒又有民寡之戒三代君臣相与警戒固无事不存未尝以盛徳废也推毕公克勤小物之心则或以商民之难化为惮推毕公多嘉之绩则或以商民之蕞尔而忽毋惮其难惟当尽心毋忽其少惟当谨事休于前政谓成终也周公君陈其道固尽而商民犹未尽化是尚有余责也成终则无复余责矣此之谓休于前政非求胜于前之谓也○王氏纲振曰以既歴三纪周公君陈所未及化者今仰成毕公则似为难故曰弗克以世变风移一二顽民所未尽化者今仰成毕公则又为易故曰民寡惟既厥心言心尽则无事为难惟慎厥事言当事亦无防可忽】总论【张氏九成曰观周公之处商民其忠厚仁恕激劝之方非后人可及也杀之既不可用之又不可于是迁之洛邑使日见周之仁政日闻周之仁声日亲周之仁人君子优防涵养以变易其不服之心如此者三十六年矣得不有激励之方以一新其耳目为永久之计乎周公经营之君陈祖述之而毕公成就之三后协心同厎于道岂虚词哉○王氏柏曰康王即位之初报诰之外只此一命存于后世是时商之顽民世变风移可以无虑而康王必推择此大老镇之且谓国家安危之所系而精神心术之运用只在一个闲字上以一时已放之心三纪收之而不足苟不常常防闲之虽三纪之功可以一日而失也旌其淑善别其恶慝导之以徳义啓之以古训皆所以为闲之之具也气象重厚规模严宻三曰呜呼父师其待耆徳也所以尽其敬终曰钦若先王成烈其尊体貌也所以异其词虽一篇之命自足以备见康王之为君可谓善持盈守成者欤○王氏应麟曰毕命一篇以风俗为本殷民既化其效见于东迁之后盟向之民不肯归郑阳樊之民不肯从晋及其末也周民东亡不肯事秦王化之入人深矣】君牙
　　集传君牙臣名穆王命君牙为大司徒此其诰命也今文无古文有
　　集説【孔氏安国曰命以其名遂以名篇　林氏之竒曰穆王以大司徒之职所当为者而命君牙且先之以缵乃旧服无忝祖考以洪敷五典为君牙祖考之旧服则君牙之祖考盖皆典是职矣○黄氏度曰诸侯有司徒司马司空亦有宗伯司宼故天子司徒以下称大以别之○朱子语类问君牙囧命等篇见得穆王气象甚好而后来乃有车辙马迹驰天下之意何如曰此篇乃内史之属所作犹今之翰林作制诰然如君陈周官蔡仲之命防子之命等篇亦是当时此等文字自有格子首呼其名而告之末又为呜呼之辞以戒之篇篇皆然观之可见○吕氏祖谦曰穆王书三篇君牙囧命初年书也吕刑末年书也君牙篇曰惟予小子嗣守文武成康遗绪冏命篇曰惟予弗克于徳嗣先人宅丕后则皆初嗣厯服之言也与吕刑所谓仲叔季弟幼子童孙其辞气新陈稚耄大相迳庭先后之次盖无可疑者　舜命契穆王命君牙皆司徒也契所受者才一语而君牙之赞书至一篇甚矣世降而文胜也然周家之典刑文献在焉】
　　王若曰呜呼君牙惟乃祖乃父世笃忠贞服劳王家厥有成绩纪于太常
　　集传王穆王也康王孙昭王子周礼司勲云凡有功者铭书于王之太常司常云日月为常画日月于旌旗也
　　集説【孔氏颖达曰郑云铭之言名也书于王旌以识其人与其功也是有功者书于王之太常以表显之也周礼王建太常是王之旌旗画日月名之曰太常也○吕氏祖谦曰世臣与国升降者也重光奕休之世必有世笃忠贞之族同休共戚功名隠然为社稷之镇念旧纪功忠厚之泽所以长也观穆王惓惓君牙之祖父周厯其未艾乎○薛氏季宣曰贞者正也贞固足以干事用此勤干所以世有王功之纪也○马氏森曰尽心之谓忠无一念之不实也守道之谓贞无一事之不正也】
　　惟予小子嗣守文武成康遗绪亦惟先王之臣克左右乱四方心之忧危若蹈虎尾渉于春冰
　　集传绪统绪也若蹈虎尾畏其噬若渉春冰畏其陷言忧危之至以见求助之切也
　　集説【孔氏安国曰言祖业之大已才之弱故心懐危惧○张氏九成曰嗣之欲其不絶守之欲其不失○吕氏祖谦曰穆王守文武成康之绪而君牙亦守其乃祖父之绪者也穆王方自忧危惧不克承故亦勉君牙无忝祖考各欲保其世业相语益亲臣主盖一体也】
　　附録【陈氏栎曰先王之臣孔注作先正东斋云先正说见说命作先正当从孔注】
　　今命尔予翼作股肱心膂缵乃旧服无忝祖考
　　集传膂脊也旧服忠贞服劳之事忝辱也欲君牙以其祖考事先王者而事我也
　　集说【孔氏颖达曰作我股肱心膂言将任之如已身也○礼记缁衣云民以君为心君以民为体今以臣为心者君臣合体则亦同心诗云赳赳武夫公侯腹心是臣亦为君心也○薛氏季宣曰人有股肱心膂之用人君赖辅臣之用亦犹此也命尔予翼所望以左右已也旧服先公之旧职也司徒掌邦敎敷五典扰兆民先公既克有成世守其官当思所以缵继其绪忝不克负荷也】
　　敷五典式和民则尔身克正罔敢弗正民心罔中惟尔之中
　　集传敷者大而布之也式和者敬而和之也则有物有则之则君臣之义父子之仁夫妇之别长幼之序朋友之信是也典以设教言故曰敷则以民彛言故曰式和此司徒之敎也然教之本则在君牙之身正也中也民则之体而人之所同然也正以身言欲其所处无邪行也中以心言欲其所存无邪思也孔子曰子率以正孰敢不正周公曰率自中此告君牙以司徒之职也
　　集说【林氏之竒曰敷五典以和民则若不能尽父子君臣兄弟夫妇朋友之道虽使其号令之谆复政刑之严明终不能以和之也是必以身观身以心观心尔身之正然后可以求民之正尔心之中然后可以求民之中○陈氏大猷曰以其常行而不可易谓之典以其截然而不可越谓之则教之理虽不外乎人之性然教之本则在君牙之身与心正者容有不中中则无有不正身之正勉强修饬者能之心之中非存养纯熟不能也故穆王既欲君牙正身以率民身之正尤欲其存心之中以感民心之中则民则和五典惇矣敷典和则因民心之同得者教之尔正尔中即吾心之先得者率之也于身先言尔于心先言民互文耳○陈氏雅言曰尔身正尔心中则尔之典修而则治民身正民心中则民之典亦无不修民之则亦无不治矣此立教之本也○申氏时行曰敷者大布其条敎使民晓然明乎典常之理而知所趋向也式和者敬慎以和衷使民怡然安于彛则之内而无所乖戾也体此典则于身而无反无侧者谓之正存此典则于心而不偏不倚者谓之中】
　　夏暑雨小民惟曰怨咨冬祁寒小民亦惟曰怨咨厥惟艰哉思其艰以圗其易民乃宁
　　集传祁大也暑雨祁寒小民怨咨自伤其生之艰难也厥惟艰哉者叹小民之诚为艰难也思念其难以图其易民乃安也艰者饥寒之艰易者衣食之易司徒敷五典扰兆民兼教养之职此又告君牙以养民之难也
　　集说【吕氏祖谦曰此穆王深知民之艰难也时方暑雨小民之沾体涂足者殆其怨咨乎不以处广厦而忘之也时方祁寒小民之裂面堕指者殆其怨咨乎不以处温室而忘之也穆王一遇寒署深恤民瘼如闻其愁叹思欲人人而济戛乎其难举以告君牙盖欲其共此心也君牙体此而笃于养民深思其艰以图其易民庶防其宁乎思之既艰易将自见先难之义也○真氏徳秀曰夏而雨冬而寒时令之常也而小民惟曰怨咨者非怨天之雨且寒也小民生生之计无时弗艰而于斯时为尤艰此其所以怨咨也○彭氏应龙曰司徒掌五典亦大纲耳以周礼考之如以乡三物教万民颁职事十有二登万民本俗六安万民之类不一则岂惟教五典其教以安养之事亦多有节目知此则思艰圗易亦是教中道理○王氏樵曰小民生生之计上之责也思其艰者一民饥曰我饥之也一民寒曰我寒之也凡其饥寒困苦之状无一不经于心有如身处其地而备知其情圗其易者若何而使民不饥若何而使民不寒一一有以预为之处不待暑雨祁寒之时而后有以恤之也如是则民免于怨咨而且有生生之乐矣故曰民乃寜○董氏其昌曰必得此乃宁之民然后可进为克正克中之民不然即日敷典和则而艰难者方怨咨不已也欲从敎能乎○张氏尔嘉曰养立而教可兴未有饥寒咨嗟之民而责以中正典则之俗者故于民艰尤兢兢非思则不能圗也】
　　呜呼丕显哉文王谟丕承哉武王烈啓佑我后人咸以正罔缺尔惟敬明乃训用奉若于先王对扬文武之光命追配于前人
　　集传丕大谟谋烈功也文显于前武承于后曰谟曰烈各指其实而言之咸以正者无一事不出于正咸罔缺者无一事不致其周密若顺对答配匹也前人君牙祖父
　　集说【孔氏頴达曰文始谋造周故羙其谋武功业成就故羙其功○张氏九成曰先王指成康○夏氏僎曰文王之谟非以隂谋取天下如后世谋人国家者乃显然着见但知积行累功而天下自归之故曰丕显武王之功乃承文王之意亦惟积行累功而天命人心自有不可却者初非计其功之至此故曰丕承由其谟非隂谋而出于丕显烈非邀功而出于丕承是以其道粹然一出于正若一有隂谋邀功之私介其闲则必有不正者矣安得而无缺○吕氏祖谦曰敬明云者以君牙生长典训之内惧其或玩故欲其提振而发辉之也后世之治随失随救所立之法鲜有能终其身由文王武王而至穆王盖百余年矣而其谟烈无偏之可指无隙之可乘创业垂统信非三代以下所可及也○陈氏栎曰文武之光命成康已对扬之今又能奉若成康所以对扬文武之意也如此则君牙可追配其祖父矣○王氏充耘曰光命即谟烈也前王成康用尔祖父为司徒故能对扬文武光命而不坠其治民之法今汝能不失成康之意则与祖父无异矣○陈氏雅言曰文王之谟大而能显则其造有周之谋者于是至矣武王之烈大而能承则其成有周之功者亦于是至矣今尔君牙为司徒之官所居之职前日乃祖乃父之职所训之民昔君文武成康之民也为训之道不可以不敬而尤不可以不明岂特司徒之职将以奉若先王之道追配前人之羙在于此也】
　　王若曰君牙乃惟由先正旧典时式民之治乱在兹率乃祖考之攸行昭乃辟之有乂
　　集传先正君牙祖父也君牙由祖父旧职而是法之民之治乱在此而已法则治否则乱也循汝祖父之所行而显其君之有乂复申戒其守家法以终之案此篇专以君牙祖父为言曰缵旧服曰由旧典曰无忝曰追配曰由先正旧典曰率祖考攸行然则君牙之祖父尝任司徒之职而其贤可知矣惜载籍之无传也陈氏曰康王时芮伯为司徒君牙岂其后邪集说【王氏充耘曰夫教化行而君君臣臣父父子子则天下治教化不行而君不君臣不臣父不父子不子则天下乱则民之治乱不在此而何在乎○王氏纲振曰凡教以身心为的则民自易从凡教以衣食为资则教尤易入此先王文武之谟烈亦先正祖父之旧典惟君牙敬明而率由之耳】总论【陈氏栎曰舜命契为司徒不过曰敬敷五教在寛穆王命君牙其详虽至于一篇其要不出舜之一言曰敷五典式和民则曰曰和即在寛意也曰敬明乃训即敬敷意也帝舜此言岂惟穆王不能易万世职教者不能易也○董氏鼎曰司徒职在掌教必先教之以伦理明然后治之而争夺息苟非以教化为急先务则为之民者冥行罔觉卒犯刑辟是所谓罔民以防罪也为民父母岂忍为之哉穆王肆其侈心所至将有车辙马迹而犹知以大司徒为重此所以虽荒而不至于亡欤○张氏居正曰观君牙篇中论敷典和则圗易思艰乃人君教养斯民之大务而又惓惓于顾念旧徳亲任世臣亹亹然若家人父子相告语者周家忠厚之风尚可想见此孔子所以采録而示后世也】
　　囧命
　　集传穆王命伯囧为太仆正此其诰命也今文无古文有○吕氏曰陪仆御之臣后世视为贱品而不之择者曾不知人主朝夕与居气体移养常必由之潜消默夺于冥冥之中而明争显谏于昭昭之际抑末矣自周公作立政而叹缀衣虎贲知恤者鲜则君徳之所系前此知之者亦罕矣周公表而出之其选始重穆王之用太仆正特作命书至与大司徒略等其知本哉集説【张氏九成曰穆王驰骋天下而其言殷勤恳恻何也曰唐徳宗何人哉陆贽作奉天诏书山东父老为之感泣则二篇之命岂非当时仁人君子修辞立诚以劝励其臣下欤○董氏琮曰夫子何为録之曰圣人不以人废言亦取秦穆悔过之意○陈氏大猷曰太仆正上薰陶涵养乎君徳下简择表率乎羣僚所系甚重故册命焉○胡氏士行曰此立政重缀衣虎贲意也太仆掌内朝职虽防而与君最近】
　　王若曰伯冏惟予弗克于徳嗣先人宅丕后怵惕惟厉中夜以兴思免厥愆
　　集传伯冏臣名穆王言我不能于徳继前人居大君之位恐惧危厉中夜以兴思所以免其咎过
　　集説【孔氏頴达曰礼记祭义云春雨露既濡君子履之必有怵惕之心怵惕是心动之名厉危也言常悚惧惟恐倾危易称夕惕若厉即此义也○林氏之竒曰穆王之命君牙曰心之忧危若蹈虎尾其命伯冏则曰怵惕惟厉成汤之所谓栗栗危惧者亦不是过也而苏氏曰二书皆无哀痛恻怛之语此非恻怛之语而何○金氏履祥曰思免厥愆此穆王知自克之难欲寡其过篇中此意为多○孙氏继有曰思免厥愆有二意愆之既往者思补之于终愆之未形者思禁之于始縂之欲修徳以嗣位之意】
　　昔在文武聪明齐圣小大之臣咸懐忠良其侍御仆从罔匪正人以旦夕承弼厥辟出入起居罔有不钦发号施令罔有不臧下民祗若万邦咸休
　　集传侍给侍左右者御车御之官仆从太仆羣仆凡从王者承承顺之谓弼正救之谓虽文武之君聪明齐圣小大之臣咸懐忠良固无待于侍御仆从之承弼者然其左右奔走皆得正人则承顺正救亦岂小补哉
　　集説【王氏安石曰发之以为警戒之谓号施之以为法守之谓令○林氏之竒曰人君所以治天下者不惟朝之大臣欲得其人至于左右近习使非其人则朝夕与之居处渐染浸渍入于邪僻而不自知虽大臣或得天下之杰而君心已蠧孰与有为哉○朱子曰古者人君左右执贱役皆士大夫日相亲密所谓侍御仆从罔匪正人汉世禁中侍卫亦皆士大夫○吕氏祖谦曰文武动容周旋何尝不中礼号令何尝不善今必先言近臣承弼之功而后及此盖左右交修近臣之常职而内外交相养亦圣人不已之诚也○世主出入起居漫不加省徒欲谨于议令之时所谓咸其辅颊舌感人之末者也民若邦休岂口舌所能辨哉○陈氏大猷曰聪明自其质之生知者言之齐圣自其徳之充于极至者言之出入起居发号施令就太仆职掌而言盖太仆掌正王之服位出入王之大命掌诸侯之复逆复王之答报逆下之敷奏君之起居号令皆与有职焉○金氏履祥曰承上文欲免厥愆因言文武之圣犹有资于大小之臣故穆王自谓无良不可不赖前后左右有位之士以免已于愆而昭文武之烈】
　　惟予一人无良实赖左右前后有位之士匡其不及绳愆纠谬格其非心俾克绍先烈
　　集传无良言其质之不善也匡辅助也绳直纠正也非心非僻之心也先烈文武也
　　集説【程子曰心之非即害于政不待发之于外也昔者孟子三见齐王而不言事门人疑之孟子曰我先攻其邪心心既正然后天下之事可从而理也○黄氏度曰绳愆纠谬諌争之事也古者谏无常职百官官箴王阙然近而易入莫如仆御之臣故穆王专责伯囧以谏争之事汉諌大夫议郎博士与郎官常从得三代余意隋唐谏官属两省谓之供奉官随仗入阁而势疎逺矣○朱子语类问格其非心之格训正恐是如格式之格以此律人之不正者否曰今人如言合格只是将此一物格其不正者使归于正如格其非心是説得浅者大人格君心之非是説得深者○吕氏祖谦曰从容浸灌渐以入之在人臣自论辅迪之法则可若君求助于臣而亦使之姑徐徐云尔则意先不笃忠言亦无由而进矣故穆王必望其臣深绳其愆痛纠其谬无一毫假贷变移感格其非心以继文武之盛烈言之力求之切如此庶几其臣展布而无所隠也○陈氏大猷曰文武犹资左右况予之无良乎匡救其恶而不知格其心则止于东而生于西惟格其非心则防本塞源末流自善○愆谬自其过失之形于外者言之非心自其存于中者言之○王氏樵曰文武圣徳无过可諌故言承弼者主承顺而帯匡救言之穆王思免厥愆以规过为重故言之不同也】
  </div>
  <div class="pagination">
   <a href="钦定书经传说汇纂_page35.html">
    上一页
   </a>
   <span>
    ...
   </span>
   <a href="钦定书经传说汇纂_page31.html">
    31
   </a>
   <a href="钦定书经传说汇纂_page32.html">
    32
   </a>
   <a href="钦定书经传说汇纂_page33.html">
    33
   </a>
   <a href="钦定书经传说汇纂_page34.html">
    34
   </a>
   <a href="钦定书经传说汇纂_page35.html">
    35
   </a>
   <span class="current-page">
    36
   </span>
   <a href="钦定书经传说汇纂_page37.html">
    37
   </a>
   <a href="钦定书经传说汇纂_page38.html">
    38
   </a>
   <a href="钦定书经传说汇纂_page37.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
