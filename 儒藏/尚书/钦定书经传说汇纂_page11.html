<!DOCTYPE html>
<html>
 <head>
  <meta charset="utf-8"/>
  <title>
   钦定书经传说汇纂 - 第 11 页/共 38 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   钦定书经传说汇纂 - 第 11 页/共 38 页
  </h1>
  <div class="content">
   无稽之言勿听弗询之谋勿庸
　　集传无稽者不考于古弗询者不咨于众言之无据谋之自专【厐氏泮曰言如岳牧敷奏百工之献纳谋如揆度赏罚之轻重较量贤否之用舎】是皆一人之私心必非天下之公论皆妨政害治之大者也言谓泛言勿听可矣谋谓计事故又戒其勿用也上文旣言存心出治之本此又吿之以听言处事之要内外相资而治道备矣
　　集説【林氏之奇曰仁人君子之言上必考于古下必稽于众故其用之可以为天下国家之利苟非此二者则是专已自用以济其私为国家者小用之则小害大用之则大害无逸所谓诪张为幻者是也故舜谆谆戒禹谓守盈保成之业惟在于遏絶此二者之萌而已○陈氏经曰勿听勿庸所以守防此中而勿失之○胡氏士行曰听用之际一有不审则耳目之官诱于物有不摇其心之官者乎勿听勿庸此亦用工于精一处也○姚氏舜牧曰言必则古先哲王是言之有稽者谋必及卿士庶人是谋之已询者】
　　可爱非君可畏非民众非元后何戴后非众罔与守邦钦哉愼乃有位敬修其可愿四海困穷天禄永终惟口出好兴戎朕言不再
　　集传可爱非君乎可畏非民乎【孔氏安国曰民以君为命故可爱君失道民叛之故可畏】众非君则何所奉戴君非民则谁与守邦【孔氏安国曰言众戴君以自存君恃众以守国相须而立】钦哉言不可不敬也可愿犹孟子所谓可欲凡可愿欲者皆善也人君当谨其所居之位敬修其所可愿欲者苟有一毫之不善生于心害于政则民不得其所者多矣四海之民至于困穷则君之天禄一絶而不复续岂不深可畏哉此又极言安危存亡之戒以深警之虽知其功德之盛必不至此然犹欲其战战兢兢无敢逸豫而谨之于毫厘之闲此其所以爲圣人之心也好喜也戎兵也言发于口则有二者之分利害之几可畏如此吾之命汝盖已审矣岂复更有他説盖欲禹受命而不复辞避也
　　集説【孔氏颖逹曰君尊民畏之嫌其不爱故言爱也民贱君忽之嫌其不畏故言畏也○苏氏轼曰人之所愿与圣人同而不修其可以得所愿者孟子所谓恶湿而居下也○吕氏祖谦曰旣曰钦又曰愼复曰敬舜纯诚之实积于中故纯诚之言于外○陈氏栎曰尧授舜舜授禹言有详略而精微之理敬畏之心戒慎之辞一也尧之传舜曰天之厯数在尔躬允执其中四海困穷天禄永终舜之传禹凡所得于尧之四句一一为禹言之中间増十有三句义理益明儆戒益至合尧曰禹谟二篇观之可见矣○王氏樵曰敬修可愿此可爱之实民受天地之中以生中也者人心之所同然也自我先得之则民之秉彝好是懿德而吾之所为莫非可愿矣可愿非敬修不得若不修其可愿而徒恃其可爱使有不善生于心害于政则可畏者至矣】
　　禹曰枚卜功臣惟吉之从帝曰禹官占惟先蔽志昆命于元龟朕志先定询谋佥同鬼神其依龟筮协从卜不习吉禹拜稽首固辞帝曰毋惟汝谐
　　集传枚卜歴卜之也【孔氏颖逹曰周礼有衔枚氏所衔之物状如箸今人数物云一枚两枚则枚是筹之名也○王氏安石曰木干曰枚枝曰条枚有条故数物曰枚数事曰条枚卜人人而卜之也】帝之所言人事已尽禹不容复辞但请歴卜有功之臣而从其吉冀自有以当之者而已得遂其辞也官占掌占卜之官也【时氏澜曰择时人作卜筮此官占也】蔽断【孔氏颖达曰周礼司防断狱为蔽狱是蔽为断也】昆后【王氏十朋曰古人以昆为兄兄为父后故训昆为后与后昆之后同】龟卜筮着习重也帝言官占之法先断其志之所向然后令之于龟【苏氏轼曰命龟令龟也】今我志旣先定而众谋皆同鬼神依顺而龟筮已协从矣又何用更枚卜乎况占卜之法不待重吉也固辞再辞也毋者禁止之辞言惟汝可以谐此元后之位也
　　集説【林氏之奇曰洪范之稽疑曰谋及乃心谋及卿士谋及庶人而后谋及卜筮葢人谋旣尽然后可以稽之于天命也○朱子曰舜所谓朕志先定询谋佥同鬼神其依龟筮协从便是自家所见已决而卜亦不过如此故曰卜不习吉○其犹将也言虽未卜而吾志已是先定询谋已是佥同鬼神亦必将依之筮亦必须协从之所以谓卜不习吉者葢习重也这个道理已是断然见得如此必是吉了便自不用卜若卜则是重矣○时氏澜曰圣人通神明为一理懋徳嘉绩之时已知天人之理不违于是也○陈氏经曰人谋鬼谋虽欲其合大率以人谋为先就人谋中又以谋及己之心为主○眞氏徳秀曰六经言鬼神始此】
　　正月朔旦受命于神宗率百官若帝之初
　　集传神宗尧庙也【陈氏师凯曰祭法疏云有虞氏以上尚德禘郊祖宗配用有德者而已虞氏禘郊祖宗之人皆非虞氏之亲是尚德也自夏以下稍用其姓代之】苏氏曰尧之所从受天下者曰文祖舜之所从受天下者曰神宗受天下于人必吿于其人之所从受者礼曰有虞氏禘黄帝而郊喾祖颛顼而宗尧则神宗为尧明矣正月朔旦【申氏时行曰必以正月朔旦者人君体元居正故重元也】禹受摄帝之命于神宗之庙总率百官其礼一如帝舜受终之初等事也
　　集説【林氏之竒曰尧舜禹三圣相授而守一道尧咨舜之言即舜咨禹之言禹摄所行之事卽舜摄所行之事○黄氏度曰舜摄曰受终尧虽在位不复为政也禹摄曰受命命使摄也大政令犹自舜出征苗可见○时氏澜曰神宗尧也天下者尧之天下受命于神宗示不敢专也率百官若帝之初自璿玑玉衡至于廵守皆如舜之故事○呉氏澄曰祭法必有所据舜受尧之天下今以授禹其宗尧为宜或谓舜不当立尧庙然尧与舜皆黄帝之后其宗尧何嫌○张氏居正曰舜之天下原是帝尧所传今舜以天下传禹而禹受之则不得不祭吿于尧在舜则吿其终在禹则吿其始也】
　　帝曰咨禹惟时有苗弗率汝徂征禹乃防羣后誓于师曰济济有众咸听朕命蠢兹有苗昏迷不恭侮慢自贤反道败德君子在野小人在位民弃不保天降之咎肆予以尔众士奉辞伐罪尔尚一乃心力其克有勳集传徂往也舜咨嗟言今天下惟是有苗之君不循敎命汝往征之征正也往正其罪也会征防也誓戒也军旅曰誓有防有誓自唐虞时已然礼言商作誓周作防非也【孔氏颖逹曰军旅曰誓曲礼文也隐八年谷梁传曰诰誓不及五帝盟诅不及三王交质不及二伯不及者言于时未有也据此文五帝之世有誓周礼立司盟之官三王之世有盟也隐三年左传云平王与郑交质二伯之前有质也谷梁传汉初始作不见经文妄言之耳】禹防诸侯之师而戒誓以征讨之意济济和整众盛之貌蠢动也蠢蠢然无知之貌昏暗迷惑也不恭不敬也言苖民昏迷不敬侮慢于人妄自尊大反戾正道败坏常德用舎顚倒民怨天怒故我以尔众士奉帝之辞罸苗之罪尔众士庶几同心同力乃能有功此上禹誓众之辞也林氏曰尧老而舜摄者二十有八年舜老而禹摄者十有七年其居摄也代总万几之政而尧舜之爲天子盖自若也故国有大事犹禀命焉禹征有苗盖在夫居摄之后而禀命于舜禹不敢专也以征有苗推之则知舜之诛四凶亦必禀尧之命无疑
　　集説【孔氏颖逹曰舜典窜三苗谓舜居摄之时投窜之又云分北谓卽位之后徙三苗也今复不率命禹徂征是三苗之民数干王诛吕刑称无世在下而得有苗国歴代常存者盖不灭其国又立其近亲绍其先祖也○林氏之奇曰有防必有誓自唐虞以来则然也而礼记则曰有虞氏未施信于民而民信之夏后氏未施敬于民而民敬之商人作誓而民始叛周人作防而民始疑谷梁子亦曰诰誓不及五帝观此言禹乃防羣后誓于师则是防与誓皆出于舜禹之时矣葢合诸侯以钦承天子之命岂可以无防有军旅之事将警众以用之岂可以无誓此尧舜禹所不能废有防有誓亦何害于未施信而民信未施敬而民敬而又谓誓者殷民所以叛防者周民所以疑此徒见春秋之时盟防之烦诰誓之数而民不信也则谓帝王之时亦然此盖未尝探其本原故也○眞氏徳秀曰道德二字竝言始见于此道者常行之正路背之故言反徳者固有之实理失之故言败○卢氏廷选曰一心如泰誓之同心同德一力如步伐止齐尚桓桓之类】
　　三旬苗民逆命益赞于禹曰惟德动天无远弗届满招损谦受益时乃天道帝初于歴山往于田日号泣于旻天于父母负罪引慝祗载见瞽瞍蘷蘷齐栗瞽亦允若至諴感神矧兹有苗禹拜昌言曰俞班师振旅帝乃诞敷文德舞干羽于两阶七旬有苗格
　　集传三旬三十日也以师临之阅月苗顽犹不听服也赞佐届至也是时益盖从禹出征以苗负固恃强未可威服故赞佐于禹以爲惟德可以动天其感通之妙无远不至盖欲禹还兵而增修其徳也满损谦益卽易所谓天道亏盈而益谦者【孔氏安国曰自满者人损之自谦者人益之是天之常道】帝舜也歴山在河中府河东县【陈氏师凯曰韵防云河东县雷首山一名中条亦名歴山地理今释歴山在今山西平阳府蒲州南三十里即禹贡雷首山也水经注云河东郡南有歴山谓之歴观舜所耕处】仁覆闵下谓之旻日非一日也言舜耕歴山往于田之时以不获顺于父母之故而日号呼于旻天【孔氏颖达曰旻愍也求天愍已故呼曰旻天】于其父母盖怨慕之深也负罪自负其罪不敢以爲父母之罪引慝自引其慝不敢以爲父母之慝也祗敬载事也瞍长老之称言舜敬其子职之事以见瞽瞍也齐庄敬也栗战栗也虁虁庄敬战栗之容也舜之敬畏小心而尽于事亲者如此允信若顺也言舜以诚孝感格虽瞽瞍顽愚亦且信顺之卽孟子所谓底豫也【陈氏师凯曰集注云底致也豫悦乐也】诚感物曰諴【王氏樵曰孔氏云諴和也至和感神况有苗乎订传云诚感物曰諴此朱子以注意未尽而订定之词】益又推极至诚之道以爲神明亦且感格而况于苗民乎昌言盛徳之言拜所以敬其言也班还振整也谓整旅以归也或谓出曰班师入曰振旅谓班师于有苗之国而振旅于京师也诞大也文德文命德教也干楯羽翳也【孔氏颖逹曰释言云干杆也孙炎曰干楯自蔽扞也释言又曰纛翳也郭璞云舞者持以自蔽翳也】皆舞者所执也【杨氏时曰古之时文武一道故干戈兵器也用之于战阵则为武用之于舞蹈则为文】两阶宾主之阶也七旬七十日也格至也言班师七旬而有苗来格也舜之文德非自禹班师而始敷苗之来格非以舞干羽而后至史臣以禹班师而归弛其威武专尚德敎干羽之舞雍容不迫有苗之至适当其时故作史者因即其实以形容有虞之德数千载之下犹可以是而想其一时气象也
　　集説【林氏之奇曰唐虞之世声教所被讫于四海之外不服者惟一有苗国而已舜禹懐之以徳待之以寛能使之自服葢自苗民始叛至于是凡五六十余年然后得其心悦诚服圣人优游寛大之政也○张氏九成曰帝之文德素敷至此又诞敷之圣人躬自厚之意○时氏澜曰惟德动天天且可以德动况苗民天地闲之一物乎至諴可以感神神与人一理也○王氏充耘曰三旬苗民逆命言兵力服人之难也七旬苗格言徳化感人之速也○王氏守仁曰诞敷文徳者如天之荡荡风雷之后雨露继之益见清明圣人有不得处自反诚切谓之诞敷心尽事亦尽也】
　　总论【董氏鼎曰自后克艰至时乃功皆所以发明究竟克艰之防自格汝禹至若帝之初皆所以纪述授受之辞而征苗一节则摄位后事也前节纲领在后臣克艰后节纲领在人心道心○王氏樵曰禹谟一篇义理大传心之要在焉孟子曰若禹臯陶则见而知之所见而知者此也六府三事洪范之原也禹发自得之学初陈于帝后叙为畴箕子传之以授武王至矣哉】
　　臯陶谟
　　集传今文古文皆有
　　集说【彭氏勗曰此篇纲领在迪德知人安民三者而已盖人君信蹈其德则能知人安民故臯陶首推广迪德之义中陈知人之事末列安民之道其言之序如此岂非嘉谟也哉○林氏之奇曰臯陶一篇首尾皆与禹相答问其实陈于帝舜之前此所以谓之谟史记曰帝舜朝禹臯陶相与语帝前是也夫惟相语帝前故扬子云曰臯陶以之爲帝谟不曰爲禹谟也○王氏应麟曰若稽古称尧舜禹三圣而臯陶与焉舜以天下逊禹禹独推臯陶孟子论道之正传亦曰若禹臯陶则见而知之又曰舜以不得禹臯陶爲己忧子夏亦云舜举臯陶观于谟而见臯陶之学之粹也】
　　曰若稽古臯陶曰允迪厥德谟眀弼谐禹曰俞如何臯陶曰都愼厥身修思永惇叙九族庶明励翼迩可远在兹禹拜昌言曰俞
　　集传稽古之下卽记臯陶之言者谓考古臯陶之言如此也臯陶言爲君而信蹈其德【王氏樵曰人君能信蹈其德则明足以烛理虚足以受善】则臣之所谋者无不明所弼者无不谐也【王氏肯堂曰谟主开陈弼主匡正谟弼属臣明谐属君谓有事而献谋则能洞悉其旨而无疑有违而献规则能谐合其言而无忤也】俞如何者禹然其言而复问其详也都者臯陶美其问也愼者言不可不致其谨也身修则无言行之失【王氏樵曰无言行之失究其极非圣人不能】思永则非浅近之谋【林氏之奇曰修身者又不可不思爲长久之道动而世爲天下道行而世爲天下法言而世爲天下则此其所谓思永也】厚叙九族则亲亲恩笃而家齐矣【陈氏栎曰程子家人传曰正伦理笃恩义家人之道也惇者笃恩义叙者正伦理二字尽齐家之道】庶明励翼【王氏纲振曰庶明是亮工亮采之人】则羣哲勉辅而国治矣迩近兹此也【王氏肯堂曰迩指九族庶明远指天下兹指修身】言近而可推之远者在此道也【陈氏大猷曰治无二本迩可则远在此矣】盖身修家齐国治而天下平矣臯陶此言所以推广允迪谟明之义【申氏时行曰身修思永允迪之义也家齐国治天下平则不特谟明弼谐而已故曰推广允迪谟明之义】故禹复俞而然之也○又案典谟皆称稽古而下文所记则异【陈氏第曰史固有词同而实异者不可一例齐之若作稽古臯陶下叙其德所谋者明所弼者谐如尧舜禹之例义亦无不可但臯陶未有言禹曰俞又谁然乎】典主记事故尧舜皆载其实谟主记言故禹臯陶则载其谟后克艰厥后臣克艰厥臣禹之谟也允迪厥德谟明弼谐臯陶之谟也然禹谟之上增文命敷于四海祗承于帝者禹受舜天下非尽臯陶比例立言轻重于此可见集说【朱子语类问允迪厥德谟明弼谐是形容臯陶之德或是臯陶之言曰下文说谨厥身修思永是允迪厥德意庶明励翼是谟明弼谐意恐不是形容臯陶底语○时氏澜曰禹克勤克俭不自满假学问工夫之深其于身修思永之道已入其奥故闻臯陶之言不特俞之且拜之葢深契乎心故感之机形之拜而不自知也○陈氏经曰禹臯同列之际或都或俞或吁或咈或如何无非眞情实意之所发有合于心则都之俞之不合则吁之咈之善之在人犹在已也故闻言而拜不爲謟善之在己犹在人也故自言而先曰都不爲矜○眞氏德秀曰臯陶陈谟未及他事首以谨修其身爲言盖人君一身天下国家之本愼之一言又修身之本也思永欲其悠久不息也爲君孰不知身之当修然心或放则能暂而不能久必悠久不息常思所以致谨然后谓之永否则朝勤夕怠乍作乍止果何益哉愼则敬而不忽思永则久而不忘修身之道备矣然后以亲亲尊贤二者继之九族必有以笃叙之使均被吾恩众贤必有以劝励之使乐爲吾辅身爲之本而二者又各尽其道则自家可推之国自国可推之天下其道在此而已中庸九经之序其亦有所祖于此欤○陈氏栎曰允迪厥德谟明弼谐孔注亦以爲臯陶之言盖迪德之君则臣言易入故谟易以明而弼易以谐臯陶欲君迪德以爲已陈谟之地也○王氏肯堂曰于修身曰愼于知人曰兢业于安民曰寅恭是知敬也者又迪德之要欤迪德功用则在尽用天下有德之人而化天下之民咸归于德】
　　臯陶曰都在知人在安民禹曰吁咸若时惟帝其难之知人则哲能官人安民则惠黎民怀之能哲而惠何忧乎驩兜何迁乎有苗何畏乎巧言令色孔壬
　　集传臯陶因禹之俞而复推广其未尽之旨叹美其言【王氏樵曰都字上节是美禹之问此是美已之言所以动帝之听也】谓在于知人在于安民二者而已知人智之事安民仁之事也禹曰吁者叹而未深然之辞也【顾氏宪成曰知人安民未易言也禹故吁嗟以叹其难】时是也帝谓尧也言旣在知人又在安民【吕氏祖谦曰两曰在者辞定而理决也】二者兼举虽帝尧亦难能之【孔氏安国曰帝尧亦以知人安民爲难○顾氏锡畴曰惟帝其难之犹云卽帝尧之心其犹必以爲难尽也】哲智之明也惠仁之爱也能哲而惠犹言能知人而安民也迁窜巧好令善孔大也好其言善其色而大包藏凶恶之人也言能哲而惠则智仁两尽虽党恶如驩兜者不足忧昏迷如有苗者不足迁与夫好言善色大包藏奸恶者不足畏是三者举不足害吾之治极言仁智功用如此其大也或曰巧言令色孔壬共工也【孔氏颖达曰上旣言驩兜有苗则此巧言令色共工之行也巧言静言庸违也令色象恭也○林氏之奇曰不言何畏乎共工而言巧言令色孔壬者盖言共工之所爲如此也】禹言三凶而不及鲧者爲亲者讳也○杨氏曰知人安民此臯陶一篇之体要也九德而下知人之事也天叙有典而下安民之道也非知人而能安民者未之有也
　　集说【张子曰万事只一天理舜举十六相去四凶尧岂不能尧固知四凶之恶然民未被其虐天下未欲去之尧以安民爲难遽去其君则民不安故不去必舜而后因民不堪而去之也○林氏之奇曰禹旣然其言臯陶于是又推广其义而欲尽乎迩可远在兹之道者必在乎自尊贤之知而推之以尽夫知人之哲自亲亲之仁而推之以尽夫爱民之惠能官人则尽乎知人之道而知不可胜用也黎民怀之则尽乎安民之道而仁不可胜用也仁且知圣人之事备矣○王氏樵曰知人则鉴别之明能使大小庶官各当其职以天下材治天下事于治何有必如是而后可以言知人此知人之所以难也安民则恩惠之广能使亲贤乐利各得其所民怀之而不能忘必如是而后可以言民安此安民之所以难也○孙氏继有曰自修身而言知人智之事安民仁之事皆德之所当迪者自修身而推知人而后百官得其职安民而后万民遂其生皆务之所当先者必二者兼尽而后爲迪德之全功○傅氏元初曰知人安民千古致治尽此四字】
　　臯陶曰都亦行有九德亦言其人有德乃言曰载采采禹曰何臯陶曰寛而栗柔而立愿而恭乱而敬扰而毅直而温简而亷刚而塞彊而义彰厥有常吉哉
　　集传亦总也亦行有九德者总言德之见于行者其凡有九也【朱子曰行者可见之迹也】亦言其人有德者总言其人之有德也载行采事也总言其人有德必言其行某事某事爲可信验也【王氏樵曰苏氏云如称人孝须言常见有某事某事以知其孝如称人亷须言常见有某事某事以知其亷】禹曰何者问其九德之目也寛而栗者寛而庄栗也【孔氏颖达曰寛谓度量寛○朱子曰栗字再见虞书皆庄敬谨严之意】柔而立者柔顺而植立也【孔氏颖达曰柔谓性行和柔】愿而恭者谨愿而恭恪也乱治也乱而敬者有治才而敬畏也【孔氏颖达曰恭在貎敬在心愿者迟钝外失于仪故言恭治者轻物内失于心故称敬】扰驯也【孔氏颖达曰扰谓事理扰顺】扰而毅者驯扰而果毅也【孔氏安国曰致果爲毅○朱子曰毅强忍也】直而温者径直而温和也简而亷者简易而亷隅也【朱子曰简是好资质较之烦苛琐细者不同亷有分辨也】刚而塞者刚健而笃实也彊而义者彊勇而好义也【孔氏颖达曰刚是性彊是志○朱子曰义者心之制事之宜】而转语辞也正言而反应者所以明其德之不偏【郑氏康成曰凡人之性有异有其上者不必有下有其下者不必有上上下相协乃成其徳】皆指其成徳之自然非以彼济此之谓也彰著也成徳着之于身而又始终有常其吉士矣哉【潘氏士遴曰易曰可久则贤人之徳徳未有不可常者】
　　集说【程子曰存诸中为徳发于外为行○苏氏轼曰亦行有九徳者以此自修也亦言其人有徳者以此求人也论其人则曰斯人也有某徳言其徳则曰是徳也有某事某事载采采者歴言之也○林氏之奇曰易曰君子以成徳为行日可见之行也君子之徳必至于成然后为行寛而不栗柔而不立至于刚而不塞彊而不义皆非成徳也徳至于成然后可用○叶氏梦得曰观人不求其全而求其常常而不全不害为徳徳而不常皆矫伪耳○朱子语类问圣贤教人如克己复礼等语多只是教人克去私欲不见有教人变化气质处如何曰寛而栗柔而立刚而无虐这便是教人变化气质处又曰有人生下来便自少物欲者防来私欲是气质中一事○九德分得细宻九德只是好底气质然湏两件凑合将来方成一徳凡十八种○眞氏德秀曰知人诚非易事然不过以德求之而已有徳则为君子无徳则为小人此知人之要也人之行凡有九徳言人之有徳者必观其行事如何葢徳者事之本事者徳之施徒曰有徳而不见之事则徳为虚言矣此又知人之要也自寛而栗以下其目凡九浑全而无偏弊然后为成徳观其徳之成与否而人材之优劣判矣此又知人之要也然有徳者又贵乎常而不变若勉于暂不能持之久亦不足以言徳矣是又知人之要也】
　　日宣三德夙夜浚明有家日严祗敬六德亮采有邦翕受敷施九德咸事俊乂在官百僚师师百工惟时抚于五辰庶绩其凝
　　集传宣明也三德六德者九德之中有其三有其六也浚治也【夏氏僎曰浚与濬通治而深之之谓】亮亦明也有家大夫也【孔氏颖达曰大夫受采邑赐氏族立宗庙世不絶祀故称家】有邦诸侯也【张氏九成曰为诸侯则有山川土地之广人民之众而丰于都邑故称有邦】浚明亮采皆言家邦政事明治之义气象则有大小之不同三徳而爲大夫六德而为诸侯以徳之多寡职之大小槩言之也【林氏之奇曰臯陶论官人其于诸侯局之以六大夫限之以三此则学者以意逆志而得之不可泥其文于章句之闲也○姚氏舜牧曰夙夜浚明有家亮采有邦言其人能胜家邦之寄也】夫九德有其三必日宣而充广之而使之益以着九德有其六尤必日严而祗敬之而使之益以谨也【孔氏颖达曰祗亦为敬严则敬之状也○林氏之奇曰严祗敬敬事之心有加无已也】翕合也德之多寡虽不同人君惟能合而受之布而用之如此则九德之人咸事其事大而千人之俊小而百人之乂【孔氏颖达曰马王郑皆云才徳过千人为俊百人为乂】皆在官使以天下之才任天下之治唐虞之朝下无遗才而上无废事者良以此也师师相师法也言百僚皆相师法而百工皆及时以趋事也【陈氏栎曰惟时如食哉惟时惟时惟几皆天时也况抚五辰分配四时正与天时意脉相贯】百僚百工皆谓百官言其人之相师则曰百僚言其人之趋事则曰百工【夏氏僎曰自聮事言则曰百僚自治事言则曰百工】其实一也抚顺也五辰四时也【孔氏颖达曰百官皆抚顺五行之时所抚顺者尧典敬授民时平秩东作之类是也】木火金水旺于四时而土则寄旺于四季也【王氏炎曰春则寅卯为木之辰夏则巳午为火之辰余仿此】礼运曰播五行于四时者是也凝成也言百工趋时而众功皆成也【眞氏德秀曰凝者凝定坚久之谓成功非难而坚久为难】
　　集说【胡氏旦曰五行在地为物在天为时顺其时而抚之则五物皆成其材而为人用矣故仲春斩阳木仲夏斩隂木所以抚木辰也季春出火季秋纳火所以抚火辰也司空以时相阪隰所以抚土辰也秋为徒杠春逹沟渠所以抚水辰也又春盛徳在木布德施惠所以顺木辰夏盛德在火劳民劝农所以顺火辰秋盛徳在金冬盛徳在水禁暴诛慢谨盖藏敛积聚所以顺金水之辰土寄旺四时四辰顺土在其中矣○林氏之奇曰为天子者必能尽用天下之才兼收竝蓄罔有或遗然后能成天下之治故必用是九徳之人自寛而栗至彊而义者无所不容无所不受葢所谓邱陵积土以为高江汉积水以为大大人合幷以为公也○时氏澜曰人君不以一己之才为才而敛天下之才以为才故合九徳之人而受之又布之于职事之闲使九徳之人咸事而无遗才俊乂之人在官而无旷职此人君之体也○王氏樵曰师师以交进其徳惟时以交修其职然职事相观亦有相师法处大抵以义理则同道相益以国事则同心共济无分于在我在人也○六徳之多固三徳之所少三徳之有或六徳之所无彼以其多寡有无相师而交益焉践履相观精神相感心术相示有者无所弃于无而无者不以忌乎有多者不以病乎少而少者乐其资于多无不切于反观而忧其所不至非圣世羣贤合聚何以有此】
　　附録【董氏鼎曰王氏云日宣逹三徳之贤使任有家日严祗敬六徳之贤使任有邦眞氏取之皆作君用贤説庶于下文翕受敷施九徳之贤相协】
　　无敎逸欲有邦兢兢业业一日二日万几无旷庶官天工人其代之
　　集传无与毋通禁止之辞敎非必敎令谓上行而下效也言天子当以勤俭率诸侯不可以逸欲导之也【陈氏大猷曰逸豫怠游宴之类欲声色嗜好之类】兢兢戒谨也业业危惧也【孙氏继有曰兢兢敬而又敬业业惧而又惧】几微也【周子曰动而未形有无之闲者几也○朱子曰几者理虽已萌事则未着】易曰惟几也故能成天下之务葢祸患之几藏于细微而非常人之所豫见及其着也则虽智者不能善其后故圣人于几则兢业以图之所谓图难于其易为大于其细者此也一日二日者言其日之至浅万几者言其几事之至多也葢一日二日之间事几之来且至万焉是可一日而纵欲乎旷废也言不可用非才而使庶官旷废厥职也天工天之工也人君代天理物庶官所治无非天事苟一职之或旷则天工废矣可不深戒哉
　　集说【孔氏安国曰不为逸豫贪欲之敎是有国者之常当戒惧万事之微位非其人为空官言人代天理官不可以天官私非其才○司马氏光曰治之于微则用力寡而功多治之于盛则用力多而功寡故曰知几其神乎○曾氏巩曰唐虞至治之极也其君臣相勅曰兢兢业业一日二日万几则处至治之极而保之以祗慎唐虞之所同也○吕氏祖谦曰一二日之中几微有万而难察自微而动之善则善之恶则恶一心之中少有不敬善恶自此判矣○陈氏大猷曰功成之后逸欲易生惟戒逸欲而存兢业则此心清明刚健事之几微无不洞烛逸欲少肆兢业少闲则此心昏惰何以察微眇而图之○天子能以一心察天下之几不能以一身兼天下之务任之庶官而已不可使旷非无其人之为旷非其人之为旷也终以无旷庶官欲君臣同克难以保治也天不自为人代为之一官旷则一事阙矣○金氏履祥曰此章又自君心推之以结知人之本而起安民之端也天下之治虽散于条目显设之闲实在于戒谨恐惧之本无是心则虽有政不行焉此臯陶警切之意圣贤论治之本也○袁氏黄曰天子有一毫逸欲即其下化之犹敎之也独言有邦者天子用人至诸侯而极举大以包其小也居人之上则逸欲易肆故独言有邦】
　　天叙有典勅我五典五惇哉天秩有礼自我五礼有庸哉同寅协恭和衷哉天命有德五服五章哉天讨有罪五刑五用哉政事懋哉懋哉
　　集传叙者君臣父子兄弟夫妇朋友之伦叙也秩者尊卑贵贱等级隆杀之品秩也【金氏履祥曰天叙者天理自然之伦叙天秩者天理自然之品节】勅正【吕氏祖谦曰勅有整饬之意】惇厚庸常也有庸马本作五庸衷降衷之衷即所谓典礼也【朱子曰衷即是中○陈氏师凯曰汤诰传云天之降命而具仁义礼智信之理所谓衷也葢本于天而备于我其体则具于中而无少偏倚其用则行于外而非过不及蔡氏所以谓之即典礼也】典礼虽天所叙秩然正之使叙伦而益厚用之使品秩而有常则在我而已【朱子曰许多典礼都是天叙天秩下了圣人只是因而勅正之因而用出去而已○姚氏舜牧曰勅我是整齐在我自我是托始在我】故君臣当同其寅畏协其恭敬诚一无闲融防流通而民彝物则各得其正所谓和衷也【朱子曰同寅协恭是君臣上下一于敬○陈氏师凯曰各得其正则发必中节而于天理之自然者皆无所乖沴是以能和衷也】章显也五服五等之服自九章以至一章是也【蔡氏十曰周官司服公服衮冕而下九章之服如王之服侯伯服鷩冕而下七章之服如公之服子男服毳冕而下五章之服如侯伯之服孤服絺冕而下三章之服如子男之服卿大夫服冕而下一章之服如孤之服士服皮弁无章数也○马氏廷鸾曰周天子与上公皆服九章然公有降龙无升龙别于天子○陈氏师凯曰司服注云九章一曰龙二曰山三曰华虫四曰火五曰宗彜皆画以为缋六曰藻七曰粉米八曰黼九曰黻皆絺以为绣公衣五章裳四章侯伯衣三章裳四章无龙与山也子男衣三章宗彜藻米裳二章黼黻无龙山虫火也孤刺粉米于衣无画也衣一章裳二章黼黻而已大夫衣无文裳一章刺黻而已凡冕服皆衣纁裳五服同用冕其旒数则异】言天命有德之人则五等之服以彰显之【孔氏安国曰五服尊卑彩章各异所以命有徳○孔氏颖逹曰制为五服所以表贵贱也服有等差所以别尊卑也】天讨有罪之人则五等之刑以惩戒之葢爵赏刑罚乃人君之政事君主之臣用之当勉勉而不可怠者也○杨氏曰典礼自天子出故言勅我自我若夫爵人于朝与众共之刑人于市与众弃之天子不得而私焉此其立言之异也
　　集説【程子曰书言天叙天秩天有是理圣人循而行之所谓道也天命天讨只是天理自当如此人何尝与与则便是私意有善有恶善则理当善如五服自有一个次第以彰显之恶则理当恶彼自絶于理故用刑以惩之刑赏之用何尝容心于喜怒哉只是一个义义之与比○张子曰生有先后所以为天叙小大高下相竝而相形焉是谓天秩天之生物也有叙物之既形也有秩知叙然后经正知秩然后礼行○苏氏轼曰叙秩二者道徳之事非君臣同其诚敬莫能致也命有徳讨有罪此二者政事也勉之而已○朱子曰天叙天秩天命天讨既曰天便自有许多般在其中天人一理只有一个分不同○因其生而第之以其所当处者谓之叙因其叙而与之以其所当得者谓之秩天叙便是自然底次序君便敎他居君之位臣便敎他居臣之位父便教他居父之位子便敎他居子之位秩便是那天叙里面物事如天子祭天地诸侯祭山川大夫祭五祀士庶人祭其先天子八诸侯六大夫四士二皆是有这个叙便是他这个自然之秩○要五礼有庸五典五惇湏是同寅协恭和衷要五服五章五刑五用湏是政事懋哉懋哉○吕氏祖谦曰典礼出于天天命之谓性也曰惇曰庸修道之谓敎也天叙天秩非人所为惟君与天为一故能惇之庸之也同寅协恭和衷哉典礼之根源也君臣聚精防神与天无闲则所惇所庸乃天之典礼不然则无非虚文矣○时氏澜曰命徳讨罪皆不云我者见赏罚之纯乎天也葢典礼虽本于天犹待人辅相撙节而成之若赏罚则不可加一毫于其闲有一毫之人则赏罚我之赏罚非天之赏罚矣观鲧于舜而诛禹于舜而用此天命天讨也舜可谓不以我矣政事懋哉懋哉言此心勉勉不已不可有一毫止息有所止息则有我之心乘闲而入矣】
　　天聪明自我民聪明天明畏自我民明威逹于上下敬哉有土
　　集传威古文作畏二字通用【林氏之竒曰天明畏马本作天明威自我民明威古文作自我民明畏畏威不必分也】明者显其善畏者威其恶【朱子曰所明如明明扬侧陋之明所畏如董之用威威用六极之意】天之聪明非有视听也因民之视听以为聪明天之明畏非有好恶也因民之好恶以为明畏上下上天下民也敬心无所慢也有土有民社也【孔氏颖达曰郑云天子诸侯及卿大夫有地者皆曰君即此有土可兼大夫以上但此文本意实主于天子】言天人一理通逹无闲【时氏澜曰自我之言夫人贯通之理也此理彻上下而无闲断】民心所存即天理之所在而吾心之敬是又合天民而一之者也有天下者可不知所以敬之哉
　　集説【孔氏颖达曰皇天无心以百姓之心为心民之所欲天必从之此即泰誓所云天视自我民视天聼自我民聼○程子曰天聪明自我民聪明言理无二也若夫天之所为人之所能则各有分矣○林氏之奇曰天有聪明之道而其闻见则付之于民天有明畏之道而其好恶则付之于民葢公天下之闻见好恶而褒贬则天之聪明明畏不外是矣○真氏徳秀曰隆古君臣讲明政治无一事不本于天无一事不本于敬○胡氏士行曰前言典礼命讨皆本之天然天岂高逺茫昧哉民心之天即天之天也○金氏履祥曰聪明聼其言视其行也明畏鉴其徳祸其滛也此节言天心由于民而民心不可欺有民者不可以不敬前章言知人之目而以人之代天终之后章言安民之目而以天之自民终之警戒之意深矣】
　　臯陶曰朕言惠可底行禹曰俞乃言底可绩臯陶曰予未有知思曰赞赞襄哉
　　集传思曰之曰当作日襄成也臯陶谓我所言顺于理可致之于行禹然其言以为致之于行信可有功臯陶谦辞我未有所知言不敢计功也【郑氏晓曰是谦言未知其底绩与否】惟思日赞助于帝以成其治而已【张氏九成曰赞赞所助非一事也○刘氏应秋曰绩以已然见成者言襄以未然待赞者言】
　　集説【林氏之奇曰张横渠薛氏皆以曰当作日字此说比先儒为优虽治经者不当变易经字以就已意然而考之于经如洛诰曰今王即命日释文一音作曰吕刑曰今尔罔不由慰日勤释文一音作曰以是知日字曰字经文多相乱而此下文又有予思日孜孜与此文势正相类故可从也○金氏履祥曰臯陶之陈谟悉矣其切于悟主也故终之曰朕言惠可底行欲人不以为空言而必行之也其切于自反也故又继之曰予未有知思曰赞赞襄哉欲已不为空言而辅行之也○张氏居正曰天下事非言之难惟行之难故臯陶于陈谟之终而勉舜以力行禹因而赞扬之亦不必其言之出于已大臣责难陈善之忠同寅协恭之美于此可见○孙氏继有曰赞赞者贤才之进退生民之休戚所系于君徳者甚大人不可一日不知民不可一日不安故日以知人安民之谟赞帝以行之期于成治而已】
　　总论【董氏鼎曰臯陶发明知人之谟尤觉详于安民之谟明于知人则安民有不难者矣然于言知人之余则戒逸欲崇兢业惟恐人君不知戒惧而至于旷官废事于安民之中则懋政事敬有土惟恐人君不知懋敬而至于防天玩民葢以人君一心又知人安民之根柢欤○薛氏瑄曰臯陶谟典礼刑赏四者万世为治之大经不出于此先儒谓知人安民臯陶一篇之体要窃谓允迪厥徳又知人安民之本源也葢允迪厥徳者实践此徳于身也至若知人智之事安民仁之事则皆此徳之推行耳苟非此徳实践于身则私欲盛而天理微知人之智何自而明安民之仁何自而行哉○王氏樵曰二典纪尧舜之事三谟纪禹臯之言序书者之微意也孟子曰由尧舜至于汤五百有余嵗若禹臯陶则见而知之若汤则闻而知之欲求汤之所闻与禹臯陶之所见而知者舎是书何以哉】
　　益稷
　　集传今文古文皆有但今文合于臯陶谟帝曰来禹汝亦昌言正与上篇末文势接续古者简册以竹为之而所编之简不可以多故厘而二之非有意于其闲也以下文禹称益稷二人佐其成功因以名篇
　　集説【孔氏颖逹曰禹言暨益暨稷是禹称二人二人佐禹有功因以名篇既美大禹亦所以彰此二人之功也禹先言暨益故益在稷上○蔡氏卞曰当时下民昏垫故须治水而奏种之功全在益稷更数圣人而后其功始就○吕氏祖谦曰益稷与臯陶谟议论相承初不闲断但以禹首举益稷为言故取以纪其目】
　　帝曰来禹汝亦昌言禹拜曰都帝予何言予思日孜孜臯陶曰吁如何禹曰洪水滔天浩浩懐山襄陵下民昏垫予乘四载随山刋木暨益奏庶鲜食予决九川距四海濬畎浍距川暨稷播奏庶艰食鲜食懋迁有无化居烝民乃粒万邦作乂臯陶曰俞师汝昌言
　　集传孜孜者勉力不怠之谓帝以臯陶既陈知人安民之谟因呼禹使陈其言禹拜而叹美谓臯陶之谟至矣我更何所言惟思日勉勉以务事功而已观此则上篇禹臯陶答问者葢相与言于帝舜之前也如何者臯陶问其孜孜者何如也禹言往者洪水泛溢上漫于天浩浩盛大包山上陵下民昏瞀垫溺困于水灾如此之甚也四载水乘舟陆乘车泥乘輴山乘樏也輴史记作橇汉书作毳以板为之其状如箕擿行泥上【陈氏第曰輴史记夏本纪作橇河渠书作毳汉书沟洫志亦作毳尸子作蕝实一物也】樏史记作桥汉书作梮以铁为之其形似锥长半寸施之履下以上山不蹉跌也【陈氏第曰樏史记夏本纪作檋河渠书作桥汉书沟洫志作梮实一物也】葢禹治水之时乘此四载以防履山川践行险阻者随循刋除也左传云井堙木刋刋除木之义也葢水涌不泄泛滥弥漫地之平者无非水也其可见者山耳故必循山伐木通蔽障开道路而后水工可兴也奏进也血食曰鲜【林氏之奇曰鸟兽新杀曰鲜故曰鲜食】水土未平民未粒食与益进众鸟兽鱼鼈之肉于民使食以充饱也【孔氏颖逹曰于时虽渐播种得谷犹少人食未足故鲜食以助谷】九川九州之川也【林氏之奇曰史记以导弱水以下为九川葢弱水也黒水也河也汉也江也沇也淮也渭也洛也通有九川然亦不必如此之泥要之谓九川者但谓九州之内凡有川泽皆疏导之使之各有所归也】距至濬深也周礼一亩之闲广尺深尺曰畎一同之闲广二寻深二仞曰浍畎浍之闲有遂有沟有洫皆通田闲水道以小注大言畎浍而不及遂沟洫者举小大以包其余也先决九川之水使各通于海次濬畎浍之水使各通于川也【孔氏颖逹曰先言决川至海后言濬畎至川者川既入海然后浍得入川也○林氏之奇曰自畎而之遂自遂而之沟自沟而之洫自洫而之浍自浍而之川自川而之海也】播布也谓布种五谷也艰难也水平播种之初民尚艰食也【王氏充耘曰用人力播种非如鸟兽虫鱼自然生长也故以彼为鲜食此为艰食】懋勉也懋勉其民徙有于无交易变化其所居积之货也【林氏之奇曰懋迁有无迁有以之无也如鱼盐徙山林材木徙川泽是也化居者化易其所居积王肃云易居者不得空去使满而去使满而来其说是也○李氏儒烈曰居谓所宜居积者近水者居鱼鼈近山者居果实】烝众也米食曰粒葢水患悉平民得播种之利而山林川泽之货又有无相通以济匮乏然后庶民粒食万邦兴起治功也禹因孜孜之义述其治水本末先后之详而警戒之意实存于其闲葢欲君臣上下相与勉力不怠以保其治于无穷而已师法也臯陶以其言为可师法也
　　集説【王氏安石曰大水决而有所归小水濬而有所入治水之次第也○苏氏轼曰禹曰予何言亦犹臯陶之予未有知也曰予思日孜孜亦犹臯陶思日赞赞襄哉也皆相因之辞伏生以益稷合于臯陶谟有以也○蔡氏卞曰水平之后天下知禹之功而已禹以益稷与有功焉故言暨益暨稷是禹不自有其功而与益稷同之不矜不伐乃在于此○黄氏度曰不过数十言禹之治水规模尽在此益山泽之政稷播种与契敷教其次序亦尽在此○吕氏祖谦曰禹不矜不伐此乃歴举其功若矜伐何也葢艰难之念恐其易忘平成之功恐其难保谓今虽平成昔者之心顷刻不可忘也禹虽不陈谟乃陈谟之大者使自言其功而非有深意何以谓之昌言哉○金氏履祥曰随山刋木之初益焚山泽为民奏鱼兽之食此其初救民之权宜也决川濬畎之际稷降播种为民举艰鲜之食此其中民食之兼举也至扵懋迁有无之后谷粟通行而烝民皆乃粒食此其末民食之皆足也○董氏鼎曰禹为司空稷为田正益为虞土田山泽鸟兽鱼鼈其所掌也是三人者均主水土治水之役所当偕行随时施宜因利乘便以救斯民于垫溺穷馁之中禹不忘益稷相从于艰苦中而述其功如此微禹之言后世孰从而知之○王氏樵曰沟浍田闲水道旱则借其容水潦则欲其泄水而以川为脉络者也旱阻而川水不入潦霪而畎浍水不出皆田之患也川以海为都者也不距于海则有侵畎浍之分犯陵陆之位者矣距海者距海距川者距川血脉流通如一身焉田功莫大于正经界备旱潦此等大纲领皆定于禹至于中公外私九一而助则法制品莭因是而加详云尔○申氏时行曰先川而后畎浍者除天下之害先大而后小也先播种而后懋迁者兴天下之利先本而后末也○禹述治水之难以寓保治之意则儆戒之深意责难之微辞莫有过扵是者此所以为昌言也人君以此存心而所以为复隍之虑者益深人臣以此存心而所以为保泰之谋者益至岂不可以师法耶】
　　禹曰都帝慎乃在位帝曰俞禹曰安汝止惟几惟康其弼直惟动丕应徯志以昭受上帝天其申命用休集传禹既叹美又特称帝以告之所以起其听也慎乃在位者谨其在天子之位也天位惟艰一念不谨或以贻四海之忧一日不谨或以致千百年之患帝深然之而禹又推其所以谨在位之意如下文所云也【夏氏僎曰安汝止以下皆谨在位之事】止者心之所止也人心之灵事事物物莫不各有至善之所而不可迁者人惟私欲之念动摇其中始有昧于理而不得其所止者安之云者顺适乎道心之正而不陷于人欲之危动静云为各得其当而无有止而不得其止者【王氏樵曰寂然不动安其止也感而遂通物各付物止之各扵其所亦安其止也】惟几所以审其事之发惟康所以省其事之安即下文庶事康哉之义至于左右辅弼之臣又皆尽其绳愆纠缪之职【王氏樵曰其弼直谓心有非几则格其非事有未当则正厥事】内外交修无有不至若是则是惟无作作则天下无不丕应固有先意而徯我者以是昭受于天天岂不重命而用休美乎
　　集説【林氏之奇曰大学曰知止而后有定人之所止而不能安则将泛然而无所归宿外物得以移之矣苟能安其所止则意诚心正举天下之物曾不足以动其心如是则寂然不动感而遂通天下之故矣此实慎乃在位之本也惟几惟康其弼直言能安止矣又能尽此三者然后有以尽夫慎乃在位之道也○朱子曰惟防当审万事之几惟康当求个安穏处弼直以直道辅之应之非惟人应之天亦应之○时氏澜曰惟几惟康则内得其养其弼直则外得其养○眞氏徳秀曰人之一心静而后能动定而后能应若其胶胶扰扰将为物役之不暇又何以宰万物乎先儒谓心者人之北辰辰惟居其所故能为二十八宿之纲维心惟安所止故能为万事之枢纽○陈氏栎曰安汝所当止静也几者动之微动者几之着静而知几以图康又得直臣弼之则下应人心上当天心矣○王氏樵曰禹曰安汝止伊尹曰钦厥止诗曰于缉熙敬止易曰艮其止孔门知止此圣学相承之微旨也○止以理言安以心言若何而能安曰无欲则静虚动直○君位系天人之重故言谨位而及于得天得民然天命主于人心故丕应又在昭受之先】
　　帝曰吁臣哉邻哉邻哉臣哉禹曰俞
　　集传邻左右辅弼也臣以人言邻以职言帝深感上文弼直之语故曰吁臣哉邻哉邻哉臣哉反复叹咏以见弼直之义如此其重而不可忽禹即俞而然之也
　　集説【孔氏安国曰邻近也君臣道近相湏而成○张氏纲曰臣以分言邻以情言一于分则离一于情则防○薛氏季宣曰舜称臣邻之説语君臣之相依也○陈氏经曰臣当亲近我而助我故曰臣哉邻哉亲我助我乃尽为臣之道故曰邻哉臣哉○邹氏补之曰臣谨其分也邻忘其分也臣而复邻严不至于苛邻而又臣和不至于流○王氏充耘曰禹言帝慎乃在位以归重于君舜曰臣哉邻哉以倚重其臣】
　　帝曰臣作朕股肱耳目予欲左右有民汝翼予欲宣力四方汝为予欲观古人之象日月星辰山龙华虫作防宗彝藻火粉米黼黻絺绣以五采彰施于五色作服汝明予欲闻六律五声八音在治忽以出纳五言汝听集传此言臣所以为邻之义也君元首也君资臣以为助犹元首须股肱耳目以为用也下文翼为明听即作股肱耳目之义【孔氏颖逹曰言已动作视聼皆由臣也】左右者辅翼也犹孟子所谓辅之翼之使自得之也宣力者宣布其力也言我欲左右有民则资汝以为助欲宣力四方则资汝以有为也象像也日月以下物象是也【郑氏康成曰自日月至黼黻所取义皆君徳也服所以象徳服是服必有是徳当观象而自省焉】易曰黄帝尧舜垂衣裳而天下治葢取诸乾坤则上衣下裳之制创自黄帝而成于尧舜也日月星辰【孔氏安国曰日月星为三辰○孔氏颖达曰辰在星下总上三事为辰辰非别为物也】取其照临也山取其镇也龙取其变也华虫雉取其文也防绘也宗彝虎蜼【尔雅注蜼似猕猴而大尾末有岐鼻向上雨即自悬于树以尾塞鼻或以两指○孔氏颖逹曰周礼宗庙彝器有虎彝蜼彝故以宗彝为虎蜼也】取其孝也藻水草【孔氏颖逹曰诗云鱼在在藻是藻为水草】取其洁也火取其明也粉米白米取其养也黼若斧形取其断也黻为两已相背取其辨也【黄氏度曰案缋人职白与黑谓之黼黑与青谓之黻】絺郑氏读为黹紩也紩以为绣也日也月也星辰也山也龙也华虫也六者绘之于衣宗彝也藻也火也粉米也黼也黻也六者绣之于裳所谓十二章也【孔氏颖达曰天数不过十二王者制作皆以十二象天也】衣之六章其序自上而下裳之六章其序自下而上【孔氏颖逹曰日月尊者在上黼黻尊者在下葢以衣在上为阳阳统扵上故所尊在先裳在下为隂隂统于下故所重在后】采者青黄赤白黑也色者言施之于缯帛也绘于衣绣于裳皆杂施五采以为五色也汝明者汝当眀其大小尊卑之差等也【孔氏安国曰天子服日月而下诸侯自龙衮而下至黼黻士服藻火大夫加粉米上得兼下下不得僭上以五采明施于五色作尊卑之服】又案周礼以日月星辰画于旂冕服九章登龙于山登火于宗彝以龙山华虫火宗彝五者绘于衣以藻粉黼黻四者绣于裳衮冕九章以龙为首鷩冕七章以华虫为首毳冕五章以虎蜼为首葢亦增损有虞之制而为之耳六律阳律也不言六吕者阳统隂也有律而后有声有声而后八音得以依据故六律五声八音言之叙如此也在察也忽治之反也声音之道与政通故审音以知乐审乐以知政而治之得失可知也五言者诗歌之协于五声者也【吕氏祖谦曰五言乐之成言者三百篇之诗是也○叶氏梦得曰五言即五声虽言也播于律之所和则为五声虽声也本于诗之所讽则为五言】自上达下谓之出自下逹上谓之纳【陈氏大猷曰纳采诗而纳之于上如命太师陈诗以观民风与工以纳言是也出出诗而播之乐章如闗雎用之乡人用之邦国与时而飏之是也】汝听者言汝当审乐而察政治之得失者也【苏氏轼曰其音安乐和平则时政修理其音怨怒乖离则时政怠惰】
　　集説【王氏安石曰敬服五教司徒掌之岂非左右有民稷掌阻饥臯陶治奸宄岂非宣力四方夷作秩宗岂非制衣服蘷典乐岂非察音声然彼皆各治一官禹则总百官而治之者也帝兼举四事而寄以股肱耳目葢如此○林氏之奇曰心居中虚以治五官心有所欲为亦不能独成其功要必资手足耳目之助使手足耳目之职废于外则心之思虑亦不能独成故帝言此者必资夫羣臣之助也○易曰后以财成天地之道辅相天地之宜以左右民葢天子之职也人臣但为之助而已○周礼司服自天子至扵卿士其服皆有差等则知唐虞之制亦必有尊卑等差于其间作服汝明者恐其乱于上下之分故使之明尊卑差等以示之也夫自天子至于士宗庙宫室车服冕旒器用莫不有尊卑上下之差此但言作服者举其一以包其余○薛氏季宣曰古人之象所以昭于后世使人合三才之道被之扵服用得于观感而化○朱子语类问五言东莱释作君臣民事物之言曰君臣民事物是五声所属宫属君最大羽属物最小此是论声若商放缓便是宫声出纳五言恐只是审乐知政之类○吕氏祖谦曰作服礼之大者也六律八音五声乐之大者也治定功成制礼作乐之时也礼乐非可以虚文举言礼乐必在左右宣力之后者人民和气浃洽然后可以兴礼乐固有次序也○陈氏大猷曰舜以臣邻命禹见君臣之忘势继之以作股肱耳目见君臣之忘形君臣犹一身也君犹心臣犹体臣作朕股肱耳目君以臣为体也汝翼为明聼以遂予之所欲臣以君为心也○许氏谦曰章服之象想上古有之故舜采取其意定某某绘扵衣某某绣于裳不然则何待详言之耶○王氏充耘曰予欲左右有民是言教宣力四方是言政观象作服是制礼审音出纳五言是作乐四者为治之大要也】
　　予违汝弼汝无面从退有后言钦四邻
　　集传违戾也言我有违戾于道尔当弼正其失【王氏安石曰拂我而相之谓之弼故弼字或作拂】尔无面谀以为是而背毁以为非不可不敬尔邻之职也申结上文弼直邻哉之义而深责之禹者如此
　　集説【林氏之奇曰舜所言所行为法扵天下传于后世岂复有违于道义者哉禹事君尽忠亦可为万世法岂复有面从而退有后言者哉葢君臣之闲相与儆戒惟其无是事而尤不忘儆戒之心此其所以为大圣人也○孙氏觉曰圣人不以无违自处而以有违求弼不居其圣也○吕氏祖谦曰舜非有慊而畏人之后言非容受未尽而致人之后言虞廷之臣又非肯欺其君而为面是背非之行也圣人敬畏无已惟恐过之不闻在下者有难言之患求言之切至也○陈氏大猷曰上言予欲汝翼为明聼谓当将顺乎我也此言予违汝弼谓不当苟顺乎我也○四邻诸臣各有其职而舜悉以责禹者禹百揆无所不统也于此可观君道亦可以观相道矣】
　　附録【孔氏安国曰四近前后左右之臣勅使敬其职○孔氏颖达曰冏命实頼左右前后有位之士匡其不及知四近谓前后左右近君之臣也更欲吿以此下之辞故勅之○郑以四近为左辅右弼前疑后丞惟伏生书传有此言文王世子云有师保有疑丞以外经传无此官也】
　　庶顽防说若不在时侯以明之挞以记之书用识哉欲竝生哉工以纳言时而飏之格则承之庸之否则威之集传此因上文而虑庶顽防说之不忠不直也防说即舜所堲者时是也在是指忠直为言【孔氏安国曰若所行不在于是而为非者当察之】侯射侯也明者欲明其果顽愚防说与否也葢射所以观徳顽愚防説之人其心不正则形乎四体布乎动静其容体必不能比于礼其节奏必不能比于乐其中必不能多审如是则其为顽愚防说也必矣周礼王大射则供虎侯熊侯豹侯诸侯供熊侯豹侯卿大夫供麋侯皆设其鹄又梓人为侯广与崇方【周礼注云崇高也方犹等也高广等谓侯中也画布曰正栖皮曰鹄】三分其广而鹄居一焉应古制亦不相逺也挞扑也即扑作敎刑者葢惩之使记而不忘也识志也録其过恶以识于册如周制乡党之官【陈氏师凯曰案地官党正族师闾胥皆乡大夫所属故总称为乡党之官】以时书民之孝悌睦婣有学者也圣人不忍以顽愚防説而遽弃之用此三者之教啓其愤发其悱使之迁善改过欲其竝生于天地之闲也工掌乐之官也【孔氏颖逹曰礼通谓乐官为工知工是乐官如周礼大师瞽蒙之类】格有耻且格之格谓改过也承荐也圣人于庶顽防说之人既有以啓发其愤悱迁善之心而又命掌乐之官以其所纳之言时而飏之以观其改过与否如其改也则进之用之如其不改然后刑以威之【黄氏度曰让罚不悛桎梏而坐诸嘉石甚者纳之圜土其又甚者迁徙之】以见圣人之教无所不极其至必不得已焉而后威之其不忍轻于弃人也如此此即龙之所典而此命伯禹总之也
　　集説【林氏之奇曰庶顽防説苟能生其迁善之心未必不为豪杰之才惟上之人弃之则彼以不肖之心应之矣邵康节之言曰尧舜之世非无小人难其为小人也谓染于圣人之教亦将变而为君子此唐虞之世所以比屋可封也○黄氏度曰礼以道其志乐以和其声政以一其行刑以防其奸礼乐刑政其极一也侯明挞记书识皆刑政也侯明周礼乡五物訽众庶其事始此○吴氏澄曰帝舜为君为师之道仁之至义之尽也○张氏尔嘉曰直者人之生理顽防枉其直性生理几澌灭于天地之闲故多方引诱正是曲全人心下面纳言因悔悟处验其生生之机若何】
　　禹曰俞哉帝光天之下至于海隅苍生万邦黎献共惟帝臣惟帝时举敷纳以言明庶以功车服以庸谁敢不让敢不敬应帝不时敷同日奏罔功
　　集传俞哉者苏氏曰与春秋传公曰诺哉意同口然而心不然之辞也隅角也苍生者苍苍然而生视逺之义也献贤也黎献者黎民之贤者也【孙氏觉曰黎者之民谓之黎民贤于黎民则谓之黎献】共同时是也敷纳者下陈而上纳也明庶者明其众庶也禹虽俞帝之言而有未尽然之意谓庶顽防説加之以威不若明之以德使帝徳光辉逹于天下海隅苍生之地莫不昭灼徳之逺着如此则万邦黎民之贤孰不感慕兴起而皆有帝臣之愿惟帝时举而用之耳敷纳以言而观其蕴明庶以功而考其成旌能命德以厚其报如此则谁敢不让于善敢不精白一心敬应其上而庶顽防説岂足虑乎帝不如是则今任用之臣逺近敷同【孙氏觉曰敷同犹普同】率为诞慢日进于无功矣岂特庶顽防説为可虑哉集说【孔氏颖达曰舜典云敷奏明试与此异者彼言施于诸侯故令奏言试功此谓方始擢用故言纳庶纳谓受取之庶谓在羣众○林氏之奇曰禹虽然帝之言又有以广帝之意谓辅弼之责虽在臣邻然当广延天下之贤无谓止此而已○王氏十朋曰诸侯以黜陟为重故言试黎献以多得为盛故言庶○陈氏经曰诸侯之功已着特使奏其言而试其功以验其已然之效黎献之功未着故受其言而明众庶以功以责其将然之效○王氏樵曰让者真知己之不足人之有余悦慕之意新而矜高之志屈诚服人之善而推逊之也敬应者有职者勤于职无职者勤于徳以求不负乎上而答其陶成之意也谁敢谓人之感化向应自不容己使有不然则是自弃于陶镕也而谁敢哉○申氏时行曰人君徳辉逺着既有以来天下之贤而课赏有方又有以尽用贤之道则公道昭明而人心激劝莫不归于忠直不惟黎献者益尽其用而顽防者亦归于化矣○张氏尔嘉曰徳之感人神于威威有及有不及徳无所不到】
　　无若丹朱傲惟慢游是好傲虐是作罔昼夜罔水行舟朋淫于家用殄厥世予创若时娶于涂山辛壬癸甲啓而泣予弗子惟荒度土功弼成五服至于五千州十有二师外薄四海咸建五长各迪有功苗顽弗即工帝其念哉帝曰迪朕德时乃功惟叙臯陶方祗厥叙方施象刑惟明
　　集传汉志尧处子朱于丹渊为诸侯丹朱之国名也頟頟不休息之状罔水行舟如奡荡舟之类【孔氏安国曰丹朱习于无水陆地行舟】朋淫者朋比小人而淫乱于家也殄絶也世者世尧之天下也丹朱不肖尧以天下与舜而不与朱故曰殄世程子曰夫圣莫圣于舜而禹之戒舜至曰无若丹朱好慢游作傲虐且舜之不为慢游傲虐虽愚者亦当知之岂以禹而不知乎葢处崇高之位所以儆戒者当如是也创惩也禹自言惩丹朱之恶而不敢以慢游也【陈氏栎曰以丹朱为帝戒复以己之惩朱继之】涂山国名在今寿春县东北【皇舆表夀春县即今鳯阳府夀州隶江南地理今释涂山在今江南鳯阳府懐逺县东南八里孔颖逹正义曰哀七年左传禹防诸侯于涂山杜预云涂山在夀春县东北涂山国葢近彼山也】禹娶涂山氏之女也辛壬癸甲四日也禹娶涂山甫及四日即往治水也啓禹之子泣声荒大也言娶妻生子皆有所不暇顾念惟以大相度平治水土之功为急也孟子言禹八年于外三过其门而不入是也五服甸侯绥要荒也言非特平治水土又因地域之逺近以辅成五服之制也疆理宇内乃人君之事非人臣之所当专者故曰弼成也【王氏樵曰弼成五服二句禹贡甸服五节即其事也主之者帝而分画之者禹故曰弼成】五千者毎服五百里五服之地东西南北相距五千里也十二师者毎州立十二诸侯以为之师使之相牧以纠羣后也薄迫也九州之外迫于四海毎方各建五人以为之长而统率之也【孔氏颖逹曰王制谓五国以为属属有长此建五长亦如彼文○孙氏继有曰五长内布中国之政教外通蕃夷之职贡则以捍中国辅蕃夷为职】圣人经理之制其详内略外者如此即就也谓十二师五长内而侯牧外而蕃夷皆蹈行有功惟三苖顽慢不率不肯就工帝当忧念之也帝言四海之内蹈行我之德教者是汝功惟叙之故其顽而弗率者则臯陶方敬承汝之功叙方施象刑惟明矣曰明者言其刑罚当罪可以畏服乎人也上文禹之意欲舜弛其鞭扑之威益广其文教之及而帝以禹之功叙既已如此而犹有顽不即工如苖民者是岂刑法之所可废哉或者乃谓苗之凶顽六师征之犹且逆命岂臯陶象刑之所能致是未知圣人兵刑之叙与帝舜治苗之本末也帝之此言乃在禹未摄位之前非徂征后事葢威以象刑而苗犹不服然后命禹征之征之不服以益之谏而又增修徳教及其来格然后分背之舜之此言虽在三谟之末而实则禹未摄位之前也集说【林氏之竒曰禹拯生民之难思天下之溺由已之溺不暇顾其妻子至于沐雨栉风股无脂胫无毛而不以为劳其志如此举天下之声色嗜好曾何足以易此志哉○夏氏僎曰洪水未平九功未叙人救死不赡何暇迪徳舜谓今天下所以迪行我徳而各迪有功者实汝之九功惟叙故也臯陶方敬承汝功之叙又虑迪徳者怠方施象刑明示人以儆之则已迪徳者益勉未迪徳者益惧而勉矣此正如九功惟叙之后董之用威不容已也○陈氏经曰天下皆迪功弗即工特一有苗若不足介意也圣人之心以为一物梗化则有不能忘之意○眞氏德秀曰舜以大圣之资安有可戒之事而益以怠荒戒臯陶以逸欲戒禹又有傲虐戒岂忧其有是而豫防之邪抑知其无是而姑为是言邪人心惟危自昔所畏虽圣主不敢忘操存之功大臣事圣主不敢废规儆之益后之君臣宜视以为法○朱惟骄怠是以逞欲禹惟敬戒是以忘私○张氏尔嘉曰天下有一处不安则君心无日不危四方迪功而有苗负固终为盛治之亏文徳是敷刑罚精爽天下无玩愒不张之纪法则有苗负固何足忧哉】
　　蘷曰戛击鸣球搏拊琴瑟以咏祖考来格虞賔在位羣后德让下管鼗鼓合止祝敔笙镛以闲鸟兽跄跄箫韶九成鳯凰来仪
　　集传戛击考击也鸣球玉磬名也【陈氏大猷曰球击能鸣故称鸣球○黄氏鎭成曰周礼考工磬氏为磬小胥正乐县之位凡县钟磬半为堵全为肆】搏至拊循也【王氏炎曰磬轻为戛重为击琴瑟重为搏轻为拊】乐之始作升歌于堂上则堂上之乐惟取其声之轻清者与人声相比故曰以咏葢戛击鸣球搏拊琴瑟【郑氏康成曰琴五瑟二十四○尔雅疏曰琴长三尺六寸六分五后加文武二大瑟长八尺一寸广一尺八寸二十七雅瑟长八尺一寸广一尺八寸二十三常用者十九颂瑟长七尺二寸广一尺八寸二十五尽用之○黄氏镇成曰琴操曰伏羲作琴世本曰神农作琴乐记曰舜作五之琴以歌南风明堂位曰大琴大瑟中琴小瑟四代之乐器也】以合咏歌之声也【孔氏颖逹曰歌咏诗章○黄氏度曰石尚角角清浊之中琴瑟尚宫宫声大乐器重者从细轻者从大故登歌以磬合琴瑟细大谐也】格神之格思之格虞賔丹朱也尧之后为賔于虞犹微子作賔于周也丹朱在位与助祭羣后以徳相让则人无不和可知矣【黄氏度曰丹朱傲嚚而能与羣后徳让舜徳照临之久矣于是乐感发之】下堂下之乐也管【郑氏康成曰管如箎而有六孔】犹周礼所谓隂竹之管孤竹之管孙竹之管也【周礼注曰隂竹生于山北者孤竹竹特生者孙竹竹枝根之末生者】鼗鼓【黄氏镇成曰周官小师掌教鼓鼗瞽蒙掌播鼗葢鼗之播也有瞽蒙者有眡了者】如鼓而小有柄持而摇之则旁耳自击柷敔郭璞云柷如漆桶方二尺四寸深一尺八寸中有椎柄连底撞之令左右击敔状如伏虎背上有二十七鉏铻刻【黄氏镇成曰柷方二尺四寸隂也敔二十七鉏铻阳也乐作阳也以隂数成之乐止隂也以阳数成之】以籈栎之【黄氏镇成曰通典曰碎竹以击其首而逆戛以止乐宋依唐制以竹为籈破一端为十二茎乐将止先击其首次三戛之】籈长一尺以木为之始作也击柷以合之及其将终也则栎敔以止之葢节乐之器也笙以匏为之【黄氏镇成曰礼记曰女娲之笙簧世本曰随作笙礼曰三笙一和而成声周礼笙师掌教吹竽笙】列管于匏中又施簧于管端【郑氏康成曰十二簧为笙】镛大钟也【章氏士俊曰明堂位垂之和镛世本云垂作钟传曰伏义之孙鼓延始为钟考工记六分其金而锡居一谓之钟鼎之齐凫氏为钟】叶氏曰钟与笙相应者曰笙钟与歌相应者曰颂钟颂或谓之镛诗贲鼓维镛是也大射礼乐人宿县于阼阶东笙磬西面其南笙钟西阶之西颂磬东面其南颂钟颂钟即镛钟也上言以咏此言以闲相对而言葢与咏歌迭奏也【潘氏士遴曰歌则众乐止独笙镛闲之葢乐始作则琴瑟以歌次众音合作众音暂止而后笙镛闲歌也】乡饮酒礼云歌鹿鸣笙南陔闲歌鱼丽笙由庚或其遗制也跄跄行动之貎言乐音不独感神人至于鸟兽无知亦且相率而舞跄跄然也箫古文作箾舞者所执之物説文云乐名箾韶季札观周乐见舞韶箾者则箾韶葢舜乐之总名也今文作箫故先儒误以箫管释之九成者乐之九成也【潘氏士遴曰孔颖逹云成乐曲终也毎曲一终必变更奏故书言九成传言九奏周礼言九变其实一也】功以九叙故乐以九成九成犹周礼所谓九变也孔子曰乐者象成者也故曰成鳯凰羽族之灵者其雄为鳯其雌为凰来仪者来舞而有容仪也戛击鸣球搏拊琴瑟以咏堂上之乐也下管鼗鼓合止柷敔笙镛以闲堂下之乐也唐孔氏曰乐之作也依上下而逓奏闲合而后曲成祖考尊神故言于堂上之乐鸟兽微物故言于堂下之乐九成致鳯尊异灵瑞故别言之非堂上之乐独致神格堂下之乐偏能舞兽也或曰笙之形如鸟翼镛之虡为兽形故于笙镛以闲言鸟兽跄跄风俗通曰舜作箫笙以象鳯葢因其形声之似以状其声乐之和岂眞有鸟兽鳯凰而跄跄来仪者乎曰是未知声乐感通之妙也瓠巴鼓瑟而游鱼出听伯牙鼓琴而六马仰秣声之致祥召物见于传者多矣况舜之徳致和于上蘷之乐召和于下其格神人舞兽鳯岂足疑哉今案季札观周乐见舞韶箾者曰德至矣尽矣如天之无不覆如地之无不载虽甚盛徳蔑以加矣夫韶乐之奏幽而感神则祖考来格【林氏之竒曰来格者祭义云其入室也僾然必有见乎其位周还出户肃然必有闻乎其容声出户而聴忾然必有闻乎其叹息之声是为来格】明而感人则羣后德让微而感物则鳯仪兽舞原其所以能感召如此者皆由舜之德如天地之无不覆焘也其乐之传歴千余载孔子闻之于齐尚且三月不知肉味曰不图为乐之至于斯则当时感召从可知矣又案此章蘷言作乐之效其文自为一叚不与上下文势相属葢舜之在位五十余年其与禹臯陶蘷益相与答问者多矣史官取其尤彰明者以诏后世则是其所言者自有先后史官集而记之非其一日之言也诸儒之説自臯陶谟至此篇末皆谓文势相属故其説牵合不通今皆不取
　　集説【王氏通曰夫乐象成者也象成莫大于形而流于声故诏之成也虞氏之恩被动植矣鸟鹊之巢可俯而窥也鳯凰何为而藏乎○孔氏颖逹曰功成道洽礼备乐和史述蘷言继于后○程子曰记云后世有作者虞帝弗可及矣如百兽舞鳯凰仪三代以降无此也○林氏之奇曰飨礼曰升歌清庙示德也下管象武示事也燕礼曰升歌鹿鸣下管新宫葢堂上之乐以歌为主堂下之乐以管为主其实相合以成○九成者韶乐之作所以象治功之成而舜治功之成见于九功惟叙九叙惟歌故其乐以九为节歌于堂上者九徳之歌舞于庭者则九韶之舞亦犹武王之功成于六故其乐以六为节也○薛氏季宣曰中和之至感化之极也○朱子曰有舜与文王之徳则声为律而身为度萧韶二南之诗不患其不作○陈氏栎曰此章蘷言作乐之效乃史载之以终典谟葢功成作乐帝者致治之盛也郊特牲曰歌者在上匏竹在下贵人声也即此説以证此章与仪礼皆无不合古文简质下之一字别管鼗等为堂下之乐显见鸣球琴瑟为堂上之乐矣奏石丝以咏歌之时则堂下之乐不作奏匏竹等众乐之时则堂上之乐不作以今奏乐例之亦如此耳○王氏充耘曰阳数极于九而乐阳声也作乐而至于九成则乐之和至此极矣感物而致鳯凰则感通亦至此极矣○孙氏继有曰乐有八音鸣球石也琴瑟丝也管竹也鼗鼓革也柷木也敔土也笙匏也镛金也】
　　蘷曰于予击石拊石百兽率舞庶尹允谐
　　集传重击曰击轻击曰拊石磬也有大磬有编磬有歌磬磬有大小故击有轻重八音独言石考葢石音属角最难谐和记曰磬以立辨夫乐以合为主而石声独立辨者以其难和也【王氏肯堂曰角声不高不下太高则近徴太下则近商为清浊之中故难和】石声既和则金丝竹匏土革木之声无不和者矣诗曰既和且平依我磬声则知言石者总乐之和而言之也或曰玉振之也者终条理之事故举磬以终焉上言鸟兽此言百兽者考工记曰天下大兽五脂者膏者臝者羽者鳞者羽鳞总可谓之兽也百兽舞则物无不和可知矣尹正也庶尹者众百官府之长也允谐者信皆和谐也【孙氏继有曰允谐与徳让不同彼以貎言此以心言】庶尹谐则人无不和可知矣
　　集说【孙氏觉曰前先言祖考虞宾羣后而后及鸟兽以贵贱为序也此先言鸟兽而后及庶尹以难易为序也○王氏炎曰八音以石为君而韶乐以球为首宜于此又单言石也○蘷之作乐所以形容治功之成有舜之徳不可无蘷之乐以发之有蘷之乐不可无舜之徳以本之二者交致而天下之至和极矣○吴氏澄曰道徳乐之本声音乐之具舜徳极大极盛而韶乐又尽善尽美故其感应之妙古今莫及】
　　帝庸作歌曰勅天之命惟时惟几乃歌曰股肱喜哉元首起哉百工熙哉臯陶拜手稽首飏言曰念哉率作兴事慎乃宪钦哉屡省乃成钦哉乃赓载歌曰元首明哉股肱良哉庶事康哉又歌曰元首丛脞哉股肱惰哉万事堕哉帝拜曰俞往钦哉
　　集传庸用也歌诗歌也勅戒勅也几事之微也惟时者无时而不戒勅也惟几者无事而不戒勅也葢天命无常理乱安危相为倚伏今虽治定功成礼备乐和然顷刻谨畏之不存则怠荒之所自起毫髪几微之不察则祸患之所自生不可不戒也此舜将欲作歌而先述其所以歌之意也股肱臣也元首君也【王氏樵曰人之形视聼呼吸皆在元首作而行之则在股肱故君谓之元首臣谓之股肱】人臣乐于趋事赴功则人君之治为之兴起而百官之功皆广也拜手稽首者首至手又至地也大言而疾曰飏率总率也臯陶言人君当总率羣臣以起事功又必谨其所守之法度葢乐于兴事者易至于纷更故深戒之也屡数也兴事而数考其成则有课功覈实之效而无诞慢欺蔽之失两言钦哉者兴事考成二者皆所当深敬而不可忽者也此臯陶将欲赓歌而先述其所以歌之意也赓续【王氏樵曰赓者依帝之歌而续之也】载成也续帝歌以成其义也臯陶言君明则臣良而众事皆安所以劝之也丛脞烦碎也惰懈怠也堕倾圯也言君行臣职烦琐细碎则臣下懈怠不肯任事而万事废坏所以戒之也舜作歌而责难于臣臯陶赓歌而责难于君君臣之相责难者如此有虞之治兹所以为不可及也欤帝拜者重其礼也【林氏之奇曰礼曰君于臣则无答拜葢至尊之势无所屈也然臯陶之赓歌舜拜而受之岂以师傅之礼待臯陶欤】重其礼然其言而曰汝等往治其职不可以不敬也林氏曰舜与臯陶之赓歌三百篇之权舆也学诗者当自此始集説【范氏祖禹曰君以知人为明臣以任职为良君知人则贤者得行其所学臣任职则不肖者不得苟容于朝此庶事所以康也若夫君行臣职则丛脞矣臣不任君之事则惰矣此万事所以堕也君人者如天运于上而四时寒暑各司其序则不劳而万物生矣君所治者大所司者要也臣所治者寡所职者详也君务察而多疑欲以一人之身代百官之所为则虽圣智亦日力不足矣○林氏之奇曰帝所歌谓夫元首之起必由股肱之喜是君之所望于臣也臯陶之歌谓夫股肱之良必由元首之眀是臣之所望于君也以是成其义也○吕氏祖谦曰治定功成君臣陶于至和不能自已正手舞足蹈之时于是时而作歌宜其发扬蹈厉而至乐乃在儆戒畏惧之中所以见情性之正而为本于三百篇也○舜之时恭已正南面法度彰礼乐着羣贤布职但总其大纲不可复加二典三谟或记其臣之拜或记其君之拜皆和气浃洽不自知其所以然也○时氏澜曰事固以奋庸而立又必谨守其法加之以钦此是情性之正天理之公○臣歌先元首君歌先股肱交相责任之义也○陈氏经曰保治在勅天勅天之要在时几人求天于天圣人求天于已人事之尽即天也不可失其时不可忽其微常存儆勅天命可保矣○陈氏栎曰歌者和乐之也当和乐之时不忘戒谨之意歌之所谓喜喜于乘时图几也所谓起起而乘时图几也所谓熙则其乘时图几之效验也○王氏樵曰司马氏云王者之职在于量材任人赏功罚罪而已苟能谨择公卿牧伯而属任之则其余不待择而精矣谨察公卿牧伯之贤愚善恶而进退诛赏之则其余不待进退诛赏而治矣然则王者所择之人不为多所察之事不为烦此治事之要也】
　　总论【林氏之竒曰大禹臯陶益稷三篇当时君臣相与都俞吿戒之辞史官取其深切着明者垂于后世然尧舜行事其本末既载于二典必为此三篇者葢以君臣之盛德尤在于此故也○彭氏勗曰此篇乃史臣纪舜禹臯陶交相规勉之辞故中虽述后虁作乐之效终复纪其相戒之歌有虞君臣安不忘危之心于此可见】













　　钦定书经传説彚纂卷三
&lt;经部,书类,钦定书经传说汇纂&gt;
　　钦定四库全书
　　钦定书经传説彚纂卷四
　　夏书
　　集传夏禹有天下之号也书凡四篇禹贡作于虞时【孔氏颖达曰治水是尧末时事】而系之夏书者禹之王以是功也
　　集説【孔氏颖达曰此篇必在虞书之内盖夏史抽入夏书或仲尼始退其第○金氏履祥曰禹贡叙水土在唐虞之际禹谟序功谟在有虞之时旧皆名夏书以夏史之所述也夫子定书升禹谟于虞书以着三圣相传之道冠禹贡于夏书以明大禹有天下之本也】
　　禹贡上
　　集传上之所取谓之赋下之所供谓之贡是篇有贡有赋而独以贡名篇者孟子曰夏后氏五十而贡贡者较数嵗之中以为常则贡又夏后氏田赋之总名【孔氏安国曰禹制九州贡法】今文古文皆有集説【孔氏頴达曰九州之土物产各异任其土地所有以定贡赋之差亦因其肥瘠多少不同制为差品治田出谷经定其差等谓之厥赋以其所出之谷市其土地所生异物献谓之】
  </div>
  <div class="pagination">
   <a href="钦定书经传说汇纂_page10.html">
    上一页
   </a>
   <span>
    ...
   </span>
   <a href="钦定书经传说汇纂_page6.html">
    6
   </a>
   <a href="钦定书经传说汇纂_page7.html">
    7
   </a>
   <a href="钦定书经传说汇纂_page8.html">
    8
   </a>
   <a href="钦定书经传说汇纂_page9.html">
    9
   </a>
   <a href="钦定书经传说汇纂_page10.html">
    10
   </a>
   <span class="current-page">
    11
   </span>
   <a href="钦定书经传说汇纂_page12.html">
    12
   </a>
   <a href="钦定书经传说汇纂_page13.html">
    13
   </a>
   <a href="钦定书经传说汇纂_page14.html">
    14
   </a>
   <a href="钦定书经传说汇纂_page15.html">
    15
   </a>
   <a href="钦定书经传说汇纂_page16.html">
    16
   </a>
   <span>
    ...
   </span>
   <a href="钦定书经传说汇纂_page12.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
