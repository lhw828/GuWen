<!DOCTYPE html>
<html>
<head>
    <meta charset="UTF-8">
    <title>胡氏尚书详解 - 第 3 页/共 18 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>胡氏尚书详解 - 第 3 页/共 18 页</h1>
    <div class="content">　　五声
　　宫【舌居中】　　商【口闲张】　　角【舌缩郤】
　　徴【舌拄齿】　　羽【撮口聚】
　　八音
　　金【钟】　石【磬】　丝【琴瑟】竹【箫管】匏【笙】
　　土【埙】　革【鼓】　木【柷敔】
　　夔曰于【如字或音乌而絶句叹美也】予击【大击】石【磬声之清者孟子玉振之也者终条理也诗曰依我磬声磬八音之终也】拊【小击】石百兽率舞
　　惟舜乐之和故击拊之而兽舞焉防非自言其功所以信舜乐感通之必然尔兽且舞况神人乎
　　帝曰龙朕圣【疾恶】谗【邪】説【防白成黒】殄【絶】行【君子之行】震【动】惊【恐】朕师【众氏】命汝作纳言【喉舌之官】夙夜出【受上言宣于下】纳【听下言纳于上】朕命惟允【信】
　　谗説之得以动众者以上下之情不通故也有纳言以出纳之则下情上达上情下孚一切以帝命之公为信谗説之私自无庸得行矣益稷工以纳言即此职也
　　帝曰咨汝二十有二人【四岳十二牧九官共二十五人曰二十二人者有一人而兼二职者也】钦哉惟时【钦则不失时】亮【弼】天工三载【三年有成】考绩【功】三考【几年】黜【降】陟【升】幽【暗职之废音】明【职之修者】庶绩咸熈
　　此总命也岳牧九官之事皆天之事也天工人其代之惟天之命于穆不已可一时息乎钦则诚与天一矣此尧舜传心之妙所以咨命之要领也三载以下史臣述舜事非舜语也考焉黜陟焉课之三载三考之后而庶绩无不熈者钦之成处也　周官三歳大比而诛赏不待九年者帝王气量之异
　　分【别】北【背】三苗【前既窜其君而未灭其国其同恶犹有不悛者故分背之所谓旌别淑慝殊厥井疆也禹贡三苗丕叙则其君窜于三危者】
　　孔云众功皆广三苗幽暗故分北之
　　舜生【侧微】三十徴庸【尧始升用】三十【摄位二十八年居丧三年】在位【即帝位】五十载【舜践位三十三年荐禹于天禹摄位十七年然后舜崩】陟【升】方【遐】乃死在位五十年舜典载其一年事而略其余规模一定四十九年之事皆枝叶流派也此作史之妙陟方孔以为舜升道南方巡守死于苍梧之野而焉案尧老舜摄则巡守舜行之矣岂有禹既摄而舜犹巡守者乎司马温公诗云虞舜既倦勤荐禹为天子岂肯复南巡迢迢渡湘水
　　帝厘【理治】下土【诸侯】方【各方】设【立官】居方【居其方】别【分】生【姓族】分【士农工商分其使相从】作汩【治】作【与也言治民之功兴一篇亡】九共【言九州供贡刘敝以为即九丘孔安国除九丘非也共丘字相似安国为古定误以丘为共耳】九篇槀【劳】饫【赐】此七书序安国所谓不可复知者也无篇首可冠随其次附之前书之末训传顺序文为之説既不见书其是非不可得而知也


　　尚书详解卷一
　　钦定四库全书
　　尚书详解卷二　　　　　宋　胡士行　撰
　　大禹谟第三　　　　　　　　　虞书
　　臯陶矢【陈】厥谟【九徳之谋】禹成厥功【六府三事之功】帝舜申之【发暴白之使功与谟申而不屈于此见舜得君道焉林云申重也陶谟矣而舜以时乃功申致其功禹功矣而舜以汝亦昌言申致其言唐孔氏曰重美二子之言】作大禹臯陶谟益稷
　　虞史既述二典义有未备又叙其君臣嘉言善政为此三篇三篇意本相属【连】古人编竹简成书所载不能多故析之因取篇首所载以名非禹自禹臯自臯而益稷自益稷也此三书所以一序也先谟后功或以为功发于谟非也事辞之叙然也
　　大禹谟曰若稽古大禹曰文【徳】命【教】敷【布】于四海祗【敬】承【奉】于帝
　　此史述禹之德如尧舜典也吕云禹声教讫四海方承于帝有君民之大德有事君之小心也重华有日月之意祗承则坤顺承天之象而已此帝王之间也
　　曰后克艰【难】厥后臣克艰厥臣政乃【方】乂【治】黎民敏【勉速】德
　　此禹陈克艰之谟于舜也克艰者圣人相传之道即尧舜所谓钦也为君难为臣不易政之本也本立则政乂上之艰下之敏感应之速有不期然而然者矣
　　帝曰俞允【信】若【如】兹【此】
　　心总意防一俞之外无余辞兹者此外无余理也
　　嘉【美】言罔【无】攸【所】伏【藏】野无遗【弃】贤万邦咸宁稽【考】于众舍己【己见】从人【人言】不虐无告不废【弃】困穷惟帝【尧】时【是】克【从】
　　此舜信禹谟而举尧克艰之道证之罔伏无遗矣方稽而从焉咸宁矣方惧其虐且废焉此克艰之道惟尧时克也　稽从知人也不虐废安民也臯谟所谓帝其难之者也　尧岂有如后世虐废之政哉其哀悯之念一豪不到则尧以为若虐废之矣
　　益曰都【美辞】帝【尧】德广【大】运【流转不息】乃圣【大而化之】乃神【圣不可知】乃武【戡定祸乱】乃文【经纬天地】皇【大】天眷【顾】命奄【合】有四海为天下君
　　孔云此益因舜言又美尧也大而不运犹可名也大而运之则化矣大可言也化不可言也乃谓之圣乃谓之神乃谓之武文名言之不可也故天命而君天下焉此克艰一念之不息所致也吕夏以惟帝为益美舜
　　禹曰惠【顺】迪【道】吉从逆【非道】凶惟影【应形】响【应声】
　　迪则吉逆则凶非于善恶之外别有祸福也其应之速可知迪即克艰之道
　　益曰吁【叹】戒【谨】哉儆【惧】戒无【可】虞【度之事】罔失法度【旧章也吕云不独政事纪纲之谓一身之间动作饮食罔不有之所谓动容周旋中礼是也】罔游【过】于逸【安】罔淫【过】于乐任【用】贤勿【无】贰【二心】去邪【邪人】勿疑疑谋勿成【可疑之谋如诗所谓筑室于道谋也行之必无成事故勿成之或云邪人为疑谋以间贤人】百志【心所之】惟熙【广大也或曰明或曰安】罔违道以干【求】百姓之誉【因民誉可以验已治舍大道而行小惠以干之则不可】罔咈【逆】百姓【公】以从己之欲【私】无怠【惰】无荒【纵】四夷【东夷西戎南蛮北狄】来王【朝】
　　此克艰之目也天下无事上恬【安】下熙【乐】而治忽【乱】之几【微】起每伏【藏】于意度之所不及【到】正克艰时也守法度而无游淫修身也任去坚而絶疑谋尊贤也熙百志以顺百姓子庶民也无怠荒而四夷王来逺人也勿焉罔焉事事而戒之也
　　禹曰于【叹美辞】帝念哉【前言保功而推其原于君心也】德惟善政【莫非政也以德乃善】政在养民【在者不可他求也】水火金木土谷【天地间常用之物】惟修【裁成六者使遂其性为利而不为害】正德【正民之德谨庠序之教也】利用【宣道流通使士农工商各安业】厚生【五亩宅百亩田以培养民生】惟和【三者施之天下无有差戾】九功【惟修之六府财用之所自出惟和之三事人事所当为九者皆有成功】惟叙【各得其叙而不失其和】九叙惟歌【民被其泽而歌咏之】戒【儆民】之用【以】休【赏言能保功之美】董【督】之用威【罚言不能保功之祸】劝【感发】之以九歌【因其出于人心者还以劝之使之自不能已】俾【使】勿坏【败】
　　此因益儆戒无虞之意而啓帝念以保九功也以德为政而养民修和叙而歌矣方戒董劝之使其成者勿坏焉俾者圣人裁成辅相以赞消息盈虚之理一念之无穷也吕云正徳以正其心利用厚生以养其生养其生亦所以正其心所谓日用饮食徧为尔德也　戒董以刑赏示之在外之事也九歌以声音养之在内之事也一说六府以养民之心教之也一说帝以念哉叙九功
　　帝曰俞【信禹之言】地平天成六府三事允【信】治万世永【长】赖【借依】时【此】乃【汝】功
　　洪水之害不特地失其髙下之宜而天所以始万物者亦不能成功所谓平成允治者禹平水之功也惟勿坏故永赖万世之逺可于其一念预占之
　　帝曰格【来】汝禹朕宅【居】帝位三十有三载【自除尧丧即位后】耄【八十九十曰耄】期【百年曰期颐】倦【怠】于勤汝惟不怠总【统】朕师禹有正天下之大功则可以为天地主舜时年九十五心不息而精力衰于勤之中察其若倦政欲以禹之不怠代己盖圣人不以天下为乐而以为忧不敢一念息也
　　禹曰朕德罔克【能胜】民不依【归附】
　　此舜让于德弗嗣之意禹克艰而以罔克自处此所以为不怠也
　　臯陶迈【逺】种【如农种植栽培】德德乃降【沛然下及】黎民怀【爱】之帝念【念臯陶】哉念兹在兹释兹【释而不念】在兹【亦在此】名言【指其事而言之】兹在兹允出【不言而反其心之所出】兹在兹惟帝念功【民怀之功】
　　此禹举臯陶自代而使舜不忘也念不念言不言皆在臯陶如参于前倚于衡也
　　帝曰臯陶惟兹臣庶罔或【有】干【犯】予正【法】汝作士【士师】明【明示】于五刑以弼【助】五教【刑教对立出此则入彼】期【望也立意至此地也】于予治刑【明刑】期于无刑民协【合】于中时【此】乃功懋【勉】哉此舜因禹让臯陶而美之也士刑官也而惟以弼教期于治期于无刑而已协于中则不干于正矣此其功有超于刑官之外者不亦懋哉
　　臯陶曰帝德罔愆【过】临【莅】下【臣】以简【不苛细】御【制】众【民】以寛【不急迫】罚【罪】弗及嗣【子孙】赏【功】延【长及】于世【后世】宥【恕】过【误】无大【虽大必宥使得自新】刑故【故意】无小【虽小必刑使不长恶】罪疑【重而疑轻】惟轻【宁从轻】功疑【轻而疑重】惟重【宁从重】与其杀【误杀】不辜【罪】宁失【误故纵】不经【常】好生【生民生】之德洽【浸入】于民心兹【此】用【所以】不犯于有司【士师】
　　此臯陶因舜美已而推其原于舜也　罔愆意极渊源非盛德之至刚健纯粹质天地而不疑开百圣而不惭歴万世而无者何以至此　临而简有统宗防元之意御而寛有天覆地载之意好生之德皆自此发上不忍薄其民民忍自薄乎此其所以不犯也刑故者灭趾之义也【易噬嗑卦初六履校灭趾无咎上九何校灭耳凶】无
　　此则好生之德不备盖不俟其大而戢之厚德深仁无越于此汉宣综核信必何舜于名实之不定功罪之多疑也汉宣焰火之光舜天地之量也
　　帝曰俾【使】予从【如】欲以治四方风【君子之德风】动惟【是】乃之休【美】
　　罔愆以下皆舜所欲使如所欲者臯之弼教也风动则如风之披拂有使民迁善而不自知之妙是臯之刑非刑也德教也休孰大焉
　　帝曰来禹洚水【水逆行谓之洚水】儆【天戒】予成允【信】成功惟【独】汝贤
　　灾异之来天所以儆圣人也圣人以天地万物为一体一物不顺无非儆予公孙谓尧使舜治水未闻舜有洪水也舜当时认为己责而于百世下欲归之尧圣人小人之用心相万也　鲧湮洪水人方疑之而禹遽能使人之信必有不言之孚矣信成于未治水之先功成于人已信之后当尧之世一人而已
　　克勤于邦【在邦不自怠】克俭于家【在家不自奉】不自满假【大】惟汝贤
　　成大功之后而方勤俭焉则满假之心何自而生
　　汝惟不矜【夸能】天下莫【无】与汝争能汝惟不伐【夸功】天下莫与汝争功
　　天下之理无独必有对矜伐者争之对也不矜伐则无我无我则无对无对则无争矣
　　予懋【盛】乃徳嘉【美】乃丕【大】绩【功】天之厯数【帝王相继之次第如岁时节气之先后】在汝躬汝终陟【升】元【大】后【君】
　　以不矜伐之徳而见于平成大功之后禹之心纯乎天也天之厯数非自外至不可辞矣
　　人心【动与物接】惟危【难安】道心【静与理俱】惟微【难见】惟精【不杂】惟一【不二】允【信】执【守】厥中【不偏】
　　人心　气　情　欲　动　出　应　喜怒哀乐之已发
　　道心　理　性　理　静　入　定　喜怒哀乐之未发
　　危过动　　　　　　不过动
　　微过静　　　　　　不过静
　　精　明　　不差　　察动静之理
　　一　诚　　不二　　守动静之正
　　尧之一言　允执　中　中则不危微
　　舜之三言　精一　危微　允执则精一
　　天下虽大治之在道四海虽广治之在心舜将传天下于禹故告以传道传心之要焉帝喾执中以徧天下尧以允执其中命舜而舜之命禹也又以帝允执之一言演为危微精一之三言　心一心也其未发而静为道下愚亦有之其已发而动为人上圣亦不能无道心善人心亦无不善也　惟一于动而胶扰焉则危矣一于静而寂灭焉则微矣人心道心心之本体然也危微则不能养心之过也　惟精焉以察之而不差一焉以守之而不二则危微之失去而心之本体全矣允执则精一之谓也中则不偏不倚天所赋人所以之正融道心人心为一乃心体之全当其可而不危不微者也　舜之三言所以释尧之一言也治天下国家之要无余蕴矣吕云人心私心也道心善心也或云人心危则道心微人众而胜天也精一执中则天定而胜人矣或云危溺于卑污为不及申韩是也微荡于髙虚为太过老庄是也中则无过不及而不危微矣
　　无稽【考于古】之言勿听弗询【言于人】之谋勿庸【用】
　　此恐其为心害也闲【防】邪所以存诚【允中】也孟子论养气而必曰我知言夫子曰不知言无以为君子盖听用之际一有不审则耳目官诱于物有不摇其心之官者乎勿听勿庸此亦用工于精一处也
　　可爱【惜】非君【乎】可畏【者】非民【乎】众【民】非元【大】后【君】何戴【仰望】后非众【民】罔【无】与守邦钦哉慎乃有位【天子位】敬修【治】其可愿【可欲之谓善】四海困穷天禄永【长】终【孔云能无困穷则禄长保其终夏云若民穷则天禄长絶戒之也】
　　前既传以道以心此乃言传天下之事也民非君何戴则可爱者非君乎君非民罔守邦则可畏者非民乎君民相须之势如此可不钦不慎不敬乎钦之一字此尧舜心法也一云君位固可乐民碞亦可畏可不保民以终君之禄
　　惟口出好【赏】兴【起】戎【兵罚】朕言不再
　　出好口也兴戎亦口也逊位之言一出其可再乎所谓天子无戏言也
　　禹曰枚【枚如箸数一二之筹】卜功臣惟吉之从
　　禹前让臯陶帝不允矣又请枚卜之
　　帝曰禹官【立时人作卜筮】占惟先蔽【断】志【心】昆【后】命于元【大】朕【我】志先定询谋佥同鬼神其依【倚】【卜】筮【蓍】协从卜不习【重】吉
　　心者神明之舍志定矣以次而谋之人谋之鬼谋之卜筮非泛然无主而委之占卜也岂容有习吉乎
　　禹拜稽首固【坚】辞帝曰毋【无】惟汝谐
　　固辞者恐天人之未从也谐则和同天人之际矣
　　正月朔旦受命于神宗【祭法夏后祖颛顼而宗尧】率百官若【如】帝【舜】之初【初位】
　　若帝之初谓在璿玑以下至巡守也
　　帝曰咨禹惟时【是】有苗弗率【循也从也】汝徂【徃】征【正其罪】禹摄位代总万几而舜之尊为天子自若也国有大事犹禀命焉有苗之国左洞庭右彭蠡负【恃】固【险】不服舜诛四凶窜其君于三危更立一君以绍其国至三载黜陟后又分北其党至此卒不率教命禹征之
　　禹乃防【合】羣后誓【告】于师【兵】曰济济【盛和】有众咸听朕命以上伐下有征无战况尧舜之时不战屈人兵犹誓云者临事而惧故也济济整肃不乱也
　　蠢【无知】兹有苗昬【暗】迷【乱】不恭【不恭者百罪之总也】侮慢自贤反道败德君子在野小人在位民弃不保天降之咎肆【故】予以尔众士奉辞【天讨之辞】伐罪尔尚【庻】一乃心力其克有勲虽圣人不得不戒彼宋襄之不擒二毛者是自欺以教其众心力之不齐也
　　三旬苗民逆【违】命
　　此一气之春万发生而隂崖深谷固隂凝结独未芽甲也
　　益赞【佐】于禹曰惟德【舜徳】动【感】天无逺弗届【至】满招损谦受益时乃天道【易曰天道亏盈而益谦】帝初【帝侧微时】于歴山【耕歴山】徃于田日号泣于旻【闵】天于父母负【自任】罪引【引归已】慝【恶】祗【敬】载【事】见瞽瞍夔夔【恐惧】齐【敬】栗【战】瞽亦允【信】若【顺】至【极】诚【德和】感神矧【况】兹有苗
　　赞如赞化育之赞禹本有此心而益助成之也不罪苗而自反谦也瞽之允若舜亦自反得之舜德之诚如此神且格矣而况苗乎
　　禹拜昌【善】言曰俞班【还】师振【整齐】旅帝乃诞【大】敷【布】文德舞干【武舞】羽【文舞】于两阶【賔主阶】七旬有苗格
　　神领心防拜而俞之如曽子之唯无疑滞也班师振旅略无踌躇之意　帝德之敷素矣至此不间以用兵而益大敷之两阶之舞朝廷闲暇礼文之彛非有意以服苗也而苗自格盖阳和之畅至是而寒谷皆春矣　苗始叛至是五六十年然后心恱诚服圣人优游寛大之政天地之造也
　　臯陶谟第四　　　　　　　　　虞书
　　臯陶谟曰若稽古臯陶
　　选众举臯不仁者逺左禹右臯分位皆亚圣也故禹臯古与二圣并称
　　曰允【至诚】迪【啓】厥【君】德谟【进言】明弼【辅】谐【和】
　　此臯与禹言人臣以至诚啓迪君德谟明矣而弼欲谐盖不谐则诋讦太甚非优游餍饫以入之道也孔云言人君当信蹈行古之德谋广聪明以辅谐其政吕云有德必有言此史臣言臯陶惟允蹈其德故以谟则明以弼君则谐允蹈者实用工践履之地谟之所从出也
　　禹曰俞如何
</div>
    <div class="pagination">
<a href="胡氏尚书详解_page2.html">上一页</a><a href="胡氏尚书详解.html">1</a><a href="胡氏尚书详解_page2.html">2</a><span class="current-page">3</span><a href="胡氏尚书详解_page4.html">4</a><a href="胡氏尚书详解_page5.html">5</a><a href="胡氏尚书详解_page6.html">6</a><a href="胡氏尚书详解_page7.html">7</a><a href="胡氏尚书详解_page8.html">8</a><span>...</span><a href="胡氏尚书详解_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
