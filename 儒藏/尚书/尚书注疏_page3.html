<!DOCTYPE html>
<html>
<head>
    <meta charset="UTF-8">
    <title>尚书注疏 - 第 3 页/共 15 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>尚书注疏 - 第 3 页/共 15 页</h1>
    <div class="content">　　康王之诰第二十五
　　毕命第二十六
　　君牙第二十七
　　冏命第二十八
　　吕刑第二十九
　　文侯之命第三十
　　费誓第三十一
　　秦誓第三十二













　　尚书注疏原目
　　尚书注疏原目考证
　　虞书音义凡十六篇十一篇亡五篇见存○【臣浩】按此段音义监本刻在尧典第一之下非也尧典祗一篇安得有十六篇乎此总计虞书自尧典舜典至九共九篇凡十六篇耳今改正
　　尧典第一疏禹贡即全非君言凖之后代不应入书○【臣召南】按孔疏殊误左右史分记言动尚书重在纪言此亦论其大致则然在古人原无一定之例也且疏谓甘誓以下始多言辞右史所书于是乎始斯又误矣武成金縢不专叙事乎
　　虞书疏非唐史所録故谓之虞书也○顾炎武曰窃疑古时有尧典无舜典有夏书无虞书而尧典亦夏书也孟子引二十有八载而谓之尧典左传所引虞书皆谓之夏书周语内史过引众非元后何戴二句亦谓之夏书则后之目为虞书者赘矣何则记此书必出于夏之史臣虽传之自唐而润色成文不无待于后人故篇首言曰若稽古以古为言明非当日之记也世更三圣事同一家以夏之臣追记二帝之事不谓之夏书而何
　　又疏按壁内所得孔为传者凡五十八篇○顾炎武曰汉时尚书今文与古文为二而古文又自有二艺文志曰尚书古文经四十六卷为五十七篇师古曰安国承诏作传引序各冠其篇首定五十八篇郑元序赞云后又亡其一篇故五十七艺文志又曰经二十九卷大小夏侯二家欧阳经三十二卷师古曰此二十九卷伏生传授者此今文与古文为二也儒林传曰世所传百两篇者出东莱张覇成帝时求其古文者覇以能为百两徴以中书校之非是此又孔氏古文与张覇之书为二也后汉书儒林传曰孔僖鲁人也自安国以下世传古文尚书又曰扶风杜林传古文尚书林同郡贾逵为之作训马融作传郑元注解由是古文尚书遂显于世然则安国所传以至孔僖者竟无其传而杜林贾逵马融郑元则不见安国传而为之作训作传作注解此则孔郑之学又当为二而无可考矣【臣召南】按张覇之百两篇伪古文也而贾马郑所解之古文则就伏生所传之二十八篇其字句稍异于欧阳夏侯三家故亦称古文尚书耳然贾马郑皆未见古文全经亦并未见孔传是以注解不同颖达疏详核矣
　　又疏姑子外弟梁栁边得古文尚书○【臣召南】按边字衍文梁栁即皇甫谧姑子外弟也但推详文义姑子上似脱从字言谧从栁得古文尚书乃作帝王世纪耳
　　又疏至隋开皇二年购募遗典○郑樵曰古文遭秦而失其半其半存者又而不见自汉武征和二年巫蛊事起至隋开皇二年凡六百七十余嵗然后五十八篇得传于学者而大备自开皇二年至唐天宝三载又百六十余嵗始改古而从今文马端临曰唐艺文志有今文尚书十三卷注言元宗诏集贤学士卫包改古文从今文然则汉所谓古文者科斗书今文者书也唐所谓古文者书今文者世所通用之俗字也











　　尚书注疏原目考证
　　尚书注解传述人
　　唐国子博士兼太子中允赠齐州刺史呉县开国男陆徳明录
　　书者本王之号令右史所记孔子删録断自唐虞下讫秦穆典谟训诰誓命之文凡百篇而为之序及秦禁学孔子之末孙惠壁藏之【家语云孔腾字子襄畏秦法峻急藏尚书孝经论语于夫子旧堂壁中汉纪尹敏传以为孔鲋藏之】汉兴欲立尚书无能通者闻济南伏生【名胜故秦博士】传之文帝欲徴时年已九十余不能行于是诏太常使掌故晁错受焉【古文尚书云伏生年老不能正言言不可晓使其女传言教错】伏生失其本经口诵二十九篇传授【汉书云伏生为秦禁书壁藏之汉定伏生求其书亡数十篇独得二十九篇以教齐鲁之间】以其上古之书谓之尚书【郑以为孔子撰书尊而命之曰尚书尚者上也盖言若天书然王肃云上所言下为史所书故曰尚书】伏生授济南张生千乘欧阳生【字和伯千乘人】生授同郡儿寛【御史大夫】寛又从孔安国受业以授欧阳生之子【欧阳大小夏侯尚书皆出于寛】欧阳氏世传业至曾孙髙作尚书章句为欧阳氏学髙孙地余【字长宾侍中少府】以书授元帝传至欧阳歙【字正思后汉大司徒】歙以上八世皆为博士济南林尊【字长宾为博士论石渠官至少府太子太傅】受尚书于欧阳髙以授平当【字子思下邑人徙平陵官至丞相封侯子晏亦明经至大司徒】及陈翁生【梁人信都太傅家世传业】翁生授殷崇【琅邪人为博士】及龚胜【字君宾楚人右扶风】当授朱普【字公文九江人为博士】及鲍宣【字子都勃海人官至司】后汉济隂曹曾【字伯山谏大夫】受业于欧阳歙传其子祉【河南尹】又陈留陈弇【字叔明受业于丁鸿】乐安牟长【字君髙河内太守中散大夫】竝传欧阳尚书沛国桓荣【字春卿太子太傅太常五更关内侯】受尚书于朱普【东观汉记云荣事九江朱文文即普字】以授汉明帝遂世相传东京最盛【汉纪云门生为公卿者甚众学者慕之以为法荣子郁以书授和帝而官至侍中太常郁子焉复以书授安帝官至太子太傅太尉】张生【济南人为博士】授夏侯都尉【鲁人】都尉传族子始昌【始昌通五经以齐诗尚书教授为昌邑太傅】始昌传族子胜【字长公后属东平长信少府太子太傅】胜从始昌受尚书及洪范五行传説灾异又事同郡简卿卿者儿寛门人又从欧阳氏问为学精熟所问非一师善説礼服受诏撰尚书论语説【艺文志夏侯胜尚书章句二十九卷】号为大夏侯氏学传齐人周堪【堪字少卿太子少傅光禄勲】及鲁国孔霸【字次孔子十三世孙为博士以书授元帝官至太中大夫闗内侯号襃成君】霸传子光【字子夏丞相博山侯光又事牟卿】堪授鲁国牟卿【为博士】及长安许商【字伯长四至九卿善算着五行论】商授沛唐林【字子高王莽时为九卿】及平陵呉章【字伟君王莽时博士】重泉王吉【字少音王莽时为九卿】齐炔钦【字幼卿王莽时博士】后汉北海牟融亦传大夏侯尚书夏侯建【字长卿胜从父兄子为博士议郎太子少傅】师事夏侯胜及欧阳髙左右采获又从五经诸儒问与尚书相出入者牵引以次章句为小夏侯氏学传平陵张山拊【字长宾为博士论石渠至少府】山拊授同县李寻【字子长骑都尉】及郑寛中【字少君为博士授成帝官至光禄大夫领尚书事闗内侯】山阳张无故【字子儒广陵太傅】信都秦恭【字延君城阳内史増师法至百万言】陈留假仓【字子骄以谒者论石渠至胶东相】寛中授东郡赵【御史大夫】无故授沛唐尊【王莽太傅】恭授鲁冯宾【为博士】后汉东海王良亦传小夏侯尚书汉宣帝本始中河内女子得泰誓一篇献之与伏生所诵合三十篇汉世行之然泰誓年月不与序相应又不与左传国语孟子众书所引泰誓同马郑王肃诸儒皆疑之汉书儒林传云百两篇者出东莱张霸分析合二十九篇以为数十又采左传书序为作首尾凡百二篇篇或数简文意浅陋成帝时刘向校之非是后遂黜其书古文尚书者孔惠之所藏也鲁恭王坏孔子旧宅【汉景帝程姬之子名余封于鲁諡恭王】于壁中得之□礼论语孝经皆科斗文字博士孔安国【字子国鲁人孔子十二世孙受诗于鲁申公官至谏大夫临淮太守】以校伏生所诵为古写之增多伏生二十五篇【艺文志云多十六篇】又伏生误合五篇凡五十九篇为四十六卷【艺文志云尚书古文经四十六卷五十七篇】安国又受诏为古文尚书传值武帝末巫蛊事起经籍道息不获奏上藏之私家【安国并作古文论语古文孝经传艺文志云安国献尚书传遭巫蛊事未列于学官】以授都尉朝司马迁亦从安国问故迁书多古文説刘向以中古文校欧阳大小夏侯三家经文脱误甚众【艺文志云酒诰脱简一召诰脱简二文异者七百有余脱字数十】都尉朝授胶东庸生【名谭亦传论语】庸生授清河胡常【字少子以明谷梁春秋为博士至部刺史又传左氏春秋】常授虢徐敖【右扶风掾又传毛诗】敖授琅邪王璜及平陆涂恽【字子真】恽授河南乘钦【字君长一本作桑钦】王莽时诸学皆立恽璜等贵显范后汉书云中兴扶风杜林传古文尚书贾逵【字景伯扶风人左中郎将侍中】为之作训马融作传郑注解由是古文尚书遂显于世案今马郑所注竝伏生所诵非古文也孔氏之本絶是以马郑杜预之徒皆谓之逸书王肃亦注今文而解大与古文相类或肃私见孔传而秘之乎江左中兴元帝时豫章内史梅赜【字仲真汝南人】奏上孔传古文尚书亡舜典一篇购不能得乃取王肃注尧典从眘徽五典以下分为舜典篇以续之【孔序谓伏生以舜典合于尧典孔传尧典止説帝曰钦哉而马郑王之本同为尧典故取为舜典】学徒遂盛后范甯【字武子顺阳人东晋豫章太守兼注谷梁】变为今文集注俗间或取舜典篇以续孔氏齐明帝建武中呉兴姚方兴采马王之注造孔传舜典一篇云于大头买得上之梁武时为博士议曰孔序称伏生误合五篇皆文相承接所以致误舜典首有曰若稽古伏生虽昬耄何容合之遂不行用汉始立欧阳尚书宣帝复立大小夏侯博士平帝立古文永嘉丧乱众家之书竝灭亡而古文孔传始兴置博士郑氏亦置博士一人近唯崇古文马郑王注遂废今以孔氏为正其舜典一篇仍用王肃本孔安国古文尚书传十三卷马融注十一卷【字季长】郑注九卷王肃注十卷谢沈注十五卷【字行思会稽人东晋尚书部郎领著作録一卷】李颙注十卷【字长林江夏人东晋本郡太守】范甯集解十卷姜道盛集解十卷【天水人宋给事中字道盛】尚书大传三卷【伏生作】为尚书音者四人【孔安国郑李轨徐邈案汉人不作音后人所托】梁国子助教江夏费甝作义疏行于世






　　尚书注解传述人
<经部,书类,尚书注疏>
　　钦定四库全书
　　尚书注疏卷一
　　汉孔氏传　唐陆徳明音义　孔颖达疏
　　虞书　【尧典】
　　序昔在帝尧聪明文思光宅天下传言圣徳之逺着将逊于位让于虞舜传逊遁也老使摄遂禅之作尧典音义【昔古也尧唐帝名马融云諡也翼善传圣曰尧聪于公反思息嗣反又如字下同着张虑反遁本作遯徒逊反退也避也禅时战反让也授也】疏【正义曰此序郑马融王肃竝云孔子所作孔义或然诗书理不应异夫子为书作序不作诗序者此自或作或否无义例也郑知孔子作者依纬文而知也安国既以同序为卷检此百篇凡有六十三序序其九十六篇明居咸有一徳立政无逸不序所由直云咎单作明居伊尹作咸有一徳周公作立政周公作无逸六十三序者若汩作九共九篇槀饫十一篇共序其咸又四篇同序其大禹谟臯陶谟益稷夏社疑至臣扈伊训肆命徂后太甲三篇盘庚三篇説命三篇泰誓三篇康诰酒诰梓材二十四篇皆三篇同序其帝告厘沃汝鸠汝方伊陟原命髙宗肜日髙宗之训八篇皆共卷类同故同序同序而别篇者三十三篇通明居无逸等四篇为三十七篇加六十三即百篇也序者以序别行辞为形势言昔日在于帝号尧之时也此尧身智无不知聪也神无不见明也以此聪明之神智足可以经纬天地即文也又神智之运深敏于机谋即思也聪明文思即其圣性行之于外无不备知故此徳充满居正于天下而逺着徳既如此政化有成天道冲盈功成者退以此故将逊遁避于帝位以禅其有圣徳之虞舜史序其事而作尧典之篇言昔在者郑云书以尧为始独云昔在使若无先之典然也诗云自古在昔言在昔者自下本上之辞言昔在者从上自下为称故曰使若无先之者据代有先之而书无所先故云昔也言帝者天之一名所以名帝帝者谛也言天荡然无心忘于物我言公平通逺举事审谛故谓之帝也五帝道同于此亦能审谛故取其名若然圣人皆能同天故曰大人大人者与天地合其徳即三王亦大人不得称帝者以三王虽实圣人内徳同天而外随时运不得尽其圣用逐迹为名故谓之为王礼运曰大道之行天下为公即帝也大道既各亲其亲即王也则圣徳无大于天三皇优于帝岂过乎天哉然则三皇亦不能过天但逐同天之名以为优劣五帝有为而同天三皇无为而同天立名以为优劣耳但有为无为亦逐多少以为分三王亦顺帝之则而不尽故不得名帝然天之与帝义为一也人主可得称帝不可得称天者以天随体而立名人主不可同天之体也无由称天者以天徳立号王者可以同其徳焉所以可称于帝故继天则谓之天子其号谓之帝不得云帝子也言尧者孔无明解案下传云虞氏舜名然尧舜相配为义既舜为名则尧亦名也以此而言禹汤亦名于下都无所解而放勲重华文命注随其事而解其文以为义不为尧舜及禹之名据此似尧舜及禹与汤相类名则俱名不应殊异案郑于下亦云虞氏舜名与孔传不殊及郑注中候云重华舜名则舜不得有二名郑注礼记云舜之言充是以舜为号諡之名则下注云舜名亦号諡之名也推此则孔君亦然何以知之既汤类尧舜当为名而孔注论语曰予小子履云履是殷汤名是汤名履而汤非名也又此不云尧舜是名则尧及舜禹非名于是明矣既非名而放勲重华文命盖以为三王之名同于郑矣郑知名者以帝系云禹名文命以上类之亦名若然名本题情记意必有义者盖运命相符名与运接所以异于凡平或説以其有义皆以为字古代尚质若名之不显何以着字必不获已以为非名非字可也谯周以尧为号皇甫谧以放勲重华文命为名案諡法翼善传圣曰尧仁义盛明曰舜是尧舜諡也故马融亦云諡也又曰渊源流通曰禹云行雨施曰汤则禹汤亦是諡法而马融云禹汤不在諡法故疑之将由諡法或本不同故有致异亦可本无禹汤为諡后来所加故或本曰除虐去残曰汤是以异也檀弓曰死諡周道也周书諡法周公所作而得有尧舜禹汤者以周法死后乃追故谓之为諡諡者累也累其行而号也随其行以名之则死諡犹生号因上世之生号陈之为死諡明上代生死同称上世质非至善至恶无号故与周异以此尧舜或云号或云諡也若然汤名履而王侯世本汤名天乙者安国意盖以汤受命之王依殷法以乙日生名天乙至将为王又改名为履故二名也亦可安国不信世本无天乙之名皇甫谧巧欲傅防云以乙日生故名履字天乙又云祖乙亦云乙日生复名乙引易纬孔子所谓天之锡命故可同名既以天乙为字何云同名乎斯又妄矣号之曰尧者释名以为其尊髙尧尧然物莫之先故谓之尧也諡法云翼善传圣曰尧尧者以天下之生善因善欲禅之故二八显升所谓为翼能传位于圣人天下为公此所以出众而髙也言聪明者据人近验则听逺为聪见微为明若离娄之视明也师旷之听聪也以耳目之闻见喻圣人之智慧兼知天下之事故在于闻见而已故以聪明言之智之所用用于天地经纬天地谓之文故以聪明之用为文须当其理故又云思而防理也经云钦明此为聪明者彼方陈行事故美其敬此序其圣性故称其聪随事而变文下舜典直云尧闻之聪明不云文思者此将言尧用故云文思彼要云舜徳故直云聪明亦自此而可知也言光宅者经传云光充也不训宅者可知也不于此训光者从经为正也下将逊于位传云逊遁者以经无逊字故在序训之传正义曰圣徳解聪明文思逺着解光宅天下老使摄者解将逊于位云遂禅之者解让于虞舜也以已年老故逊之使摄之后功成而禅禅即让也言摄者纳于大麓是也禅者汝陟帝位是也虽舜受而摄之而尧以为禅或云汝陟帝位为摄因即直言为让故云遂也郑云尧尊如故舜摄其事是也】
　　尧典传言尧可为百代常行之道疏【正义曰序已云作尧典而重言此者此是经之篇目不可因序有名略其旧题故诸篇皆重言本目而就目解之称典者以道可百代常行若尧舜禅让圣贤禹汤传授子孙即是尧舜之道不可常行但惟徳是与非贤不授授贤之事道可常行但后王徳劣不能及古耳然经之与典俱训为常名典不名经者以经是总名包殷周以上皆可为后代常法故以经为名典者经中之别特指尧舜之徳于常行之内道最为优故名典不名经也其大宰六典及司寇三典者自由当代常行与此别矣】
　　曰若稽古帝尧传若顺稽考也能顺考古道而行之者帝尧曰放勲钦明文思安安传勲功钦敬也言尧放上世之功化而以敬明文思之四徳安天下之当安者允恭克让光被四表格于上下传允信克能光充格至也既有四徳又信恭能让故其名闻充溢四外至于天地音义【放方往反注同徐云郑王如字勲许云反功也马云放勲尧名皇甫谧同一云放勲尧字钦明文思马云威仪表备谓之钦照临四方谓之明经纬天地谓之文道徳纯备谓之思被皮寄反徐扶义反闻音问本亦作问溢音逸】疏【正义曰史将述尧之美故为题目之辞曰能顺考校古道而行之者是帝尧也又申其顺考古道之事曰此帝尧能放效上世之功而施其教化心意恒敬智慧甚明发举则冇文谋思虑则能通敏以此四徳安天下之当安者在于己身则有此四徳其于外接物又能信实恭勤善能谦让恭则人不敢侮让则人莫与争由此为下所服名誉着闻圣徳美名充满被溢于四方之外又至于上天下地言其日月所照霜露所坠莫不闻其声名被其恩泽此即稽古之事也传正义曰若顺释言文诗称考卜惟王洪范考卜之事谓之稽疑是稽为考经传常训也尔雅一训一也孔所以约文故数字俱训其末以一也结之又已经训者后传多不重训显见可知则径言其义皆务在省文故也言顺考古道者古人之道非无得失施之当时又有可否考其事之是非知其宜于今世乃顺而行之言其行可否顺是不顺非也考古者自已之前无逺近之限但事有可取皆考而顺之今古既异时政必殊古事虽不得尽行又不可顿除古法故説命曰事不师古以克永世匪说攸闻是后世为治当师古法虽则圣人必须顺古若空欲追逺不知考择居今行古更致祸灾若宋襄慕义师败身伤徐偃行仁国亡家灭斯乃不考之失故美其能顺考也郑信纬训稽为同训古为天言能顺天而行之与之同功论语称惟尧则天诗美文王顺帝之则然则圣人之道莫不同天合徳岂待同天之语然后得同之防书为世教当因之人事以人系天于义无取且古之为天经无此训髙贵乡公皆以郑为长非笃论也勲功钦敬释诂文此经述上稽古之事放效上世之功即是考于古道也经言放勲放其功而已传兼言化者据其勲业谓之功指其教人则为化功之与化所从言之异耳郑云敬事节用谓之钦照临四方谓之明经纬天地谓之文虑深通敏谓之思孔无明説当与之同四者皆在身之徳故谓之四徳几是臣人王者皆须安之故广言安天下之当安者所安者则下文九族百姓万邦是也其敬明文思为此次者顾氏云随便而言无义例也知者此先聪后明舜典云明四目达四聪先明后聪故知无例也今考舜典云濬哲文明又先文后明与此不类知顾氏为得也允信格至释诂文克能光充释言文在身为徳施之曰行郑云不懈于位曰恭推贤尚善曰让恭让是施行之名上言尧徳此言尧行故传以文次言之言尧既有敬明文思之四徳又信实恭勤善能推让下人爱其恭让传其徳音故其名逺闻旁行则充溢四方上下则至于天地持身能恭与人能让自已及物故先恭后让恭言信让言克交互其文耳皆言信实能为也传以溢解被言其饶多盈溢故被及之也表里内外相对之言故以表为外向下向上至有所限旁行四方无复限极故四表言被上下言至四外者以其无限自内言之言其至于逺处正谓四方之外畔者当如尔雅所谓四海四荒之地也先四表后上下者人之声名宜先及于人后被四表是人先知之故先言至人后言至于上下言至于天地喻其声闻逺耳礼运称圣人为政能使天降膏露地出醴泉是名闻逺达使天地效灵是亦格于上下之事】
　　克明俊徳以亲九族传能明俊德之士任用之以睦髙祖孙之亲九族既睦平章百姓传既已也百姓百官言化九族而平和章明百姓昭明协和万邦黎民于变时雍传昭亦明也协合黎众时是雍和也言天下众民皆变化从上是以风俗大和音义【九族上自髙祖下至孙凡九族马郑同黎力兮反】疏【正义曰言尧能名闻广逺由其委任贤哲故复陈之言尧之为君也能尊明俊徳之士使之助已施化以此贤臣之化先令亲其九族之亲九族蒙化已亲睦矣又使之和协显明于百官之族姓百姓蒙化皆有礼仪昭然而明显矣又使之合防调和天下之万国其万国之众人于是变化从上是以风俗大和能使九族敦睦百姓显明万邦和睦是安天下之当安者也传正义曰郑云俊徳贤才兼人者然则俊徳谓有徳又能明俊徳之士者谓命为大官赐之厚禄用其才智使之髙显也以其有徳故任用之以此贤臣之化亲睦髙祖孙之亲上至髙祖下及孙是为九族同出髙曽皆当亲之故言以亲也礼记丧服小记云亲亲以三为五以五为九又异义夏侯欧阳等以为九族者父族四母族三妻族二皆据异姓有服郑驳云异姓之服不过缌麻言不废昬又昬礼请期云惟是三族之不虞恐其废昬明非外族也是郑与孔同九族谓帝之九族百姓谓百官族姓万邦谓天下众民自内及外从髙至卑以为逺近之次也知九族非民之九族者以先亲九族次及百姓百姓是羣臣弟子不宜越百姓而先下民若是民之九族则九族既睦民已和矣下句不当复言协和万邦以此知帝之九族也尧不自亲九族而待臣使之亲者此言用臣法耳岂有圣人在上疏其骨肉者乎若以尧自能亲不待臣化则化万邦百姓尧岂不能化之而待臣化之也且言亲九族者非徒使帝亲之亦使臣亲之帝亦令其自相亲爱故须臣子之化也既已义同故训既为已经传之言百姓或指天下百姓此下句乃有黎民故知百姓即百官也百官谓之百姓者隠八年左传云天子建徳因生以赐姓谓建立有徳以为公卿因其所生之地而赐之以为其姓令其收敛族亲自为宗主明王者任贤不任亲故以百姓言之周官篇云唐虞稽古建官惟百大禹谟云率百官若帝之初是唐虞之世经文皆称百官而礼记明堂位云有虞氏之官五十后世所记不合经也平章与百姓共文非九族之事传以此经之事文势相因先化九族乃化百官故云化九族而平和章明谓九族与百官皆须导之以德义平理之使之协和教之以礼法章显之使之明着释诂以昭为光光明义同经已有明故云昭亦明也释诂以协为和和合义同故训协为合也黎众时是释诂文雍和释训文尧民之变明其变恶从善人之所和惟风俗耳故知谓天下众人皆变化从上是以风俗大和人俗大和即是太平之事也此经三事相类古史交互立文以亲言既睦平章言昭明协和言时雍睦即亲也章即明也雍即和也各自变文以类相对平九族使之亲平百姓使之明正谓使从顺礼义恩情和合故于万邦变言协和明以亲九族平章百姓亦是协和之也但九族宜相亲睦百姓宜明礼义万邦宜尽和协各因所宜为文其实相通也民言于变谓从上化则九族既睦百姓昭明亦是变上故得睦得明也】
　　乃命羲和钦若昊天厯象日月星辰敬授人时传重黎之后羲氏和氏世掌天地四时之官故尧命之使敬顺昊天昊天言元气广大星四方中星辰日月所防厯象其分节敬记天时以授人也此举其目下别序之音义【羲和马云羲氏掌天官和氏掌地官四子掌四时昊胡老反重直龙反少昊之后黎髙阳之后日月所防谓日月交防于十二次也寅曰析木夘曰大火辰曰寿星己曰鹑尾午曰鹑火未曰鹑首申曰实沈酉曰大梁戌曰降娄亥曰娵訾子曰枵丑曰星纪】分命羲仲宅嵎夷曰旸谷传宅居也东表之地称嵎夷旸明也日出于谷而天下明故称旸谷旸谷嵎夷一也羲仲居治东方之官寅宾出日平秩东作传寅敬宾导秩序也嵗起于东而始就耕谓之东作东方之官敬导出日平均次序东作之事以务农也日中星鸟以殷仲春传日中谓春分之日鸟南方朱鸟七宿殷正也春分之昬鸟星毕见以正仲春之气节转以推季孟则可知厥民析鸟兽孳尾传冬寒无事竝入室处春事既起丁壮就功厥其也言其民老壮分析乳化曰孶交接曰尾音义【嵎音隅马云嵎海嵎也夷莱夷也尚书考灵曜及史记作禺銕旸音阳谷工木反又音欲下同马云旸谷海嵎夷之地名日出于谷本或作日出于阳谷阳衍字寅徐以真反又音夷下同宾如字徐音殡马云从也出尺遂反又如字注同平如字马作苹普庚反云使也下皆放此秩如字中贞仲反又如字殷于勤反马郑云中也宿音秀下同见贤遍反下同析星厯反孳音字乳儒付反说文云人及鸟生子曰乳兽曰产】申命羲叔宅南交传申重也南交言夏与春交举一隅以见之此居治南方之官平秩南讹敬致传讹化也掌夏之官平叙南方化育之事敬行其教以致其功四时同之亦举一隅日永星火以正仲夏传永长也谓夏至之日火苍龙之中星举中则七星见可知以正仲夏之气节季孟亦可知厥民因鸟兽希革传因谓老弱因就在田之丁壮以助农也夏时鸟兽毛羽希少改易革改也音义【重直用反讹五禾反】分命和仲宅西曰昧谷传昧冥也日入于谷而天下冥故曰昧谷昧谷曰西则嵎夷东可知此居治西方之官掌秋天之政也寅饯纳日平秩西成传饯送也日出言导日入言送因事之宜秋西方万物成平序其政助成物宵中星虚以殷仲秋传宵夜也春言日秋言夜互相备虚武之中星亦言七星皆以秋分日见以正三秋厥民夷鸟兽毛毨传夷平也老壮在田与夏平也毨理也毛更生整理音义【昧武内反冥莫定反饯贱衍反马云灭也灭犹没也毨先典反説文云仲秋鸟兽毛盛可选取以为器用也】申命和叔宅朔方曰幽都平在朔易传北称朔亦称方言一方则三方见矣北称幽则南称明从可知也都谓所聚也易谓嵗改易于北方平均在察其政以顺天帝上总言羲和敬顺昊天此分别仲叔各有所掌日短星以正仲冬传日短冬至之日白虎之中星亦以七星竝见以正冬之三节厥民隩鸟兽氄毛传隩室也民改嵗入此室处以辟风寒鸟兽皆生耎毳细毛以自温焉音义【别彼列反下同隩于六反马云暖也氄如勇反徐又而充反又如充反马云温柔貌辟音避耎如兖反本或作濡音儒毳尺鋭反】帝曰咨汝羲暨和朞三百有六旬有六日以闰月定四时成嵗传咨嗟暨与也匝四时曰朞一嵗十二月月三十日正三百六十日除小月六为六日是为一嵗有余十二日未盈三嵗足得一月则置闰焉以定四时之气节成一嵗之厯象允厘百工庶绩咸熙传允信厘治工官绩功咸皆熙广也言定四时成嵗厯以告时授事则能信治百官众功皆广叹其善音义【暨其器反朞居其反下同旬似遵反十日为旬匝子合反厘力之反熙许其反兴也】疏【正义曰上言能明俊徳又述能明之事尧之圣徳美政如上所陈但圣不必独理必须贤辅尧以须臣之故乃命有俊明之人羲氏和氏敬顺昊天之命厯此法象其日之甲乙月之大小昬明递中之星日月所防之辰定其所行之数以为一嵗之厯乃依此厯敬授下人以天时之早晚其总为一嵗之厯其分有四时之异既举总目更别序之尧于羲和之内乃分别命其羲氏而字仲者令居治东方嵎夷之地也日所出处名曰旸明之谷于此处所主之职使羲仲主治之既主东方之事而日出于东方令此羲仲恭敬导引将出之日平均次序东方耕作之事使彼下民务勤种植于日昼夜中分刻漏正等天星朱鸟南方七宿合昬毕见以此天时之调正仲春之气节此时农事已起不居室内其时之民宜分析适野老弱居室丁壮就功于时鸟兽皆孕胎卵孶尾匹合又就所分羲氏之内重命其羲氏而字叔者使之居治南方之职又于天分南方与东交立夏以至立秋时之事皆主之均平次序南方化育之事敬行其教以致其功于日正长昼漏最多天星大火东方七宿合昬毕见以此天时之调正仲夏之气节于时苖稼已殖农事尤烦其时之民老弱因共丁壮就在田野于时鸟兽羽毛希少变改寒时又分命和氏而字仲者居治西方日所入处名曰昧冥之谷于此处所主之职使和仲主治之既主西方之事而日入在于西方令此和仲恭敬从送既入之日平均次序西方成物之事使彼下民务勤收敛于昼夜中分漏刻正等天星之虚北方七宿合昬毕见以此天时之调正仲秋之气节于时禾苖秀实农事未闲其时之民与夏齐平尽在田野于时鸟兽毛羽更生已稍整治又重命和氏而字叔者令居治北方名曰幽都之地于此处所主之职使和叔主治之平均视察北方嵗改之事于日正短昼漏最少天星之西方七宿合昬毕见以此天时之调正仲冬之气节于时禾稼已入农事闲暇其时之人皆处深隩之室鸟兽皆生耎毳细毛以自温暖此是羲和敬天授人之实事也羲和所掌如是故帝尧乃述而叹之曰咨嗟汝羲仲羲叔与和仲和叔一朞之间三百有六旬有六日分为十二月则余日不尽令气朔参差若以闰月补阙令气朔得正定四时之气节成一嵗之歴象是汝之美可叹也又以此嵗歴告时授事信能和治百官使之众功皆广也叹美羲和能敬天之节众功皆广则是风俗大和传正义曰楚语云少昊氏之衰九黎乱徳人神杂扰不可方物颛顼受之乃命南正重司天以属神火正黎司地以属民使复旧常无相侵渎其后三苖复九黎之徳尧复育重黎之后不忘旧者使复典之以至于夏商据此文则自尧及商无他姓也尧育重黎之后是此羲和可知是羲和为重黎之后世掌天地之官文所出也吕刑先重后黎此文先羲后和扬子法言云羲近重和近黎是羲承重而和承黎矣吕刑称乃命重黎与此命羲和为一事也故吕刑传云重即羲也黎即和也羲和虽别为氏族而出自重黎故吕刑以重黎言之郑语云为髙辛氏火正则髙辛亦命重黎故郑于此注云髙辛氏世命重为南正司天黎为火正司地据世掌之文用楚语为説也楚世家云重黎为帝喾火正能光融天下帝喾命曰祝融共工氏作乱帝喾使重黎诛之而不尽帝乃以庚寅日诛重黎而以其弟吴回为重黎复居火正为祝融案昭二十九年左传称少昊氏冇子曰重颛顼氏有子曰黎则重黎二人各出一帝而史记并以重黎为楚国之祖呉回为重黎以重黎为官号此乃史记之谬故束晳讥马迁并两人以为一谓此是也左传称重为句芒黎为祝融不言何帝使为此官但黎是颛顼之子其为祝融必在颛顼之世重虽少昊之而与黎同命明使重为句芒亦是颛顼时也祝融火官可得称为火正句芒木官不应号为南正且木不主天火不主地而外传称颛顼命南正司天火正司地者盖使木官兼掌天火官兼掌地南为阳位故掌天谓之南正黎称本官故掌地犹为火正郑答赵商云先师以来皆云火掌为地当云黎为北正孔无明説未必然也昭十七年左传郯子称少昊氏以鸟名官自颛顼以来乃命以民事句芒祝融皆以人事名官明此当颛顼之时也传言少昊氏有四叔当为后代子孙非亲子也何则传称共工氏有子曰句龙共工氏在颛顼之前多厯年代岂复共工氏亲子至颛顼时乎明知少昊四叔亦非亲子髙辛所命重黎或是重黎子孙未必一人能歴二代又髙辛前命后诛当是异人何有罪而诛不容列在祀典明是重黎之后世以重黎为号所诛重黎是有功重黎之子孙也吕刑説羲和之事犹尚谓之重黎况彼尚近重黎何故不得称之以此知异世重黎号同人别颛顼命重司天黎司地羲氏掌天和氏掌地其实重黎羲和通掌之也此云乃命羲和钦若昊天是羲和二氏共掌天地之事以乾坤相配天地相成运立施化者天资生成物者地天之功成其见在地故下言日中星鸟之类是天事也平秩东作之类是地事也各分掌其时非别职矣案楚语云重司天以属神黎司地以属人天地既别人神又殊而云通掌之者外传之文説吕刑之义以为少昊之衰天地相通人神杂扰颛顼乃命重黎分而异之以解絶地天通之言故云各有所掌天地相通人神杂扰见其能离絶天地变异人神耳非即别掌之下文别序所掌则羲主春夏和主秋冬俱掌天时明其共职彼又言至于夏商世掌天地征云羲和湎淫废时乱日不知日食羲和同罪明其世掌天地共职可知颛顼命掌天地惟重黎二人尧命羲和则仲叔四人者以羲和二氏贤者既多且后代稍文故分掌其职事四人各职一时兼职方岳以有四岳故用四人颛顼之命重黎惟司天地主岳与否不可得知设令亦主方岳盖重黎二人分主东西也马融郑皆以此命羲和者命为天地之官下云分命申命为四时之职天地之与四时于周则冢宰司徒之属六卿是也孔言此举其目下别序之则惟命四人无六官也下传云四岳即羲和四子舜典传称禹益六人新命有职与四岳十二牧凡为二十二人然新命之六人禹命为百揆契作司徒伯夷为秩宗臯陶为士垂作共工亦禹契之辈即是卿官卿官之外别有四岳四岳非卿官也孔意以羲和非是卿官别掌天地但天地行于四时四时位在四方平秩四时之人因主方岳之事犹自别有卿官分掌诸职左传称少昊氏以鸟名官五鸠氏即周世之卿官也五鸠之外别有凤鸟氏歴正也班在五鸠之上是上代以来皆重厯数故知尧于卿官之外别命羲和掌天地也于时羲和似尊于诸卿后世以来稍益卑贱周礼太史掌正嵗年以序事即古羲和之任也桓十七年左传云日官居卿以底日犹尚尊其所掌周之卿官明是尧时重之故特言乃命羲和此乃命羲和重述克明俊徳之事得致雍和所由已上论尧圣性此説尧之任贤据尧身而言用臣故云乃命非时雍之后方始命之使敬顺昊天昊天者混元之气昊然广大故谓之昊天也防天云春为苍天夏为昊天秋为旻天冬为上天毛诗传云尊而君之则称皇天元气广大则称昊天仁覆闵下则称旻天自下降监则称上天据逺视之苍苍然则称苍天尔雅四时异名诗传即随事立称郑读尔雅云春为昊天夏为苍天故驳异义云春气博施故以广大言之夏气髙明故以逺言之秋气或生或杀故以闵下言之冬气闭藏而清察故以监下言之皇天者尊而号之也六籍之中诸称天者以情所求言之耳非必于其时称之然此言尧敬大四天故以广大言之星四方中星者二十八宿布在四方随天转运更互在南方毎月各有中者月令毎月昬旦推举一星之中若使毎日视之即诸宿毎日昬旦莫不当中中则人皆见之故以中星表宿四方中星总谓二十八宿也或以书传云主春者张昬中可以种谷主夏者火昬中可以种黍主秋者虚昬中可以种麦主冬者昴昬中可以收敛皆云上告天子下赋臣人天子南面而视四方星之中知人缓急故曰敬授人时谓此四方中星如书传之説孔于虚昴诸星本无取中之事用书传为孔説非其防矣辰日月所会者昭七年左传士文伯对晋侯之辞也日行迟月行疾每月之朔月行及日而与之防其必在宿分二十八宿是日月所防之处辰时也集防有时故谓之辰日月所防与四方中星俱是二十八宿举其人目所见以星言之论其日月所防以辰言之其实一物故星辰共文益稷称古人之象日月星辰共为一象由其实同故也日月与星天之三光四时变化以此为政故命羲和令以算术推歩累歴其所行法象其所在具有分数节参差不等敬记此天时以为歴而授人此言星辰共为一物周礼大宗伯云实柴祀日月星辰郑云星谓五纬辰谓日月所防十二次者以星辰为二者五纬与二十八宿俱是天星天之神祗礼无不祭故郑随事而分之以此敬授人时无取五纬之义故郑于此注亦以星辰为一观文为説也然则五星与日月皆别行不与二十八宿同为不动也○宅居释言文禹贡青州云嵎夷既略青州在东界外之畔为表故云东表之地称嵎夷也隂阳相对隂阍而阳明也故以旸为明谷无隂阳之异以日出于谷而天下皆明故谓日出之处为旸谷冬南夏北不常厥处但日由空道似行自谷故以谷言之非实有深谷而日从谷以出也据日所出谓之旸谷指其地名即称嵎夷故云旸谷嵎夷一也又解居者居其官不居其地故云羲仲居治东方之官此言分命者上云乃命羲和总举其目就乃命之内分其职掌使羲主春夏和主秋冬分一嵗而别掌之故言分命就羲和之内又重分之故于夏变言申命既命仲而复命叔是其重命之也所命无伯季者盖时无伯季或有而不贤则外传称尧育重黎之后不忘旧者使复典之明仲叔能守旧业故命之也此羲和掌序天地兼知人事因主四时而分主四方故举东表之地以明所举之域地东举嵎夷之名明分三方皆宜有地名此为其始故特详举其文羲仲居治东方之官居在帝都而遥统领之王肃云皆居京师而统之亦有时述职是其事也以春位在东因治于东方其实本主四方春政故于和仲之下云此居治西方之官掌秋天之政明此掌春天之政孔以经事详故就下文而互发之寅敬也释诂文宾者主行导引故宾为导也释诂以秩为常常即次第有序故秩为序也一嵗之事在东则耕作在南则化育在西则成熟在北则改易故以方名配嵗事为文言顺天时气以劝课人务也春则生物秋则成物日之出也物始生长人当顺其生长致力耕耘日之入也物皆成熟人当顺其成熟致力收敛东方之官当恭敬导引日出平秩东作之事使人耕耘西方之官当恭敬从送日入平秩西成之事使人收敛日之出入自是其常但由日出入故物有生成虽气能生物而非人不就勤于耕稼是导引之勤于收敛是从送之冬夏之文无此类者南北二方非日所出入平秩南讹亦是导日之事平在朔易亦是送日之事依此春秋而共为宾饯故冬夏二时无此一句劝课下民皆使致力是敬导之平均次序即是授人田里各有彊埸是平均之也耕种收敛使不失其次序王者以农为重经主于农事寅宾出日为平秩设文故并解之也言敬导出日者正谓平秩次序东作之事以务农也郑以作为生计秋言西成春宜言东生但四时之功皆须作力不可不言力作直説生成明此以嵗事初起时言东作以见四时亦当力作故孔以耕作解之郑云寅宾出日谓春分朝日又以寅饯纳日谓秋分夕日也其仲春仲秋冬至夏至马融云古制刻漏昼夜百刻昼长六十刻夜短四十刻昼短四十刻夜长六十刻昼中五十刻夜亦五十刻融之此言据日出见为説天之昼夜以日出入为分人之昼夜以昬明为限日未出前二刻半为明日入后二刻半为昬损夜五刻以裨于昼则昼多于夜复校五刻古今歴术与大史所候皆云夏至之昼六十五刻夜三十五刻冬至之昼四十五刻夜五十五刻春分秋分之昼五十五刻夜四十五刻此其不易之法也然今太史细候之法则校常法半刻也从春分至于夏至昼渐长増九刻半夏至至于秋分所减亦如之从秋分至于冬至昼渐短减十刻半从冬至至于春分其増亦如之又于毎气之间增减刻数有多有少不可通而为率汉初未能审知率九日増减一刻和帝时待诏霍融始请改之郑注书纬考灵曜仍云九日増减一刻犹尚未觉误也郑注此云日长者日见之漏五十五刻日短者日见之漏四十五刻与歴不同故王肃难云知日见之漏减昼漏五刻不意马融为传已减之矣因马融所减而又减之故日长为五十五刻因以冬至反之取其夏至夜刻以为冬至昼短此其所以误耳鸟南方朱鸟七宿者在天成象星作鸟形曲礼説军陈象天之行前朱雀后武左青龙右白虎雀即鸟也武谓龟甲捍御故变文武焉是天星冇龙虎鸟龟之形也四方皆冇七宿各成一形东方成龙形西方成虎形皆南首而北尾南方成鸟形北方成龟形皆西首而东尾以南方之宿象鸟故言鸟谓朱鸟七宿也此经举宿为文不春言星鸟总举七宿夏言星火独指房心虚惟举一宿文不同者互相通也释言以殷为中中正义同故殷为正也此经冬夏言正春秋言殷者其义同春分之昬观鸟星毕见以正仲春之气节计仲春日在奎娄而入于酉地则初昬之时井在午栁星张在已轸翼在辰是朱鸟七宿皆得见也春有三月此经直云仲春故传辨之云既正仲春转以推季孟之月则事亦可知也天道左旋日体右行故星见之方与四时相逆春则南方见夏则东方见秋则北方见冬则西方见此则势自当然而书纬为文生説言春夏相与交秋冬相与互谓之母成子子助母斯假妄之谈耳马融郑以为星鸟星火谓正在南方春分之昬七星中仲夏之昬心星中秋分之昬虚星中冬至之昬星中皆举正中之星不为一方尽见此其与孔异也至于举仲月以统一时亦与孔同王肃亦以星鸟之属为昬中之星其要异者以所宅为孟月日中日永为仲月星鸟星火为季月以殷以正皆总三时之月读仲为中言各正三月之中气也以马融郑之言不合天象星火之属仲月未中故为每时皆歴陈三月言日以正仲春以正春之三月中气若正春之三月中当言以正春中不应言以正仲春王氏之説非文也孔氏直取毕见稍为迂阔比诸王马于理最优厥其释言文其人老弱在室丁壮适野是老壮分析也孳字古今同耳字训爱也产生为乳胎孕为化孕产必爱之故乳化曰孳鸟兽皆以尾交接故交接曰尾计当先尾后孳随便言之○申重释诂文此官旣主四时亦主方面经言南交谓南方与东方交传言夏与春交见其时方皆掌之春尽之日与立夏之初时相交也东方之南南方之东位相交也言羲叔所掌与羲仲相交际也四时皆举仲月之候嫌其不统季孟于此言交明四时皆然故传言举一隅以见之春上无冬不得见其交接至是夏与春交故此言之讹化释言文禾苖秀穗化成子实亦胎生乳化之故掌夏之官平序南方化育之事谓劝课民耘耨使苖得秀实敬行其教以致其功谓敬行平秩之教以致化育之功农功嵗终乃毕敬行四时皆同于此言之见四时皆然故云亦举一隅也夏日农功尤急故就此言之永长释诂文夏至之日日最长故知谓夏至之日计七宿房在其中但房心连体心统其名左传言火中火见诗称七月流火皆指房心为火故曰火苍龙之中星特举一星与鸟不故云举中则七星见可知计仲夏日在东井而入于酉地即初昬之时角亢在午氐房心在已尾箕在辰是东方七宿皆得见也春旣分析在外今日因往就之故言因谓老弱因就在田之丁壮以务农也鸟兽冬毛最多春犹未脱故至夏始毛羽希少改易往前革谓变革故为改也传之训字或先或后无义例也○释言云晦冥也冥是暗故昧为也谷者日所行之道日入于谷而天下皆冥故谓日入之处为昧谷非实有谷而日入也此经春秋相对春不言东但举昧谷曰西则嵎夷东可知然则东言嵎夷则西亦有地明矣阙其文所以互见之于春言东方之官不言掌春夏言掌夏之官不言南方此言居治西方之官掌秋天之政互文明四时皆同送行饮酒谓之饯故饯为送也导者引前之言送者从后之称因其欲出导而引之因其欲入从而送之是其因事之宜而立此文也秋位在西于时万物成熟平序其秋天之政未成则耘耨旣熟则敛助天成物以此而从送入日也纳入义同故传以入纳宵夜释言文舍人曰宵阳气消也三时皆言日惟秋言夜故传辨之云春言日秋言夜互相备也互着明也明日中宵亦中宵中日亦中因此而推之足知日永则宵短日短则宵长皆以此而备知也正于此时变文者以春之与秋日夜皆等春言出日即以日言之秋云纳日即以夜言之亦事之宜也北方七宿则虚为中故虚为武之中星计仲秋日在角亢而入于酉地初昬之时斗牛在午女虚危在已室壁在辰举虚中星言之亦言七星皆以秋分之日昬时竝见以正秋之三月释诂云夷平易也俱训为易是夷得为平秋禾未熟农事犹烦故老壮在田与夏平也毨者毛羽美悦之状故为理也夏时毛羽希少今则毛羽复生夏改而少秋更生多故言更生整理○释训云朔北方也舍人曰朔尽也北方万物尽故言朔也李廵曰万物尽于北方苏而复生故言北方是北称朔也羲和主四方之官四时皆应言方于此言方者即三方皆见矣春为嵗首故举地名夏与春交故言南交秋言西以见嵎夷当为东冬言方以见三时皆有方古史要约其文互相发见也幽之与明文恒相对北旣称幽则南当称明从此可知故于夏无文经冬言幽都夏当云明都传不言都者从可知也郑云夏不言曰明都三字摩灭也伏生所诵与壁中旧本竝无此字非摩灭也王肃以夏无明都避敬致然即幽足见明阙文相避如肃之言义可通矣都谓所聚者总言此方是万物所聚之处非指都邑聚居也易谓嵗改易于北方者人则三时在野冬入隩室物则三时生长冬入囷仓是人之与物皆改易也王肃云改易者谨约盖藏循行积聚引诗嗟我妇子曰为改嵗入此室处王肃言人物皆易孔意亦当然也释诂云在察也舍人曰在见物之察是在为察义故言平均在察其政以顺天常以在察须与平均连言不复训在为察故舜典之传别更训之三时皆言平秩此独言平在者以三时乃役力田野当次序之冬则物皆藏入须省察之故异其文秋日物成就故传言助成物冬日盖藏天之常道故言顺天常因明东作南讹亦是助生物顺常道也上总言羲和敬顺昊天此分别仲叔各有所掌明此四时之节即顺天之政实恐人以敬顺昊天直是厯象日月嫌仲叔所掌非顺天之事故重明之释宫云西南隅谓之隩孙炎云室中隐隩之处也隩是室内之名故以隩为室也物生皆尽野功咸毕是嵗改矣以天气改嵗故入此室处以避风寒天气既至故鸟兽皆生耎毳细毛以自温焉经言氄毛谓附肉细毛故以耎毛之○咨嗟曁与皆释诂文也匝四时曰朞朞即匝也故王肃云朞四时是也然古时真厯遭战国及秦而亡汉存六厯虽详于五纪之论皆秦汉之际假托为之实不得正要有梗槩之言周天三百六十五度四分度之一而日日行一度则一朞三百六十五日四分日之一今考灵曜干凿度诸纬皆然此言三百六十六日者王肃云四分日之一又入六日之内举全数以言之故云三百六十六日也传又所以须置闰之意皆据大率以言之云一嵗十二月月三十日正三百六十日也除小月六又为六日今经云三百六十六日故云余十二日不成朞以一月不整三十日今一年余十二日故未至盈满三嵗是得一月则置闰也以时分于嵗故云气节谓二十四气时月之节嵗总于时故云厯象日月星辰敬授人时以相配成也六厯诸纬与周髀皆云日行一度月行十三度十九分度之七为每月二十九日过半日之于法分为日九百四十分日之四百九十九即月有二十九日半强为十二月六大之外有余分三百四十八是除小月无六日又大嵗三百六十六日小嵗三百五十五日则一嵗所余无十二日今言十二日者皆以大率据整而计之其实一嵗所余正十一日弱也以为十九年七闰十九年年十一日则二百九日其七月四大三小犹二百七日况无四大乎为每年十一日弱分明矣所以弱者以四分日之一于九百四十分则一分为二百三十五分少于小月余分三百四十八以二百三十五减三百四十八不尽一百一十三是四分日之一余矣皆以五日为率其小月虽为嵗日残分所减犹余一百一十三则实余尚无六日就六日抽一日为九百四十分减其一百一十三分不尽八百二十七分以不抽者五日并三百六十日外之五日为十日其余九百四十分日之八百二十七为每嵗之实余今十九年年十日得整日一百九十又以十九乘八百二十七分得一万五千七百一十三以日法九百四十除之得十六日以并一百九十日为二百六日不尽六百七十三分为日余今为闰月得七每月二十九日七月为二百三日又每四百九十九分以七乗之得三千四百九十三以日法九百四十分除之得三日以二百三日亦为二百六日不尽亦六百七十三为日余亦相当矣所以无闰时不定嵗不成者若以闰无三年差一月则以正月为二月每月皆差九年差三月即以春为夏若十七年差六月即四时相反时何由定嵗何得成乎故须置闰以定四时故左传云履端于始序则不愆举正于中民则不惑归余于终事则不悖是也先王以重闰焉王肃云斗之所建是为中气日月所在斗指两辰之间无中气故以为闰也释训云之为言归也乡饮酒义云春之为言蠢也然则释训之例有以声相近而训其义者厘治工官皆以声近为训他皆仿此也绩功咸皆释诂文熙广周语文此经文义承成嵗之下传以文次之言定厯授事能使众功皆广叹其善谓帝叹羲和之功也】
　　帝曰畴咨若时登庸传畴谁庸用也谁能咸熙庶绩顺是事者将登用之放齐曰子朱啓明帝曰吁嚚讼可乎传放齐臣名国子爵朱名啓开也吁疑怪之辞言不忠信为嚚又好争讼可乎言不可音义【畴直由反放方往反注同引信反马云嗣也吁况于反徐往付反一音于嚚鱼巾反讼才用反马本作庸好呼报反下注同争鬬也】帝曰畴咨若予采传采事也复求谁能顺我事者驩兜曰都共工方鸠僝功传驩兜臣名都于叹美之辞共工官称鸠聚僝见也叹共工能方方聚见其功帝曰吁静言庸违象恭滔天传静谋滔漫也言共工自为谋言起用行事而违背之貌象恭敬而心傲很若漫天言不可用音义【予音余又羊汝反采七在反马云官也复扶又反驩呼端反兜丁侯反共音恭注同僝仕简反徐音撰马云具也于音乌称尺证反滔土刀反漫末旦反下同又末寒反背音佩傲五报反下同很恨恳反】帝曰咨四岳传四岳即上羲和之四子分掌四岳之诸侯故称焉汤汤洪水方割传汤汤流貌洪大割害也言大水方方为害荡荡懐山襄陵浩浩滔天传荡荡言水奔突有所涤除懐包襄上也包山上陵浩浩盛大若漫天下民其咨有能俾乂传俾使乂治也言民咨嗟忧愁病水困苦故问四岳有能治者将使之佥曰于鲧哉传佥皆也鲧崇伯之名朝臣举之帝曰吁咈哉方命圮族传凡言吁者皆非帝意咈戾圮毁族也言鲧性狠戾好此方名命而行事辄毁败善岳曰异哉试可乃已传异己也退也言余人尽已唯鲧可试无成乃退帝曰往钦哉传勑鲧往治水命使敬其事尧知其性很戾圯族未明其所能而据众言可试故遂用之九载绩用弗成传载年也三考九年功用不成则放退之音义【汤音伤洪户工反浩胡老反涤大歴反上时掌反俾必尔反佥七廉反又七劒反于音乌鲧故本反马云禹父也朝直遥反咈扶弗反忿戾也方如字马云方放也徐云郑王音放圯皮美反戾力计反异徐云郑音异孔王音怡已也】疏【正义曰史又叙尧事尧任羲和众功已广及其末年羣官有阙复求贤人欲任用之帝曰谁乎咨嗟嗟人之难得也有人能顺此咸熙庶绩之事者我将登而用之有臣放齐者对帝曰有国子爵之君其名曰朱其人心志开逹性识明悟言此人可登用也帝疑怪叹之曰吁此人既顽且嚚又好争讼岂可用乎言不可也史又记尧复求人帝曰谁乎咨嗟嗟人之难得也今有人能顺我事者否乎言有即欲用之也有臣驩兜者对帝曰呜呼叹有人之大贤也帝臣共工之官者此人于所在之方能立事业聚见其功言此人可用也帝亦疑怪之曰吁此人自作谋计之言及起用行事而背违之貌象恭敬而心傲很若漫天言此人不可用也频频求人无当帝意于是洪水为灾求人治之帝曰咨嗟嗟水灾之大也呼掌岳之官而告以须人之意汝四岳等今汤汤流行之水所在方方为山又其势奔突荡荡然涤除在地之物包裹髙山乗上丘陵浩浩盛大若漫天在下之人其皆咨嗟困病其水矣有能治者将使治之羣臣皆曰呜呼叹其有人之能惟鲧堪能治之帝又疑怪之曰吁其人心很戻防好此方直之名命而行事輙毁败善言其不可使也朝臣已共荐举四岳又复然之岳曰帝若谓鲧为不可余人悉皆已哉言不及鲧也惟鲧一人试之可也试若无功乃黜退之言洪水必须速治余人不复及鲧故劝帝用之帝以羣臣固请不得已而用之乃告勑鲧曰汝往治水当敬其事防鲧治水九载已经三考而功用不成言帝实知人而朝无贤臣致使水害未除待舜乃治此经三言求人未必一时之事但歴言朝臣不贤为求舜张本故也传正义曰畴谁释诂文庸声近用故为用也马融以羲和为官尧之末年皆以老死庶绩多阙故求贤顺四时之职欲用以代羲和孔于下传云四岳即上羲和之四子帝就羲和求贤则所求者别代他官不代羲氏和氏孔以羲和掌天地之官正在敬顺昊天告时授事而已其施政者乃是百官之事非复羲和之职但羲和告时授事流行百官使百官庶绩咸熙今云咸熙庶绩顺是事者指谓求代百官之阙非求代羲和也此经文承庶绩之下而言顺是事者故孔以文势次之此言谁能咸熙庶绩顺是事者将登用之盖求士用任也计尧即位至洪水之时六十余年百官冇阙皆应求代求得贤者则史亦不録不当帝意乃始録之为求舜张本故惟帝求一人放齐以一人对之非六十余年止求一人也尧以圣徳在位庶绩咸熙盖应久矣此继咸熙之下非知早晚求之史自歴序其事不必与治水同时也计四岳职掌天地当是朝臣之首下文求治水者帝咨四岳此不言咨四岳者帝求贤者固当博访朝臣但史以有岳对者言咨四岳此不言咨者但此无岳对故不言耳以放齐举人对帝故知臣名为名为字不可得知传言名者辩此是为臣之名号耳未必是臣之名也夏王仲康之时侯命掌六师顾命陈寳有之舞衣故知古有国既是国自然子为爵朱为名也马融郑以为帝之子曰朱也求官而荐太子太子下愚以为啓明揆之人情必不然矣啓之为开书传通训言此人心志开而明逹吁者必有所嫌而为此声故以为疑怪之辞僖二十四年左传曰口不道忠信之言为嚚是言不忠信为嚚也其人心既顽嚚又好争讼此实不可而帝云可乎故吁声而反之可乎言不可也唐尧圣明之主应任贤放齐圣朝之臣当非庸品人有善恶无容不知称嚚讼以为啓明举愚臣以对圣帝何防将以知人不易人不易知密意深心固难照察子矫饰容貌但以惑人放齐内少鉴明未能圆备谓其实可任用故承意举之以帝尧之圣乃知其嚚讼之事放齐所不知也驩兜荐举共工以爲比周之恶谓之四凶投之逺裔放齐举子不为凶人者子虽有嚚讼之失不至滔天之罪放齐谓之实贤非是苟为阿比驩兜则志不在公私相朋党共工行背其言心反于貌其罪竝深俱被流放其意异于放齐举子故也○采事释诂文上已求顺时不得其人故复求顺我事者顺时顺事其义一也史以上承庶绩之下故言顺时谓顺是庶绩之事此不可复同前文故变言顺我帝事其意亦如前经当求士之任也顺我事之下亦宜有登用之言上文已具故于此略之驩兜亦举人对帝故知臣名都于释诂文于即呜字叹之辞也将言共工之善故先叹美之辞典命垂作共工知共工是官称郑以为其人名氏未闻先祖居此官故以官氏也计称人对帝不应举先世官名孔直云官称则其人于时居此官也时见居官则是已被任用复举之者帝求顺事之人欲置之上位以为大臣所欲尊于共工故举之也鸠聚释诂文僝然见之状故为见叹共工能方方聚见其功谓毎于所在之方皆能聚集善事以见其功言可用也若能共工实有见功则是可任用之人帝言其庸违滔天不可任者共工言是行非貌恭心很取人之功以为己功其人非无见功但功非已有左传説驩兜云丑恶物是与比周天下之人谓之浑敦言驩兜以共工比周妄相荐举知所言见功非其实功也静谋释诂文滔者漫浸之名浸必漫其上故滔为漫也共工险伪之人自为谋虑之言皆合于道及起用行事而背违之言其语是而行非也貌象恭敬而心傲很其侮上陵下若水漫天言貌恭而心很也行与言违貌恭心反乃是大佞之人不可任用也明君圣主莫先于尧求贤审官王政所急乃冇放齐之不识是非驩兜之朋党恶物共工之巧言令色崇伯之败善乱常圣人之朝不才总萃虽曰难之何其甚也此等诸人才实中品亦虽行有不善未为大恶故能仕于圣代致位大官以帝尧之末洪水为灾欲责非常之功非复常人所及自非圣舜登庸大禹致力则滔天之害未或可平以舜禹之成功见此徒之多罪勲业既谢愆衅自生为圣所诛其咎益大且虞史欲盛彰舜德归过前人春秋史克以宣公比尧辞颇増甚知此等并非下愚未有大恶其为不善惟帝所知将言求舜以见帝之知人耳○上列羲和所掌云宅嵎夷朔方言四子居治四方主于外事岳者四方之大山今王朝大臣皆号称四岳是与羲和所掌其事为一以此知四岳即上羲和之四子也又谓之岳者以其分掌四岳之诸侯故称焉舜典称廵守至于岱宗肆觐东后周官説巡守之礼云诸侯各朝于方岳之下是四方诸侯分属四岳也计尧在位六十余年乃命羲和盖应早矣若使成人见命至此近将百嵗故马郑以为羲和皆死孔以为四岳即是羲和至今仍得在者以羲和世掌天地自当父子相承不必仲叔之身皆悉在也书传虽出自伏生其常闻诸先逹虞传虽説舜典之四岳尚有羲伯和伯是仲叔子孙世掌岳事也汤汤波动之状故为流貌洪大释诂文刀割为割故割为害也言大水方方为害谓其徧害四方也荡荡广平之貌言水势奔突有所涤除谓平地之水除地上之物为水漂流无所复见荡然惟有水耳懐藏包裹之义故懐为包也释言以襄为驾驾乗牛马皆车在其上故襄为上也包山谓绕其傍上陵谓乗其上平地已皆荡荡又复绕山上陵故为盛大之势言浩浩盛大若漫天然也天者无上之物漫者加陵之辞甚其盛大故云若漫天也俾使乂治佥皆释诂文周语云有崇伯鲧即鲧是崇君伯爵故云鲧崇伯之名帝以岳为朝臣之首故特言四岳其实求能治者普问朝臣不言岳对而云皆曰乃众人举之非独四岳故言朝臣举之自上以来三经求人所举者帝言其恶而辞皆称吁故知凡言吁者皆非帝之所当意也咈者相乖诡之意故为戾也圮毁释诂文左氏称非我族其心必异族类义同故族为也言鲧性很戾多乖异众人好此方直之名内有奸回之志命而行事辄毁败善类何则心性很戾违众用已知善不从故云毁败善类诗称贪人败与此同郑王以方为放谓放乗教命易坤卦六二直方大是直方之事为人之美名此经云方故依经为説异声近已故为己也已训为止是停住之意故为退也传鲧非帝所意而命使之者尧知其性很戾圯族未明其所能夫管氏之好奢尚僣翼赞覇图陈平之盗嫂受金弼谐帝业然则人有性虽不善才堪立功者而众皆据之言鲧可试冀或有益故遂用之孔子此説据迹立言必其尽理而论未是圣人之实何则禹称帝德广运乃圣乃神夫以圣神之资聪明之鉴既知鲧性狠戾何故使之治水者马融云尧以大圣知时运当然人力所不能治下民其咨亦当忧劳屈己之是从人之非遂用于鲧李颙云尧虽独明于上众多不达于下故不得不副倒悬之望以供一切之求耳释天云载嵗也夏曰嵗商曰杞周曰年唐虞曰载李廵云各自纪事示不相袭也孙炎曰嵗取嵗星行一次也祀取四时祭祀一讫也年取米谷一熟也载取万物终而更始是载者年之别名故以载为年也舜典云三载考绩三考黜陟幽明是三考九年也功用不成水害不息故放退之谓退使不复治水至明年得舜乃殛之羽山周礼大宰职云嵗终则令百官各正其治而诏王废置三年则大计羣吏之治而诛赏然则考课功绩必在嵗终此言功用不成是九年嵗终三考也下云朕在位七十载而求得虞舜歴试三载即数登用之年至七十二年为三载即知七十载者与此异年此时尧在位六十九年鲧初治水之时尧在位六十一年若然鲧既无功早因黜废而待九年无成始退之者水爲大灾天之常运而百官不悟谓鲧能治水及遣往治非无小益下人见其有益谓鲧实能治之日复一日以终三考三考无成众人乃服然后退之故至九年祭法云鲧障洪水而殛死禹能脩鲧之功然则禹之大功顾亦因鲧是治水有益之验但不能成功故诛殛之耳若然灾以运来时不可距假使兴禹未必能治何以治水之功不成而便殛鲧者以鲧性傲很帝所素知又治水无功法须贬黜先有很戾之恶复加无功之罪所以殛之羽山以示其罪若然禹既圣人当知洪水时未可治何】【以不谏父者梁主以为舜之怨慕由己之私鲧之治水乃为国事上令必行非禹能止时又年小不可干政也】帝曰咨四岳朕在位七十载传尧年十六以唐侯升为天子在位七十年则时年八十六老将求代汝能庸命巽朕位传巽顺也言四岳能用帝命故欲使顺行帝位之事岳曰否德忝帝位传否不忝辱也辞不堪曰明明扬侧陋传尧知子不肖有禅位之志故明举明人在侧陋者广求贤也师锡帝曰有鳏在下曰虞舜传师众锡与也无妻曰鳏虞氏舜名在下民之中众臣知舜圣贤耻已不若故不举乃不已而言之帝曰俞予闻如何传俞然也然其所举言我亦闻之其徳行如何岳曰瞽子父顽母嚚象傲传无目曰瞽舜父有目不能分别好恶故时人谓之瞽配字曰瞍瞍无目之称心不则徳义之经为顽象舜弟之字傲慢不友言竝恶克谐以孝烝烝乂不格奸传谐和烝进也言能以至孝和谐顽嚚昬傲使进进以善自治不至于奸恶帝曰我其试防传言欲试舜观其行迹女于时观厥刑于二女传女妻刑法也尧于是以二女妻舜观其法度接二女以治家观治国厘降二女于妫汭嫔于虞传降下嫔妇也舜为匹夫能以义理下帝女之心于所居妫水之汭使行妇道于虞氏帝曰钦哉传叹舜能脩已行敬以安人则其所能者大矣音义【朕直锦反马云我也巽音逊马云让也否方乆反不也又音鄙忝他簟反辱也肖音笑説文云肖骨肉相似也不似其先故曰不肖锡星厯反鳏故顽反虞舜虞氏舜名也马云舜諡也舜死后贤臣录之臣子为讳故变名言諡俞羊朱反行下孟反下其行同瞽音古傲五报反瞍素后反称尺证反又如字谐户皆反烝之丞反奸古顔反女于之女而据反妻千计反妫居危反汭如鋭反水之内也杜预注左传云水之隈曲曰汭嫔毗人反】疏【正义曰帝以鲧功不成又已年老求得授位明圣代御天灾故咨嗟汝四岳等我在天子之位七十载矣言已年老不堪在位汝等四岳之内有能用我之命使之顺我帝位之事言欲让位与之也四岳对帝曰我等四岳皆不有用命之徳若使顺行帝事即辱于帝位言已不堪也帝又言曰汝当明白举其明徳之人于僻隠鄙陋之处何必在位之臣乃举之也于是朝廷众臣乃与帝之明人曰有无妻之鳏夫在下民之内其名曰虞舜言侧陋之处有此贤人帝曰然我亦闻之其徳行如何四岳又对帝曰其人愚瞽之子其父顽母嚚其弟字象性又傲慢家有三恶其人能谐和以至孝之行使此顽嚚傲慢者皆进进于善以自治不至于奸恶言能调和恶人是为贤也帝曰其行如此当可任用我其召而试之哉欲配女与试之也即以女妻舜于是欲观其居家治否也舜能以义理下二女之心于妫水之汭使行妇道于虞氏帝叹曰此舜能敬其事哉叹其善治家知其可以治国故下篇言其授以官位而厯试诸难传正义曰徧检今之书传无尧即位之年孔氏博考羣书作为此传言尧年十六以唐侯升为天子必当有所案据未知出何书计十六为天子其嵗称元年在位七十载应年八十五孔云八十六者史记诸书皆言尧帝喾之子帝挚之弟喾崩摰立摰崩乃传位于尧然则尧以弟代兄盖逾年改元据其改元年则七十载数其立年故八十六下句求人巽位是老将求代也此经文承绩用不成之下计治水之事于时最急不求治水之人而先求代已者尧以身既年老臣无可任治水之事非己所能故求人代己令代者自治是虞史盛美舜功言尧不能治水以大事付舜美舜能消大灾成尧美也巽顺易説卦文帝呼四岳言汝能庸命四岳自谦言已否徳故知汝四岳言四岳能用帝命故帝欲使之顺行帝位之事将使摄也在位之臣四岳为长故让位于四岳也否古今不字忝辱释言文已身不徳恐辱帝位自辞不堪岳为羣臣之首自度既不堪意以为在位之臣皆亦不堪由是自辞而已不荐余人故帝使之明举侧陋之处此经曰上无帝以可知而省文也传四岳既辞而复言此者尧知子不肖不堪为主有禅位与人之志故令四岳明举明人令其在侧陋者欲使广求贤也郑注杂记云肖似也言不如人也史记五帝本纪云尧知子丹朱之不肖不足授天下于是权授舜授舜则天下得其利而丹朱病授丹朱则天下病而丹朱得其利尧曰终不以天下之病而利一人而卒授舜以天下是尧知子不肖而禅舜之意也文王世子论举贤之法云或以事举或以言扬扬亦举也故以举扬经之扬字在于二明之下传进举字于两明之中经于明中宜有扬字言明举明人于侧陋之处明下有扬故上阙扬文传进举于明上互文以足之也侧陋者僻侧浅陋之处意言不问贵贱有人则举是令朝臣广求贤人也尧知有舜而朝臣不举故令广求贤以启之臣亦以尧知侧陋有人故不得不举舜耳此言尧知子不肖有志禅位然则自有贤子必不禅人授贤爰自上代尧舜而已非尧舜独可彼皆不然将以子不肖时无圣者乃运值汚隆非圣有优劣而纬之书附防其事乃云河洛之符名字之录何其妄且俗也师众锡与释诂文无妻曰鳏释名云愁悒不寐目恒鳏鳏然故鳏字从鱼鱼目恒不闭王制云老而无妻曰鳏舜于时年未三十而谓之鳏者书传称孔子对子张曰舜父顽母嚚无室家之端故谓之鳏鳏者无妻之名不拘老少少者无妻可以更娶老者即不复更娶谓之天民之穷故礼举老者耳诗云何草不何人不鳏暂离室家尚谓之鳏不独老而无妻始称鳏矣书传以舜年尚少为之説耳虞氏舜名者舜之为虞犹禹之为夏外传称禹氏曰有夏则此舜氏曰有虞颛顼已来地为国号而舜有天下号曰有虞氏是地名也王肃云虞地名也皇甫谧云尧以二女妻舜封之于虞今河东太阳山西虞地是也然则舜居虞地以虞为氏尧封之虞为诸侯及王天下遂为天子之号故从微至着常称虞氏舜为生号之名前已具释传又众人以舜与帝则众人尽知有舜但舜在下人之中未有官位众臣徳不及之而位居其上虽知舜实圣贤而耻已不若故不举之以帝令举及侧陋意谓帝知有舜乃不已而言之耳知然者正以初不荐举至此始言明是耻已不若故不早举舜实圣人而连言贤者对则事有优劣散即语亦相通舜谓禹曰惟汝贤是言圣徳称贤也传以师为众臣为朝臣之众或亦通及吏人王肃云古者将举大事讯羣吏讯万人尧将让位咨四岳使问羣臣众举侧陋众皆愿与舜尧计事之大者莫过禅让必应博询吏人非独在位王氏之言得其实矣郑以师为诸侯之师帝咨四岳徧访羣臣安得诸侯之师独对帝也俞然释言文然其所举言我亦闻也其徳行如何恐所闻不审故详问之尧知有舜不召取禅之而访四岳令众举荐者以舜在卑贱未有名闻率暴禅之则下人不服故郑六艺论云若尧知命在舜舜知命在禹犹求于羣臣举于侧陋上下交让务在服人孔子曰民可使由之不可使知之此之谓也是尧使人举舜之意也周礼乐官有瞽蒙之职以其无目使眡了相之是无目曰瞽又称瞽之意舜父有目但不能识别好恶与无目者同故时人谓之瞽配字曰瞍瞍亦无目之称故或谓之为瞽瞍诗云蒙瞍奏公是瞍为瞽大禹谟云祗载见瞽瞍是相配之文史记云舜父瞽瞍盲以为瞽瞍是名身实无目也孔不然者以经説舜徳行美其能飬恶人父自名瞍何须言之若实无目即是身有固病非善恶之事辄言舜是盲人之子意欲何所见乎论语云未见顔色而言谓之瞽则言瞽者非谓无目史记又説瞽瞍使舜上廪从下纵火焚廪使舜穿井下土实井若其身自能然不得谓之无目明以不识善恶故称瞽耳心不则徳义之经为顽僖三十四年左传文象舜弟之字以字表象是人之名号其为名字未可详也释训云善兄弟为友孟子説象与父母共谋杀舜是傲慢不友言舜父母与弟竝皆恶也此经先指舜身因言瞽子又称父顽者欲极其恶故文重也谐和烝进释诂文上厯言三恶此美舜能飬之言舜能和之以至孝之行和顽嚚昏傲使皆进进于善道以善自治不至于奸恶以下愚难变化令慕善是舜之美行故以此对尧案孟子及史记称瞽瞍纵火焚廪舜以两笠自扞而下以土实井舜从旁空井出象与父母共分财物舜之大孝升闻天朝尧妻之二女三恶尚谋杀舜为奸之大莫甚于此而言不至奸者此三人性实下愚动罹刑非舜养之久被刑戮犹尚有心杀舜余事何所不为舜以权谋自免厄难使瞽无杀子之愆象无害兄之罪不至于奸恶于此益验终令瞽亦允若象封有鼻是不至于奸恶也言欲试舜者下言妻舜以女观其治家是试舜观其行迹也马郑王本説此经皆无帝曰当时庸生之徒漏之也郑云试以为臣之事王肃云试之以官郑王皆以舜典合于此篇故指歴试之事充此试哉之言孔据古今别卷此言试防正谓以女试之既善于治家别更试以难事与此异也左传称宋雍氏女于郑庄公晋伐骊戎骊戎男女以骊姬以女妻人谓之女故云女妻也刑法释诂文此已下皆史述尧事非复尧语言女于时谓妻舜于是故传倒文以晓民尧于是以二女妻舜必妻之者舜家有三恶身为匹夫忽纳帝女难以和协观其施法度于二女以法治家观治国将使治国故先使治家敌夫曰妻不得有二女言女于时者言之耳二女之中当有贵贱长防刘向列女传云二女长曰娥皇次曰女英舜既升为天子娥皇为后女英为妃然则初适舜时即娥皇为妻郑不言妻者不告其父不序其正又注礼记云舜不告而娶不立正妃此则郑自所説未有书传云然案世本尧是黄帝孙舜是黄帝八代之孙计尧女于舜之曾祖为四从姊妹以之为妻于义不可世本之言未可据信或者古道质故也降下释诂文周礼九嫔之职掌妇学之法嫔是妇之别名故以嫔为妇厘降谓能以义理下之则女意初时不下故传之言舜为匹夫帝女下嫁以贵适贱必自骄矜故美舜能以义理下帝女尊亢之心于所居妫水之汭使之服行妇道于虞氏虞与妫汭为一地见其心下乃行妇道故分为二文言匹夫者士大夫已上则有妾媵庶人无妾媵惟夫妻相匹其名既定虽单亦通谓之匹夫匹妇妫水在河东虞乡县厯山西西流至蒲坂县南入于河舜居其旁周武王赐陈胡公之姓为妫为舜居妫水故也舜仕尧朝不家在于京师而令二女归虞者盖舜以大孝示法使妻归事于其亲以帝之贤女事顽嚚舅姑美其能行妇道故云嫔于虞二女行妇道乃由舜之敬故帝言钦哉叹能脩已行敬以安民也能脩已及安人则是所能者大故叹之论语云脩已以安百姓尧舜其犹病诸传意出于彼也】





　　尚书注疏卷一
　　尚书注疏卷一考证
　　虞书○【臣召南】按监本以虞书尧典为卷第二于义难通孔安国序及孔颖达序虽应在正文前而编称卷一乃称尧典为卷二甚非尊经之义今刋正
　　尧典序○【臣浩】按旧本书序与经文并列提行亦非所以尊圣经也今与诗序一例并下圣经一字
　　疏此序郑元马融王肃并云孔子所作孔义或然○【臣召南】按以书序为孔子作始于班固艺文志其説原本刘歆其后马郑诸儒遂断谓作自孔子至孔安国则明曰书序序所以为作者之意昭然义见宜相附近故引之各冠其篇首不云序是孔子作也东汉崇尚防纬诸儒执纬以经当孔安国时安知所谓纬文耶疏谓孔义或然是诬安国也
　　又疏旣舜为名则尧亦名也以此而言禹汤亦名○胡安国曰古者不以名为讳尧典称有鳏在下曰虞舜则尧舜固二帝之名也顾炎武曰尧舜禹皆名也古未有号故帝王皆以名纪临文不讳也攷之尚书帝曰格汝舜格汝禹名其臣也至舜与其臣言则曰帝五子之歌则曰皇祖不敢名其君也汤则号也号则臣子所得而称故伊尹曰惟尹躬暨汤颂曰武汤曰成汤曰汤孙也
　　又疏放勲重华文命葢以为三王之名同于郑元矣○【臣召南】按以放勲等为尧舜禹名实不始于康成注中也史记本纪已云帝尧者放勲帝舜名曰重华夏禹名曰文命矣苏轼曰以求之则臯陶为名允廸乎可谓快论
　　以亲九族传以睦髙祖元孙之亲○顾炎武曰宗盟之列先同姓而后异姓丧服之纪重本属而轻外亲孔传之説百世不可易者也尔雅谓于内宗曰族于母妻则曰党仲尼燕居三族之文康成并释为父子孙孔氏春秋桓公六年正义谓髙祖元孙无相及之理不知髙祖之兄弟与元孙之兄弟固可以相及何必帝尧之世髙祖元孙之族无一二人同在者乎疑其不相及而以外戚当之其亦昧于齐家治国之理矣【臣召南】按孔传克明俊德不据大学而据中庸九经尊贤在亲亲之前葢因古文峻德作俊徳故以俊乂俊民吁俊宅俊之至其九族即据服制可谓至孔颖达正义亦疏甚明独怪杜预注左传于襄十二年曰同族谓髙祖以下与孔传固暗合也乃桓六年注则谓外祖父外祖母从母子及妻父妻母姑子姊妹之子女子之子皆属外亲何其前后不符哉尚书及春秋正义并出頴达一人之手于此文既畅言髙祖元孙之亲于桓六年疏又谓髙祖元孙无相及之理则又何其彼此矛盾也
　　平章百姓传百姓百官○苏轼曰凡国之大族民之望也方是时上世帝皇之子孙其得姓者葢百余族而已故曰百姓
　　疏皆有礼仪照然而明显矣○【臣浩】按后文百姓宜明礼义此文亦应作皆有礼义仪字误也昭然监夲讹照然从旧本改
　　厯象日月星辰○梅文鼎曰厯法世乆而愈宻要其大法则定于唐虞之时治厯之具有三厯者数也象者图也浑象也璿玑玉衡测騐之噐也夫厯之最难知者有二曰里差曰嵗差尧典为中星以纪之鸟火虚此万世求嵗差之根数也分宅嵎夷南交昧谷朔方以日景此万世求里差之定法也
　　宅嵎夷音义尚书考灵曜及史记作禺銕○【臣召南】按今本史记作居郁夷是唐初陆氏所见本不同也
　　以殷仲春传以正仲春之气节○【臣召南】按孔丛子子思曰夏数得天尧舜之所同也即尧典此文可知唐虞并以建寅为正而夏后氏遵之曰日中则月令所谓日夜分豳风所谓四之日也以日中为仲春则自以立春为孟春嵗首矣周人以子为正改时改月而独于分至启闭节气之名必不能改左传之记春正月朔日南至是也尧典举四仲而必曰日中日永宵中日短所谓万世之典常也欤
　　宅南交传南交言夏与春交○刘敞曰传非也冬与秋交秋与夏交春与冬交何不曰西交北交东交乎四宅皆指地言不当至于夏独以气言也本葢言宅南曰交趾后人传写脱两字耳【臣照】按今滇省有交水疑即其地既曰宅则交必地名不当以夏与春交为解惟是断为脱两字欲改作宅南曰交趾则又似太凿矣
　　敬致传敬行其教以致其功○林之竒曰周官冬夏致日左氏曰日官居以底日则敬致者敬致日之谓也若如孔传何独于南方言之
　　宵中传春言日秋言夜互相备○孙觉曰仲春阳中故举日仲秋隂中故举宵
　　朞三百有六旬有六日○苏轼曰有读曰又古又有通【臣浩】按此释文音所不及然则春秋所书之十有几年十有几月皆可读曰又也
　　疏勾芒祝融皆以人事名官○名官监本讹为官据古本改正
　　又疏或以书传云主春者张昏中可以种谷主夏者火昏中可以种主秋者虚昏中可以种麦主冬者昏中可以敛○【臣召南】按所引书传乃书纬考灵曜之文礼记月令疏亦引之而字句微异彼疏云主春者鸟星昏中可以种稷主夏者心星昏中可以种主秋者虚星昏中可以种麦主冬者星昏中则入山可以斩伐具器械此疏种谷谷字似应作稷又疏羲仲居治东方之官居在帝都而遥统领之○【臣照】按疏宅字是也但谓遥统领之竟不一至嵎夷之地何以云宅宅者测日晷之所也苏轼曰致日景以定分至然后厯可起故使往騐于四极非常宅也朱子曰如唐时尚使人去四方观望两説得之又疏从春分至于夏至昼渐长○渐监本讹暂今改正
　　又疏计仲春日在奎娄而入于酉地则初昏之时井在午栁星张在已轸翼在辰是朱鸟七宿皆得见也○【臣召南】按中星惟取午位正南断无三次并见之理孔传以七星毕见为説既不可通孔疏曲以仲春日在奎娄初昏井在午栁星张在已翼轸在辰云云是尧典四仲昏中之星皆指已位不在正南矣诸儒不悟嵗差执周秦间之月令以求尧典宜乎不合不知尧时春分日在不在奎娄也夏至日在七星不在东井也秋分日在房不在角亢也冬至日在虚不在南斗也又按孔疏于日短星以正仲冬似脱正义一段尧时冬至日所在厯家多以意説宋何承天隋袁充皆谓日在须女十度已为近之唐一行直谓日在虚一则星火星皆以仲月昏中得其矣
　　帝曰咨四岳传四岳即上羲和之四子○【臣浩】按传非是朱子曰汝能庸命防朕位不成让于四人又如咨二十二人乃四岳九官十二牧尤见四岳是一人
　　曰明明扬侧陋传故明举明人在侧陋者○【臣召南】按传作一气顺于理亦通但中脱扬字虽孔疏曲为之説终觉木协史记五帝本纪曰悉举贵戚及疏逺隐匿者则经义毕显矣









　　尚书注疏卷一考证
　　钦定四库全书
</div>
    <div class="pagination">
<a href="尚书注疏_page2.html">上一页</a><a href="尚书注疏.html">1</a><a href="尚书注疏_page2.html">2</a><span class="current-page">3</span><a href="尚书注疏_page4.html">4</a><a href="尚书注疏_page5.html">5</a><a href="尚书注疏_page6.html">6</a><a href="尚书注疏_page7.html">7</a><a href="尚书注疏_page8.html">8</a><span>...</span><a href="尚书注疏_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
