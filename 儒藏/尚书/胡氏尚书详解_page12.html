<!DOCTYPE html>
<html>
<head>
    <meta charset="UTF-8">
    <title>胡氏尚书详解 - 第 12 页/共 18 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>胡氏尚书详解 - 第 12 页/共 18 页</h1>
    <div class="content">　　七稽疑
　　择建立卜【】筮【蓍】人乃命卜筮
　　蓍至公无私之物必择人之至公无私者乃通乎蓍
　　曰雨【兆霏霏似雨】曰霁【兆舒豁似雨霁】曰蒙【兆蒙暗隂黯】曰驿【兆络绎相连属】曰克【兆交错相胜】
　　此卜也灼通视其兆之形
　　曰贞【内卦静而正】曰悔【外卦动而悔】
　　此蓍筮也大衍之数五十其用四十有九揲蓍以成爻卦内外
　　凡七卜【】五占【蓍】用二衍【推】忒【差疑】
　　以卜筮推知其忒而防悔吝
　　立时【是】人作卜筮三人占则从二人之言
　　周官三兆曰玉兆瓦兆原兆三易曰连山归蔵周易俱有三法故必建三人从二人从众也
　　汝【君】则有大疑【如迁亳诛管蔡】谋及乃心【先蔽志】谋及卿士谋及庶人【询谋】谋及卜筮【昆命元】汝则从从筮从卿士从庶民从是之谓大同【顺】身其康彊子孙其逢【所遇】吉
　　此成王定鼎郏鄏卜世三十卜年八百之事圣人与天地万物为一无所不顺流庆无穷
　　汝则从从筮从卿士逆庶民逆吉
　　此如盘庚迁亳筮无心之物既从则他虽有逆或别有私心何妨于吉
　　卿士从从筮从汝则逆庶民逆吉
　　此如周公诛管蔡之事
　　庶民从从筮从汝则逆卿士逆吉汝则从从筮逆卿士逆庶民逆作内【祭祀】吉作外【征伐】凶
　　圣人洗心涤虑假无私之物以寓吾诚一有不从必有未尽作内犹可作外则必不可矣
　　筮共【皆】违【背】于人【皆从】用静吉用作【动】凶
　　汝卿士庶民从矣何拘于枯茎朽骨哉古人卜筮与后世异此理此义至精至微盖有天下举以为然而不知又有未然者欤
　　八庶徴【以天之五气时与恒验君之五事休与咎】曰雨曰【日】曰燠【暖】曰寒曰风【雨旸燠寒风　五者隂阳貌言视听思　往来之气】曰时【五气往来之时】五者来备【皆以时至】各以其叙【当雨而雨当而】庶草【举其细则大可知】蕃【滋】庑【丰】一极备【多】凶一极无凶
　　来备以叙休徴也极备极无咎徴也
　　曰休【君政美】徴【证验】曰肃【貌恭收敛无散慢】时雨【当雨而雨非淫而也】若【应顺】曰乂【言从明辩】时若曰哲【视明不昧】时燠若曰谋【聴聦作谋深沈】时寒若曰圣【思睿化妙】时风若
　　各以类应若桴鼔影响也天人岂相逺哉
　　曰咎【君政恶】徴曰狂【颠倒】恒雨【雨极滋而无阳】若曰僭【躁急】恒若曰豫【逸】恒燠若曰急【迫切】恒寒若曰蒙【闇】恒风若
　　蒙视圣不啻天壤何为以蒙对圣盖纯一未发之蒙能养其正即作圣之功矣
　　曰王省【察】惟嵗【嵗功之成总其纲也】卿士惟月【月要】师尹惟日【日成】嵗月日时无易【易位】百谷用【以之】成乂【治象】用明【修】俊【贤】民用章【显】家【国家】用平康日月嵗时既易百谷用不成乂用昬不明俊民用微【卷而懐之】家用不宁
　　前所言以天证人此所言以人法天也王总其纲卿士师尹理其目尊卑繁简不易位则为休否则咎矣
　　庶民【民众】惟星【如星繁】星【箕】有好风星【毕】有好雨日月之行【度】则有冬【日进而北月秋西从白道冬北从黑道】有夏【日退而南月春东从青道夏南从赤道】月之从星【经箕多风离毕多雨】则以风雨
　　星之好无常也日月之行则有常自有体统若不可有所徇也然月之行乃有从星而风雨何也然则安可谓治之自有体统而恝然不从民欲乎一説月失道妄行则风雨
　　九五福一曰夀【永年】二曰富【足财】三曰康宁【无疾病】四曰攸【所】好徳五曰考【成】终命【父母全而生之子全而归之】六极一曰凶【不考终】短折【不夀】二曰疾三曰忧四曰贫五曰恶【不好徳】六曰弱【不能自强】
　　顺理者自与福防逆理者自与极防两开其端所以使民知所趋向也然岂可尽委之民哉董仲舒谓尧舜行徳而民仁夀桀纣行暴而民鄙夭此又人主为民之极者之责也五福不言贵者外物也弱何以与于六极盖学者大患在不能自强于善或牵引于恶而不能自拔者皆懦而无力者也
　　武王既胜殷封【封有功】诸侯班【分赐】宗【庙】彝【彞器】作分【尊卑有分】器【一书亡】
　　旅獒第七　　　　　　　　　周书
　　西旅【戎国】献獒【犬髙四尺知人心可指使】大保【召公】作旅獒
　　旅獒惟克【胜】商遂通道【路】于九夷【西】八蛮【南】西旅厎【致】贡厥獒大保乃作旅獒用训于王
　　舟车所至霜露所坠莫不来王而旅献獒焉武王固尝驱虎豹犀象矣獒奚为而来哉
　　曰呜呼明【古】王慎徳【慎之一字传心之法】四夷咸賔【朝】无有逺迩【近】毕【尽】献方【各方所生】物惟【只】服食器用【无他珍竒】王乃昭【眀示】徳【有徳】之致【所献方物】于异姓之邦【若成王分陈以肃慎之矢】无【使异姓邦无】替【废】厥服【事上之诚】分寳玉于伯叔【同姓】之国【若分鲁以夏后氏之璜】时【是】庸【用】展【布】亲【亲亲之义】人不易【改】物惟徳【有徳】其物【物重】
　　眀王慎徳以来四夷其所献自服食器用外无异物也且不以奉一身而公之天下又以至公大同之中必文理宻察而昭徳所致与寳玉之分各有差等焉凡人受其所分之物即明王得之所献之物初无改易之异然无替服庸展亲所以能行乎异姓同姓之邦者惟有徳寓乎其物之中故耳若獒之珍竒则岂逺人所当献而又岂一人所可昭徳之物哉
　　徳盛【徳盛之至动容周旋中礼】不狎【玩】侮【慢】狎侮君子【劳心者】罔以尽人心狎侮小人【劳力者】罔以尽其力不役【受役于物】耳目【心之官为主不为耳目所役】百度【法度】惟贞【正】玩人【以人为玩】丧徳【防己之徳】玩物【以物为玩】丧志【物交物则引之矣志岂复能帅气哉】志以道【集义】宁【不助长孟子所谓养气也】言【人言】以道接【接以道则其言不能惑孟子所谓知言也】
　　狎侮之病惟盛徳之至者无之下是或不免可不谨乎
　　不作无益害有益功乃成不贵【重】异【竒怪】物贱【轻】用【官用】物民乃足犬马非其土【本土】性不畜【养】珍【异】禽竒【怪】兽不育【养】于国不寳【爱重】逺物则逺人格【来至也周穆王取白鹿白狼物不至】所寳【贵】惟贤则迩人安【自近始】
　　人心不可不重用也入此则出彼入彼则出此所作所贵所寳其界限之严必如此而后可也
　　呜呼夙夜罔或不勤【此明王慎徳之工夫】不矜【持】细行终累【损】大徳为山九仞【八尺】功亏一篑
　　九仞亏于一篑可以獒为细事而不加谨乎
　　允【信诚】迪【蹈行】兹生民保厥居惟乃世【世世】王
　　允迪非姑言之而已兹一念也民业之安王业之所系焉其本至近其效至逺此召公所以拳拳也
　　巢【南方国】伯【爵】来朝【慕义而来】芮伯【王之卿大夫封邑于芮】作旅【陈玉威徳】巢命【命巢书亡】
　　金縢第八　　　　　　　　　周书
　　武王有疾周公作金縢
　　金縢既克商二年王有疾弗豫【和乐】二公【太公召公】曰我其为【与】王穆【敬】卜【吉凶】周公曰未可以【使武王】戚【死近】我先王公乃自以为功【己事】为三坛【封土坐北面南以礼太王王季文王】同墠【除也】为坛于南方【坐南】北面【向北】周公立焉植璧【植三坛以礼三王】秉珪【秉之手】乃告太王王季文王史【史官】乃册祝【执册而祝】曰惟尔元孙某【册本书武王名史作书讳之代以某】遘【遇】厉【危】虐【暴】疾若尔三王是有丕【大】子【武王于文王为子】之责【疾不可救】于天以旦【周公名】代某之身予仁若考【父】能多材多艺能事鬼神乃元【大】孙【武王于太王王季曰孙】不若旦多材多艺不能事鬼神乃命【受命】于帝【天】庭敷【布】佑【助】四方用能定【安】尔子孙于下地四方之民罔不祗畏呜呼无坠【败】天之降寳命我先王亦永【长】有依【托】归今我即【就聴】命【三王命】于元【大】尔之许我我其以璧与珪归俟【待】尔【三王】命【许代之命】尔不许我我乃屏【弃】璧与珪【激切之辞】乃卜三【玉兆瓦兆原兆】一习【因】吉啓【开】籥【鎻】见书【所蔵之书】乃并是吉公曰体【兆】王其罔害予小子新命【受命】于三王惟永【王长年】终【终周王业】是图【谋】兹【三王】攸俟能念予一人【使武王疾瘳】公归乃纳【蔵】册【册祝】于金【黄金】縢【缄縢】之匮中王翼【次】日乃瘳【疾愈】夀夭定数死何可代或谓周公忠爱所迫不暇顾理非也公之心天也天莫之为而为公之诚意亦莫之为而为于此可以见天命一原之理矣
　　武王既丧【疾瘳后四年死】管叔及其羣弟【武王母弟十人长伯邑考次武王次管叔次周公次蔡叔霍叔周公以冢宰摄政管叔以己为兄而周公以弟居已上与蔡霍挟武庚以叛】乃流【播】言于国曰公将不利于孺子【成王幼冲】周公乃告二公曰我之弗辟【法诛管蔡】我无以告我先王【不诛管蔡则周室危何以见先王于地下】周公居东【东征武庚】二年【不忍速】则罪人【二叔武庚】斯得【伏辜】于后公乃为诗以贻【与】王名之曰鸱鸮【见诗豳风】王【虽未尽悟】亦未敢诮【让责】公秋大熟未获【刈】天大雷电以风禾尽偃【倒】大木斯拔邦人大恐王与大夫尽弁【质服以应天】以啓金縢之书【请命】乃得周公所自以为功代武王之説二公及【暨】王乃问诸史【祝史】与百执事【昔从周公请命者】对曰信噫公命我勿敢言王执书以泣曰其勿【不必】穆卜昔公勤劳王家惟予冲【幼】人弗及知今天动威以彰【显】周公之徳惟朕小子其新逆【迎】我国家礼亦宜【当】之王出郊【将迎周公】天乃雨反【回】风禾则尽起二公命邦人凡大木所偃【拔】尽起而筑之嵗则大熟
　　天人之际闲不容发其验至切也
　　大诰第九　　　　　　　　　周书
　　武王崩三监【孔云周分商畿内为三国邶封武庚鄘封管叔衞封蔡叔郑云管蔡霍三叔监殷】及淮夷【徐奄之属】叛周公相成王将黜【絶】殷作大诰
　　大诰王若曰猷大诰尔多邦越尔御事
　　周公摄政以王命告
　　弗吊【周道不至】天降割【凶害】于我家不少延【长】洪【大】惟【思】我幼冲人嗣【继】无疆【限】大厯【天厯数】服【五服】弗【不】造【作】哲迪【导】民康【安】矧【况】曰其有能格【至】知天命
　　此自叹祸速力小任重也
　　已【发端叹辞】予惟小子若涉渊【深】水【无津涯】予惟往求朕攸济【济难】敷【布】贲【大道夏作贲饰之贲】敷【布】前人受【所受】命【天命】兹不忘大功【文武创业】
　　此言难之当必济而前人之不可忘也
　　予不敢闭【蔵隐】于天降威用【天威用以征伐】宁王【孔云安天下之主谓文王也吕云武王】遗【予】我大寳【国镇】绍【继介】天明即【就】命曰【卜言】有大艰【难事】于西土【周所都】西土人亦不静【安】越【于】兹【此后】蠢【果惊动】殷【武庚】小腆【厚】诞【大】敢纪【经纪】其叙【旧叙】天降威【武王崩而管蔡流言】知【武庚知】我【周】国有疵【病也管蔡】民不康曰【武庚曰】予复【复商旧业】反鄙【边鄙】我周邦
　　寳即命大诰一篇纲目也事至于天而定矣
　　今蠢今翼【次】日民献【贤】有十夫【人】予翼【辅】以于敉【安】宁【定】武【武事】图【所图】功我有大事休【美】朕卜并吉【三皆吉】
　　十夫予翼卜并吉焉人谋鬼谋之大同也休吉何疑焉夏云前言寳武王崩后所卜也此言卜吉将征武庚之初也
　　肆【故】予告我友【顺】邦君越【及】尹氏【庶官之正】庶士【上中下士】御【治】事曰予得吉卜予惟以尔庶邦于【往】伐殷逋【窜】播【亡】臣【武庚】尔庶邦君越庶士御事罔不反曰艰【难】大民不静亦惟【只】在王【成王】宫邦君【周公】室越【谓】予小子考【察】翼【予翼之夫】不可征【伐武庚】王害【何】不违卜
　　王以卜吉告邦君御事矣而邦君御事顾以艰大为疑至谓民之不安咎在王与周公且谓予翼之夫当察而未可遽信至并卜而欲弃之焉此大诰之所以不得不作也
　　肆予冲人永【长】思艰【艰大之説】曰呜呼允【信】蠢【动】鳏寡哀【可怜】哉予造【为】天役【所使】遗【内】大投【畀】艰于朕身越【于】予冲人不卬【我】自恤
　　邦君艰大之説非也然而有是説予亦长思之矣征伐之举使鳏夫寡妇思其子从军诚劳动也然天方役我遗投以艰大之责我虽欲自恤不可得也而岂故欲劳民也哉
　　义【以义言之】尔邦君越【及】尔多士尹氏御事绥【当安慰】予曰无毖【劳畏】于恤【忧】不可不成乃宁【安民】考【父孔云宁祖圣考】图功此责以大义言尔当以无毖安慰我而可以艰大疑我乎
　　已予惟小子不敢替【废】上帝命【东征天命也】天休【美】于宁王兴我小邦周【百里而有天下】宁王惟卜用【泰誓朕梦协朕】克绥【安】受兹命今【东征】天其相【助】民矧【况】亦惟卜【并吉】用
　　此以宁王证卜之不可违也
　　呜呼天明【显然】畏【可畏】弼【助】我丕丕基
　　忧勤啓圣多难与邦其降威之可畏乃所以弼其丕基而使之丕丕也而何艰大之疑乎
　　王曰尔惟旧人【于邦君御事中提出旧人逮事文武者】尔丕【大】克逺省【察】尔知宁王若【如此】勤【创业之艰】哉天閟【塞】毖【劳】我成功所【之所】予不敢不极卒【终】宁王图事
　　宁王之兴也亦劳矣则今之閟塞劳毖乃我成功之所也敢以艰大自沮而弃宁王之勤乎
　　肆予大化诱【善道】我友邦君天棐【助我】忱辞【凡大诰所言字字皆实】其考【察孔云成】我民【民归则天辅】予曷【何】其不于前宁人图功攸终天亦惟用勤毖我民【劳之者所以定之】若有疾【因疾而慎茹以劳而图安】予曷敢不于前宁人攸【所】受休【休命】毕【终之】
　　我之毖民之毖一也皆天所以畏而弼之也何可疑其畏而不察其为弼乎
　　王曰若【如】昔【前日窃意孔云顺古道】朕其逝【已往】朕言【亦言】艰【艰大】日【日日】思【深思之故迟至今】若考【父】作室既底【定】法【规模】厥子乃弗肯堂【为基】矧【况】肯构【立屋】厥父菑【田一嵗】厥子乃弗肯播【种】矧肯获【刈】厥考翼【已敬其事】其肯曰予有后【子】弗弃基肆【故】予曷敢不越【于】卬【我】敉【安】宁王大命
　　汝艰大之説我亦迟迟思之矣然终不可已者何也譬之父底法菑矣而子弗堂播焉则父之敬事创业者必以不肖子目之矣肯言其能不弃基乎如此则宁王大命卬何敢不敉也
　　若兄考【王周公自喻】乃有友【喻三监】伐厥子【喻民】民养【厮养喻邦君御事】其【其可】劝弗救【乎】
　　前堂播之喻以自责此民养之喻以责邦君御事
　　王曰呜呼肆哉【铺陈言】尔庶邦君越【及】尔御事爽【明】邦【国体】由【用】哲【明哲之人】亦惟十人【民献】迪【诚意践履】知上帝命越【于】天棐忱尔时【平时】罔敢易【变败】法【大法】矧今天降戾【罪】于周邦惟大艰人【三监大艰乱之人】诞【大】邻【近】胥【相】伐于厥室【周室】尔亦不知天命【眷佑】不易【轻变乎】予永念曰天惟丧【亡灭】殷若【如】穑夫【去草去根】予曷敢不终朕亩【黜殷所以终亩】天亦惟休【美】于前宁人予曷【何待】其极【究】卜敢弗于从【从天】率【循】宁人有指【意】疆土矧今卜并吉肆朕诞【大】以尔东【东面】征天命不僭【差】卜陈【列】惟若兹
　　天之眷宁王至矣何待卜而后知乎我敢不从以率其疆土也不卜且可无疑况又卜并吉而东征之举尚何疑乎
　　微子之命第十　　　　　　　周书
　　成王既黜殷命杀武庚命微子啓【名】代【代武庚】殷后【封于宋存汤杞】作微子之命
　　史记宋世家武王克商微子啓抱祭器造军门肉袒面缚左牵羊右抱茅膝行而前以告武王乃释微子使复位至杀武庚后封之宋
　　微子之命王若曰猷【发语辞一云言道以命】殷王【帝乙】元子【长子】惟稽古【封先代后自古皆然】崇徳【尊汤之徳】象贤【择啓之贤】统【传绪】承【继】先王【汤】修其礼物【商之典章文物如尚质尚白】作賔【待以不臣】于王【周】家与国【周】咸【同】休【福】永世无穷
　　夏尚忠　　商尚质　　周尚文
　　黑　　　　白　　　　赤
　　此稽古也可以观三代易世至公之意矣　周命维新车旗正朔本末数度皆一新矣而宋得独修商之旧焉消息盈虚如循环殷因夏周因殷其或继周百世可知先王礼物之不修后圣有作扶捄之用何所稽考自微子至戴公止得商颂十二篇孔子删诗五篇而已礼物不修之故也　后世废兴之际芟夷蕴崇惟恐影响之存哀哉
　　呜呼乃祖成汤克齐【一也无不敬】圣【化也无不通】广【大也无不达】渊【深也不可测】皇天眷佑诞受厥命抚民以寛除其邪虐【桀】功加【被】于时【当时】徳垂后裔
　　此崇徳也齐圣广渊汤之全体如元亨利贞非成王深入阃域不足以识之汤之徳代虐以寛而已传以谓汤尚严商人先罚而后赏岂知治体者哉六百年之基一寛仁耳如霸者之机巧智术加于一时则有之能垂于后乎
　　尔惟践【行】修【进】厥【汤】猷【道】旧【久】有令【善】闻【声也笃实则辉光】恪【恭】慎克孝肃恭神人【此孝道也】予嘉【美】乃【汝】徳曰笃【实】不忘【不可忘】上帝时歆【享】下民祗协庸【用】建【立】尔于上公尹【君】兹东夏【亳在岐东】
　　此象贤也
　　钦哉往敷乃训【教】慎乃服【所行】命【令一云上公九服之命】率【循】由【行】典常以蕃【屏】王室【大】乃烈祖【汤】律【齐】乃有民永绥厥位毗【辅】予一人世世享【朝】徳【为善】万邦作式【观法】俾我有周无斁【厌】呜呼往哉惟休【惟为美政】无替【废】朕命
　　惟休之语从容涵养无一语及武庚之事圣贤所过者化天讨天命何心哉杀武庚义气秋杀也封微子和气春生也
　　唐叔【成王母弟】得禾异亩【陇】同頴【穂天以彰成王周公异体同心】献诸天子王命唐叔归周公于东【东山】作归禾【一书亡】
　　周公既得命【王命】禾旅【陈】天子之命作嘉禾【一书亡言本君有嘉徳】武庚叛而周公出微子封而周公归
</div>
    <div class="pagination">
<a href="胡氏尚书详解_page11.html">上一页</a><span>...</span><a href="胡氏尚书详解_page7.html">7</a><a href="胡氏尚书详解_page8.html">8</a><a href="胡氏尚书详解_page9.html">9</a><a href="胡氏尚书详解_page10.html">10</a><a href="胡氏尚书详解_page11.html">11</a><span class="current-page">12</span><a href="胡氏尚书详解_page13.html">13</a><a href="胡氏尚书详解_page14.html">14</a><a href="胡氏尚书详解_page15.html">15</a><a href="胡氏尚书详解_page16.html">16</a><a href="胡氏尚书详解_page17.html">17</a><span>...</span><a href="胡氏尚书详解_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
