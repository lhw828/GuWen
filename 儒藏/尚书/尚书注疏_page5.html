<!DOCTYPE html>
<html>
<head>
    <meta charset="UTF-8">
    <title>尚书注疏 - 第 5 页/共 15 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>尚书注疏 - 第 5 页/共 15 页</h1>
    <div class="content">　　七旬有苖格疏事势同耳○势监本讹瞽今改正臯陶谟曰若稽古臯陶○王应麟曰若稽古称尧舜禹三圣而臯陶与焉舜以天下逊禹禹独逊臯陶孟子论道之正传亦曰若禹臯陶则见而知之又曰舜以不得禹臯陶爲已忧子夏亦曰舜举臯陶观于谟而见臯陶之学之粹也
　　能哲而惠何忧乎驩兠疏马融云禹爲父隐故不言鲧也○【臣浩】按马融说史记注引之作康成语
　　彰厥有常吉哉○王应麟曰臯陶言彰厥有常吉哉周公言庻常吉士召公言吉士吉人帝王用人之道一言以蔽之曰吉舜所举曰元曰恺吉徳之实也
　　天叙有典勑我五典五惇哉天秩有礼自我五礼有庸哉天次秩有礼当用我公侯伯子男五等之礼以接之○吕祖谦曰典礼出于天天命之谓性也曰惇曰庸修道之谓教也时澜曰命徳讨罪皆不云我者见赏罚之纯乎天也【臣召南】按圣学言天言性俱始于臯陶谟孔传以公侯伯子男五等解五礼未确五典即五伦五礼即五典之品式节文我惇我庸即经纶天下之大经也若五等爵列下文五服五章中已该括矣
　　天明畏自我民明威○王应麟曰古文天明畏自我民明畏今文下畏字作威盖卫所改也













　　尚书注疏卷三考证
　　钦定四库全书
　　尚书注疏卷四
　　汉孔氏　唐陆徳明音义　孔颖达疏
　　虞书　【益稷】
　　益稷禹称其人因以名篇疏【正义曰禹言暨益暨稷是禹称其人二人佐禹有功因以此二人名篇既羙大禹亦所以彰此二人之功也禹先言暨益故益在稷上马郑王所据书序此篇名爲弃稷弃稷一人不宜言名又言官是彼误耳又合此篇于臯陶谟谓其别有弃稷之篇皆由不见古文妄爲説耳】
　　帝曰来禹汝亦昌言因臯陶谟九徳故呼禹使亦陈当言禹拜曰都帝予何言予思日孜孜拜而叹辞不言欲使帝重臯陶所陈言已思日孜孜不怠奉承臣功而已臯陶曰吁如何问所以孜孜之事禹曰洪水滔天浩浩懐山襄陵下民昬垫言天下民昬瞀垫溺皆困水灾予乗四载随山刋木所载者四谓水乗舟陆乗车泥乗輴山乗樏随行九州之山林刋槎其木开通道路以治水也暨益奏庶鲜食奏谓进于民鸟兽新杀曰鲜与益槎木获鸟兽民以进食予决九川距四海濬畎浍距川距至也决九州名川通之至海一亩之闲广尺深尺曰畎方百里之闲广二寻深二仞曰浍浍畎深之至川亦入海暨稷播奏庶艰食鲜食艰难也众难得食处则与稷教民播种之决川冇鱼鼈使民鲜食之懋迁有无化居化易也居谓所宜居积者勉劝天下徙有之无鱼盐徙山林木徙川泽交易其所居积烝民乃粒万邦作乂米食曰粒言天下由此爲治本臯陶曰俞师汝昌言言禹功甚当可师法音义【当丁浪反注禹功甚当之当同本亦作谠当荡反李登声类云谠言善言也思徐如字又息吏反孜音兹浩戸老反垫丁念反瞀音务一音茂本或作务溺乃歴反乗音绳刋苦安反輴丑伦反汉书作橇如淳音蕝蕝以板置泥上服防云木橇形如木箕擿行泥上尸子云泽行乗蕝蕝音子絶反樏力追反史记作桥徐音邱遥反汉书作梮九足反行下孟反槎士雅反下同説文云衺斫又庄下反暨其器反鲜音仙马云鲜生也距音巨濬思俊反畎工犬反浍故外反广光浪反深尸鸩反下深二仞同艰工闲反马本作根云根生之食谓百谷处昌虑反鼈必灭反懋音茂盐余亷反烝之丞反粒音立治直吏反下同】疏【正义曰臯陶既爲帝谋帝又呼禹进之曰来禹汝亦宜陈其当言禹拜曰呜呼帝臯陶之言既已羙矣我更何所言我之所思者每日孜孜勤于臣职而已臯陶怪禹不言故谓之曰吁问其所以孜孜之事如何禹曰往者洪水漫天浩浩然盛大包山上陵下民昬惑沈溺皆困水灾我乗舟车輴樏等四种之载随其所往之山槎木通道而治之与益所进于人者惟有槎木所获众鸟兽鲜肉爲食也我又通决九州名川通之至于四海深其畎浍以至于川水渐除矣与稷播种五谷进于众人难得食处乃决水所得鱼鼈鲜肉爲食也人既皆得食矣又劝勉天下徙有之无交易其所居积于是天下众人乃皆得米粒之食万国由此爲治理之政我所言孜孜者在此也臯陶曰然可以爲师法者是汝之当言正义曰上篇臯陶谋九徳此帝呼禹令亦陈当言亦者亦臯陶也明上篇臯陶虽与益相应其言亦对帝也上云臯陶爲帝舜谋者以此而知也既已拜而叹必冇所羙复辞而不言是知欲使帝重臯陶所陈言已无以加也王肃云帝在上臯陶陈谋于下已备矣我复何所言乎是也既无所言故言已思惟日孜孜不敢怠惰奉成臣职而已孜孜者勉功不怠之意瞀者惑之意故言昬瞀垫是下湿之名故爲溺也言天下之人遭此大水精神昬暓迷惑无有所知又苦沉溺皆困此水灾也郑云昬没也垫防也禹言洪水之时人有没防之害史记河渠书云夏书曰禹湮洪水十三年三过家不入门陆行载车水行载舟泥行蹈橇音蕝山行即桥邱遥反徐广曰桥一作輂几玉反輂直辕车也尸子云山行乗樏泥行乗蕝子蕝反汉书沟洫志云泥行乗毳山行则梮居足反毳形如箕擿行泥上如淳云毳谓以板置泥上以通行路也慎子云爲毳者患涂之泥也应劭云梮或作樏爲人所牵引也如淳云梮谓以鐡如锥头长半寸施之履下以上山不蹉跌也韦昭云梮木器也如今轝牀人轝以行也此经惟言四载言所载者四同彼史记之説古书尸子慎子之徒有此言也輴与毳爲一樏与梮輂爲一古篆变形字体改易説者不同未知孰是禹之施功本爲治水此经乃云随山刋木刋木爲治水治水徧于九州故云随行九州之山林襄二十五年左云井堙木刋刋是除木之义也毛云除木曰槎故曰刋槎其木开通道路以治水黎民阻饥爲人治水故知奏谓进食于人也礼有鲜鱼腊以其新杀鲜净故名爲鲜是鸟兽新杀曰鲜鱼鼈新杀亦曰鲜也此承山下故爲鸟兽下承水后故爲鱼鼈其新杀之意同也既言刋木乃进鲜食食是除木所得故言与益槎木获禽兽人以进食距者相抵之名故爲至也非是名川不能至海故决九州之名川通之至海也考工记云匠人爲沟洫耜广五寸二耜爲耦一耦之伐广尺深尺谓之畎田首倍之广二尺深二尺谓之遂九夫爲井井间广四尺深四尺谓之沟方十里爲成成间广八尺深八尺谓之洫方百里爲同同间广二寻深二仞谓之浍是畎遂沟洫浍皆通水之道也以小注大故从畎遂沟洫乃以入浍浍入于川川入于海是畎内之水亦入海也惟言畎浍举大小而略其余也先言决川至海后言濬畎至川者川既入海然后浍得入川故先言川也艰难也释诂文禹主治水稷主教播种水害渐除则有可耕之地难得食处先须教导以救之故云众难得食处则与稷教人播种之易得食处人必自能得之意在救人艰危之厄故举难得食之处以言之于时虽渐播种得谷犹少人食未足故决川有鱼鼈使人鲜食之言食鱼以助谷也郑云与稷教人种泽物菜蔬艰厄之食稷功在于种谷不在种菜蔬也言后稷种菜蔬艰厄之食记未有此言也变化是改易之意故化爲易也居谓所宜居积者近水者居鱼盐近山者居林木也勉劝天下徙有之无者谓徙我所冇往彼无郷取彼所有以济我之所无鱼盐徙山林木徙川泽交易其所宜居积言此迁者谓将物去不得空取彼物也王肃云易居者不得空去当满而去当满而来也説文云粒糂也今人谓饭爲米糂遗余之饭谓之一粒两粒是米食曰粒言是用米爲食之名也人非谷不生政由谷而就言天下由此谷爲治政之本也君子之道以谦虚爲徳禹盛言已功者爲臣之法当孜孜不怠自言己之勤苦所以勉劝人臣非自伐也】
　　禹曰都帝慎乃在位帝曰俞然禹言受其戒禹曰安汝止惟几惟康其弼直言慎在位当先安好恶所止念虑几微以保其安其辅臣必用直人惟动丕应徯志徯待也帝先安所止动则天下大应之顺命以待帝志以昭受上帝天其申命用休昭明也非但人应之又乃明受天之报施天又重命用羙帝曰吁臣哉邻哉邻哉臣哉禹曰俞邻近也言君臣道近相须而成音义【好呼报反恶乌路反又竝如字应应对之应徯胡啓反施始豉反重直用反】疏【正义曰禹以臯陶然己因叹而戒帝曰呜呼帝当谨慎汝所在之位帝受其戒曰然禹又戒帝曰若欲慎汝在位当须先安定汝心好恶所止念虑事之微细以保安其身其辅弼之臣必用正直之人若能如此惟帝所动则天下大应之以待帝志以明受天之报施天其重命帝用羙道也帝以禹言己重乃惊而言曰吁臣哉近哉臣当亲近君也近哉臣哉君当亲近臣也言君臣当相亲近共与成政道也禹应帝曰然言君臣宜相亲近也正义曰此禹重戒帝覆上慎乃在位当先安好恶所止谓心之所止当止好不止恶言恶以形好也大学云爲人君止于仁爲人臣止于敬好恶所止谓此类也意以上惟爲念下惟爲辞故云念虑几微然后以保其好恶所安宁耳徯待释诂文帝先能自安所止心之所止止于好事其有举动发号出令则天下大应之顺命以待帝志谓静以待命有命则从也尧典己训昭爲明此重训详之皇天无亲惟徳是辅人之所欲天必从之帝若能安所止非但人归之又乃明受天之报施天下太平祚长逺是天之报施也天又重命用羙谓四时和祥瑞臻之类也或当前后非一故言又也周礼五家爲邻取相近之义故邻爲近也禹言君当好善帝言须得臣力再言邻哉言君臣之道当相须而成郑云臣哉汝当爲我邻哉邻哉汝当爲我臣哉反覆言此欲其志心入禹】帝曰臣作朕股肱耳目言大体若身予欲左右有民汝翼左右助也助我所有之民富而教之汝翼成我予欲宣力四方汝爲布力立治之功汝羣臣当爲之予欲观古人之象欲观示法象之服制日月星辰山龙华虫日月星爲三辰华象草华虫雉也画三辰山龙华虫于衣服旌旗作防宗彝会五采也以五采成此画焉宗庙彝樽亦以山龙华虫爲饰藻火粉米黼黻絺绣藻水草有文者火爲火字粉若粟氷米若聚米黼若斧形黻爲两已相背葛之精者曰絺五色备曰绣以五采彰施于五色作服汝明天子服日月而下诸侯自龙衮而下至黼黻士服藻火大夫加粉米上得兼下下不得僭上以五采明施于五色作尊卑之服汝明制之予欲闻六律五声八音在治忽以出纳五言汝听言欲以六律和声音在察天下治理及忽怠者又以出纳仁义礼智信五徳之言施于民以成化汝当听审之予违汝弼汝无面从退有后言我违道汝当以义辅正我无得面从我违而退后有言我不可弼钦四邻庶顽谗説若不在时四近前后左右之臣勑使敬其职众顽愚谗説之人若所行不在于是而爲非者当察之侯以明之挞以记之当行射侯之礼以明善恶之教笞挞不是者使记识其过书用识哉欲竝生哉书识其非欲使改悔与其竝生工以纳言时而飏之工乐官当诵诗以纳諌当是正其义而飏道之格则承之庸之否则威之天下人能至于道则承用之任以官不从教则以刑威之音义【股音古肱古反观旧音官又官唤反虫直弓反防胡对反马郑作绘彝音夷马同郑云宗彝虎也藻音早本又作薻粉米説文作黺□徐本作防音米黼音甫白与黒谓之黼黻音弗黑与青谓之黻絺徐勑私反又勑其反马同郑陟里反刺也绣音秀背音佩衮工本反僭子念反出如字又勑遂反注同纳如字又音内挞他末反又他达反笞勑疑反飏音扬否方有反徐音鄙任汝鸩反】疏【正义曰帝以禹然己言又説须臣之事作我股肱耳目言已动作视听皆由臣也我欲助我所有之人使之家给人足汝当翼赞我也我欲布陈智力于天下四方爲立治之功汝等当与我爲之我欲观示君臣上下以古人衣服之法象其日月星辰山龙华虫作防合五采而画之又画山龙华虫于宗庙彝樽其藻火粉米黼黻于絺葛而刺绣以五种之采明施于五色制作衣服汝当爲我明其差等而制度之我欲闻知六律和五声播之于八音以此音乐察其政治与忽怠者其乐音又以出纳五徳之言汝当爲我听审之我冇违道汝当以义辅成我汝无得知我违非而对而从我退而后更有言云我不可辅也既言其须臣之力乃总勑之敬其职事哉汝在我前后左右四旁邻近之臣也其众类顽愚谗説之人若有所行不在于是而爲非者汝当察之以法行射侯之礼知其善恶以明别之行有不是者又挞其身以记之书其过者以识之所以挞之书之者冀其改悔欲与竝生活哉工乐之官以纳諌言于上当是正其义而显掦之使我自知得失也又总言御下之法天下之大有能至于道者则当承受而进用之当任以官也不从教者则以刑罚威之当罪其身也此等皆汝臣之所爲正义曰言大体若身君爲元首臣爲股肱耳目大体如一身也足行手取耳听目视身虽百体四者爲大故举以爲言郑云动作视听皆由臣也释诂云左右助虑也同训爲虑是左右得爲助也立君所以牧人人之自营生产人君当助救之论语称孔子适卫欲先富民而后教之故云助我所有之民欲富而教之也君子施教本爲飬人故先云助人举其重者以其爲人事重当须翼成故言汝翼次显君施教化须臣爲之故言汝爲次明衣服上下标显尊卑故云汝明次云六律五声故云汝听各随事立文其实不异诗云四方于宣论语云陈力就列是布政用力故言布力立治之功汝羣臣当爲之观示法象之服制者谓欲申明古人法象之衣服垂示在下使观之也易辞云黄帝尧舜垂衣裳而天下治象物制服盖因黄帝以还未知何代而具采章舜言已欲观古知在舜之前耳桓二年左云三辰旂旗昭其明也三辰谓此日月星也故日月星爲三辰辰即时也三者皆是示人时节故竝称辰焉言此者以辰在星下总上三事爲辰辰非别爲物也周礼大宗伯云实柴祀日月星辰郑云星谓五纬也辰谓日月所防十二次也星辰异者彼郑以徧祭天之诸神十二次亦当祭之故令辰与星别此云画之于衣日月合宿之辰非有形容可画且左云三辰即日月星也周礼司常掌九旗之物惟日月爲常不言画星盖太常之上又画星也穆天子称天子葬盛姬画日月七星葢画北斗也草木虽皆有华而草华爲羙故云华象草华虫雉也周礼司服有鷩冕鷩则雉焉雉五色象草华也月令五时皆云其虫虫是鸟兽之总名也下云作服汝明知画三辰山龙华虫于衣服也又言旌旗者左言三辰旂旗周礼司常云日月爲常三者礼冇防革后因于前故知舜时三辰亦画之于旌旗也下云天子服日月而下则三辰画之于衣服又画于旌旗也周礼司服云享先王则衮冕衮者卷也言龙首卷然以衮爲名则所画自龙已下无日月星也郊特牲云祭之日王被衮冕以象天也又曰龙章而设日月以象天也郑云谓有日月星辰之章设日月画于衣服旌旗也据此记文衮冕之服亦画日月郑注礼记言郊特牲所云谓鲁礼也要其文称王被服衮冕非鲁事也或当二代天子衣上亦画三辰自龙章爲首而使衮统名耳礼文残缺不可得详但如孔觧舜时天子之衣画日月耳郑亦以爲然王肃以爲舜时三辰即画于旌旗不在衣也天子山龙华虫耳防者合聚之名下云以五采彰施于五色作服知防谓五色也礼衣画而裳绣五色备谓之绣知画亦备五色故云以五采成此画焉谓画之于衣宗彝文承作防之下故云宗庙彝樽亦以山龙华虫爲饰知不以日月星爲饰者孔以三辰之尊不宜施于器物也周礼有山罍龙勺鸡彝鸟彝以类言之知彝樽以山龙华虫爲饰亦画之以爲饰也周礼彝器所云牺象鸡鸟者郑皆爲画饰与孔意同也周礼彝器无山龙华虫爲饰者帝王革易所尚不同故冇异也诗云鱼在在藻是藻爲水草草类多矣独取此草者谓此草有文故也火爲火字谓刺绣爲火字也考工记云火以圜郑司农云谓圜形似火也郑云形如半环然记是后人所作何必能得其真今之服章绣爲火字者如孔所説也粉若粟氷者粉之在粟其状如氷米若聚米者刺绣爲文类聚米形也黼若斧形考工记云白与黒谓之黼释器云斧谓之黼孙炎云黼文如斧形盖半白半黑似斧刃白而身黑黻谓两已相背谓刺绣爲巳字两巳字相背也考工记云黑与青谓之黻刺绣爲两巳字以青黑线绣也诗葛覃云爲絺爲绤是絺用葛也玉藻云浴用二巾上絺下绤曲礼云爲天子削瓜者副之巾以絺爲国君者华之巾以绤皆以絺贵而绤贱是絺精而绤麤故葛之精者曰絺五色备谓之绣考工记文也计此所陈皆述祭服祭服纁爲之后代无用絺者盖于时仍质暑月染絺爲纁而绣之以爲祭服孔以华象草华虫雉则合华虫爲一周礼郑注亦然则以日月星辰山龙华虫六章画于衣也藻火粉米黼黻六章绣于裳也天之大数不过十二故王者制作皆以十二象天也顾氏取先儒等説以爲日月星取其照临山取能兴云雨龙取变化无方华取文章雉取耿介顾氏虽以华虫爲二其取象则同又云藻取有文火取炎上粉取洁白米取能养黼取能断黻取善恶相背郑云防读爲绘宗彝谓宗庙之郁鬯樽也故虞夏以上盖取虎彝蜼彝而已粉米白米也絺读爲黹黹紩也自日月至黼黻凡十二章天子以饰祭服凡画者爲绘刺者爲绣此绣与绘各有六衣用绘裳用绣至周而变之以三辰爲旂旗谓龙爲衮宗彝爲毳或损益上下更其等差郑意以华虫爲一粉米爲一加宗彝谓虎蜼也周礼宗庙彝器有虎彝蜼彝故以宗彝谓虎蜼也此经所云凡十二章日也月也星也山也龙也华虫也六者画以作绘施于衣也宗彝也藻也火也粉米也黼也黻也此六者紩以爲绣施之于裳也郑云至周而变易之损益上下更其等差周礼司服之注具引此文乃云此古天子冕服十二章也王者相变至周而以日月星画于旌旗冕服九章登龙于山登火于宗彝尊其神明也九章初一曰龙次二曰山次三曰华虫次四曰火次五曰宗彝皆画以爲缋次六曰藻次七曰粉米次八曰黼次九曰黻以絺爲绣则衮之衣五章裳四章凡九也鷩画以雉谓华虫也其衣三章裳四章凡七也毳画虎蜼谓宗彝也其衣三章裳二章凡五也是郑以冕服之名皆取章首爲义衮冕九章以龙爲首龙首卷然故以衮爲名鷩冕七章华虫爲首华虫即鷩雉也毳冕五章虎蜼爲首虎蜼毛浅毳是乱毛故以毳爲名如郑此觧配文甚便于絺绣之义总爲消帖但觧宗彝爲虎蜼取理太回未知所説谁得经防此言作服汝明故辩其等差天子服日月而下十二章诸侯自龙衮而下至黼黻八章再言而下明天子诸侯皆至黼黻也士服藻火二章大夫加粉米四章孔注上篇五服谓天子诸侯卿大夫士则郷与大夫不同当加之以黼黻爲六章孔略而不言孔意盖以周礼制诸侯有三等之服此诸侯同八章者上古朴质诸侯俱南面之尊故合三爲一等且礼诸侯多同爲一等故杂记云天子九虞诸侯七虞左云天子七月而葬诸侯五月而葬是也孔以此经上句日月星辰山龙华虫尊者在上下句藻火粉米黼黻尊者在下黼黻尊于粉米粉米尊于藻火故从上以尊卑差之士服藻火大夫加以粉米并藻火爲四章马融不见孔其注亦以爲然以古有此言相爲説也盖以衣在上爲阳阳统于上故所尊在先裳在下爲隂隂统于下故所重在后诗称玄衮及黼顾命云麻冕黼裳当以黼爲裳故首举黼以言其事如孔説也天子诸侯下至黼黻大夫粉米兼服藻火是上得兼下也士不得服粉米大夫不得服黼黻是下不得僭上也训彰爲明以五种之采明制于五色作尊卑之服汝当分明制之令其勿使僭滥也郑云性曰采施曰色以本性施于绘帛故云以五采施于五色也郑云作服者此十二章爲五服天子备有焉公自山龙而下侯伯自华虫而下子男自藻火而下卿大夫自粉米而下亦是以意説也此云竹服惟据衣服所以经冇宗彝及孔云旌旗亦以山龙华虫爲饰者但此虽以服爲主上既云古人之象则法象分在器物皆悉明之非止衣服而已旌旗器物皆是采饰彼服以明尊卑故总云作服以结之欲以六律和声音在察天下治理及忽怠者此经大意令臣审听乐音察世之治否以报君也金石丝竹匏上革木八物各出其音谓之八音八音之声皆有清浊圣人差之以爲五品宫商角徴羽谓之五声五声髙下各有所凖则圣人制爲六律与五声相均作乐者以律均声声从器出帝言我欲以六律和彼五声八音以此乐之音声察世之治否诗序云治世之音安以乐其政和乱世之音怨以怒其政乖此则听声知政之道也言今听作乐若其音安乐和平则时政辨治而修理也若其音怨怒乖离则时政忽慢而怠惰也是用乐之声音察天下治理及忽怠者也知其治理则保以修之知其忽怠则改以修之此治理忽怠人君所愿闻也又乐之感人使和易调畅若乐音合度则言必得理以此乐音出纳仁义礼智信五徳之言乃君之言合彼五徳施之于人可以成其教化是出五言也人之五言合彼五徳归之于君可以成讽諌是纳五言也君言可以利民民言可以益君是言之善恶由乐音而知也此言之善恶亦人君之所愿闻也政之理忽言之善恶皆是上所愿闻欲令察知以告已得守善而改恶故帝令臣汝当爲我听审之也六律六吕当有十二惟言六律者郑云举阳隂从可知也以五言爲五徳之言者汉书律厯志称五声播于五常则角爲仁商爲义徴爲礼羽爲智宫爲信志之所称必有旧説也言五声与五徳相协此论乐事而云出纳五言知是出纳五徳之言也乐音和则五徳之言得其理音不和则五徳之言违其度故亦以乐音察五言也帝之此言自説臣之大法于舜所听使听韶乐也襄二十九年左吴季札见舞韶乐而叹曰徳至矣哉大矣如天之无不帱也如地之无不载也然则韶乐尽善尽美冇理无忽而并言忽者韶乐自羙耳乐采人歌爲曲若有怠忽则音辞亦有焉故常使听察之也冏命云惟予一人无良实赖左右前后有位之士匡其不及知四近谓前后左右四者近君之臣勑使敬其职也更欲告以此下之辞故勑之众顽愚谗説之人若有所行不在于是而爲非者当察之知其非乃挞之书之此与以下端也庶顽谗説谓朝廷之臣格则承之乃谓天下之人舜之朝廷当无谗説之人故説爲大法戒慎之耳四近之臣普谓近君之臣耳无常人也郑以四近爲左辅右弼前疑后丞惟伏生书有此言文王世子云有师保有疑承以外经无此官也礼射皆张侯射之知侯以明之当行射侯之礼以明善恶之教射礼有序賔以贤询众择善之义是可以明善恶也笞挞不是者使记识其过谓过轻者也大罪刑杀之矣古之射侯之士无以言之案周礼司裘云王大射则供虎侯熊侯豹侯设其鹄诸侯则供熊侯豹侯卿大夫则供麋侯皆设其鹄郑注云虎九十弓即方一丈八尺熊七十弓方一丈四尺豹麋五十弓方一丈郑又引人爲侯广与崇方三分其广而鹄居一焉则丈八之侯鹄方六尺丈四之侯鹄方四尺六寸大半寸一丈之侯鹄方三尺三寸少半寸此皆大射之侯也射人云王以六耦射三侯五正诸侯以四耦射二侯三正孤卿大夫以三耦射一侯二正士以三耦射豻侯二正郑注云五正者五采中朱次白次苍次黄居外三正者去黄二正者去白苍而画以朱绿此賔射之侯也郑以賔射三侯歩数髙广与大射侯同正大如鹄司裘及射人所云诸侯者谓圻内诸侯若圻外诸侯则仪礼大射云大侯九十弓熊侯七十弓豹侯五十弓皆以三耦其賔射则无文若天子己下之燕射案乡射记云天子熊侯白质诸侯麋侯赤质大夫布侯画以虎豹士布侯画以鹿豕熊侯已下同五十弓即侯身髙一丈君臣共射之书识其非亦是小过者也欲竝生哉总上三者侯以明之挞以记之书用识哉皆是欲其改悔与无过之人共竝生也礼通谓乐官爲工知工是乐官则周礼大师瞽蒙之类也乐官掌颂诗言以纳諌以诗之义理或微人君听之若有不悟当正其义而掦道之掦举也举而道向君也言承之用之则此人未在官也故言谓天下民必也能至于道即贤者故承用之而任以官也否谓不从教者则以刑威之而罪其身也臣过必小故挞之书之人罪或大故以刑威之】
　　禹曰俞哉帝光天之下至于海隅苍生光天之下至于海隅苍苍然生草木言所及广逺万邦黎献共惟帝臣惟帝时举敷纳以言明庶以功车服以庸献贤也万国众贤共爲帝臣帝举是而用之使陈布其言明之皆以功大小爲差以车服旌其能用之谁敢不让敢不敬应上惟贤是用则下皆敬应上命而让善帝不时敷同日奏罔功帝用臣不是则逺近布同而日进于无功以贤愚竝位优劣共流故无若丹朱傲惟慢游是好丹朱尧子举以戒之傲虐是作罔昼夜頟頟傲戏而爲虐无昼夜常頟頟肆恶无休息罔水行舟朋淫于家用殄厥世朋羣也丹朱习于无水陆地行舟言无度羣淫于家妻妾乱用是絶其世不得嗣予创若时娶于涂山辛壬癸甲创惩也涂山国名惩丹朱之恶辛日娶妻至于甲日复往治水不以私害公啓呱呱而泣予弗子惟荒度土功啓禹子也禹治水过门不入闻啓泣声不暇子名之以大治度水土之功故弼成五服至于五千州十有二师五服侯甸绥要荒服也服五百里四方相距爲方五千里治洪水辅成之一州用三万人功九州二十七万庸外薄四海咸建五长薄迫也言至海诸侯五国立贤者一人爲方伯谓之五长以相统治以奬帝室各迪有功苗顽弗即工帝其念哉九州五长各蹈爲有功惟三苗顽凶不得就官善恶分别帝曰迪朕徳时乃功惟叙言天下蹈行我徳是汝治水之功有次序敢不念乎音义【应应对之应傲五报反字又作奡好呼报反傲虐之傲五羔反徐五报反注同頟五客反殄徒现反娶促住反复扶又反呱音孤子如字郑将吏反度徒洛反至于五千马云面五千里爲方万里郑云五服已五千又弼成爲万里州十有二师二千五百人爲师郑云师长也要一遥反薄蒲各反徐扶各反长之丈反五长众官之长别彼列反】疏【正义曰禹既得帝言乃答帝曰然既帝之任臣又言当择人充满大天之下旁至四海之隅苍苍然生草木之处皆是帝徳所及其内有万国众贤皆共爲帝臣言其可用者甚众也帝当就是众贤之内举而用之其举用之法各使陈布其言纳受之以其言之所能从其所能而验试之明显众人所能当以功之大小既知有功乃赐之以车服以表其功冇能用帝以此法用人即在下之人知官不妄授必用度才能而使之如此谁敢不让有徳敢不敬应帝命而推先善人也若帝用臣不是不尝试验不知臧否则羣臣逺近徧布同心而日进无功之人既戒帝择人又劝帝自勤无若丹朱之傲惟慢防之游是其所好傲戏而爲虐是其所爲爲此恶事不问昼夜而頟頟然恒爲之无休息又无水而陆地行舟羣朋淫泆于室家之内用此之故絶其世嗣不得居位我本创丹朱之恶若是也故娶于涂山之国历辛壬癸甲四日而即往治水其后过门不入闻启呱呱而泣我不暇入而子名之惟以大治度水土之功故也水土既平乃辅成五服四面相距至于五千里州十有二师其治水之时所役人功每州用十有二师各用三万人也自京师外廹及四海其间诸侯五国皆立一长递相统领以此诸侯各蹈行所职竝爲有功惟有三苗顽凶不能就官我以供勤之故得使天灾消没帝念此事哉不可不自勤也帝答禹曰天下之人皆蹈行我徳是汝治水之功惟有次叙故也受其戒而羙其功也正义曰尧典之序训光爲充即此亦爲充言充满大天之下也据其方面即四隅爲逺至于海隅举极逺之处言帝境所及广逺其内多贤人也释言云献圣也贤是圣之次臣徳不宜言圣故爲贤也万国众贤共爲帝臣言求臣之处多也帝举是众贤而用之使陈布其言令其自説已之所能听其言而纳受之依其言而考试之显明众臣皆以功大小爲差然后赐车服以旌别其人功能事用是举贤用人之法也舜典云敷奏以言明试以功奏试二字与此异者彼言施于诸侯其人见爲国君故令奏言试功此谓方始擢用故言纳庶纳谓受取之庶谓在羣众帝用臣不是不以言考功在下知帝不分别善恶则无逺近徧布同心日日进于无功之人由其贤愚竝位优劣共流故也敷是布之义故言逺近布同同心妄举也汉书作厯志云尧让舜使子朱处于丹渊爲诸侯则朱是名丹是国也诗羙卫武公云喜戏谑兮不爲虐兮丹朱反之故傲戏而爲虐也頟頟是不休息之意肆谓纵恣也昼夜常頟頟然纵恣爲恶无休息时也朋辈与羣聚义同故朋爲羣也圣人作车以行陆作舟以行水丹朱乃习于无水而陆地行舟言其所爲恶事无节度也此乃禀受恶性习恶事也郑云丹朱见洪水时人乘舟今水已治犹居舟中頟頟使人推行之案下句云予创若时乃勤治水则丹朱行舟之时水尚未除非效洪水之时人乗舟也羣淫于家言羣聚妻妾恣意淫之无男女之别故言妻妾乱也用是之恶故絶其世位不得嗣父也此用殄厥世一句禹既见世絶今始言之以明行恶之验此句非禹所创创之者创其行之恶耳创与惩皆是见恶自止之意故云创惩也哀七年左云禹会诸侯于涂山杜预云涂山在夀春县东北涂山国名盖近彼山也娶于涂山言其所娶之国耳非就妻家见妻也惩丹朱之恶故不可不勤故辛日娶妻至于甲日复往治水孔云复往则已尝治水而辍事成昬也郑云登用之年始娶于涂山氏三宿而爲帝所命治水郑意娶后始受帝命娶前未治水也然娶后始受帝命当云闻命即行不须计辛之与甲日数多少当如孔説辍事成昬也此时禹父新殛而得爲昬者鲧放而未死不妨禹娶且治水四年兖州始毕禹娶不必在殛鲧之年也啓禹子世本文也孟子称禹治水三过其门而不入是至门而闻啓泣声不暇如人父子名爲己子而爱念之以其爲大治度水土之功故也训荒爲大治谓去其水度谓量其功故治度连言之据禹贡所云五服之名数知五服即甸侯绥要荒服也彼五服毎服五百里四面相距爲方五千里也王肃云五千里者直方之数若其回邪委曲动有倍加之较是直路五千里也治洪水辅成之者谓毎服之内爲其小数定其差品各有所掌是禹辅成之也周礼大司马法二千五百人爲师每州十有二师通计之一州用三万人功总计九州用二十七万庸庸亦功也州境既有阔狭用功必有多少例言三万人者大都通率爲然惟言用三万人者不知用功日数多少治水四年乃毕用功盖多矣不知用几日也郑云辅五服而成之至于面方各五千里四面相距爲方万里九州州立十二人爲诸侯师以佐牧尧初制五服服各五百里要服之内方四千里曰九州其外荒服曰四海此禹所受地记书曰昆仑山东南地方五千里名曰神州者禹弼五服之残数亦每服者合五百里故有万里之界万国之封焉犹用要服之内爲九州州更方七千里七七四十九得方千里者四十九其一以爲圻内余四十八八州分而各有六春秋曰禹朝羣臣于防稽执玉帛者万国言执玉帛者则九州之内诸侯也其制特置牧以诸侯贤者爲之师盖百国一师州十有二师则州千二百国也八州凡九千六百国其余四百国在圻内与王制之法准之八州通率封公侯百里之国者一伯七十里之国二子男五十里之国四方百里者三封国七十冇畸至于圻内则子男而已郑云禹弼成五服面各五千里王肃禹贡之注已难之矣称万盈数也万国举盈数而言非谓其数满万也诗桓曰绥万邦烝民曰揉此万邦岂周之建国复有万乎天地之势平原者甚少山川所在不啻居半岂以不食之地亦封建国乎王圻千里封五十里之国四百则圻内尽以封人王城宫室无建立之处言不顾实何至此也百国一师不出典记自造此语何以可从禹朝羣臣于防稽鲁语文也执玉帛者万国左文也采合二事亦爲谬矣释言云逼迫也薄者逼近之义故云迫也外迫四海言从京师而至于四海也释地云九夷八狄七戎六蛮谓之四海谓九州之外也王制云五国以爲属属有长此建五长亦如彼文故云诸侯五国立贤者一人爲方伯谓之五长以相统治欲以共奬帝室故也僖元年公羊曰上无天子下无方伯方伯谓周礼九命作伯者也王制云千里之外设方伯方伯一州之长谓周礼八命作牧者也言五国立一人爲方伯直谓五国之长耳与彼异也以其是当方之长故以方伯言之蹈爲冇功之长言蹈履典法行之有功惟三苗顽凶不得就官谓舜分北三苗之时苗君有罪不得就其诸侯国君之官而被流于逺方也言九州五长各蹈爲有功则海内诸侯皆有功矣唯有三苗不得就官以见天下大治而恶者少耳顽则不得就官言善恶分别也】
　　臯陶方祗厥叙方施象刑惟明方四方禹五服既成故臯陶敬行其九徳考绩之次序于四方又施其法刑皆明白史因禹功重羙之音义【重直用反】疏【正义曰此经史述爲文非帝言也史以禹成五服帝念禹功故因羙臯陶言禹既弼成五服故臯陶于其四方敬行九徳考绩之法有次叙也又于四方施其刑法惟明白也由禹有此大功故史重羙之也正义曰臯陶爲帝所任徧及天下故方爲四方也天下蹈行帝徳水土既治亦由刑法彰明若使水害不息臯陶法无所施若无臯陶以刑人亦未能奉法天下蹈行帝徳二臣共有其功故史因帝归功于禹兼记臯陶之功舜典与大禹谟已羙臯陶故言重羙之也言考绩之次叙者臯陶所言九徳依徳以考其功绩亦是刑法之事故兼言也郑云归羙于二臣则以此经爲帝语此文上无所由下无所结形势非语辞也故以爲史因记之】
　　夔曰戛击鸣球搏拊琴瑟以咏祖考来格戛击柷敔所以作止乐搏拊以韦爲之实之以穅所以节乐球玉磬此舜庙堂之乐民悦其化神歆其祀礼备乐和故以祖考来至明之虞賔在位羣后徳让丹朱爲王者后故称宾言与诸侯助祭班爵同推先有徳下管鼗鼓合止柷敔堂下乐也上下合止乐各有柷敔明球钟籥各自互见笙镛以闲鸟兽跄跄镛大钟闲迭也吹笙击钟鸟兽化徳相率而舞跄跄然箫韶九成凤皇来仪韶舜乐名言箫见细器之备雄曰凤雌曰皇灵鸟也仪有容仪备乐九奏而致凤皇则余鸟兽不待九而率舞夔曰于予击石拊石百兽率舞庶尹允谐尹正也众正官之长信皆和谐言神人洽始于任贤立政以礼治成以乐所以太平音义【夔求龟反戛居八反徐古八反马云栎也球音求搏音博拊音抚柷尺叔反所以作乐敔鱼吕反所以止乐穅音康歆许金反鼗音桃合如字徐音閤籥余若反互音沍见贤遍反下见细器同镛音庸闲闲厠之闲鸟兽孔以爲自舞也马云鸟兽笋簴也跄七羊反舞貌説文作枪云鸟兽求食声迭直结反韶时昭反于予竝如字】疏【正义曰臯陶大禹爲帝设谋大圣纳其昌言天下以之致治功成道洽礼备乐和史述夔言继之于后夔曰在舜庙堂之上戛敔击柷鸣球玉之磬击抟拊鼔琴瑟以謌咏诗章乐音和协感致幽防祖考之神来至矣虞之宾客丹朱者在于臣位与羣君诸侯以徳相让此堂上之乐所感深矣又于堂下吹竹管击鼗鼔合乐用柷止乐用敔吹笙击钟以次迭作鸟兽相率而舞其容跄跄然堂下之乐感亦深矣箫韶之乐作之九成以致凤皇来而有容仪也夔又曰呜呼叹舜乐之羙我大击其石磬小拊其石磬百兽相率而舞鸟兽感徳如此众正官长信皆和谐矣言舜政教平而乐音和君圣臣贤谋爲成功所致也正义曰戛击是作用之名非乐器也故以戛击爲柷敔柷敔之状经典无文汉初以来学者相皆云柷如漆桶中有椎柄动而击其旁也敔状如伏虎背上有刻戛之以爲声也乐之初击柷以作之乐之将末戛敔以止之故云所以作止乐双觧之释乐云所以鼓柷谓之止所以鼔敔谓之籈郭璞云柷如漆桶方二尺四寸深一尺八寸中冇椎柄连底挏之令左右击止者其椎名也敔如伏虎背上有二十七鉏铻刻以木长一尺防之籈者其名也是言击柷之椎名爲止戛敔之木名爲籈戛即防也汉礼器制度及白虎通马融郑李廵其説皆爲然也惟郭璞爲详据见作乐器而言之榑柎形如鼓以韦爲之实之以穅击之以节乐汉初相爲然也释器云球玉也鸣球谓击球使鸣乐器惟磬用玉故球爲玉磬商颂云依我磬声磬亦玉声也郑云磬悬也而以合堂上之乐玉磬和尊之也然则郑以球玉之磬悬于堂下尊之故进之使在上耳此舜庙堂之乐谓庙内堂上之乐言祖考来格知在庙内下云下管知此在堂上也马融见其言祖考遂言此是舜除瞽瞍之丧祭宗庙之乐亦不知舜父之丧在何时也但此论韶乐必在即政后耳此説乐音之和而云祖考来格者圣王先成于人然后致力于神言人悦其化神歆其祀礼备乐和所以祖考来至明矣以祖考来至明乐之和谐也诗称神之格思不可度思而云祖考来至者王肃云祖考来至者见其光辉也盖如汉书郊祀志称武帝郊祭天祠上冇羙光也此经文次以防敔是乐之始终故先言戛击其球与搏拊琴瑟皆当弹击故使鸣冠于球上使下共蒙之也郑以戛击鸣球三者皆总下乐防击此四器也乐器惟敔当防耳四器不防郑言非也微子之命云作宾于王家诗颂微子之来谓之有客是王者之后爲时王所宾也故知虞宾谓丹朱爲王者后故称宾也王者立二代之后而独言丹朱者盖髙辛氏之后无文而言故惟指丹朱也王者之后尊于羣后故殊言在位羣后亦在位也后言徳让丹朱亦以徳让矣故言与诸侯助祭班爵同者推先有徳也二王之后竝爲上公亦有与丹朱爵同故丹朱亦让也丹朱之性下愚尧不能化此言有徳者犹上云瞽亦允若暂能然也经言下管知是堂下乐也敔当戛之柷当击之上言戛击此言柷敔其事是一故云上下合止乐各有柷敔也言堂下堂上合乐各以柷止乐各以敔也上言作用此言器名两相备也上下皆有柷敔两见其文明球钟籥上下乐器不同各自更互见也谓琴瑟钟镛也籥管也琴瑟在堂钟籥在庭上下之器各别不得两见其名各自更互见之依大射礼钟磬在庭今鸣球于庙堂之上者案郊特牲云歌者在上贵人声也左云歌钟二肆则堂上有钟明磬亦在堂上故汉魏已来登歌皆有钟磬燕礼大射堂上无钟磬者诸侯乐不备也释乐云大钟谓之镛李廵曰大钟音声大镛大也孙炎曰镛深长之声释诂云闲代也孙炎曰闲厠之代也释言云递迭也李巡曰递者更迭闲厠相代之义故闲爲迭也吹笙击钟更迭而作鸟兽化徳相率而舞跄跄然下云百兽率舞知此跄跄然亦是舞也礼云凡行容惕惕大夫济济士跄跄是爲行动之貌故爲舞也韶是舜乐经多矣但余文不言箫箫乃乐器非乐名箫是乐器之小者言萧见细器之备谓作乐之时小大之器皆备也释鸟云鸜鳯其雌皇是此鸟雄曰凤雌曰皇礼运云麟凤龙谓之四灵是凤皇爲神灵之鸟也易渐卦丄九鸿渐于陆其羽可用爲仪是仪谓有容仪也成谓乐曲成也郑云成犹终也每曲一终必变更奏故经言九成言九奏周礼谓之九变其实一也言箫见细器之备备乐九奏而致凤皇则其余鸟兽不待九而率舞也尊者体盘灵瑞难致故九成之下始言凤皇来仪鸟兽跄跄乃在上句据此文言鸟兽易来凤皇难致故云鸟兽不待九也乐之作也依上下递奏闲合而后曲成神物之来上下共致非堂上堂下别有所感以祖考尊神配堂上之乐鸟兽贱物故配堂下之乐总上下之乐言九成致凤尊异灵瑞故别言尔非堂上之乐独致神来堂下之乐偏令兽舞也郑注周礼具引此文乃云此其在于宗庙九奏効应也是言祖考来格百兽率舞皆是九奏之事也大司乐云凡六乐者六变而致象物及天神郑云象物有象在天所谓四灵者彼谓大蜡之祭作乐以致其神此谓凤皇身至故九奏也尹正释言文众正官之长谓每职之首周官所谓唐虞稽古建官惟百是也信皆和谐言职事修理也上云祖考来格此言众正官治言神人洽乐音和也此篇初説用臣之法末言乐音之和言其始用任贤立政以礼治成以乐所以得致太平觧史录夔言之意】帝庸作歌曰勑天之命惟时惟几用庶尹允谐之政故作歌以戒安不忘危勑正也奉正天命以临民惟在顺时惟在慎微乃歌曰股肱喜哉元首起哉百工熙哉元首君也股肱之臣喜乐尽忠君之治功乃起百官之业乃广臯陶拜手稽首飏言曰念哉大言而疾曰飏承歌以戒帝率作兴事愼乃宪钦哉宪法也天子率臣下爲起治之事当慎汝法度敬其职屡省乃成钦哉屡数也当数顾省汝成功敬终以善无懈怠乃赓载歌曰元首明哉股肱良哉庶事康哉赓续载成也帝歌归羙股肱义未足故续歌先君后臣众事乃安以成其义又歌曰元首丛脞哉股肱惰哉万事堕哉丛脞细碎无大略君如此则臣懈惰万事堕废其功不成歌以申戒帝拜曰俞往钦哉拜受其歌戒羣臣自今以往敬其职事哉音义【乐音洛尽津忍反飏音扬屡力其反省悉并反数色角反懈佳卖反赓加孟反刘皆行反説文以爲古续字丛才公反脞仓果反徐音琐马云丛总也脞小也惰徒卧反堕许规反】疏【正义曰帝既得夔言用此庶尹允谐之政故乃作歌自戒将歌而先爲言曰人君奉正天命以临下民惟当在于顺时惟当在于慎微既爲此言乃歌曰股肱之臣喜乐其事哉元首之君政化乃起哉百官事业乃得广大哉言君之善政由臣也臯陶拜手稽首飏声大言曰帝当念是言哉率领臣下爲起政治之事慎汝天子法度而敬其职事哉又当数自顾省己之成功而敬终之哉乃续载帝歌曰会是元首之君能明哉则股肱之臣乃善哉众事皆得安宁哉既言其羙又戒其恶元首之君丛脞细碎哉则股肱之臣懈怠缓慢哉众事悉皆堕废哉言政之得失由君也帝拜而受之曰然然其所歌显是也汝羣臣自今已往各敬其职事哉正义曰此承夔言之下既得夔言而歌故知帝庸作歌者用庶尹允谐之政故作歌以自戒之安不忘危也勑是正齐之意故爲正也言人君奉正天命以临下民惟在顺时不妨农务也惟在慎微不忽细事也郑以爲戒臣孔以爲自戒者以正天之命是人君之事故也释詀云元首首也僖三十三年左称狄人归先轸之元则元与首各爲头之别名此以元首共爲头也君臣大体犹如一身故元首君也股肱之臣喜乐尽忠谓乐行君之化君之治功乃起言无废事业事业在于百官故众功皆起百官之业乃广也宪法释诂文此言兴事对上起哉天子率臣下爲起治之事言臣不能独使起也释诂云屡数疾也俱训爲疾故屡爲数也顾省汝成功谓已有成功今数顾省之敬终以善无懈怠也恐其惰于已成功故以此爲戒诗云西有长赓毛亦以赓爲续是相有此训也郑以载爲始孔以载爲成各以意训耳帝歌归羙股肱义未足者非君之明爲臣不能尽力空责臣功是其义未足以此续成帝歌必先君后臣众事乃安故以此言成其义也孔以丛脞爲细碎无大略郑以丛脞总聚小小之事以乱大政皆是以意言耳君无大略则不能任贤功不见知则臣皆懈惰万事堕废其功不成故又歌以重戒也庶事万事爲义同而文变耳】
　　尚书注疏卷四
　　尚书注疏卷四考证
　　益稷禹称其人因以名篇○吕祖谦曰益稷与臯陶谟议论相承初不间断但以禹首举益稷爲言故取以纪其首
　　予何言予思日孜孜○苏轼曰禹曰予何言亦犹臯陶之予未冇知也曰予思日孜孜亦犹臯陶思日赞赞襄也皆相因之辞伏生以益稷合于臯陶谟有以也
　　予乗四载山乗樏音义史记作桥徐音防遥反○史记夏本纪作檋注徐广曰檋一作桥音防遥反河渠书作桥
　　濬畎浍距川疏惟言畎浍举大小而略其余也○【臣召南】按三代井田之法始见于此信南山之诗曰维禹甸之孔子曰尽力于沟洫皆指是文也禹贡提挈大纲详于决川距海而每州言厥田则疆理沟洫之制备矣此疏举大小而畧其余畧字疑是包字之讹盖小举畎大举浍则一夫之遂九夫之沟十里之洫俱该括也林之竒曰自畎而之遂自遂而之沟自沟而之洫自洫而之浍自浍而之川自川而之海可谓明晰决九川距海其大纲天下水之害无不除也濬畎浍距川其细目天下水之利无不兴也此二句括一篇禹贡
　　禹曰安汝止○王应麟曰禹之告舜曰安汝止尽天理而无人欲得至善而止也伊尹之告太甲曰钦汝止去人欲而复天理求至善而止也
　　帝曰吁臣哉隣哉隣哉臣哉疏反覆言此欲其志心入禹○【臣召南】按欲其志心入禹六字无理各本俱然无可取正以文义推之当作欲其忠心入告也
　　作防宗彝防五采也以五采成此画焉宗庙彝樽亦以山龙华虫爲饰○【臣召南】按作防连上文日月星辰山龙华虫爲句宗彞连下文藻火粉米黼黻絺绣爲句孔以五采成此画焉觧作防也宗庙彝樽二句觧宗彞形象其言亦以山龙华虫爲餙犹郑言以虎蜼爲餙耳不蒙作防之文也孔疏误觧意遂以作防宗彝爲句不可不辨
　　疏如郑此觧配文甚便○王应麟曰康成书注问见于疏义如作服十二章州十有二师皆孔注所不及
　　予欲闻六律五声八音在治忽以出纳五言○【臣召南】按在治忽以出纳五言史记夏本纪作来始滑注云尚书滑作音忽汉书律厯志作七始咏以出纳五言李光地曰七始宫徴商羽角变宫变徴也七音之清浊皆始于人声故曰七始也咏即舜典所谓歌永言也五言即诗言志之言以其言不离乎五音故曰五言盖上所谓五声以调言也通调而名之以宫以商是也七始以字言也逐字而名之以宫以商是也舜典言五声可包七始以调爲重也此以音爲重则非七而音有缺矣二变之不爲调与调之外自有音皆赖汉志此文而可见也按七音七律晏子及伶州鸠皆尝言之七始之名据伏生大曰定以六律五声八音七始着其素又曰七始天统也汉初安世房中乐词曰七始华始肃倡和声似今文确有根据但咏字须连以出纳五言爲句义始通耳古文作在治忽则是审音以知政也
　　侯以明之○黄度曰周礼乡五物询众庶其事始此疏乡射记云○乡监本讹乡又故挞之讹故防之今改正
　　娶于涂山辛壬癸甲辛日娶妻至于甲日复往治水○【臣召南】按史记云辛壬娶涂山癸甲生啓是以嵗计非以日计也理不可通吕氏春秋曰禹娶涂山氏不以私害公自辛至甲四日复往治水此即孔所本也
　　夔曰戛击鸣球搏拊琴瑟以咏戛击柷敔所以作止乐搏拊以韦爲之实之以穅所以节乐○李光地曰戛击搏拊注以爲乐器名惟沈括以属于鸣球琴瑟而爲作乐之义于理爲优虞賔一读在位连羣后读之盖祭祀时丹朱无不至羣后有在位者有不在位者故言虞賔与在位之羣后皆徳让也据仪礼作乐凡四节戛击二句升歌之乐也下管二句下管之乐也笙镛以间间歌之乐也箫韶九成合作之乐也此舜宗庙之乐也










　　尚书注疏卷四考证
<经部,书类,尚书注疏>
　　钦定四库全书
　　尚书注疏卷五
　　汉孔氏传　唐陆徳明音义　孔颖达疏
　　夏书【禹贡】
　　序禹别九州传分其圻界随山濬川传刋其木深其流任土作贡传任其土地所有定其贡赋之差此尧时事而在夏书之首禹之王以是功音义【别彼列反九州周公职录云黄帝受命风后受图割地布九州鄹子云中国为赤县内有九州春秋说题辞云州之言殊也圻其依反濬思俊反刋苦安反任而鸩反贡字或作赣王于况反】疏【正义曰禹分别九州之界随其所至之山刋除其木深大其川使得注海水害旣除地复本性任其土地所有定其贡赋之差史录其事以为禹贡之篇传正义曰诗传云圻疆也分其疆界使冇分限计九州之境当应旧定而云禹别者以尧遭洪水万事改新此为作贡生文故言禹别耳经言随山刋木序以较略为文直言随山不云随山为何事故传明之随山刋其木也濬川深其流也随山本为濬川故连言之九州之上物产各异任其上地所冇以定贡赋之差旣任其所冇亦因其肥瘠多少不同制为差品郑云任土谓定其肥硗之所生是言用肥瘠多少为差也赋者自上税下之名谓治田出谷故经定其差等谓之厥赋贡者从下献上之称谓以所出之谷市其上地所生异物献其所有谓之厥贡虽以所贼之物为贡用赋物不尽有也亦有全不用赋物直随地所有采取以为贡者此之所贡卽与周礼太宰九贡不殊但周礼分之为九耳其赋与周礼九赋全异彼赋谓口率出钱不言作赋而云作贡者取下供上之义也诸序皆言作某篇此序不言作禹贡者以发首言禹句未言贡篇名足以显矣百篇之序此类有三微子作诰父师少师不言作微子仲虺作诰不言作仲虺之诰与此篇皆为理足而略之也又解篇在此之意此治水是尧末时事而在夏书之首禹之得王天下以是治水之功故以为夏书之首此篇史述时事非是应对言语当是水土旣治史卽录此篇其初必在虞书之内盖夏史抽入夏书或仲尼始退其第事不可知也】
　　禹贡传禹制九州贡法疏【正义曰此篇史述为文发首奠髙山大川言禹治九州之水水害旣除定山川次秩与诸州为引序自导岍至嶓冡条说所治之山言其首尾相及也自导弱水至导洛条说所治之水言其发源注海也自九州攸同至成贼中邦总言水土旣平贡赋得常之事也锡土姓三句论天子于土地布行徳教之事也自五百里甸服至二百里流总言四海之内量其逺近分为五服之事也自东渐于海以下总结禹功成受锡之事也传正义曰禹制贡法故以禹贡名篇贡赋之法其来久矣治水之后更复改新言此篇贡法是禹所制非禹始为贡也】
　　禹敷土随山刋木传洪水泛溢禹分布治九州之土随行山林斩木通道奠高山大川传奠定也高山五岳大川四渎定其差秩祀礼所视音义【敷芳无反马云分也泛敷劒反行下孟反奠田遍反渎音独下同】疏【正义曰言禹分布治此九州之土其治之也随行所至之山除木通道决流其水水土旣平乃定其高山大川谓定其次秩尊卑使知祀礼所视言禹治其山川使复常也传正义曰诗传云泛泛流也泛是水流之貌洪水流而泛溢漫坏民居故禹分布治之知者文十八年左传云举八凯使主后土则伯益之辈佐禹多矣禹必身行九州规谋设法乃使佐已之人分布治之于时平地尽爲流潦鲜有陆行之路故将欲治水随行山林斩木通道郑云必随州中之山而登之除木爲道以望观所当治者则规其形而度其功焉是言禹登山之意也孟子曰禹三过门不入其家门犹三过之则其余所歴多矣来而复往非止一处故言分布治之礼定器于地通名爲奠是奠爲定也山之高者莫高于岳川之大者莫大于渎故言高山五岳谓嵩岱衡华恒也大川四渎谓江河淮济也此举高大爲言卑小亦定之矣舜典云望秩于山川故言定其差秩定其大小次叙也定其祀礼所视谓王制所云五岳视三公四渎视诸侯其余视伯子男往者洪水滔天山则爲水所包川则水皆泛溢祭祀礼废今始定之以见水土平复旧制也经云荆岐旣旅蔡蒙旅平九山刋旅是次秩旣定故旅祭之】
　　冀州旣载传尧所都也先施贡赋役载于书音义【冀居器反九州名义见尔雅音载如字载载于书也马同郑韦昭云载事也】疏【正义曰九州之次以治爲先后以水性下流当从下而泄故治水皆从下爲始冀州帝都于九州近北故首从冀起而东南次兖而东南次青而南次徐而南次从而西次荆从荆而北次豫从豫而西次梁从梁而北次雍雍地最高故在后也自兖已下皆准地之形势从下向高从东向西青徐三州竝爲东偏雍州高于豫州豫州高于青徐雍豫之水从青徐而入海也梁高于荆荆高于梁荆之水从扬而入海也兖州在冀州东南冀兖二州之水各自东北入海也冀州之水不经兖州以冀是帝都河为大患故先从冀起而次治兖若使冀州之水东入兖州水无去处治之无益虽是帝都不得先也此经大体每州之始先言山川后言平地青州梁州先山后川徐州雍州先川后山兖扬荆豫有川无山扬豫不言平地冀州田赋之下始言恒衞旣从史以大略爲文不爲例也每州之下言水路相通通向帝都之道言禹毎州事了入朝以白帝也传正义曰史传皆云尧都平阳五子之歌曰惟彼陶唐有此冀方是冀州尧所都也诸州冀爲其先治水先从冀起爲诸州之首记其役功之法旣载者言先施贡赋役载于书也谓计人多少赋功配役载于书籍然后征而用之以治水也冀州如此则余州亦然故于此特记之也王肃云言已赋功属役载于书籍意当然郑云载之言事事谓作徒役也禹知所当治水又知用徒之数则书于策以告帝征役而治之惟解载字爲异其意亦同孔也】壶口治梁及岐传壶口在冀州梁岐在雍州从东循山治水而西音义【壶音胡马云壶口山名治如字岐其宜反雍于用反后州名同】疏【传正义曰史记称高祖入咸阳萧何先收图籍则秦焚诗书图籍皆在孔君去汉初七八十年耳身爲武帝博士必当具见图籍其山川所在必是騐实而知壶口在冀州梁岐在雍州当时疆界爲然也此于冀州之分言及雍州之山者从东循山治水而西故也郑云于此言治梁及岐者盖治水从下起以襄水害易也班固作汉书地理志据前汉郡县言山川所在志云壶口在河东北屈县东南应劭云已有南屈故称北屈梁山在左冯翊夏阳县西北岐山在右扶风羙阳县西北然则壶口西至梁山梁山西至岐山从东而向西言之也经于壶口之下言治者孔意盖云欲见上下皆治也】旣修大原至于岳阳传高平曰大原今以爲郡名岳太岳在大原西南山南曰阳音义【岳字又作岳太岳山名阳山南曰阳水北亦曰阳】疏【传正义曰太原原之大者汉书以爲郡名传欲省文故云高平曰太原今以爲郡名卽晋阳县是也释地云广平曰原高平曰陆孔以太原地高故言高平其地高而广也下文导山云壶口雷首至于太岳知此岳卽太岳也属河东郡在太原西南也地理志河东彘县东有霍太山此彘县周厉王所奔顺帝改爲永安县周礼职方氏冀州其山鎭曰霍山卽此太岳是也山南见日故山南曰阳此说循理平地言从太原至岳小之南故云岳阳也】覃怀厎绩至于衡漳覃怀近河地名漳水横流入河从覃怀致功至横漳音义【覃徒南反厎之履反衡如字横也马云水名漳音章近附近之近】疏【传正义曰地理志河内郡冇怀县在河之北盖覃怀二字共爲一地故云近河地名衡卽古横字漳水横流入河故云横漳漳在怀北五百余里从覃怀致功而北至横漳也地理志云清漳水出上党沾县大□谷东北至渤海阜城县入河过郡五行千六百八十里此沾县因水爲名志又云沾水出壶关志又云浊漳水出长子县东至邺县入清漳郑亦云横漳漳水横流王肃云衡漳二水名】厥土惟白壤传无块曰壤水去土复其性色白而壤音义【壤若丈反马云天性和美也块苦对反】疏【传正义曰九章算术穿地四爲壤五壤爲息土则壤是上和缓之名故云无块曰壤此土本色爲然水去土复其性色白而壤雍州色黄而壤豫州直言壤不言其色盖州内之土不纯一色故不得言色也】厥赋惟上上错传赋谓土地所生以供天子上上第一错杂杂出第二之赋音义【上如字赋第一错仓各反马云地有上下相错通率第一供音恭】疏【传正义曰以文承厥土之下序云任土作贡又赋者税敛之名往者洪水爲灾民皆垫溺九州赋税盖亦不行水灾既除土复本性以作贡赋之差故云赋谓土地所生以供天子谓税谷以供天子郑云此州入谷不贡是也因九州差爲九等上上是第一也交错是闻杂之义故错爲杂也顾氏云上上之下卽次上中故云杂出第二之赋也孟子称税什一爲正轻之于尧舜爲大貊小貊重之于尧舜爲大桀小桀则此时亦什一税俱什一而得爲九等差者人功冇强弱收获有多少以荆州田第八赋第三爲人功修也雍州田第一赋第六爲人功少也是据人功多少总计以定差此州以上上爲正而杂爲次等言出上上时多而上中时少也多者爲正少者爲杂故云第一此州言上上错者少在正下故先言上上而后言错豫州言错上中者少在正上故先言错而后言上中州云下上上错不言错下上者以本设九等分三品谓之上中下下上本是异品故变文言下上上错也梁州云下中三错者梁州之赋凡有三等其出下中时多故以下中爲正上有下上下有下下三等杂出故言三错足明杂有下上下下可知也此九等所较无多诸州相准爲等级耳此计大率所得非上科定也但治水据田责其什一随土丰瘠是上之任土而下所献自有差降卽以差等爲上之定赋也然一升一降不可常同冀州自出第二与豫州同时则无第一之赋豫州与冀州第一同时则无第二之赋或容如此事不可恒郑云赋之差一井上上出九夫税下下出一夫税通率九州一井税五夫如郑此言上上出税九倍多于下下郑诗笺云井税一夫其田百畆若上上一井税一夫则下下九井乃出一夫税太少矣若下下井税一夫则上上全入官矣岂容轻重顿至是乎】厥田惟中中传田之高下肥瘠九州之中爲第五音义【中竹仲反又如字中马云土地有高下肥符非反瘠在亦反】疏【传正义曰郑云田着高下之等者当爲水害备也则郑谓地形高下爲九等也王肃云言其上地各有肥瘠则肃定其肥瘠以爲九等也如郑之义高处地瘠出物旣少不得爲上如肃之义肥处地下水害所伤出物既少不得爲上故孔云高下肥瘠共相参对以爲九等上言敷土此言厥田田土异者郑云地当隂阳之中能吐生万物者曰土据人功作力竞得而田之则爲之田田上异名义当然也】恒衞旣从大陆旣作二水已治从其故道大陆之地已可耕作音义【从才容反】疏【正义曰二水泛溢漫流已治从其故道故今已可耕作也青州潍淄其道与此恒衞旣从同是从故道也荆州云土梦作又与此大陆旣作同是水治可耕作也其文不同史异辞耳无义例也壶口与雍州之山连文故言壶口在冀州此无所嫌故不言在冀州以下皆如此也地理志云恒水出常山上曲阳县东入滱水衞水出常山灵夀县东北入滹沱大陆在钜鹿县北释地十薮云晋冇大陆孙炎等皆云今钜鹿县北广河泽也郭璞云广河犹大陆以地名言之近爲是也春秋魏献子畋于大陆焚焉还卒于甯杜氏春秋说云嫌钜鹿絶远以爲汲郡修武县吴泽也甯即修武也然此二泽相去甚远所以得爲大陆者以尔雅广平曰陆但广而平者则名大陆故异所而同名焉然此二泽地形卑下得以广平爲陆者泽虽卑下旁带广平之地故綂名焉故大陆泽名广河以旁近大陆故也】岛夷皮服传海曲谓之岛居岛之夷还服其皮明水害除音义【岛当老反马云岛夷北夷国】疏【正义曰孔读鸟爲岛岛是海中之山九章算术所云海岛邈絶不可践量是也传云海曲谓之岛谓其海曲有山夷居其上此居岛之夷常衣鸟兽之皮爲遭洪水衣食不足今还得衣其】
　　【皮服以明水害除也郑云鸟夷东方之民搏食鸟兽者也王肃云鸟夷东北夷国名也与孔不同】夹右碣石入于河传碣石海畔山禹夹行此山之右而入河逆上此州帝都不说境界以余州所至则可知先赋后田亦殊于余州不言贡篚亦差于余州音义【夹音协注同带也碣其列反韦昭其逝反上时掌反篚方尾反】疏【传正义曰地理志碣石山在比平骊城县西南是碣石爲海畔山也郑云战国防碣石在九门县今属常山郡盖别冇碣石与此名同今验九门无此山也下文导河入于海传云入于渤海渤海之郡当以此海爲名计渤海北距碣石五百余里河入海处远在碣石之南禹行碣石不得入于河也盖远行通水之处北尽冀州之境然后南廻入河而逆上也夹右者孔云夹行此山之右则行碣石山西南行入河在碣石之右故云夹右也顾氏亦云山西曰右郑云禹由碣石山西北行尽冀州之境还从山东南行入河郑以北行则东爲右南行西爲右故夹山两旁山常居右与孔异也梁州传云浮东渡河而还帝都白所治也则入河逆上爲还都白所治也禹之治水必毎州廵行度其形势计其人功施设规模指授方畧令人分布竝作还都白帝所治于时帝都近河故于每州之下皆言浮水达河记禹还都之道也冀兖徐荆豫梁雍州各自言河惟青扬二州不言河耳兖州云浮于济漯逹于河故青州直云逹于济徐州云浮于淮泗达于河故扬州云达于淮泗皆记禹入河之道也王肃云凡每州之下说诸治水者禹功主于治水故详记其所治之州往还所乗渉之水名肃惟不言还都白帝亦谓爲治水故浮水也郑以爲治水旣毕更复行之观地肥瘠定贡赋上下其意与孔异也八州皆言境界而此独无故解之此州帝都不说境界以余州所至则可知也兖州云济河自东河以东也豫州云荆河自南河以南也雍州云西河自西河以西也明东河之西西河之东南河之北是冀州之境也马郑皆云冀州不书其界者时帝都之使若广大然文旣局以州名复何以见其广大是妄说也又解余州先田后赋此州先赋后田亦如境界殊于余州也言殊者当爲田赋以收获爲差田以肥瘠爲等若田在赋上则赋宜从田田美则宜赋重无以见人功修否故令赋先于田也以见赋由人功此州旣见此理余州从而可知皆令赋在田下欲见赋从田出爲此故殊于余州也郑云此州入谷不贡下云五百里甸服传云爲天子服治田是田入谷故不献贡篚差异于余州也甸服止方千里冀之北上境界甚遥远都之国必有贡篚举大略而言也】
　　济河惟兖州传东南据济西北距河音义【济子礼反下同兖恱转反】疏【传正义曰此下八州发首言山川皆谓境界所及也据谓跨之距至也济河之闲相去路近兖州之境跨济而过东南越济水西北至东河也李廵注尔雅解州名云两河闲其气清性相近故曰冀冀近也济河闲其气专质性信谦故云兖兖信也淮海闲其气寛舒禀性安徐故曰徐徐舒也江南其气燥劲厥性轻扬故曰扬扬轻也荆州其气燥刚禀性彊梁故曰荆荆彊也河南其气着宻厥性安舒故曰豫豫舒也河西其气蔽壅受性急凶故云雍雍壅也尔雅九州无梁青故李廵不释所言未必得其本也】九河旣道传河水分爲九道在此州界平原以北是音义【九河徒骇一太史二马颊三覆釡四胡苏五简六絜七钩盘八鬲津九出尔雅】疏【传正义曰河自大陆北敷爲九河谓大陆在冀州嫌几河亦在冀州故云在此州界也河从大陆东畔比行而东比入海冀州之东境至河之西畔水分大河东爲九道故知在兖州界平原以北是也释水载九河之名云徒骇太史马颊覆釜胡苏简絜钩盘鬲津李廵曰徒骇禹疏九河以徒众起故云徒骇太史禹大使徒众通其水道故云太史马颊河势上广下狭状如马颊也覆釡水中多渚往往而处形如覆釡胡苏其水下流故曰胡苏胡下也蘓流也简大也河水深而大也絜言河水多山石治之苦絜絜苦也钩盘言河水曲如钩屈折如盘也鬲津河水狭小可鬲以爲津也孙炎曰徒骇禹疏九河用功虽广众惧不成故曰骇胡苏水流多散胡苏然其余同李廵郭璞云骇今在成平东光县今冇胡苏亭覆釡之名同李廵余名皆云其义木详讣禹陈九河云复其故道则名应先有不宜徒骇太史因禹立名此郭氏所以未详也或九河虽旧冇名至禹治水更别立名卽尔雅所云是也汉书沟洫志成帝时河堤都尉许商上书曰古记九河之名冇徒骇胡苏鬲津今见在成平东光鬲县界中自鬲津以北至骇其闲相去二百余里是知九河所在骇最北鬲津最南盖骇是河之本道东出分爲八枝也许商上言三河下言三县则徒骇在成平胡苏在东光鬲津在鬲县其余不复知也尔雅九河之次从比而南旣知三河之处则其余六者太史焉颊覆釜在东光之北成平之南简絜钩盘在东光之南鬲县之北也其河填塞时有故道郑云周时齐桓公塞之同爲一河今河闲弓高以东至平原鬲津往往有其遗处春秋纬寳干图云移河爲界在齐吕填阏八流以自广郑盖据此文爲齐桓公塞之也言阏八流拓境则塞其东流八枝并使归于徒骇也】雷夏旣泽灉沮防同传雷夏泽名灉沮二水防同此泽音义【灉徐音邕王于用反沮七余反】疏【传正义曰洪水之时高原亦水泽不爲泽雷夏旣泽高地水尽此复爲泽也于泽之下言灉沮防同谓二水防合而同入此泽也地理志云雷泽在济隂城阳县西北】桑土旣蚕是降丘宅土传地高曰丘大水去民下丘居平土就桑蚕音义【蚕在南反】疏【正义曰宜桑之土旣得桑养蚕矣洪水之时民居丘上于是得下丘陵居平上矣传正义曰释丘云非人爲之丘孙炎曰地性自然也是地高曰丘也降丘宅土与旣蚕连文知下丘居平上就桑蚕也计下丘居土诸处皆然独于此州言之者郑云此州寡于山而夹川两大流之间遭洪水其民尤雨水害旣除于是下丘居上以其免于厄尤喜故记之】厥上黒坟传色黑而坟起厥草惟繇厥木惟条繇茂条长也音义【坟扶粉反后同韦昭音勃愤反起也马云冇膏肥也繇音遥马云抽也】疏【正义曰繇是茂之貌条是长之体言草茂而木长也九州惟此州与徐扬三州言草木者三州偏宜之也宜草木则地美矣而田非上者爲土下湿故也】厥田惟中下传田第六厥赋贞传贞正也州第九赋正与九相当疏【传正义曰周易彖象皆以贞爲正也诸州赋无下下贞旣下下爲第九也此州治水最在后毕州爲第九成功其赋亦爲第九列赋于九州之差与第九州相当故变文爲贞见此意也】作十有三载乃同传治水十三年乃有赋法与他州同音义【载马郑本作年】疏【传正义曰作者役功作务谓治水也治水十三年乃有赋法始得贡赋与他州同也他州十二年此州十三年比于他州最在后也尧典言鲧治水九载绩用不成然后尧命得舜舜乃举禹治水三载功成尧卽禅舜此言十三载者并鲧九载数之祭法云禹能修鲧之功明鲧已加功而禹因之也此言十三载者记其治水之年言其水害除耳非言十三年内皆是禹之治水施功也马融曰禹治水三年八州平故尧以为功而禅舜是十二年而八州平十三年而兖州平兖州平在舜受终之年也】厥贡漆丝厥篚织文传地宜漆林又宜桑蚕织文锦绮之属盛之筐篚而贡焉音义【漆音七盛音成】疏【传正义曰任土作贡此州贡漆知地宜漆林也周礼载师云漆林之征故以漆林言之绮是织缯之有文者是绫锦之别名故云锦绮之属皆是织而有文者也篚是入贡之时盛在于篚故云盛之筐篚而贡焉郑云贡者百功之府受而蔵之其实于篚者入于女功故以贡篚别之歴捡篚之所盛皆供衣服之用入于女功如郑言矣檿丝中琴瑟之亦是女功所为也织贝郑以为织如贝文传谓织为细纻贝为水物则贝非服饰所须盖恐其损缺故以筐篚盛之也诸州无厥篚者其诸州无入篚之物故不贡也汉世陈留襄邑县置服官使制作衣服是兖州绫锦美也】浮于济漯逹于河传顺流曰浮济漯两水名因水入水曰达音义【漯天答反篇韵作他合反】疏【传正义曰地理志云漯水出东郡束武阳县至乐安千乗县入海过郡三行千二十里其济则下文具矣是济漯为二水名也言因水入水曰达当谓从水入水不须舍舟而陆行也扬州云沿于江海达于淮泗传云沿江入海自海入淮自淮入泗是言水路相通得乘舟径达也案青州云浮于汶达于济经言济防于汶浮汶得达济也此云浮于济漯达于河从漯入济自济入河徐州云浮于淮泗达于河盖以徐州北接青州既浮淮泗当浮汶入济以达于河也】
　　海岱惟青州传东北据海西南距岱音义【岱音代泰山也】疏【传正义曰海非可越而言据者东莱东境之县浮海入海曲之问青州之境非至海畔而已故言据也汉末有公孙度者窃据辽东自号青州刺史越海敢东莱诸郡尧时青州当越海而有辽东也舜爲十二州分青州爲营州营州卽辽东也】嵎夷旣略潍淄其道传嵎夷地名用功少曰略潍淄二水复其故道音义【嵎音隅潍音惟本亦作惟又作维淄侧其反】疏【传正义曰嵎夷地名卽尧典宅嵎夷是也嵎夷莱夷和夷爲地名淮夷爲水名岛夷爲狄名皆观文爲说也略是简易之义故用功少爲略也地理志云潍水出琅邪箕屋山北至都昌县入海过郡三行五百二十里淄水出泰山莱芜县源山东北至千乗博昌县入海】厥土白坟海滨广斥传滨涯也言复其斥卤音义【滨必人反斥徐音尺说文云东方谓之斥西方谓之卤郑云斥谓地咸卤涯鱼佳反】疏【传正义曰滨涯常训也说文云卤咸地也东方谓之斥西方谓之卤海畔廻濶地皆斥卤故云广斥言水害除复旧性也】厥田惟上下厥赋中上传田第三赋第四厥
　　贡盐絺海物惟错传絺细葛错杂非一种岱畎丝枲铅松怪石传畎谷也怪异好石似玉者岱山之谷出此五物皆贡之音义【盐余占反絺勅其反种章勇反畎工犬反徐本作畎谷枲思似反铅寅专反字从防防音以选反怪如字怪石碔砆之属】疏【传正义曰释水云水注川曰谿注谿曰谷谷是两山之间流水之道畎谷畎去水故言谷也怪石竒怪之石故云好石似玉也枲麻也铅锡也岱山之谷冇此五物美于他方所有故贡之也】莱夷作牧传莱夷地名可以放牧厥篚檿丝传檿桑蚕丝中琴瑟音义【莱音来牧牧养之牧徐音目一音茂注同檿乌簟反山桑也】疏【传正义曰释木云檿桑山桑郭璞云柘属也檿丝是蚕食檿桑所得丝韧中琴瑟也】浮于汶达于济音义【汶音问】疏【正义曰地理志云汶水出泰山莱芜县原山西南入济也】海岱及淮惟徐州传东至海北至岱南及淮淮沂其乂蒙羽其艺传二水已治二山已可种艺音义【沂鱼依反水名艺鱼世反】疏【传正义曰乂训治也故六二水已治地理志云沂水出泰山盖县临乐子山南至下邳入泗过郡五行六百里淮出桐柏山发源逺矣于此州言之者淮水至此而大爲害尤甚喜得其治故于此记之地理志云防山在泰山防隂县西南羽山在东海祝其县南诗云艺之荏菽故艺爲种也】大野旣猪东原厎平传大野泽名水所停曰猪东原致功而平言可耕音义【猪张鱼反马云水所停正深者曰猪刘东胡反】疏【正义曰地理志云大野泽在山阳钜野县比钜卽大也檀弓云汚其宫而猪焉又泽名孟猪停水处也故云水所停曰猪往前漫溢今得猪水爲泽也东原卽今之东平郡也致功而地平言其可耕也】厥土赤埴坟草木渐包传土黏曰埴渐进长包丛生音义【埴市力反郑作戠徐郑王皆读曰炽韦昭音试渐如字本又作蔪字林才冉反草之相包裹也包必茅反字或作苞非丛生也马云相包裹也黏女占反长之丈反丛才公反】疏【传正义曰戠埴音义同考工记用土爲瓦谓之抟埴之工是埴爲黏土故土黏曰埴易渐卦彖云渐】
　　【进也释言云苞稹也孙炎云物丛生曰苞齐人名曰稹郭璞曰今人呼丛致者爲稹渐苞谓长进丛生言其美也】厥田惟上中厥赋中中传田第二赋第五厥贡惟土
　　五色传王者封五色土爲社建诸侯则各割其方色土与之使立社焘以黄上苴以白茅茅取其洁黄取王者覆四方音义【焘徒报反覆也苴子余反包裹也】疏【传正义曰传解贡土之意王者封五色土以爲社若封建诸侯则各割其方色土与之使归国立社其上焘以黄土焘覆也四方各依其方色皆以黄土覆之其割上与之时苴以白茅用白茅裹土与之必用白茅者取其洁清也易穪借用白茅茅色白而洁美韩诗外传云天子社广五丈东方青南方赤西方白北方黒上冒以黄土将封诸侯各取其方色土苴以白茅以爲社明有土谨敬洁清也蔡邕独断云天子大社以五色土爲坛皇子封爲王者授之大社之土以所封之方色苴以白茅使之归国以立社谓之茅社是必古书有此说故先儒之言皆同也】羽畎夏翟峄阳孤桐传夏翟翟雉名羽中旌旄羽山之谷有之孤特也峄山之阳特生桐中琴瑟音义【夏行雅反翟徒歴反峄音亦一音夕】疏【传正义曰释鸟云翟山雉此言夏翟则夏翟共爲雉名周礼立夏采之官取此名也周礼司常云全羽爲旞析羽爲旌用此羽爲之故云羽中旌旄也地理志云东海下邳县西有葛峄山卽此山也】泗滨浮磬淮夷蠙珠曁鱼传泗水涯水中见石可以爲磬蠙珠珠名淮夷二水出蠙珠及美鱼音义【泗音四水名淮夷郑云淮水之夷民也马云淮夷二水名蠙蒲边反徐扶坚反字又作玭韦昭薄迷反蚌也曁其器反见贤遍反】疏【传正义曰泗水旁山而过石爲泗水之涯石在水旁水中见石似若水上浮然此石可以爲磬故谓之浮磬也贡石而言磬者此石宜爲磬犹如砥砺然也蠙是蚌之别名此蠙出珠遂以蠙爲珠名蠙之与鱼皆是水物而以淮夷冠之知淮夷是二水之名淮卽四渎之淮也夷盖小水后来竭涸不复有其处耳王肃亦以淮夷爲水名郑以爲淮水之上夷民献此珠与鱼也地理志泗水出济阴乘氏县东南至临淮睢陵县入淮行千一百一十里也】厥篚纎缟传黒缯缟白缯纎细也纎在中明二物皆当细音义【纎息防反缟古老反徐占到反缯似陵反】疏【传正义曰篚之所盛例是衣服之用此单言必有质是黒色之别名故知是黑缯也史记称髙祖爲义帝发丧诸侯皆缟素是缟爲白缯也】浮于淮泗达于河音义【河如字说文作菏工可反云水出山阳湖陵南】
　　淮海惟扬州传北据淮南距海彭蠡旣猪阳鸟攸居传彭蠡泽名随阳之鸟鸿雁之属冬月所居于此泽音义【蠡音礼张勃吴录云今名洞庭湖案今在九江郡界】疏【传正义曰彭蠡是江汉合处下云导水南入于江东汇爲彭蠡是也日之行也夏至渐南冬至渐北鸿雁之属九月而南正月而北左思蜀都赋所云木落南翔氷泮北祖是也日阳也此鸟南北与日进退随阳之鸟故穪阳鸟冬月所居于此彭蠡之泽也】三江旣入震泽厎定传震泽吴南大湖名言三江已入致定爲震泽音义【三江韦昭云谓吴松江钱塘江浦阳江也吴地记云松江东北行七十里得三江口东比入海爲娄江东南入海爲东江并松江爲三江震泽吴都太湖厎之履反致也史记音致大湖音太胡】疏【正义曰地理志云防稽吴县故周泰伯所封国也具区在西古文以爲震泽是吴南大湖名盖县治居泽之东比故孔传言南志言西大泽畜水南方名之曰湖三江旣入此湖也治水致功令江入此泽故致定爲震泽也下传云自彭蠡江分爲三入震泽遂爲北江而入海是孔意江从彭蠡而分爲三又共入震泽从震泽复分爲三乃入海郑云三江分于彭蠡爲三孔东入海其意言三江旣入入海耳不入震泽也又案周礼职方扬州薮曰具区浸曰五湖五湖卽震泽若如志云具区卽震泽则浸薮爲一案余州浸薮皆异而扬州同者盖扬州浸薮同处论其水谓之浸指其泽谓之薮】篠簜旣敷传篠竹箭簜大竹水去已布生音义【篠西了反簜党反或作□他莽反】疏【正义曰释草云篠竹箭郭璞云别二名也又云簜竹李廵曰竹节相去一丈曰簜孙炎曰竹阔节者曰簜郭璞云竹别名是篠爲小竹簜爲大竹】厥草惟夭厥木惟乔传少长曰夭乔高也音义【夭于娇反马云长也乔其娇反徐音骄少诗照反长之丈反】疏【传正义曰夭是少长之貌诗曰桃之夭夭是也乔高释诂文诗曰南有乔木是也】厥土惟涂泥传地泉湿厥田惟下下厥赋下上上错传田第九赋第七杂出第六厥贡惟金三品传金银铜也疏【传正义曰金旣总名而云三品黄金以下惟有白银与铜耳故爲金银铜也释器云黄金谓之璗其美者谓之镠白金谓之银其美者谓之镣郭璞曰此皆道金银之别名及其美者也镠卽紫磨金也郑以爲金三品者铜三色也】瑶琨篠荡传瑶琨皆美玉音义【瑶音遥琨音昆美石也马本作瑻韦昭音贯】疏【传正义曰美石似玉者也玉石其质相类美恶别名也王肃云瑶琨美石次玉者也】齿革羽毛惟木传齿象牙革犀皮羽鸟羽毛旄牛尾木楩梓豫章音义【犀细兮反旄音毛楩音缏又婢善反】疏【传正义曰诗云元象齿知齿是象牙也说文云齿口龂骨也牙牡齿也隐五年左传云齿牙骨角牙齿小别綂而名之齿亦牙也考工记犀甲七属兕甲六属宣二年左传云犀兕尚多弃甲则那是甲之所用犀革爲上革之所美莫过于犀知革是犀皮也说文云兽皮治去其毛爲革革与皮去毛爲异耳说文云羽鸟长毛也知羽是鸟羽南方之鸟孔雀翡翠之属其羽可以爲饰故贡之也说文云犛西南夷长旄牛也此犛牛之尾可爲旌旗之饰经传通谓之旄牧誓云右秉白旄诗云建旐设旄皆谓此牛之尾故知毛则旄牛尾也直云惟木不言木名故言楩梓豫章此三者是扬州美木故传举以言之所贡之木不止于此】岛夷卉服传南海岛夷草服葛越音义【卉徐许贵反】疏【传正义曰上海曲谓之岛知此岛夷是南海岛上之夷也释草云卉草舍人曰凡百草一名卉知卉服是草服葛越也葛越南方布名用葛爲之左思吴都赋云蕉葛升越弱于罗纨是也冀州云岛夷皮服是夷自服皮皮非所贡也此言岛夷卉服亦非所贡也此与莱夷作牧竝在贡篚之闲古史立文不次也郑云此州下湿故衣草服贡其服者以给天子之官与孔异也】厥篚织贝传织细纻贝水物疏【传正义曰传以贝非织物而云织贝则贝织异物织是织而爲之扬州纻之所出此物又以篚盛之爲衣服之用知是细纻谓细纻布也释鱼之篇贝有居陆居水此州下湿故云水物释鱼有贝贻贝余貾黄白文余泉白黄文当贡此有文之贝以爲器物之饰也郑云贝锦名诗云萋兮斐兮成是贝锦凡爲织者先染其丝乃织之则文成矣礼记曰士不衣织与孔异也】厥包橘柚锡贡传小曰橘大曰柚其所包裹而致者锡命乃贡言不常音义【橘均必反柚由究反裹音果】疏【传正义曰橘柚二果其种本别以实相比则柚大橘小故云小曰橘大曰柚犹诗传云大曰鸿小曰鴈亦别种也此物必须裹送故云其所包裹而送之以须之有时故待锡命乃贡言不常也文在篚下以不常故耳荆州纳锡大豫州锡贡磬错皆爲非常竝在篚下荆州言包传云橘柚也文在篚上者荆州橘柚爲善以其常贡此州则不常也王肃云橘与柚锡其命而后贡之不常入当继荆州之无也郑云有锡则贡之此州冇锡而贡之或时无则不贡锡所以柔金也周礼考工记云攻金之工掌执金锡之齐故也】沿于江海逹于淮泗传顺流而下曰沿沿江入海自海入淮自淮入泗音义【沿悦专反郑本作松松当爲沿马本作均云均平】疏【传正义曰文十年左传云沿汉泝江泝是逆沿是顺故顺流而下曰沿沿江入海顺也自海入淮自淮入泗逆也】
　　荆及衡阳惟荆州传北据荆山南及衡山之阳疏【正义曰此州北界至荆山之北故言据南及衡山之阳其境过衡山也以衡是大山其南无复有名山大川可以爲记故言阳见其南至山南也】江汉朝宗于海传二水经此州而入海有似于朝百川以海爲宗宗尊也音义【朝直遥反】疏【传正义曰周礼大宗伯诸侯见天子之礼春见曰朝夏见曰宗郑云朝犹朝也欲其来之早也宗尊也欲其尊王也朝宗是人事之名水无性识非有此义以海水大而江汉小以小就大似诸侯归于天子假人事而言之也诗云沔彼流水朝宗于海毛传云水犹有所朝宗朝宗是假人事而言水也老子云沧海所以能爲百谷王者以其下之是百川】
　　【以海爲宗郑云江水汉水其流遄疾又合爲一共赴海也犹诸侯之同心尊天子而朝事之荆楚之域国有道则后服国无道则先彊故记其水之义以着人臣之礼】九江孔殷传江于此州界分爲九道甚得地势之中音义【九江浔阳地记云一曰乌白江二曰蚌江三曰乌江四曰嘉靡江五曰畎江六曰源江七曰廪江八曰防江九曰箘江张须旡缘江图云一曰三里江二曰五州江三曰嘉靡江四曰乌土江五曰白蚌江六曰白乌江七曰箘江八曰沙提江九曰廪江参差随水长短或百里或五十里始于鄂陵终于江口防于桑落洲太康地记曰九江刘歆以爲湖汉九水入彭蠡泽也】疏【传正义曰传以江是此水大名九江谓大江分而爲九犹大河分爲九河故言江于此州之界分谓九道训孔爲甚殷爲中言甚得地势之中也郑云殷犹多也九江从山谿所出其孔众多言治之难也地理志九江在今庐江浔阳县南皆东合爲大江如郑此意九江各自别源其源非大江也下流合于大江耳然则江以南水无大小俗人皆呼爲江或从江分出或从外合来故孔郑各爲别解应劭注地理志云江自浔阳分爲九道符于孔说浔阳记有九江之名一曰乌江二曰蜯江三曰乌白江四曰嘉靡江五曰畎江六曰源江七曰廪江八曰提江九曰箘江虽名起近代义或当然】沱潜旣道传沱江别名潜水名皆复其故道音义【沱徒何反潜防廉反马云沱湖也其中泉出而不流者谓之潜】疏【传正义曰下文岷山导江东别爲沱是沱爲江之别名也经无潜之本源故直云水名释水云水自江出爲沱汉爲潜郑注此旣引尔雅乃云今南郡枝江县有沱水其尾入江耳首不于江出也华容有夏水首出江尾入沔盖比所谓沱也潜则未闻象类此觧荆州之沱潜发源此州若如郑言此水南流不入荆州界非此潜也此下梁州注云二水亦谓自江汉出者地理志在今蜀郡郫县江沱及汉中安阳皆有沱水潜水其尾入江汉耳首不于此出江源有江首出江南至犍爲武阳又入江岂沱之类与潜盖汉西出嶓冡东南至巴郡江州入江行二千七百六十里此解梁州之沱潜也郭璞尔雅音义云沱水自蜀郡都水县揃山与江别而更流璞又云有水从汉中沔阳县南流至梓潼汉夀入大穴中通峒山下西南潜出一名沔水旧俗云卽禹贡潜也郭璞此言亦解梁州沱潜与郑又异然地理志及郑皆以荆梁二州各有沱潜又郭氏所解沱滑惟据梁州不言荆州之沱潜而孔梁州注云沱潜发源此州入荆州以二州沱潜爲一者然彼州山水古今不可移易孔为武帝博士地理志无容不知盖以水从江汉出者皆曰沱潜但地势西高东下虽于梁州合流还从荆州分出犹如济水入河还从河出故孔举大略为发源梁州耳】云上梦作乂传云梦之泽在江南其中有平土丘水去可为耕作畎畆之治音义【云徐本作云梦亡弄反一音武仲反徐莫公反治直吏反】疏【传正义曰昭三年左楚子与郑伯田于江南之梦是云梦之泽在江南也地理志南郡华容县南有云梦泽杜预云南郡枝江县西有云梦城江夏安陆县亦有云梦或曰南郡华容县东南有巴邱湖江南之梦云梦一泽而每处有名者司马相如子虚赋云云梦者方八九百里则此泽跨江南北每处名存焉定四年左传称楚昭王寝于云中则此泽亦得单穪云单穪梦经之上字在二字之闲盖史文兼上下也此泽旣大其内有平土有高丘水去可为耕作畎畆之治】厥土惟涂泥厥田惟下中厥赋上下传田第八赋第三人功修厥贡羽毛齿革惟金三品传土所出与扬州同疏【传正义曰与扬州同而扬州先齿革此州先羽毛者盖以善者为先由此而言之诸州贡物多种其次第皆以当州贵者为先也】杶榦栝柏传榦柘也柏叶松身曰栝音义【杶勑伦反徐勑荀反木名又作櫄榦本又作干故旦反栝古活反马云白栝也柘章夜反】疏【传正义曰榦为弓榦考工记云弓人取榦之道也以柘为上知此榦是柘也释木云栝柏叶松身陆玑毛诗义疏云杶防栲漆相似如一则杶似防漆也杶枯柏皆木名也以其所施多矣拓木惟用为弓榦弓榦莫若柘木故举其用也】砺砥砮丹传砥细于砺皆磨石也砮石中矢镞丹朱类音义【砺力世反砥音脂徐之履反昭音防砮音奴昭乃固反磨末佐反镞子木反一音七木反】疏【传正义曰砥以细密为名砺以麤粝为称故砥细于砺皆磨石也郑云砺磨刀刃石也精者曰砥鲁语曰肃慎氏贡楛矢石砮贾逵云砮矢镞之石也故曰砮石中矢镞丹者丹砂故云朱类王肃云丹可以为采】惟箘簵楛三邦厎贡厥名传箘簵美竹楛中矢榦三物皆出云梦之泽近泽三国常致贡之其名天下称善音义【箘求陨反昭一名聆风簵音路楛音户马云木名可以为箭毛诗草木疏云叶如荆而赤茎似蓍近附近之近】疏【传正义曰箘簵美竹当时之名犹然郑云箘簵聆风也竹有二名或大小异也箘簵是两种竹也肃慎氏贡楛矢知楛中矢榦三物皆出云梦之泽当时验之犹然经言三邦厎贡知近泽三国致此贡也文续厥名则其物持有美名故云其名天下称善郑以厥名下属包匦菁茅】包传橘柚疏【传正义曰包下言匦菁茅说文云匚受物之器象形也凡匸之属皆从匸匮匣之字皆从匸匦亦从匸故匦是匣也菁茅既以匦盛非所包之物明包必有裹也此州所出与扬州同扬州厥包橘柚知此包是橘柚也王肃云扬州厥包橘柚从省而可知也】匦菁茅传匦匣也菁以为菹茅以缩酒音义【匦音轨菁子丁反徐音精马同郑云茅有毛刺曰菁茅匣胡甲反又音甲菹切韵侧鱼反缩所六反】疏【传正义曰匣是匮之别名匮之小者菁茅所盛不须大匮故用匣也周礼醢人有菁菹鹿臡故知菁以为菹郑云菁蓂菁也蓂菁处处皆有而令此州贡者葢以其味善也僖四年左传齐桓公责楚云尔贡包茅不入王祭不供无以缩酒是茅以缩酒也郊特牲云缩酒用茅明酌也郑注云以茅缩酒也周礼甸师云祭祀供萧茅郑兴云萧字或为莤莤读为缩束茅立之祭前酒沃其上酒渗下若神饮之故谓之缩杜预解左用郑兴之说未知谁同孔防特令此州贡茅茅当异于诸处杜预云茅之为异未审也或云茅冇三脊案史记齐桓公欲封禅管仲覩其不可穷以辞因设以无然之事云古之封禅江淮之间三脊茅以为借此乃惧桓公耳非荆州所有也郑以菁茅为一物匦犹纒结也菁茅之有毛刺者重之故既包裹而又纒结也】厥篚纁玑组传此州染纁色善故贡之玑珠类生于水组绶类音义【纁许云反玑其依反又音机马同说文云珠不圜也字书云小珠也玉篇渠依居沂二反组音祖马云组文也】疏【传正义曰释器云三染谓之纁李廵云三染其色已成为绛纁绛一名也考工记云三入为纁五入为緅七入为缁郑云纁者三入而成又再染以黑则为緅又再染以黒则为缁色在緅缁之间其六入者是染纁之法也此州染纁色善故令贡之说文云玑珠不圜者故为珠玉藻说佩玉所悬者皆云组绶是组绶相类之物也】类九江纳锡大传尺二寸曰大出于九江水中龟不常用锡命而纳之音义【马云纳入也】疏【传正义曰史记龟策传云龟千歳满尺二寸汉书食货志云元龟岠冉长尺二寸故以尺二寸为大龟冠以九江知出九江水中也文在篚下而言纳锡是言龟不常用故锡命乃纳之言此大龟锡命乃贡之也】浮于江沱潜汉逾于洛至于南河传逾越也河在冀州南东流故越洛而至南河音义【江沱潜汉四水名本或作潜于汉非逾羊朱反】疏【正义曰浮此四水乃得至洛本或潜下有于误耳】
　　荆河惟豫州传西南至荆山北距河水伊洛瀍涧既入于河传伊出陆浑山洛出上洛山涧出池山瀍出河南北山四水合流而入河音义【瀍直然反涧故晏反浑音魂又胡囷故昆二反沔亡浅反又亡反下同陆浑沔池二县属河南郡】疏【传正义曰地理志云伊水出农卢氏县东熊耳山东北入洛洛水出农上洛县冡领山东北至巩县入河瀍水出河南谷城县潜亭北东南入洛涧水出农新安县东南入洛志与传异者熊耳山在陆浑县西冡领山在上洛县境之内沔池在新安县西谷城潜亭北此即是河南境内之北山也志详而传略所据小异耳伊瀍涧三水入洛合流而入河言其不复为害也】荥波既猪传荥泽波水已成遏猪音义【荥户扄反荥泽也波如字马本作播荥播泽名遏乌葛反】疏【传正义曰沇水入河而溢为荥荥是泽名洪水之时此泽水大动成波浪此泽其时波水已成遏猪言壅遏而为猪畜水而成泽不滥溢也郑云今塞为平地荥阳民犹谓其处为荥泽在其县东言在荥泽县之东也马郑王本皆作荥播谓此泽名荥播春秋闵二年衞侯及狄人战于荥泽不名播也郑玄谓衞狄战在此地杜预云此荥泽当在河北以衞败方始渡河战处必在河北盖此泽跨河南北多而得名耳】导菏泽被孟猪传菏泽在胡陵孟猪泽名在菏东北水流溢覆被之音义【导音道下同菏徐音柯又士可反注同胡阿反被皮寄反徐扶义反注同猪张鱼反又音诸左传尔雅皆作孟诸宋薮泽也】疏【传正义曰地理志山阳郡有胡陵县不言其县有菏泽也又云菏泽在济隂定陶县东孟猪在梁国睢阳县东北以今地验之则胡陵在睢阳之东定陶在睢阳之北其水皆不流溢东北被孟猪也然郡县之名随代变易古之胡陵当在睢阳之西北故得东出被孟猪也于此作孟猪左传尔雅作孟诸周礼作望诸声转字异正是一地也】厥土惟壤下土坟垆传高者壤下者坟垆音义【垆音卢说文黑刚土也】厥田惟中上厥赋错上中传田第四赋第二又杂出第一厥贡漆枲絺纻厥篚纤纩传纩细绵音义【絺勅其反纻直吕反纩音旷绵切韵武延反】疏【传正义曰礼丧大记死者属纩以俟絶气即纩是新绵耳纎是细故言细绵】锡贡磬错传治玉石曰错治磬错疏【传正义曰诗云佗山之石可以攻玉又曰可以为错磬有以玉为之者故云治玉石曰错谓治磬错也】浮于洛达于河
　　华阳黑水惟梁州传东据华山之南西距黒水音义【华胡化反又胡瓜反】疏【传正义曰周礼职方氏豫州其山镇曰华山在豫州界内此梁州之境东据华山之南不得其山故言阳也此山之西雍州之界也】岷嶓旣艺沱潜旣道传岷山嶓皆山名水去已可种艺沱潜发源此州入荆州音义【岷武巾反嶓音波徐甫河反音播】疏【传正义曰汉制县有羗夷曰道地理志云蜀郡有湔道岷山在西徼外江水所出陇西郡西县嶓山西汉水所出是二者皆山名沱出于江潜出于汉二水发源此州而入荆州故荆州亦云沱潜既道】蔡蒙旅平和夷厎绩传蔡蒙二山名祭山曰旅平言治功毕和夷之地致功可艺音义【旅如字音卢和如字又作龢郑云和读曰洹治直吏反下同】疏【传正义曰地理志云蒙山在蜀郡青衣县应劭云顺帝改曰汉嘉县蔡山不知所在论语曰季氏旅于泰山是祭山曰旅也平者言其治水毕犹上既艺也和夷平地之名致功可艺艺与平互言耳】厥土青黎传色青黑而沃壤音义【黎郑力兮反徐力私反马云小疏也】疏【传正义曰孔以黎为黒故云色青黑其地沃壤言其美也王肃曰青黒色黎小疏也】厥田惟下上厥赋下中三错传田第七赋第八杂出第七第九三等疏【传正义曰传以既言下中复云三错举下中第八为正上下取一故杂出第七第九与第八为三也郑云三错者此州之地有当出下之赋者少耳又有当出下上中下者差复益小与孔异也】厥贡璆铁银镂砮磬传璆玉名镂刚铁音义【璆音虬徐又居虬反又闾幼反马同昭郭璞云紫磨金案郭注尔雅璆即紫磨金铁天结反镂娄豆反】疏【传正义曰释器云璆琳玉也郭璞云璆琳美玉之别名镂者可以刻镂故为刚铁也】熊罴狐貍织皮传贡四兽之皮织金罽音义【熊音雄罴彼宜反如熊而黄貍力疑反罽纪例反】疏【传正义曰与织皮连文必不贡生兽故云贡四兽之皮释言云牦罽也舍人曰牦谓毛罽胡人续羊毛作衣孙炎曰毛牦为罽织毛而言皮者毛附于皮故以皮表毛耳】西倾因桓是来浮于潜逾于传西倾山名桓水自西倾山南行因桓水是来浮于潜汉上曰音义【倾窥幷反】疏【传正义曰下文导山有西倾知是山名也地理志云西倾在陇西临洮县西南西倾在雍州自西倾山南行因桓水是来浮于潜水也地理志云桓水出蜀郡蜀山西南行羗中入南海则初发西倾未冇水也不知南行几里得桓水也下传云泉始出山为漾水东南流为水至汉中东行为汉水是汉上曰】入于渭乱于河传越而北入渭浮东渡河而还帝都白所治正絶流曰乱音义【渭音谓】疏【传正义曰计沔在渭南五百余里故越沔陆行而北入渭渭水入河故浮渭而东帝都在河之东故渡河陆行而还帝都也以每州之下言入河之事河近帝都知是还都白所治也正絶流曰乱释水文孙炎曰横渡也】
　　黑水西河惟雍州传西距黑水东据河龙门之河在冀州西音义【雍于用反】疏【传正义曰禹治豫州乃次梁州自东向西故言梁州之境先华阳而后黑水从梁适雍自南向北故先黑水而后西河计雍州之境被荒服之外东不越河而西逾黑水王肃云西据黑水东距西河所言得其实也徧检孔本皆云西据黑水东据河必是误也又河在雍州之东而谓之西河者龙门之河在冀州西界故谓之西河王制云自东河至于西河千里而近是河相对而为东西也】弱水旣西传导之西流至于合黎疏【传正义曰诸水言既导此言既西由地势不同导之使西流也郑云众水皆东此水独西故记其西下也】泾属渭汭传属逮也水北曰汭言治泾水入于渭音义【泾音经属之蜀反汭本又作内同如锐反马云入也逮音代】疏【传正义曰属谓相连属故训为逮逮及也言水相及诗毛传云汭水涯也郑云汭之言内也盖以人皆南面望水则比为汭也且泾水南入渭而名为渭汭知水北曰汭言治泾水使之入渭亦是从故道也地理志云泾水出安定泾阳县西岍头山东南至冯翊阳陵县入谓行千六百里】漆沮既从沣水攸同传漆沮之水已从入渭沣水所同同之于渭音义【沮七徐反沣芳弓反】疏【传正义曰诗云自土沮漆毛传云沮水漆水则漆沮本为二水地理志云漆水出扶风漆县西阚骃十三州志云漆水出漆县西北岐山东入渭沮则不知所出盖东入渭时已与漆合渭发源远以渭为主上云泾属渭是矣故此言漆沮既从已从于渭沣水所同亦同于渭以渭为主故也地理志沣水出扶风鄠县东南北过上林苑入渭也】荆岐既旅传已旅祭言治功毕此荆在岐东非荆州之荆音义【治直吏反】疏【传正义曰洪水之时祭祀礼废已旅祭而言治功毕治水从下自东而西先荆后岐荆在岐东嫌与上荆为一故云非荆州之荆也地理志云禹贡比条荆山在冯翊怀徳县南南条荆山在南郡临沮县比彼是荆州之荆也】终南惇物至于鸟鼠传三山名言相望音义【终南山名汉书地理志一名太一三秦记云又名地肺惇物山名汉书云垂山也】疏【传正义曰以荆岐单名此山复名故辨之云三山名也至于为首尾之辞故言相望也三山空举山名不言治意防上既旅之文也地理志云扶风武功县有太一山古文以为终南垂山古文以为惇物皆在县东】原隰厎绩至于猪野传下湿曰隰猪野地名言皆致功疏【传正义曰下湿曰隰释地文地理志云猪野泽在武威县东北有休屠泽古文以为猪野泽郑以为诗云度其隰原即此原隰是也原隰豳地从此致功西至猪野之泽也】三危既宅三苖丕叙传西裔之山已可居三苖之族大冇次叙美禹之功音义【丕普悲反】疏【传正义曰左传称舜去四凶投之四裔舜典云窜三苖于三危是三危为西裔之山也其山必是西裔未知山之所在地理志杜林以为敦煌郡即古瓜州也昭九年左传云先王居梼杌于四裔故允姓之奸居于瓜州杜预云允姓之祖与三苖俱放于三危瓜州今敦煌也郑引地记书云三危之山在鸟鼠之西南当岷山则在积石之西南地记乃妄书其言未必可信要知三危之山必在河之南也禹治水末已窜三苖水灾既除彼得安定故云三危之山已可居三苗之族大有次叙记此事以美禹治之功也】厥土惟黄壤厥田惟上上厥赋中下传田第一赋第六人功少疏【传正义曰此与荆州赋田升降皆较六等荆州升之极故云人功修此州降之极故云人功少其余相较少者从此可知也王制云凡居民量地以制邑度地以居民地邑民居必参相得也则民当相准而得有人功修人功少者记言初置邑者可以量之而州境濶逺民居先定新遭洪水存亡不同故地势有美恶人功有多少治水之后即为此差在后随人少多必得更立其等此非永定也】厥贡惟球琳琅玕传球琳皆玉名琅玕石而似珠音义【球音求琳音来金反琅音郎玕音干山海经云昆崘山有琅玕树】疏【传正义曰释地云西北之美者有昆崘虚之璆琳琅玕焉说者皆云球琳羙玉名琅玕石而似珠者必相传验实有此言也】浮于积石至于龙门西河传积石山在金城西南河所经也沿河顺流而北千里而东千里而南龙门山在河东之西界疏【传正义曰地理志云积石山在金城河关县西南羗中河行塞外东北入塞内积石非河之源故云河所经也河从西来至此北流故禹沿河顺流而北释水云河千里一曲一直故千里而东千里而南至于龙门西河也地理志云龙门山在冯翊夏阳县北此山当河之道禹凿以通河东郡之西界也禹至此渡河而还都白帝也沿或误为治此说禹行不说治水也】防于渭汭传逆流曰防自渭北涯逆水西上音义【上时掌反】疏【传正义曰防合也人行逆流而水相向故逆流曰防从河入渭自渭北涯逆水西上言禹白帝讫从此而西上更入雍州界也诸州之末惟言还都之道此州事终言发都更去明诸州皆然也】织皮昆崘析支渠搜西戎即叙传织皮毛布有此四国在荒服之外流沙之内羗髳之属皆就次叙美禹之功及戎狄也音义【崘鲁门反马云昆崘在临羗西析星歴反马云析支在河关西搜所由反汉书志朔方郡有渠搜县武纪云北发渠搜是也髳音谋又音毛西戎国名】疏【传正义曰四国皆衣皮毛故以织皮冠之传言织皮毛布有此四国昆崘也析支也渠也搜也四国皆是戎狄也末以西戎縂之此戎在荒服之外流沙之内牧誓云武王伐纣有羗髳从之此是羗髳之属禹皆就次叙美禹之功逺及戎狄故记之也郑云衣皮之民居此昆崘析支渠搜三山之野者皆西戎也王肃云昆崘在临羗西析支在河关西西戎西域也王肃不言渠搜郑并渠搜为一孔传不明或亦以渠搜为一通西戎为四也郑以昆崘为山谓别有昆崘之山非河所出者也所以孔意或是地名国号不必为山也】
　　导岍及岐至于荆山传更理说所治山川首尾所在治山通水故以山名之三山皆在雍州音义【导音道从首起也岍音牵字又作汧山名一名吴岳马本作开】疏【正义曰上文每州说其治水登山从下而上州境隔絶未得径通今更从上而下条说所治之山本以通水举其山相连属言此山之傍所有水害皆治讫也因冀州在北故自北为始从此导岍至敷浅原旧说以为三条地理志云禹贡北条荆山在冯翊怀徳县南南条荆山在南郡临沮县东北是旧有三条之说也故马融王肃皆为三条导岍北条西倾中条嶓冡南条郑以为四列导岓为正隂列西倾为次隂列嶓冡为次阳列岷山为正阳列郑创为此说孔亦当为三条也岍与嶓冡言导西倾不言导者史文有详略以可知故省文也传正义曰荆岐上已具矣而此复言之以山势相连而州境隔絶更从上理说所治山川首尾所在縂解此下导山水之意也其实通水而文称导山者导山本为治水故以导山名之地理志云吴岳在扶风岍县西古文以为岍山岐山在羙阳县西北荆山在怀徳县三山皆在雍州】逾于河传此谓梁山龙门西河疏【传正义曰逾于河谓山逾之也此处山势相望越河而东故云此谓龙门西河言此处山不絶从此而渡河也】壶口雷首至于太岳传三山在冀州太岳上党西疏【传正义曰地理志云壶口在河东北屈县东南雷首在河东蒲坂县南太岳在河东彘县东是三山在冀州以太岳东近上党故云在上党西也】厎柱析城至于王屋传此三山在冀州南河之北东行音义【厎之履反柱如字知父反又知女反厎柱山名在河水中】疏【传正义曰地理志云析城在河东濩泽县西王屋在河东垣县东北地理志不载厎柱厎柱在太阳关东析城之西从厎柱至王屋在冀州南河之北东行也】太行恒山至于碣石入于海传此二山连延东北接碣石而入沧海百川经此众山禹皆治之不可胜名故以山言之音义【行户刚反又如字沧音仓胜音升】疏【传正义曰地理志云太行山在河内山阳县西北恒山在常山上曲阳县西北太行去恒山太逺恒山去碣石又逺故云此二山连延东北接碣石而入沧海言山傍之水皆入海山不入海也又解治水言山之意百川经此众山禹皆治之川多不可胜名故以山言之也谓漳潞汾涑在壶口雷首太行经厎柱析城济出王屋淇近太行恒衞滹沲滱易近恒山碣石之等也】西倾朱圉鸟鼠传西倾朱圉在积石以东鸟鼠渭水所出在陇西之西三者雍州之南山音义【倾窥并反圉鱼吕反】疏【传正义曰地理志云西倾在陇西临洮县西南朱圉在天水冀县南言在积石以东见河所经也地理志云鸟鼠同穴山在陇西首阳县西南渭水所出在陇西郡之西是三者皆雍州之南山也】至于太华传相首尾而东音义【华如字又戸化反】疏【传正义曰地理志云太华在京兆华隂县南鸟鼠东望太华太逺故云相首尾而东也】熊耳外方桐柏至于陪尾传四山相连东南在豫州界洛经熊耳伊经外方淮出桐柏经陪尾凡此皆先举所施功之山于上而后条列所治水于下互相备音义【陪音裴陪尾山名汉书作横尾列如字本或作别彼列反】疏【传正义曰地理志云熊耳山在农卢氏县东伊水所出嵩高山在颍川嵩高县古文以为外方山桐柏山在南阳平氏县东南横尾山在江夏安陆县东北古文以为陪尾山是四山接华山而相连东南皆在豫州界也凡举山名皆为治水故言水之所经洛出熊耳伊经外方淮出桐柏经陪尾导山本为治水故云皆先举所施功之山于上而后条列所治水于下互相备也】
　　导嶓至于荆山传水出嶓在梁州经荆山荆山在荆州音义【羊尚反】疏【传正义曰下云嶓冡导梁州云岷嶓既艺是嶓在梁州也荆州以荆山为名知荆山在荆州也】内方至于大别传内方大别二山名在荆州汉所经疏【传正义曰地理志云章山在江夏竟陵县东北古文以为内方山地理志无大别郑云大别在庐江安丰县杜预解春秋云大别阙不知何处或曰大别在安丰县西南左传云吴既与楚夹汉然后楚乃济汉而陈自小别至于大别然则二别近汉之名无缘得在安丰县如预所言虽不知其处要与内方相接汉水所经必在荆州界也】岷山之阳至于衡山传岷山江所出在梁州衡山江所经在荆州疏【传正义曰其下云岷山导江梁州岷嶓既艺是岷山在梁州也地理志云衡山在长沙湘南县东南上言衡阳惟荆州是江所经在荆州也】过九江至于敷浅原传言衡山连延过九江接敷浅原言导从首起言阳从南敷浅原一名博阳山在扬州豫章界疏【传正义曰衡即横也东西长今之人谓之为岭东行连延过九江之水而东接于敷浅原之山也经于岍及嶓冡言导岷山言阳故解之言导从首起言阳从南言岷山之南至敷浅原别以岷山为首不与大别相接由江所经别记之耳以见岷非三条也地理志豫章歴陵县南有博阳山古文以为敷浅原】
　　导弱水至于合黎传合黎水名在流沙东音义【弱夲或作溺合如字黎力兮反马云地名】疏【正义曰此下所导凡有九水大意亦自北为始以弱水最在西北水又西流故先言之黑水虽在河南水从雍梁西界南入南海与诸水不相参渉故又次之四渎江河为大河在北故先言河也汉入于江故先汉后江其济发源河北越河而南与淮俱为四渎故次济次淮其渭与洛俱入于河故后言之计流水多矣此举大者言耳凡此九水立文不同弱水黑水沇水不出于山文单故以水配其余六水文与山连既系于山不须言水积石山非河上源记施功之处故云导河积石言发首积石起也江先山后水淮渭洛先水后山皆是史文详略无义例也又淮渭洛言自某山者皆是发源此山欲使异于导河故加自耳郑云凡言导者发源于上未成流凡言自者亦发源于上未成流必其俱未成流何须别导与自河出昆崘发源甚逺岂至积石犹未成流而云导河也传正义曰弱水得入合黎知合黎是水名顾氏云地记书合黎山名但此水出合黎因山为名郑亦以为山名地理志张掖郡删丹县桑钦以为导弱水自此西至酒泉合黎张掖郡又有居延泽在县东北古文以为流沙如志之言酒泉郡在张掖郡西居延属张掖合黎在酒泉则流沙在合黎之东与此传不合案经弱水西流水既至于合黎余波入于流沙当如传文合黎在流沙之东不得在其西也】余波入于流沙传弱水余波西溢入流沙音义【溢音逸】
　　导黑水至于三危入于南海传黑水自北而南经三危过梁州入南海疏【传正义曰地理志益州郡计在蜀郡西南三千余里故滇王国也武帝元封二年始开为郡郡内有滇池县县冇黑水祠止言冇其祠不知水之所在郑云今中国无也之此言顺经文耳案郦元水经黒水出张掖鸡山南流至敦煌过三危山南流入于南海然张掖敦煌并在河北所以黑水得越河入南海者河自积石以西皆多伏流故黑水得越而南也】
　　导河积石至于龙门传施功发于积石至于龙门或凿山或穿地以通流疏【传正义曰河源不始于此记其施功处耳故言施功发于积石释水云河千里一曲一直则河从积石北行又东乃南行至于龙门计应三千余里龙门厎柱凿山也其余平地穿地也或凿山或穿地以通流言自积石至海皆然也释水云河出昆崘虚色白李廵曰昆崘山名虚山下地也郭璞云发源高处激凑故水色白潜流地中受渠众多浑浊故水色黄汉书西域传云河有两源一出葱岭一出于阗于阗在南山下其河北流与葱岭河合东注蒲昌海蒲昌海一名盐泽者去玉门阳关三百余里广袤三四百里其水停居冬夏不増减皆以为潜行地下南出于积石为中国河郭璞云其去昆崘里数逺近未得详也】南至于华阴传河自龙门南流至华山北而东行东至于厎柱传厎柱山名河水分流包山而过山见水中若柱然在西虢之界音义【见贤遍反虢寡白反】又东至于孟津传孟津地名在洛北都道所凑古今以为津音义【孟津如字洛北地名凑七豆反】疏【传正义曰孟是地名津是渡处在孟地致津谓之孟津传云地名谓孟为地名耳杜预云孟津河内河阳县南孟津也在洛阳城北都道所凑古今常以为津武王渡之近世以来呼为武津】东过洛汭至于大伾传洛汭洛入河处山再成曰伾至于大伾而北行音义【伾本又作岯音丕又皮鄙反徐扶眉反又敷眉反音嚭郭抚梅反字或作□处昌虑反】疏【传正义曰洛汭洛入河处河南巩县东也释山云再成英一成岯李廵曰山再重曰英一重曰岯传云再成曰伾与尔雅不同盖所见异也郑云大伾在修武武徳之界张揖云成臯县山也汉书音义有臣瓉者以为修武武徳无此山也成臯县山又不一成今黎阳县山临河岂不是大伾乎瓉言当然】北过降水至于大陆传降水水名入河大陆泽名音义【降如字郑户江反】疏【传正义曰地理志云降水在信都县案班固汉书以襄国为信都在大陆之南或降水发源在此下尾至今之信都故得先过降水乃至大陆若其不尔则降水不可知也郑以降读为降下江反声转为共河内共县淇水出焉东至魏郡黎阳县入河北近降水也周时国于此地者恶言降水改谓之共此郑胷臆不可从也】又北播为九河传北分为九河以杀其溢在兖州界同为逆河入于海传同合为一大河名逆河而入于渤海皆禹所加功故叙之音义【杀所界反溢字又作隘于卖反渤蒲兀反】疏【传正义曰传言九河将欲至海更同合为一大河名为逆河而入于渤海也郑云下尾合名为逆河言相向迎受王肃云同逆一大河纳之于海其意与孔同】
　　嶓导东流为汉传泉始出山为水东南流为沔水至汉中东流为汉水疏【传正义曰传之此言当据时人之名为说也地理志云水出陇西氐道县至武都为汉水不言中为沔水孔知嶓之东汉水之西而得为沔水者以禹治梁州入帝都白所治云逾于沔入于渭是沔近于渭当梁州向冀州之路也应劭云沔水自江别至南郡华容县为夏水过江夏郡入江既云江别明与此沔别也依地理志汉水之尾变为夏水是应劭所云沔水下尾亦与汉合乃入于江也】又东为沧浪之水传别流在荆州音义【浪音郎】疏【传正义曰传言别流似分为异水案经首尾相连不是分别当以名称别流也以上在梁州故此云在荆州】过三澨至于大别传三澨水名入汉大别山名南入于江传触山廻南入江东汇泽为彭蠡传汇廻也水东回为彭蠡大泽东为北江入于海传自彭蠡江分为三入震泽遂为北江而入海音义【澨市制反触尺玉反滙徐胡罪反空为反】疏【传正义曰扬州云三江既入震泽厎定孔为三江既入入震泽也故言江自彭蠡分而为三江复共入震泽出泽又分为三此水遂为北江而入于海郑以为三江既入入于海不入震泽也孔必知入震泽者以震泽属扬州彭蠡在扬州之西界今从彭蠡有三江则震泽之西三江具矣今云三江既入继以震泽厎定故云三江入震泽矣今南人以大江不入震泽震泽之东别有松江等三江案职方扬州其川曰三江宜举州内大川其松江等虽出震泽入海既近周礼不应舍岷山大江之名而记松江等小江之说山水古今变易故郑云既知今亦当知古是古今同之验也】
　　岷山导江东别为沱传江东南流沱东行音义【沱唐河反】疏【传正义曰以上云浮于江沱潜汉其次自南而北江在沱南知江东南流而沱东行】又东至于澧传澧水名音义【澧音礼】疏【传正义曰郑以此经自导弱水已下言过言会者皆是水名言至于者或山或泽皆非水名故以合黎为山名澧为陵名郑云今长沙郡有澧陵县其以陵名为县乎孔以合黎与澧皆为水名弱水余波入于流沙则本源入合黎矣合黎得容弱水知是水名楚辞曰濯余佩兮澧浦是澧亦是水名】过九江至于东陵传江分为九道在荆州东陵地名疏【传正义曰九江之水禹前先有其处禹今导江过歴九江之处非是别有九江之水】东迤北防于汇传迤溢也东溢分流都共北防为彭蠡音义【迤以尔反马云靡也】疏【传正义曰迤言靡迤邪出之言故为溢也东溢分流又都共聚合北防彭蠡言散流而复合也郑云东迤者为南江孔意或然至之与防史异文耳】东为中江入于海传有北有中南可知疏【传正义曰地理志云南江从会稽吴县南东入海中江从丹阳芜湖县西东至会稽阳羡县东入海北江从会稽毗陵县北东入海】
　　导沇水东流为济传泉源为沇流去为济在温西北平地音义【沇音兖又以转反】疏【传正义曰地理志云济水出河东垣县王屋山东南至河内武徳县入河传言在温西北平地者济水近在河内孔必验而知之见今济水所出在温之西北七十余里温是古之旧县故计温言之】入于河溢为荥传济水入河竝流十数里而南截河又竝流数里溢为荥泽在敖仓东南音义【数色主反下同一本作十所】疏【传正义曰此皆目验为说也济水既入于河与河相乱而知截河过者以河浊济清南出还清故可知也】东出于陶丘北传陶邱邱再成音义【陶音桃】疏【传正义曰释邱云再成为陶邱李廵曰再成其形再重也郭璞云今济隂定陶城中有陶邱地理志云定陶县西南有陶邱亭】又东至于菏传菏泽之水又东北会于汶传济与汶合又北东入于海传北折而东音义【折之设反】
　　导淮自桐柏传桐柏山在南阳之东疏【传正义曰地理志云桐柏山在南阳平氏县东南淮水所出水经云出胎簪山东北过桐柏山胎簪盖桐柏之傍小山传言南阳郡之东也】东防于泗沂东入于海传与泗沂二水合入海疏【传正义曰地理志云沂水出泰山盖县南至下邳入泗泗水出济隂乗氏县至临淮睢陵县入淮乃沂水先入泗泗入淮耳以沂水入泗处去淮已近故连言之】
　　导渭自鸟鼠同穴传鸟鼠共为雌雄同穴处此山遂名山曰鸟鼠渭水出焉疏【传正义曰释文云鸟鼠同穴其鸟为防其鼠为鼷李廵曰防鼷鸟鼠之名共处一穴天性然也郭璞曰鼷如人家鼠而短尾防似鵽而小黄黒色穴入地三四尺鼠在内鸟在外今在陇西首阳县有鸟鼠同穴山尚书孔传云共为雌雄张氏地理记云不为牝牡璞并载此言未知谁得实也地理志云陇西首阳西南有鸟鼠同穴山渭水所出至京兆北船司空县入河过郡四行千八百七十里】东防于沣又东防于泾传沣水自南泾水自北而合又东过漆沮入于河传漆沮二水名亦曰洛水出冯翊北音义【沣音丰翊与职反】疏【传正义曰地理志云漆水出扶风漆县依十三州记漆水在岐山东入渭则与漆沮不同矣此云防于泾又东过漆沮是漆沮在泾水之东故孔以为洛水一名漆沮水经沮水出北地直路县东入洛水又云郑渠在太上皇陵东南濯水入焉俗谓之漆水又谓之漆沮其水东流注于洛水志云出冯翊懐徳县东南入渭以水土验之与毛诗古公自土沮漆者别也彼漆即扶风漆水也彼沮则未闻】导洛自熊耳传在宜阳之西东北防于涧瀍传防于河南城南又东防于伊传合于洛阳之南又东北入于河传合于巩之东音义【巩恭勇反县名属河南郡】
　　九州攸同传所同事在下四隩既宅传四方之宅已可居九山刋旅九川涤源九泽既陂传九州名山已槎木通道而旅祭矣九州之川已涤除泉源无壅塞矣九州之泽已陂障无决溢矣四海防同六府孔修传四海之内防同于京师九州同风万国共贯水火金木土谷甚修治言政化和庶土交正厎慎财赋传交俱也众土俱得其正谓壤坟垆致所慎者财货贡赋言取之有节不过度咸则三壤成赋中邦传皆法壤田上中下大较三品成九州之赋明水害除音义【隩于六反玉篇于报反涤待歴反陟彼宜反槎仕雅反障章尚反贯工唤反较音角】疏【正义曰昔尧遭洪水道路阻絶今水上既治天下大同故总叙之今九州所共同矣所同者四方之宅已尽可居矣九州之山刋槎其木旅祭之矣九州之川涤除泉源无壅塞矣九州之泽已皆陂障无决溢矣四海之内皆得防同京师无乖异矣六材之府甚修治矣言海内之人皆丰足矣水灾已除天下众土坟壤之属俱得其正复本性故也民既丰足取之有艺致所重慎者惟财货赋税也慎之者皆法则其三品土壤准其地之肥瘠为上中下三等以成其贡赋之法于中国美禹能治水土安海内于此总结之传正义曰九州所同与下为目故言所同事在下四隩既宅已下皆是也其言九山九川九泽最是同之事矣室隅为隩隩是内也人之造宅为居至其隩内遂以隩表宅故传以隩为宅以宅内可居言四方旧可居之处皆可居也上文诸州有言山川泽者皆举大言之所言不尽故于此复更总之九山九川九泽言九州之内所冇山川泽无大无小皆刋槎决除已讫其皆旅祭惟据名山大川言旅者徃前大水旅祭礼废已旅见已治也山非水体故以旅见治其实水亦旅矣发首云奠高山大川但是定位皆已旅祭也川言涤除泉源从其所出至其所入皆荡除之无壅塞也泽言既陂徃前滥溢今时水定或作陂以障之使无决溢诗云彼泽之陂毛传云陂泽障也礼诸侯之见天子时见曰防殷见曰同此言四海防同乃谓官之与民皆得聚防京师非据诸侯之身朝天子也夷狄戎蛮谓之四海但天子之于夷狄不与华夏同风故知四海谓四海之内即是九州之中乃有万国万国同其风化若物在绳索之贯故云九州同风万国共贯大禹谟云水火金木土谷谓之六府皆修治者言政化和也由政化和平民不失业各得殖其资产故六府修治也交错更互俱之义故交为俱也洪水之时高下皆水土失本性今水灾既除众土俱得其正谓壤坟垆还复其壤坟垆之性也诸州之土青黎是色涂泥是湿土性之异惟有壤坟垆耳故举三者以言也致所慎者财货贡赋谨慎其事不使害人言取民有节什一而税不过度也土壤各有肥瘠贡赋从地而出故分其土壤为上中下计其肥瘠等级甚多但举其大较定为三品法则地之善恶以为贡赋之差虽细分三品以为九等人功修少当时小异要民之常税必凖其土故皆法三壤成九州之赋言得施赋法以明水害除也九州即是中邦故传以九州言之】锡土姓祗台徳先不距朕行传台我也天子建徳因生以锡姓谓有徳之人生此地以此地名赐之姓以显之王者常自以敬我徳为先则天下无距违我行者音义【台徐音怡行下孟反注同】疏【正义曰此一经皆史美禹功言九州风俗既同可以施其教化天子惟当择任其贤者相与共治之选有徳之人赐与所生之土为姓既能尊贤如是又天子立意常自以敬我徳为先则天下之民无有距违我天子所行者皆禹之使然故叙而美之传正义曰台我释诂文天子建徳因生以赐姓隐八年左文既引其文又解其义土地也谓有徳之人生于此地天子以地名赐之姓以尊显之周语称帝嘉禹徳赐姓曰姒胙四岳赐姓曰姜左传称周赐陈胡公之姓为妫皆是因生赐姓之事也臣蒙赐姓其人少矣此事是用贤大者故举以为言王者既能用贤又能谨敬其立意也常自以敬我徳为先则天下无有距违我天子之行者论语云上好礼则民莫敢不敬上好义则民莫敢不服上好信则民莫敢不用情王者自敬其徳则民岂敢不敬之人皆敬之谁敢距违者圣人行而天下皆悦动而天下皆应用此道也】
　　五百里甸服传规方千里之内谓之甸服为天子服治田去王城面五百里音义【甸田遍反为于伪反】疏【正义曰既言九州同风法壤成赋而四海之内路有逺近更叙弼成五服之事甸侯绥要荒五服之名尧之旧制洪水既平之后禹乃为之节文使赋役有恒职掌分定甸服去京师最近贼税尤多故每于百里即为一节侯服稍逺近者供役故二百里内各为一节三百里外共为一节绥要荒三服去京师益逺每服分而为二内三百里为一节外二百里为一节以逺近有较故其任不等甸服入谷故发首言赋税也赋令自送入官故三百里内每皆言纳四百里五百里不言纳者从上省文也于三百里言服者举中以明上下皆是服王事也侯服以外贡不入谷侯主为斥候二百里内徭役差多故各为一名三百里外同是斥候故共为一名自下皆先言三百里而后二百里举大率为差等也传正义曰先王规方千里以为甸服周语文王制亦云千里之内曰甸郑云服治田出谷税也言甸者主治田故服名甸也】百里赋纳总传甸服内之百里近王城者禾稾曰总入之供饲国马音义【纳如字本又作内音同下如字总音摠近附近之近槀故老反供音恭饲音嗣】疏【传正义曰去王城五百里总名甸服就其甸服内又细分之从内而出此为其首故云甸服之内近王城者总者总下铚秸禾穗与稾总皆送之故云禾稾曰总入之供饲国马周礼掌客待诸侯之礼有刍有禾此总是也】二百里纳铚传铚刈谓禾穗音义【铚珍栗反穗亦作穟音遂】疏【传正义曰刘熈释名云铚获禾铁也说文云铚获禾短鎌也诗云奄观铚刈用铚刈者谓禾穗也禾穗用铚以刈故以铚表禾穗也】三百里纳秸服传秸槀也服槀役音义【秸本或作稭工八反马云去其颖音鞂】疏【传正义曰郊特牲云莞簟之安而稾秸之设秸亦稾也双言之耳去穗送槀易于送穗故为逺弥轻也然计什一而得槀粟皆送则秸服重于纳铚则乖近重逺轻之义盖纳粟之外斟酌纳槀服稾役者解经服字于此言服明上下服皆竝有所纳之役也四百里犹尚纳粟此当稾粟别纳非是徒纳稾也】四百里粟五百里米传所纳精者少麤者多疏【传正义曰直纳粟米为少禾稾俱送为多其于税也皆当什一但所纳有精麤逺轻而近重耳】
　　五百里侯服传甸服外之五百里侯也斥而服事疏【传正义曰侯声近故为也襄十八年左传称晋人伐齐使司马斥山泽之险斥谓检行之也斥谓检行险阻伺盗贼此五百里主为斥而服事天子故名侯服因见诸言服者皆是服事也】百里采传侯服内之百里供王事而已不主一疏【传正义曰采训为事此百里之内主供王事而已事谓役也有役则供不主于一故但言采】二百里男邦传男任也任王者事音义【任而针反又而鸩反下同】疏【传正义曰男声近任故训为任任王者事任受其役此任有常殊于不主一也言邦者见上下皆是诸侯之国也】三百里诸侯传三百里同为王者斥故合三为一名音义【同为之为于伪反】疏【传正义曰经言诸侯者三百里内同为王者斥在此内所主事同故合三百四百五百共为一名言诸侯以示义耳】
　　五百里绥服传绥安也侯服外之五百里安服王者之政教音义【绥息遗反】疏【正义曰绥安释詀文要服去京师已逺王者以文教要束使服此绥服路近言安服王者政教以示不待要束而自服也周语云先王之制邦内甸服邦外侯服侯衞賔服夷蛮要服戎狄荒服彼賔服当此绥服昭云以文武教衞为安王賔之因以名服然则绥者据诸侯安王为名賔者据王敬诸侯为名彼云先王之制则此服旧有二名】三百里揆文教传揆度也度王者文教而行之三百里皆同音义【揆葵癸反度待洛反】疏【传正义曰释詀训揆为度故双言之以王者有文教此服诸侯揆度王者政教而行之必自揆度恐其不合上耳即是安服王者之义】二百里奋武衞传文教外之二百里奋武衞天子所以安音义【奋方问反】疏【传正义曰既言三百又言二百嫌是三百之内以下二服文与此同故于此觧之此是文教外之二百里也由其心安王化奋武以衞天子所以名此服为安也内文而外武故先揆文教后言奋武衞所从言之异与安之义同奋武衞天子是其安之验也言服内诸侯心安天子非言天子赖诸侯以安也】
　　五百里要服传绥服外之五百里要束以文教音义【要一遥反束如字一音来】疏【传正义曰要者约束之义上言揆文教知要者要束以文教也绥服自揆天子文教恐其不称上防此要服差逺已慢王化天子恐其不服乃以文教要服之名为要见其疎逺之义也】三百里夷传守平常之教事王者而已音义【夷马云易也】二百里蔡传蔡法也法三百里而差简音义【差初佳反又初卖反】疏【传正义曰蔡之为法无正训也上言三百里夷夷训平也守平常教耳此名为蔡教简于夷故训蔡为法法则三百里者去京师弥逺差复简易言其不能守平常也】
　　五百里荒服传要服外之五百里言荒又简略疏【正义曰服名荒者王肃云政教荒忽因其故俗而治之传言荒又简略亦当以为荒忽又简略于要服之蔡也】三百里蛮传以文徳蛮来之不制以法疏【传正义曰郑云蛮者听从其俗覊縻其人耳故云蛮蛮之言缗也其意言蛮是缗也缗是绳也言蛮者以绳束物之名揆度文教论语称逺人不服则修文徳以来之故传言以文徳蛮来之不制以国内之法强逼之王肃云蛮慢也礼仪简慢与孔异然甸侯绥要四服俱有三日之役什一而税但二百里蔡者税征差简其荒服力役田税竝无故郑注云蔡之言杀减杀其赋荒服既不役作其人又不赋其田事也其侯绥等所出税赋各入本国则亦有纳总纳铚之差但此据天子立文耳要服之内皆有文教故孔于要服传云要束以文教则知已上皆有文教可知独于绥服三百里云揆文教者以去京师既逺更无别供又不近外边不为武衞其要服又要束始行文教无事而能揆度文教而行者惟有此三百里耳奋武衞者在国习学兵武有事则征讨夷狄不于要服内奋武衞者以要服逼近夷狄要束始来不可委以兵武】二百里流传流移也言政教随其俗凡五服相距为方五千里疏【传正义曰流如水流故云移也其俗流移无常故政教随其俗任其去来不复蛮来之也凡五服之别各五百里是工城四面面别二千五百里四面相距为方五千里也贾逵马融以为甸服之外百里至五百里米特冇此数去王城千里其侯绥要荒服各五百里是面三千里相距为方六千里郑以为五服服别五百里是尧之旧制及禹弼之每服之间更増五百里面别至于五千里相距为方万里司马迁与孔意同王肃亦以为然故肃注此云贾马既失其实郑尤不然矣禹之功在平治山川不在拓境广土土地之广三倍于尧而书无称也则郑创造难可据信汉之孝武疲弊中国甘心夷狄天下户口至减大半然后仅开缘边之郡而已禹方忧洪水三过其门不入未暇以征伐为事且其所以为服之名轻重颠倒逺近失所难得而通矣先王规方千里以为甸服其余均分之公侯伯子男使各有寰宇而吏甸服之外诸侯入禾稾非其义也史迁之防盖得之矣是同于孔也若然周礼王畿之外别有九服服别五百里是为方万里复以何故三倍于尧又地理志言汉之上境东西九千三百三里南北万三千三百六十八里验其所言山川不出禹贡之域山川载地古今必同而得里数异者尧与周汉其地一也尚书所言据其虚空鸟路方直而计之汉书所言乃谓着地人迹屈曲而量之所以数不同也故王肃上篇注云方五千里者直方之数若其回邪委曲动有陪加之较是言经指直方之数汉据回邪之道有九服五服其地虽同王者革易自相变改其法不改其地也郑不言禹变尧法乃云地陪于尧故王肃所以难之王制云西不尽流沙东不尽东海南不尽衡山北不尽恒山凡四海之内断长补短方三千里者彼自言不尽明未至逺界且王制汉世为之不可与经合也】
　　东渐于海西被于流沙朔南暨声教传渐入也被及也此言五服之外皆与王者声教而朝见讫于四海禹锡圭告厥成功传天色禹功尽加于四海故尧赐圭以彰显之言天功成音义【渐子防反被皮寄反朔北也与音预朝直遥反见贤遍反讫斤密反】疏【正义曰言五服之外又东渐入于海西被及于流沙其北与南虽在服外皆与闻天子威声文教时来朝见是禹治水之功尽加于四海以禹功如是故帝赐以色之圭告其能成天之功也传正义曰渐是沾湿故为入谓入海也覆被是逺及之辞故为及也海多邪曲故言渐入流沙长逺故言被及皆是过之意也五服之下乃说此事故言此五服之外皆与王者声教而朝见言其闻风感徳而来朝也郑云南北不言所至容逾之此言西被于流沙流沙当是西境最逺者也而地理志以流沙为张掖居延泽是也计三危在居延之西大逺矣志言非也考工记天谓之是为天色禹之防赐必是尧赐故史叙其事禹功尽加于四海故尧赐圭以彰显之必以天色圭者言天功成也大禹谟舜美禹功云地平天成是天功成也】

　　尚书注疏卷五
　　尚书注疏卷五考证
　　禹贡疏定山川次秩○次监本讹大今改正
　　又疏布行德教之事也○布监本讹行今改正
　　奠髙山大川传高山五岳大川四渎○黄度曰九州皆有髙山大川不独五岳四渎所谓刋旅涤源者也
　　冀州既载传先施贡赋役载于书○【臣召南】按自唐以前俱读冀州既载为句其解载字王肃说同孔传而郑韦稍殊顔师古注汉志则云载始也冀州尧所都故禹治水自冀州始其说又异宋苏轼始以既载二字连下文壶口为句
　　壶口治梁及岐传壶口在冀州梁岐在雍州从东循山治水而西○【臣召南】按孔传于地理有极精处此条是也后儒疑雍州山不当入冀始于冀州强寻梁岐二山而并壶口亦失之不知梁山即诗所云奕奕梁山惟禹甸之者亦即春秋时壅河不流之梁山也岐山即后文荆岐既旅导岍及岐之岐山其后为太王所迁文王所治者也梁在河之西岸岐则又在其西数百里矣曾旼曰壶口梁岐一役也施功同时不可分言于二州故并言于冀也可为此传之确疏疏孔君去汉初七八十年耳身为武帝博士必当具见图籍○胡渭禹贡锥指曰安国注禹贡山水地名并不言在何郡县间有系郡县名者如太原今以为郡名震泽吴南太湖名之类其他无注者尚多岂汉初图籍不如班固所见之备耶至若菏泽在定陶而云在湖陵伊水出卢氏而云出陆浑涧水出新安而云出渑池横尾山北去淮二百余里而云淮水经陪尾江水南去衡山五六百里而云衡山江所经身为博士具见图籍者当如是乎又若谷城为瀍水所出魏始省谷城入河南县而传云瀍出河南北山金城郡乃昭帝置而传云积石山在金城西南孟津在河阳之孟地东汉始移其名于河南而传云在洛北明非西汉人手笔朱子谓安国尚书大序不类西汉文字良有以也
</div>
    <div class="pagination">
<a href="尚书注疏_page4.html">上一页</a><a href="尚书注疏.html">1</a><a href="尚书注疏_page2.html">2</a><a href="尚书注疏_page3.html">3</a><a href="尚书注疏_page4.html">4</a><span class="current-page">5</span><a href="尚书注疏_page6.html">6</a><a href="尚书注疏_page7.html">7</a><a href="尚书注疏_page8.html">8</a><a href="尚书注疏_page9.html">9</a><a href="尚书注疏_page10.html">10</a><span>...</span><a href="尚书注疏_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
