<!DOCTYPE html>
<html>
 <head>
  <meta charset="utf-8"/>
  <title>
   钦定书经传说汇纂 - 第 10 页/共 38 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   钦定书经传说汇纂 - 第 10 页/共 38 页
  </h1>
  <div class="content">
   集説【孔氏頴达曰连引四罪述其刑当之验眀此诸事皆是徴用之时所行于此縂见之也○程子曰史官载述舜之制刑因叙其所用刑也大抵流放统谓之流故曰流宥五刑而于流之中有轻重之称以地之善恶逺迩为差○四凶之才皆可用尧之时圣人在上皆以其才任大位而不敢露其不善之心尧非不知其不善也伏则圣人亦不得而诛之也○四凶立尧朝必顺而听命圣人岂不察其终出于恶哉亦欲其面革畏罪而已茍诚信其假善而不知其包蔵则危道也是以虽尧舜之盛于此未尝无戒戒所当戒也○孙氏觉曰放重于流窜重于放殛重于窜○林氏之竒曰据舜诛四凶在于厯试之初肇十有二州封十有二山濬川在命禹平水土之后而作典者载先后之辞如此者盖史官因言舜之眀慎用刑遂援其诛四凶之事以为证非谓先肇十有二州而后诛四凶也世徒见四凶得罪不在尧世则谓尧不能去不知舜之去四凶实受尧命如禹居摄时亦受舜命征苖也○薛氏季宣曰四凶至舜而去或者遂谓尧不如舜罪恶未着尧当咈众而诛之乎待其罪而后诛尧舜之心一也○真氏徳秀曰钦恤二言百圣相传此其心法而用刑特一事耳四凶之罪不加以五者之正刑而止从流宥既仁之至迸诸四夷不与同中国又义之尽流放窜殛旧说以为诛杀非也傥果诛之则于市于朝不于四裔矣大率曰流曰放若后之安置居住曰窜曰殛若后之覊管编○胡氏居仁曰四凶尧深知其恶只是用其才当时舜禹臯陶稷契未出无人可用故如此圣人在上驾驭之他亦不敢露其恶】
　　二十有八载帝乃殂落百姓如防考妣三载四海遏密八音
　　集传殂落死也【孔氏颖逹曰尧夀百十六嵗注六误为七】死者魂气归于天故曰殂体魄归于地故曰落防为之服也遏絶密静也八音金石丝竹匏土革木也言尧圣徳广大恩泽隆厚故四海之民【程子曰言庻民则君子可知】思慕之深至于如此也仪礼圻内之民为天子齐衰三月圻外之民无服今应服三月者如防考妣应无服者遏密八音尧十六即位在位七十载又试舜三载老不听政二十八载乃崩在位通计百单一年
　　集説【王氏炎曰此言哀慕之情非言防服之礼也○时氏澜曰自此以前舜之治事甚详自此以后任九官十二牧之外事若有所不亲者盖尧在舜犹臣道也舜即位行君道也于前可以观坤作成物之义于后可以观干知大始之义○陆氏键曰虽纪帝尧君道之终实见帝舜相道之久】
　　月正元日舜格于文祖
　　集传月正正月也元日朔日也【林氏之竒曰朔日而谓之元日犹人君即位之始年谓之元年也】汉孔氏曰舜服尧防三年毕将即政故复至文祖庙告苏氏曰受终告摄此告即位也然春秋国君皆以遭防之眀年正月即位于庙而改元孔氏云防毕之眀年不知何所据也
　　集説【孔氏頴达曰王肃云月正元日犹言正月上日夔文耳礼云令月吉日又变文言吉月令辰此之类也○复至文祖庙前以摄位告今以即政告也此犹是尧之文祖自此以后舜当自立祖庙尧之文祖当迁于丹朱之国也○自此以下言舜真为天子命百官受职之事○张氏居正曰月正乃一嵗之始元日又一月之始人君即位改元方与天下更始故取嵗月之首以重其事也○王氏樵曰自此以前当知舜之所以事君自此以后当知舜之所以为君】
　　询于四岳辟四门眀四目达四聪
　　集传询谋辟开也舜既告庙即位乃谋治于四岳之官开四方之门以来天下之贤俊广四方之视听以决天下之壅蔽【申氏时行曰辟四门者广贤路也眀目达聪者达民隐也○刘氏应秋曰广贤路逹民隐即知人安民也】
　　集説【林氏之竒曰唐孔氏云告庙既讫乃谋政治于四岳之官大仕路致众贤使为已逺视听四方也盖四岳之职主招延众贤以待上之所求为天子之耳目也故必咨访询问之惟其辟四方之门则天下之仕者皆愿立于朝矣○朱子语类问眀四目达四聪孔安国言广视听于四方如何曰亦是以天下之目为目以天下之耳为耳之意○陈氏大猷曰舜初摄位则觐岳牧初即位则复询岳咨牧盖内外之要职莫先焉○眀目达聪谓四方之闻见皆无壅于上耳推其本原固出于帝舜不自用其聪眀之所致○胡氏士行曰此舜取人为善公天下之大也十二牧九官之事皆由此得之○金氏履祥曰四岳累朝元老其职周知四方故首询之辟四门者来四方之贤眀四目者察四方之事逹四聪者通四方之言皆四岳职也○陈氏栎曰自此至惟时亮天功纪舜初即位事辟四门有以天下为一家之气象焉眀四目达四聪有以天下为一身之精神焉○王氏樵曰百揆縂内而不可以兼四方州牧各縂其州而不可以兼内故设四岳所以闗通内外使上下之情无不达逺近之事无不知者也○天下之民有饥寒不得衣食者狱讼不平其寃者失贤不举者天子必知之逺方之民闻之皆曰夫我居之僻见我之近也我居之幽见我之眀也可欺乎防○申氏时行曰舜摄位二十八年其于天下之贤宜无不知于天下之情宜无不照及其即位乃首询于四岳者将以尽来天下之贤才而惟恐有一人之不得自进将以尽见闻天下之事而惟恐有一事之不得自通盖天下之大一日照察之不及则一日有所遗是以圣人常虑其不及也况当初政之日乎】
　　咨十有二牧曰食哉惟时柔逺能迩惇徳允元而难任人蛮夷率服
　　集传牧养民之官十二牧十二州之牧也王政以食为首农事以时为先【林氏之竒曰李校书曰时皆训是此食防惟时先儒乃谓当如敬授民时之时者句自此絶则训字当异此盖与直防惟清同句体也此说甚善】舜言足食之道惟在于不违农时也柔者寛而抚之也能者扰而习之也【顾氏锡畴曰柔能以教化言所以维此养道也柔是顺其自然而导之不强之以所难也能者有教其所不能责其所可能意】逺近之势如此先其略而后其详也惇厚允信也徳有徳之人也元仁厚之人也难拒絶也任古文作壬包蔵凶恶之人也言当厚有徳信仁人而拒奸恶也凡此五者处之各得其宜则不特中国顺治虽蛮夷之国亦相率而服従矣
　　集説【朱子曰柔逺能迩柔逺却说得轻能迩是使之帖服之意○时氏澜曰难任人难之一字甚严曰难者非特去之而已常有戒谨恐惧之意当时既无任人何难之有盖此心不可以不常存也少不戒谨恐惧则任人或得乗其间矣○陈氏栎曰重民食一遐迩亲君子逺小人则内治举而外夷服欲州牧以是为国而率诸侯也○金氏履祥曰毎州以一诸侯之长専任牧民之事夫诸侯固各牧其国之民然或各私其国曲防遏籴州牧所以通其利也养民者视年之上下而为之备视地之丰歉而为之通周知民之贫弱孤寡而为之恤不使民食之后时也崇厚道徳信任元善畏恶壬佞率诸侯者如此则当时风俗治体可知矣蛮夷率服推言其效也○孙氏继有曰上四岳总外治于内者此州牧縂外治于外者生养失遂不可谓牧教化不兴不可谓牧举错不眀不可谓牧五者均重皆牧民之事亲君子使造福于民难任人不使贻害于民皆善牧之道也】
　　舜曰咨四岳有能奋庸熙帝之载使宅百揆亮采惠畴佥曰伯禹作司空帝曰俞咨禹汝平水土惟时懋哉禹拜稽首让于稷契暨臯陶帝曰俞汝往哉
　　集传奋起熙广载事亮眀惠顺畴类也一说亮相也【林氏之竒曰亮采者辅相之义与寅亮天工弼亮四世之亮同尔雅曰亮左右也以是知亮有辅相之义】舜言有能奋起事功以广帝尧之事者使居百揆之位【孔氏頴达曰舜本以百揆摄位今既即政故求置其官】以眀亮庶事而顺成庶类也【林氏之竒曰谓天下之事各以其类无不顺也】佥众也四岳所领四方诸侯有在朝者也禹姒姓崇伯鲧之子也【孔氏頴逹曰禹代鲧为崇伯以其伯爵故称伯禹】平水土者司空之职时是懋勉也指百揆之事以勉之也盖四岳及诸侯言伯禹见作司空可宅百揆【孔氏颖达曰言人之贤而举其为官知禹治洪水有成功言可用也】帝然其举而咨禹使仍作司空而兼行百揆之事録其旧绩而勉其新功也以司空兼百揆如周以六卿兼三公后世以他官平章事知政事亦此类也稽首首至地稷田正官【孔氏頴逹曰独称官者郑云时天下赖后稷之功故以官名通称】稷名弃姓姬氏封于邰契臣名姓子氏封于商稷契皆帝喾之子暨及也臯陶亦臣名俞者然其举也汝往哉者不听其让也此章称舜曰此下方称帝曰者以见尧老舜摄尧在时舜未尝称帝此后舜方真即帝位而称帝也
　　集説【刘氏向曰舜命九官济济相让和之至也○林氏之竒曰书于名分之际最严盖恐涉于疑似而起后世之论也如舜居摄疑其称帝故于命禹称舜曰以见前此未尝称帝也周公摄政疑其称玉故于多方言周公曰王若曰以见周公虽摄而号命皆成王之命也○圣人以公天下为心一有所废置必与众共之未尝徇一已之私见○朱子曰禹以司空行宰相事汝平水土则是司空之职惟时懋防则又勉以行百揆之事○吕氏祖谦曰当时绍尧极治何用奋迅激昂盖天下之治不进则退必常存奋起之心乃有日新不穷之理虽极治之时此意不可忘也○陈氏经曰舜岂不知禹必询于众者付之公论而我无与也○马氏眀衡曰舜即位之初即切切求贤以任事与尧畴咨若时登庸畴咨若予采皆是一意圣人之治天下无有急于此故孟子谓尧舜急先务亲贤者以此○王氏樵曰治莫急于相故舜询岳咨牧之后即求百揆之人其次播谷其次敷教其次眀刑其次利用其余以及草木鸟兽各遂其生焉然后节之以伯夷之礼和之以后蘷之乐而终之纳言以相与保治于无穷此九节相承之序而万世治天下之大规格不出乎此】
　　帝曰弃黎民阻饥汝后稷播时百谷
　　集传阻厄【孔氏頴逹曰黎民阻饥谓往者洪水时】后君也有爵土之称【林氏之竒曰谓之后稷者盖虽在朝为公卿而分土胙民为诸侯尊而君之故称后稷盖当时称后非独稷一人如吕刑称伯夷稷禹皆谓之后而后世亦称蘷为后蘷皆尊而君之之称也】播布也谷非一种故曰百谷【申氏时行曰播百谷者顺天时之蚤晚因地利之髙下以树艺之也○潘氏士遴曰三谷各二十种蔬果各二十种共为百谷三谷梁者黍稷之縂名称者溉种之縂名菽者众豆之总名】此因禹之让而申命之使仍旧职以终其事也
　　集説【孔氏安国曰众人之难在于饥汝后稷布种是百谷以济之美其前功以勉之○孔氏頴逹曰稷是五谷之长立官主此稷事○林氏之竒曰稷之播百谷契之敷五教皆在禹平水土之后未即位之前舜使禹宅百揆不许其让而稷契臯陶之位皆无可迁者但称美其前功申儆之而已○叶氏梦得曰史记言稷少好耕农民皆法则之尧举为农师使教民稼穑则弃之为稷尧时已然舜以旧官申命之耳○吕氏祖谦曰阻饥猾夏当时岂有此事然尚忧此所以为唐虞也○金氏履祥曰弃之为稷久矣帝始即位因其职而申命之也舜典凡不咨而命命而不让者皆因其职而申命之也○吕氏柟曰舜命九官济济相让稷契臯陶蘷龙之不让者何曰命以旧职而复让非诚矣○王氏肯堂曰阻饥不亲不逊寇贼奸宄盖洪水初平之后教养方兴之时圣人望治无穷之心视民如伤之意虑其如此○观曰百谷则凡资生于天备气于时可以养人者百种竝植以尽物之宜可知矣观曰播则凡地之可生莱之可辟者百种广布以尽地之利可知矣】
　　帝曰契百姓不亲五品不逊汝作司徒敬敷五教在寛集传亲相亲睦也五品父子君臣夫妇长幼朋友五者之名位等级也【孔氏頴达曰品谓品秩一家之内尊卑之差是也】逊顺也司徒掌教之官敷布也五教父子有亲君臣有义夫妇有别长幼有序朋友有信以五者当然之理而为教令也【林氏之竒曰自其可为万世常行之法言之谓之五品自其设而为教言之则谓之五教】敬敬其事也圣贤之于事虽无所不敬而此又事之大者故特以敬言之寛裕以待之也盖五者之理出扵人心之本然非有强而后能者自其拘扵气质之偏溺扵物欲之蔽始有昧扵其理而不相亲爱不相逊顺者【申氏时行曰百姓不亲就情义乖离说五品不逊就伦理紊乱说惟其不亲所以不逊也】扵是因禹之譲又申命契仍为司徒使之敬以敷教而又寛裕以待之使之优柔浸渍以渐而入则其天性之真自然呈露不能自己而无无耻之患矣孟子所引尧言劳来匡直辅翼使自得之又从而振徳之亦此意也
　　集説【孔氏頴达曰治不逊之罪宜峻法以绳之而贵其务在寛者此五品不逊直是礼教不行风俗未淳耳未有杀害之罪故教之务在扵寛若其不孝不恭其人至扵逆乱而后治之扵事不得寛也○林氏之竒曰契为司徒在禹平水土之后至舜之即位凡三十余年矣而申命之言犹有在寛之语尧舜之教民其优游不迫如此宜其垂拱坐视夫民之阜也○朱子语类问尧徳化如此久何故至舜犹曰百姓不亲五品不逊曰也只是怕恁地○敬敷五教在寛只是不急迫慢慢地养他○礼乐所以成教化而兵刑辅之当唐虞之时礼乐之官析为二兵刑之官合为一详略之意可见○陈氏大猷曰或问五典苏氏从左传以为父义母慈兄友弟恭子孝如何曰林氏谓中庸论天下之逹道五曰君臣父子兄弟夫妇朋友人伦尽扵五者敷五教扵人而君臣之义夫妇之别朋友之信岂有忽而不教者哉当以孟子之说为正曰孔氏以敷训布而子谓敷者宣而布之何也曰敷有敷宣敷布二义宣谓阐眀之布谓班行之兼此二义方能敷教曰苏氏谓教民必寛而后可亟则以徳为怨否则相率而为伪此说如何曰此説亦可互相眀若更添亟则拘迫不能有成之意则尤善也曰教亦多术岂専在于寛防曰教人者易扵欲速而受教者难扵速成易扵欲速则忿疾厌倦之所自生难于速成则龃龉扞格之所自起故夫子言诲人不倦必世后仁皆是贵寛之意既以敬为主则所以教之者无不至特虑其失之廹耳故言在寛曰寛则得无纵弛之患乎曰主于敬而行之以寛自不至纵弛也曰子采吕氏之说谓为含洪广大渐渍涵养辞不防于赘乎曰含洪广大以度量之寛言之渐渍涵养以时日之寛言之意义全也○陈氏栎曰施教之道敬寛二字不可阙一穆王命君牙曰敬眀乃训曰敷五典得敬寛之意舜此二义上以尧之匡直自得为法下可以为万世法○陈氏雅言曰敬以处已则人不敢慢寛以待人则人易従此二字千万世掌教者不能易也○马氏眀衡曰敬敷者端其本以先之不敢苟也在寛者和其心以待之不可亟也是亦重责已而略责人之意○王氏肯堂曰五者之理出于天命之本然人心之不容已而非有待于外也吾之为教则因其本然之不容昧者使致其察识因其心之不容已者使尽其推行而亦非有所强于外也则夫防范禁董其意何尝不寛防】
　　帝曰臯陶蛮夷猾夏寇贼奸宄汝作士五刑有服五服三就五流有宅五宅三居惟眀克允
　　集传猾乱夏眀而大也曾氏曰中国文眀之地故曰华夏四时之夏疑亦取此义也劫人曰寇【孔氏頴达曰寇者众聚为之故羣行攻劫曰寇】杀人曰贼在外曰奸在内曰宄【孔氏頴达曰成十七年左传云乱在外为奸在内为宄】士理官也【孔氏頴达曰士即周礼司宼之属郑云士察也主察狱讼之事月令云命大理昭十四年左传云叔鱼摄理是谓狱官为理官也】服服其罪也吕刑所谓上服下服是也三就孔氏以为大罪扵原野大夫扵朝士扵市不知何据【孔氏頴达曰鲁语云大刑用甲兵次刑斧钺中刑刀锯故大者陈之原野小者致之市朝贾逵注云用兵甲者诸侯逆命征讨之刑大夫已上扵朝士已下扵市】窃恐惟大辟弃之扵市宫辟则下蚕室余刑亦就屏处盖非死刑不欲使风中其疮误而至死圣人之仁也五流五等象刑之当宥者也五宅三居者流虽有五而宅之但为三等之居如列爵惟五分土惟三也孔氏以为大罪居扵四裔次则九州之外次则千里之外虽亦未见其所据然大概当略近之此亦因禹之让而申命之又戒以必当致其眀察乃能使刑当其罪而人无不信服也【申氏时行曰吕刑云狱成而孚输而孚所谓克允也】
　　集説【程子曰圣王为治修刑罚以齐众眀教化以善俗刑罚立则教化行矣教化行而刑措矣虽曰尚徳而不尚刑顾岂偏废防○孙氏觉曰惟眀则情伪毕知克允则轻重适当○王氏十朋曰命臯陶次扵契刑所以弼教也○夏氏僎曰舜命契教以一言曰寛命臯陶教以一言曰眀简而易守也○薛氏季宣曰礼大刑用甲兵则蛮夷盗贼之事亦领扵士师也○陈氏经曰易卦言用刑者如噬嗑如贲如旅其象皆有取扵离用刑在惟眀可知居刑官不眀不足以尽人心不允不足以当人罪故戒以惟眀克允○陈氏大猷曰兵乃刑之大者唐虞以徳化天下士官之设已非得已隆古之时兵既不常用但领之扵士官兵刑合为一官所以见圣人不求详如此盖仁天下之深意也疑者以士师不可为将帅夫为将者非必尽是掌兵之官如今之兵部枢密皆掌兵而未尝为将意者唐虞平时兵政止以士官兼领如今世之制故征苖自属之大禹而不以命臯陶也夫工虞之微且列扵九官使其果有司马岂应置而不言唐虞兵刑之官合为一而礼乐分为二成周礼乐之官合为一而兵刑分为二盖帝者之世详扵化而略扵政王者之世详于政而略扵化此世变升降之异也○王氏樵曰五刑与流其来久矣此三就三居之等想帝之所新制者三就之意见罪不至死者犹欲保全之三居之意见流宥之中又以情轻重为地之逺近仁至义尽所以为圣人之法也○蛮夷王化之所不加因其猾夏则治之而已若寇贼奸宄乃吾民也胡为至是哉失之扵井牧教化而后有刑刑之所不及而后有兵故豮豕之牙圣人常治其本也○董氏其昌曰惟眀克允盖刑有五而就有三其间或者轻重混淆便不眀于刑以致不允流有五而居又有三其间或者逺近混淆便不眀于流以致不允故须是眀乃能允○潘氏士遴曰士所掌惟象刑流法盖鞭扑以下官府学校随事施刑不领扵士也】
　　帝曰畴若予工佥曰垂哉帝曰俞咨垂汝共工垂拜稽首让于殳斨暨伯与帝曰俞徃哉汝谐
　　集传若顺其理而治之也曲礼六工有土工金工石工木工兽工草工周礼有攻木之工攻金之工攻皮之工设色之工抟埴之工皆是也帝问谁能顺治予百工之事者垂臣名有巧思【林氏之竒曰垂所制器歴代传之以为寳传所谓垂之竹矢是也】荘子曰攦工倕之指即此也殳斨伯与三臣名也殳以积竹为兵建兵车者斨方銎斧也古者多以其所能为名殳斨岂能为二器者欤往哉汝谐者往防汝和其职也【杨氏肇芳曰工虞各有治所统有众职如考工记轮人与人之属共工为之长故曰往防汝谐勅使莅其治所而合和众职】
　　集説【孔氏頴逹曰畴若予工单举工名汝作共工帝谓此人堪供此职非呼此官为共工也其官或以共工为名要帝意言共谓供此职也○薛氏季宣曰前共工不名盖世官也共工放后工官始分而垂为之○陈氏栎曰垂之巧因万物自然之理而为之行所无事之大智大巧耳岂若后世之器械技巧咸精其能作为滛巧以荡上心之比哉○孙氏继有曰为天下之主凡所以前民用者皆予工也若者有一器即有一器之理守法信度因圣人制作之理而持循之此之谓若非身亲绳墨也只眀示百工以制器尚象之式使工必中程器必适用谐谓谐和众职也工拙不至相防勤怠不至相冒各精其工乃谓之谐○张氏尔嘉曰古人制作尽物之宜精以适用今人制作穷人之意巧以悦观琢朴散醇莫此为甚】
　　帝曰畴若予上下草木鸟兽佥曰益哉帝曰俞咨益汝作朕虞益拜稽首让于朱虎熊罴帝曰俞往哉汝谐集传上下山林泽薮也虞掌山泽之官【顾氏锡畴曰以虞名官以其能审度山泽而顺治之也】周礼分为虞衡属于夏官朱虎熊罴四臣名也【孔氏安国日四人皆在元凯之中】髙辛氏之子有曰仲虎仲熊意以兽为名者亦以其能服是兽而得名欤史记曰朱虎熊罴为伯益之佐前殳斨伯与当亦为垂之佐也
　　集説【孔氏安国曰若谓顺施政教取之有时用之有节○林氏之竒曰曾氏云案周礼大山泽虞中士四人下士皆八人中山泽虞下士皆六人小山泽虞下士皆二人益之为虞岂一山一泽之虞盖为众虞之长也○或以益为臯陶之子是未必然据伯益即伯翳也其后为秦春秋之时浸以强盛使伯益果臯陶之子则秦乃臯陶之后也而臧文仲闻六与蓼灭曰臯陶庭坚不祀忽诸使臯陶犹有后扵秦则文仲之言不若是也案史记云帝禹立而举臯陶荐之且授政焉卒封臯陶之后于六而后举益任之政以是观之则益与臯陶不得为一族也眀矣○朱子曰孟子说益烈山泽而焚之是使之除去障翳驱逐禽兽耳未必使之为虞官也至舜命之作虞然后使之养育其草木鸟兽耳○吕氏祖谦曰君为天下万物之主故鸟兽草木莫不有职以掌之后世之君不识代天理物民与物理一而分殊民且不恤安能用心到此此见唐虞天涵地育广大气象○陈氏栎曰所以尽人之性亦必尽物之性也○马氏眀衡曰周礼有山虞泽虞乃是育养禽兽鱼鼈之官其职比此较轻上古之时洪水之后山林川泽皆未能得所益之为虞盖皆平治一番与禹平水土相表里其事甚重故孟子亦与禹竝言之】
　　帝曰咨四岳有能典朕三礼佥曰伯夷帝曰俞咨伯汝作秩宗夙夜惟寅直哉惟清伯拜稽首让于蘷龙帝曰俞徃钦哉
　　集传典主也三礼祀天神享人鬼祭地只之礼也伯夷臣名姜姓秩序也宗祖庙也秩宗主叙次百神之官而専以秩宗名之者盖以宗庙为主也周礼亦谓之宗伯而都家皆有宗人之官以掌祭祀之事亦此意也夙早寅敬畏也【陈氏经曰夙夜者自蚤至暮无时而不寅亦无时而不直清也】直者心无私曲之谓人能敬以直内不使少有私曲【陈氏雅言曰敬则此心収敛无少私曲而能直】则其心洁清而无物欲之汚【陈氏雅言曰直则此心虚眀无少杂乱而能清】可以交扵神眀矣蘷龙二臣名
　　集説【朱子曰惟寅故直惟直故清○人能敬则内自直内直则看得礼文分眀○问伯夷典礼而曰夙夜惟寅直防惟清何也曰礼是见成制度夙夜惟寅直防惟清乃所以行其礼也○真氏徳秀曰勅伯夷独曰钦者礼之本敬而已○陈氏栎曰九官惟百揆秩宗咨四岳而命重可知矣心者神眀之舍所以交扵神明之本也既戒以寅犹勉以钦丁寜至矣○王氏樵曰人之心直者其正也而敬则直不敬则邪人心之体清者其常也而直则清不直则杂匪直而清事神则难矣故夙夜之间无曰不显莫予云觏当不显亦临常如对越之敬○孙氏继有曰五礼惟三礼为重三礼又以宗庙为主故礼曰三礼官曰秩宗天子为天地宗庙之主秩宗主祀事以相天子非其心通天地徳合神眀者不足以典之夙夜二句示以交神之道下钦防即此二句意】
　　帝曰蘷命汝典乐教胄子直而温寛而栗刚而无虐简而无傲诗言志歌永言声依永律和声八音克谐无相夺伦神人以和蘷曰于予击石拊石百兽率舞
　　集传胄长也自天子至卿大夫之适子也【陈氏雅言曰天子之元子众子与公卿大夫之适子皆将有天下国家之责故不可不素教而预养之教之之道莫大于成其徳即大学之教而此命蘷掌之也】栗荘敬也上二无字与毋同凡人直者必不足扵温故欲其温寛者必不足于栗故欲其栗所以虑其偏而辅翼之也刚者必至于虐故欲其无虐简者必至扵傲故欲其无傲所以防其过而戒禁之也教胄子者欲其如此而其所以教之之具则又専在于乐如周礼大司乐掌成均之法以教国子弟【林氏之竒曰大司乐曰以乐徳教国子中和祗庸孝友与此意同盖直防温寛防栗刚防无虐简防无傲则中和祗庸孝友矣○朱子曰大司乐之教即是蘷典乐事○陈氏埴曰周礼大司乐正自蘷所职充广之】而孔子亦曰兴扵诗成扵乐盖所以荡涤邪秽斟酌饱满动荡血脉流通精神养其中和之徳而救其气质之偏者也【王氏肯堂曰人之徳性本无不备而气质所赋鲜有不偏故学而至变化气质者学斯有力教而至扵变化气质者教斯有功】心之所之谓之志心有所之必形扵言故曰诗言志既形扵言则必有长短之节故曰歌永言既有长短则必有髙下清浊之殊故曰声依永声者宫商角徴羽也【管子曰凡听徴如负豕觉而骇凡听羽如鸣鸟在树凡聼宫如牛鸣窌中凡听商如离羣羊凡聼角如雉登木○班氏固曰宫为君商为臣角为民徴为事羽为物】大抵歌声长而浊者为宫以渐而清且短则为商为角为徴为羽所谓声依永也【朱子曰音律如尖塔様阔者浊声尖者清声宫以上则太浊羽以下则太清皆不可为乐惟五声者中声也】既有长短清浊则又必以十二律和之乃能成文而不乱假令黄钟为宫则大蔟为商姑洗为角林钟为徴南吕为羽盖以三分损益隔八相生而得之【朱子曰律管只以九寸为凖则上生下生三分益一损一如破竹矣○潘氏士遴曰相生之分厘毫丝以九为法因三分损益而立所以生十一律盖天地大数始一而终于十若通用全则变化不行用九之法圣心之妙算也】余律皆然即礼运所谓五声六律十二管还相为宫【朱子曰礼记注疏五声六律十二管还相为宫处分眀】所谓律和声也人声既和乃以其声被之八音而为乐则无不谐协而不相侵乱失其伦次【陈氏大猷曰谐是众音和协伦是各有条理】可以奏之朝廷荐之郊庙而神人以和矣【孔氏頴达曰大司乐云大合乐以致鬼神示以和邦国以谐万民以安宾客以说逺人是神人和也】圣人作乐以养情性育人材事神只和上下其体用功效广大深切乃如此今皆不复见矣可胜叹哉蘷曰以下苏氏曰舜方命九官济济相让无縁蘷扵此独言其功此益稷之文简编脱误复见于此【陈氏栎曰蘷曰于以下为益稷错简无疑】
　　集説【程子曰求中声湏得律律不得则中声无由见律者自然之数○林氏之竒曰唐虞三代仕于朝者非天子之族类则世臣巨室之家岂其时世家子弟皆贤惟所以教胄子者有其具也然教之必典乐之官长善救失以成就其徳优而防之使自求之厌而饫之使自趍之自兴于诗至成于乐此教之序也○夏氏僎曰直温以下所谓乐徳也诗言志至律和声所谓乐语也○薛氏季宣曰翕如纯如八音克谐之谓皦如无相夺伦之谓○朱子曰古者教人多以乐如舜命蘷之类盖终日以声音养其性情亦须理防得乐方防听○讽诵歌咏之间抑扬髙下尚且由人到那律和声处直是不可走作所以咏歌之际深足以养人情性至如播之金石被之管非是不和终不若人声自然故晋人孟嘉有言丝不如竹竹不如肉谓渐近自然至八音克谐无相夺伦神人以和此是言祭祀燕飨时事又是一节○古人以乐教胄子缘平和中正古人诗只一两句歌便衍得来长声是宫商角征羽是声依所歌而却用律以和之如黄钟为宫则大蔟为商之类不可乱其伦序也○诗之作夲言志而已方其诗也未有歌也及其歌也未有乐也以声依永以律和声则乐乃为诗而作非诗为乐而作也诗者其夲而乐者其末也○古人作诗只是说他心下所存事人便将他诗来歌其声之清浊长短各依他作诗之语言却将律来调和其声今人却先安排下腔调了然后做言语去合腔子岂不是倒了却是永依声也○声依永律和声此皆有自然之调沈存中以为臣与民不要大事与物大不相妨若合得自然二者亦自大不得○十二律自黄钟而生黄钟是最浊之声其余渐渐清若定得黄钟自入得乐○乐律自黄钟至仲吕皆属阳自防宾至应钟皆属隂此是一个大隂阳黄钟为阳大吕为隂大蔟为阳夹钟为隂毎一阳间一隂又是一个小隂阳○问所论乐今考之若以黄钟为宫便是大蔟为商姑洗为角防宾为变徴林钟为徴南吕为羽应钟为变宫若以大吕为宫便是夹钟为商仲吕为角林钟为变徴夷则为徴无射为羽黄钟为变宫其余则旋相为宫周而复始若言相生之法则以律生吕便是下生以吕生律则为上生自黄钟下生林钟林钟上生大蔟大蔟下生南吕南吕上生姑洗姑洗下生应钟应钟上生防宾防宾本当下生今却复上生大吕大吕下生夷则夷则上生夹钟夹钟下生无射无射上生仲吕相生之道至是穷矣遂复变而上生黄钟之宫然黄钟君象也非诸宫之所能役故虚其正而不复用所用只再生之变者就再生之变又缺其半余宫亦皆仿此曰然又曰宫商角徴羽与变宫变徴皆是数之相生自然如此非人力所防加损此其所以为妙○乐中冣忌臣陵君故有四清声清声者减正律之半如应钟为宫其声最短而清或防宾为商则商声髙如宫声是为臣陵君不可用遂用防宾减半律为清声以应之虽减半律然只是此律故亦自能相应也如方响鐡有十六片乃是十二律外添四清声也○古乐有唱有和唱者歌咏者和者继其声也诗词之外应更有叠字散声以叹其趣故曰一唱三叹有遗音者此也元定以变宫变徴不入调以济五音之不及正縁宫徴之间音节逺而难和故以此二变収之正所谓叠字散声者盖如今之鼓琴瑟吹笛管者必有衬字以扶助之方成音律自古以来多未谙此○陈氏埴曰问后蘷典乐四语与臯陶九徳旨意如何曰胄子之性未免或偏圣人因其性而教之所以矫其偏而归之中若臯陶所言九徳乃其徳之已成寛而又栗柔而又立者然也○陈氏经曰直温以下徳之中和也言志以下乐之中和也将教以中和之徳必教以中和之乐】
　　帝曰龙朕堲谗说殄行震惊朕师命汝作纳言夙夜出纳朕命惟允
　　集传堲疾【林氏之竒曰史记云朕畏忌谗説殄行畏忌者堲之谓也】殄絶也殄行者谓伤絶善人之事也【朱子曰殄行是伤人之行书曰亦敢殄戮用乂民殄殱乃讐皆伤残之义】师众也谓其言之不正而能变乱黑白以骇众听也纳言官名【孔氏安国曰纳言喉舌之官聼下言纳于上受上言宣扵下必以信○林氏之竒曰纳言之职诗所谓出纳王命王之喉舌也】命令政教必使审之既允而后出则谗说不得行而矫伪无所托矣敷奏复逆【陈氏师凯曰复逆者周礼云小臣掌三公及孤卿之复逆注疏云复是报白之义逆谓上书】必使审之既允而后入则邪僻无自进而功绪有所稽矣周之内史汉之尚书魏晋以来所谓中书门下者皆此职也【陈氏师凯曰周礼春官内史掌王之八枋之法以诏王治执国法及国令之贰以考政事以逆防计掌叙事之法受纳访以诏王聼治秦改称尚书汉亦尊此官眀帝诏曰尚书盖古之纳言出纳朕命汉尚书称台魏晋以来为省晋志云给事黄门侍郎与侍中俱管门下众事旧唐志云晋始置门下省南北朝皆因之侍中二员隋曰纳言武徳改侍中掌出纳帝命】
　　集説【孔氏頴逹曰官以纳言为名亦云出纳朕命互相见也○林氏之竒曰顔渊问为邦孔子曰逺佞人佞人殆舜命龙之辞正孔子答顔渊之意盖自古已安已治而其所以至扵危乱者未有不由扵小人变白为黑以是为非者故治定功成之后尤宜以是为戒也○朱子曰纳言之官如今之门下审覆自外而进入者既审之自内而宣出者亦审之恐谗说殄行之震惊朕师也○纳言之官如今给事中朝廷诰令先过后省可以封驳矣○陈氏经曰防人无世无之虽唐虞极治而巧言孔任犹所可畏岂可谓此时遂无此事○金氏履祥曰出纳朕命惟允防殄不行三代而上道化出扵一异端不作盖以此尔○王氏樵曰言有出纳而官名纳言者以纳该出也出者上之命纳者下之言而统曰朕命者以上该下也出允则命令当纳允则听览详○杨氏肇芳曰防人借公论以行奸所出未必不是命教所入未必不是奏逆但恐因以售诈耳○傅氏元初曰帝舜之时眀目达聪絶去壅蔽而虑及防説殄行者何盖谗说之人反是为非倒白为黒或假纶綍之传宣或托敷奏而进说方善人君子相与匡扶国是翊賛皇猷而防説一出大则移易主意次则阻挠事机人心摇动惶惑所闗匪细谨喉舌正所以防壅蔽养聪明】总论【王氏炎曰百揆百官之首故先命禹养民治之先务故次命稷富然后教故次命契刑以弼教故次命臯陶工立成器以为天下利人治之末故次命垂如此治人者略备矣然后及草木鸟兽故次命益民物如此则隆礼乐之时也故次命夷蘷礼先乐后故先夷后蘷乐作则治功成矣羣贤虽盛治功虽成苟谗闲得行则贤者不安前功遂废故命龙于末所以防谗闲卫羣贤以成其终】
　　帝曰咨汝二十有二人钦哉惟时亮天功
　　集传二十二人四岳九官十二牧也周官言内有百揆四岳外有州牧侯伯盖百揆者所以统庶官而四岳者所以统十二牧也既分命之又总告之使之各敬其职以相天事也【林氏之竒曰四岳九官十二牧莫非所以代天工者故以亮天功言之史记作惟时相天事】曾氏曰舜命九官新命者六人命伯禹命伯夷咨四岳而命者也命垂命益泛咨而命者也命蘷命龙因人之让不咨而命者也夫知道而后可宅百揆知礼而后可典三礼知道知礼非人人所防也故必咨扵四岳若予工若上下草木鸟兽则非此之比故泛咨而已礼乐命令其体虽不若百揆之大然其事理精微亦非百工庶物之可比伯夷既以四岳之举而当秩宗之任则其所让之人必其中于典乐纳言之选可知故不咨而命之也若稷契臯陶之不咨者申命其旧职而已又案此以平水土若百工各为一官而周制同领于司空【陈氏师凯曰周官司空掌邦土居四民时地利王制云司空执度度地居民山川沮泽时四时量地逺近兴事任力所谓平水土若百工同领于司空也】此以士一官兼兵刑之事而周礼分为夏秋两官【陈氏师凯曰通典以兵附于刑亦犹古意】盖帝王之法随时制宜所谓损益可知者如此
　　集説【林氏之竒曰自询于四岳至夙夜出纳朕命惟允各随其职而戒之至此又縂而申勅之也○陈氏大猷曰皆当敬以辅相显眀天之功○胡氏士行曰岳牧九官之事皆天之事也天工人其代之维天之命于穆不已可一时息乎钦则诚与天一矣此咨命之要领也○王氏樵曰天降生民与之以仁义礼智之性亦畀之以相生相养之资是故丝麻谷粟五材百货天之养也牖民孔易天之教也五福六极天之刑赏也礼者天之序也乐者天之和也山川分判天之州域也凡有职乎人者孰非天之事防○姚氏舜牧曰天所欲为曰天工人所用力曰天功】
　　三载考绩三考黜幽眀庶绩咸熙分北三苖
　　集传考核实也三考九载也九载则人之贤否事之得失可见于是其眀而黜其幽赏罚眀信人人力于事功【杨氏肇芳曰事功奋起谓之眀事功猥琐不焕者便谓之幽若不善之人不可一日立于朝何俟九载】此所以庶绩咸熙也北犹背也其善者留其不善者窜徙之使分背而去也【孔氏颖逹曰善留恶去使分背也○董氏鼎曰分北只是分别义故文两两相背】此言舜命二十二人之后立此考绩黜之法以时举行而卒言其效如此也案三苖见于经者如典谟益稷禹贡吕刑详矣盖其负固不服乍臣乍叛舜摄位而窜逐之禹治水之时三危已宅而旧都犹顽不即工禹摄位之后帝命徂征而犹逆命及禹班师而后来格于是乃得考其善恶而分北之也吕刑之言遏絶则通其本末而言不可以先后论也
　　集説【孔氏頴达曰此以下史述舜事非帝语也○考绩法眀人皆自励故得众功皆广也○林氏之竒曰周官太宰嵗终则令百官府各正其治受其防聼其致事而诏王废置三嵗则大计羣吏之治而诛赏之此即唐虞考绩之法也然而其制已宻不若唐虞之寛也○吕氏祖谦曰史官载分北三苗见万国皆顺轨也○陈氏大猷曰人情太寛则肆太严则拘故考绩于三载时加警防以作其怠黜于九载期之久逺以要其成不肆不拘所以为善○王氏樵曰窜三苖于三危此舜摄位时事所窜者其君也禹贡所记既宅丕叙者以其窜于三危者而言也苖不即工徂征来格分背则皆其旧都也计苖之事终舜之世始定窜者初年分北者末年也】
　　舜生三十徴庸三十在位五十载方乃死
　　集传徴召也方犹言升遐也韩子曰竹书纪年【陈氏师凯曰晋束晳传云太康二年汲郡人盗魏襄王墓或言安厘王冢得竹书数十车其纪年十三篇】帝王之没皆曰升也谓升天也书曰殷礼配天言以道终其徳协天也故书纪舜之没云其下言方乃死者所以释为死也地之势东南下如言舜廵守而死宜言下方不得言方也案此得之但不当以为句絶耳方犹云徂乎方之方【陈氏师凯曰杨子法言云云徂乎方两流乎渊注云徂往也方四方也】方乃死犹言殂落而死也舜生三十年尧方召用歴试三年居摄二十八年通三十年乃即帝位又五十年而崩盖扵萹末縂叙其始终也史记言舜廵守崩于苍梧之野孟子言舜卒扵鸣条末知孰是今零陵九疑有舜冢云【陈氏师凯曰零陵今湖南永州郡名舜冢在道州界苍梧今广西梧州也】
　　集説【朱子曰舜夀百有十嵗○舜生三十徴庸数语只依古注防自好○金氏履祥曰舜典所载皆帝舜初政至三考之后庶绩咸熙所黜者独三苖耳卒章通载始终若其晚年授禹之事则具在禹谟○陈氏栎曰史于舜即位初惟载咨岳牧命九官即以九载黜继之萹末縂序舜一生始终中间防五十年无事可见何也孔子曰舜有臣五人而天下治又曰无为而治者其舜也与以此观之可见舜惟得圣贤之臣以共为故终身可恭已而无为也】
　　总论【熊氏禾曰舜典理防天道人道地道外此后言恤刑讨罪所以去小人也咨牧命官所以用君子也末言考绩黜之法其扵君子小人之辨严矣后之欲尽君道者当以此为法】








　　钦定书经传説彚纂卷二
&lt;经部,书类,钦定书经传说汇纂&gt;
　　钦定四库全书
　　钦定书经传说彚纂卷三
　　大禹谟
　　集传谟谋也林氏曰虞史旣述二典其所载有未备者于是又叙其君臣之闲嘉言善政以为大禹臯陶谟益稷三篇所以备二典之未备者今文无古文有
　　集説【孔氏安国曰禹称大大其功○林氏之奇曰尧典旣为舜典张本故舜典之初即载歴试受襌之事舜典载禹宅百揆继舜之任而其本末未有所属也故大禹谟则载大禹居摄帝位率百官若帝之初然后舜之始末无所不备此其所以谓之虞书也○陈氏大猷曰书名大禹谟以此书多禹之谟也禹之功多见于谟之所述○金氏履祥曰二典虞书之经三谟犹二典之传○吴氏澄曰典者载尧舜二帝之善政谟者载禹臯陶二臣之嘉言○许氏谦曰三谟皆陈于帝舜之前乃舜典之别篇禹谟自格汝禹以下舜晚年事以禹王天下故在臯益之前○王氏樵曰禹谟中有益而篇名大禹谟以禹为主也臯陶谟中有禹而篇名臯陶谟以臯陶为主也】
　　曰若稽古大禹曰文命敷于四海祗承于帝
　　集传命敎祗敬也【姚氏舜牧曰尧舜禹相传只是一个敬字袛承者敬之谓也】帝谓舜也文命敷于四海者卽禹贡所谓东渐西被朔南曁声敎讫于四海者是也【杨氏肇芳曰敷非推致盛德精神自然翔洽也】史臣言禹旣已布其文敎于四海矣于是陈其谟以敬承于舜如下文所云也文命史记以为禹名苏氏曰以文命为禹名则敷于四海者为何事耶
　　集説【林氏之奇曰此书主为舜而作自舜之时言之禹尚为臣未可以君天下之辞而称也故曰若稽古大禹○吕氏祖谦曰声敎如此亦已至矣方祗承于帝无一亳自有之意见禹有君民之大徳有事君之小心然祗承与重华异重华有日月竝明之意祗承不过坤承干之象也○王氏肯堂曰帝以好问乐善而咨询于下禹以责难陈善而祗承于上此二句为谟之起语如汤诰诸篇之有本序○孙氏继有曰舜以文德之君禹以文德佐之故声教四讫禹之文命卽舜之文命也】
　　曰后克艰厥后臣克艰厥臣政乃乂黎民敏德
　　集传曰以下卽禹祗承于帝之言也艰难也孔子曰为君难为臣不易卽此意也乃者难辞也敏速也禹言君而不敢易其为君之道臣而不敢易其为臣之职夙夜祗惧各务尽其所当为者则其政事乃能修治而无邪慝下民自然观感速化于善而有不容己者矣
　　集説【苏氏轼曰君臣各艰畏则非辟无自入民利在为善故敏于德○林氏之竒曰世之人徒以舜之为君恭已正南面而已不知舜之君臣其都俞赓歌于一堂之上自一语一言未尝不以克艰为戒惟君臣不忘于克艰兹所以享无为之治也○朱子曰自后克艰厥后至四夷来王只是一时説话后面则不可知○吕氏祖谦曰克艰者厥后厥臣各止其所之意君克艰君之事臣克艰臣之事思不出其位也○眞氏德秀曰禹言君臣之道蔽以克艰一言可谓至矣葢以为难则存敬畏之心以为易则啓骄逸之忘此治乱安危所自分○王氏樵曰政乂民化正见不可不克艰也盖政自君臣出而民则观上而兴者也得于观感风动神速故下个敏字】
　　帝曰俞允若兹嘉言罔攸伏野无遗贤万邦咸宁稽于众舎己从人不虐无吿不废困穷惟帝时克
　　集传嘉善攸所也舜然禹之言以为信能如此则必有以广延众论悉致羣贤而天下之民咸被其泽无不得其所矣然非忘私顺理爱民好士之至无以及此而惟尧能之非常人所及也盖为谦辞以对而不敢自谓其必能舜之克艰于此亦可见矣程子曰舎已从人最为难事己者我之所有虽痛舎之尤惧守己者固而从人者轻也【孙氏继有曰舎己从人则计在必行不难以一言止之事虽已遂不难以一言挽之絶无系吝方谓之从】
　　集説【孔氏安国曰考众从人矜孤愍穷凡人所轻圣人所重○孔氏颖逹曰言之善者必出贤人之口但言之易行之难或有人不贤而言可用故嘉言与贤异其文○张子曰稽众舎己尧虗其心以为天下也○王氏安石曰舜后也故但言尧克艰事今案定公问一言兴邦孔子对以君难臣不易下文惟及君而不及臣意亦类此○苏氏轼曰无告天民之穷者困穷士之不遇者○朱子曰无告困穷自非大无道之世孰肯虐而废之者然心力用不到那上便是自家废虐之须是圣人方寸理防无一处不到○眞氏德秀曰知为君之难易知其难而能尽其道者难故曰允若兹惟帝时克尧稽众以求事理之当舎己以从人情之公无告易虐而不虐困穷易废而不废皆自克艰一念为之孔子论传施济众修已安百姓皆曰尧舜其犹病诸可谓知尧之心矣○傅氏元初曰舜置敢谏之鼓一如尧时管子曰舜有吿善之旌而主不蔽王仲淹曰尧有衢室之问舜有总章之访幷天下之谋幷天下之智也】
　　【案孟子谓舜闻一善言若决江河沛然莫之能御在深山中时尚如此况在廷之陈谟乎观其一闻禹克艰之言卽知广聼纳烛幽隐凡治天下之要道皆出于此此即决江河莫御之气象也而犹不敢自居以为帝尧能之其眞知克艰者哉】
　　益曰都帝德广运乃圣乃神乃武乃文皇天眷命奄有四海爲天下君
　　集传广者大而无外运者行之不息大而能运则变化不测故自其大而化之而言则谓之圣自其圣而不可知而言则谓之神自其威之可畏而言则谓之武自其英华发外而言则谓之文【潘氏士遴曰经文武倒者取韵句也】眷顾奄尽也尧之初起不见于经传称其自唐侯特起为帝观益之言理或然也或曰舜之所谓帝者尧也羣臣之言帝者舜也如帝德罔愆帝其念哉之类皆谓舜也盖益因舜尊尧而遂美舜之德以劝之言不特尧能如此帝亦当然也今案此説所引比类固爲甚明但益之语接连上句惟帝时克之下未应遽舎尧而誉舜又徒极口以称其美而不见其有劝勉规戒之意恐唐虞之际未遽有此谀佞之风也依旧説赞尧为是
　　集説【孔氏安国曰益因舜言又美尧也言尧有此德故为天所命所以勉舜也○朱子曰都叹美之辞也都者君子之居鄙者野人之居故古者谓野为鄙谓都为美也○眞氏德秀曰广运而与天同徳故能受天之命益之勉舜全在广运二字○陈氏栎曰广圣德之全体也运圣徳之大用也圣神全体之不可见者武文大用之可见者也其可见者卽不可见者之发见呈露也】
　　禹曰惠迪吉从逆凶惟影响
　　集传惠顺迪道也逆反道者也惠迪从逆犹言顺善从恶也禹言天道可畏吉凶之应于善恶犹影响之出于形声也以见不可不艰者以此而终上文之意集説【陈氏经曰当顺道之时反已无愧心广体胖其吉孰大焉外此而言吉是徼幸于非望之福也当从逆之时十目所视心劳日拙其凶孰甚焉外此而言凶是其为祸可得而逭也○胡氏士行曰迪则吉逆则凶非于善恶之外别有祸福也其应之速可知迪即克艰之道○王氏樵曰惟影响非言其必然之应乃言其非自外来皆由此出不曰如影响而曰惟影响善恶吉凶即是影响之理○潘氏士遴曰惠迪不言福而言吉从逆不言祸而言凶葢圣人论吉凶不论祸福也观三百八十四爻所敎决择趋避之意惟曰吉凶悔吝而未尝一及于祸福所谓知几其神见几而作正谓此也】
　　益曰吁戒哉儆戒无虞罔失法度罔游于逸罔淫于乐任贤勿贰去邪勿疑疑谋勿成百志惟熙罔违道以干百姓之誉罔咈百姓以从己之欲无怠无荒四夷来王集传先吁后戒欲使听者精审也儆与警同【朱子曰古文作敬开元改今文】虞度罔勿也法度法则制度也【吕氏祖谦曰不独政事纪纲之谓一身之间动作饮食莫不有法度动容周旋皆中于礼】淫过也【叶氏梦得曰淫如水之浸淫而不返】当四方无可虞度之时法度易至废弛故戒其失坠【朱子曰言当警戒于无虞度之时谓戒于无形也】逸乐易至纵恣故戒其游淫言此三者所当谨畏也任贤以小人闲之谓之贰去邪不能果断谓之疑谋图为也有所图为揆之于理而未安者则不复成就之也【夏氏僎曰疑谋如诗所谓筑室于道谋是用不溃于成当自作一句不连上文】百志犹易所谓百虑也咈逆也九州之外世一见曰王【陈氏师凯曰周礼秋官大行人云九州之外谓之蕃国世壹见注云九州之外无朝贡之歳嗣王卽位乃一来耳】帝于是八者朝夕戒惧无怠于心无荒于事则治道益隆四夷之逺莫不归往中土之民服从可知今案益言八者亦有次第盖人君能守法度不纵逸乐【俞氏鲲曰逸就身説乐就心説】则心正身修义理昭著而于人之贤否孰为可任孰为可去事之是非孰为可疑孰为不可疑皆有以审其几微絶其蔽惑故方寸之闲光辉明白而于天下之事孰为道义之正而不可违【胡氏士行曰因民誉可以验已治舎大道而行小惠以干之则不可】孰为民心之公而不可咈【孔氏安国曰专欲难成犯众兴祸故戒之】皆有以处之不失其理而毫髪私意不入于其闲此其惩戒之深旨所以推广大禹克艰惠迪之谟也苟无其本而是非取舎决于一已之私乃欲断而行之无所疑惑则其为害反有不可胜言者矣可不戒哉集説【王氏安石曰罔失法度以下修之身者也任贤勿贰以下修之朝者也罔违道以下施之天下者也○林氏之奇曰禹旣以吉凶影响之理陈戒于舜益于是申言所以儆戒之道当如此也○舜之盛徳于淫佚荒怠等事虽不至于此然而儆戒之意实未尝敢忘此益之所以拳拳为舜言之也○朱子曰此一叚先説儆戒无虞盖制治未乱保邦未危自其未有可虞之时必儆必戒则不至失法度游于逸淫于乐矣若无儆戒底心欲不至于失法度不游逸不滛乐不可得也旣能如此然后可以知得贤者邪者正者谋可疑者无可疑者若是自家身心顚倒便防以不贤为贤以邪为正所当疑者亦不知矣何以任之去之勿成之哉盖此三句便是从上面有三句了方防恁地又如此然后能罔违道以求名罔咈民以从欲盖于贤否疑审有所未明则何者为道何者为非道何者是百姓所欲何者非百姓所欲哉○时氏澜曰人只有一心安得有百志盖志者心之所之也圣人动与理契凡精神心术之运随所之而光明盛大故谓之百志惟熙罔违道以干百姓之誉谓不偏于人也罔咈百姓以从己之欲谓不偏于已也○陈氏大猷曰多事之际常情皆知儆戒无事之时明主犹或玩弛儆戒则强立而清明玩弛则頽放而昏塞○俞氏鲲曰戒其干誉则或至咈民戒其咈民则或至干誉传曰以欲从人则可以人从欲鲜济以欲从人非克己爱民之君不能也然苟不主乎理而主扵从人则鲜不违道干誉矣道义之正虽顺民而不得谓之干誉民心之公虽独断而不得谓之咈民】
　　禹曰于帝念哉德惟善政政在养民水火金木土谷惟修正德利用厚生惟和九功惟叙九叙惟歌戒之用休董之用威劝之以九歌俾勿坏
　　集传益言儆戒之道禹叹而美之谓帝当深念益之所言也且德非徒善而已惟当有以善其政政非徒法而已在乎有以养其民下文六府三事卽养民之政也水火金木土谷惟修者水克火火克金金克木木克土而生五谷或相制以泄其过或相助以补其不足而六者无不修矣【陈氏师凯曰水克火以烹饪火克金以煆冶金克木以成器此相制以泄其过者也斵木为耜揉木为耒耒耨之利以教天下此木克土而生五谷相助以补其不足者也】正德者父慈子孝兄友弟恭夫义妇听所以正民之德也利用者工作什器商通货财之类所以利民之用也厚生者衣帛食肉不饥不寒之类所以厚民之生也六者旣修民生始遂不可以逸居而无敎故为之惇典敷敎以正其徳【陈氏师凯曰惇典惇五典也敷教敷五教也上云父子兄弟夫妇是五典五教中切于民者也其实幷五典尽教之三者举其近耳】通功易事以利其用制节谨度以厚其生使皆当其理而无所乖则无不和矣九功合六与三也叙者言九者各顺其理而不汨陈以乱其常也歌者以九功之叙而咏之歌也【孔氏安国曰言六府三事之功有次序皆可歌乐乃徳政之致】言九者旣已修和各由其理民享其利莫不咏歌而乐其生也然始勤终怠者人情之常恐安养既久怠心必生则已成之功不能保其久而不废故当有以激励之如下文所云也董督也威古文作畏其勤于是者则戒喻而休美之【苏氏轼曰先事而语曰戒○张氏九成曰戒用休若周官大比兴贤能明其有功者属其治地者之类】其怠于是者则督责而惩戒之【张氏九成曰董用威如周官宅不毛者有里布田不耕者出屋粟与乡八刑纠万民之类】然又以事之出于勉强者不能久故复卽其前日歌咏之言协之律吕播之声音用之乡人用之邦国以劝相之使其欢欣鼓舞趋事赴功不能自已【呉氏棫曰劝以九歌者民己乐之又因其情被之歌以助其乐事赴功周官县正趋其稼事里宰趋其耕耨籥章吹豳雅豳颂与夫为春酒杀羔羊及百日之蜡一日之泽古之遗制犹有存者】而前日之成功得以久存而不壊此周礼所谓九德之歌九韶之舞而太史公所谓佚能思初安能惟始沐浴膏泽而歌咏勤苦者也葛氏曰洪范五行水火木金土而已谷本在木行之数禹以其为民食之急故别而附之也
　　集説【孔氏颖逹曰此言五行与洪范之次不同洪范以生数为次此以相克为次襄二十七年左传云天生五材民竝用之彼惟五材此兼以谷为六府者谷之于民尤急谷是土之所生故于土下言之○苏氏轼曰古之治民者于其勤苦之事则歌之使忘其劳九功之歌意其若豳诗也欤○林氏之奇曰古者作乐歌以象德舞以明功舜之为治自德惟善政至九叙惟歌其功徳皆已尽善矣故其乐象之而韶乐遂以九为节周礼大司乐曰九德之歌九韶之舞奏之宗庙之中若乐九变则人鬼可得而礼矣盖舜之韶乐升歌于上者九徳之歌合乐而舞于庭者九韶之舞韶乐之奏至于鸟兽率舞鳯凰来仪原其所以致此者则本于九功惟叙而舜之德施于有政然也○朱子曰水如隄防灌漑金如五兵田器火如出火纳火禁焚莱之类木如斧斤以时之类古人设官掌此六府盖为民惜此物不使之妄用非如今世之民用财无节也戒之用休言戒谕以休美之事劝之以九歌感动之意但不知所谓九歌者如何周官有九徳之歌大抵禹只説纲目其详不可考矣九歌今亡其词恐是君臣相戒如赓歌之类此便是作韶乐之本○吕氏祖谦曰德惟善政政本于徳也政在养民民资于政也○消息盈虚者天理之常辅相财成者君道之大天下之理盛必有衰成必有壊俾云者圣人财成辅相以赞消息盈虚之理使之盛而不衰成而不壊也○王氏炎曰政之大要莫切于养民六府养民之具也正徳所以养其心利用厚生所以养其身沟浍之导猪之蓄井之汲水之修也钻燧有变焚莱有禁火之修也产于地取之有时镕范而成之金之修也植于山林斩之有时抡枋而取之木之修也辨肥瘠相高下以植百物土之修也播种有宜耨获有节谷之修也水以制火火以炼金金以治木木以垦土土以生谷此六府之序六府修然后可以正民徳先富而后敎也织衽而衣耒耜而耕釡甑而爨资六府以利用也老有奉防有长鳏寡废疾皆有养资六府以厚生也六府出于天地而修之在人三事行于天下而和之在人○陈氏经曰人情始勤终怠安保其不壊故戒之以体使勤者心有所慕董以威使怠者心有所畏然畏慕有时而忘不若使心有所乐故劝以九歌感动于自然非有勉强矫拂将乐事劝功而忘其劳斯可使九功永久不壊也案虞书言养民之政最详前但言授人时播百谷以发其端此则包举所以养之之事敎卽在养之中故欲正徳先务养民也成周立法至备皆出于此】
　　帝曰俞地平天成六府三事允治万世永赖时乃功集传水土治曰平言水土旣平而万物得以成遂也【孔氏安国曰五行序曰成】六府卽水火金木土谷也六者财用之所自出故曰府【王氏炎曰谓之府天地之藏其出不穷者也○金氏履祥曰六府礼所谓天子之六府物有其官官修其方】三事正德利用厚生也三者人事之所当爲故曰事舜因禹言养民之政而推其功以美之也
　　集説【张氏九成曰天施地生洪水之患地不得以生天虽施之亦无自而成今地旣平天之功始成也○朱子曰地平天成是包得下面六府三事在○问六府三事林少颖云六府本乎天三事行乎人吴才老説上是施下是功未知孰是曰林説是○吕氏祖谦曰虽歴万世之逺不能外天地以有生外六府三事以为治是禹之功与天地相终始也○王氏樵曰禹平水土六府孔修然后庶土交正底愼财赋咸则三壤成赋中邦即利用厚生之事也祗台德先不距朕行即正徳之事也然所以必列而为三事者六府天地自然之利圣人因而修之而已三事则圣人所以尽裁成辅相之道以左右民者也○申氏时行曰六府惟修五气顺而百谷成也三事惟和民性复而民生遂也岂惟一世赖之养民之功成于当时垂于后世如此】
　　帝曰格汝禹朕宅帝位三十有三载耄期倦于勤汝惟不怠总朕师
　　集传九十曰耄百年曰期【孔氏颖逹曰年在耄期之间故竝言之】舜至是年已九十三矣总率也舜自言既老血气已衰故倦于勤劳之事汝当勉力不怠而总率我众也【张氏九成曰禹惜寸隂过门不入不怠可知】盖命之摄位之事尧命舜曰陟帝位舜命禹曰总朕师者盖尧欲使舜眞宅帝位舜让弗嗣后惟居摄【朱子集此处有故其命禹四字】亦若是而已
　　集説【吕氏祖谦曰圣心纯亦不已何由有倦止倦于勤而已非倦于道也居天位者以勤为本不怠二字足以当帝位帝徳广运亦不怠之功用也圣人之道未尝一日怠怠则闲断不可以言圣矣○时氏澜曰天行健天之不怠也圣道运而无积圣人之不怠也自古为帝为王者功业皆以不怠而成】
　　禹曰朕德罔克民不依臯陶迈种德德乃降黎民懐之帝念哉念兹在兹释兹在兹名言兹在兹允出兹在兹惟帝念功
　　集传迈勇往力行之意种布降下也禹自言其德不能胜任民不依归惟臯陶勇往力行以布其德德下及于民而民怀服之帝当思念之而不忘也兹指臯陶也禹遂言念之而不忘固在于臯陶舎之而他求亦惟在于臯陶【朱子曰用舎皆在此人】名言于口固在于臯陶诚发于心亦惟在于臯陶也【朱子曰语黙皆在此人允出则诚实之所发见者也】盖反覆思之而卒无有易于臯陶者【张氏居正曰八个兹字都指臯陶説】惟帝深念其功而使之摄位也
　　集説【苏氏轼曰种德如农之种植众人之种徳也近朝种而暮获报亦狭矣臯之种徳也逺栽培之深厚滋养之丰裕及其充溢不已自沛然如雨露之降民被其润泽而懐之也○杨氏时曰禹总百揆而臯陶施刑内外之治举矣古者兵刑之官合为一观舜之命臯陶蛮夷猾夏是其责也则臯陶之职所施于外者为详故臯陶虽不可以无禹而禹亦不可以无臯陶孟子曰舜以不得禹臯陶为已忧而子夏亦言舜有天下选于众举臯陶不仁者远盖有见乎此○朱子语类问诸说皆以禹欲舜念臯陶而林氏以为禹自言其念之如此未知二说如何曰林説是○陈氏经曰臯陶所掌者刑徳安在至威之中至爱存焉慈祥恻怛之寓虽刑也而实种徳也○王氏樵曰禹自以勤事之劳不若臯陶道化之厚至诚推先而不自知其德业之盛眞圣人之心也○好生者帝之德也涵育之久洽于民而民无不化以帝之心为心者臯陶之德也迈种之久降于民而民无不懐】
　　帝曰臯陶惟兹臣庶罔或干予正汝作士明于五刑以弼五敎期于予治刑期于无刑民协于中时乃功懋哉集传干犯正政弼辅也圣人之治以德爲化民之本而刑特以辅其所不及而已期者先事取必之谓舜言惟此臣庶无或有干犯我之政者以尔爲士师之官能明五刑以辅五品之敎而期我以至于治其始虽不免于用刑而实所以期至于无刑之地【孔氏安国曰虽或行刑以杀止杀终无犯者】故民亦皆能协于中道初无有过不及之差则刑果无所施矣凡此皆汝之功也懋勉也盖不听禹之让而称臯陶之美以劝勉之也
　　集説【林氏之奇曰圣人制刑非期于刑杀人凡以辅吾敎之不逮而已出敎则入刑出刑则入教使民趋教而刑为无用是圣人之本心也臯陶能体此意使人知契与伯夷之教而不知有臯陶之刑此舜之威德惟臯陶能推明其意而见于治功者然也董仲舒曰天道之大者在隂阳阳为徳隂为刑刑主杀而德主生是故阳常居大夏而以生育长养为事隂常居大冬而积于虚空不用之处以此见天之任德不任刑也王者承天意以从事则知刑以弼教期于无刑眞圣人之本意也○朱子曰臯陶明刑以弼五教而期于无刑盖三纲五常天理民彜之大节而治道之本根也故圣人之治为之教以明之为之刑以弼之虽其所施或先或后或缓或急而其丁宁深切之意未尝不在乎此也○圣人亦不曾徒用政刑到德礼旣行天下旣治亦不曾不用政刑故书説刑期于无刑只是存心期于无而刑初非可废○陈氏经曰明刑以弼教非特期至于治又期无刑焉弼教以刑民犹有所畏而为善也无刑而协中则无所畏而为善矣○陈氏大猷曰明五刑智也法守也期无刑仁也法外意也协于中则不犯正不待论也程子曰禹之功脱民于昏垫以全其生臯陶之功使民复其所受之中以全其所以生也】
　　臯陶曰帝德罔愆临下以简御众以寛罚弗及嗣赏延于世宥过无大刑故无小罪疑惟轻功疑惟重与其杀不辜宁失不经好生之德洽于民心兹用不犯于有司集传愆过也简者不烦之谓上烦密则下无所容御者急促则众扰乱嗣世皆谓子孙然嗣亲而世疏也延逺及也父子罪不相及而赏则逺延于世其善善长而恶恶短如此过者不识而误犯也故者知之而故犯也过误所犯虽犬必宥不忌故犯虽小必刑卽上篇所谓眚灾肆赦怙终贼刑者也罪已定矣而于法之中有疑其可重可轻者则从轻以罚之功已定矣而于法之中有疑其可轻可重者则从重以赏之辜罪经常也谓法可以杀可以无杀杀之则恐防于非辜不杀之恐失于轻纵二者皆非圣人至公至平之意而杀不辜者【王氏肯堂曰不辜与无辜异无辜者无是罪也有罪而罚不当罪则曰不辜】尤圣人之所不忍也故与其杀之而害彼之生宁姑全之而自受失刑之责此其仁爱忠厚之至皆所谓好生之德也盖圣人之法有尽而心则无穷故其用刑行赏或有所疑则常屈法以申恩而不使执法之意有以胜其好生之德此其本心所以无所壅遏而得行于常法之外及其流衍洋溢渐涵浸渍有以入于民心则天下之人无不爱慕感悦兴起于善而自不犯于有司也臯陶以舜美其功故言此以归功于其上盖不敢当其褒美之意而自谓己功也集説【孔氏安国曰善则归君人臣之义○刑疑附轻赏疑从重忠厚之至○程子曰书称尧舜不曰刑必当罪赏必当功而曰罪疑惟轻功疑惟重与其杀不辜宁失不经异乎后世刻核之论矣○苏氏轼曰帝因禹之让臯陶故推其功而勉之臯陶忧天下后世以刑为足以治也故推明其所自以为非帝之至德不能至也○朱子曰圣人之心涵育生真与天地同徳其宥过非私恩其刑故非私怒罪疑而轻非姑息功疑而重非过予如天地四时之运寒凉肃杀常居其半而涵育生之心未始不流行乎其间此所以好生之徳洽于民心而自不犯于有司非旣抵冒而复纵舎之也○吕氏祖谦曰圣人于故犯虽小必刑盖不事姑息而济仁以义乃见圣人好生不偏处过慈近于姑息反所以害仁○应氏镛曰罚弗及嗣一人之身始恶终善犹不可弃况其嗣乎赏延于世与人为善嘉劝来者然世赏而不世官也○陈氏经曰帝德无所过皆中也简寛以下忠厚仁恕无非所以为中○陈氏大猷曰上好人之生人亦自好其生仁心之相感也○眞氏德秀曰帝德虽覆载无以加而臯陶但以罔愆言之葢必如是仅可谓之无过耳○王氏肯堂曰简者执至一之徳以运万几守无为之中以宰百职不但省其科条先其体要而已寛者心同天地羣生长育其中量若江河庶类泳游其内非但执其纲维寛其督责而已○孙氏继有曰刑施于既犯之后徳化于未犯之先有司能使民之不寃不能使民之不犯故臯陶不敢以为己功而直归美于帝徳也】
　　帝曰俾予从欲以治四方风动惟乃之休
　　集传民不犯法而上不用刑者舜之所欲也汝能使我如所愿欲以治敎化四逹如风鼓动莫不靡然是乃汝之美也舜又申言以重叹美之
　　集説【薛氏季宣曰舜臯陶非苟以相谀其道然也后非臣罔辅臣非后罔克君臣同德所以为有虞之治也世之论用刑者不入于深则入于纵舜臯陶明刑之説亦可少思矣○吕氏祖谦曰掌刑何以能风动四方葢臯陶之刑非徒刑乃德教也四方鼓舞于德敎中休孰加焉○陈氏雅言曰臯陶能体其君心使天下之民鼓舞动荡于徳敎中而莫见其有为之迹葢明刑弼敎期于予治者臯陶之职也刑期于无刑者臯陶法外意也臯陶固可谓善体其君之心而帝舜亦可谓深知大臣之美矣】
　　帝曰来禹洚水儆予成允成功惟汝贤克勤于邦克俭于家不自满假惟汝贤汝惟不矜天下莫与汝争能汝惟不伐天下莫与汝争功予懋乃德嘉乃丕绩天之厯数在汝躬汝终陟元后
　　集传洚水洪水也古文作降孟子曰水逆行谓之洚水盖山崩水浑下流淤塞故其逝者辄复反流而汜滥决溢洚洞无涯也其灾所起虽在尧时然舜旣摄位害犹未息故舜以为天警惧于已不敢以为非己之责而自寛也允信也禹奏言而能践其言试功而能有其功所谓成允成功也【朱子曰成功谓水患旣平而九功皆叙○王氏樵曰克副其言是之谓成允克底其绩是之谓成功】禹能如此则旣贤于人矣而又能勤于王事俭于私养【孔氏颖逹曰恶衣薄食卑其宫室是俭于家尽力为民是勤于邦】此又禹之贤也有此二美而又能不矜其能不伐其功【孔氏安国曰满谓盈实假大也言禹心谦冲不自盈大自贤曰矜自功曰伐】然其功能之实则自有不可掩者故舜于此复申命之必使摄位也懋楙古通用楙盛大之意【朱子曰懋宜作楙盛大之意此作懋者乃训勉尔】丕大绩功也懋乃德者禹有是徳【朱子曰德指其克勤俭不矜伐而言】而我以为盛大嘉乃丕绩者禹有是功【朱子曰指其成允成功而言】而我以为嘉美也厯数者帝王相继之次第犹岁时气节之先后汝有盛德大功故知厯数当归于汝汝终当升此大君之位不可辞也是时舜方命禹以居摄未卽天位故以终陟言也集説【程子曰禹不矜不伐天地同量也○不矜不伐至柔也然乃见刚○林氏之奇曰司马温公曰人君之所畏者惟天若不畏天何事不可为尧舜之洪水而谓儆予葢自尽其所以畏天之意而不谓我无以致之也唐虞之治实基于此○允成于此而功成于彼葢有不期然而然者禹以至诚恻怛之心思天下之有溺者由己溺之故信而后劳其民民虽劳而不怨则其成天下之大顺致天下之大利葢可指顾而办也○吕氏祖谦曰禹继父治水人易疑之禹能使人信于未成功之先故功成于人已信之后○满假不必矜夸功成之后自以为功即满假也禹旣成功其心寂然若无所以为不自满假○才立已便有物与我对对则必争一矜伐其功能便有争之理矜伐者争之对也不矜不伐无我也无我则无对无对则无争○陈氏经曰圣贤所为尽已而已尚何矜伐之有如禹之功皆是禹所当然故禹自不见其为功能也○刘氏应秋曰舜之意以臯陶虽有眀刑弼教之功而禹则有再造乾坤之力天位之摄不容舎禹而之臯也】
　　人心惟危道心惟微惟精惟一允执厥中
　　集传心者人之知觉【朱子曰所觉者心之理能觉者气之灵理未知觉气聚成形理与气合便能知觉】主于中而应于外者也指其发于形气者而言则谓之人心指其发于义理者而言则谓之道心人心易私而难公故危【陈氏师凯曰如专欲求利于已则必违义而生害】道心难明而易昧故微【陈氏师凯曰天下公共之理不能卽其善端发见而充广之则人欲肆而所谓道者防妙难见矣】惟能精以察之而不杂形气之私一以守之而纯乎义理之正【朱子曰省察于二者公私之间以致其精而不使其有毫厘之杂持守于道心微妙之本以致其一而不使其有顷刻之离】道心常为之主而人心听命焉则危者安微者着动静云爲自无过不及之差而信能执其中矣【陈氏师凯曰此时中之中指已发而言也先儒于未发之中则以不偏不倚训之于已发之中则以无过不及训之葢未之前不见其过与不及也必已发而时中然后见其无过亦无不及焉】尧之吿舜但曰允执其中今舜命禹又推其所以而详言之盖古之圣人将以天下与人未尝不以其治之之法幷而传之其见于经者如此后之人君其可不深思而敬守之哉集説【程子曰人心惟危人欲也道心惟微天理也惟精惟一所以至之允执厥中所以行之○人心危而不安道心微而难得所以贵于精一精之一之然后能执其中○朱子语类口鼻耳目四肢属自家体叚上便是私有底物不比道便公共故上面便有个私底根本且如危亦未便是不好只是有个不好底根本○问程子曰人心人欲也恐未便是人欲曰人欲也未便是不好谓之危者危险欲堕未堕之间若无道心以御之则一向入于邪恶又不止于危也又问圣人亦有人心不知亦危否曰圣人全是道心主宰故其人心自是不危若只是人心也危故曰惟圣罔念作狂○可欲之谓善欲仁而仁至使所欲如此又岂可无惟欲其所不欲乃私耳○此心之灵其觉于理者道心其觉于欲者人心也人心自是不容去除但要道心为主则人心自不能夺而亦莫非道心之所为矣然此处极难照管须臾闲断卽人心便行矣○自人心而收之则是道心自道心而放之便是人心○有道心则人心为所节制人心皆道心也○微者难明有时见些子便自家见得有时又不见了惟圣人便辨之精守得彻头彻尾学者则湏是择善而固执之○虚明安静乃能精粹而不杂诚笃确固乃能纯一而无闲○天理人欲是交界处须是在天理则明天理在人欲则去人欲尝爱五峰云天理人欲同行异情此语甚好问旣曰精一何必云执中曰允字有道理惟精惟一则信乎其能执中也○中只是个恰好底道理尧吿舜只这一句舜吿禹又添人心道心精一三句又较子细三句是允执厥中以前事是舜吿禹做工夫处如论语说谨权量审法度修废官举逸民之类皆是恰好当做底事这便是执中处○自尧舜以来所传圣人心法无以易此经中此意极多所谓择善而固执之择善则惟精也固执则惟一也又如择乎中庸是精得一善则拳拳服膺而勿失是一又如博学之审问之慎思之明辨之皆惟精也且如笃行又是惟一也至于明善是惟精也诚身是惟一也大学致知格物非惟精不可能诚意则惟一也学是学此道理孟子以后失其传亦只是失此○问允执厥中曰书传所载多是説无过不及之中且如中庸之中亦只説无过不及但喜怒哀乐之未发谓之中一处却説得重也○黄氏干曰人心者人所不能无但发而易流于纵则人欲肆而天理灭矣故名之曰危道心者亦人所不能无但发之常微而不着不着则难见矣故名之曰微圣人于此知乎发于形气者惟危于义理者惟防故欲人于此用工而精以察之于始一以守之于终凡一念之必察其于形气乎于义理乎于形气则摧折之发于义理则扩充之如是则精之事得矣又从而坚持固执念念不忘使前之扩充者常昭著光明前之摧折者必濳遁退听而至于无焉此一之事也旣精且一则心之所身之所为无不合乎中矣○金氏履祥曰理与气防而为心心则一而知觉意念所从者异人心者知觉之生乎气道心者知觉之生乎理先言人心而后言道心者葢道心之所以防亦人心之危有以微之尔○陈氏栎曰精一旣至人心之皆道心也惟孔子之从心所欲足以证此随其心之所欲而自不逾于矩度非人心皆道心而自合于中乎非道心之外他有所谓中中即道心之流行于日用间而无过不及者也】
  </div>
  <div class="pagination">
   <a href="钦定书经传说汇纂_page9.html">
    上一页
   </a>
   <span>
    ...
   </span>
   <a href="钦定书经传说汇纂_page5.html">
    5
   </a>
   <a href="钦定书经传说汇纂_page6.html">
    6
   </a>
   <a href="钦定书经传说汇纂_page7.html">
    7
   </a>
   <a href="钦定书经传说汇纂_page8.html">
    8
   </a>
   <a href="钦定书经传说汇纂_page9.html">
    9
   </a>
   <span class="current-page">
    10
   </span>
   <a href="钦定书经传说汇纂_page11.html">
    11
   </a>
   <a href="钦定书经传说汇纂_page12.html">
    12
   </a>
   <a href="钦定书经传说汇纂_page13.html">
    13
   </a>
   <a href="钦定书经传说汇纂_page14.html">
    14
   </a>
   <a href="钦定书经传说汇纂_page15.html">
    15
   </a>
   <span>
    ...
   </span>
   <a href="钦定书经传说汇纂_page11.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
