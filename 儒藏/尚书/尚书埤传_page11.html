<!DOCTYPE html>
<html>
<head>
    <meta charset="UTF-8">
    <title>尚书埤传 - 第 11 页/共 17 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>尚书埤传 - 第 11 页/共 17 页</h1>
    <div class="content">　　酒诰
　　按此书作于武王之时故篇中诰戒止及崇饮若如孔传説以为周公诛武庚代成王作则其时殷遗未靖又不当専以毖酒为言矣
　　妹邦
　　孔传妹地名纣所都朝歌以北是也愚按沫水名因以名地鄘诗沫之乡矣可见沫土属鄘非衞地【黄度曰妹沫古字通沫水在衞之北】康叔时为方伯故得以教命及之
　　诰教小子　惟曰我民
　　孙奕示儿篇文王戒饮酒于庶邦则曰诰毖于小子则曰诰教庶邦指士大夫而言故以毖戒之毖之为辞严小子指民而言故以教戒之教之为辞寛严以责士大夫寛以责小民处之各有道也
　　惟曰二字蒙文王诰教言之迪小子至心臧教父兄之立训聪聴至惟一教子弟之承训也蔡传文王言我民亦尝训导其子孙常字恐当字之误
　　羞耉【合】羞馈祀
　　邹季友曰蔡氏于前羞耉之羞训养后羞馈祀之羞训进均言克羞而异训不可也按羞亦训膳周礼所谓庶羞也克羞耉惟君谓能以膳奉耉老供君上也惟语助辞与禹贡惟木同克羞馈祀谓能以膳羞馈食鬼神或云臣民无享君上之礼然观豳七月之卒章则古亦有之
　　黄度曰本禁湎酒乃教其民以孝养之饮教其士大夫以燕飨之饮福胙之饮使民能勤其职业士大夫能进于徳行而羣饮之乐不足以易之则酒禁行矣夫必甚乐乎此而后能絶意于彼也茍无以趋之而强禁之民弗从也
　　迪畏天显小民
　　天显即礼记云天明孔迪畏天为句显小民为句文义难通蔡始正之
　　百僚庶尹惟亚惟服宗工越百姓里居　越尹人只辟陈大猷曰庶尹众官之长乐正酒正之类亚次大夫服奔走服事者下士府史之类宗工尊官百姓里居百官族姓不仕而居闾里者
　　陈啓源曰孔云于正人之道必谨身敬法其身正不令而行葢上言事君此言率下以外服内服诸臣兼有事上率下之责也蔡传引吕氏説谓尹人为百官诸侯之长即上文御事而以上句为助君成徳此句为助长敬君不知外服内服诸臣即是御事不得更言助也【王炎云经言御事皆兼小大之臣】
　　殷献臣献臣百宗工　二史　三父
　　殷献臣谓贤臣常仕商而今里居者献臣百宗工谓周贤臣之为百宗工者
　　薛肇明曰二史掌邦法在王朝则贰冢宰在侯国则居宾友之位吴澄曰内史犹今之内制即翰林之职外史犹今之外制即舍人之职也
　　朱子曰矧惟若畴至定辟古注从父字絶句荆公从违保辟絶句夐出诸儒之表
　　厥或告曰羣饮【至】予其杀
　　袁黄曰羣饮乃纣之遗民所谓庶羣自酒腥闻于上者也商之故都多大家世族法不易行故尽执归周若系细民康叔自治之可矣何必尽归京师乎蔡氏又疑其谋为大奸增本文之所无　方孝孺曰圣人之治天下立法也严而行法也恕严者所以使民知法之可畏而不犯恕者所以使民知刑罚行于不得已而不怨斯二者其为事不同其至仁之心一也吾读酒诰之书疑武王欲杀羣饮为过既而思之武王岂好杀之主哉其为是言也葢爱其民之深而人不知也示之以姑息陷民于死地而后刑之孰若先之以不可犯之禁使民不陷于罪之为美乎武王以为使殷民酗醟而至于为乱不诛之则害法诛之则害仁不若威之以至严使闻吾言者疑吾过察吾意者感吾仁圣人之用心不茍以悦民而民阴受其惠此仁之至也王樵曰周礼司虣【即暴】掌宪市之禁令禁其以属游饮于市者若不可禁则而戮之丘文庄曰圣王岂以饮食之故戮人哉民不食五谷则死酒之为物无之不致伤生有之或以致疾而败性蚩蚩者嗜其味之甘忘其身之大不严禁则不絶也按以属游饮于市羣饮也羣饮不但周禁自汉以来有之【文帝戒为酒醪糜谷景帝以嵗旱禁酟】有因事而开禁者赐酺是也
　　有斯明享
　　吕祖谦曰明享彰明之使享禄位以示劝也
　　勿辩乃司
　　孔勿辩八字作一句吕东莱勿辩为句蔡防最优辩者别其善恶也左传主齐盟者谁能辩焉可证梓材
　　朱子语录吴才老説梓材是洛诰中书甚好
　　大家
　　孔卿大夫及都家之政疏云周礼有都家之官都谓王子弟所封及公卿所食邑家谓大夫所食采地王应麟曰周封建诸侯与大家巨室共守之以为社稷之镇周礼九两所谓宗以族得民公刘之雅所谓君之宗之此封建之根本也鲁之封有六族焉衞之封有七族焉唐之封有九族五正焉皆所以系人心维国势然古者世臣必有家学内有师保氏之教外有庶子之训国子之贤者命之导训诸侯若鲁孝公是也使惇惠者教之文敏者道之果敢者谂之镇静者修之若晋公族大夫是也教行然后托以安危之寄而国有与立矣
　　戕贼人
　　【附考】蔡传引汉律按疻音与咫同薛宣传注以杖手殴击人剥其皮肤肿起青黑而无疮瘢者律谓疻痏
　　王啓监
　　陈大猷曰周礼建牧立监以维邦国自黄帝已立左右监以监视万国乃诸侯之长也康叔孟侯故称之为监
　　金履祥曰按逸周书武王之封诸弟葢以次受封也先管叔蔡叔使监殷其后殷畿内诸侯有不服者分师俘之以衞封康叔以霍封叔处孟子以管叔监殷为周公之过有康叔之贤而不使庸非过乎曰凡封于殷墟者皆监殷者也其后独管蔡三人叛故止曰三监尔其实康叔亦监殷也【史记云康叔扞禄父之乱汉儒亦云周公善康叔不从管蔡之乱】








　　尚书埤卷十一
　　钦定四库全书
　　尚书埤卷十二
　　吴江朱鹤龄撰
　　召【音邵】诰
　　【附考】蔡三涂岳鄙按左传注三涂山名在河南陆浑县南岳谓河北太行鄙谓都鄙近岳之地粤与越同詹与瞻同
　　惟二月既望
　　孔疏洛诰云周公诞保文武受命惟七年洛诰是摄政七年事也又洛诰周公曰予惟乙夘朝至于洛师此篇云乙卯周公朝至于洛正是一事知此二月是周公摄政七年之二月也　二月周正建子之二月也汉志周公摄政七年二月乙亥朔庚寅望
　　步自周至于丰
　　镐京谓之宗周林之奇曰后稷始封于邰在汉右扶风斄【音台】县公刘立国于豳在栒邑豳乡太王迁岐山在美阳县岐山文王迁丰在鄠县东丰水武王迁镐在长安西南昆明池所谓镐池也岐在邰西北无百里豳在岐西北四百余里丰在岐山东南一百余里镐在丰东二十五里朱子曰丰镐去洛邑三百余里
　　越若来　经营
　　邹季友曰蔡越若来古语辞按尧典篇引此越若来三月为句而此乃异释何也朱子语录载刘谏议云越若发语辞来三月犹云明三月也又汉律厯志引书武成篇云越若来三月既死霸虽云伪书然亦可见古人文法句读皆如此刘説尤为有证不当复释为迤逦而来也　汉志三月甲辰朔三日丙午孔疏经营考工记所云匠人营国方九里左祖右社面朝后市是也又周礼注云上公城方九里则天子城当十二里矣孔无明説
　　庶殷攻位于洛汭　位成
　　孔以众殷之民治都邑之位于洛水北今河南城也
　　疏云汉地理志河南郡治洛阳县河南城别为河南县庄二十九年云凡土功水昬正而栽日至而毕此以周之三月农时役众者迁都事大不可拘以常制也
　　陈啓源曰蔡以殷民之迁在作洛以前非也周公作洛先之以卜若殷民既迁是后河朔涧瀍又安用卜为此时四方民已大和防岂无殷民在其间举殷民则友民可知矣
　　袁黄曰蔡传左祖右社前朝后市之位不及城郭説者谓城郭非一时可成故不言若欲一概成就即庙社朝市岂易断手但定基址亦何难耶
　　用牲于郊牛二　社于新邑牛一羊一豕一
　　孔郊以后稷配故用二牛疏云郊特牲及公羊皆云养牲必养二帝牛不吉以为稷牛是帝稷各用一牛故二牛也王樵曰泰誓蔡云郊祭天社祭地至此又云郊祭天地故用二牛前后不合
　　孔共工氏子曰句龙能平水土祀以为社周祖后稷能殖百谷祀以为稷社稷共牢疏云防誓冢土武成后土传皆训社左传称句龙为后土后土为社是也经文有社无稷稷是社类知其同告之【陈祥道曰社祭五土之神稷祭五谷之神凡祭社必及稷以同功均利而养人也祭必有配而社配以句龙稷配以柱商又易柱以弃以其功利足以侔社稷故也】王樵曰疏云左以社稷惟祭句龙后稷人神而已孔从之孝经以社为土神稷为谷神【稷为五谷之长】句龙后稷配食郑从之今按左氏称句龙为后土后土为社本与黎为祝融等皆以五行之官死配五行之神句龙配社后稷配稷非即祀以为社祀以为稷也武王告皇天后土本不当引此为説不然是共工氏子与皇天并尊矣武成孔氏传云后土社也以后土为地社即祭地却是祭法曰为羣姓立社为大社王自立社为王社张子曰大社祭天下之地祗王社祭京师之地祗最分明以此知天地不合祭亦别无北郊以祭地也　陈经曰郊不曰新邑者郊在国外社在国内故也王氏曰于尊以简为诚于卑以丰为贵故郊用特牲而社稷备牛羊豕【左馈七牢焉注牛羊豕各一为一牢】愚按圜丘用冬至日正月祈谷用上辛而召诰用丁祀太社王社皆用甲而召诰用戊者召诰是告祭非常礼也【王炎云周人之郊有二皆无所用卜日至而郊报本也啓蛰而郊祈谷也卜日用辛则鲁礼也合之而紊其时日诸儒之失也此説存之待考】
　　附北郊辨
　　胡宏曰古者祭地于社犹祀天于郊也故泰誓曰郊社不修而周公祀新邑亦先用一牛于郊复用太牢于社也记曰天子将出征类乎上帝宜乎社又曰郊所以明天道社所以神地道周礼以禋祀祀昊天上帝以血祭祭社稷而别无地祗之祀四圭有邸舞云门以祀天两圭有邸舞咸池以祀地而别无祭社之説则以郊对社可知矣后世既立社又立北郊失之矣王炎曰周礼圜丘戴记谓之南郊又谓泰坛其名有三其实一也周礼方丘古人所谓大社诗书谓之冢土戴记谓之泰折折则方矣其名有三其实亦一也以周人之行事质之武王东伐告于皇天后土矣告于皇天则类于上帝也告于后土则宜于冢土也是天地未尝合祭者一也周公之祭于新邑丁巳用牲于郊戊午社于新邑是天地未尝合祭者二也至汉匡衡乃有南北郊之説则失先王尊天亲地之意矣新莽始有天地合祭祖妣并配之説则失先王之意益甚矣又曰圜丘谓之南郊方丘谓之北郊所以定天地之尊卑也记曰天子祭天地诸侯祭社稷而公羊氏亦曰天子祭天诸侯祭土诸侯既有社矣谓之祭土不谓之祭地何也吾于孔安国韩婴之言有证矣天子封土五色以立太社其命诸侯惟以方色之土与之使归而立社是诸侯有社而无五土之大社其祭社也可谓之祭土不可谓之祭地而天子祭天谓之南郊其祭地不谓之北郊皆礼经也夫子曰礼者义之实也祭天于郊南面阳也祭地于社北面阴也天尊地卑王者父天母地不敢悖尊卑之大义也方回曰月令季冬命赋牺牲以共皇天上帝后稷之飨又九州之民咸献其力以共皇天上帝社稷寝庙山林名川之祀以社稷对皇天上帝则知社即是祭地祗也朱文公解中庸郊祭天社祭地不言后土者省文也亦主胡五峰之説葢郊者祭天之所社者祭地之所先王建国左宗庙右社稷惟天子祭南郊而社则诸侯以下皆得祀之此尊天而亲地之义也谓南郊祭天于地上之圜丘北郊祭地于泽中之方丘者出周礼大司乐愚尝覈之圜丘祭天日月从祀东西方丘祭地日月从祀东西是一岁之内天地之祭各一而日月乃两得从祀可疑一也周郊祀后稷以配天而周礼圜丘祭天并不言配稷之位何也方丘祭地以夏至则夏至之地祗无所配乎可疑二也周正建子则子月南郊午月北郊于礼无碍若建夏正寅月为嵗首则是夏五月先祭地冬十一月后祭天先母后父可疑四也冬至郊天大裘而冕可也夏至北郊溽暑而大裘可乎可疑五也旧説周制宗庙向南社稷向北郊特牲祭社之礼君南向于北墉下答阴之义也又祭法王之大社在库门内之右所谓分五色土以茅苞之封诸侯者或者祭地祗即于此社之坛欤北郊之説惟周礼有之易诗书无一足证假使有之后世决不可行也又曰以成周之盛而别无祭地之乐章何也五峰谓社即是祭地载芟春籍田而祈社稷也良耜秋报社稷也此亦人主亲祭周颂别无祭地之诗即知祈报社稷为祭地也【圜丘方丘见周礼大司乐八变章方虚谷深辟之以为刘歆所撰吴草庐亦议其不经考汉志大司乐乃汉文帝时魏文侯乐工窦公所献时年一百八十余矣此章自是周之遗书不可谓刘歆伪作然虚谷所论极为有据存而考焉可也】
　　乃朝用书命庶殷侯甸男邦伯
　　孔疏书赋功属役之书也邦伯方伯也王制云千里之外设方伯即州牧也周公命州牧使州各命其所部不徧举五服者文略耳
　　庶殷丕作
　　林之奇曰召公营洛自戊申至甲寅七日而成周公继至自乙夘至甲子十日而用书庶殷丕作周召之规模其敏如此岂后世可及
　　出取币　诰告庶殷越自乃御事
　　王氏曰庶邦冢君诸侯防于洛者因洛成而献币所以为礼且致庆也币为庭实故用旅陈【旅陈列也篇末用币即此出取之币】
　　陈啓源曰周书御事甚多召诰亦三见皆指治事之臣也蔡独解此御事为不敢斥王犹今人言执事然则前后皆苴称王又何説耶疏云我为言诰以告庶殷诸侯及汝御事欲令君臣同听之此时诸侯皆在故云其实戒成王也如此解尽通
　　民碞
　　苏民犹水也水能载舟亦能覆舟物无险于民者矣
　　吕祖谦曰地之于车莫仁于羊肠而莫不仁于康衢水之于舟莫仁于瞿唐而莫不仁于溪涧葢戒险则全玩平则覆也
　　自服土中
　　周礼大司徒以土圭之法测土深正日景【古影字】以求地中日南则景短多暑日北则景长多寒日东则景夕多风日西则景朝多隂日至之景尺有五寸谓之地中【日景移一寸则差千里】疏云周公置五表测日景中表在頴川阳城去中表千里外四方合置一表表皆长八尺凡正日景必以夏日至昼漏中中表之北景长一尺五寸东表在日之东昼漏中已得夕景西表在日之西昼漏中仍得朝时之景南表在日之南昼漏中表北景只四寸北表在日之北昼漏中表北景一尺六寸
　　王先服殷御事比介于我有周御事
　　孔疏周臣恃功或加凌殷士殷人失势或疎忌周臣新旧不和政必乖戾故召公戒王当先治殷臣使比近周臣必和协政乃可一也
　　王敬作所不可不敬徳
　　朱子依孔九字作一句读蔡以所字为句真西山谓蔡説为长然蔡説实自东莱解所其无逸发之愚谓作所与北辰居其所之所同朱子不取东莱説以其伤巧然巧而不凿
　　罔不在厥初生自贻哲命
　　孔疏智愚由学习而至是无不在其初生此初生谓年长解习学非始初生也　叶梦得曰哲命以明哲为天所命也王樵曰吕林二氏皆以哲命为性命然性命之命即夀命之命非既有昏明之命又有厚薄长短之命也人以孔顔之未得报而疑之乃程子所谓以浅狭之见求之者也
　　亦敢殄戮用乂民若有功
　　孔传民字为句云顺行禹汤所以成功以功即嗣若功之功也蔡传又字为句云顺导其民则有功二説皆通
　　正义云圣王为政当使易从而难犯故令行如流水民从如顺风若使设难从之教为易犯之令虽迫以严刑终不用命此民若有功之説也
　　讐民百君子越友民
　　孔解讐民百君子越友民作一句读颇难通蔡更之以讐民为殷之顽民百君子为殷御事庶士友民为周民文较顺矣但其意以讐训怨讐之雠与友民相对夫二公方以大泽深仁化殷民之梗岂显然目之为讐耶周尚不讐殷也乃忍讐其民耶愚考讐字义古训为匹为答为应当此讐民当从匹言与周家相俦匹之民也此时武庚虽亡而殷民与周民犹名相敌地相次即周公亦自居小国而目之为商王士此可得俦匹之义矣谨识之以质髙明
　　洛诰
　　范浚曰周有天下视夏商最为长乆卒所以失天下者无令王兴复周道故凌迟而遂亡也或者过周之东迁谓为失计是知周自东迁而衰不知东迁非所以致衰也周居丰镐谓洛邑为东都葢自武王之迁九鼎已有意乎经营矣周公相成王成武王之志卜洛建邑凡郊土社壝宗庙市朝无一不备岂真无意于迁乎哉借令当时无意乎迁岂无意乎后世子孙计哉使成王周公无意乎迁又不为后世子孙计何利而为此纷纷也以书考之周公告王使居新邑为治王因遂东故曰戊辰王在新邑烝祭岁虽不留都亦既有事于庙祀矣东迁何尤而遽以为失计哉谓洛邑形势不如西周之据崤函界褒陇耶则泝洛背河左伊右瀍豁险要阨犹足守也谓洛中土地不如西周之为九州上腴天地奥区耶则风雨之所防水土之所和交灌沃衍犹足富也谓东迁不足以朝万国耶则赤芾金舄宣王固尝防诸侯矣谓东迁不足以抚四夷耶则坚车齐马宣王固尝伐玁狁矣谓东迁致王室之凌夷耶则日蹙国百里周道为已衰谓东迁致王威之微弱耶则下堂见诸侯君尊为已替谓东迁致霸国之盛强耶则胶舟不复甚于问鼎轻重谓东迁致外侮之凭陵耶则四夷交侵甚于戎伐凡伯然则东迁何尤而以为失计乎使西周不有宣王吾知板荡之后不待东迁而无周矣使迁洛而复有宣王吾知黍离之初虽移都而周必兴矣且尧平阳舜蒲坂禹安邑商自契至盘庚屡迁唐虞夏商之都罔有定止汉世祖都洛阳延祚二百魏孝文亦宅洛阳太和称治使建国必于西周则前乎周者不都丰镐何能国乎使东周必不可都则后乎周者或都洛邑何以兴乎又况周公卜宅土中诸侯蕃屏乎四面议者谓平王东迁其后齐晋更率诸侯以尊王室故周于三代最为长乆然则周迁实资夹辅以永厯年谓致衰可乎　东莱大事记娄敬谓周公营洛邑有徳则易以王无徳则易以亡乃战国陋儒之説袁黄曰史载武王谓周公自洛汭延于伊汭居易无固其有夏之居我南望三涂北望岳鄙顾瞻有河粤瞻伊洛母逺天室将营周居于洛则是迁洛者武王之志也武王何以欲迁洛曰丰镐非无事之地也闗中自始皇斥逐匈奴开榆中地数千里形胜始甲天下成周以前帝王所不都无金城千里之固也豳岐之间犬戎居之洮湟以西赤白翟居之而朔方又玁狁窟穴也长蛇封豕偪我郊门势不得与之错处故武王谓洛为有夏之居正以丰镐邻于戎狄去中夏逺耳若欲更徙而东则迫近淮夷徐戎又与商奄犄角为敌仇而贰于我惟有洛介其中西不偪戎东不偪夷三涂岳鄙大河伊阙之间有险可拒定鼎于此借其形胜为子孙虑逺矣毕命曰慎固封守使洛果平易无固又何以守耶范文正谓洛阳险固表里山河应接东京属连闗陜太平宜居汴有事必居洛阳其果居易无固者耶称周公卜洛而曰使后世有徳易以兴无徳易以亡此葢非周公语也周公营洛邑迁殷民身自治之经画周密无事不为亿万年计卜年卜世果欲后人易以亡乎武周而取易亡也何不为禅让乎或曰圣人爱天下而忘其家此不知尧舜者也朱均之不肖若拥大宝而肆其害必至家灭身殒尧舜惟欲安之故俾退而就臣列受制于人然后得享其百里之封世世弗替是禅让者尧舜之爱其子以及天下也武周不为禅让而置子孙于易亡之地然则国亡之时士民有不涂膏衅血而丘墟井社者乎安在其为爱天下也周公宅洛本成武志而乃为此言吾不信也
　　朕复子明辟
　　叶梦得曰复如孟子有复于王之复自孔氏以复子明辟谓周公摄而归政古今儒者从之独王氏以为不然余考周公践天子位以治天下初无经见惟明堂位云尔明堂位非出吾夫子也葢武王崩周公以冢宰摄政此礼之常摄其政非摄其位也王应麟曰周公得卜复命成王此荆公説也一洗汉儒居摄还政之陋愚考曾子问礼本有摄主之名春秋传鲁隠公不书即位摄也又宋穆公云吾立乎此摄也鲁隠宋穆并君位摄之而周公止摄其政事以此不同谓周公未尝摄者此又非通论也特此篇不及还政观下文云伻来以图及献卜则荆公之説为不易矣
　　我卜河朔黎水【至】亦惟洛食
　　吕祖谦曰卜都之意主于商民先卜河朔黎水【黎水即黎阳】者固其所安也意在近地者商民之心意在地中者周公之心并列二説以听于天卜黎水在先者先人后已之心也史渐曰洛邑居天下之中伊洛瀍涧实周流于其间天子南面则涧水在洛之右瀍水在洛之左周公于涧瀍之中兆告吉遂为王城是为郏鄏今之河南是也又循左越瀍水之东复告吉遂营下都名曰成周又曰东郊以居殷民今之洛阳是也二城相距葢十有八里【疏云洛阳即成周敬王自王城迁而都之春秋昭三十二年城成周是也邵宝云王城下都皆周公之所营也一则借平王之迁一则借敬王之入葢东而又东也】邹季友曰召公先营王城已于戊申得卜乙卯周公至洛则攻位已成不应再卜専为定下都耳若卜王城则不应以河朔为先郑注谓黎水近纣都为殷民懐土重迁故先卜近以悦之是也葢周公迁殷民初欲处之河北而卜黎水不吉又欲处之涧瀍之地而卜涧瀍又不吉惟卜洛为吉又卜瀍水东则去河朔亦不逺而瀍水东又不吉亦惟卜洛为吉遂定下都于洛阳经文周公云我卜而孔云使人卜强欲牵合傅防召公之卜为周公之卜而以涧东瀍西为卜王城于经文殊不顺葢黎水涧瀍皆周公卜而不吉之地此其谬误之根而错乱经防之尤者也按禹贡蔡传引地志云瀍涧二水皆在王城之西东南流入洛涧水出黾池县至新安县入洛则全在汉农郡界中瀍水出谷城县至偃师县入洛则在河南郡界中是王城去瀍水为稍近去涧水为甚逺周公卜涧东瀍西乃黾池谷城二县之间在河南县之西北卜瀍水东乃偃师县之东境既非河南王城亦非洛阳下都也又按寰宇记云水经谓瀍水出谷城县北今验瀍水西从新安县东入河南县界在河南县治西北六十里经河南县北境东入偃师县界而入洛涧水则又在瀍水之西其去河南县尤逺可知矣故召诰但言攻位于洛汭不言涧瀍也召诰篇首専记召公营王城之事洛诰篇首専记周公营下都之事【谓脱简在康诰四十八字】经文本自明白而孔氏乱之竞未有能辨者敢详言之以袪千载之惑【陈经曰召诰言大保朝至于洛卜宅则卜乃召公卜今周公曰我卜者二公同心同谋召公之卜即周公之卜也愚按召公卜于戊申周公卜于乙夘二人各卜安得强合为一当从邹晋昭説无疑】王城与下都皆在河之南洛之北距洛近而距河逺下都尤近洛水故曰洛阳西汉为洛阳县河南郡治焉东汉魏晋后魏皆为帝都而王城累代但为河南县至隋大业中迁都城于河南并迁洛阳县于都城中唐宋因之而洛阳旧县遂废愚按髙诱国防注西周王城今河南东周成周今洛阳史记索隐又云西周河南也东周巩也索隠非与国防注异葢唐之巩县即汉之洛阳尔
　　匹休　共贞
　　吕祖谦曰巩洛实配宗周匹者对宗周之辞王十朋曰镐京兴王之地既休矣作洛以宅中图治为匹其休诗作丰伊匹此匹休意同【此解胜蔡】
　　按贞训正而固也尽人事之正以固天命是之谓贞马融云贞当也蔡传从之未合
　　殷礼　咸秩无文
　　【附考】蔡五年再殷祭见公羊注云殷盛也谓三年祫五年禘胞翟见祭綂注云胞肉吏之贱者也翟乐吏之贱者也
　　王纲振曰观下惇宗将礼与咸秩无文连説知此句为记功功载张本当时宗礼未定功载尚虚大小未授秩次故曰无文所以教王咸秩之即命以风厉之无文乃祀典所未载非不载者不得全谓是鬼神也若鬼神无文自属淫祀何为咸秩或疑咸秩句注言叙而祭之与下记功无异不知当时笃弼诸臣如十乱辈有存有亡亡者秩而祀存者秩而记秩祀记功自不相妨【此亦一説】
　　功宗元祀
　　功宗非指作洛谓平时辅弼王室之功也吕祖谦曰论功莫先于宗言宗则凡功臣可得而推矣报功莫重于祀言祀则凡庆赏可得而推矣
　　丕视功载【视古与示通汉书示例作视】
</div>
    <div class="pagination">
<a href="尚书埤传_page10.html">上一页</a><span>...</span><a href="尚书埤传_page6.html">6</a><a href="尚书埤传_page7.html">7</a><a href="尚书埤传_page8.html">8</a><a href="尚书埤传_page9.html">9</a><a href="尚书埤传_page10.html">10</a><span class="current-page">11</span><a href="尚书埤传_page12.html">12</a><a href="尚书埤传_page13.html">13</a><a href="尚书埤传_page14.html">14</a><a href="尚书埤传_page15.html">15</a><a href="尚书埤传_page16.html">16</a><span>...</span><a href="尚书埤传_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
