<!DOCTYPE html>
<html>
<head>
    <meta charset="UTF-8">
    <title>尚书注疏 - 第 10 页/共 15 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>尚书注疏 - 第 10 页/共 15 页</h1>
    <div class="content">　　王曰若昔朕其逝朕言艰日思传顺古道我其往东征矣我所言国家之难备矣日思念之若考作室旣厎法厥子乃弗肯堂矧肯构传以作室喻治政也父已致法子乃不肯为堂基况肯构立屋乎不为其易则难者可知厥父葘厥子乃弗肯播矧肯获传又以农喻其父已葘耕其田子乃不肯播种况肯收获之乎厥考翼其肯曰予有后弗弃基传其父敬事创业而子不能继成其功其肯言我有后不弃我基业乎今不征是弃之肆予曷敢不越卬敉宁王大命传作室农人犹恶弃基故我何敢不于今日抚循文王大命以征逆乎若兄考乃有友伐厥子民养其劝弗救传若兄弟父子之家乃有朋友来伐其子民养其劝不救者以子恶故以此四国将诛而无救者罪大故音义【日人实反之难乃旦反下为难同厎之履反构古反治直吏反葘侧其反草也田一岁曰葘获户郭反恶乌路反】疏【正义曰子孙成父祖之业古道当然王又言曰今顺古昔之道我其往东征矣我所言国家之难备矣日日思念之乃以作室为喻若父作室营建基址既致法矣其子乃不肯为之堂况肯构架成之乎又以治田为喻其父葘耕其田杀其草已堪下种矣其子乃不肯布种况肯收获乎其此作室治田之父乃是敬事之人见其子如此其肯言曰我有后不弃我基业乎必不肯为此言也我若不终文武之谋则文武之神亦如此耳其肯道我不弃基业乎作室农人犹恶弃其基业故我何敢不于我身今日抚循安人之文王大命以征讨叛逆乎我今东征无往不克若凡人兄及父与子弟为家长者乃有朋友来伐其子则民皆养其劝伐之心不救之何则以子恶故也以喻伐四国虽亲如父兄亦无救之者以君恶故也言罪大不可不诛无救所以必克也顾氏以上不卬自恤云不惟自忧遂皆以卬为惟但卬之为惟非是正训观孔意亦以不卬为惟义也传正义曰又以农喻也者上言作室此言治田其取喻一也上言若考作室既厎法此类上文当云若父为农既耕田从上省文耳葘谓杀草故治田一岁曰葘言其始杀草也播谓布种后稷播殖百谷是也定本云矧弗肯构矧弗肯获皆有弗字检孔传所解弗为衍字经言厥考翼其肯曰予有后弗弃基者治田作室为喻既同故以此经结上二事郑王本于矧肯构下亦有此一经然取喻既同不应重出盖先儒见下有而上无谓其脱而妄増之经言若兄考者此经大意言兄不救弟父不救子发首兄考备文伐厥子不言弟互相发见传言兄弟父子之家以足之民养其劝民为父兄为家长者也养其心不退止也】
　　王曰呜呼肆哉尔庶邦君越尔御事传叹今伐四国必克之故以告诸侯及臣下御治事者爽邦由哲亦惟十人迪知上帝命传言其故有明国事用智道十人蹈知天命谓人献十夫来佐周越天棐忱尔时罔敢易法矧今天降戾于周邦传于天辅诚汝天下是知无敢易天法况今天下罪于周使四国叛乎惟大艰人诞邻胥伐于厥室尔亦不知天命不易传惟大为难之人谓三叔也大近相伐于其室家谓叛逆也若不早诛汝天下亦不知天命之不易也音义【易以豉反】疏【正义曰既言四国无救之者王曰又言叹今伐四国必克之故告汝众国君及于汝治事之臣所以知必克者故有明国事用智道者亦惟有十人此人皆蹈知上天之命谓民献十夫来佐周家此人既来克之必也于我天辅诚信之故汝天下是知无敢变易天法者若易法无信则上天不辅故无敢易法也况今天下罪于周国使四国叛逆惟大为难之人谓三叔等大近相伐于其室家自欲拔本塞源反害周室是其为易天法也彼变易天法若不早诛之汝天下亦不知天命之不可变易也传正义曰言其故者此言其必克之故也爽明也由用也有明国事用智道言其有贤德也蹈天者识天命而履行之此言十人谓上文民献十夫来佐周家者此是贤人贤人既来彼无所与是必克之效也王肃云我未伐而知民弗救者以民十夫用知天命故也于天辅诚言天之所辅必是诚信汝天下于是观之始知无敢变易天法若易天法则天不辅之况今天下罪于周使四国叛乎以小况大易法犹尚不可况叛逆乎惟大为难之人谓三叔者以下句言相伐于其室家室家自相伐知惟大为难之人谓三叔也大近相伐于其室家者三叔为周室至亲而举兵作乱是室家自相伐为叛逆之罪是变易天法之极若汝诸国不肯诛之是汝天下亦不知天命之不可变易也王肃云惟大为难之人谓管蔡也大近相伐于其室家明不可不诛也管蔡犯天诛而汝不欲伐则亦不知天命之不易也】
　　予永念曰天惟丧殷若穑夫予曷敢不终朕亩传稼穑之夫除草养苗我长念天亡殷恶主亦犹是矣我何敢不顺天终竟我垄亩乎言当灭殷天亦惟休于前宁人予曷其极卜敢弗于从传天亦惟美于文王受命我何其极卜法敢不于从言必从也率宁人有指疆土矧今卜幷吉传循文王所有指意以安疆土则善矣况今卜幷吉乎言不可不从肆朕诞以尔东征天命不僭卜陈惟若兹传以卜吉之故大以汝众东征四国天命不僭差卜兆陈列惟若此吉必克之不可不勉音义【垄力勇反僭子念反】疏【正义曰所以必当诛四国者我长思念之曰天惟丧亡殷国若稼穑之夫务去草也天意既然我何敢不终我垄亩也言秽草尽须除去殷余皆当殄灭也天亦惟美于前宁人文王我何其极文王卜法敢不于是从乎言必从之也我循彼宁人所有指意以安疆土不待卜筮便即东征己自善矣况今卜东征而龟并吉以吉之故我大以尔东征四国天命必不僭差卜兆陈列惟若此吉不可不从卜不可不勉力也传正义曰天亦惟美于文王受命言文王德当天心天每事美之故得受天命是文王之德大美也文王用卜能受天命今于我何其穷极文王卜法敢不从乎言必从文王卜也文王之指意欲令天下疆土皆得其宜有叛逆者自然须平定之我直循彼文王所有指意伐叛则已善矣不必须卜筮也况今卜并吉乎言不可不从也王肃云顺文王安人之道有指意尽天下疆土使皆得其所不必须卜筮也况今卜三龟皆吉明不可不从也天命不僭者天意去恶与善其事必不僭差言我善而彼恶也卜兆陈列惟若此吉言往必克之不可不勉力也】序成王旣黜殷命杀武庚传一名禄父命微子啓代殷后传啓知纣必亡而奔周命为宋公为汤后作微子之命传封命之书疏【正义曰成王既黜殷君之命杀武庚乃命微子啓代武庚为殷后为书命之史叙其事作微子之命黜殷命谓絶其爵也杀武庚谓诛其身也传正义曰啓知纣必亡告父师少师而遁于荒野微子作诰是其事也武王既克纣微子乃归之非去纣即奔周也言得封之由故言其奔周耳僖六年左传云许僖公见楚子面缚衔璧大夫衰绖士舆榇楚子问诸逢伯对曰昔武王克殷微子啓如是武王亲释其缚受其璧而祓之焚其榇礼而命之使复其所史记宋世家云武王克殷微子啓乃持其祭器造于军门肉袒面缚左牵羊右把茅膝行而前以告武王乃释微子复其位如故是言微子克殷始归周也马迁之书辞多错谬面缚缚手于后故口衔其璧又安得左牵羊右把茅也要言归周之事是其实耳乐记云武王克殷既下车投殷之后于宋则言复其位者以其自缚为囚释之使从本爵复其卿大夫之位及下车即封于宋以其终为殷后故乐记云投殷之后尔时未为殷之后也微子初封于宋不知何爵此时因旧宋命之为公令为汤后使祀汤耳不继纣也】
　　微子之命传称其本爵以名篇疏【正义曰令写命书之辞以为此篇君陈君牙冏命皆此类也】
　　王若曰猷殷王元子传微子帝乙元子故顺道本而称之惟稽古崇德象贤传惟考古典有尊德象贤之义言今法之綂承先王修其礼物传言二王之后各修其典礼正朔服色与时王并通三统作賔于王家与国咸休永世无穷传为时王賔客与时皆美长世无竟呜呼乃祖成汤克齐圣广渊传言汝祖成汤能齐德圣达广大深逺泽流后世皇天眷佑诞受厥命传大天眷顾汤佑助之大受其命谓天命抚民以寛除其邪虐传抚民以寛政放桀邪滛荡之德功加于时德垂后裔传言汤立功加于当时德泽垂及后世裔末也尔惟践修厥猷旧有令闻传汝微子言能践汤德久有善誉昭闻逺近恪愼克孝肃恭神人予嘉乃德曰笃不忘传言微子敬愼能孝严恭神人故我善汝德谓厚不可忘音义【正音政裔以制反闻如字又音问笃本又作竺东谷反】疏【正义曰王顺道而言曰今以大道告汝殷王首子告之以下辞也曰猷如大诰言以道诰之传正义曰吕氏春秋仲冬纪云纣之母生微子啓与仲衍尚为妾已而为妻后生纣纣父欲立啓为太子太史据法而争之曰有妻之子不可立妾之子故纣为后郑云微子啓纣同母庶兄也若顺也猷道也以其本是元子故顺道本而称之释诂云元首始也易曰元者善之长也郊特牲云天子存二代之后犹尊贤也尊贤不过二代书传云王者存二王之后与己爲三所以通三统立三正周人以日至爲正殷人以日至后三十日爲正夏人以日至后六十日爲正天有三统土有三王三王者所以统天下也礼运云杞之郊也禹也宋之郊也契也是二王后爲郊祭天以其祖配之郑云所存二王后者命使郊天以天子礼祭其始祖受命之王自行其正朔服色此谓通天三统是立二王后之义也此命首言稽古则立先代之后自古而有此法不知从何代然也孔意自夏以上不必改正纵使正朔不改典礼服色自当异也僖十二年左传王命管仲之辞曰谓督不忘则曰亦谓义孔训笃爲厚故传云谓厚不可忘杜预以督爲正可谓正而不可忘也】上帝时歆下民只协庸建尔于上公尹兹东夏传孝恭之人祭祀则神歆享施令则人敬和用是封立汝于上公之位正此东方华夏之国宋在京师东钦哉往敷乃训愼乃服命率由典常以蕃王室传敬哉敬其爲君之德往临人布汝敎训愼汝祖服命数循用旧典无失其常以蕃屏周室戒之音义【歆许今反蕃方元反本亦作藩】疏【正义曰传言愼汝祖服命数谓祭汤庙得用天子之礼服其殷之本服命则上公九命当愼之无使乖礼制也】乃烈祖律乃有民永绥厥位毗予一人传大汝烈祖成汤之道以法度齐汝所有之人则长安其位以辅我一人言上下同荣庆世世享德万邦作式传言微子累世享德不忝厥祖虽同公侯而特爲万国法式俾我有周无斁传汝世世享德则使我有周好汝无厌呜呼往哉惟休无替朕命传叹其德遣往之国言当惟爲美政无废我命音义【毗房脂反俾必尔反斁音亦好呼报反厌于艶反】
　　序唐叔得禾异亩同颖传唐叔成王母弟食邑内得异禾也亩垄颖穗也禾各生一垄而合爲一穗献诸天子传拔而贡之王命唐叔归周公于东传异亩同颖天下和同之象周公之德所致周公东征未还故命唐叔以禾归周公唐叔后封晋作归禾传亡音义【颖役领反穗似醉反本亦作穟】疏【正义曰成王母弟唐叔于其食邑之内得禾下异亩垄上同颖穗以其有异拔而贡之天子以爲周公德所感致于时周公东征未反王命唐叔归周公于东命有言辞史叙其事作归禾之篇传正义曰昭十五年左传云叔父唐叔成王之母弟指言唐叔得禾知其所食邑内得异禾也唐叔食邑书传无文诗述后稷种禾于实秀之下乃言实颖毛传云颖垂言穗重而垂是颖爲穗也禾各生一垄而合爲一穗言其异也书传云成王之时有三苗贯桑叶而生同爲一穗其大盈车长几充箱民得而上诸成王下传云拔而贡之若是盈车之穗不可手拔而贡孔不用书传爲说也禾者和也异亩同颖是天下和同之象成王以爲周公德所感致于时周公东征未还故命唐叔以禾归周公于东也归禾年月史传无文不知在啓金縢之先后也王啓金縢正当禾熟之月若是前年得之于时王疑未解必不肯归周公当是啓金縢之后喜得东土和平而有此应故以归周公也唐叔后封于晋经史多矣传言此者欲见此时未封知在邑内得之昭元年左传称成王灭唐而封太叔焉所灭之唐即晋国是也然则得禾之时未封于唐从后称之爲唐叔耳】
　　序周公旣得命禾旅天子之命传已得唐叔之禾遂陈成王归禾之命而推美成王善则称君作嘉禾传天下和同政之善者故周公作书以善禾名篇告天下亡疏【正义曰周公既得王所命禾乃陈天子归禾之命爲文辞称此禾之善推美于成王史叙其事作嘉禾之篇传正义曰郑云受王归已禾之命与其禾以爲既得命禾谓复得禾义当然矣成王归禾之命必归美周公周公陈归禾之命又推美成王是善则称君之义也善则称君坊记文也嘉训善也言此禾之善故以善禾名篇陈天子之命故当布告天下此以善禾爲书之篇名后世同颖之禾遂名爲嘉禾由此也二篇东征未还时事微子受命应在此篇后篇在前者盖先封微子后布此书故也】












　　尚书注疏卷十二
　　尚书注疏卷十二考证
　　旅獒序大保作旅獒疏释诂云旅陈也○林之竒曰经云西旅则不可以训陈也葢书篇名惟取篇中之字如诗云维鹊有巢即以鹊巢名篇也如必以旅爲陈则书序不当云作旅獒【臣召南】按旅训陈以之解旅巢命则可以解旅獒则不可以经言西旅厎贡厥獒是国名也林说自确
　　西旅厎贡厥獒传犬高四尺曰獒以大爲异○林之竒曰说文犬知人心而可使者曰獒左氏公羊言晋灵公事则獒之爲犬有异于常犬也
　　毕献方物疏郑元云所贵宝见经传者犬戎献白狼白鹿是也○【臣召南】按郑以穆王事解蕃国贵宝爲贽已属不经孔疏引以证此篇方物尤非也穆王不听祭公之谏耀兵勤逺得四白鹿白狼自是荒服不至召公当开国时若预料有其事者于西旅贡獒即动色告戒以不宝逺物安得以周语及王会篇解此文哉
　　金縢序周公作金縢疏史叙其事乃作此篇非周公作也○【臣召南】按孔疏此条直紏小序之失语足翼经
　　植璧秉珪传璧以礼神疏又置以爲贽也○林之竒曰按下文曰屏璧与珪则圭璧似皆以祈神非执桓圭以爲贽也
　　惟尔元孙某疏本告神云元孙发臣讳君故曰某也○林之竒曰周公之祷葢用武王名及史官记载则讳其名而代以某字桓六年左传申繻曰周人以讳事神名之讳始于周也又曰自太王王季而言之曰元孙自文王而言之曰丕子其实一也
　　是有丕子之责于天○丕子史记作负子
　　管叔及其羣弟传周公摄政其弟管叔及蔡叔霍叔乃放言于国疏孔似不用孟子之说○【臣召南】按此孔传之误也下文又曰三叔以周公大圣有次立之势是安国实指周公爲兄异于孟子据史记武王同母兄弟十人长伯邑考次武王次管叔次周公次蔡叔次曹叔次成叔次霍叔次康叔次冉季次序秩然孟子之说不可易也
　　我之弗辟我无以告我先王传辟法也告召公太公言我不以法法三叔则我无以成周道告我先王音义辟马郑音避谓避居东都○【臣召南】按周公居东此条爲千古疑案由经文我之弗辟辟字孔读作刑辟之辟故以居东爲东征郑读作避地之避故以居东爲避谤以诗豳风证之毛传小序说与孔同而郑笺独异宋儒以孔传爲是者林之竒以郑笺爲是者项安世至朱子则初取孔传以爲诗传晚年又駮孔传而从郑笺蔡氏传则朱子晚年说也从孔传则辟训法即后蔡仲之命有致辟管叔之明文从郑笺则古文辟字作□本是避字二说互异不能强合独怪孔颖达于诗疏曲鬯郑笺于书疏不能力主孔传即辟之训法祗以释诂文三字解之何哉又按史记作我之所以弗辟而摄行政此则又一说也
　　周公居东二年传周公既告二公遂东征之疏诗东山之篇歌此事也○【臣召南】按以居东爲东征则作大诰诛武庚罪三监皆在此时破斧之诗周公东征四国是皇歌此事也王犹未察公作鸱鸮之诗及王感风雷之变而迎公归时则已三年矣我徂东山之诗公所以劳归士也然则居东即东居旧殷征战之地罪人斯得即武庚管叔授首孔疏何乃引王肃说谓东是洛邑哉何乃谓东征镇抚案验其事哉孔疏所云是仍以郑笺解孔传矣
　　于后公乃爲诗以贻王疏郑元以爲武王崩周公爲宰三年服终将欲摄政管蔡流言即避居东都○【臣召南】按康成笺诗于周公避居东都说异毛传邶鄘卫谱豳谱再三言之必有所据但其解鸱鸮之诗则确然知其非也谓居东后成王杀其属党乃作诗贻王以救之是以鸱鸮目其君而以子目其官僚也寻常之人悖谬不至于此况圣人乎孔疏于诗既不能紏其违于书又援引其说昧于裁矣
　　二公及王○顾炎武曰主少国疑周公又出居外而上下安宁无腹心之患者二公之力也荀子曰二公仁智且不蔽故能持周公而名利福禄与周公齐
　　王出郊天乃雨○王应麟曰金縢之异说有二焉鲁世家曰周公卒后秋未获暴风雷雨禾尽偃大木尽拔周国大恐成王与大夫朝服以开金縢书梅福传云昔成王以诸侯礼葬周公而皇天动威雷风着灾此皆尚书大传之说葢伏生不见古文故也蒙恬传曰成王有病甚殆公旦自揃爪以沈于河乃书而藏之记府及王能治国有贼臣言周公欲爲乱周公走而奔于楚成王观于记府得周公沈书乃流涕曰孰谓周公旦欲爲乱乎此又以武王有疾爲成王鲁世家亦与恬传同谯周曰秦既燔书时人欲言金縢之事失其本末也
　　大诰序三监及淮夷叛传三监管蔡商疏惟郑以三监爲管蔡霍独爲异耳○【臣召南】按孔传解三监非也康成说是设三监所以监武庚也若并数武庚尚监谁哉孔颖达于诗邶鄘卫谱畅言三监是管蔡霍引伏生书传及蔡仲之命以明其说又引孙毓曰三监当有霍叔郑义爲长惜不移以疏此序也
　　天降割于我家不少音义马读不少延爲句疏郑王皆以延上属爲句○【臣召南】按马郑王皆学今文据音义及疏是伏生所传以不少延爲句孔氏古文则以不少爲句也王安石苏轼并谓马郑王读是后儒从之
　　宁王传谓文王也○苏轼曰当时称武王爲宁王以其克殷而安天下也林之竒曰此篇所称考宁王宁考宁人皆是武王先儒以爲文王殊失经意
　　殷小腆○林之竒曰苏氏以腆爲厚按左传云不腆敝邑固当训厚金履祥曰小腆犹云蕞尔国
　　微子之命序命微子启代殷后传启知纣必亡而奔周命爲宋公爲汤后○【臣召南】按序是言成王既杀武庚始命微子爵爲上公以奉汤祀也孔传之说则武王克商即封宋公矣与序不合又此传可疑汉以景帝讳启作开史记宋世家称微子开是也孔传何得不避先儒疑孔传多后人所爲此亦一证矣
　　疏非去纣即奔周也○【臣召南】按孔疏紏史记抱器面缚之妄极精
　　微子之命传称其木爵以名篇○林之竒曰不云宋公之命犹称殷爵葢殷臣之客于周者也顾炎武曰微子于周葢受国以存先王之祀不受爵以示不爲臣之节故终身称微子也
　　愼乃服命疏上公九命○叶适曰周制三公八命出封作伯九命谓之上公二王后亦出封之公也

　　尚书注疏卷十二考证
　　钦定四库全书
　　尚书注疏卷十三
　　汉孔氏传　唐陆徳明音义　孔颖逹疏
　　周书　【康诰　酒诰梓材】
　　序成王既伐管叔蔡叔传灭三监以殷余民封康叔传以三监之民国康叔为卫侯周公惩其数叛故使贤母弟主之作康诰酒诰梓材音义【数叛上所角反下亦作畔梓音子】疏【正义曰既伐叛人三监之管叔蔡叔等以殷余民国康叔为卫侯周公以王命戒之作康诰酒诰梓材三篇之书也其酒诰梓材亦戒康叔但因事而分之然康诰戒以徳刑又以化纣嗜酒故次以酒诰卒若梓人之治材为器为善政以结之传正义曰此序亦与上相顾为首引初言三监叛又言黜殷命此云既伐管叔蔡叔言以殷余民圻内之余民故云以三监之民国康叔为卫侯然古字邦封同故汉有上邦下邦县邦字如封字此亦云邦康叔若分器序云邦诸侯故云国康叔并以三监之地封之者周公惩其数叛故使贤母弟主之此始一叛而云数叛者以六州之众悉求归周殷之顽民叛逆天命至今又叛据周言之故云数叛故多方云尔乃不大宅天命尔乃屑播天命以不从天命故云叛也古者大国不过百里周礼上公五百里侯四百里孟轲有所不信费誓注云伯禽率七百里之内附庸诸侯则鲁犹非七百里之封而康叔封千里者康叔时为方伯殷之圻内诸侯并属之故得总言三监且其实地不方平计亦不能大于鲁也故左传云宋卫吾匹也又曰寡君未尝后卫君且言千里亦大率言之耳何者邢在襄国河内即东圻之限故以赐诸侯西山即有黎潞河济之西以曹地约有千里也以此郑云初封于卫至子孙而并邶鄘也其地理志邶鄘之民皆迁分卫民于邶鄘故异国而同风所以诗分为三孔与同否未明也既三年灭三监七年始封康叔则于其间更遣人镇守自不知名号耳】
　　康诰传命康叔之诰康圻内国名叔封字音义【圻其依反】疏【传正义曰以定四年左传祝佗云命以康诰故以为命康叔之诰知康圻内国名者以管蔡郕霍皆国名则康亦国名而在圻内马王亦然惟郑以康为諡号以史记世家云生康伯故也则孔以康伯为号諡而康叔之康犹为国而号諡不见耳】
　　惟三月哉生魄传周公摄政七年三月始生魄月十六日明消而魄生周公初基作新大邑于东国洛四方民大和防传初造基建作王城大都邑于东国洛汭居天下土中四方之民大和悦而集防侯甸男邦采卫百工播民和见士于周传此五服诸侯服五百里侯服去王城千里甸服千五百里男服去王城二千里采服二千五百里卫服三千里与禹贡异制五服之百官播率其民和悦并见即事于周周公咸勤乃洪大诰治传周公皆劳勉五服之人遂乃因大封命大诰以治道音义【魄字又作魄普白反马云魄朏也谓月三日始生兆朏名曰魄汭如鋭反见贤遍反乃洪大诰治直吏反注及下其治民安治用安治同一本作周公廼洪大诰治劳力报反】疏【正义曰言惟以周公摄政七年之三月始明死而生魄月十六日己未于时周公初造基址作新大邑于东国洛水之汭四方之民大和悦而集防言政治也此所集之民即侯甸男采卫五服百官播率其民和悦并见即事于周之东国而周公皆慰劳劝勉之乃因大封命以康叔为卫侯大诰以治道传正义曰知周公摄政七年之三月者以洛诰即七年反政而言新邑营及献卜之事与召诰参同俱为七年此亦言作新邑又同召诰故知七年三月也若然书传云四年建卫侯而封康叔五年营成洛邑七年制礼作乐明堂位云昔者周公朝诸侯于明堂之位即云颁度量而天下大顺又云六年制礼作乐是六年已有明堂在洛邑而朝诸侯言六年已作洛邑而有明堂者礼记后儒所録书传伏生所造皆孔所不用始生魄月十六日戊午社于新邑之明日魄与明反故云明消而魄生所以初基东国洛者以天下土中故也其召诰与大司徒文之所出释言云集防也以主治民故民服悦而见太平也初基者谓初始营建基址作此新邑此史总序言之郑以为此时未作新邑而以基为谋大不辞矣男下独有邦以五服男居其中故举中则五服皆有邦可知言邦见其国君焉以大司马职大行人故知五服服五百里禹贡五服通王畿此在畿外去王城五百里故每畿计之至卫服三千里言与禹贡异制也通王畿与不通为异以此计畿之均故须土中若然黄帝与帝喾居偃师余非土中者自由当时之宜实在土中因得而羙善之也不见要服者郑云以逺于役事而恒阙焉君行必有臣从即卿大夫及士见亦主其劳故云五服之内百官播率其民和悦即事以土功劳事民之所苦也而此和悦见太平也而书云示之以力役其民犹至况之以礼乐乎是也太保以戊申至七日庚戌已云庶殷攻位于洛汭则庶殷先与之期于前至也周公以十二日乙卯朝至于洛则逹观于新邑营此日当勉其民此因命而并言之序云邦康叔洪大也为大封命大诰康叔以治道也郑以洪为代言周公代成王诰何故代诰而反诰王呼之曰孟侯为不辞矣】
　　王若曰孟侯朕其弟小子封传周公称成王命顺康叔之徳命为孟侯孟长也五侯之长谓方伯使康叔为之言王使我命其弟封封康叔名称小子明当受教训惟乃丕显考文王克明徳慎罚传惟汝大明父文王能显用俊徳慎去刑罚以为教首不敢侮鳏寡庸庸祗祗威威显民传惠恤穷民不慢鳏夫寡妇用可用敬可敬刑可刑明此道以示民用肇造我区夏越我一二邦以修传用此明徳慎罚之道始为政于我区域诸夏故于我一二邦皆以修治我西土惟时怙冒闻于上帝帝休传我西土岐周惟是怙恃文王之道故其政教冒被四表上闻于天天美其治天乃大命文王殪戎殷诞受厥命传天美文王乃大命之杀兵殷大受其王命谓三分天下有其二以授武王越厥邦厥民惟时叙传于其国于其民惟是次序皆文王教乃寡兄勗肆汝小子封在兹东土传汝寡有之兄武王勉行文王之道故汝小子封得在此东土为诸侯音义【长丁文反下同去羌吕反下欲去去疾同怙音戸冒莫报反覆也闻如字徐又音问殪于计反勗许玉反】疏【正义曰言周公称成王命顺康叔之徳而言曰命汝为孟侯王又使我教命其弟小子封其所教命者惟汝大明徳之父文王能显用俊徳慎去刑罚以为教首故恵恤穷民不侮鳏夫寡妇况贵强乎其明徳用可用敬可敬其慎罚威可威者显此道以示民用此道故始为政于我区域诸夏由是于我一二诸国皆以修治也上政既修我西土惟是怙恃文王之道故其政教冒被四表闻于上天天美其治道以此上天乃大命文王以诛杀之道用兵除害于殷大受其王命三分天下而有其二也其所受二分者于其国于其民惟是皆有次序以文王之教故也汝寡有之兄武王勉行文王之道故受命克殷今汝小子封故得在此东土为诸侯是文王之道明徳慎罚既用受命武王无所复加以为勉行所以汝必法之传正义曰以曰者为命辞故曰周公称成王命顺康叔之徳命为孟侯孟长也五侯之长谓方伯使康叔为之长者即州牧也五侯之长五等诸侯之长也而左传云五侯九伯汝实征之彼谓上公之伯故征九伯而此五侯当州牧之五侯与彼不同王制有连属卒伯也孔以五侯亦方伯则四方者皆可为方伯而此方伯自是州牧也康叔以母弟令徳受大国封命固非卒及连属也虞夏及周既有牧又离骚云伯昌作牧殷亦有牧伯四代皆通也非如郑云殷之州长曰伯以称小子为防弱故明当受教训故云使我命其弟为亲亲而使我用戒故也此指命康叔为之而郑以总告诸侯依略説以太子十八为孟侯而呼成王既礼制无文义理骈曲岂周公自许天子以王为孟侯皆不可信也以近而可法不过子之法父故举文王也法者不过除恶行善故云明徳慎罚也用可用敬可敬即明徳也用可用谓小徳小官敬可敬谓大徳大官刑可刑谓慎罚也天美文王乃大命之杀兵殷者殪杀也戎兵也用诛杀之道以兵患殷文王以伐殷事未卒而言杀兵殷者谓三分有二为灭殷之资也】
　　王曰呜呼封汝念哉传念我所以告汝之言今民将在祗遹乃文考绍闻衣徳言传今治民将在敬循汝文徳之父继其所闻服行其徳言以为政教往敷求于殷先哲王用保乂民传汝徃之国当布求殷先智王之道用安治民汝丕逺惟商耇成人宅心知训传汝当大逺求商家耇老成人之道常以居心则知训民别求闻由古先哲王用康保民传又当别求所闻父兄用古先智王之道用其安者以安民于天若徳裕乃身不废在王命传大于天为顺徳则不见废常在王命音义【遹音聿又音述马云述也衣如字徐于既反耇音狗】疏【正义曰既言文王明徳慎罚之训武王尚行之汝既得为君方别陈明徳之事故称王命而言曰呜呼封汝常念我所以告汝之言哉今治民所行将在敬循汝文徳之父继其所闻者服行其徳言以为政教汝徃之国当分布求于殷先智王之道用安治民不但法其先君汝又当须大逺求商家耇老成人之道居之于心即知训民矣其外又更当别求所闻父兄用古先智王之道用其安者以安民即古虞夏之道也人事既然又阐大于天之道而为顺徳又加之寛容则汝身不见废常在王命传正义曰继其所闻服行其徳言者谓文王先有所闻善事今令康叔继续其文王所闻善事被服而施行其徳言以为政教也上云敷求殷先哲王谓求殷之贤君此言求商家耇老成人谓求殷之贤臣大逺者备徧求之别求所闻者以父兄乃所居殷外故云别求上只言遹乃文考并言兄者以上云寡兄勗则以文武道同言文可以兼武故并言父兄也古先哲王郑云虞夏也孔亦当然以上代与今事逺不可以同故言用其安者大于天者以天道人用而光大之故因云大也其文王及殷古先哲王与天其道不异以前后圣迹虽殊同天不二也以康叔亚圣大贤治殷余恶故使之用天道为顺徳也】
　　王曰呜呼小子封恫瘝乃身敬哉传恫痛瘝病治民务除恶政当如痛病在汝身欲去之敬行我言天畏棐忱民情大可见小人难保传天徳可畏以其辅诚人情大可见以小人难安徃尽乃心无康好逸豫乃其乂民传徃当尽汝心为政无自安好逸豫寛身其乃治民我闻曰怨不在大亦不在小惠不惠懋不懋传不在大起于小不在小小至于大言怨不可为故当使不顺者顺不勉者勉已汝惟小子乃服惟王应保殷民传已乎汝惟小子乃当服行徳政惟大王道上以应天下以安我所受殷之民众亦惟助王宅天命作新民传王道安殷民亦所以惟助王者居顺天命为民日新之教音义【恫音通又勑动反瘝古顽反棐音匪又芳鬼反忱市林反尽徐子忍反好呼报反懋音茂应应对之应注同徐于甑反】疏【正义曰所明而云行天人之徳者其要在于治民故言王曰呜呼小子封治民为善而除恶政当如痛病在汝身欲去之敬行我言哉所以去恶政者以天徳可畏所以可畏者以其辅诚故也以民情大率可见所以可见者以小人难安也安之既难其徃治之当尽汝心为政无自安好逸豫而寛纵乃其可以治民我闻古遗言曰人之怨不在事大或由小事而起虽由小事而起亦不恒在事小因小至大是为民所怨事不可为当使施顺令不顺者顺勉力劝行令不勉者勉则其怨小大都消令汝消怨者已乎汝惟小子乃当服行政徳惟大王道上以应天下以安我所受殷民不但汝身所当行此亦惟助王者居顺天命为民日新之教传正义曰恫声类于痛故恫为痛也瘝病释诂文以痛病在汝身以述治民故务除恶政如已病也戒之而言敬故知敬行我言也郑云刑罚及已为痛病其义不及去恶若已病也人情所以大可见者以小人难安为可见故须安之不在大者以致怨恐谓由大恶故云不在大起于小言怨由小事起不在小者谓为怨不恒在小言其初小渐至于大怨故使不顺者顺不勉者勉其怨自消也亦所以惟助王者言非直康叔身行有益亦惟助王者居顺天命为民日新之教谓渐致太平政教日日益新也】
　　王曰呜呼封敬明乃罚传叹而勑之凡行刑罚汝必敬明之欲其重慎人有小罪非眚乃惟终自作不典式尔传小罪非过失乃惟终自行之自为不常用犯汝有厥罪小乃不可不杀乃有大罪非终乃惟眚灾适尔既道极厥辜时乃不可杀传汝尽听讼之理以极其罪是人所犯亦不可杀当以罚宥论之音义【眚所领反本亦作省宥于救反】疏【正义曰以上既言明徳之理故此又云慎罚之义而王言曰呜呼封又当敬明汝所行刑罚须明其犯意人有小罪非过误为之乃惟终身自为不常之行用犯汝如此者有其罪小乃不可不杀以故犯而不可赦若人乃有大罪非终行之乃惟过误为之以此故汝当尽断狱之道以穷极其罪是人所犯乃不可以杀当以罚宥论之以误故也即原心定罪断狱之本所以须敬明之也】
　　王曰呜呼封有叙时乃大明服传叹政教有次叙是乃治理大明则民服惟民其勑懋和传民既服化乃其自勑正勉为和若有疾惟民其毕弃咎传化恶为善如欲去疾治之以理则惟民其尽弃恶修善若保赤子惟民其康乂传爱养人如安孩儿赤子不失其欲惟民其皆安治非汝封刑人杀人传言得刑杀罪人无或刑人杀人传无以得刑杀人而有妄刑杀非辜者非汝封又曰劓刵人传劓截鼻刵截耳刑之轻者亦言所得行无或劓刵人传所以举轻以戒为人轻行之音义【咎其九反孩亥才反劓鱼器反刵如志反】疏【正义曰以刑者政之助不得已即用之非情好杀害故又本于政不可以滥刑而王言曰呜呼封欲正刑之本要而汝政教有次序是乃治理大明则民服惟民既服从化其自勑正勉力而平和然政之化恶为善若有病而欲去之治之以理则惟民其尽弃恶而修善言爱养人若母之安赤子惟民为善其皆安治为政保民之如此不可行以淫刑岂非汝封得刑人杀人乎言得刑杀不可以得故而有滥刑人杀人无辜也非汝封又曰劓刵人无以得故而有所滥劓刵人之无罪者也传正义曰人之有疾治之以理则疾去人之有恶化之以道则恶除既去恶乃须爱养之为善人为上养则化所行故言其皆安治子生赤色故言赤子云刑之轻者得行者以国君故得専刑杀于国中而不可滥其刑即墨劓剕宫也劓在五刑为截鼻而有刵者周官五刑所无而吕刑亦云劓刵易噬嗑上九云何校灭耳郑以臣从君坐之刑孔意然否未明要有刵而不在五刑之类言又曰者周公述康叔岂非汝封又自言曰得劓刵人此又曰者述康叔之又曰】王曰外事汝陈时臬司师兹殷罚有伦传言外土诸侯奉王事汝当布陈是法司牧其众及此殷家刑罚有伦理者兼用之又曰要囚服念五六日至于旬时丕蔽要囚传要囚谓察其要辞以断狱既得其辞服膺思念五六日至于十日至于三月乃大断之言必反覆思念重刑之至也音义【臬鱼列反要于宵反蔽必世反断丁乱反下及篇末同覆芳服反】疏【正义曰言不滥刑不但国内而王言曰若外土诸侯奉王事以至汝汝当布陈是刑法以司牧其众及此殷家刑罚有伦理者兼用之周公又重言曰既用刑法要察囚情得其要辞以断其狱当须服膺思念之五日六日次至于十日逺至于三月一时乃大断囚之要辞言必反覆重之如此乃得无滥故耳传正义曰外上以狱事上于州牧之官为奉上事汝当用刑书为布陈是刑法为司牧其众故受而听之既卫居殷墟又周承于殷后刑书相因故兼用其有理者谓当时刑书或无正条而殷有故事可兼用若今律无条求故事之比也臬为准限之义故为法也言要囚明取要辞于囚以思讫事定故言乃大断之多至三月故云反覆思念重刑之至顾氏云又曰者周公重言之也】
　　王曰汝陈时臬事罚蔽殷彞传陈是法事其刑罚断狱用殷家常法谓典刑故事用其义刑义杀勿庸以次汝封传义宜也用旧法典刑宜于时世者以刑杀勿用以就汝封之心所安乃汝尽逊曰时叙惟曰未有逊事传乃使汝所行尽顺曰是有次叙惟当自谓未有顺事君子将兴自以为不足已汝惟小子未其有若汝封之心朕心朕徳惟乃知传已乎他人未其有若汝封之心言汝心最善我心我徳惟汝所知欲其明成王所以命已之款心音义【彝以支反款苦管反】疏【正义曰此又申上既要囚思念定其大断若为而王言曰汝当陈是刑书之法以行事其刑法断狱用殷家所行常法故事其陈法殷彝皆用其合宜者以刑杀勿用以就汝封意之所安而自行也以用心不如依法故耳言汝不但依法乃使汝所行尽顺曰是有次叙犹当自惟曰未有顺事其有余若不足故耳必期汝于大幸已乎汝惟小子耳而他人未其有若汝封之心言汝心最善汝心既善我心我徳惟汝所悉知也传正义曰陈是法事即上汝陈时臬事罚蔽殷彝即上殷罚有伦上据有初思念得失此据临时行事也云我心我徳者此言我我王也以王命故言王为我以康叔为已若汝不善我王家心徳汝所不知则我不顺命汝款曲之心只由汝最善我王心徳汝所徧知故我王命汝以款曲之心述康叔为言故云亦欲令康叔明识此意也】凡民自得罪寇攘奸宄杀越人于货传凡民用得罪为寇盗攘窃奸宄杀人顚越人于是以取货利暋不畏死罔弗憝传暋强也自强为恶而不畏死人无不恶之者言当消絶之音义【攘如羊反宄音轨暋音敏憝徒对反徐徒猥反强其丈反无不恶乌路反下所大恶疾恶亦恶并同】疏【正义曰言人所慎刑者以凡民所用得罪者寇盗攘窃于外奸内宄而杀害及顚越于人以取货利也自强为之而不畏死此为人无不恶之者以此须刑絶之故当慎刑罚耳传正义曰自用也言所用得罪者由寇攘也而为之于外内既有劫窃其劫窃皆有杀有伤越人谓不死而伤皆为之而取货利故也暋强也盘庚已训而此重详之以由此得罪当须絶之】王曰封元恶大憝矧惟不孝不友传大恶之人犹为人所大恶况不善父母不友兄弟者乎言人之罪恶莫大于不孝不友子弗祗服厥父事大伤厥考心传为人子不能敬身服行父道而怠忽其业大伤其父心是不孝于父不能字厥子乃疾厥子传于为人父不能字爱其子乃疾恶其子是不慈于弟弗念天显乃弗克恭厥兄传于为人弟不念天之明道乃不能恭事其兄是不恭兄亦不念鞠子哀大不友于弟传为人兄亦不念稚子之可哀大不笃友于弟是不友惟吊兹不于我政人得罪传惟人至此不孝不慈弗友不恭不于我执政之人得罪乎道敎不至所致天惟与我民彝大泯乱传天与我民五常使父义母慈兄友弟恭子孝而废弃不行是大灭乱天道曰乃其速由文王作罚刑兹无赦传言当速用文王所作违敎之罚刑此乱五常者无得赦音义【鞠居六反吊音的泯徐武轸反】疏【正义曰以是所用得其罪不但寇盗王命而言曰封非于骨肉之人为大恶犹尚为人所大恶之况惟不孝父母不友兄弟者乎其罪莫大于不孝也何者为人之子不能敬身服行其父事而怠忽其业大伤其父心是不孝也于为人父不能自爱其子乃疾恶其子是不慈也于为人弟不能念天之明道故乃不能恭事其兄是不恭也为人兄亦不能念稚子之可哀哉大不友爱于弟是不友也惟人所行以至此不孝不友者岂不由我执政之人道教不至以得此罪乎既人罪由不教而致天惟与我民以五常之性使有恭孝废弃不行是大灭乱天道也以由我灭乱曰乃其疾用文王所作违敎之罚刑此乱五常者不可赦放也传正义曰言将有作奸宄大恶犹为人所大恶况不孝父母不善兄弟者乎孝经云五刑之属三千而罪莫大于不孝是也释亲云善父母为孝善兄弟为友下文不言母母同于父父子尊卑而异等故孝名上不通于下其兄弟虽有长防而同伦故共友名也云厥考者考亦通生死即此文及酒诰是也下曲礼云死曰考是对例耳人子以述成父事为孝怠忽其业即其肯曰我有后不弃基故为大伤父心即是上不孝也则子不述父事当轻于盗杀况以为甚者此圣人縁心立法人莫不缘身本于父母也自亲以及物天然之理故孝经曰不爱其亲而爱他人者谓之悖徳不敬其亲而敬他人者谓之悖礼以顺则逆民无则焉不在于善而皆在于凶徳是也以此言贼杀他人罪小于骨肉相乖阻但于他人言其极者于亲言其小者小则有不和詈争鬭讼相伤者也于亲小则伤心大乃逆命殴駡杀害互相发起而可知也上文不言不慈意以不孝为总焉父当言义而云不慈者以父母于子并为慈因父有爱敬多少而分之言父义母慈而由慈以义故虽义言不慈且见父兼母耳善兄弟曰友此言不恭者友思念之辞兄弟同伦故俱言友虽同伦而有长幼其心友而貌恭故因兄弟而分友文为二而言恭也五敎即左传文十八年史克言也于此言天之明道者父子天性不嫌非天明故于兄弟言之因上先言不孝先言子于父故此不友先言弟于兄者举中以见上下故此言天明见五敎皆是即孝经云则天之明左传云为父子兄弟姻媾以象天明是于天理常然为天明白之道兄亦不念鞠子哀言亦者以兄弟同等而相亦所谓周书云父子兄弟罪不相及即此文也不孝罪子非及于父之辈理所当然而周官隣保以比伍相及而赵商疑而发问郑答云周礼太平制此为居殷乱而言斯不然矣康诰所云以骨肉之亲得相容隐故左传云父子兄弟罪不相及周礼所云据疎人相督率之法故相连获罪故今之律令大功已上得相容隐隣保罪有相及是也】不率大戛矧惟外庶子训人传戛常也凡民不循大常之敎犹刑之无赦况在外掌众子之官主训民者而亲犯乎惟厥正人越小臣诸节传惟其正官之人于小臣诸有符节之吏及外庶子其有不循大常者则亦在无赦之科乃别播敷造民大誉弗念弗庸瘝厥君时乃引恶惟朕憝传汝今徃之国当分别播布徳敎以立民大善之誉若不念我言不用我法者病其君道是汝长恶惟我亦恶汝已汝乃其速由兹义率杀亦惟君惟长传汝乃其速用此典刑宜于时世者循理以刑杀则亦惟君长之正道不能厥家人越厥小臣外正惟威惟虐大放王命乃非徳用乂传为人君长而不能治其家人之道则于其小臣外正官之吏并为威虐大放弃王命乃由非徳用治之故汝亦罔不克敬典乃由裕民惟文王之敬忌传常事人之所轻故戒以无不能敬常汝用寛民之道当惟念文王之所敬忌而法之乃裕民曰我惟有及则予一人以怿传汝行寛民之政曰我惟有及于古则我一人以此悦怿汝徳音义【戛简八反别彼列反注同汝长丁丈反下同忌其记反怿音亦】疏【正义曰言灭五常之害当除凡民不循大道五常之教犹刑之况在外土掌庶子之官主于训民惟其正官之人及于小臣犹有符节者并为敎首其心不循大常岂可赦也以人之须有五常汝今往之国乃当分别播布徳敎以立民大善之誉若不念我言不用我法即病其为君之道是汝长为恶矣以此惟我亦恶汝也已乎既恶不可为汝乃其疾用此典刑宜于时世者循理以刑杀乱常者则亦惟为人君惟为人长之正道既为人君长不能治其五敎施于家人之道则于其卑小臣外土正官之吏惟为威暴惟为酷虐大放弃王命矣如是乃由汝非以道徳用治之故由此汝亦无得不能敬其常事汝用寛民之道当思惟念用文王之所敬畏而法之汝以此行寛民之政曰我愿惟有及于古则我一人天子以此悦怿汝徳矣汝惟宜勤之传正义曰戛犹楷也言为楷模之常故戛为常也述上凡民自得罪故言凡民不循大常之敎也犹刑之即上云刑兹无赦故也亦愚以况智故言况在外掌众子之官主训民者而亲犯乎即周官云诸子文王世子云庶子也以致敎诸子故为训人周礼诸子之官亦是王朝之臣言在外者对父子兄弟为外惟举庶子之官者以其敎训公卿子弟最为急故也郑以训人为师长亦各一家之道也正官之人若周官三百六十职正官之首于小臣诸有符节者谓正人之下非长官之身下至符吏诸有符节为敎人之故故言有符节者非要行道之符节若为官行文书而有符今之印者也以上况之故言不循大常亦在无赦之科矣在军者有旌节亦得为有符节耳分别播布徳敎谓分遣卿大夫为之敎民使善而已有善誉是立民以大善之誉此用宜于时以刑杀上不循五常之道者其君长对则大夫为长散则人君为长君而居之是君亦与长为一孝经对例以长为大夫耳不能治其家人之道者以五常父母兄弟子即家人之道易有家人卦亦与此同也不行五敎为不能治家人之道家人不治则君不明君既不明则不察下故则于其小臣外正官之吏并为威虐大放弃王命非徳用治是不明为臣徳也常事常所行之事也人见寻常不为异故轻之而以为戒文王所敬忌即敬徳忌刑郑云祗祗威威是也寛则得众故五敎在寛上既言乃由裕民此又叠之汝行寛民之政曰我惟有及于古即古贤诸侯汝恶我则恶之汝善我则爱之以此我一人悦怿汝徳也】
　　王曰封爽惟民迪吉康传明惟治民之道而善安之我时其惟殷先哲王徳用康乂民作求传我是其惟殷先智王之徳用安治民为求等矧今民罔迪不适不迪则罔政在厥邦传治民乃欲求等殷先智王况今民无道不之言从敎也不以道训之则无善政在其国音义【为于伪反】疏【正义曰既言徳刑事终而总言之我所以令汝明徳慎罚以施政者王命所以言曰封为人君当明惟为治民之道而善安之故我以是须汝善安民故我其惟念殷先智圣王之徳用安治民为求而等之我于民未治之时尚求等殷先智王况今民无道不之而易化汝若不以道训之则无善政在其国所以须安民以徳刑也传正义曰以慎徳刑为明治民之道敎之五常为善富而不扰为安也郑以迪为下读各为一通也我时其惟殷先哲王徳者以已喻康叔言我未治之时乃欲求等殷先智王以致太平者况今民无道不之言易从敎不以正道训民民不知道故无善政在其国为无吉康也】
　　王曰封予惟不可不监告汝徳之説于罚之行传我惟不可不监视古义告汝施徳之説于罚之所行欲其勤徳慎刑今惟民不静未戾厥心迪屡未同传假令今天下民不安未定其心于周敎道屡数而未和同设事之言爽惟天其罚殛我我其不怨传明惟天其以民不安罚诛我我其不怨天汝不治我罚汝汝亦不可怨我惟厥罪无在大亦无在多矧曰其尚显闻于天传民之不安虽小邑少民犹有罚诛不在多大况曰不慎罚明闻于天者乎言罪大音义【説如字徐始鋭反令力呈反数所角反殛纪力反】疏【正义曰以汝须善政在国令我民安当为政以慎徳刑为敎故王又命之曰封我惟不可不视古义告汝施徳之説于罚之所行欲其勤徳慎刑也假令惟天下民不安未定其心于周敎道屡数而未和同明惟天其以民不安其罚诛我我其不怨于天则汝不治是其罪我罚汝汝亦不可怨我我以民之不安惟其罚之无在大邑无在多民以少犹诛罚况曰为君不慎徳刑有上明闻于天是为罪大不可赦传正义曰以敷求殷先哲王及别求古先哲王为已视古义也徳由説而罚须行故徳之言説而罚言行也以事终而结上故云徳刑也天下不安为总説所以不安犹未定其心于周道屡数而未和同也时以大和会故言假令设不和同事言耳顾氏云明惟天者言天明察在上见民不安乃以刑罚诛戮于我此总徳刑而直云不慎罚者政以徳为主不嫌不明政失由于滥刑故举罚以言之下言无作怨以失罚为罪大】
　　王曰呜呼封敬哉无作怨勿用非谋非彞传言当修已以敬无为可怨之事勿用非善谋非常法蔽时忱丕则敏徳传断行是诚道大法敏徳信则人任焉敏则有功用康乃心顾乃徳逺乃猷传用是诚道安汝心顾省汝徳无令有非逺汝谋思为长久裕乃以民宁不汝瑕殄传行寛政乃以民安则我不汝罪过不絶亡汝疏【正义曰以罚不可失故王命言曰呜呼封当修已以敬哉无为可怨之事勿用非善谋非常法而以决断行是诚信之道大当法为机敏之徳用是信敏安汝心顾省汝徳广逺汝谋能行寛政乃以民安则我不于汝罪过而絶亡汝传正义曰以诚在于心故决断行之亦心诚而行敏为见事之速事有善而须徳法故云大法敏徳也正以此二者以信则人任焉敏则有功故也论语文上文有忱有敏此惟云用是诚道不云敏者敏在诚下亦用之可知】
　　王曰呜呼肆汝小子封惟命不于常传以民安则不絶亡汝故当念天命之不于常汝行善则得之行恶则失之汝念哉无我殄传无絶弃我言而不念享明乃服命传享有国土当明汝所服行之命令使可则髙乃听用康乂民传髙汝听听先王道徳之言以安治民疏【正义曰与上相首引王命言曰呜呼以民安则不汝絶亡之故汝小子封当念天命之不于常也惟行善则得之行恶则失之汝念此无常哉无絶弃我言而不念若享有国上当明汝服行之敎令使可法高大汝所听用先王道徳之言以安治民也传正义曰以不瑕殄即享有国土也服行之命谓徳刑也】
　　王若曰徃哉封勿替敬典传汝往之国勿废所宜敬之常法听朕告汝乃以殷民世享传顺从我所告之言即汝乃以殷民世世享国福流后世疏【正义曰以须高听治民故王命顺其徳而言曰汝徃之国哉封乎勿废所宜敬之常法即听用我诰是也汝如此则汝乃得以殷民世享殷国而言不絶国祚短长由徳也又言王若曰者一篇终始言之明于中亦有若也】
　　酒诰传康叔监殷民殷民化纣嗜酒故以戒酒诰音义【嗜市志反】疏【传正义曰以梓材云若兹监故云康叔监殷民也郑以为连属之监则为牧而言然康叔时实为牧而所戒为居殷墟化纣余民不主于牧下篇云监监亦指为君言之也明监即国君监一国故此言监殷民不言监一州若太宰之建牧立监也】
　　王若曰明大命于妹邦传周公以成王命诰康叔顺其事而言之欲令明施大敎命于妹国妹地名纣所都朝歌以北是乃穆考文王肇国在西土传父昭子穆文王第称穆将言始国在西土西土岐周之政厥诰毖庶邦庶士越少正御事朝夕曰祀兹酒传文王其所告慎众国众士于少正官御治事吏朝夕勑之惟祭祀而用此酒不常饮惟天降命肇我民惟元祀传惟天下敎命始令我民知作酒者惟为祭祀天降威我民用大乱丧徳亦罔非酒惟行传天下威罚使民乱徳亦无非以酒为行者言酒本为祭祀亦为乱行越小大邦用丧亦罔非酒惟辜传于小大之国所用丧亡亦无不以酒为罪也音义【王若马本作成王若曰注云言成王者未闻也俗儒以为成王骨节始成故曰成王或曰以成王为少成二圣之功生号曰成王没因为諡卫贾以为戒成康叔以慎酒成就人之道也故曰成此三者吾无取焉吾以为后录书者加之未敢専从故曰未闻也妹邦马云妹邦即牧养之地欲令力呈反下始令勿令同文王第称穆周自后稷而封为始祖后稷生不窋为昭鞠陶为穆公刘为昭庆节为穆皇仆为昭差弗为穆毁揄为昭公非为穆高圉为昭亚圉为穆诸盩为昭大王为穆王季为昭文王为穆故左传宫之竒云大伯虞仲大王之昭也虢仲虢叔王季之穆也又富辰云管蔡已下十六国文之昭也昭一音韶窋音竹律反揄音投盩音张流反大并音太毖音秘少诗照反为祭于伪反下同惟行下孟反注及下注之行同】疏【正义曰周公以王命诰康叔顺其事而言曰汝当明施大敎命于妹国而戒之以酒所以须戒酒者以汝父于庙次穆考文王始国在西土岐周为政也其诰慎所职众国众士于少正官御治事吏朝夕勑之曰惟祭祀而用此酒不常为饮也所以不常为饮者以惟天之下敎命始令我民知作酒者惟为大祭祀故以酒为祭不主饮故天下威罚于我民用使之大为乱以丧其徳亦无非以酒为行而用之故于小大之国用使之丧亡亦无非以酒为罪以此众事少正皆须戒酒也是文王以酒为重戒汝不可不法也传正义曰此为下之目故言明施大敎命于妹国此妹与沬一也故沬为地名纣所都朝歌以北但妹为朝歌之所居也朝歌近妹邑之南故云以北是诗又云沬之东矣沬之乡矣即东与北为乡也妹属鄘纣所都在沬又在北与东是地不方平偏在鄘多故也马郑王本以文渉三家而有成字郑云成王所言成道之王三家云王年长骨节成立皆为妄也父昭子穆者以穆连考故以昭穆言之文王庙次为穆以周自后稷以至文王十五世案世本云后稷生不窋为昭不窋生鞠陶为穆鞠陶生公刘为昭公刘生庆节为穆庆节生皇仆为昭皇仆生差弗为穆差弗生毁揄为昭毁揄生公非为穆公非生高圉为昭高圉生亚圉为穆亚圉生组绀为昭组绀生大王亶父为穆亶父生季歴为昭季歴生文王为穆据世次偶为穆也左传曰大伯虞仲大王之昭言大王为穆而子为昭又曰虢仲虢叔王季之穆亦王季为昭而子为穆与文王同穆也又管蔡郕霍等十六国亦曰文王之昭则以文王为穆其子与武王为昭又曰邘晋应韩武之穆以继武王为昭也将言始国在西土西土岐周之政者据今本先故言始为初始为政然则居丰前故云西土欲将言道文王诰毖庶邦以下之政故先本之云肇国在西土告勑使之敬慎故曰告慎其众国即众多国君众士朝臣也既总呼为士则卿大夫俱在内少正御治事以其卑贱更别目之朝夕勑之丁宁慎之至也世本云仪狄造酒夏禹之臣又云杜康造酒则人自意所为言天下敎命者以天非人不因人为者亦天之所使故凡造立皆云本之天元祀者言酒惟用于大祭祀见戒酒之深也顾氏云元大也洛诰称秩元祀孔以为举秩大祀大刘以元为始误也民自饮酒致乱以被威罚言天下威者亦如上言天之下敎命令民作酒也为乱而罪天理当然故曰天讨有罪五刑五用哉俗本云不为乱行定本云亦为乱行俗本误也小大之国谓诸侯之国有小大也上言民用大乱指其身为罪此言邦用丧言其邦国丧灭上文总谓贵贱之人此则専指诸侯之身故也惟行用酒惟罪身得罪亦互相通也】文王诰敎小子有正有事无彝酒传小子民之子孙也正官治事谓下羣吏敎之皆无常饮酒越庶国饮惟祀徳将无醉传于所治众国饮酒惟当因祭祀以徳自将无令至醉惟曰我民迪小子惟土物爱厥心臧传文王化我民敎道子孙惟土地所生之物皆爱惜之则其心善聪听祖考之彝训越小大徳小子惟一传言子孙皆聪听父祖之常敎于小大之人皆念徳则子孙惟専一疏【正义曰前文王戒酒以为所供当重饮之则有灭亡之害此更戒之令以徳自将不可常饮故又云文王诰敎其民之小子与正官之下有职事之人谓羣吏汝等无得常饮酒也于所治众国之君臣民众等言饮酒惟当因祭祀以徳自将无令至醉又自申文王之敎小子者不但身自敎之又化民使自敎其子弟惟敎其民曰惟我民等当敎道子孙小子令土地所生之物皆爱惜之则其心善矣以爱物则不为酒而损耗故也既父祗禀文王之敎以化其子孙而子孙能聪审听用祖考之常训言爱物以戒酒也不但民之小子为然其于小大徳之士大夫等亦皆能念行文王之徳以敎其子孙故子孙亦聪听之小子惟皆専一而戒其酒其民及在位不问贵贱子孙皆化则至成长为徳可知也传正义曰知小子谓民之子孙者以下文云我民迪小子又云奔走事厥考厥长故知小子谓民之子孙也知有正有事非士大夫而云正官治事谓下羣吏者以文与小子相连故知是正官下治事之羣吏云所治众国者以述上文内外双举此为小子及民与士大夫可知其外宜有国君故下云指戒康叔为国之事故总言众国惟于祭祀得饮酒犹以徳自将无令至醉大传因此言宗室将有事族人皆入侍得有醉与不醉而出与不出之事而以徳自将无令至醉亦一隅之騐文王为诸侯而云众国者文王为西伯又三分有二诸侯故得戒众国也以惟曰为敎辞故言文王化我民爱惜土物而不损耗则不嗜酒故心善】妹土嗣尔股肱纯其艺黍稷奔走事厥考厥长传今徃使妹土之人继汝股肱之敎为纯一之行其当勤种黍稷奔走事其父兄肇牵车牛逺服贾用孝养厥父母传农功既毕始牵车牛载其所有求易所无逺行贾卖用其所得珍异孝养其父母厥父母庆自洗腆致用酒传其父母善子之行子乃自洁厚致用酒养也庶士有正越庶伯君子其尔典听朕敎传众伯君子长官大夫统庶士有正者其汝常听我敎勿违犯尔大克羞耇惟君尔乃饮食醉饱传汝大能进老成人之道则为君矣如此汝乃饮食醉饱之道先戒羣吏以听敎次戒康叔以君义丕惟曰尔克永观省作稽中徳传我大惟敎汝曰汝能长观省古道为考中正之徳则君道成矣尔尚克羞馈祀尔乃自介用逸传能考中徳则汝庶几能进馈祀于祖考矣能进馈祀则汝乃能自大用逸之道兹乃允惟王正事之臣传汝能以进老成人为醉饱考中徳为用逸则此乃信任王者正事之大臣兹亦惟天若元徳永不忘在王家传言此非但正事之臣亦惟天顺其大徳而佑之长不见忘在王家音义【厥长丁丈反下注长官诸侯之长同贾音古养羊亮反洗先典反马云尽也腆他典反省悉井反馈其位反任音壬】疏【正义曰既上言文王之敎今指戒康叔之身实如汝当法文王断酒之法故今徃当使妹土之人继尔股肱之敎为纯一之行其当勤于耕种黍稷奔驰趋走供事其父与兄其农功既毕始牵车牛逺行贾卖用其所得珍异孝养其父母父母以子如此善子之行子乃自洗洁谨敬厚致用酒以养此亦小子土物爱也又谓汝众士有正之人及于众伯君子长官大夫统众士有正者其汝亦常听用我断酒之敎勿违犯也汝康叔大能进行老成人之道则惟可为君矣如此汝乃为饮食醉饱之道由须进行老成人故我大惟敎汝曰汝能长观省古道所为考行中正之徳即是进行老成人惟堪为君能考中徳则汝庶防能进馈祀于祖考矣以能进馈祀人神所助则汝乃能自大用逸之道如此用逸则乃信惟王正事之大臣不但正事大臣如此亦惟天顺其大徳而佑助之长不见遗忘在王家矣可不务乎传正义曰以妹土为所封之都故言今徃继汝股肱之敎者君为元首臣作股肱君倡臣行施由股肱故言继其敎也言奔走者顾氏云勤种黍稷奔驰趋走也当农功则有所废故知既毕乃行故云始牵车牛即牵府大车载有易无逺求盈利所得珍异而本不损故可孝养其父母亦爱土物之义也其父母善子之行者以人父母欲家生之富者若非盈利虽得其养有丧家资则父母所不善今勤商得利富而得养所以善子之行也众伯君子统众士有正者经云庶士有正者戒其慎酒从卑至尊故先敎子孙乃及庶士众百君子释诂云羞进也既以愼酒立敎是大能进行老成人之道是惟可为人君矣以人君若治不得有所民事可忧虽得酒食不能醉饱若能进徳民事可平故为饮食可醉饱之道以羣臣言听敎即为臣义不过愼酒进徳次戒康叔以君义亦有听敎明为君矣我大惟敎汝曰者以言曰故以为敎辞即敎以大克羞耇长省古道是老成人之徳考其中正是能大进行可以惟为君故云则君道成矣以圣人为能飨帝孝子为能飨亲考徳为君则人治之已成民事可以祭神故考中徳能进馈祀于祖考人爱神助可以无为故大用逸之道即上云饮食醉饱之道也郑以为助祭于君亦非其义势也以下然兹亦惟天据人事是惟王正事大臣本天理故天顺其大徳不见忘在于王家反覆相成之势也】
　　王曰封我西土棐徂邦君御事小子尚克用文王敎不腆于酒传我文王在西土辅训往日国君及御治事者下民子孙皆庶几能用上敎不厚于酒言不常饮故我至于今克受殷之命传以不厚于酒故我周家至于今能受殷王之命疏【正义曰于此乃总言不可不用文王愼酒之敎王命之曰封我文王本在西土以道辅训往日国君及治事之臣大夫士与其民之小子其此等皆庶防能用文王敎而不厚于酒故我周家至于今能受殷之王命以此故不可不用其敎以断酒传正义曰棐辅也徂往也以事已过故言徃日恐嗜酒不成其徳故以断酒辅成之其御事谓国君之下众臣也不厚于酒即无彞酒也故云不常饮总述上也】王曰封我闻惟曰在昔殷先哲王迪畏天显小民传闻之于古殷先智王谓汤蹈道畏天明着小民经徳秉哲自成汤咸至于帝乙成王畏相传能常徳持智从汤至帝乙中间之王犹保成其王道畏敬辅相之臣不敢为非惟御事厥棐有恭不敢自暇自逸传惟殷御治事之臣其辅佐畏相之君有恭敬之徳不敢自寛暇自逸豫矧曰其敢崇饮传崇聚也自暇自逸犹不敢况敢聚会饮酒乎明无也越在外服侯甸男衞邦伯传于在外国侯服甸服男服衞服国伯诸侯之长言皆化汤畏相之徳越在内服百僚庶尹惟亚惟服宗工传于在内服治事百官众正及次大夫服事尊官亦不自逸越百姓里居传于百官族姓及卿大夫致仕居田里者罔敢湎于酒不惟不敢亦不暇传自外服至里居皆无敢沈湎于酒非徒不敢志在助君敬法亦不暇饮酒惟助成王徳显越尹人只辟传所以不暇饮酒惟助其君成王道明其徳于正人之道必正身敬法其身正不令而行音义【相息亮反下同暇遐稼反湎面善反辟扶亦反】疏【正义曰以周受于殷文王之前殷代也今又卫居殷地故举殷代以酒兴亡得失而为戒王命之曰封我闻于古所闻惟曰殷之先代智道之王成汤于上蹈道以畏天威于下明着加于小民即能常徳持智以为政敎自成汤之后皆然以至于帝乙犹保成其王道畏敬辅相之臣其君既然惟殷御治事之臣其辅相于君有恭敬之徳不敢自寛暇自逸豫况曰其敢聚防羣饮酒乎于是在外之服侯甸男卫国君之长于是在内之服治事百官众正惟次大夫惟服事尊官于百官族姓及致仕在田里而居者皆无敢沈湎于酒不惟不敢亦自不暇饮所以不暇者惟以助其君成其王道令徳显明又于正人之道必正身敬法正身以化下不令而行故不暇饮是亦可以为法也传正义曰言闻之于古是事明众见也下言自成汤知此别道汤事也王者上承天下恤民皆由蹈行于道畏天之罚已故也又以道敎民故明徳着小民徳在于身智在于心故能常徳持智即上迪畏天显小民为自汤后皆尔惟殷御治事之臣者此事当公卿故下别云越在内服百僚庶尹也为君畏相故辅之若寛暇与逸豫则不恭敬故不敢为也释诂云崇充也充实则集聚故崇为聚也饮必待暇逸犹尚不敢暇逸故言况敢聚集饮酒乎明无也以公卿与国为体承君共事故先言之然后见广故自外及内举四者以总六服又因衞为蕃衞故不言采也国谓国君伯言长连属卒牧皆是见徧在外为君故言化汤畏相之徳畿外有服数畿内无服数故为服治事也言百官众正为总之文但百官众正除六卿亦有大夫及士士亦有官首而为政者惟亚云次大夫者谓虽为大夫不为官首者亚次官首故云亚举大夫尊者为言其实士亦为亚次之官必知惟亚兼士者以此经文上下更无别见士之文故知兼之惟服宗工总上百僚庶尹及惟亚言服治职事尊官之故亦不自逸惟亚虽不为官首亦助上服治政事或可非官首者服事在上之尊官亦不自逸每言于者继上君与御事为于此不言在从上内服故也百官族姓谓其每官之族姓而与里居为总故云卿大夫致仕居田里者也自外服至里居皆无敢沈湎亦上御事云亦不暇不暇则不逸可知助君敬法逆探下经也】我闻亦惟曰在今后嗣王酣身传嗣王纣也酣乐其身不忧政事厥命罔显于民只保越怨不易传言纣暴虐施其政令于民无显明之徳所敬所安皆在于怨不可变易诞惟厥纵淫泆于非彝用燕丧威仪民罔不衋伤心传纣大惟其纵淫泆于非常用燕安丧其威仪民无不衋然痛伤其心惟荒腆于酒不惟自息乃逸传言纣大厚于酒昼夜不念自息乃过差厥心疾狠不克畏死传纣疾狠其心不能畏死言无忌惮辜在商邑越殷国灭无罹传纣聚罪人在都邑而任之于殷国灭亡无忧惧弗惟徳馨香祀登闻于天诞惟民怨传纣不念发闻其徳使祀见享升闻于天大行淫虐惟为民所怨咎庶羣自酒腥闻在上故天降丧于殷罔爱于殷惟逸传纣众羣臣用酒沈荒腥秽闻在上天故天下丧亡于殷无爱于殷惟以纣奢逸故天非虐惟民自速辜传言凡为天所亡天非虐民惟民行恶自召罪音义【酣戸甘反乐音洛易如字马以防反纵子用反注同泆音溢又作逸亦作佚衋许力反差初佳反又初卖反很胡恳反闻音问】疏【正义曰旣言帝乙以上愼酒以存故又言纣嗜酒而灭我闻亦惟曰殷之在今帝乙后嗣之谓纣王酣乐其身不忧于政事施其政令无显明之徳于民所敬所安皆在于怨不可变易大惟其纵淫泆于非常用燕安之故丧其威仪民见之无不衋然痛伤其心也皆由惟大爱厚于酒昼夜不念自止息乃过逸其内心疾害很戾不能畏死聚罪人在商邑而任之于殷国灭亡无忧惧也不念发闻其令徳之馨香使祀见享升闻于天大惟行其淫虐为民下所怨纣众羣臣集聚用酒荒淫腥秽闻在上天故天下丧亡于殷无爱念于殷惟以纣奢逸故非天虐殷以灭之惟纣为人自召此罪故也传正义曰施其政令于民无显明之徳言所施者皆是闇乱之政也纣意谓之为善所敬之所安之者及其施行皆是害民之事为民所怨纣之为恶执心坚固不可变易也诞训为大言纣大惟其纵淫泆于非常之事纣众羣臣用酒沈荒用者解经之自定本作自俗本多误为嗜言惟民谓纣也今变言民者见虽非纣亦然】王曰封予不惟若兹多诰传我不惟苦此多诰汝我亲行之古人有言曰人无于水监当于民监传古贤圣有言人无于水监当于民监视水见已形视民行事见吉凶今惟殷坠厥命我其可不大监抚于时传今惟殷纣无道坠失天命我其可不大视此为戒抚安天下于是音义【监工防反下及注同】疏【正义曰旣陈殷之戒酒与嗜酒以致兴亡之异故诰之王命言曰封我不惟若此徒多出言以诰汝而已我自戒酒已亲行之汝可法之也所以亲行者古人有言曰人无于水监当于民监以水监但见已形以民监知成败故也以须民监之故今殷纣无道坠失其天命我其可不大视以为戒抚安天下于今时也】予惟曰汝劼毖殷献臣传劼固也我惟告汝曰汝当固愼殷之善臣信用之侯甸男衞矧太史友内史友传侯甸男衞之国当愼接之况太史内史掌国典法所宾友乎越献臣百宗工矧惟尔事服休服采传于善臣百尊官不可不愼况汝身事服行美道服事治民乎矧惟若畴圻父薄违农父传圻父司马农父司徒身事且宜敬愼况所顺畴咨之司马乎况能迫廻万民之司徒乎言任大若保宏父定辟矧汝刚制于酒传宏大也宏父司空当顺安之司马司徒司空列国诸侯三卿愼择其人而任之则君道定况汝刚断于酒乎音义【劼苦八反圻巨依反父音甫薄蒲各反徐又扶各反违如字徐音回马云违行也宏大也辟必亦反断丁乱反】疏【正义曰殷之存亡既可以为监若是故我惟告汝曰汝当坚固爱愼殷之善臣及侯甸男卫之君则在外尚然况已下太史所宾友内史所宾友于善臣百尊官而不固愼乎此之卑官犹尚固愼况惟汝之身事所服行美道服行美事治民而可不固愼乎于已身事犹当固愼况惟所敬顺畴咨之圻父能迫回万民之农父所顺所安之宏父此等大臣能得固愼则可定其为君之道固愼大臣虽非急要尚能使君道得定况汝又能刚断于酒乎善所莫大不可加也传正义曰劼固释诂文将欲断酒为重故节文以相况毖训为愼言诚坚固谨愼皆敬而择任之其文通于下皆固愼太史掌国六典依周礼治典敎典礼典政典刑典事典也内史掌八柄之法者爵禄废置杀生与夺此太史内史即康叔之国大夫知者以下圻父农父宏父是诸侯之三卿明太史内史非王朝之官所宾友者敬也于善臣即上经殷献臣也百尊官即上侯甸男衞太史内史也服行美道服事治民即上汝之身事知服事是治民者民惟邦本诸侯治民为事故也郑以服休为燕息之近臣服采为朝祭之近臣非孔意也司马主圻封故云圻父父者尊之辞以司徒敎民五土之艺故言农父也以司马征伐在乎阃外所専故随顺而畴咨之言君所顺畴也迫近廻绕于万民言近民事也二者皆任大宏大释诂文以司空亦君所顺所安和之故言当顺安之诸侯之三卿以上有司马司徒故知宏父是司空言大父者以营造为广大国家之父因节文而分之乃总之言司马司徒司空列国三卿令慎择其人而任之则君道定况刚断于酒乎为甚之义也其定辟总上自劼毖殷献已下独言三卿者因文相况而接之其实总上也三卿不次者以司马征伐为重次以政敎安万民司徒为重司空直指营造故在下也司徒言于万民为迫廻者事务为主故也司徒不言若者互相明皆为治民而君所顺也】厥或诰曰羣饮汝勿佚传其有诰汝曰民羣聚饮酒不用上命则汝收捕之勿令失也尽执拘以归于周予其杀传尽执拘羣饮酒者以归于京师我其择罪重者而杀之又惟殷之迪诸臣惟工乃湎于酒勿庸杀之传又惟殷家蹈恶俗诸臣惟众官化纣日久乃沈湎于酒勿用法杀之姑惟敎之有斯明享传以其渐染恶俗故必三申法令且惟敎之则汝有此明训以享国乃不用我敎辞惟我一人弗恤弗蠲乃事时同于杀传汝若忽怠不用我敎辞惟我一人不忧汝乃不洁汝政事是汝同于见杀之罪音义【佚音逸尽子忍反恶乌各反申息暂反又如字】疏【正义曰以为政莫重于断酒故其有人诰汝曰民今饮酒相与羣聚是不用上命则法收捕之勿令失矣尽执拘以归于周之京师我其择罪重而杀之也又惟殷之蹈恶俗诸臣惟其众官化纣日久乃沈湎于酒勿用法杀之以渐染恶俗故三申法令且惟敎之则汝有此明训可以享国汝若不用我敎辞惟我一人天子不忧汝不洁汝政事是汝同于见杀之罪不可不愼传正义曰言周故为京师但饮有稀数罪有大小不可一皆尽杀故知择罪重者杀之言诸臣谓尊者及其下列职众官不可用法杀之明法有张弛此由殷之诸臣渐染纣之恶俗日久故不可即杀其衞国之民先非纣之旧臣乃羣聚饮酒恐増长昬乱故择罪重者杀之据意不同故杀否有异礼成于三故必三申法令有此明训总上之辞故得享国汝不用我敎辞则不足忧念故惟我一人不忧汝不洁汝之政事事惟秽恶不复敎之使洁静也】
　　王曰封汝典听朕毖传汝当常听念我所愼而笃行之勿辩乃司民湎于酒传辩使也勿使汝主民之吏湎于酒言当正身以帅民疏【正义曰以戒酒事终故结之王命言曰封汝当常听命我所使汝愼者笃而行之勿使汝主民之吏若宰人者沈湎于酒当正身以帅民】
　　梓材传告康叔以为政之道亦如梓人治材音义【梓音子本亦作杍马云古作梓字治木器曰梓治土器曰陶治金器曰冶】疏【传正义曰此取下言若作梓材既勤朴斵故云为政之道如梓人治材此古杍字今文作梓梓木名木之善者治之宜精因以为木之工匠之名下有稽田作室乃言梓材三种独用梓材者虽三者同喻田在于外室总于家犹非指事之器故取梓材以为功也因戒徳刑与酒事终言治人似治器而结之故也】
　　王曰封以厥庶民暨厥臣达大家传言当用其众人之贤者与其小臣之良者以通逹卿大夫及都家之政于国以厥臣达王惟邦君传汝当信用其臣以通王敎于民言通民事于国通王敎于民惟乃国君之道汝若恒越曰我有师师传汝惟君道使顺常于是曰我有典常之师可师法司徒司马司空尹旅曰予罔厉杀人传言国之三卿正官众大夫皆顺典常而曰我无厉虐杀人之事如此则善矣亦厥君先敬劳肆徂厥敬劳传亦其为君之道当先敬劳民故汝往治民必敬劳来之肆往奸宄杀人歴人宥传以民当敬劳之故汝徃之国又当详察奸宄之人及杀人贼所过歴之人有所寛宥亦所以敬劳之肆亦见厥君事戕败人宥传听讼折狱当务从寛恕故往治民亦当见其为君之事察民以过误残败人者当寛宥之音义【暨其器反劳力报反下同来力代反宄音轨见如字徐贤遍反戕徐在羊反又七良反马云残也折之舌反】疏【正义曰王曰封汝为政当用其众人之贤者与其小臣之良者以通达卿大夫及都家等大家之政于国然后汝当信用其臣以通逹王敎于民惟乃可为国君之道汝为君道故当使上下顺常于是曰我有典常之师可师法是君之顺典常也其下司徒司马司空国之三卿及正官众大夫亦皆顺典常而曰我无虐厉杀人之事是使臣之顺常也如此君臣皆能顺常则为善矣为君之道非但顺常亦须敬劳之故云亦其为君之道当先敬心以爱劳民故汝往治民必敬劳之又以民须敬劳之故汝往之国详察其奸宄及杀人之人二者所过歴之人原情不知有所寛宥以断狱务从寛故汝往治亦当见其为君之事而民有过误残败人者当寛宥之此亦为敬劳之也传正义曰以用也暨与也言用通厥臣可用明此皆贤与良也厥臣文在大家之上故知小臣也言用之者既用其言以为政又用其人以为辅本之得大家所用统之即君所遣也以大夫称家对士庶有家而非大故云大家卿大夫在朝者都家亦卿大夫所得邑也又公邑而大夫所治亦是也用此以行政令上达于国使人君知之也即是庶人升为士又用庶人进在官者小臣亦得进等而用之周礼有都家之官郑云都谓王子弟所封及公卿所食邑家谓大夫所食采地以大家言之总包大臣故言卿大夫及都家之政卿大夫之政谓在朝所掌者都家之政谓采邑所有政事二者并当通达之于国故连言之言汝当信用臣即信用卿大夫及都家自然大家也用小臣与庶人故得通王敎于民也人君上承于王下治民事故交通其政惟乃国君之道而已郑以于邑言达大家于国言达王与邦君王为二王之后即乱名实也君道使顺常者即上民事王敎通于国人是顺常也故总上惟邦君言汝惟君道使顺常也典常可师即顺常也此连上蒙若恒之文故云国之三卿正官众大夫皆顺典常也不言士从可知也此曰予罔厉杀人所谓令康叔之语但在臣下宜为此也以上令下行行之在臣故云我无厉虐杀人之事互明君及臣皆师法而无虐亦其为君之道者为邦君之道非直顺常亦须敬劳故徃必敬劳即论语云先之劳之是也上文无罪敬劳此惟就有罪者原情免宥亦敬劳也其实奸宄不杀人者杀人亦是奸宄但重言而别其文奸宄及杀人二者并是贼自当合罪不可寛宥其所过歴之人情所不知故详察寛宥以为敬劳之君者立于无过之地使物不失其所故宥罪原情当见其为君之事与上厥君终始相承于奸上言肆往此亦以罪事往可知也言宥明情亦可原故知过误残败人也】王啓监厥乱为民传言王者开置监官其治为民不可不勉曰无胥戕无胥虐至于敬寡至于属妇合由以容传当教民无得相残伤相虐杀至于敬养寡弱至于存恤妾妇和合其教用大道以容之无令见寃枉王其效邦君越御事厥命曷以传王者其效实国君及于御治事者知其教命所施何用不可不勤引养引恬自古王若兹监罔攸辟传能长养民长安民用古王道如此监无所复罪当务之音义【监工暂反刘工衔反下同为于伪反下同治直吏反属妇音扶妾之事妻也无令力呈反篇末同寃纡元反一本作以元反恬田廉反辟扶亦反】疏【正义曰周公云所以敬劳者以王者开置监官其治主为于民故也以此当教民曰无得相伤残无得相虐杀而为重害也何但不可为重害民之相于当至于敬养寡弱至于存恤属妇合和其敎用大道以相容无使至寃枉所以如此者以王者其当效实国君及于御治事者惟须知其敎命所施何用知其善恶故不可不勤也所效实若能长养民长安民用古者明王之道而治之如此为监无所复罪汝当务之传正义曰以言曰故知当敎民也残谓不死虐甚则杀故二文也经言属妇言妾妇者以妾属于人故名属妇此经属妇与寡弱为例则非闗嫡妇也何者妻子是家中之贵者不至寃枉故也以君臣共国事故并效御治事而知其所施则下不得为非即是王使存省侯伯监治是也故不可不勤】惟曰若稽田既勤敷葘惟其陈修为厥疆畎传言为君监民惟若农夫之考田已劳力布发之惟其陈列修治为其疆畔畎垄然后功成以喻教化若作室家既勤垣墉惟其涂塈茨传如人为室家已勤立垣墙惟其当涂塈茨盖之若作梓材既勤朴斵惟其涂丹雘传为政之术如梓人治材为器已劳力朴治斵削惟其当涂以漆丹以朱而后成以言敎化亦须礼义然后治音义【葘侧其反畎工犬反垣音袁墉音庸马云卑曰垣髙曰墉暨徐许气反説文云仰涂也广雅云涂也马云垩色一音故爱反茨徐在私反朴普角反马云未成器也斵丁角反雘在略反徐乌郭反马云善丹也説文云读与靃同也又一郭反字林音同】疏【正义曰既言王者所以效实国君为政之事故此言国君为政之喻惟为监之事曰若农人之考田也已劳力徧布葘而耕发其田又须惟其陈列修治为疆畔畎垄以至收获然后功成又若人为室家已勤力立其垣墉又当惟其涂而塈饰茨盖之功乃成也又若梓人治材为器已劳力朴治斵削其材惟其当涂而丹漆以朱雘然后成以喻人君为政之道亦劳心施政除民之疾又当惟其饰以礼义使之行善然后治传正义曰此三者事别而喻同也先逺而类疎者乃渐渐以事近而切者次之皆言既勤于初乃言修治于末明为政孜孜因前基而修使善垣墉故也皆详而复言之室器皆云其事终而考田止言疆畎不云刈获者田以一种但陈修终至收成故开其初与下二文互也二文皆言斁即古涂字明其终而涂饰之其室言涂塈塈亦涂也不是以物涂之茨谓盖覆也器言涂丹雘涂丹皆饰物之名谓涂丹以朱雘雘是彩色之名有青色者有朱色者故郑引山海经云青丘之山多有青雘此经知是朱者与丹连文故也】今王惟曰先王既勤用明徳懐为夹传言文武已勤用明徳懐逺为近汝治国当法之庶邦享作兄弟方来亦既用明徳传众国朝享于王又亲仁善邻为兄弟之国万方皆来宾服亦已奉用先王之明徳后式典集庶邦丕享传君天下能用常法则和集众国大来朝享皇天既付中国民越厥疆土于先王肆传大天已付周家治中国民矣能逺拓其界壤则于先王之道遂大王惟徳用和怿先后迷民用怿先王受命传今王惟用徳和悦先后天下迷愚之民先后谓敎训所以悦先王受命之义已若兹监惟曰欲至于万年惟王传为监所行已如此所陈法则我周家惟欲使至于万年承奉王室子子孙孙永保民传又欲令其子孙累世长君国以安民音义【夹音协近也朝直遥反付如字马本作附拓音托怿音亦字又作斁下同先悉荐反法同监古陷反为于威反】疏【正义曰此戒康叔已满三篇其事将终须有总结因其政术言法于明王上下相承资以成治故称今者王命惟告汝曰先王文武在于前世已自勤用明徳招懐逺人使来以为亲近也以明徳懐柔之故众国朝享于王又相亲善为兄弟之国万方皆来宾服亦已化上奉用先王之明徳矣是先王行明徳下亦行明徳以从之而可法也先王既然凡为君以君天下者亦如先王用常法则和集众国使之大来朝享亦须同先王用明徳也君天下者当如此今大天已付周家治九州之中国民矣周家之王若能为政用明徳以懐万国逺拓其疆界土壤则先王之道遂更光大以此今王须大先王之政惟明徳之大道而用之以此和悦而先后其天下迷愚之民使之政治用此所以悦先王受命使之遂大之义故也是明徳不可不务故我周王今亦行之汝为人臣可以不法乎当法王家勤用明徳治国也汝若能法我王家而用明徳是为善不可加因叹云已乎如此为监则我周家惟曰欲汝至于万年惟以承奉王室令其子子孙孙累世长居国以安民传正义曰言先王知谓文武也夹者是人左右而夹之故言近也享施于王而兄弟为相于之辞明彼此皆和协亲仁善邻左传文以先王用明徳于下之所行今亦奉用为亦先王耳肆遂也申遂故为大越逺也使天下宾服故逺拓界壤以益先王故为遂大也言用徳亦是明徳也先后若诗云予曰有先后谓于民心先未悟而啓之已悟于后化成之故谓敎训也先王本欲子孙成其事今化天下使善是悦先王受命其和悦先王即逺拓疆土悦其受命即遂大也】













　　尚书注疏卷十三
　　尚书注疏卷十三考证
　　康诰酒诰梓材序成王既伐管叔蔡叔以殷余民封康叔○【臣召南】按自书序叙康诰三篇于大诰微子之命及归禾嘉禾之后而康诰首简四十八字即言周公营洛于是伏生大司马迁史记孔安国书传并据其文谓康叔封衞在武庚既诛三监既定经所称王若曰皆周公承成王之命作诰也汉世通儒并守其説班固地理志郑元诗谱説尤详明盖左传祝鮀言武王克商成王定之选建明徳以藩屏周分鲁公殷民六族命以伯禽封于少皥之虚分康叔殷民七族命以康诰封于殷虚分唐叔懐姓九宗职官五正命以唐诰封于夏虚是春秋时士大夫即已言成王封康叔康诰之作与伯禽之命唐诰同时矣后儒之依防小序又何恠哉自汉至宋解康诰者无异辞苏轼始谓首简四十八字是洛诰之脱简胡宏始谓王若曰是武王告康叔而朱蔡从之解经之难如此疏古者大国不过百里而康叔封千里者康叔时为方伯殷之圻内诸侯并属之故得总言三监○【臣召南】按孔疏此文可谓读书得间疑古人之所未疑公侯百里周室定制齐鲁元勲弗能逾也殷都旧地昔封武庚尚分三监今定其变祗建一侯土兼邶鄘不几近于一圻乎地理志谓迁邶鄘之民于雒地尽属卫其説即据诗书然封域太侈矣康成诗谱则谓三监既定复建诸侯特命衞为方伯至其子孙始并邶鄘其説为最近理然左传载季札闻歌邶鄘衞言衞康叔之徳如此又是封国之初即兼三国不可解也
　　惟三月至大诰治○苏轼曰此洛诰之文当在周公拜手稽首之上
　　疏太保以戊申至七日庚戌○【臣召南】按召诰曰越三日庚戌自戊申至庚戌为三日也七字系三字之讹各本并误或疑召诰疏言庚戌是七日然此文不应尔
　　王若曰孟侯朕其弟小子封传周公称成王命○胡宏曰康叔成王叔父也经文不应曰朕其弟成王康叔犹子也经文不应曰乃寡兄其曰兄曰弟者成王命康叔之辞也朱子曰康诰三篇是武王书无疑疏岂周公自许天子以王为孟侯皆不可信也○【臣召南】按康成本书传谓太子年十八曰孟侯犹之毛传以公孙硕肤之公孙为成王皆汉人解经最无理者【臣照】按此孟侯朕其弟之文其为武王语无疑故朱子蔡沈皆谓为武王书也然武王时武庚三监实封沬邦无衞地以封康叔则成王始封亦不待辨而明也然则奈何盖建邦设都树后王君公祖宗定之子孙不敢易也不幸有武庚管蔡之事六师移之而易其主则称祖考之命以命之犹夫爵人于庙之义言武王如在亦如是耳以王若曰之王为成王则不可通矣
　　我西土惟时怙【句】冒闻于上帝【句】○【臣召南】按古读至怙字为句赵岐注孟子引冒闻于上帝则知伏生今文句读亦同也宋儒始以惟时怙冒为句蔡沈曰怙之如父冒之如天
　　王曰呜呼小子封疏所明而云行天人之徳者○【臣浩】按所明而云四字理不可解玩文义似当云上文所云行天人之徳者但各本俱误仍之
　　又以天徳可畏所以可畏者○监本脱所以可畏四字今从旧本添补
　　酒诰○王应麟曰扬子法言谓酒诰之篇俄空焉按酒诰古今文皆有之岂子云未见欤艺文志云刘向以中古文校欧阳大小夏侯三家经文酒诰脱简一而大传引酒诰曰封若圭璧今无此句岂即脱简欤
　　明大命于妹邦传妹地名纣所都朝歌以北是疏但妹为朝歌之所居也○【臣召南】按疏此段脱误不一即上文此妹与沬一也沬字上脱鄘风桑中之五字沬字下脱郷字但妹为朝歌之所居也应作为殷纣之所都也朝歌及居字并误下文是诗又云沬之东矣沬之郷矣郷字应是北字之讹又按诗疏引酒诰注沬邦纣之都所处也孔传无此文必郑注也
　　乃穆考文王音义诸盩为昭疏组绀为昭○【臣浩】按诸盩太王之父即祖绀亦曰公叔祖类音义与疏虽异而实同也组应作祖各本俱误
　　尔尚克羞馈祀疏亦非其义势也以下然兹亦惟天防人事○数句理不可解必有脱误今仍之
　　矧惟若畴圻父【句】薄违农父【句】若保宏父【句】定辟【句】○【臣召南】按古读如此毛诗郑笺引若畴圻父则知古今文句读同也王安石始读圻父薄违【句】农父若保【句】宏父定辟【句】朱子以为夐出诸儒之表蔡沈从之传况所顺畴咨之司马乎○【臣召南】按小雅祈父毛曰祈父司马也职掌封圻之兵甲郑笺下疏引此注云顺畴万民之圻父然则颖逹固以若畴二字为司马所职故以顺畴万民为解然非孔传原文之意也
　　以厥臣逹王惟邦君传疏自然大家也○自然二字疑衍
　　自古王若兹监【句】○古读如此蔡沈从兹字絶句今王惟曰○呉棫辨此篇自王启监以下即非梓材本文朱子谓梓材一篇半似洛诰蔡沈曰自今王惟曰以下若人臣进戒之辞与周公召公之言若出一口意者此篇出于编简断烂之中编书者误次其后欤【臣召南】按康诰三篇古今文所共有若言伏生误记则安国校壁中所得者当正其讹若言壁中竹简淆杂则伏生先时不应即与相合康诰之首即言作洛梓材之末又似告君此亦千古不决之疑也
　　越厥疆土于先王肆【句】○古读如此朱子谓肆字当属下句蔡沈从之
　　惟曰欲至于万年惟王【句】子子孙孙永保民【句】○【臣召南】按赵岐注孟子引此篇欲至于万年又曰子子孙孙永保民然则惟王二字自为一句属上宋儒读惟王属下为一句

</div>
    <div class="pagination">
<a href="尚书注疏_page9.html">上一页</a><span>...</span><a href="尚书注疏_page5.html">5</a><a href="尚书注疏_page6.html">6</a><a href="尚书注疏_page7.html">7</a><a href="尚书注疏_page8.html">8</a><a href="尚书注疏_page9.html">9</a><span class="current-page">10</span><a href="尚书注疏_page11.html">11</a><a href="尚书注疏_page12.html">12</a><a href="尚书注疏_page13.html">13</a><a href="尚书注疏_page14.html">14</a><a href="尚书注疏_page15.html">15</a><a href="尚书注疏_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
