<!DOCTYPE html>
<html>
 <head>
  <meta charset="utf-8"/>
  <title>
   书经大全 - 第 13 页/共 29 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   书经大全 - 第 13 页/共 29 页
  </h1>
  <div class="content">
   泾渭汭三水名泾水地志出安定郡泾阳县西今原州百泉县岍【音牵】头山也东南至冯翊【音亦】阳陵县入渭今永兴军高陵县也渭水地志出陇西郡首阳县西南今渭州渭源县鸟鼠山西北南谷山也东至京兆船司空县入河今华州华阴县也汭水地志作芮扶风汧县蒲薮芮水出其西北东入泾今陇州汧【音牵】源县蒲薮有汭水焉周职方雍州其川泾汭诗曰汭鞠之即皆谓是也属连属也泾水连属渭汭二水也【新安陈氏曰孔云水北曰汭一云水曲曰汭又山口曰汭夏书以洛表对洛汭则汭水北之曲也又如东过洛汭】
　　漆沮既从
　　漆沮二水名漆水寰宇记自耀州同官县东北界来经华源县合沮水沮水地志出北地郡直路县东今坊州宜君县西北境也寰宇记沮水自坊州升平县北子午岭出俗号子午水下合榆谷慈马等川遂为沮水至耀州华原县合漆水至同州朝邑县东南入渭二水相敌故并言之既从者从于渭也又按地志谓漆水出扶风县晁氏曰此豳之漆也水经漆水出扶风杜阳县程氏曰杜阳今岐山普润县之地亦汉漆县之境其水入渭在沣水之上与经序渭水节次不合非禹贡之漆水也【苏氏曰从如少之从长渭大而漆沮小故言】
　　沣【音风】水攸同
　　沣水地志作酆出扶风鄠【音戸】县终南山今永兴军鄠县山也东至咸阳县入渭同者同于渭也渭水自鸟鼠而东沣水南注之泾水北注之漆沮东北注之曰属曰从曰同皆主渭而言也【苏氏曰沣渭相若故言同】
　　荆岐既旅终南惇物至于鸟鼠
　　荆岐二山名荆山即北条之荆地志在冯翊怀徳县南今耀州富平县掘陵原也岐山地志在扶风美阳县西北今鳯翔府岐山县东北十里也终南惇物鸟鼠亦皆山名终南地志古文以太一山为终南山在扶风武功县今永兴军万年县南五十里也惇物地志古文以垂山为惇物在扶风武功县今永兴军武功县也鸟鼠地志在陇西郡首阳县西南今渭州渭源县西也俗呼为青雀山举三山而不言所治者蒙上既旅之文也
　　原隰底绩至于猪野
　　广平曰原下湿曰隰诗曰度【入声】其隰原即指此也郑氏曰其地在豳今邠州也猪野地志云武威县东北有休屠【音涂】泽古今以为猪野今凉州姑臧县也治水成功自高而下故先言山次原隰次陂泽也
　　三危既宅三苗丕叙
　　三危即舜窜三苗之地或以为炖煌未详其地三苗之窜在洪水未平之前及是三危已既可居三苗于是大有功叙今按舜窜三苗以其恶之尤甚者迁之而立其次者于旧都今既窜者已丕叙而居于旧都者尚桀骜【音傲】不服盖三苗旧都山川险阻气习使然今湖南徭洞时犹窃发俘而询之多为猫姓岂其遗种【上声】欤【归安邹氏曰按后汉西羌注三危山在今沙州炖煌县东南山有三峯故曰三危　武夷熊氏曰首言弱水终言三危极其逺而言之也吕氏曰三苗有罪自当逐发政施仁自当及之故治水至三危亦既使安居大得其叙后世以为投之四裔若弃之者非圣人之心也】
　　厥土惟黄壤
　　黄者土之正色林氏曰物得其常性者最贵雍州之土黄壤故其田非他州所及【新安陈氏曰土黄壤最贵故雍田上涂泥最下故田下下】
　　厥田惟上上厥赋中下
　　田第一等而赋第六等者地狭而人功少也【王氏炎曰东方朔云关中之地号为亩直一金田上上可知　唐孔氏曰此州与荆州赋田升降皆较六等荆州升之极故云人功修此州降之极故云人功少】
　　厥贡惟球琳琅玕【音郎干】
　　球琳美玉也琅玕石之似珠者尔雅曰西北之美者有昆仑虚之球琳琅玕今南海有青琅玕【音山】瑚属也【孙氏曰贡非一类物者不言惟一类物皆言惟】
　　浮于积石至于龙门西河防于渭汭
　　积石地志在金城郡河关县西南羌中今鄯州龙支县界也龙门山地志在冯翊夏阳县今河中府龙门县也西河冀之西河也雍之贡道有二其东北境则自积石至于西河其西南境则会于渭汭言渭汭不言河者蒙梁州之文也他州贡赋亦当不止一道发此例以互见耳　按邢恕【字和叔郑州人】奏乞下熙河路打造船五百只于黄河顺流放下至会州西小河内藏放熙河路漕使【去声】李复【字履中闽人】奏窃知邢恕欲用此船载兵顺流而下去取兴州契勘会州之西小河咸水其濶不及一丈深止于一二尺岂能藏船黄河过会州入韦精山石峡险窄【音侧】自上垂流直下高数十丈舩岂可过至西安州之东大河分为六七道散流渭之南山逆流数十里方再合逆溜【力救反】水浅滩碛【音迹】不胜【平声】舟载此声若出必为夏国侮笑事遂寝邢恕之策如李复之言可谓谬矣然此言贡赋之路亦曰浮于积石至于龙门西河则古来此处河道固通舟楫矣而复之言乃如此何也姑録之以备参考云【武夷熊氏曰正道皆从渭达河惟山脊以西之地谓道不可通处必自积石之河经涉龙门然后达于西河以至帝都也】
　　织皮昆崘析支渠摉西戎即叙【摉疎鸠反】
　　昆崘即河源所出在临羌析支在河关西千余里渠摉水经曰河自朔方东转经渠摉县故城北盖近朔方之地也三国皆贡皮衣故以织皮冠【音贯】之皆西方戎落故以西戎总之即就也雍州水土既平而余功及于西戎故附于末苏氏曰青徐扬三州皆莱夷淮夷岛夷所篚此三国亦篚织皮但古语有颠倒详略尔其文当在厥贡惟球琳琅玕之下浮于积石之上简编脱误不可不正愚谓梁州亦篚织皮恐苏氏之説为然【武夷熊氏曰昆崘唐书以为吐蕃界析支即今阴山河南等处　归轩邹氏曰按西羌羌地在金城郡河关县之西南滨于赐支至乎河首赐支者禹贡所谓析支也】
　　导岍【音牵】及岐至于荆山逾于河壶口雷首至于太岳底柱析城至于王屋太行【音杭】恒山至于碣石入于海此下随山也岍岐荆三山皆雍州山岍山地至扶风岍县西吴山古文以为汧山今陇州吴山县吴岳山也周礼雍州山镇曰岳山又按寰字记陇州汧源有岍山岍水所出禹贡所谓岍山也晁氏以为今之陇山天井金门秦岭山者皆古之岍也岐荆见雍州壶口雷首太岳底柱析城王屋太行恒山皆冀州山壶口太岳碣石见冀州雷首地志在河东郡蒲坂县南今河中府河东县也底柱石在大河中流其形如柱今陜【音闪】州陜县三门山是也析城地志在河东郡濩泽县西今泽州阳城县也晁氏曰山峯四面如城王屋地志在河东郡垣县东北今绛州垣曲县也晁氏曰山状如屋太行山地志在河内郡山阳县西北今怀州河内也恒山地志在常山郡上曲阳县西北今定州曲阳也逾者禹自荆山而过于河也孔氏以为荆山之脉逾河而为壶口雷首者非是盖禹之治水随山刊木其所表识【音志】诸山之名必其高大可以辨疆域广博可以奠民居故谨而书之以见其施功之次第初非有意推其脉络之所自来若今之法所言也若必实以山脉言之则尤见其説之谬妄盖河北诸山根本脊脉皆自代北寰武岚【音蓝】宪诸州乗高而来其脊以西之水则西流以入龙门西河之上流其脊以东之水则东流而为桑干【音干】幽冀以入于海其西一支为壶口太岳次一文包汾【音坟】晋之源而南出以为析城王屋而又西析以为雷首又次一支乃为太行又次一支乃为恒山其间各隔沁【音尽】潞诸川不相连属岂自岍岐跨河而为是诸山哉山之经理者已附于逐州之下于此又条列而详记之而山之经纬者可见矣王郑有三条四列之名皆为未当今据导字分之以为南北二条而江河以为之纪于二之中又分为二焉此北条大河北境之山也【朱子曰每州各言境内山川首尾不相聨贯且自东而西非自然之形势故于此通説九州山川聨贯首尾更从西而东以着自然之形势　问味别地脉之説如何曰不知是要水有所归不为民害还是只要辨味防茶如陆羽之流寻脉踏地如后世风水之流耶且太行自西北发脉来为天下之脊此是中国大形势其底柱王屋等山皆是太行山脚今説者分阴阳列言导岍及岐至于荆山荆山山脉逾河而过为壶口雷首底柱析城王屋碣石则是荆山地脉却来做太行山脚其所谓地脉尚説不通况禹贡本非理会地脉耶　吕氏曰山川之分见于九州者其经也山川之聚见于后者其纬也无经则不知其定所无纬则不知其脉络此作书之妙也导山有二説或以为随山通道以相视其源委脉络或以为治山旁小水二説当兼用禹随山以治水故以导言如止于相其山势何导之有山之有脉络条列固不可诬而水之源未有不出于山水之势未有不因于山既随山通道相其脉络源委又因以导山旁涧谷之水而纳之川二説盖并行而不相悖也　林氏曰禹本导川归海今乃先以导山盖方洪水怀襄故川旧渎皆浸没不可见欲施工无所措手故先以九州高山巨镇为表识自西决之使东以杀其滔天之势水既顺下渐入于海则川流故迹稍稍可求于是濬川之功可施始决九川而距四海盖先随山而后濬川其序不得不然也　新安陈氏曰三条之説出于马融王肃以岍岐至碣石为北条西倾至陪尾为中条嶓冢至敷浅原为南条然内方大别在荆州岷在梁州相去数千里岂可合为一条四列之説出于郑谓岍岐为正阴列西倾为次阴列嶓冢为次阳列岷山为正阳列四列虽是而阴阳正次名称未当宜蔡氏以二条四列订之云】
　　西倾朱圉【音语】鸟鼠至于太华熊耳外方桐柏至于陪尾西倾朱圉鸟鼠太华雍州山也熊耳外方桐柏陪尾豫州山也西倾见梁州朱圉地志在天水郡冀县南今秦州大潭县也俗呼为白岩山鸟鼠见雍州太华地志在京兆华阴县南今华州华阴县二十里也熊耳在商州上洛县详见豫州外方地志颍川郡崈高县有崈【音崇】高山古文以为外方在今西京登封县也桐柏地志在南阳郡平氏县东南今唐州桐柏县也陪尾地志江夏郡安陆县东北有横尾山古文以为陪尾今安州安陆也西倾不言导者蒙导岍之文也此北条大河南境之山也【孔氏曰西倾朱圉在积石以东鸟鼠渭水所出在陇西之西三者雍州之南山至于太华相首尾而东太华熊耳外方桐柏四山相连东南在豫州界洛经熊耳伊经外方淮出桐柏经陪尾凡此皆先举所施功之山于上而后条例所治水于下互相备　曾氏曰岍与西倾皆雍州之山故西倾不言导其文蒙于导岍也岷嶓皆梁州之山故岷山不言导其文蒙于嶓冢也】
　　导嶓冢至于荆山内方至于大别【必别反】
　　嶓冢即梁州之嶓也山形如冢故谓之嶓冢详见梁州荆山南条荆山地志在南郡临沮县北今襄阳府南章县也内方大别亦山名内方地志章山古文以为内方山在江夏郡竟陵县东北今荆门军长林县也左传吴与楚战楚济汉而陈【音阵】自小别至于大别盖近汉之山今汉阳军汉阳县北大别山是也地志水经云在安丰者非是此南条江汉北境之山也【孔氏曰水出嶓冢在梁州经荆山荆山在荆州内方大别皆荆州山汉水所经】
　　岷山之阳至于衡山过九江至于敷浅原
　　岷山见梁州衡山南岳也地志在长沙郡湘南县今潭州衡山县也九江见荆州敷浅原地志云豫章郡歴陵县南有博易山古文以为敷浅原今江州徳安县博阳山也晁氏以为在鄱阳者非是今按晁氏以鄱阳有博阳山又有歴陵山为应地志歴陵县之名然鄱阳汉旧县地不应又为歴陵县山名偶同不足据也江州徳安虽为近之然所谓敷浅原者其山甚小而庳【音卑】亦未见其为在所表见者惟庐阜在大江彭蠡之交最高且大宜所当纪志者而皆无考据恐山川之名古今或异而者未必得其真也姑俟知者过经过也与导岍逾于河之义同孔氏以为衡山之脉连延而为敷浅原者亦非是盖岷山之脉其北一支为衡山而尽于洞庭之西其南一支度桂岭北经袁筠之地至徳安所谓敷浅原者二支之间湘水间断衡山在湘水西南敷浅原在湘水东北其非衡山之脉连延过九江而为敷浅原者明甚且其山川冈脊源流具在眼前而古今异説如此况残山断港【音讲】歴数千百年者尚何自取信哉岷山不言导者蒙导嶓冢之文也此南条江汉南境之山也【问岷山之分何以见朱子曰只是以水验之大凡两山夹行中间必有水两水夹行中间必有山江出于岷山岷山夹江两岸而行那边一支去为江北许多去处这边一支为湖南又一支为建康又一支为两浙而余气为福建二广　禹贡西方南方殊不见禹施工处縁是山高少水患当时只分遣官属而不了事底记得文字不整齐耳某作九江彭蠡辨禹贡大槩可见于此禹贡只载九江无洞庭今以其地验之有洞庭无九江则洞庭之为九江无疑矣洞庭彭蠡冬月亦涸只有数条江水在其中　或问禹贡地理曰禹贡过字有三义有山过水过人过如过九江至敷浅原只是禹过此处去也若曰山过水过更不通　孔氏曰岷山江所出在梁州衡山江所经在荆州　林氏曰岍岐所导之水乃合河济之流最为奔悍当其随山之初自西而决之东自东达之东北则已达于海矣故言入于海西倾嶓岷所导之水则未能达海且注于下流之地及濬川之功既施乃得入海故下文所载方是众水入海之道故此只言至于陪尾大别敷浅原而止而下流之山皆所不及也　陈氏曰禹之导山虽曰因而治众水大槩岍岐之列河济所经西倾之列伊洛淮渭所经嶓冢之列汉水所经岷山之列江水所经也　新安陈氏曰导山之役分为四路乃怀襄方殷未可下濬川之功先随山相视可疏导者疏导之两条四列实人功经歴之次第为濬川之经始下文导水详言濬川之源委乃收上文随山之成功林陈説是独岍岐入海节辞犹未备岍岐一列河济所经既入海矣何为下文导河积石导沇水二条又各言入于海欤意者当时水患河济尤甚比江汉淮用工尤难故自发源以至入海先之相视疏导后之开凿濬导必极于归缩之地若江淮汉之属则初一番相视疏导且可至陪尾大别敷浅原而止下文方自源徂流言之欤】
　　导弱水至于合黎余波入于流沙
　　此下濬川也弱水见雍州合黎山名隋地志在张掖县西北亦名羌谷流沙杜佑云在沙州西八十里其沙随风流行故曰流沙水之疏凿者已附于逐州之下于此又派别而详记之而水之经纬皆可见矣濬川之功自随山始故导水次于导山也又按山水皆原于西北故禹叙山叙水皆自西北而东南导山则先岍岐导水则先弱水也【朱子曰流沙在合黎之西自导弱水至导洛凡九条皆导水之事大槩自北而南先言山以为水之经故此言水为山之纪弱水最在西北水又西流不经中国故首言之　陈氏曰弱水之正者入合黎其余则入于流沙　程氏曰禹导弱水至合黎则其逆行者已顺其逺而无所事治者固不必极之于西海近而无能为害者亦任其余波之入流沙则已矣故于雍止曰既西而于导水不必曰入于西海皆纪实也合黎流沙不可意度　林氏曰禹惟先决山陵之积水使有所归然后可施濬川之功如上文既导岍岐至碣石然后导河济之功可施导西倾至陪尾然后导淮渭洛之功可施导嶓至大别导岷至敷浅原然后导汉与江之功可施所以先言导山而后及导水也】
　　导黑水至于三危入于南海
　　黑水地志在犍【音干】为郡南广县汾关山水经出张掖鸡山南至炖煌过三危山南流入于南海唐樊绰云西夷之水南流入于南海者凡四曰区江曰西珥【音二】河曰丽水曰弥渃【音眉若】江皆入于南海其曰丽水者即古之黑水也三危山临峙其上按梁雍二州西边皆以黑水为界是黑水自雍之西北而直出梁之西南也中国山势冈脊大抵皆自西北而来积石西倾岷山冈脊以东之水既入于河汉岷山其冈脊以西之水即为黑水而入于南海地志水经樊氏之説虽未详的实要是其地也程氏曰樊绰以丽水为黑水者恐其狭小不足为界其所称西珥河者却与汉志叶榆泽相贯广处可二十里既足以界别二州其流又正趋南海又汉滇【音颠】池即叶榆之地武帝初开滇巂【音髓】时其地古有黑水旧祠夷人不知载籍必不能附会而绰及道元皆谓此泽以榆叶所积得名则其水之黑似榆叶积渍所成且其地乃在蜀之正西又东北距宕昌不逺宕昌即三苗种裔与三苗之叙于三危者又为相应其证验莫此之明也【朱子曰黑水从雍梁西界入南海亦不经中国故次之弱水黑水沇水言导而不着其地未详　陈氏大猷曰万水能载而弱水独弱且西流万水皆清而黑水独黑且南流天地之间有常有变不可一律齐圣人顺其性而已】
　　导河积石至于龙门南至于华阴东至于底【音砥】柱又东至于孟津东过洛汭至于大伾北过洚【音降】水至于大陆又北播为九河同为逆河入于海
　　积石龙门见雍州华阴华山之北也底柱见导山孟地名津渡处也杜预云在河内郡河阳县南今孟州河阳县也武王师渡孟津者即此今亦名富平津洛汭洛水交流之内在今河南府巩【音拱】县之东洛之入河实在东南河则自西而东过之故曰东过洛汭大伾孔氏曰山再成曰伾张揖以为在成臯郑以为在修武武徳臣瓒以为修武武徳无此山成臯山又不再成今通利军黎阳县临河有山盖大伾也按黎阳山在大河垂欲趋北之地故禹记之若成臯之山既非从东折北之地又无险碍如龙门底柱之须疏凿西去洛汭既已大近东距洚水大陆又为絶逺当以黎阳者为是洚水地志在信都县今冀州信都县枯洚渠也程氏曰周时河徙砱砾至汉又改向顿丘东南流与禹河迹大相背戾地志魏郡邺县有故大河在东北直达于海疑即禹之故河孟康以为王莽河非也古洚渎自唐贝州经城北入南宫贯穿信都大抵向北而入故河于信都之北为合北过洚水之文当以信都者为是大陆见冀州九河见兖州逆河意以海水逆潮而得名九河既沦于海则逆河在其下流故不复有矣河上播而为九下同而为一其分播合同皆水势之自然禹特顺而导之耳今按汉西域张骞所穷河源云河有两源一出葱岭一出于阗于阗在南山下其河北流与葱岭河合东注蒲昌海蒲昌海一名盐泽去玉门阳关三百余里其水停居冬夏不增减潜行地中南出积石又唐长庆中薛元鼎使吐蕃自陇西成纪县西南出塞二千余里得河源于莫贺延积尾曰闷磨黎山其山中高四下所谓昆崘也东北流与积石河相连河源澄莹冬春可涉下稍合流色赤益逺他水并注遂浊吐蕃亦自言昆崘在其国西南二説恐薛氏为是河自积石三千里而后至于龙门经但一书积石不言方向荒逺在所略也龙门而下因其所经记其自北而南则曰南至华阴记其自南而东则曰东至底柱又详记其东向所经之地则曰孟津曰洛汭曰大伾又记其自东而北则曰北过洚水又详记其北向所经之地则曰大陆曰九河又记其入海之处则曰逆河自洛汭而上河行于山其地皆可攷自大伾而下垠岸高于平地故决齧流移水陆变迁而洚水大陆九河逆河皆难指实然上求大伾下得碣石因其方向辨其故迹则尤可考也其详悉见上文　又按李复云同州韩城北有安国岭东西四十余里东临大河濒河有禹庙在山断河出处禹凿龙门起于唐张仁愿所筑东受降【平声】城之东自北而南至于山尽两岸石壁峭立大河盘束于山峡间千数百里至此山开岸濶豁然奔放怒气喷风声如万雷今按旧説禹凿龙门而不详其所以凿诵説相但谓因旧修辟去其龃龉以决水势而已今详此説则谓受降以东至于龙门者是禹新开凿若果如此则禹未凿时河之故道不知却在何处而李氏之学极博不知此説又何所考也【朱子曰释水云河千里一曲一直河从积石北行又东乃折而南计应三千里然后至龙门而为西河龙门地势险河率破山以行禹功于此最难自龙门南流至华阴而极始折而东至于底柱又东至孟津东过洛汭而为南河至大伾而极始折而北流为东河至兖州而分为九复合为一而入海河流于此终矣河为四渎宗其发源西北故叙中国之水以河为先逆河是开渠通海以泄河之溢秋冬则涸春夏则泄程氏曰洛水至于洛州巩县东北入河曰洛汭者洛既北入于河河之南洛之北其两间为汭汭之为】
　　【言在洛水之内也渭水入河之间亦名渭汭正其义也自洛汭以上山水名称迹道古今如一自大伾以下不特水道难考虽名山旧尝凭河者亦复不可究辨非山有徙移也河既变迁年世又逺人知新河之为河不知旧山之不附新河也辄并河求之安从而得旧山之真欤　苏氏曰河既分为九又合为一以一迎八而后入海　王氏炎曰周定王五年河徙已非禹之故道汉元光三年河徙东郡更注渤海继决于瓠子又决于魏之馆陶遂分为屯氏河大河在西屯河在东二河相并而行元帝永光中又决于清河灵鸣犊口则河水分流入于博州屯河始壅塞不通后二年又决于平原则东入齐入青以达于海而下流与漯为一王莽时源遂行漯川大河不行于大伾之北而遂行于相魏之南则山泽在河之濒者支川与河之相贯者悉皆易位而与禹贡不合矣　方氏曰建绍后黄河决入钜野溢于泗以入于淮者谓之南清河由汶合济至沧州以入海者谓之北清河是时淮仅受河之半金之亡也河自开封北卫州决而入涡河以入淮一淮水独受大黄河之全以输之海济水之絶于王莽时者今其原出河北温州犹经枯黄河中以入汶而后趋海清济贯浊河遂成虚论矣新安陈氏曰方氏阳于身经目覩与诸家据纸上而説者不同合程王説而参观之可见古今河道之大不同又因方説而后济水之入河复溢出于河者显然可见矣】
　　嶓冢导漾东流为汉又东为沧浪【音郎】之水过三澨至于大别【必别反】南入于江东滙【音贿】泽为彭蠡东为北江入于海
　　漾水名水经曰漾水出陇西郡氐道县嶓冢山东至武都常璩【音渠】曰汉水有两源此东源也即禹贡所谓嶓冢导漾者其西源出陇西嶓冢山会泉始源曰沔迳葭萌入汉东源在今西县之西西源在今三泉县之东也郦道元谓东西两川俱出嶓冢而同为汉水者是也水源发于嶓冢为漾至武都为汉又东流为沧浪之水郦道元云武当县北四十里汉水中有洲曰沧浪洲水曰沧浪水是也盖水之经歴随地得名谓之为者明非他水也三澨水名今郢州长寿县磨石山发源东南流者名澨水至复州景陵县界来又名汊【楚嫁反】水疑即三澨之一然据左传漳澨澨则为水际未可晓也大别见导山入江在今汉阳军汉阳县滙回也彭蠡见扬州北江未详入海在今通州静海县　今按彭蠡古今记载皆谓今之番阳然其泽在江之南去汉水入江之处已七百余里所蓄之水则合饶信徽抚吉贑【音绀】南安建昌临江袁筠隆兴南康数州之流非自汉入而为滙者又其入江之处西则庐阜东则湖口皆石山峙立水道狭甚不应汉水入江之后七百余里乃横截而南入于番阳又横截而北流为北江且番阳合数州之流猪而为泽泛溢壅遏初无仰于江汉之滙而后成也不惟无所仰于江汉而众流之积日遏月高势亦不复容江汉之来入矣今湖口横渡之处其北则江汉之浊流其南则番阳之清涨不见所谓汉水滙泽而为彭蠡者番阳之水既出湖口则依南岸与大江相持以东又不见所谓横截而为北江者又以经文考之则今之彭蠡既在大江之南于经则宜曰南滙彭蠡不应曰东滙于导江则宜曰南防于滙不应曰北会于滙且既在南于经财宜曰北为北江不应曰东为北江以今地理叅挍絶为反戾今庐江之北有所谓巢湖者湖大而源浅每嵗四五月间蜀岭雪消大江泛溢之时水淤入湖至七八月大江水落湖水方泄随江以东为合东滙北滙之文然番阳之湖方五六百里不应舍此而録彼记其小而遗其大也盖尝以事理情势考之洪水之患惟河为甚意当时龙门九河等处事急民困势重役烦禹亲莅而身督之若江淮则地偏水急不待疏凿固已通行或分遣官属往视亦可况洞庭彭蠡之间乃三苗所居水泽山林深昧不测彼方负其险阻顽不即工则官属之往者亦未必遽敢深入是以但知彭蠡之为泽而不知其非汉水所滙但意如巢湖江水之淤而不知彭蠡之源为甚众也以此致误谓之为滙谓之北江无足怪者然则番阳之为彭蠡信矣【因説禹贡朱子曰此最难説盖他本文自有谬处且如汉水自是从今汉阳军入江下至江州然后江西一带江水流出合为大江两江下水相淤故江西水出不得溢为彭蠡上取汉水入江处有多少路今言汉水过三澨至于大别南入于江东滙泽为彭蠡全然不合又如何去强解释得盖禹当时只治得雍冀数州为详南方诸水皆不亲见恐只得之传闻故多遗阙又差误如此今又不成説他圣人之经不是所以难説然自古解释者纷纷终是与他地上水不合东滙泽为彭蠡多此一句】
　　岷山导江东别为沱又东至于澧【音礼】过九江至于东陵东迆【音以】北防为滙东为中江入于海
　　沱江之别流于梁者也澧水名水经出武陵充县西至长沙下隽西北北入江郑氏云经言导言防者水也言至者或山或泽也澧宜山泽之名按下文九江澧水既与【音预】其一则非水明矣九江见荆州东陵巴陵也今岳州巴陵县也地志在庐江西北者非是防滙中江见上章【朱子曰禹治江不见甚用力书载岷山导江东别为沱又东至于澧过九江至于东陵东迆北防为滙东为中江入于海若中间更用工夫如何载得恁略　嶓冢导漾东流为汉又东为沧浪之水过三澨至于大别南入于江东滙泽为彭蠡东为北江入于海又曰岷山之阳至于衡山过九江至于敷浅原此皆禹贡之文也古今读者皆以为是既出于圣人之手则固不容复有讹谬万世之下但当尊信诵习之无穷亦无以覈其事实是否为也是以为之説者不过随文解义以就章句如説九江则曰江过寻阳派别为九或曰有小江九北来注之説彭蠡则曰汉水所滙而江水亦往防焉説北江中江则曰汉既滙而出为北江江既防而出为中江也説九江则但指今日江州治所以当之説敷浅原则但以为汉歴阳县之博易山在今日为江州之徳安县而已如是而言姑为诵説则可矣若以山川形势之实考之吾恐其説有所不通而不能使人无所疑也若曰派别为九则江流上下洲渚不一今所计以为九者若必首尾长短均布若一则横断一节纵别为九一水之间当有一洲九江之间沙水相间乃为十有七道于地将无所容若曰参差取之不必齐一则又不知断自何许而数其九也况沙渚出没其势不常江陵先有九十九洲后乃复生一洲是岂可以为地理之定名乎此不可通之妄説也若曰旁计横入小江之数则自岷山以东至入海处不知当为几千百里江矣此又不可通之妄説也且经文言九江孔殷则正以见其吐吞壮盛浩无津涯之势决非寻常分派小江之所当又继此而后及夫沱潜云梦则又见其决非寻阳以东甚逺之下流此又可以证前二説者为不可通之妄説也若曰汉水滙为彭蠡而江水亦往防焉则彭蠡之为泽也实在大江之南自今江州湖口县南跨南康军饶州之境以接于隆兴府之北弥漫数十百里其源则东自饶徽信州建昌军南自贑州南安军西自袁筠以至隆兴府分寜武宁诸邑方数千里之水皆防而归焉北过南康澜左里则两岸渐迫山麓而湖面稍狭遂东北流以趋湖口而入于江矣然以地势北高而南下故其入于江也反为江水所遏而不得遂因郤而自猪以为是弥漫数十百里之大泽则是彭蠡之所以为彭蠡者初非有所仰于江汉之滙而后成也不惟无所仰于江汉而众流之积日遏月高势以不复容江汉之来入矣又况汉水自汉阳军大别山下南流入江则其水与江混而为一至此已七百余里矣今谓其至此而后一先一后以入于彭蠡既滙之后又复循次而出以为二江则其入也何以识其为昔日之汉水而先行何以识其为昔日之江水而后会其出也何以识其为昔日之汉水而今分之以北何以识其为昔日之江水而今分以居中耶且以方言之则宜曰南防而不应曰北会以实计之则湖口之东今但见其为一江而不见其分流然则所谓汉水滙为彭泽而江水亦往防焉者亦不可通之妄説也此数説者既无一之不穷于是味别洲别之论出焉而终亦不免于穷也盖曰味别则不知凡禹之所为过门不入胼手胝足而不以为病者为欲大济天下昏垫之民使得平土而居以衣且食而遂其生耶抑如陆羽张又新辈但欲较其毫分于齿颊间以为茗饮一时之快也呜呼彼以是而为説者亦可谓童騃不思之甚矣且河之所会漆沮泾渭伊洛瀍涧支川尤多而初无味别之説济之所经或潜或见或止或流其变不一而亦无味别之説何独至此而辨之若是悉耶此又可见为不通之妄説也若曰洲别则又九江之凿吾既辨于前矣若果如此则汉水入江之后便须当有一洲介于其间以为江汉之别而湖口入滙之处又当各分为二以为出入之辨而后可也今皆无之而湖口横渡之处予尝过之但见舟北为大江之浊流舟南为彭蠡之清涨而已盖彭蠡之水虽限于江而不得泄然其既平则亦因其可行之隙而又未尝不相持以东也恶睹所谓中江北江之别乎此又可见其为不通之妄説也若曰古之九江即今之江州古之敷浅原即今之徳安县则汉九江郡本在江北而今所谓江州者实武昌郡之柴桑县后以江北之寻阳并柴桑而立郡又自江北徙治江南以故江南得有寻阳之名后又因寻阳而改为江州实非古九江地也又况经言过九江至于东陵而后会于彭蠡则自今江州城下至湖口县才四十里不知东陵的在何处何所表异而其志之繁宻促数乃如此又曰过九江至于敷浅原则已自江州顺流东下湖口又复泝流南上彭蠡百有余里而后至焉亦河説哉此又不可通之妄説也至于今之所谓敷浅原者则其为山也微而其全体正脉又特为庐阜以尽乎大江彭蠡之交矣不取于此以记衡山东道一支之所极者而独有取乎彼之区区焉者则吾恐其山川之名古今或异而者未必得其真也凡此差舛其类不一读而不思思而不考者既昏溃卤莽而无足言矣其间亦有心知其误而口不敢言乃反为之迁就穿凿以盖之其巧愈甚其谬愈彰使有识之士读之愈疑而不敢信惟国初胡袐监旦近世晁事説之皆以九江为洞庭则其援证皆极精博而莆田郑樵渔仲独谓东滙泽为彭蠡东为北江入于海十三字为衍文亦为得之予既目覩彭蠡有源两江不分之实又参之以此三説者而深以事理情势求之然后果得其所以误也盖洪水之患惟河为甚而兖州乃其下流水曲而流缓地平而土疎故河之患于此为尤甚而作治之功十有三载然后同于诸州窃料当时惟此等处事急民困势重役烦禹乃亲莅而身督之不可一日而舍去若梁雍荆地偏水急不待疏凿固已通行则分遣官属往而视之其亦可也况洞庭彭蠡之间乃三苗氏之所居当是之时水泽山林深昧不测彼方负其险阻顽不即工则官属之往者固未必遽敢深入其境是以但见彭蠡之为泽而不知其源之甚逺而且多但见洞庭下流之已为江而不知其中流之尝为泽而甚广也以此致误宜无足怪者若其用字之同异则经之凡例亦自可考顾读者未深思耳今但删去东滙北江之衍字而正以洞庭为九江更以经之凡例通之则过九江至于东陵者言导岷山之水而是水之流横截乎洞庭之口以至东陵也是汉水过三澨之例也过九江至于敷浅原者言导岷阳之山而导山之人至于衡山之麓遂越洞庭之尾东取山路以至于敷浅原也是导岍岐荆山而逾于河以尽常碣之例也以是观之则经之文意不亦既明矣乎　始余读禹贡即有所疑于此数条复见郑渔仲所论以东为北江入于海者为衍文初无意其有理既而思之去其所谓北江者则下文之中江者无所措矣晚以蒙恩假守二年于彭蠡之上乃得究观其山川地理之实而知经文之不能无误也至于以九江为洞庭则惟近世晁以道之説为然晁氏则本于胡秘监之説也细以地理逺近之势度之宜从二公为是】
　　导沇【音尹】水东流为济入于河溢为荥东出于陶丘北又东至于菏又东北防于汶又北东入于海【济子礼反荥互扄反】沇水济水也发源为沇既东为济地志云济水出河东郡垣曲县王屋山东南今绛州垣曲县山也始发源王屋山顶崖下曰沇水既见而伏东出于今孟州济源县二源东源周回七百步其深不测西源周回六百八十五步其深一丈合流至温县是为济水歴虢公台西南入于河溢满也复出河之南溢而为荥荥即荥波之荥见豫州又东出于陶丘北陶丘地名再成曰陶在今广济军西又东至于菏菏即菏泽亦见豫州谓之至者济阴县自有菏派济流至其地尔汶北汶也见青州又东北至于东平府夀张县安民亭合汶水至今青州博兴县入海唐李贤谓济自郑以东贯滑曹郓济齐青以入于海本朝乐史谓今东平济南淄川北海界中有水流入海谓之清河郦道元谓济水当王莽之世川渎枯竭其后水流迳通津渠势改寻梁脉水不与昔同然则荥泽济河虽枯而济水未尝絶流也程氏曰荥水之为济本无他义济之入河适防河满溢出南岸溢出者非济水因济而溢故禹还以元名命之按程氏言溢之一字固为有理然出于河南者既非济水则禹不应以河枝流而冒称为济盖溢者指荥而言非指河也且河浊而荥清则荥之水非河之溢明矣况经所书单立导沇条例若断若续而实有源流或见或伏而脉络可考先儒皆以济水性下劲疾故能入河穴地流注显伏南丰曾氏齐州二堂记云泰山之北与徐之东南诸谷之水西北防于黑水之湾又西北滙于柏崖之湾而至于渴马之崖盖水之来也众其北折而西也悍【音捍】疾尤甚及至于崖下则泊然而止而自崖以北至于歴城之西盖五十里而有泉涌出高或致数尺其旁之人名之曰趵【音剥】突之泉齐人皆谓尝有弃糠于黑水之湾者而见之于此盖泉自渴马之崖潜流地中而至此复出也其注而北则谓之泺【音洛】水达于清河以入于海舟之通于济者皆于是乎达也齐多甘泉其显名者十数而色味皆同以余验之盖皆泺水之旁出者也然则水之伏流地中固多有之奚独于荥泽疑哉吴兴沈氏亦言古説济水伏流地中今歴下凡发地皆是流水世谓济水经过其下东阿亦济所经取其井水煑胶谓之阿胶用搅浊水则清人服之下隔疏痰盖其水性趋下清而重故也济水伏流絶河乃其物性之常事理之著者程氏非之顾弗深考耳【新安陈氏曰方氏回尝亲过枯黄河见济水出河北温县者今经枯黄河以入汶而后趋海而谓清济贯浊河遂成虚论以此观之则济水性下固能伏流而出为荥然其性劲实能劲絶大河中而出为荥也程泰之谓溢为荥非济溢辨之者以河浊荥清证其非当矣今大河改而南流而古大河遂为枯砾济之贯河其迹显然泰之之非不辨而明矣】
　　导淮自桐柏东防于泗沂东入于海
　　水经云淮水出南阳平氏县胎簪山禹只自桐柏导之耳桐柏见导山泗沂见徐州沂入于泗泗入于淮此言会者以二水相敌故也入海在今淮浦
　　导渭自鸟鼠同穴东会于沣又东会于泾又东过漆沮入于河
　　同穴山名地志云鸟鼠山者同穴之枝山也余并见雍州孔氏曰鸟鼠共为雌雄同穴而处其説怪诞不经不足信也郦道元云渭水出南谷山在鸟鼠山西北禹只自鸟鼠同穴导之耳【新安陈氏曰沣泾漆沮皆入渭渭入河东会于沣即沣水攸同也东会于泾即泾属渭汭也东过漆沮即漆沮既从也沣水大与渭并故曰会既得沣泾渭愈大漆沮皆小故曰过前分言于雍而自源沮流言于此也】
　　导洛自熊耳东北防于涧瀍又东会于伊又东北入于河
　　熊耳卢氏【县名】之熊耳也余并见豫州洛水出冢岭山禹只自熊耳导之耳　按经言嶓冢导漾岷山导江者漾之源出于嶓江之源出于岷故先言山而后言水也言导河积石导淮自桐柏导渭自鸟鼠同穴导洛自熊耳皆非出于其山特自其山以导之耳故先言水而后言山也河不言自者河源多伏流积石其见处故言积石而不言自也沇水不言山者沇水伏流其出非一故不志其源也弱水黑水不言山者九州之外盖略之也小水合大水谓之入大水合小水谓之过二水势均相入谓之会天下之水莫大于河故于河不言会此禹贡立言之法也【王氏炎曰凡导川皆决而委之于海然百川东注而弱水独西黑水独南其入于东海则天下之水在北莫大于河在南莫大于江汉故先言导河而汉次之江又次之淮济亦四渎也故先言济而淮次之皆自北而南也四渎之西有渭东有洛亦大川也故以是终焉】
　　九州攸同四隩【音郁】既宅九山刊旅九川涤源九泽既陂四海会同
　　隩隈也李氏曰崖内近水为隩陂障也会同与灉沮会同同义四海之隩水涯之地已可奠居九州之山槎【音茶】木通道已可祭告九州之川濬涤泉源而无壅遏九州之泽已有陂障而无决溃【音会】四海之水无不会同而各有所归此盖总结上文言九州四海水上无不平治也【吕氏曰水平而复疏涤其源为经久计也　林氏曰九州辨之悉矣至此又言其所以同有以辨之则异制异俗异和异宜各得其所而不相乱有以同之则同文同轨同伦各要其归而不见其异序言别此言同先别而后同也　上官氏曰天下山水见于禹贡者四十有五而九水为大九山为高大者既导则小者无不顺矣高者既治则卑者无不平矣此九山九川所以叙于九州之后也】
　　六府孔修庶土交正底慎财赋咸则三壤成赋中邦孔大也水火金木土谷皆大修治也土者财之自生谓之庶土则非特谷土也庶土有等当以肥瘠高下名物交相正焉以任土事底致也因庶土所出之财而致谨其财赋之入如周大司徒以土宜之法辨十有二土之名物以任土事之类咸皆也则品节之也九州谷土又皆品节之以上中下三等如周大司徒辨十有二壤之名物以致稼穑之类中邦中国也盖土赋或及于四夷而田赋则止于中国而已故曰成赋中国【复斋董氏曰九畴先五行五行一曰水水治则六府皆理　吕氏曰底慎其心也则壤其迹也本末皆傋　林氏曰凖则上中下之土壤即前九等之田三等言其略九等言其详也　陈氏大猷曰上各州惟举一隅至此总结之以见九州之所同如宅土既宅惟见于兖雍故以此四隩既宅总之旅山惟见于梁雍故此以九山刊旅总之各州所载川泽虽多然九州川泽不止是也故以九川九泽之涤陂总之上虽各载达河之道而四方之趋帝都者不止是也故以四海防同总之六府孔修则非特水土之治而已庶土交正则山林川泽丘陵坟衍原隰之土他无不正非特坟壤垆之复其性而已也正庶土而慎财赋所以总结九州所贡篚之物也则三壤以成中邦之赋所以总结九州九等之田与赋也】
　　锡土姓
　　锡土姓者言锡之土以立国锡之姓以立宗左传所谓天子建徳因生以赐姓胙【音助】之土而命之氏者也【林氏曰水土平可以封建诸侯也如契封于商赐姓子稷封于邰赐姓姬有土有社昔固有矣至是徧锡之】
　　祗台【音怡】徳先不距朕行【去声】
　　台我距违也禹平水土定土赋建诸侯治已定功已成矣当此之时惟敬徳以先天下则天下自不能违越我之所行也【王氏炎曰曰台曰朕皆禹自言指台朕为尧舜非经意也　马氏曰水土已平天子于是封建分理又敬己徳以先之而莫敢违皆禹功所致也即廸朕徳时乃功惟叙之意】
　　五百里甸服百里赋纳总二百里纳铚【音只】三百里纳秸【音戛】服四百里粟五百里米
　　甸服畿内之地也甸田服事也以皆田赋之事故谓之甸服五百里者王城之外四面皆五百里也禾本全曰总刈【音乂】禾曰铚半稾也半稾去【上声】皮曰秸谓之服者三百里内去王城为近非惟纳总铚秸而又使之服输将之事也独于秸言之者总前二者而言也粟谷也内百里为最近故并禾本总赋之外百里次之只刈禾半稾纳也外百里又次之去稾麄皮纳也外百里为逺去其穗【音遂】而纳谷外百里为尤逺去其谷而纳米盖量其地之逺近而为纳赋之轻重精麄也此分甸服五百里而为五等者也【朱子曰里者乃道途逺近之数非方井之里也甸治田也畿内天子之田其民主为天子治田事故谓之甸服　近麄而逺精近者易致逺者难致故也畿内专言田赋者畿内封诸侯侯故田赋入天子然五服各不同亦举凡例互相见　张氏曰此乃下因水土既平而言弼成五服之事服服其事也内而甸侯绥外而要荒莫不各服其事于天子故皆谓之服　孔氏曰甸服为天子服治田禾藁曰总供饲国马　唐孔氏曰铚鎌也用以刈故以铚表禾穗秸言服举中以明上下侯服以外贡不入谷甸主治田故服名甸　苏氏曰独言甸服之赋者内详王赋之法而诸侯可推也　陈氏大猷曰禹之甸法达于天下诗奕奕梁山维禹甸之传少康有田一成皆甸法也王畿独以甸名服者农事国之本也京师声名文物之所萃四方百货之所聚其民易以弃本逐末制名甸服示天下以务本重谷也　新安陈氏曰或谓服如国服之服他有服役不但输将或又谓秸只纳稾以此二百里在逺近之中故使只纳稾而服输将之役也　碧梧马氏曰秸服之服先儒多以服字就秸字上解秸稾也若去禾中之粟米而纳空稾惟使之服输将之事是其赋轻于四百里五百里矣若存禾中之粟米而又纳稾又服输将之事是其赋重于百里二百里矣惟蔡传摘出服字以为总前二者言之为通盖孔氏亦以此明上下服并皆有所纳之役矣苐孔氏説以服字贯总铚粟米言之文势为碍尔】
　　五百里侯服百里采二百里男邦三百里诸侯
　　侯服者侯国之服甸服外四面又各五百里也采者卿大夫邑地男邦男爵小国也诸侯诸侯之爵大国次国也先小国而后大国者大可以御外侮小得以安内附也此分侯服五百里而为三等也【朱子曰第二之百里为男爵之国　三百里谓自三至五谓百里者三随文生例不可拘此　侯服惟言邑国者畿外主于封侯亦互相见　吕氏曰采邑如今之职田言男则子在其间言侯则公伯在其间】
　　五百里绥【音须】服三百里揆文教二百里奋武卫
　　绥安也谓之绥者渐逺王畿而取抚安之义侯服外四面又各五百里也揆度也绥服内取王城千里外取荒服千里介于内外之间故以内三百里揆文教外二百里奋武卫文以治内武以治外圣人所以严华夏之辨者如此此分绥服五百里而为二等也【陈氏大猷曰绥服内安中国外安边疆也内三百里非全无武卫以文教为主外二百里非全无文教以武卫为主文教以善其生武卫以防其生民斯安矣又曰武以卫言保防而已治世武事易弛故奋以修之圣人不黩武亦不废武也与后世恃小康而销兵者异矣　林氏曰汉魏使外夷入居中国障塞之地至西晋有刘石之祸石晋以卢龙赂契丹至重贵有耶律之难绥服华夷之辨万世不易之法也】
　　五百里要【平声】服三百里夷二百里蔡【音煞】
　　要服去王畿已逺皆夷狄之地其文法略于中国谓之要者取要约之义特羁縻【音饥眉】之而已绥服外四面又各五百里也蔡放也左传云蔡蔡叔是也流放罪人于此也此分要服五百里而为二等也
　　五百里荒服三百里蛮二百里流
　　荒服去王畿益逺而经略之者视要服为尤略也以其荒野故谓之荒服要服外四面又各五百里也流流放罪人之地蔡与流皆所以处罪人而罪有轻重故地有逺近之别也此分荒服五百里而为二等也今按每服五百里五服则二千五百里南北东西
　　相距五千里故益稷篇言弼成五服至于五千然尧都冀州冀之北境并云中易亦恐无二千五百里借使有之亦皆沙漠不毛之地而东南财赋所出则反弃于要荒以地势考之殊未可晓但意古今土地盛衰不同当舜之时冀北之地未必荒落如后世耳亦犹闽浙之间旧为蛮夷渊薮而今富庶繁衍遂为上国土地兴废不可以一时槩也周制九畿曰侯甸男采卫蛮夷镇藩每畿亦五百里而王畿又不在其中并之则一方五千里四方相距为万里盖倍禹服之数也汉地志亦言东西九千里南北一万五千里先儒皆疑禹服之狭而周汉地广或以周服里数皆以方言或以古今尺有长短或以禹直方计而后世以人迹屈曲取之要之皆非的论盖禹声教所及则地尽四海而其疆理则止以五服为制至荒服之外又别为区画如所谓咸建五长是已若周汉则尽其地之所至而疆画之也【王氏曰夷易也无中国礼法易而已蛮慢也甚于夷矣林氏曰记言东夷西戎南蛮北狄相对而言则有四名举一二言则皆可通如四夷来王蛮夷率服是也此处不必拘东夷南蛮之名夷易蛮慢之训其或然欤　马氏曰甸侯绥为中国要荒已为夷狄圣人之治详内略外观五服名义可见治中国则法度宜详治以必治也治夷蛮则法度宜略治以不治也观至于五千见徳化之逺及观要荒二服见法度之不泛及圣人不务广地而勤逺畧可见矣　曾氏曰周之九服述者终不能大异于作者周之王畿即禹之甸服侯服甸服即禹之侯服男服采服即禹之绥服卫服介于其中即绥服之奋武卫蛮服夷服即禹之要服镇服藩服即禹之荒服也　王制西不尽流沙南不尽衡山东不尽东海北不尽恒山应氏曰东海在中国封疆内西南北海则逺在夷徼之外南独以江与衡山为限盖百粤未尽开也惟河举东西南北河流萦带东国也自秦而上西北袤而东南蹙自秦而下东南展而西北缩此古今天地之大运也当先王时四方各有不尽之地听四夷居之不劳中国以事外也】
　　东渐【音尖】于海西被于流沙朔南暨声教讫于四海禹锡圭告厥成功
　　渐渍被覆暨及也地有逺近故言有浅深也声谓风声教谓教化林氏曰振举于此而逺者闻焉故谓之声轨范于此而逺者效焉故谓之教上言五服之制此言声教所及盖法制有限而教化无穷也锡与师锡之锡同水土既平禹以圭为防而告成功于舜也水色黑故圭以云【林氏曰此又推圣化所极至而言之渐如水之渐渍被如衣之被覆朔南不言所至以下文四海言之也　陈氏大猷曰圣人政事所治详内略外不求尽于四海而道徳所化则无内外之限而必极于四海自禹敷土而下槩举治水规模言之自冀州而下以帝都为主自东而西区别九州之疆域言之自导岍而下则自西而东贯串九州之山水言之自九州攸同而下则总合九州成绩言之自五百里甸服而下则弼成五服自内及外言之自东渐而下则逺举四极言之以至于告成功而终焉经纬错综法度森严非圣经不及此　新安陈氏曰禹贡一书虽纪平水土制贡赋之事而有躬行教化之精微寓焉曰祗台徳先不距朕行躬行心得以为教化之本者也曰文教曰声教教化之流行而躬行之效验也后之山经地志与夫财用之书有是哉　董氏鼎曰禹贡纪禹治水之规模次第与水平后任土作贡之法及弼成五服之事自黄帝画野分州九州封域已定矣禹治水复取高山大川以别识之使各州之官率民以趋事也其始于冀州非从以帝都为先盖水患皆因下流壅塞而然禹先用功于下流以疏其壅塞之势然后用功于上流以濬其发源之地下流有所归则上流有所杀矣天下大势西北高而东南下九水惟河为大水患惟河为急河始入于雍而经于冀则冀当河之下流而兖又其下流之入海处所以禹之功役自冀而兖则疏济之下流也自青而徐则疏淮之下流也自而荆则疏江汉之下流也河济淮江汉五水之下流既通水患之平已十七八矣然上流不濬则犹有壅塞之患于是自荆而豫以濬伊洛之源自豫而梁以濬江汉之源自梁而雍以濬河渭之源从北而东从东而南从南而西从西而又北始于河治水之能事毕矣一书之中观其规模次第若是乎法度之维持求其纲领枢机实闗乎徳化之感化故曰祗台徳先不距朕行读此篇者毋求作贡之法当求其祗徳之心】
　　甘誓
　　甘地名有扈氏国之南郊也在扶风鄠【音户】县誓与禹征苗之誓同义言其讨叛伐罪之意严其坐作进退之节所以一众志而起其怠也誓师于甘故以甘誓名篇书有六体誓其一也今文古文皆有　按有扈夏同姓之国史记曰啓立有扈不服遂灭之唐孔氏因谓尧舜受禅【音善】啓独继父以是不服亦臆度【达各反】之耳左传昭公元年赵孟曰虞有三苗夏有观扈商有姺【西典反】邳周有徐奄【音掩】则有扈亦三苗徐奄之类也【新安陈氏曰禹征苗亦有誓专书一篇则自此始可观世变矣】
　　大战于甘乃召六卿
　　六卿六乡之卿也按周礼乡大夫每乡卿一人六乡六卿平居无事则各掌其乡之政教禁令【去声】而属于大司徒有事出征则各率其乡之一万二千五百人而属于大司马所谓军将【去声】皆卿者是也意夏制亦如此古者四方有变专责之方伯方伯不能讨然后天子亲征之天子之兵有征无战今啓既亲率六军以出而又书大战于甘则有扈之怙【音户】强稔【音荏】恶敢与天子抗衡岂特孟子所谓六师移之者书曰大战盖所以深着有扈不臣之罪而为天下后世诸侯之戒也【李氏曰六卿非自冢宰至司空之六卿也周礼乡大夫每乡卿一人盖王之六乡别有此六卿也若以为六卿分职之六卿无縁冢宰亦属于司马知其非也　新安陈氏曰此书固见有扈之不臣亦可见啓之尚能为君也】
　　王曰嗟六事之人予誓告汝
　　重其事故嗟叹而告之六事者非但六卿有事于六军者皆是也【李氏曰虞书言咨其后变为嗟征嗟予有众汤诰嗟尔万方有众皆是】
　　有扈氏威侮五行怠弃三正天用【子小反】絶其命今予惟恭行天之罚
　　威暴殄之也侮轻忽之也鲧汨五行而殛死况于威侮之者乎三正子丑寅之正也夏正建寅怠弃者不用正朔也有扈氏暴殄天物轻忽不敬废弃正朔虐下背【音倍】上获罪于天天用絶其命今我伐之惟敬行天之罚而已今按此章则三正迭建其来久矣舜协时月正日亦所以一正朔也子丑之建唐虞之前当已有之【孔氏曰自此至篇终皆誓辞　陈氏大猷曰凡背五常之道拂生长敛藏之宜皆威侮五行也　马氏曰建子丑寅三正也　林氏曰商方有改正朔事夏以前未有也　夏氏曰董仲舒谓舜绍尧顺天道改正朔易服色此非夏以前事乎新安陈氏曰商以前若果无子丑二正则是自古以来皆建寅孔子何独言行夏之时乎蔡氏以暴殄天物为威侮五行是偏以质具于地之五行言之陈氏兼以气行于天之五行与五行之理言】
　　左不攻于左汝不恭命右不攻于右汝不恭命御非其马之正汝不恭命
　　左车左右车右也攻治也古者车战之法甲士三人一居左以主射一居右以主击刺【士赐反】御者居中以主马之驰驱也左传宣公十二年楚许伯御乐伯摄叔为右以致晋师乐伯曰吾闻致师者左射以菆【侧鸠反矢之善者】是车左主射也摄伯曰吾闻致师者右入垒折馘【古获反】执俘【音孚】而还【音旋】是车右主击刺也御非其马之正犹王良所谓诡遇也盖左右不治其事与御非其马之正皆足以致败故各指其人以责其事而欲各尽其职而不敢忽也
　　用命赏于祖不用命戮于社予则孥戮【音奴六】汝
　　戮杀也礼曰天子巡狩以迁庙主行左传军行祓【音弗】社衅鼓然则天子亲征必载其迁庙之主与其社主以行以示赏戮之不敢专也祖左阳也故赏于祖社右阴也故戮于社孥子也孥戮与上戮字同义言若不用命不但戮及汝身将并汝妻子而戮之战危事也不重其法则无以整肃其众而使赴功也或曰戮辱也孥戮犹秋官司厉孥男子以为罪之孥古人以辱为戮谓戮辱之以为孥耳古者罚弗及嗣孥戮之刑非三代之所宜有也按此説固为有理然以上句考之不应【平声】一戮而二义盖罚弗及嗣者常刑也予则孥戮者非常刑也常刑则爱克厥威非常刑则威克厥爱盘庚迁都尚有劓殄灭之无遗育之语则啓之誓师岂为过哉【新安陈氏曰恭行天之罚一言与汝不恭命之三言然后知恭之一字为此篇之纲领有扈之威侮怠弃不恭故也啓之行天罚以恭为本我恭天之命左右御当恭我之命用命而赏赏其恭命者也不用命而戮戮其不恭命者也赏与戮不敢自専必行之于祖与社皆致其恭也恭敬者百圣相传之心法啓之恭敬之心即禹祗承之心也啓贤能敬承继禹之道于此亦可见云　吴氏泳曰甘誓一篇仅八十字而其间六军之制车乗之法邦国赏刑之典誓师之辞靡不明备盖古人之学精粗本末不废啓虽承禹传道之后而干戈行阵之事亦曽从家学素讲明来一传至仲康而征所言亦可以考当时人物军旅官名制度乃知明明我祖万邦之君有典有则贻厥子孙真至言哉董氏鼎曰以啓之贤继禹之道而有扈小臣敢于抗天子勇于拒王师史官作书曰大战于甘所以深】
　　【着有扈之罪也于此而不声罪致讨则乱臣贼子何所惧哉以此知天下之患虽小不可忽也前人之功虽大不可恃也在我而已矣世固有蒙祖父之烈虐用其民而顾自信人之不叛己者吁奚可哉彼有功于天地生民者莫若禹能敬承继禹之道者莫若啓犹有有扈氏之乱况不如禹啓父子者乎吁万世可以监矣抑愚又有感焉天下虽安忘战必危禹自征苗以来未尝用师军旅之事宜啓所未闻也而一旦赫然以征有扈召六卿而誓与防羣后而誓者同科威侮五行怠弃三正与侮慢自贤反道败徳者同意恭行天罚用命不用命与奉将天罚尔尚一乃心力者同辞盖宛然神考家法也然则禹固不以天下为无事而不训以兵啓亦不以天下为无事而不习于兵讲之以豫河之以节斯其为王者之师欤】五子之歌
　　五子太康之弟也歌与帝舜作歌之歌同义今文无古文有【张氏曰美哉禹功明徳逺矣再传至太康一盘游田便至失国以禹之徳之功不能盖也为人君可少肆乎】
　　太康尸位以逸豫灭厥徳黎民咸贰乃盘游无度畋【音田】于有洛之表十旬弗反
　　太康啓之子尸如祭祀之尸谓居其位而不为其事如古人所谓尸禄尸官者也豫乐也夏谚曰吾王不游吾何以休吾王不豫吾何以助一游一豫为诸侯度夏之先王非不游豫盖有其节皆所以为【去声】民非若太康以逸豫而灭其徳也民咸贰心而太康犹不知悔乃安于游畋之无度言其逺则至于洛水之南言其久则十旬而弗反是则太康自弃其国矣【新安陈氏曰此史序五子作歌之由能敬必有徳逸豫则怠胜敬所以至灭其徳】
　　有穷后羿【音毅】因民弗忍距于河
　　穷国名羿穷国君之名也或曰羿善射者之名贾逵説文羿帝喾射官故其后善射者皆谓之羿有穷之君亦善射故以羿目之也羿因民不堪命距太康于河北使不得返遂废之【吕氏曰奸雄何代无之我之势固彼无因而入茍有问隙彼必投之羿之变所以因民弗忍也因者明祸乱之本在此不在彼也秦不筑长城起阿房胜广何所因隋不伐辽东游江都李宻王世充何所因　陈氏经曰禹功在万世覩河洛者思之再传一为游田而民遂贰何也民之于禹如赖慈母一遇太康如婴儿失母无依所以贰也然羿能夺之一时不能禁民思禹于他日少康以一成一旅卒祀夏配天非民之不忘禹而何】
　　厥弟五人御其母以从徯【音喜】于洛之汭五子咸怨述大禹之戒以作歌
　　御侍也怨如孟子所谓小弁【音盘】之怨亲亲也小弁之诗父子之怨五子之歌兄弟之怨亲之过大而不怨是愈疏也五子知宗庙社稷危亡之不可救母子兄弟离散之不可保忧愁郁悒慷慨感厉情不自已发为诗歌推其亡国败家之由皆原于荒弃皇祖之训虽其五章之间非尽述皇祖之戒然其先后终始互相发明史臣以其作歌之意序于五章之首后世序诗者毎篇皆有小序以言其作诗之义其原盖出诸此【吕氏曰五子之歌当以诗体观不当以书体观五子之歌一章切于一章一章述禹敬民之训二章自咎取亡之道三章痛惜冀都之业四章反覆家绪之本末五章尽取忧愧归之于己其情极矣欲观诗者当先观书观舜臯之歌则见诗之雅颂观五子之歌则见诗之变风变雅　陈氏大猷曰五章俯仰节奏怨而不怒真温柔敦厚可以怨者也】
　　其一曰皇祖有训民可近不可下民惟邦本本固邦宁此禹之训也皇大也君之与民以势而言则尊卑之分如霄壤之不侔以情而言则相须以安犹身体之相资以生也故势疎则离情亲则合以其亲故谓之近以其疎故谓之下言其可亲而不可疎之也且民者国之本本固而后国安本既不固则虽强如秦富如隋终亦灭亡而已矣其一其二或长幼之序或作歌之序不可知也【新安陈氏曰五子节奏有序若出于一意者五子相与共为此歌未必一歌必出一子而循少长之序为之也否则出于夏史润色次第欤　陈氏雅言曰君民以势而言则若下而不相近以理而言则可近而不可下也盖民之所以可近而不可下者以民为国之本民安则国亦安人君于此其可下而不近之哉舜告禹曰可畏非民又曰后非众罔与守邦大禹垂训之言其得于授受之言也欤】
　　予视天下愚夫愚妇一能胜予一人三失怨岂在明不见【音现】是图予临兆民凛乎若朽索之驭【音御】六马为人上者柰何不敬
　　予五子自称也君失人心则为独夫独夫则愚夫愚妇一能胜我矣三失者言所失众也民心怨背岂待其彰者而后知之当于事几未形之时而圗之也朽腐也朽索易絶六马易惊朽索固非可以驭马也以喻其危惧可畏之甚为人上者奈何而不敬乎前既引禹之训言此则以己之不足恃民之可畏者申结其义也【陈氏大猷曰失至于三不望其复改矣频复之凶也民怨之蓄必深矣　林氏曰朽索驭六马犹晋人作危语古车一乗四马两服两骖天子车六马服骖之旁加两騑也马在车中为服在车外为骖在骖外为騑　陈氏经曰此章言国以民为本君之固结民心以敬为本以见太康失邦由失民心失民心由于逸豫不敬也】
　　其二曰训有之内作色荒外作禽荒甘酒嗜音峻宇雕墙有一于此未或不亡
　　此一禹之训也色荒惑嬖宠也禽荒躭游畋也荒者迷乱之谓甘嗜皆无厌【平声】也峻高大也宇栋宇也雕绘饰也言六者有其一皆足以致灭亡也禹之训昭明如此而太康独不念之乎此章首尾意义已明故不复申结之也【林氏曰此但言训承上章皇祖有训也　王氏十朋曰三风十愆君有一于身国必亡与此同意　西山真氏曰大禹之训凡六言二十有四字尔而古今乱亡之衅靡不由之廪乎其不可犯也古诗之体实原乎此意者大禹为之使子孙诵而传之乎为人主者以此大训揭之座隅铭之楹席若古圣人俨临乎前则保国之金汤全生之药石也　董氏鼎曰圣人言善恶成败犹医师之辨药性法司之明律令某物食之杀人某事犯之致死不吾欺矣轻身者不顾而身试之卒至祸败其太康之谓欤禹之训色荒禽荒甘酒嗜音峻宇雕墙有一于此未或不亡太康一犯禽荒之戒竟以失邦如食杀人之毒而犯致死之刑何其严而不可违如此哉禹训之严太康虽不悟然后之为君者有所警焉所以四百年而后有桀千有余年而后有纣不然如太康者岂若是疎乎】
　　其三曰惟彼陶唐有此冀方今失厥道乱其纪纲乃底灭亡
　　尧初为唐侯后为天子都陶故曰陶唐尧授舜舜授禹皆都冀州言冀方者举中以包外也大者为纲小者为纪底致也尧舜禹相授一道以有天下今太康失其道而紊乱其纪纲以致灭亡也　又按左氏所引惟彼陶唐之下有帅【音率】彼天常一语厥道作其行乃底灭亡作乃灭而亡【陈氏大猷曰道者君天下之本纪纲者维持天下之制】
　　其四曰明明我祖万邦之君有典有则贻厥子孙闗石和钧王府则有荒坠厥绪覆宗絶祀
　　明明明而又明也我祖禹也典犹周之六典则犹周之八则所以治天下之典章法度也贻遗关通和平也百二十斤为石三十斤为钧钧与石五权之最重者也关通以见彼此通同无折阅之意和平以见人情两平无乖争之意言禹以明明之徳君临天下典则法度所以贻后世者如此至于钧石之设所以一天下之轻重而立民信者王府亦有之其为【去声】子孙后世虑可谓详且逺矣奈何太康荒坠其绪覆其宗而絶其祀乎　又按法度之制始于权权与物钧而生衡衡运生规规圆生矩矩方生绳绳直生准是权衡者又法度之所自出也故以钧石言之【毅斋沈氏曰经常无诡是之谓典中正有凖是之谓则　节初齐氏曰以理言则以君臣父子兄弟夫妇朋友为五典是也就事言则以尧舜所行为二典是也动则随时取中静则守正不移而皆自然有以为之准此所谓事理当然之极也言其物之当然者则曰物则言其理之自然者则曰天则　新安陈氏曰关通和平互文耳法之与器本末备具为子孙虑逺矣详矣】
　　其五曰呜呼曷归予怀之悲万姓仇予予将畴依郁陶乎予心顔厚有忸【女六反】怩【音泥】弗慎厥徳虽悔可追曷何也呜呼曷归叹息无地之可归也予将畴依彷徨无人之可依也为君至此亦可哀矣仇予之予指太康也指太康而谓之予者不忍斥言忠厚之至也郁陶哀思也顔厚愧之见于色也忸怩愧之发于心也可追言不可追也【林氏曰曷归者太康也五子则曰子之悲民仇者太康也五子则曰仇予仁人之于兄弟荣辱一体有邦则同其安荣失邦则同其危辱亲爱之至情也　施氏曰五子之怨不深尤太康乃若其身亲为不善以致之者非其仁爱之意充于中而发见于外安能若是孔子于书取此歌于诗取小弁其意一也　陈氏大猷曰五子不咎羿而曰万姓仇予不咎万姓而曰弗慎厥徳不咎太康而惟自怨艾所谓怨而不怒也太康失国因于不敬慎尔故五子之歌始之曰奈何不敬终之曰弗慎厥徳以是始终焉乃一篇之纲领也故曰敬胜怠者吉怠胜敬者灭】
　　征
　　国名孟子曰征者上伐下也此以征名实即誓也仲康丁有夏中衰之运羿执国政社稷安危在其掌握而仲康能命侯以掌六师侯能承仲康以讨有罪是虽未能行羿不道之诛明羲和党恶之罪然当国命中絶之际而能举师伐罪犹为礼乐征伐之自天子出也夫子所以録其书者以是欤今文无古文有　或曰苏氏以为羲和贰于羿忠于夏者故羿假仲康之命命侯征之今按篇首言仲康肇位四海侯命掌六师又曰侯承王命徂征详其文意盖史臣善仲康能命将【去声】遣师侯能承命致讨未见贬仲康不能制命而罪侯之为専征也若果为簒羿之书则乱臣贼子所为孔子亦取之为后世法乎
　　惟仲康肇位四海侯命掌六师羲和废厥职酒荒于厥邑后承王命徂征
　　仲康太康之弟侯国之侯命掌六师命为大司马也仲康始即位即命侯以掌六师次年方有征羲和之命必本始而言者盖史臣善仲康肇位之时已能收其兵权故羲和之征犹能自天子出也林氏曰羿废太康而立仲康然其簒也乃在相【去声下同】之世仲康不为羿所簒至其子相然后见簒是则仲康犹有以制之也羿之立仲康也方将执其礼乐征伐之权以号令天下而仲康即位之始即能命侯掌六师以收其兵权如汉文帝入自代邸【音底】即皇帝位夜拜宋昌为卫将军镇抚南北军之类羲和之罪虽曰沈乱于酒然党恶于羿同恶相济故侯承王命徂征之以翦羿羽翼故终仲康之世羿不得以逞【呈上声】使仲康尽失其权则羿之篡夏岂待相而后敢耶羲氏和氏夏合为一官曰后者诸侯入为王朝【音潮】公卿如禹稷伯夷谓之后也【问东坡疑征朱子曰袁道洁攷得是太康失河北至相方失河南然亦疑羲和是个厯官旷职诛之可也何至誓师如此大抵古书之不可考者此类也林氏曰羲和夏为一官至周不复称羲和而为冯相保章氏于大宗伯其任又轻于夏矣太史公曰文史星厯近乎卜祝之间主上所戏弄优倡畜之愈益轻矣　息斋余氏曰传云仲康始即位即命侯以掌六师次年方有征羲和之命其曰始即位以肇位言也其曰次年则不复着其所据后又引唐志曰日蚀在仲康即位之五年当何所折衷欤今按经世书以征羲和为仲康元年事则是即位之次年也古者逾年改元】
　　告于众曰嗟予有众圣有谟训明征定保先王克谨天戒臣人克有常宪百官修辅厥后惟明明
  </div>
  <div class="pagination">
   <a href="书经大全_page12.html">
    上一页
   </a>
   <span>
    ...
   </span>
   <a href="书经大全_page8.html">
    8
   </a>
   <a href="书经大全_page9.html">
    9
   </a>
   <a href="书经大全_page10.html">
    10
   </a>
   <a href="书经大全_page11.html">
    11
   </a>
   <a href="书经大全_page12.html">
    12
   </a>
   <span class="current-page">
    13
   </span>
   <a href="书经大全_page14.html">
    14
   </a>
   <a href="书经大全_page15.html">
    15
   </a>
   <a href="书经大全_page16.html">
    16
   </a>
   <a href="书经大全_page17.html">
    17
   </a>
   <a href="书经大全_page18.html">
    18
   </a>
   <span>
    ...
   </span>
   <a href="书经大全_page14.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
