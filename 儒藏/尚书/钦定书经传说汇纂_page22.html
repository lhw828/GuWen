<!DOCTYPE html>
<html>
<head>
    <meta charset="UTF-8">
    <title>钦定书经传说汇纂 - 第 22 页/共 38 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定书经传说汇纂 - 第 22 页/共 38 页</h1>
    <div class="content">　　天佑下民作之君作之师惟其克相上帝宠绥四方有罪无罪予曷敢有越厥志
　　集传佑助宠爱也天助下民为之君以长之为之师以教之君师者惟其能左右上帝以宠安天下则夫有罪之当讨无罪之当赦我何敢有过用其心乎言一听于天而已
　　集説【林氏之竒曰荀子曰礼有三本天地者生之本也先祖者类之本也君师者治之本也纣三本絶矣故武王既言遗弃其宗庙神祗之祀而又言其失君师之道以见其所以至于危亡者皆其所自取也○朱子曰这个道理虽人所固有若非圣人如何得如此光明正大你不晓得我説在这里你不防做底我做下様子在此只是要持守这个道理教他常立在世闲上拄天下拄地常如此端正才一日无人维持便顚倒了便都壊了所以説克相上帝宠绥四方天只得生你付得这道理与你做与不做都在你所以又为之立君师以作成之既抚飬你又教导你使无一夫不遂其性如尧舜之时眞个是宠绥四方只是世闲不好底人不定叠底事才遇尧舜都安帖平定了所以谓之克相上帝盖助上帝之所不及也自秦汉以来讲学不明世之人君固有因其才智做得功业然无人知明徳新民之事君道闲有得其一二而师之道则絶无矣○陈氏经曰后世之君刑政徒尚教化不立不知师道不尽则不足以尽君道矣武王之意谓纣既不能当君师之任则任君师独不在我乎我当相天以讨纣之有罪而绥定天下之无罪者所不得而私也○金氏履祥曰此章承上言纣失为君之道故天命我以君师之责则夫当伐与否不敢违天以用其心所以卒伐也○陈氏雅言曰天能与人以耳目口鼻之形而不能使之无饥饿冻馁之患天能赋人以仁义礼智之性而不能使之无气禀物欲之蔽为君师者当曰天之命我者非以君位而贵我非以师位而尊我惟其能相上帝之所不及抚飬之使无一之不遂其生教导之使无一之不成其性然后可以无负上天立君师之意盖是时纣曓虐君师之道废故武王誓师之际首及乎此○潘氏士遴曰聨天下之众寡强弱听令一人是谓作君聨天下之智愚贤不肖遵极一人是谓作师宠绥本其教飬实心致宠爱于民以不忍心行不忍政汤曰克绥武又加一宠字宠则能尽君师之责使斯民之灵性全而四方安故曰绥】
　　同力度徳同徳度义受有臣亿万惟亿万心予有臣三千惟一心
　　集传度量度也徳得也行道有得于身也义宜也制事逹时之宜也同力度徳同徳度义【孔氏安国曰力钧则有徳者胜徳钧则秉义者强】意古者兵志之辞武王举以眀伐商之必克也林氏曰左传襄三十一年鲁穆叔曰年钧择贤义钧以卜昭二十六年王子朝曰年钧以徳徳钧以卜盖亦举古人之语文势正与此同百万曰亿【陈氏栎曰此谓百万曰亿洛诰中又谓十万曰亿韦昭注楚语云十万曰亿古数也秦改制始以万万为亿今觧尚书合主十万为亿之説百万曰亿未见所本】纣虽有亿万臣而有亿万心众叛亲离寡助之至力且不同况徳与义乎
　　集説【黄氏度曰虽有其徳必观其义武王之行天讨惟其义也故易常以时兼义而行○董氏梦程曰行道有徳于身身当作心案孟子曰道若大路然邵子曰道犹路也凡日用事物当然之理决不可不由者是之谓道道乃众人公共之路必湏能行此道而有得于吾心然后可谓之徳礼记乡饮酒曰徳者得也得于吾身也朱子暮年榜公堂取据于徳一条改有得于身为冇得于心仍俾六经用此为通例礼记其身已是切已终必曰心益见向里下工夫耳○顾氏锡畴曰力就士卒同心説徳以平日之固结言义以今日之称兵言】
　　商罪贯盈天命诛之予弗顺天厥罪惟钧
　　集传贯通盈满也【王氏樵曰宣六年左传晋侯将伐赤狄中行桓子曰使疾其民如盈其贯可以证此】言纣积恶如此天命诛之今不诛纣是长恶也其罪岂不与纣钧乎如律故纵者与同罪也集説【朱子曰孟子称取之而燕民不悦弗取文王是也只为商命未改取之而燕民悦则取武王是也此事闲不容髪故予不奉天厥罪惟钧然问命絶否何以卜之只是人情而已不期而合者八百当时岂由武王哉○张氏居正曰非是武王托天以鼔众盖圣人之心见得天理分明每事奉天而行不敢以一毫私意叅乎其间故汤之伐桀曰予畏上帝不敢不正武王之伐纣曰予弗顺天厥罪惟钧其义一也】
　　予小子夙夜祗惧受命文考类于上帝宜于冢土以尔有众厎天之罚
　　集传厎致也冢土大社也祭社曰宜上文言纵纣不诛则罪与纣钧故此言予小子畏天之威蚤夜敬惧不敢自寜受命于文王之庙【孙氏继有曰意行师之始卜于文庙而吉故云受命中篇云朕梦协朕卜可见】告于天神地祗以尔有众致天之罚于商也王制曰天子将出类乎上帝宜乎社造乎祢受命文考即造乎祢也王制以神尊卑为序此先言受命文考者以伐纣之举天本命之文王武王特禀文王之命以卒其伐功而已
　　集説【孔氏颖达曰释天引诗云乃立冢土戎丑攸行即云起大事动大众必先有事于社而后出谓之宜○林氏之竒曰古者祭于昊天上帝则有郊祀之常礼苟非常祀而以其事告于天者则其礼依郊祀而为之舜受尧之禅类乎上帝王制谓天子将出类于上帝非常礼也是以其祭皆谓之类既以类上帝为依郊祀而为之则宜于冢土与王制宜于社其曰宜者亦当是非祭祀之常礼权其事宜以制其礼则谓之宜也○黄氏度曰诗文王受命作周书武王受命文考一意师祭皆以王者之礼建诸天地而不悖质诸鬼神而无疑也○时氏澜曰此汤所谓敢昭告于皇皇后帝也使武王有一毫愧心必不能对越而为之矣○陈氏经曰纣之恶在不敬上天文王之徳在肃将天威武王之徳在夙夜祗惧敬与不敬圣狂分焉兴亡判焉】
　　天矜于民民之所欲天必从之尔尚弼予一人永清四海时哉弗可失
　　集传天矜怜于民民有所欲天必从之今民欲亡纣如此则天意可知尔庶几辅我一人除其邪秽永清四海是乃天人合应之时不可失也
　　集説【陈氏经曰四海本清纣污浊之伯夷太公所以避之以待天下之清也去纣而除其秽恶则清其源而天下清矣○王氏樵曰案时哉不可失后世袭用其言而不识其义将流于利害之私夫圣人之所谓时者义理之所当然而已上顺天理下合人心故曰天人合应所以欲其不失者畏违乎理也不知其他也违理是违天也知予畏上帝之心则知时哉不可失之心矣】
　　总论【林氏之竒曰天之所以立君者凡以为民而已民欲以为君天必佑之民不欲以为君天则必弃之纣之居于民上以纵其淫而弃天地之性为己甚矣民之不欲以为君亦已乆矣宜其为天之所断弃也故武王于此一篇之中尤致意焉篇首言元后作民父母见其不足以为父母矣又论天佑下民作之君师盖言纣既失君师之任而天遂以之命我国家则不可不克相上帝以宠绥四方也又言天矜于民民之所欲天必从之以见其伐之必克也其终始反覆之意大抵言天之立君而托以民纣不能副其所托而又曓虐之则其所以至于灭亡者皆其所自取非武王以私意而伐之也夫莫之为而为莫之致而至皆有不可失之时尧舜非轻以天下与人也天实与之尧舜不失其所以与之之时也汤武非利于取人之天下也天实夺之汤武不以失其所取之时也取与皆天非人之所能为也故韩献子曰文王率殷之叛国以事纣惟知时也盖当文王之时纣虽为不道犹有可存之理则文王率叛国以事之为知时及武王之时纣之不道无复有可存之理则武王率叛国以伐之为知时苟使文王先时而伐之武王后时而不伐则俱为不知时矣礼运曰尧授舜舜授禹汤放桀武王伐纣时也】
　　泰誓中
　　惟戊午王次于河朔羣后以师毕防王乃徇师而誓集传次止徇循也【黄氏度曰拊循其师而誓之】河朔河北也戊午以武成考之是一月二十八日
　　集説【孔氏颖达曰庄三年左传例云凡师一宿为舍再宿为信过信为次此次直取止舍之义非春秋三日之例也○林氏之竒曰汉律歴志曰周师初发则殷之十一月戊子后三日得周正月辛夘朔至戊午渡孟津孟津去周九百里师行日三十里凡三十一日而渡以是考之则武王自宗周而至于孟津其师行盖已逾月矣于是渡河而北距商郊密迩故三日之闲而三誓师焉上篇虽不明言所以誓师之日然以中篇曰惟戊午王次于河朔则知上篇当是丁巳日尚在河南未渡孟津时所作既誓师而渡河也中篇则是戊午日既渡而次舍于河之北所誓也至下篇曰时厥明王乃大廵六师明誓众士则又是戊午之明日己未将启行以趋商之郊既作此篇而后行也盖三令五申之谨重其事而不敢忽也○武王先次舍于河北盖先诸侯而渡也诸侯之师既毕渡然后以其师来防武王于是廵行六师盖所以慰安其渡河之劳也】
　　曰呜呼西土有众咸听朕言
　　集传周都丰镐其地在西从武王渡河者皆西方诸侯故曰西土有众
　　集説【吕氏祖谦曰上篇言友邦冢君御事庶士先诸侯而后西土之人所以明尊卑之分也中下篇先及西土立法自近者始○陈氏栎曰伐纣之誓凡四上篇并诸侯凡从者誓之中下篇惟誓西伯所统者至牧誓又并诸侯凡从者誓之】
　　我闻吉人为善惟日不足凶人为不善亦惟日不足今商王受力行无度播弃犂老昵比罪人淫酗肆虐臣下化之朋家作仇胁权相灭无辜吁天秽徳彰闻
　　集传惟日不足者言终日为之而犹为不足也将言纣力行无度故以古人语发之无度者无法度之事播放也犂黧通黑而黄也微子所谓耄逊于荒是也老成之臣所当亲近者纣乃放弃之罪恶之人所当斥逐者纣乃亲比之酗醉怒也肆纵也臣下亦化纣恶各立朋党相为仇讐胁上权命以相诛灭流毒天下无辜之人呼天告寃腥秽之徳显闻于上吕氏曰为善至极则至治馨香为恶至极则秽徳彰闻集説【黄氏度曰人性本相近吉凶之习愈熟而愈逺○时氏澜曰人之陷于为恶而善端犹存则恶力尚浅不至于肆惟私欲丛长若火燎于原故肆而莫知所禁君者民之枢纽君然则臣下化之必然矣○王氏樵曰吉人一心在善凶人一心在恶善恶各无怠时所以吉凶不可相易使善有时而怠则将入于恶矣使恶有时而怠则将改而入于善矣纣既昏迷朝无纲纪奸宄之人胁假在上之权以杀人朋私党也权威势也立朋以相仇胁权以相灭圣言虽简而于后世之情状无不包也】
　　惟天惠民惟辟奉天有夏桀弗克若天流毒下国天乃佑命成汤降黜夏命
　　集传言天惠爱斯民君当奉承天意昔桀不能顺天流毒下国故天命成汤降黜夏命
　　集説【林氏之竒曰古之人君自尧舜禹以来无非以爱民为事天之实故能祈天永命而福祚无穷至于桀不能爱民故天为斯民而降黜之汤能爱民故天为斯民而佑命之其或予或夺凡以惠斯民而已○时氏澜曰爱民者天之本心奉天者君之本职自其源而言也】
　　惟受罪浮于桀剥丧元良贼虐谏辅谓已有天命谓敬不足行谓祭无益谓防无伤厥鉴惟不逺在彼夏王天其以予乂民朕梦协朕卜袭于休祥戎商必克
　　集传浮过剥落丧去也古者去国为丧元良微子也谏辅比干也谓已有天命如答祖伊我生不有命在天之类下三句亦纣所尝言者鉴视也其所鉴视初不在逺有夏多罪天既命汤黜其命矣今纣多罪天其以我乂民乎袭重也言我之梦协我之卜重有休祥之应知伐商【胡氏一桂曰以伐训戎谓以兵戎伐之也】而必胜之也此言天意有必克之理
　　集説【孔氏颖达曰礼记称卜筮不相袭袭者重合之义梦卜俱合于美是必克之占也史记周本纪云武王伐纣卜龟兆不吉羣公皆惧惟太公强之太公六韬云卜战龟兆焦筮又不吉太公曰枯骨朽蓍不逾人矣彼言不吉者六韬之书后人所作史记又采用六韬非实事也○林氏之竒曰桀犹不免于亡故天以其所以佑命成汤者而命我武以伐纣之事将使其奉天之罚而乂斯民也其者未定之辞也犹盘庚曰天其永我命于兹新邑盖言之于未然之前者其辞当如此也○金氏履祥曰此重述受之恶盖以见惟日不足之意】
　　附録【林氏之竒曰国语单襄公曰泰誓曰朕梦协朕卜袭于休祥以三袭也韦昭曰言武王梦卜祥之合故遂克商有天下此説休祥者气之先见者也中庸曰国家将兴必有祯祥国家将亡必有妖孽见乎蓍龟动乎四体动乎四体者梦也见乎蓍龟者卜也至于祯祥则此所谓休祥也纣之将亡周之将兴其吉之先见至于梦卜休祥三者皆合于是知其必克之理也】
　　【案朕梦协朕卜袭于休祥蔡传据注疏重合之义以梦卜二者为休祥之应林氏则引国语以梦卜休祥分而为三其説亦非无本广见闻者或有取焉】
　　受有亿兆夷人离心离徳予有乱臣十人同心同徳虽有周亲不如仁人
　　集传夷平也夷人言其智识不相上下也【张氏九成曰言夷人见无复君臣上下之等也】治乱曰乱【朱子曰马氏云乱治也或曰乱本作乿古治字】十人周公旦召公奭大公望毕公荣公大顚闳夭散宜生南宫适其一文母孔子曰有妇人焉九人而已刘侍读以为子无臣母之义盖邑姜也【陈氏师凯曰文母文王正妃是为太姒邑姜武王后也】九臣治外邑姜治内言纣虽有夷人之多不如周治臣之少而尽忠也周至也纣虽有至亲之臣不如周仁人之贤而可恃也此言人事有必克之理
　　集説【时氏澜曰十人者当世之望经纶开济之才去武王不逺为天下之耳目十人心徳既同则友邦冢君以下皆同可知矣○金氏履祥曰夫以纣罪之多武王伐之理所必胜而武王反覆计较彼已多寡以誓其师何也纣众如林师徒不无惧众之心故武王反覆晓之○王氏樵曰决之天意君莫大于奉天而受之罪浮于桀决之人事国莫大于有人而受之众不可以当徳亲不可以敌贤○刘氏应秋曰自其能克乱谓之乱臣自其能禁防谓之仁人皆指十人非有二也】
　　天视自我民视天听自我民听百姓有过在予一人今朕必往
　　集传过广韵责也武王言天之视听皆自乎民今民皆有责于我谓我不正商罪以民心而察天意则我之伐商断必往矣盖百姓畏纣之虐望周之深而责武王不即拯已于水火也如汤东面而征西夷怨南面而征北狄怨之意
　　集説【王氏安石曰在予一人盖以其身任天下之责不如是不足以为天吏也○朱子曰天岂曾有耳目以视听只是自民之视听便是天之视听如帝命文王岂天谆谆然命之只是文王要恁地便是理合恁地便是帝命之也○若一件事民人皆以为是便是天以为是若民人皆归往之便是天命之也此处甚微故其理难看○问天视天听谓天即理也曰天固是理然苍苍者亦是天在上而有主宰者亦是天各随他所説今既曰视听即理又如何防视听虽説不同又却只是一个知其同不妨其为异知其异不害其为同○时氏澜曰武王上畏天下畏民自视以为不得不往○王氏樵曰天矜于民以天之心言天视天听以天之用言天矜犹云天至仁也天视天听犹云天至聪明也民之所欲天必从之见天无心而以民之心为心自我民视听见天无为而以民之神为用天之从人予之从天不可后也故今朕必往】附録【孔氏安国曰己能无恶于民民之有过在我教不至○陈氏栎曰百姓有过不过如万方有罪耳不必训为责】
　　【案陈氏之言固王者视天下为一家之大防亦见汤武之合徳同心第以此节上下语脉绎之觧作民之责望于周更为亲切蔡传所以不从注疏也】
　　我武惟扬侵于之疆取彼凶残我伐用张于汤有光集传扬举侵入也凶残纣也犹孟子谓之残贼武王吊民伐罪于汤之心为益眀白于天下也自世俗观之武王伐汤之子孙覆汤之宗社谓之汤雠可也然汤放桀武王伐纣皆公天下为心非有私于己者武之事质之汤而无愧汤之心验之武而益显是则伐商之举岂不于汤为有光也哉
　　集説【孔氏安国曰桀流毒天下汤黜其命纣行凶残之徳我以兵取之伐恶之道张设比于汤又有光明○朱子曰武王威武奋扬侵彼纣之疆界取其残贼而杀伐之功因以张大比于汤之伐桀又有光焉案于汤有光孔传属武王説朱子取之以注孟子看经义直捷显亮蔡传以为伐商之举于汤之心为益明白于天下则以有光属成汤説意非不深似多一曲折然总见汤武吊民伐罪皆以公天下为心原未尝悖于孔传朱注也】
　　勖哉夫子罔或无畏宁执非敌百姓懔懔若崩厥角呜呼乃一徳一心立定厥功惟克永世
　　集传勖勉也夫子将士也勉哉将士无或以纣为不足畏宁执心以为非我所敌也商民畏纣之虐懔懔若崩摧其头角然言人心危惧如此汝当一徳一心立定厥功以克永世也
　　集説【董氏鼎曰勖哉数语固不以至仁伐至不仁而萌幸胜轻敌之心亦不以羣臣同心同徳而忘一徳一心之戒圣人之重用民命临事而惧也如此○马氏森曰一徳同以救民为徳也一心同以诛防为心也立定厥功则扫除残虐以拯天下于水火之中商民自是长享太平之福而无复涂炭之惧矣】总论【林氏之竒曰考之孟子疑此二篇必有所增损润色其字大抵相同其意防则有不同者盖康诰伏生所传泰誓孔壁续出孔氏为隶古定其闲必有不能晓而以意增损者则今泰誓康诰与孟子所举不同者以此】
　　泰誓下
　　时厥明王乃大廵六师明誓众士
　　集传厥明戊午之明日也古者天子六军大国三军是时武王未备六军牧誓叙三卿可见此曰六师者史臣之词也【林氏之竒曰史官之叙述总其多而言之葢泛指诸侯之师也】
　　集説【刘氏应秋曰廵字与徇字不同徇只循而抚安之廵则有整肃戒严之意】
　　王曰呜呼我西土君子天有显道厥类惟彰今商王受狎侮五常荒怠弗敬自絶于天结怨于民
　　集传天有至显之理其义类甚明至显之理即典常之理也纣于君臣父子兄弟夫妇典常之道防狎侮慢荒弃怠惰无所敬畏上自絶于天下结怨于民结怨者非一之谓下文自絶结怨之实也
　　集説【孔氏安国曰天有明道其义类惟明言王所宜法则○孔氏頴达曰孝经云则天之明昭二十五年左传云以象天明是治民之事皆法天之道天有尊卑之序人有上下之节三正五常皆在于天有其明道王者所宜法则之将言商王不法天道故先标二句于前其下乃述商王违天之事○林氏之竒曰君子统上下而言越王句践伐呉以其私卒君子六千人为中军则士卒亦可言君子○时氏澜曰顾諟天之明命汤见天之明也天有显道武王见天之明也不知天者见天于恍惚眇茫之中不可致诘盖尽其心则知其性知其性则知天矣○五常者纲维人心之道也一有慢心则为狎侮武王推纣之恶其本原在于狎侮也斯道森然在天下当尊之畏之心有度事有则玩心一生则灭天理穷人欲为人所不为矣太保作旅獒亦谆谆于狎侮见狎侮为众恶之原也】
　　附録【林氏之竒曰天有显道二句但谓天道之于人其吉凶祸福各以其类而至厥理甚明也禹之征有苖益赞于禹曰满招损谦受益时乃天道汤之伐桀其诰多方曰天道福善祸淫与此言天道其意正同但辞有详略尔○张氏九成曰天有显然之道其祸福各以类而彰善福之类也故善自取福恶祸之类也故恶自取祸以类相召夫岂有心哉】
　　【案天有显道厥类惟彰二句注疏对照下文狎侮五常説以见治民必本于法天其义防而显无所不包蔡传从之惟林氏张氏只就吉凶祸福言以为此誓师之本意则然不必深求耳理亦可通】
　　斮朝渉之胫剖贤人之心作威杀戮毒痡四海崇信奸囘放黜师保屏弃典刑囚奴正士郊社不修宗庙不享作竒技淫巧以悦妇人上帝弗顺祝降时丧尔其孜孜奉予一人恭行天罚
　　集传斮斫也孔氏曰冬月见朝渉水者谓其胫耐寒斫而视之史记云比干强谏纣怒曰吾闻圣人心有七窍遂剖比干观其心痡病也作刑威以杀戮为事毒病四海之人言其祸之所及者逺也囘邪也正士箕子也郊所以祭天社所以祭地竒技谓竒异技能淫巧为过度之巧【孔氏頴达曰技据人身巧指器物】列女传纣膏铜柱下加炭令有罪者行輙堕炭中妲己乃笑夫欲妲己之笑至为炮烙之刑则其竒技淫巧以悦之者宜无所不至矣祝断也【时氏澜曰公羊言子路死孔子曰天祝予何休注祝断也】言纣于奸邪则尊信之师保则放逐之屏弃先王之法囚奴中正之士轻废奉祀之礼专意汚防之行悖乱天常故大弗顺而断然降是丧亡也【邹氏季友曰祝之训断乃断絶之断音与短同非断决之断音与煆同也蔡传旣从孔云祝断也又云断然降是丧亡是读断决之断为短音矣宜定从一】尔众士其勉力不怠奉我一人而敬行天罚乎
　　集説【林氏之竒曰朝渉而寒者人情之至可悯也而乃斮其胫贤人之忠谏国家所頼以存者而至于剖其心是可忍也孰不可忍也○时氏澜曰作威作之有力其毒逺及于四海也纣终日由于小人之路与奸回之人心同气协故崇信之师保者不顺已而相禁制典刑者与已异而相束防纣上不知有天下不知有地中不知有祖宗心无所用惟知作竒技淫巧以悦妇人耳】
　　古人有言曰抚我则后虐我则雠独夫受洪惟作威乃汝世雠树徳务滋除恶务本肆予小子诞以尔众士殄歼乃雠尔众士其尚廸果毅以登乃辟功多有厚赏不廸有显戮
　　集传洪大也独夫言天命已絶人心已去但一独夫耳孟子曰残贼之人谓之一夫武王引古人之言谓抚我则我之君也虐我则我之雠也今独夫受大作威虐以残害于尔百姓是乃尔之世雠也务专力也植徳则务其滋长去恶则务絶根本两句意亦古语喻纣为众恶之本在所当去故我小子大以尔众士而殄絶歼灭汝之世雠也廸蹈登成也杀敌为果致果为毅【孔氏頴达曰宣二年左传文果谓果敢毅谓强决言能果敢以除贼强决以立功】尔众士其庶几蹈行果毅以成汝君若功多则有厚赏非特一爵一级而已不廸果毅则有显戮谓之显戮则必肆诸市朝以示众庶
　　集説【林氏之竒曰树徳若植嘉禾必以雨露灌溉之去恶如除蔓草必芟夷蕴崇之絶其本根然后不至于滋蔓○黄氏度曰众非元后何戴抚我则后也后非众罔与守邦虐我则雠也舜禹汤武之言同天下畔之是为独夫纣大惟作威以酷害其民凡其民之子孙皆得雠之故谓之世雠○眞氏徳秀曰武王举古人之言以明民之常情如此若君民之分岂以虐我而遂雠之哉然君民之分不可恃而民之常情不可不察也○金氏履祥曰此篇专誓周师故曰登乃辟其辞尊曰有显戮其辞严与上中二誓不同】
　　呜呼惟我文考若日月之照临光于四方显于西土惟我有周诞受多方
　　集传若日月照临言其徳之辉光也光于四方言其徳之逺被也显于西土言其徳尤着于所发之地也文王之地止于百里文王之徳逹于天下多方之受非周其谁受之文王之徳实天命人心之所归故武王于誓师之末叹息而言之
　　集説【时氏澜曰叹息而言我周受命之本也文王之徳与尧之光宅天下舜之重华一也但文王未尝中天下而立耳西土者所治之地近而尤显光华所自发也文王之徳既如此惟我有周所以大受多方○陈氏雅言曰此武王称文王圣徳辉光被于逺而着于近故能受天命而得民心也○王氏樵曰上三节详商受之恶为天人之所去见亡商之有由此节述文王之徳为天人之所归见造周之有本若日月之照临就徳之发用上説光字显字皆于及人上见之四方非文考所统之地谓之光者徳之旁及所谓厥邦时叙也西土乃文考所兴之地谓之显者徳之深入所谓西土怗冒也】
　　予克受非予武惟朕文考无罪受克予非朕文考有罪惟予小子无良
　　集传无罪犹言无过也无良犹言无善也商周之不敌乆矣武王犹有胜负之虑恐为文王羞者圣人临事而惧也如此
　　集説【林氏之竒曰此盖其兢兢业业志不忘于夙夜故虽有必胜之理而反躬自责惟恐其不胜也此与汤之诰多方曰俾予一人辑寜尔邦家兹朕未知获戾于上下栗栗危惧若将陨于深渊皆是圣人至诚畏惧之心充实于中则发之于言自然如此无一毫作伪于其间也○金氏履祥曰善恶胜负类应必然武王不恃此而忘自责○董氏鼎曰事幸而集则文考之功不幸不集则予小子之过善则称亲过则称已礼所当然也又案三篇三数纣之恶发舒万民之气天怒已极人怨已深不待牧野之战而天下已无商矣呜呼岂非万世之永鉴哉○王氏樵曰前篇末举汤此篇末举文考盖以万古大义则武王于汤任再起之责者也以一家世徳则武王于文王任成终之责者也逺则欲无愧于汤近则欲无忝于文考武王所以临事而惧也】
　　总论【时氏澜曰汤伐桀止于汤誓一篇武王伐纣泰誓乃至三篇汤伐桀之后止于汤诰一篇武王伐纣之后牧誓武成五诰非武王之徳不如汤风气之变也且伊尹之放太甲当时无有疑者至武王之时周公摄政管蔡遂流言世变之日流如此夫○金氏履祥曰愚案汤武之事均为应天顺人而事势不同汤当创业之初武承已盛之业汤举事于天下望商之际而武王举事于诸侯从周之余鸣条之战惟亳邑之众而孟津之会合诸侯之师事势不同繁简宜异至若纣浮于桀周文于商其为古今之变固不待论然泰誓三篇虽或出于当时之润色要皆武王之意今观其书上篇发明以君道为主首尾一意中篇首尾不同大意以天命为主下篇以善恶之类为主又开説夭人之应其书明整决非后世所能附会武王之心光明正大岂必复效后世囘互之语哉读书者知此当有见矣】
　　牧誓
　　集传牧地名在朝歌南即今卫州【皇舆表宋卫州今卫辉府】治之南也【地理今释牧一作坶孔传云纣近郊三十里地名牧括地志云今卫州城即殷牧野之地周武王伐纣筑也水经注云雹水东南歴坶野自朝歌以南南暨清水土地平衍据臯跨泽悉坶野矣案纣都妹土在朝歌北隋置卫县于此唐武徳时为卫州治即今之淇县也牧野当在今淇县南迆逦以至汲县故九域志谓汲城亦牧野之地也】武王军于牧野【孔氏頴达曰牧是郊上之地战在平野故言野耳诗云于牧之野礼记大传云牧之野武王之大事继牧言野明是牧地】临战誓众前既有泰誓三篇因以地名别之今文古文皆有
　　集説【孔氏頴达曰武王以兵戎之车三百两虎贲之士三百人与受战于商郊牧地之野将战之时王设言以誓众史叙其事作牧誓】
　　时甲子昩爽王朝至于商郊牧野乃誓王左杖黄钺右秉白旄以麾曰逖矣西土之人
　　集传甲子二月四日也昩冥爽明也昩爽将明未明之时也钺斧也以黄金为饰王无自用钺之理左杖以为仪耳旄军中指麾白则见逺麾非右手不能故右秉白旄也【孔氏安国曰左手杖钺示无事于诛右手把旄示有事于教】案武成言癸亥陈于商郊则癸亥之日周师已陈牧野矣甲子昩爽武王始至而誓师焉曰者武王之言也逖逺也以其行役之逺而慰劳之也
　　集説【孔氏頴达曰春秋主书动事编次为文于法日月时年皆具其有不具史阙耳尚书惟记言语直指设言之日上篇戊午次于河朔洛诰戊辰王在新邑与此甲子皆有日无月史意不为编次故不具也是克纣之月甲子之日是周之二月四日以厯推而知之也昧爽谓平旦之时为下文朝至发端朝即昧爽时也】
　　王曰嗟我友邦冢君御事司徒司马司空亚旅师氏千夫长百夫长
　　集传司徒司马司空三卿也武王是时尚为诸侯故未备六卿唐孔氏曰司徒主民治徒庶之政令司马主兵治军旅之誓戒司空主土治垒壁以营军亚次旅众也大国三卿下大夫五人士二十七人亚者卿之贰大夫是也旅者卿之属士是也师氏以兵守门者犹周礼师氏王举则从者也千夫长统千人之帅百夫长统百人之帅也
　　集説【孔氏颖达曰周礼师氏中大夫使其属帅四夷之隶各以其兵服守王之门外朝在野外则守内列郑云内列蕃营之在内者也○林氏之竒曰周礼曰施法于官府乃建其正立其贰设其攷陈其殷置其辅亚即所谓立其贰也小司徒小司马小司空是也旅即所谓陈其殷殷众士也师氏若大诰所谓尹氏而洪范曰卿士惟月师尹惟日师尹盖又在卿士之下也千夫长百夫长盖主兵者汉孔氏云师帅卒帅也据司马法百人为卒以卒帅为百夫长诚是也二千五百人为师以师帅为千夫长则不可要之皆是主兵之人但不可以合司马法所载之言也】
　　及庸蜀羌髳微卢彭濮人
　　集传左传庸与百濮伐楚庸濮在江汉之南羌在西蜀髳微在巴蜀卢彭在西北【地理今释庸杜预云今上庸县上庸今湖广郧阳府竹山县是蜀正义云大刘以蜀是蜀郡今四川成都府是羌正义云蜀都分为三羌在其西故云西蜀苏氏云先零枹防之属当在今陜西甘肃以西南接蜀汉塞外也髳微正义云孔传髳微在巴蜀者巴在蜀之东偏汉之巴郡所治江州县也江州县今巴县地属四川重庆府卢古卢戎国今湖广襄阳府南漳县东北中庐故城是文十六年左传楚伐庸自庐以往杜预云楚庐邑今中庐县水经注云沔水过中庐县东县即春秋卢戎之国也彭正义云在东蜀之西北苏氏曰属武阳县有彭亡武阳今四川眉州州北废彭山县有彭亡城是其地也濮案左传文十六年庸人麇人率百濮伐楚疏孔安国云庸濮在江汉之南是濮为西南夷也释例曰建宁郡南有濮夷无君长各以邑落自聚故称百濮建寜故城在今湖广荆州府石首县其地要在石首之南也】武王伐纣不期防者八百国今誓师独称八国者盖八国近周西都素所服役乃受约束以战者若上文所言友邦冢君则泛指诸侯而誓者也
　　集説【苏氏轼曰楚饥庸与百濮伐之庸上庸县濮即百濮又楚伐罗罗与卢戎両军之盖南蛮之属楚者羌先零防开之属彭今属武阳有彭亡髳微缺则知此数国皆西南之夷○陈氏经曰文王化行江汉自北而南故八国皆来助举其逺则近者可知】
　　称尔戈比尔干立尔矛予其誓
　　集传称举戈防干楯矛亦防之属长二丈唐孔氏曰戈短人执以举之故言称楯则竝以扞敌故言比矛长立之于地故言立噐械严整则士气精明然后能听誓命
　　集説【王氏樵曰戈柲六尺有六寸防长丈有六尺矛长二丈三者长短异而形制同干楯所以扞敌言比则竝列而密布也】
　　王曰古人有言曰牝鸡无晨牝鸡之晨惟家之索集传索萧索也牝鸡而晨则隂阳反常是为妖孽而家道索矣将言纣惟妇言是用故先发此
　　集説【朱子曰天下之本在国国之本在家三代圣贤能修其政者莫不本于齐家盖男正位乎外女正位乎内而夫妇之别严家之齐也妻齐体于上妾承接于下而嫡庶之分定者家之齐也采有徳戒声色近严敬逺技能者家之齐也内言不出外言不入包苴不达请谒不行者家之齐也书曰牝鸡之晨惟家之索传曰福之兴莫不本乎室家道之衰莫不始乎梱内】
　　今商王受惟妇言是用昬弃厥肆祀弗答昏弃厥遗王父母弟不廸乃惟四方之多罪逋逃是崇是长是信是使是以为大夫卿士俾防虐于百姓以奸宄于商邑集传肆陈答报也妇妲己也列女传云纣好酒淫乐不离妲己妲己所举者贵之所憎者诛之惟妲己之言是用故颠倒昏乱祭所以报本也【苏氏轼曰祭所以报也故谓之答】纣以昏乱弃其所当陈之祭祀而不报昆弟先王之也纣以昏乱弃其王父母弟【陈氏栎曰厥遗王父母弟如昭三年左传所谓先君之遗姑姊妹○王氏樵曰案文势盖谓王父弟与母弟耳王父弟即从兄弟也】而不以道遇之废宗庙之礼无宗族之义乃惟四方多罪逃亡之人尊崇而信使之以为大夫卿士【王氏樵曰信任而使令之是皆左右便辟用事者又甚则使之有位而居大夫卿士之任】使防虐于百姓奸宄于商邑盖纣惑于妲己之嬖背常乱理遂至流毒如此也
　　集説【孔氏頴达曰不事神祗恶之大者故泰誓及此三言之○孙氏觉曰泰誓言纣之恶终于悦妇人牧誓言纣之恶始于用妇言岂非纣之终始出于此乎○林氏之竒曰旣曰崇又曰长又曰信又曰使言其好用小人也○呉氏澄曰四方多罪之人逃亡而归纣者乃尊宠而任用之以之居显位俾毒民为恶也此言纣反人道之常天罚所宜加也】
　　今予发惟恭行天之罚今日之事不愆于六歩七歩乃止齐焉夫子勖哉
　　集传愆过勖勉也歩进趋也齐齐整也今日之战不过六歩七歩乃止而齐此告之以坐作进退之法【潘氏士遴曰六歩七歩作而进也乃止而齐坐而退也】所以戒其轻进也
　　集説【林氏之竒曰在易师之初六师出以律否臧凶盖虽帝王之师其出也不可以无纪律也牧野之战盖决于甲子之日故肃之以纪律使整齐其部伍击刺不使之争利以徼一时之幸也】
　　不愆于四伐五伐六伐七伐乃止齐焉勖哉夫子集传伐击刺也少不下四五多不过六七而齐此告之以攻杀击刺之法所以戒其贪杀也上言夫子勖哉此言勖哉夫子者反覆成文以致其丁宁劝勉之意下仿此
　　集説【黄氏度曰杀敌不过七伐必止而齐一之严重坚整务为不可胜击刺自四积至七见其为不得已也○吕氏祖谦曰大司马之法伍两卒旅各有其长使止齐之者使其部伍之长各自止其止各自齐其齐故当战时井然有序不失纪律三军如一人○王氏炎曰六歩七歩足法也六伐七伐手法也○王氏樵曰六歩七歩不知此车法邪歩法邪盖古者歩卒夹车而行动止相为用车不妄驰歩不妄动歩法即车法也至春秋时古法已乱如所谓舆曳柴而驰与视其辙乱望其旂靡之类则古法之乱不在毁车崇卒之后矣】
　　尚桓桓如虎如貔如熊如罴于商郊弗迓克奔以役西土勖哉夫子
　　集传桓桓威武貎貔执夷也虎属欲将士如四兽之猛而奋击于商郊也迓迎也能奔来降者勿迎击之以劳役我西土之人此勉其武勇而戒其杀降也集説【林氏之竒曰武王之战于牧野志在为民除害而不在于杀人以逞其志故又戒之弗迓克奔以役西土盖不欲其杀降以重伤也○时氏澜曰桓桓者师直为壮之意不直则馁安能如虎如貔如熊如罴哉武王无一毫愧心所谓对越在天也○陈氏大猷曰用兵以节制为尚以武勇为主武王虑其或拘故喻以虎貔之勇又虑过于勇而妄杀故以杀降为戒】
　　尔所弗勖其于尔躬有戮
　　集传弗勖谓不勉于前三者愚案此篇严肃而温厚与汤誓诰相表里眞圣人之言也泰誓武成一篇之中似非尽出于一人之口岂独此为全书乎读者其味之
　　集説【王氏安石曰功多厚赏前誓已言此不再言而独言有戮者军事以严终亦威克厥爱之意○黄氏度曰夏商师誓皆有孥戮之罪盖古法也此无之文王罪人不孥遂为周法】
　　总论【王氏栢曰此篇是正与受对垒之时诸侯之师与本国之众悉陈于郊于是军容肃整号令精明其词简而要其法恕而严敎其坐作进退不过乎六歩七歩敎其攻杀击刺不过乎六伐七伐旣作其勇奋又戒其杀降三称勖哉夫子其辞郁然总之以尔所弗勖其于尔躬有戮其辞凛然此亦誓师之常法也于是可以观王者之兵矣○金氏履祥曰荀卿氏谓桓文之节制不足以敌汤武之仁义然而汤武之仁义则有以该桓文之节制吾于牧野之事见之上篇中篇其誓止于外清四海时不可失立定其功以克永世下篇登乃辟殄乃雠则为周人言之不廸有显戮皆自勅其士臣之辞非所以施于不期而会之诸侯也至于牧野则商郊也一人不谨易以败事故上下均于誓而尔所不勉其于尔躬有戮则临战之法不可以贵贱异罚也○董氏鼎曰杖钺秉旄所以肃己之容称戈比干立矛所以肃人之容军容既肃然后发命则人无哗而听者审矣自古人有言至恭行天罚所以声罪致讨而激士卒之义也自今日之事至乃止齐焉所以明审法令而示行阵之礼也自勖哉以下又勉之以临阵之勇抚众之仁也以至仁伐至不仁而谨畏戒惧尚如此斯其为王者之师欤】
　　武成
　　集传史氏记武王往伐归兽祀羣神告羣后与其政事【时氏澜曰往伐者一月戊午师渡孟津归兽者归马放牛政事者列爵分土之事也】共为一书篇中有武成二字遂以名篇今文无古文有
　　集説【朱子语类问武成一篇诸家多以为错简然反覆读之窃以为自王若曰以后皆是史官歴叙以前之事虽作武王告羣后之辞而实史官叙述之文故其闲如有道曾孙周王发及昭我周王之语皆是史官之言非武王当时自称如此也亦如五诰中王若曰以下多是周公之语若如此看则似不必改移亦自可读又旣生魄恐是晦日既者言其魄之旣足也以歴推之当为四月晦未知此篇先生寻常如何看曰王若曰以下固是告羣后之辞兼叙其致祷之辞亦与汤诰相类但此辞却无结杀处只是叙其功烈政事之美又书戊午癸亥甲子日辰亦非诰命之体恐须是有错简然自王氏程氏刘原父以下所定亦各不同旧尝考之刘以为王语之末有缺文似得之彼有七经小传可检看又汉书歴志谓是嵗有闰亦是也○吕氏祖谦曰武成见武王有取商之规模有定商之规模取商以至公大义定商以常典成法○马氏森曰武成一篇虽在泰誓牧誓之后其所记之事则有在于泰誓牧誓之前者惟一月壬辰一节是记其出征之时厎商之罪至神羞是歴记其告神之词皆泰誓前事既戊午即中篇惟戊午甲子昧爽即牧誓之甲子日四月哉生明是泰誓后事盖泰誓歴记其誓师之节次武成歴记其伐纣之始终故以此篇叙于牧誓之后】
　　惟一月壬辰旁死魄越翼日癸巳王朝歩自周于征伐商
　　集传一月建寅之月不曰正而曰一者商建丑以十二月为正朔故曰一月也详见太甲泰誓篇壬辰以泰誓戊午推之当是一月二日死魄朔也二日故曰旁死魄翼明也先记壬辰旁死魄然后言癸巳伐商者犹后世言某日必先言某朔也周镐京也在京兆鄠县上林即今长安县昆明池北镐陂是也【地理今释蔡传云周镐京也镐京在今陜西西安府长安县南三十里三辅决録云镐在丰水东丰在丰水西相去二十五里自汉武帝穿昆明池于此镐京遗址沦陷焉】
</div>
    <div class="pagination">
<a href="钦定书经传说汇纂_page21.html">上一页</a><span>...</span><a href="钦定书经传说汇纂_page17.html">17</a><a href="钦定书经传说汇纂_page18.html">18</a><a href="钦定书经传说汇纂_page19.html">19</a><a href="钦定书经传说汇纂_page20.html">20</a><a href="钦定书经传说汇纂_page21.html">21</a><span class="current-page">22</span><a href="钦定书经传说汇纂_page23.html">23</a><a href="钦定书经传说汇纂_page24.html">24</a><a href="钦定书经传说汇纂_page25.html">25</a><a href="钦定书经传说汇纂_page26.html">26</a><a href="钦定书经传说汇纂_page27.html">27</a><span>...</span><a href="钦定书经传说汇纂_page23.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
