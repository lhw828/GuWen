<!DOCTYPE html>
<html>
<head>
    <meta charset="UTF-8">
    <title>钦定书经传说汇纂 - 第 19 页/共 38 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定书经传说汇纂 - 第 19 页/共 38 页</h1>
    <div class="content">　　集说【刘氏克庄曰思患豫防君之逺虑安土懐居民之浅见亳邑之迁临以君令孰敢不从而盘庚不然曰天时曰大虐谓天时当迁非人所能为也曰古我前后曰古后之闻谓先王常迁非自我作古也曰先王不懐虽先王不思此土矣曰视民利用迁曰惟喜康共盖欲利汝非以害汝欲汝安且乐非欲汝劳且怨也曰惟民之承曰承汝曰惟汝故曰丕从厥志皆屈已以顺民非彊民以从已也古者行利民之政尚恐人情之疑信必耳提面命使之洞晓此盘庚所以为贤王也欤○金氏履祥曰此二节言君之体民】
　　今予将试以汝迁安定厥邦汝不忧朕心之攸困乃咸大不宣乃心钦念以忱动予一人尔惟自鞠自苦若乘舟汝弗济臭厥载尔忱不属惟胥以沈不其或稽自怒曷瘳
　　集传上文言先王惟民之承而民亦保后胥慼今我亦惟汝故安定厥邦而汝乃不忧我心之所困【杜氏伟曰朕心攸困言忧民不安居而至于困郁也】乃皆不宣布腹心钦念以诚感动于我尔徒为此纷纷自取穷苦譬乘舟不以时济必败壊其所资今汝从上之诚间断不属【姚氏舜牧曰有忱不加钦念便是尔忱不属】安能有济惟相与以及沈溺而已诗曰其何能淑载胥及溺正此意也利害若此尔民而罔或稽察焉【王氏樵曰稽者所谓即安危利害之实而反求其心也】是虽怨疾忿怒何损于困苦乎
　　集说【申氏时行曰安定厥邦申安民生从民志言盖民生安国与之俱安民志定国与之俱定也】
　　汝不谋长以思乃灾汝诞劝忧今其有今罔后汝何生在上
　　集传汝不为长久之谋以思其不迁之灾是汝大以忧而自劝也孟子曰安其危而利其灾乐其所以亡劝忧之谓也有今犹言有今日也罔后犹言无后日也上天也今其有今罔后是天断弃汝命汝有何生理于天乎下文言迓续乃命于天盖相首尾之辞集说【金氏履祥曰此二节言民不体君只以自悮○王氏纲振曰利者民所欲安者民所懐然所欲有甚于此者生命也故以何生续命大利害大安危动之】
　　今予命汝一无起秽以自臭恐人倚乃身迂乃心集传尔民当一心以聴上无起秽恶以自臭败恐浮言之人倚汝之身迂汝之心【黄氏度曰不服常业身偏倚矣不则徳义心迂曲矣】使汝邪僻而无中正之见也
　　集说【王氏肯堂曰是非无两在利害无两从心有定主则不迷于正直之涂身有定归则不蹈于邪僻之地不然身心非所自有颠倒迷惑趋于祸患如起秽以自臭岂他人能败之哉盖不一则无中正之见而人得倚之迂之倚者使汝害不能避利不能趋而失其持身之则迂者使汝以利为害以害为利而失其制心之宜】
　　予迓续乃命于天予岂汝威用奉畜汝众
　　集传我之所以迁都者正以迎续汝命于天【林氏之奇曰是亦将修人事以胜天之降灾也】予岂以威胁汝哉用以奉养汝众而已
　　集说【林氏之奇曰天之应物祸福吉凶之来皆以类至而聴其自取尔初未尝容心于其间故其命靡常圣人治天下能转祸而为福去凶而为吉其至于将危将乱之际而皆有续之之道焉故伊川先生有言曰天命不可易也然有可易者惟有徳者能之】
　　予念我先神后之劳尔先予丕克羞尔用懐尔然集传神后先王也羞养也即上文畜养之意言我思念我先神后之劳尔先人我大克羞养尔者用懐念尔故也
　　集说【金氏履祥曰此三节言我之体民亦体先王之意○申氏时行曰言保后胥慼竭力从迁我后之劳尔先人亦甚矣予念之不忘故大能养尔者惟以尔为先民子孙念先民以及于尔所以不忘为汝谋也汝又何以不从乎盖盘庚之意以己如先王而欲民之如其祖父民纵不能体君之心亦当知率祖攸行也】
　　失于政陈于兹高后丕乃崇降罪疾曰曷虐朕民集传陈久崇大也耿圮而不迁以病我民是失政而久于此也高后汤也汤必大降罪疾于我曰何为而虐害我民盖人君不能为民图安是亦虐之也集说【马氏森曰当迁之义质诸鬼神而无疑不迁之罪质诸鬼神而无宥其严之者至矣政即迁都之政失于政一节言君不迁则君有罪而先王不宥之以见今日不得不迁也】
　　汝万民乃不生生暨予一人猷同心先后丕降与汝罪疾曰曷不暨朕幼孙有比故有爽徳自上其罚汝汝罔能迪
　　集传乐生兴事则其生也厚是谓生生先后泛言商之先王也幼孙盘庚自称之辞比同事也爽失也言汝民不能乐生兴事与我同心以迁我先后大降罪疾于汝曰汝何不与朕幼小之孙同迁乎故汝有失徳自上其罚汝汝无道以自免也【黄氏度曰自上降罚于汝汝无能迪吉矣】
　　集说【金氏履祥曰此节言民不体君之罪○刘氏应秋曰猷即迁徙之谋同心即康共之心也】
　　古我先后既劳乃祖乃父汝共作我畜民汝有戕则在乃心我先后绥乃祖乃父乃祖乃父乃断弃汝不救乃死
　　集传既劳乃祖乃父者申言劳尔先也汝共作我畜民者汝皆为我所畜之民也戕害也绥懐来之意谓汝有戕害在汝之心我先后固已知之懐来汝祖汝父汝祖汝父亦断弃汝不救汝死也
　　集说【金氏履祥曰此节言君民相体之义以申明民不体君之罪○钟氏天才曰民不从迁不惟得罪于先王而且得罪于其祖父也】
　　兹予有乱政同位具乃贝玉乃祖乃父丕乃告我高后曰作丕刑于朕孙迪高后丕乃崇降弗祥
　　集传乱治也具多取而兼有之谓言若我治政之臣所与共天位者不以民生为念而务富贝玉者【孔氏頴达曰贝者水虫古人取其甲以为货如今之用钱然是行用之货也贝玉物之最贵者责其贪财故举二物言之】其祖父亦告我成汤作丕刑于其子孙啓成汤丕乃崇降弗祥而不赦也此章先儒皆以为责臣之辞然详其文势曰兹予有乱政同位则亦对民庶责臣之辞非直为羣臣言也案上四章言君有罪民有罪臣有罪我高后与尔民臣祖父一以义断之无所赦也王氏曰先王设教因俗之善而导之反俗之恶而禁之方盘庚时商俗衰士大夫弃义即利故盘庚以具贝玉为戒此反其俗之恶而禁之者也自成周以上莫不事死如事生事亡如事存故其俗皆严鬼神以经考之商俗为甚故盘庚特称先后与臣民之祖父崇降罪疾为告此因其俗之善而导之者也集说【孔氏頴达曰原神之意而为之辞以惧其子孙耳○朱子语类问盘庚言其先王与其羣臣之祖父若真有物在其上降灾降罚与之周旋従事日用之间者窃谓此亦大槩言理之所在质诸鬼神而无疑耳而殷俗尚鬼故以其深信者导之夫岂亦真有一物耶曰鬼神之理圣人盖难言之谓真有一物固不可谓非真有一物亦不可若未能晓然见得且缺之可也○时氏澜曰根本之病非发其根本之良心何以能治敬畏祖父者人之良心也盘庚提其祖父而言之敬畏之心岂不油然而顾恋财寳之念轻矣○陈氏栎曰神后言神灵在天高后言功徳崇高与先后皆指先王之迁都者言之大意言我不率民以迁先王必罪我汝不从上以迁不特先王罪汝汝之祖父亦祸汝矣】
　　呜呼今予告汝不易永敬大恤无胥絶逺汝分猷念以相从各设中于乃心
　　集传告汝不易即上篇告汝于难之意【孔氏安国曰凡所言皆不易之事○孔氏頴达曰此易读为难易之易不易言其难也】大恤大忧也今我告汝以迁都之难汝当永敬我之所大忧念者君民一心然后可以有济苟相絶逺而诚不属则殆矣分猷者分君之所图而共图之分念者分君之所念而共念之相从相与也中者极至之理【陈氏师凯曰无过不及举天下无以加之故谓之极至之理】各以极至之理存于心则知迁徙之议为不可易而不为浮言横议之所动摇也
　　集说【王氏樵曰前曰一此曰中民心皆有一民心皆有中圣贤理防利害处即义理故随事而有不偏之凖不二之则】
　　附录【孔氏頴达曰郑云我所以告汝者不变易言必行之谓盘庚自道己言必不改易与孔异】
　　乃有不吉不迪颠越不恭暂遇奸宄我乃劓殄灭之无遗育无俾易种于兹新邑
　　集传乃有不善不道之人颠陨逾越不恭上命者【孔氏頴达曰陨越是遗落废失之意】及暂时所遇为奸为宄【成十七年左传曰乱在外为奸在内为宄】劫掠行道者我小则加以劓【孔氏颖达曰五刑截鼻为劓】大则殄灭之无有遗育毋使移其种【孔氏颖达曰易种相染易也恶种在善人之中则善人亦变易为恶】于此新邑也迁徙道路间关恐奸人乘隙生变故严明号令以告勅之
　　集说【黄氏度曰迁徙之际固当明法禁而况尝有异论动摇或恐奸邪乘间而作必当周防也】
　　往哉生生今予将试以汝迁永建乃家
　　集传往哉往新邑也方迁徙之时人懐旧土之念而未见新居之乐故再以生生勉之振起其怠惰而作其趋事也试用也今我将用汝迁永立乃家为子孙无穷之业也
　　集说【刘氏克庄曰曰往哉生生曰汝何生在上曰汝万民乃不生生凡三言之谓迁以利民非止利君也曰今予将试以汝迁安定厥邦曰今予将试以汝迁永建乃家凡再言之谓将为臣民建家非止为国定都也○陈氏栎曰生生生养不穷之道也末二句应前安定厥邦前以邦言此以家言互文见意民惟邦本本固邦宁必民家永建而后邦国安定也】
　　盘庚下
　　集说【林氏之奇曰此篇盘庚既迁犹恐民情未尽喻其意故复为之反覆告谕申前篇之义推其赤心以与斯民同其劳逸共其好恶未尝致疑于其间盖其爱民恻怛之意充实于中而优游寛大之语发见于外皆其心之所诚然者也】
　　盘庚既迁奠厥攸居乃正厥位绥爰有众
　　集传盘庚既迁新邑定其所居正君臣上下之位慰劳臣民迁徙之劳以安有众之情也此史氏之言集说【王氏炎曰定居谓君有寝庙臣有邑宅民有防里○王氏樵曰居者官府民防井邑之居位者君卿大夫士民上下之位既奠其居乃各正其分首呼集慰劳而安之○孙氏继有曰新都草昧之初名分不可以不正间关迁徙之后众情不可以不绥正者正其体统无使紊乱之谓绥者慰其劳苦无使猜疑之谓有众兼臣民而言此篇多绥众之辞】
　　曰无戏怠懋建大命
　　集传曰盘庚之言也大命非常之命也迁国之初臣民上下正当勤劳尽瘁趋事赴功以为国家无穷之计故盘庚以无戏怠戒之以建大命勉之
　　集说【林氏之奇曰中篇曰予迓续乃命于天既迁而告之曰懋建大命言我虽能续汝命于天汝心能无戏怠然后可以立汝之命也○吴氏澄曰无戏欲其敬事无怠欲其勤事大命兼民命国命而言建命谓命虽在天立之在我使使民有以遂其生国有以永其祚也当时傲上从康习习于戏怠未迁则以为惮既迁则以为足不复为自勉自立之计故以此戒之】
　　今予其敷心腹肾肠歴告尔百姓于朕志罔罪尔众尔无共怒协比谗言予一人
　　集传歴尽也百姓畿内民庶百官族姓亦在其中集说【黄氏度曰迁事百姓容有不能尽知吾心者浮言胥动今悉无罪汝○吴氏澄曰敷心腹肾肠谓无一不布露也臣民虽既迁盘庚犹虑其强从上命非出本心怨怒未忘故明白洞达以释其疑】
　　古我先王将多于前功适于山用降我凶徳嘉绩于朕邦
　　集传古我先王汤也适于山往于亳也契始居亳其后屡迁成汤欲多于前人之功【王氏樵曰汤以亳而兴王业王业之兴是多于前人之功】故复往居亳案立政三亳郑氏曰东成臯南轘辕西降谷以亳依山故曰适于山也降下也【黄氏度曰犹今言减少也】依山地高水下而无河圮之患故曰用下我凶徳嘉绩美功也【孔氏安国曰下去凶恶之徳立善功于我国】
　　集说【金氏履祥曰此章谓亳殷之地高爽依山古我先王将恢大前人之烈是以建都于亳用降我凶徳犹传所谓有汾浍以流其恶国语所谓沃土民不才瘠土民好义之意盖消斯民沈溺重坠之疾而絶后世骄奢淫侈之风也○吴氏澄曰凶徳谓民受水患适亳依山自此民获其吉所以降其凶徳又成美功于我邦谓汤由亳而兴有天下也】
　　今我民用荡析离居罔有定极尔谓朕曷震动万民以迁
　　集传今耿为河水圮壊沈溺垫隘民用荡析离居无有定止将陷于凶徳而莫之救尔谓我何故震动万民以迁也
　　集说【孔氏安国曰言皆不明已本心○时氏澜曰民无逺虑未见水害而不欲迁犹可今既荡析离居矣犹惮于迁何也濒水之民水至则忧水去则忘之极者止也水所圮壊已无所止其身矣尚不自觉姑欲苟安反谓我何为震动万民以迁民既出此言岂不自疑述其所言无复他意使之释然也】
　　肆上帝将复我高祖之徳乱越我家朕及笃敬恭承民命用永地于新邑
　　集传乃上天将复我成汤之徳而治及我国家我与一二笃敬之臣【时氏澜曰笃敬者同心同徳之人也】敬承民命用长居于此新邑也
　　集说【时氏澜曰所以迁者盖上帝将复我高祖成汤之徳以治我家亳邑汤之旧都盘庚非特欲复成汤之故业盖将复成汤之法度纪纲圣人所居风声气习尚有可考求之以为治也○申氏时行曰此言已之迁都实天意所在正对上曷震句曰上帝者盘庚不敢以为己功而拟先王故归之天也朕及笃敬即复祖徳而治国家之事笃敬是审利害之实而谋其迁者忠诚体国之臣也恭承民命即迓续乃命之意言君臣一心致敬以承续民命使趋利避害舍危就安用长居于新邑也】
　　肆予冲人非废厥谋吊由灵各非敢违卜用宏兹贲集传冲童吊至由用灵善也宏贲皆大也【孔氏頴达曰樊光曰周礼云其声大而宏诗云有贲其有是宏贲皆为大之义也】言我非废尔众谋乃至用尔众谋之善者指当时臣民有审利害之实以为当迁者言也尔众亦非敢固违我卜亦惟欲宏大此大业尔言尔众亦非有他意也盖盘庚于既迁之后申彼此之情释疑惧之意明吾前日之用谋略彼既往之傲惰委曲忠厚之意蔼然于言辞之表大事以定大业以兴成汤之泽于是而益永盘庚其贤矣哉
　　集说【孔氏頴达曰礼将有大事必谋于众谋众乃是常理故言非废谓已不自专也众谋必有异见故至极用其善者○林氏之奇曰成公六年左传曰圣人与众同欲是以济事盘庚能善用谋之意也○张氏九成曰盘庚非特不废人谋卜者鬼谋亦不敢违之是人谋鬼谋皆以为当迁○金氏履祥曰此章以上喻民○陈氏栎曰此篇如多于前功以下朱子本疑之如吊由灵宏兹贲等语实难晓姑依前注观之可也】
　　附录【苏氏轼曰贲饰也大此郊庙朝市之饰○陈民傅良曰各非敢违卜盖曰吾与汝皆非私意各惟卜是用以求其宏大藩饰之事尔】
　　【案宏贲皆大之义孔疏所引有贲其首者足相证矣然句中两字皆大之意终不甚分晓或作贲卦之贲则在立国规模郊庙朝市之贲饰焕然一新上说宋儒苏轼陈傅良主此似亦有理存之以备一解】
　　呜呼邦伯师长百执事之人尚皆隐哉
　　集传隐痛也盘庚复叹息言尔诸侯公卿百执事【孔氏颖达曰百执事谓大夫以下诸有执事之官也】之人庶几皆有所隐痛于心哉
　　集说【林氏之奇曰邦伯者邦之诸侯师长者众官之长六卿也百执事之人则其属也○金氏履祥曰此章以下喻臣○吴氏澄曰新迁之民生理未复诸臣当恻然悯痛爱防封殖之】
　　【案经言邦伯汉孔氏以为二伯及州牧唐孔氏疏云东西二伯及九州之牧也苏氏林氏则云邦之诸侯黄氏度谓诸侯一国之长伯长也蔡传不从二孔故但以诸侯言或以为迁都不及畿外之诸侯而谓孔传说是蔡以邦伯只指诸侯为未必然礼不云乎内诸侯禄也外诸侯嗣也意此处传専主内诸侯而言注疏所云伯牧正嫌其涉于畿外耳盖二伯之分陜隐五年公羊云天子三公相也自陜以东周公主之陜以西召公主之一相处乎内然则二伯亦未必在内也况二伯之设殷时未必有之若八州八伯各有其属尤当在畿外也至注云州牧者或以为当州之牧然唐孔氏明言九州之牧矣则是注疏语涉游移而蔡所云诸侯者専主内诸侯也此为得之又考郑康成曰殷之州长曰伯虞夏及周为牧郑之洽闻亦必有据此则所谓当州之长乎其说优于二孔】
　　予其懋简相尔念敬我众
　　集传相尔雅曰导也我懋勉简择导汝以念敬我之民众也
　　集说【时氏澜曰乍至新邑敬民之念稍弛民即有不得其所者矣○陈氏经曰念敬我众谓念之而不忘敬之而不忽也】
　　朕不肩好货敢恭生生鞠人谋人之保居叙钦
　　集传肩任敢勇也鞠人谋人未详或曰鞠养也我不任好贿之人惟勇于敬民以其生生为念使鞠人谋人之保居者吾则叙而用之钦而礼之也【刘氏应秋曰叙以禄位言钦以礼貌言】
　　集说【王氏十朋曰导其耕桑薄其税敛使老幼不失其养鞠人之事也聮其比闾合其族党相友相助谋人保居之事也既养之又安之则斯民之生生得矣○吴氏澄曰言我不任贪人有能敢于恭承民之生生俾贫富各保其居者则任之敬之】
　　今我既羞告尔于朕志若否罔有弗钦
　　集传羞进也若者如我之意即敢恭生生之谓否者非我之意即不肩好货之谓二者尔当深念无有不敬我所言也
　　集说【马氏森曰不肩好货敢恭生生斯二者一则我志之所若一则我志之所否今我既进告而无隠矣尔必于我所若者而勉之所否者而戒之罔有弗钦焉可也○汤氏显祖曰前告朕志志在恭承民命此告朕志志在念敬我众一也】
　　无总于货寳生生自庸
　　集传无毋同总聚也庸民功也【王氏樵曰以民之生生为功而自勉也】此则直戒其所不可为勉其所当为也
　　集说【真氏徳秀曰廉虽小善贪乃大恶此盘庚所以有货宝之戒○刘氏克庄曰又拈起次篇贝玉之言以励之曰不肩好货曰无总货寳可谓反覆告戒之至矣○陈氏栎曰敬我之所否而无总货寳中不肩好货之戒敬我之所若而生生自庸申敢恭生生之训】
　　式敷民徳永肩一心
　　集传式敬也敬布为民之徳永任一心欲其久而不替也盘庚篇终戒勉之意一节严于一节而终以无穷期之盘庚其贤矣哉苏氏曰民不悦而犹为之先王未之有也祖乙圮于耿盘庚不得不迁然使先王处之则动民而民不惧劳民而民不怨盘庚徳之衰也其所以信于民者未至故纷纷如此然民怨诽逆命而盘庚终不怒引咎自责益开众言反复告谕以口舌代斧钺忠厚之至此殷之所以不亡而复兴也后之君子厉民以自用者皆以盘庚借口予不可以不论
　　集说【林氏之奇曰上篇告之以汝克黜乃心而终篇则曰永肩一心盖谓欲黜其傲上从康之心则在于施实徳于民则能一心以事上矣私心去则义理自明义理明则物莫能夺而爱民之实着矣○吴氏澄曰用敷布其徳于民永久守此一心而不变也始终不贰之谓一】
　　总论【吕氏祖谦曰三书反覆折难须于包容处看其徳量于委曲训诰处看其恩意于规画纤悉处看其措置○王氏天与曰三篇中皆有告臣民之辞盖盘庚本意在诰谕胥怨之民而其中责臣之意尤重者以当时君民之情不通皆羣臣为之间也去其问而后君民之情通迁都之计定矣○蒋氏悌生曰上篇始有迁都之谋世臣不利故造浮言以惑众愚民无知怨咨蠭起盘庚乃出教令大意皆责在位之人多宗严刑以威之中篇临行告谕大意在位既从下民如风行草偃不必示以威惟虑涂中寇攘窃发故特严刑以禁之下篇上下奠居劳事已过故统谕之皆抚绥之意上篇威多于恩中篇恩威并行下篇弛威崇恩此盘庚三篇之殊义也】















　　钦定书经传说彚纂卷八
<经部,书类,钦定书经传说汇纂>
　　钦定四库全书
　　钦定书经传说彚纂卷九
　　说命上
　　集传说命记髙宗命传说【史记髙宗盘庚弟小乙之子也名武丁以梦得说于傅险遂以傅险姓之号曰傅说】之言命之曰以下是也犹蔡仲之命微子之命后世命官制词其原盖出于此上篇记得说命相之辞中篇记说为相进戒之辞下篇记说论学之辞总谓之命者髙宗命说实三篇之纲领故总称之今文无古文有集说【林氏之竒曰此三篇盖史官记髙宗得傅说与之反覆商较议论为治之道与夫学问之大方而其文烦多故其策分为三篇而有上中下之别○王氏樵曰案命官有辞自唐虞有之少仅一言多或数言而止出于当时面命有书自说命始其事既非常其言则大训微言在焉夫子録之实与三谟伊训相表里非他篇比也】
　　王宅忧亮阴三祀既免丧其惟弗言羣臣咸谏于王曰呜呼知之曰明哲明哲实作则天子惟君万邦百官承式王言惟作命不言臣下罔攸禀令
　　集传亮亦作谅阴古作闇案丧服四制髙宗谅阴三年郑氏注云谅古作梁楣谓之梁闇读如鹑防之防闇谓庐也即倚庐之庐仪礼翦屏柱楣【朱子曰柱音知主反似是从手不从木】郑氏谓柱楣所谓梁闇是也宅忧亮阴言宅忧于梁闇也先儒以亮阴为信默不言【孔氏安国曰隂默也居忧信默三年不言】则于谅阴三年不言为语复而不可觧矣君薨百官总已听于冢宰居忧亮隂不言礼之常也髙宗丧父小乙惟既免丧而犹弗言羣臣以其过于礼也故咸谏之叹息言有先知之德者谓之明哲明哲实为法于天下今天子君临万邦百官皆奉承法令王言则为命不言则臣下无所禀令矣
　　集说【朱子语类问谅隂以他经考之皆以谅隂为信默惟郑氏独以为凶庐天子居凶庐岂合礼制曰所引翦屏柱楣是两事盖始者戸北向用草为屏不翦其余至是改而西向乃翦其余草始者无柱与楣檐着于地至是乃施短柱及楣以拄其楣架起其檐令稍高而下可作户也梁闇未详古定制何如不敢輙为之説但假使不如郑说亦未见天子不可居庐之法○时氏澜曰免丧之后则发号施令与天下更始当臣民拭日观化耸然听命之时髙宗犹且弗言弗言者恭默深思为君之难不敢易其言也非柔懦闇弱胷中无所主而不能言也中无所主而不言则柔懦闇弱之形已见于外惟中有所主者虽未甞言其至诚发越自不可掩此高宗之羣臣默窥于不言之表而有明哲之说○金氏履祥曰谓之明哲者以髙宗天资之不凡也知之固贵于行之故曰实作则命令之行乃作则之事也○申氏时行曰知者气质清明义理昭著先天下而知者也明者方寸虚灵无一理之不具哲者察微知著无一理之不烛言具是先知之德者谓之明哲之人也】
　　王庸作书以诰曰以台正于四方台恐德弗类兹故弗言恭默思道梦帝赉予良弼其代予言
　　集传庸用也髙宗用作书告喻羣臣以不言之意言以我表正四方任大责重恐德不类于前人故不敢轻易发言惟恭敬渊默【金氏履祥曰恭者敬身以处默者不言而思】以思治道梦帝与我贤辅其将代我言矣盖髙宗恭默思道之心纯一不二与天无间故梦寐之间帝赉良弼其念虑所孚精神所格非偶然而得者也
</div>
    <div class="pagination">
<a href="钦定书经传说汇纂_page18.html">上一页</a><span>...</span><a href="钦定书经传说汇纂_page14.html">14</a><a href="钦定书经传说汇纂_page15.html">15</a><a href="钦定书经传说汇纂_page16.html">16</a><a href="钦定书经传说汇纂_page17.html">17</a><a href="钦定书经传说汇纂_page18.html">18</a><span class="current-page">19</span><a href="钦定书经传说汇纂_page20.html">20</a><a href="钦定书经传说汇纂_page21.html">21</a><a href="钦定书经传说汇纂_page22.html">22</a><a href="钦定书经传说汇纂_page23.html">23</a><a href="钦定书经传说汇纂_page24.html">24</a><span>...</span><a href="钦定书经传说汇纂_page20.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
