<!DOCTYPE html>
<html>
<head>
    <meta charset="UTF-8">
    <title>尚书埤传 - 第 6 页/共 17 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>尚书埤传 - 第 6 页/共 17 页</h1>
    <div class="content">　　陈大猷曰禹之甸服通于天下诗奕奕梁山维禹甸之春秋传少康有田一成即贡法也【周礼小司徒四井为邑四邑为丘四丘为甸郑元云六十四井为甸甸方八里出长毂一乘司马法六尺为步步百为畞畞百为夫夫三为屋屋三为井井十为通通十为成成方十里出革车一乗】王圻独以甸为服者农事国之本也京师声名文物之所萃四方百货之所集其民易以弃本逐末制名甸服示天下以务本重谷也愚按夏通畿内为五服周除畿内更制天下为九服千里之内谓之王畿王畿外为侯服侯服外为甸服京师之地皆千里而甸服有内外者禹时水土方平力田为急周时商奄未靖居重为尊故其名制稍别耳
　　孔疏以服字贯总铚秸粟米蔡以服输将之事总上三者而言金履祥曰三百里之民独纳藁而不粟视他处为甚轻而有服役之事焉盖酌五百里之中而为转输粟米之赋也四百里粟五百里米不言赋纳盖使三百里之民转而输之都耳夫三百里之民受逺郊之粟米代为转输力若劳而赋则省又以见古者赋役不两重此帝王之良法也【此説与蔡传异极有理当从之】吕祖谦曰禹贡冀州在王几甸服之内全不叙土贡正缘已输粟米盖当时寓兵于农所谓贡赋不过郊庙宾客之奉都无养兵之费故取之畿内而足自大畧言之三代皆沿此制又曰古者天子中千里而为都诸侯中百里而为都天子之都东西南北所贡入不过五百里故挽输不劳漕运之法未备春秋战国争事攻战所论者尚止行运之漕秦汉以后漕法方详【丘濬曰秦致负海之粟犹是资以行师国都之漕自汉都关中始】
　　百里采
　　孔采供王事蔡采卿大夫食邑愚按作采地解亦是但周制家削【稍去声】邦县邦都俱在王畿之内夏制虽未详不应寰内诸侯乃食采于畿外周书侯甸男采卫为五服又周礼九畿有采畿九服有采服此采义与彼同
　　三百里蔡
　　邹季友曰蔡字陆氏释文无音今蔡传引杀管叔而蔡蔡叔为证【此本苏传説】则陆氏于左传音素逹反当从之愚按蔡字説文本作防防之也从米杀声徐锴曰左传蔡蔡叔言放之若散米今作蔡
　　陈埴曰禹贡分州为贡赋设建服为诸侯朝见设盖古以封建治天下分州以为经分服以为纬每州为二百一十国【见礼记王制】有方伯连率以统之此其经也至其朝则不论州而论服各随道里逺近为疏数之限【见大戴礼朝义】因四方而分四时此其纬也经纬相错所以相维而法难坏周礼大司马有九畿言其有期限也大行人有九服言其服事上也曾氏曰周礼王畿即禹之甸服侯服甸服即禹之侯服男服采服即禹之绥服卫服介于其中即绥服之奋武卫蛮服夷服即禹之要服镇服蕃服即禹之荒服也侯甸男采卫为中国蛮夷镇蕃为夷狄内五服去王城三千里相距六千里与禹服不同然周地幅盖不广于禹立政言方行天下陟禹之迹则亦以禹迹为极特禹时四方有不尽之地听四夷居之不劳中国以事外故五服止于五千耳唐仲友曰周礼言九服祭公谋父又言五服【见国语】盖九服五服一也自镇畿而内二畿而当一服与弼成五服至于五千无少抵牾者惟商制不可考然颂曰邦畿千里惟民所止肇域彼四海自邦畿至四海知其与禹贡周礼合也又曰自彼氐羌莫敢不来享莫敢不来王中举来享外举来王知其与祭公之言合也况作康诰之初周礼未制已言侯甸男邦采卫则周之因商可知矣【按伊训云侯甸羣后咸在可证商有天下便更禹贡五服之制周之九服大约因商】章如愚曰先儒鸟道之説窃以为不然尝讨之王制古者百里当今百有二十一里今谓汉也是禹贡五千里即汉之六千里也况五服之制合以东西四正为据当时尧都平阳正东至东莱之海才二千八百里正西至张掖之流沙才三千三百里是仅可以满五服之制也两汉九千里则以辽东之海与炖煌之流沙而言辽东在东北隅炖煌在西南【当作西北】隅非其正也夫正方一尺袤之而度其四隅则为尺有四寸而嬴五服之制举其隅而度之宜其九千里也汉志南北万五千里者举朔方日南而言禹贡所届正南止及衡山之阳而日南又在衡山之南八千余里非禹迹所及也至平阳之北不盈千里已为戎狄之地【此论未然唐虞三代时朔方之地皆为中国】是五服之制惟东西南三方为然北方仅满二服而已尚何鸟道之言乎九州四正虽近四隅实遥五服乃举其近盖不欲以一时广大之名启后世无厌之祸也罗泌曰虞夏以前四正疆理东至琅琊之海西至积石之河五千而缩南至衡山北洎单于府五千而嬴使皆封建百里之国惟堪一百有奇纵并辽东渤海长城外尽契丹高句骊积石塞黑水靺鞨流沙之外亦不能一千国乌有所谓万区百里国哉盖古之天下方三千里止矣【此据王制】五千里者古今盛衰山川莱薮之通数也周世九服号七千里而职方蕃畿为方万里斯亦末记之蔽王畿所止亦曷尝千里哉宗周八百成周六百此以百同度计言之古五服之制王城之外甸侯绥面千五百里已尽九州三千里地要荒二服缀九州外其数然也而况九州面距不齐自恒山抵南河东河抵西河为各千里此则圻内甸服所建然自东河至东海西河至流沙南河至江亦各千里南西二方侯绥所建外为要荒可矣而东距海要荒已无容系北距恒山直接邉陲虽侯绥不得而立惟南自江至于衡山更越千里则要荒二服亦并在九州内而自衡山南尽扬域且复千里未讫南海悉为荒服南太赢北太缩则先王之制必有圆法岂至説者之拘哉周之西都今之关中东都则洛阳也二都地据南山之阴北山之阳东西长南北短短长相补犹不能千里地形今古不变而周礼王畿四面相距地方千里逺郊近郊甸地稍地小都大都率相距为百里岂能容哉固知畿服诸説上世必有除补相乘之道为疆理之定制者
　　四海　禹锡圭
　　洪迈曰地势西北髙东南下所谓东北南三海其实一也北至青沧则曰北海南至交广则曰南海东渐呉越则曰东海无有所谓四海者诗书礼经所载四海盖引类而言之汉西域所云蒲昌海疑亦渟居一泽耳班超遣甘英往条支临大海盖即南海之西云程大昌曰海之边中国者在山东为东海在广南为南海禹迹所及西至流沙而不言西海东北至碣石而北海之名不着于经汉武帝事逺西北二海遂有身厯之者条支之西有海焉汉使尝及之而入史【即甘英】至于西海之西有大秦国【即波斯】夷人与海商皆尝往来若北海则又甚逺霍去病封狼居胥山其山临瀚海即北海也苏武郭吉为匈奴所幽寘之北海上而唐史载突厥部北海之北更有骨利干之国在海北岸然则诗书所称四海实皆环夷夏而四之非寓言也若夫西北二虏有柏海青海蒲类海蒲昌海居延海白亭海鲜水海皆并海立称其实众水滙为大泽非真海也李吉甫辨北亭海而曰河北得水便名海斯説确也班固序张掖之水曰羌水出羌中东北至居延入海则真以居延为海矣李防曰丘文庄谓自南越入中国始有南海而西海竟不知所在今滇西百夷之外闻有大海通西南岛夷【杨慎亦云滇西岛夷之外有大海在阿瓦地即西海也】宜于云南望祀之余谓禹贡声教讫于四海亦止据经厯统理之地而纪其四至所云四海即四方也岂真有东西南北之海如今南越之海的然可睹者哉据见在四方论之四川天下之正西云南其西南陜西天下之西北山西其正北皆不见有海也惟蓟辽邻山东始有海山东为东方之海山东抵淮苏松以至钱塘宁绍等处始为正东之海东瓯至福建稍可称东南海广东即南越地今其治为南海县尽以为正南之海矣不知闽广接壤亦仅可谓之东南海耳由此言之正西无海也正北无海也正南无海也西北西南以至东北皆无海则仅仅正东与东南一带海耳又岂但西海不知所在耶西海既不可见则又何名何从而祀之耶愚按九州之地冀青徐扬四州滨海而皆在东偏越东之南海则扬州南裔也云南之海直环出安南之境安南古南交在禹贡为正南之域越裳氏所谓海不扬波即南海也导黑水至于三危入于南海则西南海也导河至于碣石入于海碣石之海在辽东则东北海也卓吾谓中国止有东海此竺干氏之説耳【山海经水经以昆仑为地之中佛书以中国为南洲之东一隅又引禹贡之东渐于海谓上古圣人已知震旦之介在东偏尚有西南北海未及屠隆云昆仑天下之中山形最高东西南北皆下昆仑以东江淮河济皆东流流沙以西水皆西流南自吐蕃两广水皆南趋北至沙漠地势又渐低水皆北流大海之量水皆归之而不盈正以尾闾泄之从地下空处转输复从西而东故曰如沃焦釜非谓水至此尽焦竭也此説亦祖佛书云】孔尧锡禹圭以彰显其功史木纪同愚谓详经文之义蔡解为长但圭是诸侯所执以合符于天子者当时禹必膺三等之封【子男不执圭故知是三等按禹木封伯爵故曰伯禹伯执躬圭象人形少俯长七寸】则玄圭即是瑞玉尧赐之以象水德适为禹受命之符耳











　　尚书埤传卷六
<经部,书类,尚书埤传>
　　钦定四库全书
　　尚书埤卷七
　　呉江朱鹤龄撰
　　甘誓
　　呉泳曰此篇仅八十字而其间六军之制车乘之法赏刑之典靡不毕备啓之习于兵如此岂非得之贻谋之善欤
　　六卿
　　陈启源曰六卿六乡之卿即周官六卿也蔡据周礼甚合大全引李氏之辨谓周官六卿分职之外别有乡大夫之六卿此本之贾公彦周礼疏今考周比闾族党州乡之制一乡有一卿五中大夫二十五下大夫百上士五百中士二千五百下士一乡之民不过一万二千五百家岂堪供此多官禄入耶若总六乡计之官有六卿三十中大夫百五十下大夫六百上士三千中士万五千下士矣周公设官不应冗滥至此先儒何氏谓卿及下士大夫皆王朝命官兼摄比闾族之上中下士即庶人在官者司其任六遂亦然故乡遂诸职独不置府史胥徒是其明证此説当矣左晋侯作三军郤縠将中军狐偃将上军栾枝将下军皆正卿鲁三军亦以三卿将兵为主帅周官遗制即此可考古人文武不分兵民合一自应如是李氏又疑冢宰之尊不当下属司徒不知地官职中乡老与乡大夫并列焉乡老乃三公也尚列地官职中况冢宰乎且乡老既即王朝三公则乡大夫独非王朝六卿乎
　　有扈氏　五行　三正
　　孔疏孔马郑王皇甫谧等皆言有扈夏同姓并依世本之文楚语观射父云尧有丹朱舜有商均夏有观扈周有管蔡此可证也【左注观国在卫顿丘】洪迈曰孔安国曰有扈氏与夏同姓恃亲而不恭言其罪如此耳而淮南子齐俗训曰有扈氏为义而亡知义而不知宜也高诱注云有扈启之庶兄也以尧舜与贤禹独与子故伐启启亡之此事不见他书不知诱何以知之记散轶其必有据
　　孔疏水火金木土分行四时威侮谓拂生长敛藏之宜王樵曰有扈威侮必有事实如隋时辽东之役伐山造船林麓皆尽文中子谓帝省其山则何辞以对盖五行指其在人事者非运行之五气也
　　蔡傅子丑寅之三正本马融説经典稽疑云夏正建寅只奉夏正朔可矣岂欲并子丑之正而悉遵奉之乎孔传以为怠惰荒弃天地人之正道斯为得之林少颖云商方有改正朔事夏以前未闻
　　左不攻于左
　　左字略断呼左人而告之也右与御皆然按蔡传引左楚致师事全用孔疏若将之兵车则御者在左勇力之士在右将居中主击鼓成二年传晋伐齐郤克伤于矢未絶鼓音解张为御矢贯手及肘左轮朱殷是御在左而将居中也【左中御而从齐侯杜注居中代御者自非元帅御者皆在中将在左】王樵曰甘之战天子亲誓六师其所戒者三人而已左与御是也盖古者专用车战步卒亦以供车【古车战之法五人为伍五伍为两一车甲士三人步卒七十二人甲士在车左主射右主击刺中主御马步卒从之毎二十五人为一两一郷一军则一万二千五百人盖五百两也卿一人统之天子六卿则七万五千人凡三千两】非若后世骑步之不相为用也故言兵者皆以乘计自一乘至万乘皆有是三人故戒其左则凡军左执射者同听之戒其右则凡车右执刄者同听之戒其御则凡车中执御者同听之六师之众举无所遗古人所谓节制之兵也
　　赏祖戮社　孥戮
　　苏传孔子曰当七庙五庙无虗主师行载迁主以行无迁庙则以币曰主命故师行有祖庙也武王伐纣师渡孟津有宗庙有将舟将舟社主存焉故师行有社也【古今考社主阴阴主杀周礼小宗伯若太师则帅有司而立军社奉主军太祝大师宜于社立军社春秋所谓军以师行祓社衅鼔祝奉以从者也又大司防大军旅莅戮于社】
　　按蔡传引周礼孥男子以为罪今周礼作奴王樵曰孥戮者言亲属同犯亦连治之皆指在军前者若谓孥为妻子岂有军前获罪而戮及在家之妻子乎【了凡深取此説】五子之歌
　　吕祖谦曰此篇纯是诗体观舜臯之歌则见诗之雅颂观五子之歌则见诗之变风变雅愚读五子之歌叹禹贻谋尽善如此乃再而中絶何也盖尝思之国所与立必在亲贤当啓之时八元八恺之徒已无余矣有扈之战至以天子亲在行间则其乏才可知及太康即位疑丞辅弼史册未闻其人焉所以有穷发难夏防不祀使当时诸侯有如臯陶伯益之徒以镇抚其间羿虽强大岂敢动哉汤惟监此故汲汲敷求哲人以遗后嗣盖深惧夏之以无辅而中絶也
　　太康尸位
　　孔传尸主也愚按书传言尸皆训主本之尔雅释诂太康尸位羲和尸厥官同此义盖尸位尸官非贬辞贬在下文耳蔡解不必从书序康王既尸天子亦可以祭祀之尸训之乎
　　有穷后羿
　　左传魏绛曰昔夏之方衰后羿自鉏迁于穷石【史记正义括地志云故鉏城在滑州卫城县东十里晋地记云河南有穷谷盖本有穷氏所迁也】因夏民以代夏政恃其射也不脩民事而淫于原兽弃武罗伯因熊髠龙圉而用寒浞【注寒国在北海平源县东有寒亭】以为己相浞行媚于内施赂于外虞【娱通】羿于田以取其国家内外咸服羿犹不悛将归自田家众杀而烹之以食其子子不忍食杀于穷门靡奔有鬲氏【注靡夏遗臣事羿者鬲国在今平原县】浞因羿室生浇及豷使浇用师灭斟灌及斟鄩氏遂灭后相【注乐安寿光县东南有灌亭北海平寿县东南有斟亭二国夏同姓诸侯皆仲康子后相所依】处浇于过处豷于戈【注东莱掖县北有过乡戈在宋郑之间】靡自有鬲氏收二国之烬以灭浞而立少康【少康后相子】少康灭浇于过后杼【少康子】灭豷于戈有穷由是遂亡【注浞因羿室故不改有穷之号】邹季友曰计太康失邦及少康绍国向有百载乃灭有穷据此传文夏乱甚矣而夏本纪云仲康崩子相立相崩子少康立都不言羿浞之事是马迁之疎也
　　民惟邦本本固邦宁
　　王樵曰国之有民加崇墉之有基下之而不亲是自剥其基也易曰山附于地剥上以厚下安宅程子曰艮重于坤山附于地也山高起于地而反附于地为人上者观剥之象当厚固其下以安其居也下者上之本下剥则上危矣书曰民为邦本本固邦宁
　　予视天下　六马
　　王应麟曰其一之二章皆述禹之训蔡自予视天下以后谓予五子自称也然予临兆民之语恐非五子自称愚谓此章以韵协之亦可读陈第曰下古读虎予古读舞图古读赌马古读毋结语不韵一曰下叶音戸与予一韵明与民一韵敬叶平声亦一韵林之奇曰朽索驭六马犹晋人作危语古车一乘四马两服两骖天子车六马服骖之旁加两騑也马在车中为服在车外为骖
　　惟彼陶唐
　　赵汸曰左注陶唐尧所治今太原晋阳县也按史记帝尧为陶唐氏韦昭云陶唐皆国名犹汤称殷商也徧检书未有帝尧居陶而以陶冠唐盖地以二字为名所称或单或复也张晏曰尧为唐侯国于中山唐县然则唐是中山县名非晋阳也尧自唐侯升为天子号为陶唐其治在晋阳耳舜封丹朱为王者之后犹称为唐终虞之世以陶唐为号故范宣子曰昔匄之祖自虞以上为陶唐氏也愚按尧为天子都平阳今晋州临汾县也蔡尧都陶故曰陶唐盖本路史云尧受封于陶改国于唐陶今定陶也然未必可据
　　关石和钧
　　王应麟曰国语单穆公引夏书曰关石龢钧王府则有韦昭注云逸书也【时未见古文故云逸书】关门关之征石今之斛也言征赋调均则王之府藏常有也李善引贾逵国语注曰关通也孔颖达疏关通衡石之用盖用贾説孔安国谓金鐡曰石未详【愚按厯律志二十四铢为两十六两为斤三十斤为均四均为石是石为称之最重故传云金鐡曰石言丝绵止于斤两金鐡乃至于石举重而言则所称之物皆通之也此见孔　附颖达疏甚明伯厚云未详何也　考】蔡传折阅按荀子良贾不为折阅不市注折阅谓损所卖物价也征
　　陈师凯曰观篇中有渠魁胁从之语羲和聚党助逆明矣仲康于羿势既未能锄其根株不可不剪其羽翼故乘日食之变正其昏迷之罪名正言顺羿亦不得庇之也使非聚党助逆则禠职夺邑司宼行戮足矣何至劳大司马兴师誓众如临大敌哉
　　仲康肇位四海
　　邹季友曰按夏都安邑在河之北太康立十九年为羿所距遂居河南之阳夏宋开封之太康县也二十九年崩弟仲康立五子作歌仲康当是其一观肇位四海之语则诸侯犹宗之为君也十四年崩子相立羿但据冀州河北之地不臣于夏而已未必执夏之政柄故五子之歌但以冀方为言也羿亦好游田其臣寒浞弑之而簒其位及夏后相自河南迁河北帝丘帝丘宋濮州也在位二十八年方为寒浞之子浇所弑夏遂中絶者四十年而少康复兴焉史记夏本纪略而不书故解者皆未详考羲和之党羿与否亦未可知然侯誓师之辞详明严正荒酒废职亦自当致讨也王樵曰孔谓仲康为羿所立仲康既在五弟之数徯于洛汭不在旧都其不为羿所立明矣
　　遒人木铎　官师相规　工执艺事以谏
　　周礼武事振金铎文事振木铎孔疏名曰遒人不知其意盖遒训为聚聚人而令之故以为名也
　　官师孔传谓官众蔡官以职言师以道言愚按汉贾谊官师小吏注云一官之长此説是周礼之官以师名者甚多相规相规正也蔡引胥敎诲则主君言
　　蔡元定曰周景王将铸无射泠州鸠谏曰匮财罢民鲁庄公丹楹刻桷匠庆谏曰无益于君而替前人之令德执艺事谏此类是也
　　辰弗集于房　瞽奏鼓　啬夫驰　先时后时
　　孔疏房或以为房星九月日月防于大火之次房心共为大火知不然者以集是止舍之处言其不集于舍故得以表日食若言不集于房星以太迟太疾惟可见厯差不得以表日食也且日之所在星宿不见正可推算以知之非能目见以此知必非房星也愚按孔房所舍之次本不指房星言左引此句注亦云集安也房舍也日月不安其舍则食蔡掩蚀于房宿与古注不合邹季友曰蔡言仲康即位之次年方征羲和而此章引唐志又云五年方日食然以经文肇位二字观之当从前説按经世书以仲康征羲和为元年事则是即位之次年也古者逾年改元【王应麟曰大衍厯议云新厯仲康五年癸巳歳九月庚戌朔日食在房二度按皇极经世仲康元年壬戌征羲和五年丙寅与厯不同】
　　孔疏古者日有食之天子伐鼔于社诸侯伐鼓于朝周礼救日月太仆赞王鼓郑注救日之时王亲鼔之太仆乃赞之谷梁传天子救日置五麾陈五兵五鼓所陈既多皆乐人伐之
　　左传疏郑注觐礼云啬夫盖司空之属汉志啬夫掌币吏庻人之徒也
　　孔疏时谓四时节气望晦朔袁黄曰推算日食如应在午时三刻及食之时其时刻在前则为先时在后即为后时羲和罔闻知是前不推算蔡以为后时之诛恐误
　　威克厥爱允济
　　【阙】　　曰孙武子卒未亲附而罚之则不服不服则难用卒已亲附而罚不行则不可使故令之以文齐之以武是谓必取或问征威克厥爱允济爱克厥威允罔功言先威也孙武先爱何也曰书之所称仁人之兵也武之所言战国之兵也王者恩信素孚民已亲附及其用之惟患少威耳战国之时素无恩信民心未附骤而驱之即戎若非先之以文德后以威严继之防乎不以国予敌也唐太宗以征【云　云】问李靖靖曰爱设于先威设于后不可反是也尚书以愼戒其终非所以作谋于始故孙武之言万世不易陈龙正曰威克非以仁为后也法制不严申勅不明则玩而多犯多犯则不容不多杀威者有威可畏也可畏则莫敢犯莫敢犯则可以不戮一人威之所以豫令避死也正其仁也孙武穰苴尚为得之王式戮徐州银刀已为不仁杨素尽斩尝敌退归之卒直坑之耳岂所谓威克乎王樵曰蔡氏训爱为姑息非也循而拊之三军之士皆如挟纩此岂非爱之谓乎若曰姑息偾军之道也岂但无功而已
　　商书
　　汤誓
　　蔡汤号也或曰谥汤名履顾炎武曰尧舜禹皆名也古未有号故帝王皆以名纪临文不讳之义也帝曰格汝舜格汝禹名其臣也尧崩之后舜与其臣言则曰帝禹崩之后五子之歌则曰皇祖征则曰先王无言尧舜禹者不敢名其君也自启至发皆名也夏后氏之季始有以十千为号者桀之癸商之报丁报乙报丙主壬主癸皆号以代其名自天乙至辛皆号也商之王着号不著名而名之着于经者二天乙之名履辛之名受是也曰汤曰纣则亦号也号则臣子所得而称故伊尹曰惟尹躬暨汤商颂曰武汤曰成汤曰汤孙也自夏以前纯乎质故帝王有名而无号自商以下浸乎文故有名有号而十干之名不立愚按檀弓云死谥周道也谥法至周始备然商时疑已有之仲虺诰曰成汤商颂曰武汤汤是号成与武则皆谥也蔡或曰谥汤此语当删王柏曰书序云汤升自陑【音而】与桀战鸣条之野作汤誓今详舍我穑事及今朕必往语此非鸣条决战之誓乃亳邑兴师之誓也亳众未明吊伐之大义故以不恤穑事为疑及誓言出而众心释然鸣条之役所以不烦再誓也
　　王曰
　　孔汤称王则比桀于一夫疏云汤于伐桀之时始称王周书泰誓称王亦在伐纣之时郑以文王生称王谬也蔡王曰者史臣追述之称金履祥曰汤武兴师之日张子所谓一日之间天命未絶则为君臣天命既絶则为独夫者其在斯时乎夫天命已属师徒既兴则桀纣即独夫矣岂待南巢牧野之后天命始絶哉且汤武既已兴师而犹自称诸侯以令于众则是以诸侯而伐天子名实俱不可也然则称王誓众理固然矣而必谓史臣追书不防于嫌圣人而文之哉
　　仲虺之诰
　　孟子注莱朱汤贤臣一曰仲虺左薛宰曰薛之皇祖奚仲为夏车正奚仲迁于邳仲虺居薛为汤左相国语注挚畴二国任姓奚仲仲虺之后书序汤归自夏至于大坰仲虺作诰大坰地名孔疏自定陶向亳之路
　　放桀南巢
　　史记正义括地志云庐州巢县有巢湖即成汤伐桀放于南巢者也淮南子曰汤败桀于厯山与妹喜同舟浮江奔南巢之山而死孔桀都安邑汤升道从陑出其不意陑在河曲之南鸣条在安邑之西疏云安邑在亳西汤当从东而往今乃升道从陑升者自下向上陑当是山阜之名厯险迂路为出不意故也陑在河曲之南盖今潼关左右河曲在安邑西南从陑向北渡河乃东向安邑桀西出拒汤故战于鸣条之野也桀奔南巢汤纵而不迫故称放也竹书纪年夏桀三十一年商自陑征夏邑克昆吾大雷雨战于鸣条夏师败绩桀出奔三朡战于郕获桀于焦门放之南巢三岁死于亭山愚谓汤之兴师本为民请命原无杀桀之意当时韦顾昆吾皆助桀为恶者其国皆在东方而三朡在今定陶亦必桀之与国也升陑渡河迂道安邑之西以伐之正欲使之东向奔逸自求生道桀战不胜遂由三朡而窜南巢因放之于此焉疏云汤纵而不迫故称放此言得之盖汤之放桀与武之伐纣气象判然不侔若如孔氏所云出其不意是掩敌之不备以求胜也圣王以义行师岂为是哉
　　天乃锡王勇智　纉乃旧服　兹率厥典
　　苏圣人之德凡仁义中和之类皆可以学至惟勇也智也必天予而后能非天予而欲以学求之则勇智皆凶德也汉高祖识三杰于中人之中知周勃陈平于没世之后此天所与智也光武生平畏怯见大敌却勇此天所与勇也岂可学哉若汉武帝唐德宗之流则古之学勇智者也足以敝其国残其民而已故天不予是德则君子不敢言勇智短于勇智而厚于仁不害其为令德之主也
　　黄震曰纉禹旧服古注云纉禹之功綂其故服盖指弼成五服之服以继有天下也蔡注未必然
　　陈师凯曰禹有典则贻子孙典即指为禹之典章亦通孔云循其典法祖宗所服行典章不肖之子孙失坠之而异代之圣贤修复之往往而然
　　惟王不迩声色不殖货利　改过不吝
　　王樵曰声色者诱人之穽故曰不迩货利者侵德之莠故曰不殖汉武帝内多欲而外施仁义如何欲效唐虞之治或问汉高帝初入关妇女无所幸财寳无所取其气象亦与汤类乎曰高帝雄才大略豁逹有为非有本原洁清之学安得与智勇天钖者同论哉抑声色之溺人尤深于货利高帝于金寳财物随取随弃尝捐金数万斤如土苴及其终也独妮妮一戚姬而不忍释以是知汤之不迩声色尤为不可及也仲虺颂汤不曰无过而曰改过盖过虽圣人不能无也今夫金有疵玉有瑕必见于外故君子不隐所短不惮更也凌厯鬬蚀天之过崩陀竭塞地之过卒不累覆载者何善复常也汤之不吝改过所以能复于无过也
　　初征自葛
　　邹季友曰汉志葛伯国在陈留寜陵县葛乡唐宋州东距南亳六十里经世书纪年云汤戊寅岁征葛越十八年乙未伐桀按征葛事详孟子盖孟子时汤征等篇尚未逸
　　能自得师者王　自用则小
　　王樵曰能自得师孔以为求贤圣而事之是已犹未尽如魏文侯鲁缪公之于子夏子思固曰师之矣然子夏子思之所以为贤二公未必知之也宣帝为元帝得萧望之可谓得师矣然望之之所以为贤元帝固不知也皆非自得师者也师在我而不在人也欧阳修曰自古有天下者莫不欲为明主而常至于昏者其故何哉患于好疑而自用也夫疑心动于中则视听惑于外视听惑则忠邪不分而是非错乱举国之臣皆可疑既尽疑其臣则必自用其所见夫以疑惑错乱之见而自用则多失多失则其臣之忠贤者必以理而争之争之不切则人主之意难回争之切则激其君之怒而反坚其自用之意于是君臣交胜而邪佞者得以乘隙而入惟人主之所欲者从而助之为人主者方与其臣争胜而得顺意之人所助必忘其邪佞也与之并力以拒忠贤人主至恶忠贤而喜邪佞天下未有不乱者也仲虺之戒汤曰自用则小以汤之聪明其所为必不至于缪戾矣然仲虺犹戒其自用则自古人主惟能用人而不自用然后得为聪明也
　　汤诰
　　孔疏仲虺在路作诰此至亳乃作故次在仲虺之后
　　至于亳
　　王樵曰亳汤之都説者不同郑以为河南偃师县汉书音义臣瓒以为泲阴亳县杜预以为梁园蒙县北有亳城皇甫谧以孟子称汤居亳与葛为邻葛即今梁国宁陵之葛乡也若汤居偃师去宁陵八百余里岂当使民为之耕乎亳今梁国谷熟县是也诸説不同疏家亦不能断今以经文考之汤之亳即盘庚所谓适于山用降我凶德者也此惟偃师为是谷熟非依山之邑盖因相土尝居商丘【左传陶唐氏火正阏伯居商丘相土因之相土契之孙】商丘谷熟俱在梁国故后人以谷熟为亳因商丘也以宁陵为葛因谷熟也凡地名相沿多有不足据者或指一亭一城一乡以为证或指有古人之墓亳城岂必汤都葛乡岂必葛国汤冢伊尹冢安知非箕山许由冢之类也愚按孔氏书序云契父帝喾都亳汤自商丘迁焉亳偃师也皇甫谧以蒙县【北亳】谷熟【南亳】及偃师【西亳】为三亳蔡氏立政从之汤自商丘迁偃师断当以孔为允【史记正义亳偃师城也商丘宋州也汤即位都南亳后徙西亳也括地志云亳邑故城在洛州偃师西十四里本帝喾之墟汤所都】然博考地志葛国遗迹惟宁陵有之【一统志宁陵县有葛城在归德府西六十里归德古商丘也】而蒙县谷熟去商丘又甚近【蒙县在商丘北五十里谷熟在商丘东南四十五里】大抵蒙县谷熟皆因商丘而讹耳汤迁偃师当在克夏之后
　　若有恒性
　　陈师凯曰诸家解若有恒性皆属下文以为皆君之事蔡氏独属上文此章蔡説最优王纲振曰性万变而不迁其善犹水万变而不移其湿故曰恒时解只説得性之同耳
　　贲若草木
　　孔天下焕然咸饰若草木同华民信乐生袁黄曰喻在先正意在后是倒句法若以草木敷荣形容天命之不僣则意短矣
　　伊训
　　惟元祀十有二月　伊尹祠于先王奉嗣王只见厥祖按汤崩而太甲即位改元此古注也蔡引苏氏説以崩年改元为乱世事然商人尚质安见必无【顾氏云殷家犹质逾月即改元年以明世异不待正月以为首也】欧阳永叔云人君即位称元年常事耳古不以为重也孔子未修春秋其前固己如此凡记事先后逺近莫不以嵗月一二数之其谓一为元亦未尝有意后世曲学之士始谓孔子书元年为春秋大法遂以改元为重事矣呉渊颖【莱】亦云王者始得天下闻改正朔【正谓子丑寅月朔月一日也日月相合故曰合朔史厯书注云子正以夜半为朔丑正以鸡鸣为朔寅正以平旦为朔是三代改正亦改朔也】未闻改元商训称元祀春秋书元年直史官纪述之常体耳将以志人君之在位乆近也非王者以是为重事也据此则子瞻所云不必引矣十有二月孔氏以为商王之建子月是也左梓愼曰火出于夏为三月于商为四月于周为五月其的证也蔡正朔改而月朔不改其説非是元人张敷言曰伊训之元祀十有二月太甲之三祀十有二月皆建子月非正月也或疑嗣王祗见与嗣王奉归岂可不在正月曰后世嗣王冕服考之顾命固有常仪何待正月况放桐之举人臣大变伊尹之心何如哉朝而自艾夕当复辟尤无待于正月也　黄度曰嗣王逾年改元此十二月乃商正月商周改正朔以一号令而诗书纪月不改夏正天时不可易也【苏説与此同】王樵曰嗣子逾年即位改元古今之逹礼公羊言之详矣【公羊縁臣民之心不可一日无君缘姑终之义一年不二君】元祀十有二月者汤崩之逾年太甲即位改元之祀也商以建丑为正故以十二月即位改元也愚按以上説与注疏不合据方麓云史官纪年则用正朔厯官纪年则用正月伊训【惟元祀十有二月乙丑】太甲【惟三祀十有二月朔】独非史官所纪乎公羊所説是周制未知商制如何然前説要不可废备存待考蔡传伊姓尹字陈大猷曰尹自称曰尹躬其非字明矣孔疏据孙武子吕览云名挚或自有两名或更名皆未可知书序成汤既没太甲元年孔传汤崩逾月太甲即位奠殡而告居位主防疏云据经序及太甲本继汤后而殷本纪云汤崩太子太丁未立而卒于是立太丁之弟外丙二年崩别立外丙之弟仲壬四年崩伊尹乃立太丁之子太甲与经不同彼必妄也刘歆班固不见古文谬从史説皇甫谧既得此经作帝王世纪乃述马迁语是其疎也又云祠于先王谓祭汤也元祀乃初防之时未得祠庙且汤之父祖不追为王所言先王惟有汤耳始知祠实是奠非祠宗庙也愚谓太甲继汤自应据书序程子亦主此説説者以孟子同史记为疑不知古人谓岁为年二年四年皆不可立乃立太甲孟子何尝误史记盖因孟子误耳【胡五峯宏辨之曰三王家天下定于立嫡立嫡者敬宗也敬宗者尊祖也尊祖者所以亲亲也兄死弟及非所谓敬宗尊祖且本支乱而争夺起矣岂亲亲之道哉成汤伊尹戮力创业乃舍嫡孙而立诸子乱伦坏制开后嗣争夺之端乎公仪仲子舍孙立子言偃问曰礼欤孔子曰否立孙夫孔子殷人也宜知先王之故矣而不以立弟为是此以义理知其非者一也以殷世考之自三宗及祖乙祖甲诸贤君皆立子其立弟者盘庚耳必有所不得已也若立弟为先王之制岂有圣贤者皆不遵而沃丁小甲诸君反能尊耶此以人情知其非者二也商自沃丁始立弟史迁阳甲纪曰自仲丁以来废嫡而更立诸子或更相代立比九世乱考沃丁至阳甲立弟者九世则仲丁之名误也沃丁既以废嫡立弟生乱则汤未尝立外丙明矣不然汤首为乱制又可罪沃丁乎此亦事实知其非者三也邵康节极数知来其作皇极经世史亦无外丙仲壬名此亦厯数知其非者四也或曰赵岐注孟子从史记程子谓古人以岁为年朱子两存其説史记汤寿一百岁而崩岂有人年九十余而生子乎当从史记为是愚谓耄年生子古人多有之如武王九十三而崩成王时方十三岁又有弟叔虞此可证也况汤寿百岁于经无考史言岂足深信】祠于先王谓祠祭祖庙也祭法商人禘喾而郊冥祖契而宗汤七庙之制自商已然太甲改元必无不告祖庙之理丧三年不祭故伊尹摄而行事焉祗见厥祖方及成汤呉氏此説是也但逾月改元孔氏以臆解之商制无可考既以先王为祖庙则不必从注疏奠殡而告之説矣且商颂云王桓拨王商太祖契也契称王安知商初无追王之礼乎注疏谓先王为汤既误蔡又引呉氏云太甲服仲壬丧为人后者为之子也尤误又云丧主不离殡侧何待只见曰只见则汤已祔庙矣此説虽似有理然经云奉太甲只见是主伊尹言之祠祭有主有尸曰只见则不然孝子不敢死其先人故以祗见为文耳必不在祔庙之后王樵曰观先王厥祖上下异文则先王是汤之先庙厥祖是汤可知且于先王曰祠而于厥祖为只见祠是祭只见非祭也祠先王曰伊尹而见厥祖曰奉嗣王是庙中之祭摄于伊尹殡前之告非伊尹所摄也又曰蔡氏云先王汤也又云徧祀商之先王盖以外丙仲壬为先王而不知汤以上尚当有先王也如其言先祠丙壬后见烈祖无乃非序乎若以先王中有汤则下祗见为复矣既以所居为仲壬之丧则仲壬亦未在应祠之内又曰蔡氏必以太甲为居仲壬之丧则王徂桐宫居忧为居谁之忧乎依汤之墓居壬之丧伊老无乃迂于事乎况经文述汤事一则曰今王嗣厥德一则曰肆嗣王丕承基绪一则曰今王嗣有令绪皆明为太甲继汤后之辞若中间有外丙仲壬其文必不如此蔡仲黙过于不信书序所以不用其説【方麓之説与余悉合因并録之】
　　造攻自鸣条
　　孔疏今河东安邑见有鸣条陌昆吾亭左氏以为昆吾与桀同以乙邜日亡韦顾亦尔故诗曰韦顾既伐昆吾夏桀考昆吾地在濮阳与桀异处不得同日而亡明昆吾亦来衞桀故同日亡而安邑有其亭也
　　检身若不及
　　孔疏检谓自摄检也检勅其身不自大以卑人不恃长以凌物
　　三风　其刑墨
　　孔疏巫以歌舞事神故歌舞为巫风逸乐过而无度故曰淫风爱憎乖错政必荒乱故曰乱风风如朱浮所云伯通中风狂走
</div>
    <div class="pagination">
<a href="尚书埤传_page5.html">上一页</a><a href="尚书埤传.html">1</a><a href="尚书埤传_page2.html">2</a><a href="尚书埤传_page3.html">3</a><a href="尚书埤传_page4.html">4</a><a href="尚书埤传_page5.html">5</a><span class="current-page">6</span><a href="尚书埤传_page7.html">7</a><a href="尚书埤传_page8.html">8</a><a href="尚书埤传_page9.html">9</a><a href="尚书埤传_page10.html">10</a><a href="尚书埤传_page11.html">11</a><span>...</span><a href="尚书埤传_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
