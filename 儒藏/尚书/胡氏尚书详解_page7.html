<!DOCTYPE html>
<html>
<head>
    <meta charset="UTF-8">
    <title>胡氏尚书详解 - 第 7 页/共 18 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>胡氏尚书详解 - 第 7 页/共 18 页</h1>
    <div class="content">　　冀方者尧之冀方也当时声名文物四海防同其盛何如也而今坠之邪
　　其四曰明明我祖万邦之君有典【常也注谓经籍】有则【法】贻【与】厥子孙闗【通】石【二十四铢为两十六两为斤三十斤为钧四钧为石】和【平】钧王府则有荒坠厥绪【基】覆宗【族】絶祀
　　典则道也钧石器也精粗一致器道之所寓也钧石天下皆有不如王府者适轻重之宜闗和之所谓同律度量衡也祖之遗子孙者详尽如此而坠之可乎
　　其五曰呜呼曷【何】归予怀之悲万姓仇予【兄弟一体仇其兄即仇其弟也】予将畴【谁】依郁陶【精结】乎予心顔【面】厚有忸怩【羞耻】弗慎厥德虽悔可追
　　辞防恻然一出太康之口代为太康寒心也观此可观变风变雅矣
　　征第四　　　　　　　　　夏书
　　羲和湎【酒】淫废时乱日徃征之作征
　　征惟仲康肇【初】位【即位】四海【国】侯命【受王命】掌六师羿逐太康太康崩其弟仲康立即位之初以六师之柄付之侯所以收兵权也【即夜拜宋昌之意】故终仲康之身羿不得逞至仲康子相始为羿所逐羿自立为帝羿淫乱为家众所杀寒浞代之杀相相之后缗生少康夏之遗臣灭浞而立少康然后祀夏配天不失旧物事详见左传襄四年苏氏云羲和忠于夏羿假仲康命使征之
　　羲和【尧时羲和四人至夏合为一天人分淳厐散若天之职简政事日详可以观大势之转移矣】废厥职酒荒于厥邑后承王命徂征
　　羲和湎淫疑羣聚崇饮以谋乱未必非羿之党故征之
　　告于众曰嗟予有众圣有谟训【戒后世】明【明明】征【有验】定保【所以保定国家】先王克谨天戒【日月食五星变天所以警戒人君】臣人克有【守】常宪【法】百官修【交修】辅【助】厥后惟明明【德明矣得修辅而又明】每岁孟春遒人【宣令之官】以木铎【金口木舌】徇【告】于路【使人闻之】官师【众】相规【正】工【百工】执艺【随所执之艺】事以谏【如轮扁谏齐桓公】其或不恭【责难于君】邦有常刑
　　此将数羲和之罪而先举先圣之训也
　　惟时【是】羲和颠覆【败】厥德沈乱于酒畔【弃】官离次【位】俶【始】扰【乱】天纪【时日】遐【逺】弃厥司【所职主】乃季秋月朔辰【日月所防谓之辰岁十二防】弗集【合孔云不合则日食可知】于房【所舍之次】瞽【乐官无目】奏【伐】鼓【所以助阳】啬夫【孔云主币之官】驰庶人走【驰走皆以供救日之役】羲和尸【主】厥官罔闻知昬迷于天象以干【犯】先王之诛
　　此责羲和之辞也
　　政典【夏刑书所谓司马法也】曰先时者杀无赦不及时者杀无赦此誓众之辞欲其期防不愆也
　　今予以尔有众奉将天罚尔众士同力王室尚【庶】弼予钦承天子威命
　　罚曰天威命自天子
　　火炎【炽烈】昆冈【山出玉】玉石俱【皆】焚【无分别】天吏【天子之吏】逸【过】德烈于猛火【兵过不择善恶其猛烈于火】殱【杀】厥渠【大】魁【首】胁【逼】从【随乱】罔治旧染【渐】污【浊】俗咸【皆】与维新【自新改过】
　　如此则无俱焚之失
　　呜呼威【振厉奋发】克【胜】厥爱【私爱姑息】允【信】济【集成】爱克厥威允罔功其尔众士懋【勉】戒【警】哉
　　自契至于成汤【契十四世至汤】八迁【契居商昭明居砥石相土居商丘汤居亳余四迁未详】汤始居亳从先王【契父帝喾居亳】居作帝学【治】沃【沃土二书亡】汤征诸侯葛伯不祀汤始征之作汤征【一书亡事详见孟子】伊尹去亳适夏【所谓五就桀汤使徃辅桀格其非心】既丑【恶】有夏【桀不悛】复归于亳入自北门【商北门】乃遇汝鸠汝方【汤二贤臣】作汝鸠汝方【二书亡】











　　尚书详解卷三
　　钦定四库全书
　　尚书详解卷四　　　　　宋　胡士行　撰
　　汤誓第一　　　　　　　　　　商书
　　伊尹相汤伐桀升自陑【地】遂与桀战于鸣条【地】之野作汤誓
　　五就桀而桀不悛则伐罪吊民之举尹不得不相汤而汤亦不得而不顺天应人矣陑师行所经地耳或以为汤间道出桀不意则岂王者之师哉
　　汤誓王【史追称汤】曰格【来】汝众庶悉【皆】聼朕言非台【我】小子敢行称【举兵】乱【以侯伐王】有夏多罪天命殛【诛】之今尔有众【夏民】汝曰我后【桀】不恤我众舍【夺】我穑事【农时】而割正【割剥之政】夏予惟闻汝众【夏众】言夏氏有罪予畏上帝不敢不正【征】今汝其曰夏罪其如台【我所闻】夏王率【皆】遏【絶】众力率割夏邑有众【夏】率怠弗协曰时【此】日【桀】曷【何时】丧予【我民】及汝【汝桀】偕亡夏徳【恶德】若兹今朕必往尔尚辅予一人致天之罚予其大赉【赏】汝尔无不信朕不食【虚也如食而吐之】言尔不从誓言予则孥戮汝罔有攸赦
　　临事而惧不得不然非徳不足也
　　汤既胜夏欲迁其社不可作夏社疑至臣扈【三书亡】社五土之神稷五谷之神共工氏之子勾龙配食于社烈山氏之子柱配食于稷汤革夏命变置社稷欲迁社而无人可代勾龙臣扈汤臣议迁社者
　　夏师败绩汤遂从【追】之遂伐三朡【桀去保三朡故伐之】俘【取】厥寳玉【国之寳器即祭天地诸神寳玉之类】谊伯仲伯【汤二臣】作典寳【多得国之常寳非常寳则不取书亡】
　　仲虺之诰第二　　　　　　　　商书
　　汤归自夏【胜夏】至于大坰【地】仲虺作诰
　　仲虺之诰成汤放【不穷追之】桀于南巢【桀窜其地】惟有慙【愧】徳曰予恐来世以台为口实【尧舜出揖逊而汤伐桀恐后世篡夺者以借口】仲虺乃作诰
　　汤忸怩之发若不能一朝居不消散之则过而不化有害日新之业矣故虺不待至亳而诰
　　曰呜呼惟天生民有欲【喜怒哀乐爱恶欲情之动也有欲必有争】无主【治】乃乱【争则乱】惟天生聪明时【是】乂【治】有夏昏徳【与聪明反】民坠涂炭【乱】天乃锡【与】王勇【有断】智【有谋】表【立仪表】正万邦纉【继】禹旧服【服行之事孔云五服】兹率【循】厥典【常】奉若【顺】天命
　　汤之兴畏天命而悯人穷也岂有毫发之私而何惭焉聦明体也勇智用也典者万世不易之理汤之所纉禹之所服率而奉之纯乎天也
　　夏王【桀】有罪矫【诈】诬【欺】上天以布命于下帝用不臧【善桀】式【用】商受命用爽【清明】厥【其】师【众】
　　夏之季而汤出焉如晦冥之日月醉之醒梦之觉也
　　简【桀党简忽】贤【汤之贤】附【依】势【桀之势】寔【实】繁【多】有徒【党】肇【始】我邦【商国】于有夏【夏世】若苗之有莠【似苗草】若粟之有秕【莠实】小大【商民小大】战战【惧色】罔不惧于非辜【无罪被辜】矧予【汤】之徳【有诸中】言【形诸外】足聼闻【不可掩】
　　此言桀囚汤于夏台也汤在夏季桀党恶之如苗粟之莠秕欲锄簸之商人深恐非辜况汤徳日着尤宜为恶党所忌恶乎
　　惟王不迩【近】声【音】色【女】不殖【生聚】货利徳懋【人徳勉者】懋官【阳勉以官】功懋懋赏用人【取人之善】惟己【为己之善】改过【己之未善】不吝【惜】克寛克仁彰【昭】信【孚】兆民
　　不迩殖此非富天下之本心也如此则一毫私欲不存本原清矣故乐人之善改己之不善如舜之取人顔子之不贰欲去理全而仁之体在是矣寛者仁之施仁者寛之体克者实有是理其心之广大为安天下而非富天下民昭昭然信之乆矣吕云惟己取人以身也
　　乃葛伯仇饷【事详见孟子】初征自葛东征西夷怨南征北狄怨曰奚【何】独后予攸【所】徂【至】之民室家相庆【贺】曰徯【望】予后【君汤】后来其苏【解苏更生】民之戴商厥惟旧【乆】哉
　　汤之征诛其君吊其民以布其寛仁而已非若后世兵师所至荆棘生焉者也故民喜色相告于征伐之时而有唐虞都俞揖逊讴歌朝觐之气象焉
　　佑贤辅徳显忠遂良兼【并】弱攻昧取乱侮亡推亡固存邦乃其昌【盛】
　　此欲汤大新政以副民望遏恶扬善行其无事也贤徳忠良则佑辅显遂之弱昧乱亡则兼攻取侮之亡者推之存者固之栽培倾覆皆所自取造化何心哉夏云天理如此则桀之亡乃皆所自取而汤之兴何心哉
　　徳日新万邦惟懐志自满九族乃离
　　汤之盘铭曰茍日新日日新又日新一念少息不进则退差毫厘而缪千里以惭之念横乎胷中则于日新之功有害矣
　　王懋【勉】昭【明】大徳建【立】中于民以义【事之宜】制【为则】事以礼【理之节】制心垂裕【优足】后昆【子孙】
　　此欲汤以其立一世之极开万世之极也中降衷之理即自得之徳昭之此而立之彼以性觉性也制事义以方外也制心敬以直内也本末并用俾有典则诏之子孙六百年之商皆自此出一说以为制民之事民之心
　　予闻曰能自得师者王谓人莫已若【似】者亡好问则裕【大】自用则小
　　尊徳乐道人主知之者固有之矣然人以为有道徳而尊之则非自得矣惟自有真见以得师而学焉然后臣之则不劳而王矣好问则天下之善皆吾善矣谓人莫若而自用则反之
　　呜呼慎厥终惟其始【于其始而思其终】殖【封】有礼覆昏暴钦崇天道永保天命
　　福善祸淫天道也钦崇则能永保矣钦而又加以崇敬之至也此勑天时几之意
　　汤诰第三　　　　　　　　　商书
　　汤既黜【废】夏命复归于亳作汤诰
　　因四方朝新君而诰之
　　汤诰王归自克【胜】夏至于亳诞【大】告万方王曰嗟尔万方有众明听予一人诰
　　立一代之规模新天下之耳目垂六百年之基业皆在焉明听提警振起作其更新之意
　　惟皇上帝降衷于下民若【顺】有恒性克绥厥猷道惟后降衷天命之性也若性率性之道也绥猷修道之教也仲虺天生聪明时乂即此意但仲虺于情言之自末及本汤于性言之自本及末理归于一而圣贤之间亦见矣
　　夏王灭德【性】作威【私欲】以敷【布】虐于尔万方百姓尔万方百姓罹【被】其凶害弗忍【堪】荼【荼苦】毒【毒螫】并告无辜【罪】于上【天】下【地】神【天】只【地】天道福善祸淫降灾于夏以彰厥罪肆台小子将【奉】天命明威不敢赦敢用牡【夏尚黒牲用】敢昭告于上天神后请【问】罪有夏聿【遂】求元【大】圣【伊尹】与之戮【尽】力以与尔有众请命【救民命于涂炭之中】上天孚【信】佑【助】下民罪人【桀】黜【废】伏【窜藏】天命弗僭【差】贲【饰】若【然】草木兆民允【信】殖【物与民皆遂则天佑汤可见矣】俾【使】予【我】一人辑【集】宁【安】尔邦家兹朕未知【得】戾【罪】于上下栗栗【战战】危惧若将陨【坠】于深渊
　　此汤任大责重所以自警也
　　凡我造【立】邦【侯】无从匪【非】彝【常】无即【就】慆【乐】淫各守尔典【常】以承天休尔有善朕弗敢蔽罪当朕躬弗敢自赦惟简【别】在上帝之心其尔万方有罪在予一人予一人有罪无以尔万方
　　汤自责如此诸侯敢自恕乎
　　呜呼尚【庶】克时忱【诚】乃亦有终【善终】
　　君臣警省如此则善始可占终
　　咎单【臣名】作明居【明居民之法一书亡】
　　伊训第四　　　　　　　　　商书
　　成汤既没太甲元年伊尹作伊训肆命徂后【三书一序二书亡】汤　　太丁　　外丙　　仲壬　　太甲
　　孟子汤崩太丁未立外丙二年仲壬四年太史公案世本汤没二帝七年而后太甲【太丁子】立序以太甲元年系于汤没之后者以书言烈祖成徳故尔伊川以为汤崩太丁未立而死外丙方二嵗仲壬方四嵗故立太甲
　　伊训惟元祀【夏曰载商曰祀周曰年】十有二月【商正建丑以十二月为正月】乙丑伊尹祠【祭】于先王【汤】奉嗣王【太甲】祗见厥祖侯甸羣后【诸侯】咸在百官总己以听宰【孔氏谓汤崩太甲逾月即位居忧冢宰摄政夏以为仲壬之丧】伊尹乃明言烈【功】祖【汤】之成徳以训于王
　　烈祖如在其上羣后百官环其旁于此时乗其初心之虚而训之所以先入太甲而为之主也故太甲虽不免于迷而终归于复者以此也
　　曰呜呼古有夏先后【欲言汤先言禹】方懋【勉】厥徳罔有天灾【日月星辰之变】山川鬼神亦莫不宁【无山崩川涌之】暨鸟兽鱼鼈咸若【顺其性】于其子孙弗率【循】皇天降灾假【借】手于我【商】有命【天命】造【自取】攻【伐】自【从】鸣条【桀所都野】朕【我商】载【始】自【从】亳【汤所都】方者常常如初无一毫停滞也徳者天地万物实然之理徳懋则天地万物莫不得其理矣弗率此徳则自絶于天汤奉天讨而已
　　惟我商王布【敷】昭【明】圣武【圣武则非血气之怒易所谓神武不杀者也】代虐【夏之虐】以寛兆民允怀今王嗣厥徳罔不在初【谨始】立爱【立爱之道】惟亲【自爱我亲始】立敬惟长始于家邦终于四海
　　汤以徳得天下太甲何以嗣之哉惟亲惟长始家邦而终四海焉守约而施博也
　　呜呼先王肇【始】修【桀废而汤修之】人纪【三纲五常本秩然有纪】从谏弗咈【违】先民【先觉之人】时【是】若【顺】居上【为商之君】克明【君道】为下【为夏之臣】克忠【臣道】与【用】人不求【责】备检【责】身【已】若不及以至于有万邦兹惟艰哉
　　人纪者天下事事物物之理也叙于天修于君从谏若先民所以讲明此纪也克明克忠所以躬行此纪也不责人而责己修己之要在己而已汤之工夫积累如此乃至于有万邦创业亦难矣哉而太平何可不念居上为下者汤处人道之难也汤之本心忠于桀耳升陑之举岂得已哉此文王三分有二以服事殷之心也一云为去声言爱民而能尽道
　　敷【广】求哲人【识治之人】俾【使】辅于尔后嗣制官刑儆【戒】于有位
　　汤之所以创业者责之己而已而所以为后人计者则不得而恃己也求之广矣又制刑以儆之其儆有位者所以儆后嗣其为后嗣计者所以为天下计其家天下之道乃其公天下之心也
　　曰敢有恒舞于宫酣歌于室时谓巫风【巫歌舞以降神】敢有殉【忘死求之】于货色恒于游畋时谓淫风敢有侮圣言逆【疎】忠直逺耆【老成】徳比【亲近】顽童时谓乱风惟兹三风十愆卿士有一于身家必丧邦君有一于身国必亡臣下不匡【正君】其刑墨具【皆】训于蒙【愚】士
　　此所谓官刑也徳不孤恶亦不孤有其一则二则三而九者从之矣卿士邦君之愆至丧家亡国而其下不正焉墨刑之未为过也吕云蒙童蒙也
　　呜呼嗣王祗厥身念哉圣谟【谋】洋洋【大】嘉言【谟之发】孔【甚】彰【明】惟上帝不常作善降之百祥【福】作不善降之百殃【祸】尔惟徳罔【不在】小【积小而大】万邦惟庆【蒙福】尔惟不徳罔大【大由于小】坠厥宗【族】
　　祗念二字一篇之旨归也故叹而后言圣谟嘉言即前官刑所云也三风十愆之戒森然如法律而其中皆天理焉能反而黙识见其显然有洋洋发动之意惟心之敬者能之敬即天也天命固不常而理未尝不常此敬常存则作善惟徳之工夫由小至大而百祥降矣否则坠宗之殃岂在大哉罔小罔大之义观复姤二卦可见
　　肆【陈】命【天命】徂【往】后【君也陈往古明君以戒二书亡】
　　太甲上第五　　　　　　　　　商书
　　太甲既立不明【谓明者为思之原】伊尹放诸桐三年复归于亳思【念】庸【常道】伊尹作太甲三篇
　　三年居忧百官听命冢宰
　　太甲惟嗣王不惠【顺】于阿衡【伊尹保国如阿平国如衡故尊曰阿衡犹太公为尚父也】伊尹作书曰先王顾【省察】諟【提撕】天之明命以承【接】上下神只社稷宗庙罔不祗肃
</div>
    <div class="pagination">
<a href="胡氏尚书详解_page6.html">上一页</a><span>...</span><a href="胡氏尚书详解_page2.html">2</a><a href="胡氏尚书详解_page3.html">3</a><a href="胡氏尚书详解_page4.html">4</a><a href="胡氏尚书详解_page5.html">5</a><a href="胡氏尚书详解_page6.html">6</a><span class="current-page">7</span><a href="胡氏尚书详解_page8.html">8</a><a href="胡氏尚书详解_page9.html">9</a><a href="胡氏尚书详解_page10.html">10</a><a href="胡氏尚书详解_page11.html">11</a><a href="胡氏尚书详解_page12.html">12</a><span>...</span><a href="胡氏尚书详解_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
