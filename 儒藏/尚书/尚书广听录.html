<!DOCTYPE html>
<html>
<head>
    <meta charset="UTF-8">
    <title>尚书广听录 - 第 1 页/共 3 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>尚书广听录 - 第 1 页/共 3 页</h1>
    <div class="content">　　钦定四库全书　　　　　经部二
　　尚书广听録目録　　　　书类
　　卷一
　　总论　　　　　　　二十五条
　　卷二
　　三十一条
　　卷三
　　十三条
　　卷四
　　三十三条
　　卷五
　　四十三条
　　【臣】等谨按尚书广听录五卷
　　国朝毛竒龄撰竒龄欲注尚书而未及因取旧所杂记者编次成书用汉志书以广听之语名之竒龄尝语其门人曰尚书事实乖错如武王诰康叔周公居洛邑成王宁周公周公留召公皆并无此事是书之意大约总为辨证三代事实而作初作于禹州继撰于嵩山凡屡易稿至作尚书寃词讫而始删成为五卷其坚防孔至谓安国解舜典文与周礼同者乃相之虞礼并非出自周礼夫杞宋无征孔子己为兴叹不知相之虞礼竟出何书可谓偏执已意不顾其安然于名物典故则援引考证时有可采置其臆断之説而取其精核之论于经义不无小补也乾隆四十二年五月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀



　　钦定四库全书
　　尚书广听録卷一
　　翰林院检讨毛奇龄撰
　　予七岁受尚书是时当崇祯之末经师苐授宋儒蔡沈注本无余事也稍长闻有为古今尚书辨者而疑之然是时守功令赴试虽稍稍旁及他说而究无成学旣则丁国变流离走四方偶有论及亦无书可据喑喑而已汉艺文志曰书以广听予读宋儒书不能于此外有所推曁而往往以听而广其说是广听者本以书广今乃以听广也因取旧所杂闻者编而记之名曰广听嗟乎其广也与哉
　　放勲尧名史本纪曰帝挚立不善崩而弟放勲立是为帝尧与舜本纪虞舜者名曰重华夏本纪夏禹名曰文命并同故赵歧注孟子曰放勲尧名楚词就重华而陈词王逸注云重华舜名帝系曰瞽瞍生重华是为帝舜是以大戴礼五帝德篇帝尧高辛氏之子也曰放勲帝舜桥牛之孙瞽瞍之子也曰重华禹高阳氏之孙鲧之子也曰文命是尧舜禹皆当时通称之号而放勲重华文命则实其名此歴考诸书而无不然者独孔安国传作仿功解谓规仿上世之功而其说不明于是蔡注又改放作至解毋论推至其功说仍未明卽此史文开卷遽加以赞词二字非号非諡一如后人题绰楔者恐无此理故孟子善读书直作名解以帝乃殂落改作放勲乃殂落此非帝名乎使契为司徒放勲曰劳之来之此非帝命之谁命之乎
　　苏轼曰以文命为禹名则敷于四海者何事耶予谓善解经者不在解而在通敷四海诚难解然在诸经有可通者禹贡曰禹敷土此卽敷四海也商颂曰禹敷下土方此卽禹敷土也敷土敷土方不必别有事矣大抵禹职治水事在四海故曰敷于四海此如周颂般诗成王巡狩天下而曰敷天之下词例并然非有他也不然禹不掌敎有何文命作贡声敎征苗干羽不得谓神禹以文治也
　　或谓尧舜禹汤是名放勲重华文命天乙是号又不然汤以天乙为号见干凿度诸书然汤则断不是名伊尹咸有一德竟称尹躬曁汤岂臣可名君乎且论语引汤诰俨云予小子履则汤本名履与放勲同观此则尧舜禹之非名更可知矣若顔师古注史记又谓尧舜禹汤皆是字则皇甫谧帝王世纪谓禹名文命字密而系本云鲧娶有辛女是生高密字禹字密吾又安从定之然则何以处臯陶谟曰古史记载之体追述往昔必加曰若稽古四字其下或记事或记言如帝尧曰放勲记事也臯陶曰允迪厥德记言也后儒误以曰若稽古帝尧连读耳若益稷无曰若稽古四字则原属一篇观伏生二十九篇不分益稷可验也乃陋儒辨此谓放勲是名允迪何以不是名则放勲是赞词岂允迪二字亦赞词耶
　　克明俊德孔传能明俊德之士而用之明卽明扬俊卽俊乂皆虞书所有若云能明大德则大学引经之解可解经乎大雅于缉熙敬止必不能以止之助词作止善解也况俊不训大故大学改峻字今原是俊字而反训作大则大学改此多事矣往有问先仲氏曰俊德何以不训尧德曰以俊德颂尧颇无理且尧德已具前节复颂赘矣然而明俊乂何以先于亲九族曰学记曰师无当于五服五服不得不亲中庸曰思事亲不可以不知人
　　天与日月皆左旋从来天文家皆言天左旋日月右转此自有说按歴法周天三百六十五度有奇天行一日余一度日行则刚得常度而比天为不及一度月则较日少十三度矣然而作歴家以退步为进步法以顺数难算逆数易算如十二律进数为隔八相生不如退数隔五之较捷是以周髀诸歴与考灵曜干凿度诸纬书皆云日行一度月行十三度此以退数作进数之歴算也乃晋天文志及吴王蕃传有云天圆如倚葢半在地上半在地下日月本东行因天西旋而牵之以西如蚁行磨上磨东旋蚁西行磨疾蚁迟不得不西于是言歴之家皆墨守蚁行磨上之说牢不可破而不知大谬者夫蚁行磨上谓蚁足着磨而不可脱也今日吾不知其有足与否其不能着天而嵌身碧落与羣星等此易晓矣且日行黄道尝卑于天月行诸道又尝卑于日故凡制浑天者必先制天仪一层谓之六合仪而离六合而次近于内然后作日月五星之仪一层谓之三辰仪其间两层相去不知何等则亦相离而不相着之极致矣乃谓日行之道天得牵之吾不解也
　　尝见徐仲山传是斋日记有云天地一大阴阳也天之中日为阳月为阴然而皆左行者以天阳也日为阳之阳月为阳之阴也地之中山为阳水为隂然而皆右行者以地隂也山为隂之阳水为隂之隂也
　　易曰天行健又曰利牝马之贞先迷夫阳必健而在前阴必弱而在后故天为最健行越常度日为次健不失故步月则弱而歉多矣星则尤弱故直不能行而附天以行今天守常度而日行一度则日健于天一等矣而月行十三度则月健于日且十三等是阴阳翻覆不止先迷之有失而谓考九黎之变掌五纪之常者如是乎况岁者天行之名也日者日行之名也歴以日为主以歳为纪而月则分刌于其间故月行之数卽谓之月月者月行之名也葢天为至尊不能狎接必匝岁而日与月得偕就之日为次尊可以间接茍越三十日则月遂得与日为合朔是岁者天行之名其一日越一度而歴三百六十五日而成一歳者非天乎日者日行之名每日行三百六十五度而适一周为一日者非日乎月者月行之名每行三十日或二十九日而成一月者非月乎
　　此其间有一定之时百刻是也日行昼夜一百刻是其常时毋论昼夜长短而第以百刻为准故日行一周天而时之百刻已尽何则以日有常行也若日行多一度则将有刻已尽而日未休者不得日行止于是百刻亦止于是也此时之可定者也又有一定之度三百六十五度是也惟日得常度天左旋而越一度故自立春始至立秋而春夏所见之星齐入于地何则以参差在天也若谓天得常度日右旋多行一度则必自立春日始日向东入地多行一度至立秋而三百六十五度已行过一百八十二度半将日仍出地而从西上矣此俗所谓西方日上时也大谬也然世之墨守者又必执明太祖之说以为口实明太祖云曾于军中观乾象当天清之时指一宿为主使太阴居列宿之西一丈许尽一夜则太阴过而东矣葢列宿附天而不动者太阴过东则其右旋明矣不知此卽月之退也其东过之丈许卽月东退之十三度也虽月亦西行未尝退东而天行急西则月虽西进一若退而向东者葢其所指之一星卽天也星附天者也太祖亦知此星之卽天故曰列宿附天而其所偶未明者而不动三字耳人有趂舟行而疑岸动者此不知不动者也有见月入云而反疑云不动者此不知动者也假当是时有对扬于帝前者曰夫亦惟列宿之动故月过东则疑义已释而世人所执必是蚁行磨上与太阴过东两说予故于辨次而并及之纳于大麓孔传作大録官名使大録万机之政阴阳和风雨时各以其节不令迷错愆伏谓之不迷此说固谬大録机政与百揆何异且烈风雷雨非泛指阴阳愆伏言也故史记云尧使舜入山林川泽烈风雷雨舜往勿迷而郑直云入麓伐木差可解说第伐木二字无据尧纳舜于山麓亦无谓且与上纳于百揆诸文不合耳徐仲山日记谓大麓官名特非是大录机政之官是必当时洪水未平或间试之作司空官有名为大麓者如周礼衡名川林虞名山泽之类以此乘载而遇风雨理故有之若孔传则大有所本非杜撰语王充论衡云大麓三公之位以一公之位而綂録三公之事桓谭新论亦云昔尧试舜于大麓者领録天下事如今之尚书官班固纪窦宪功德曰纳于大麓惟清缉熙且前此孔丛子亦有之宰我问孔子书云纳于大麓烈风雷雨弗迷何谓也曰此言人事之应乎天也尧旣得舜歴试诸难已而纳于尊显之官使大麓万机之政是故阴阳清和五星来备烈风雷雨各以其应不有迷错明舜之行合乎天也则孔传纯袭孔丛子以为言又王莽传予前在大麓至于摄假师古曰谓为大司马宰衡时
　　五瑞为公侯伯子男所执之圭璧与周礼典瑞文同五礼为吉凶军宾嘉与周礼宗伯文同二生一死为卿执羔大夫执雁士执雉与周礼六挚文同说者遂谓此是以周礼解虞礼而陋学纷起并谓古自有五瑞五礼及生死等物并非此数予谓此皆不读书人所言向使此注出于马融郑诸儒则所据者是周礼此注出于安国则所据者是真正虞礼何则以安国不曾见周礼也周礼出于武帝末裁经进献而国家多事遽收入秘府虽五家礼儒尚不得见他儒亦安从见之是以西汉学人并无一语一字及周礼者至汉成校书始颁于世安国作书传则正当汉武末周礼秘藏之际其偶与周礼同者必尚书旧来原有是说斯时去古未远得以袭入此正见唐虞典礼与三代同亦正见周礼一书犹得存前代之旧互相照证而不读书人反攻以为伪亦可憾矣是以正义所疏皆周礼原文而安国所传则其义与周礼同而其文并异此亦不袭周礼之一验耳
　　若谓唐虞有四岳九官十二牧诸名并无五等公侯之爵不当以公侯圭璧妄释五瑞则望秩山川安国亦卽以五岳视三公四渎视诸侯为解其时周礼礼记俱未出也此必古来释文如是矣葢虞廷二十二人皆六官之列而五爵通于邦国当在州十二牧之外安见当时羣牧不卽以五等列封爵者观其曰班瑞羣后又曰肆觐东后则羣牧之下已皆称后旣称后则五等爵矣是以帝王世纪云帝摰封异母弟放勲为唐侯国语称鲧封于崇为崇伯尚书逸篇谓尧子不肖舜使居丹渊为诸侯则侯伯封爵早有明证谁谓始周礼乎
　　况周礼典瑞典命诸文在大戴礼朝事篇有之原杂参前代之礼故三帛在周礼亦有诸侯世子公之孤执皮帛二物而惟帛无色孔传直注以纁黄三色此皆据朝事篇文明有所受是以王肃注此亦有诸侯适子执纁公之孤卿执附庸执黄之说此正虞礼与周礼相表里者
　　祗五瑞五玉似有分别周礼六瑞六摰原属两事瑞是天子所颁故辑以为信玉是诸臣所将故执以行礼五瑞是瑞五玉是贽似不可混但六瑞不及卿大夫士以非五等也六摰竟不及公侯伯子男祗以孤卿附庸及诸侯世子为言岂五等不当防与按春秋相见皆以五瑞为执见之礼则卽此五瑞原可为防如左传邾子执玉高其容仰鲁侯执玉卑其容俯奉圭秉璧此并非朝觐辑瑞时也是以周礼于六瑞四圭二璧之后直接六摰谓摰同此瑞而于典瑞职云执此五瑞以朝觐宗遇防同诸侯相见亦如之则明以此圭璧之瑞作相见礼矣若近代儒者又有引礼注五等享天子用璧享后用琮大小各如其瑞诸侯相享之玉大小各降其瑞一等以明别有五玉不是五瑞然此是享玉非相见执玉也典瑞曰诸侯相见而此曰诸侯相享可误用耶
　　乃蔡传遵朱元晦说改本文五玉三帛二生一死防移之如五器之下卒乃复之上则于经文五玉三帛二生一死防如五器卒乃复一十五字相仍解释为不通矣经文谓东后来觐者凡玉帛生死一齐来防但玉则礼毕还之余不还耳此与聘义已聘而还其圭璧礼同葢器卽是玉典瑞掌玉器之藏大宗伯职以玉作六器聘礼以圭璧璋琮为四器如五器者如语词谓若是五器也自蔡传割截如五器三字则于卒乃复句不得不以礼毕而复还故所为解夫以一歳周四岳而必一岳一还朝则于时有不给若以后岳还前岳则于事理又未通且归格艺祖明云巡毕始归此时未复也如曰又至一岳名复则前行非反步也如曰诸侯复去则以东后觐东岳行不出境未可言复且诸侯可先去乎
　　象以典刑卽五刑也故次于五刑者则流以宥之于是以鞭以扑以赎由渐而轻然总以五刑为之准观其后曰象刑曰五刑五用则唐虞自有五刑可知也自后儒好为仁者之言谓五刑始于苗民之恶实造五虐之刑以为法唐虞未必有此因以画衣菲屦蒙巾截领为象刑此在荀子已早辨之卽班固刑法志亦论及之不必赘矣近复有舍画衣菲屦而取本文所列者定为五刑曰鞭扑赎流杀夫大刑惟杀则其可蔽斯刑者何容指数而乃举怙终一例以当之固不伦矣且向惟五刑甚于流故作流以宥五刑今五刑祗鞭扑而反作流罪以宥鞭扑世无是理且流为五刑之一卽有所宥祗四刑耳况赎则不必宥矣曰宥五刑则以流宥流犹阙一刑又况帝有后命明曰五刑有服五服三就五流有宅五宅三居其为五刑五流者有名有位有次有地未可冒昧并抹去也
　　或谓扬子法言曰唐虞象刑惟明夏后肉刑三千汉刑法志曰禹承尧舜之后自以德衰而制肉刑汤武顺而用之者以俗薄于唐虞故也信此则肉刑始夏后氏矣得非唐虞无五刑乎曰此则据左传而误解之者左传昭六年子产铸刑书叔向诒书曰夏有乱政而作禹刑商有乱政而作汤刑周有乱政而作九刑三辟之兴皆叔世也此明言三代末王因乱作刑而冒为先世之名以诬之非谓禹汤文武作乱刑也汉人据其语而不解其意且见虞书五刑但有五数而无其名至商周之书然后太甲有墨刑盘庚有劓刑康诰有劓刑刵刑至吕刑而五名俱全因谓禹创而商周顺用之吾尝读国语而稍悟其说国语与左传同出防书而国语论五刑则直为虞书作解有曰刑五而已大刑用甲兵次刑斧钺中刑刀锯其次钻筰薄则鞭扑故大者陈之原野小者致之市朝谓之三次则是前古五刑并及肤肉名虽小变而刺杀并同故三就之名更为三次孔氏卽取其说以作传然且劓墨未形而反多刀锯钻筰之具一似苗民之造防黥商君之增凿颠与抽胁者然则五刑三就其不能离肉刑以为说有如是也
　　自是之后汉文除肉刑而宫刑未除是以孝武时司马迁犹罹其法至隋开皇年则并宫刑亦除之于是隋唐至今皆以笞杖徒流死改作五刑而天下未尝不治此正今法之胜古者乃新安朱氏又谓伤肌肤以惩恶亦王政之一端意欲采陈羣之议复宫剕二刑使淫盗二罪可絶祸本虽残其肢体而仍全躯命为上合先王之意则以狱市烦多请谒货赂无所不极如斯世而断肌伤体一不当而计无复之斯又为前说者所不道也孟子尧典曰二十有八载放勲乃殂落此是舜典文而曰尧典者以尧典止于此节萧齐时误以曰若稽古帝舜节冠之慎徽五典之上观五帝尧本纪实以曰放勲起至帝乃殂落节止可验也其后舜典末节与尧典同舜生三十征庸三十在位五十载卽二十有八载也陟方乃死卽帝乃殂落也第陟方二字世多不解一以陟方为死犹言升遐也则乃死二字赘矣一以陟为死犹言新陟王也则方乃死尤赘矣惟孔传曰升道南方以巡狩而死于苍梧之野此是正解而或反疑之曰道何以升则商书曰若陟遐遐亦升升不必高也曰陟何以方则周书诸侯朝于方岳又曰以陟禹之迹方行天下巡行曰陟四方曰方犹言巡方省方也然则舜以巡行死矣是以檀弓曰舜塟于苍梧之野史记曰舜巡狩崩于苍梧之野国语舜勤事而野死皆与孔传合而或又曰孟子谓舜卒鸣条何以不信孟子耶曰鸣条不知在何所世乆疑之矣且经无见文始信孟子陟方者经文也舍经文何信焉
　　作士是官名尚书大传注于夏书云所谓六卿者一后稷二司徒三秩宗四司马五作士六共工其云汝作士者与汝后稷汝共工同与汝作司徒汝作秩宗不同但周语云稷为天官此正大传所称六卿之首之证然止稷一字是官名虽他称后稷而后不必官得毋作士亦如是乎特其时有以官称名者稷官稷而名弃故帝命曰弃而史书曰让于稷契曁臯陶官与名杂称若共工四岳则但有官无名矣古称名不一如此
　　四岳姜姓伯夷亦姜姓故国语曰姜伯夷之后也则伯夷与四岳祗同姓耳世本谓祝融曾孙生伯夷封于吕为舜四岳则于舜之咨四岳有能典朕三礼佥曰伯夷为难通矣歴考书传四岳为一人为四人尚不能决必求其人以实之亦何必然
　　舜格于文祖此与受终文祖归格艺祖同一尧祖庙艺卽文也特是尧三年丧毕舜始卽位则此时应有尧主入庙可就庙受命而仍称文祖者綂所尊也葢尧是黄帝之孙嚣之曾孙蟜极之孙帝喾之子此七庙不知谁是祖庙五帝首黄帝其前不可考矣禹受命于神宗是舜祖庙其称神宗亦綂舜祖庙言之但其庙甚备正义据帝系谓舜亦黄帝之后黄帝是始祖昌意其迁祖也颛顼穷蝉为二祧敬康勾芒蟜牛瞽瞍为四亲此七庙皆具者
　　蔡注据苏轼之说谓神宗尧庙且谓尧之所从受天下者文祖舜之所从受天下者神宗受天下于人必告于其人之所从受者殊不知尧旣已天下与人则此时天下非尧天下矣此所谓公天下也若犹是尧之天下则私天下矣且其意不过谓舜受尧禅则舜一代不当立庙此皆小人之腹妄测大典天下岂有身为天子而不为宗祖立庙者若然则孔子所谓宗庙飨之者安在若谓宗庙飨子孙保皆指商均以后言则天子不事七世而欲使诸侯事五世叵通之论也且蔡注引祭法有虞氏禘黄帝而郊喾祖颛顼而宗尧证尧庙矣正惟此时舜自立有虞氏七庙故得禘黄帝祖颛顼禘与祖皆庙中之祭黄帝与颛顼皆舜之亲尧未尝与颛顼有綂系也此舜立庙也其不得不郊喾而宗尧者以舜不宗舜不得不以郊祀配天属之喾宗祀明堂属之尧耳故宗禹宗汤宗武王皆继世之主所宗舜无继世也然且其所郊所宗皆无庙之主但有特设而不得移主于庙者而蔡氏以宗尧证帝尧之庙则但见宗字相同便强引作据又何曾于宗法一考究乎
　　特益稷篇内有祖考来格马融谓此是舜除瞽瞍之丧祭宗庙之乐虽不知在何时然以箫韶九成观之则禹为舜兴九招乐在禹摄政后必瞽瞍尔时始死观舜践帝位后常载天子旗朝瞽瞍可验也其曰虞宾者以尧子丹朱为胜国之宾反来助祭则舜于卽位后明立七庙而蔡注于祖考二字不置一解不知为谁祖谁考天下有注经如是者乎其意但欲糢糊此一节祗为赞韶乐之美而及鬼神及生人及鸟兽则以祖考而下与生人鸟兽同呈秣听大无理矣且乐奏专以祀天地祖宗无虚奏者若然是无事击钟荒淫之事也且无虚奏乐而遍招虞宾号召羣后者若然是吴人作伎邀请宾客作胜防也且前王之后惟助祭然后称宾诗称有客振鹭皆言见庙助祭是也若但来朝防则周襄王防践土其册书载王若曰晋重鲁申卫武蔡甲午郑捷齐潘宋王臣莒期皆羣后耳何曾以宋为周宾乎
　　念兹在兹四句正言臯之迈种德而民怀之也君民相感必先治已而后可治人念我耶去我耶在此而不在彼也欲以明言我欲以诚见我在此而不在彼也夫如是而功可思矣不惟德矣此说在鲁臧武仲释书有之春秋襄二十一年邾庶其以漆闾丘来奔季武子妻以公之姑姊而厚赐从者于是鲁多盗武子乃使臧武仲诘盗而武仲辞曰子为正卿而召盗我安能去之纥闻在上位者洒濯其心轨度其信而后可治人夫上之所为民之所归也上所不为而民或为之是以加刑罚而莫敢不惩若上之所为民亦为之固其所也又可禁乎夏书曰念兹在兹云云
　　尚书广听録卷一
　　钦定四库全书
　　尚书广听録卷二
　　翰林院检讨毛奇龄撰
　　奠高山大川奠作定解然是定祭山川之典礼非安定山水之谓也史夏本纪改作定高山大川而马融作注犹曰定其差秩祀礼葢汉世相传本如是也至班氏地志仍作奠高山大川而顔师古反谓高山大川各得安定则直置礼典无有矣古巡方尚秩山川今明明治水始则奠以祈之终则旅以报之其在情与礼皆所应有是以禹贡开首曰随山刋木奠高山大川而结文卽曰九山刋旅葢初以刋木祭山川而后则祭山川以谢刋木一祈一报一奠一旅首尾照应而总归于刋史文之有体而有要如此若曰安定则此时固未能卽曰定其大略则禹意中事史文又安足记之
　　三江旧皆以导汉文有东为北江导江文有东为中江遂疑大江卽三江故孔氏于东为北江传云自彭蠡江分为三入震泽遂为北江而入海于东为中江传云有北有中则南可知葢谓经文有北江中江而无南江然有北中自必有南此所谓三江者也至周礼职方氏其川三江贾公彦遂遵其说谓江汉两水至寻阳南合而为一东行至扬州入彭蠡复分为三道而入海故扬州有三江此皆据经文而误解者经文江汉合流后只为一江并未分三卽此一江亦独自入海并不曾入震泽此皆经文所无有非复山川陵谷古今迁变可借口者况三江九河旣有数目则必实按其数非朝三暮四可以狡狯之术解古经也按导汉导江本是两水及导汉至大别而南入于江则一水矣一水必有名今兹入海者名江乎抑名汉乎汉旣已合江则汉不可名而徒名为江则又何以别于本为江者因以汉在北而南来入江名为北江则此北江者汉也若本江则自合汉后东防彭蠡而又东入海将何以名第名江则无以处汉而茍名南江则汉入江江不入汉南北相抗其于主客之义安在因名为中江中者内也非外至者也如内衣曰中衣治内职者曰治中也又中者身也卽本身也如射义侯中谓射侯之本身也则以本身是江而又不从外入故曰中江是中江卽大江矣以大江与汉两大水入海而愚妄之疏乃欲增一江以抵之为三不可笑乎乃地理志则又袭北中之说加南为三而于大江一水又明知无三分入海之事因别造为三水而又不能实指为何水何名仍曰北江从防稽毗陵县北东入海中江从丹阳芜湖东至阳羡入海南江从吴县南东入海则旣无其水又不能寻其入海之道在经籍固已昧昧而古老今人世处其地亦不能自援自据以为说则明是误袭经文北中而加南为三从孔传而小变之真梦中又说梦矣
　　若蔡注松江娄江东江之说则本之庾仲初吴都赋注此以吴地注吴赋定不他及且其意妄疑禹贡三江入而震泽定则必于震泽有相关者因尽取震泽下流之水以当其数然仍少其一所谓东江者则从无此水虽多少寃认而必不得则亦可已矣况松江卽吴淞江与娄江皆震泽之委以为三江之一则有之若以为卽是三江则儒者之说不可听信吾将以经传折之国语夫吴之与越三江环之又曰与我争三江之利者非吴也耶向使此是三江则此车辙水不能环呉焉能环越且此吴地也与越何涉反云与越争三江之利岂有此理尝在史馆作馆课文予主韦昭国语注曰三江者松江浙江浦阳江也扬西偏之水莫大于彭蠡东偏之水莫大于三江与震泽故举彭蠡震泽及此三水而已无余事今遍搜扬州大水有外于彭蠡震泽浙江浦阳者乎若夫江则九江江汉所重在荆而此则第以沿于江海一语傍及之葢浙于扬为最大发源新都绵亘太末间淫防千余里滔滔归海较之扬子尾闾为尤濶故枚叔七发所谓广陵之曲江者指浙江也曲者折也浙江出富春而作一折名为浙江天下惟浙江有涛故七发盛称之今试问维扬之地有曲江乎维扬之大江有涛乎是浙江为扬州极着之水禹之入防稽者为此江吴越之相环而相争者亦为此江也至浦阳江则专在越地钟于乌伤而环经诸曁余姚诸县而北入于海春秋时皆以此称三江之口吴越春秋所云范蠡去越出三江之口正指其地故南史谢灵运传有云使薛道双合乡里健儿篡之三江之口是三江旧名自春秋至今不改是以桑钦水经妄求南江所在谓南江迳宣城宁国为长渎注具区东而松江出焉则卽以松江为南江固无理矣乃又云奇分为三江口又东至余姚入海则亦指此三江口为禹贡三江之一因详记其入海之处而第不晓三江口之卽浦阳致误以长渎并松江属之夫松江长渎必不能越浙江而到余姚入海也审矣至郦道元水经注又妄求东江所在谓临平湖上通浦阳江下注浙江名曰东江则亦明以浦阳下委为东江为三江之一而又不知临平之不能越浙江而通浦阳故一往不合然而浦阳之为三江则桑钦之经郦元之注其踪迹皆可验耳
　　九江有两说一是大江至荆州分之为九此禹贡九江也一是庐南彭蠡湖改名九江此汉晋九江也若宋儒谓洞庭是九江则杜撰矣何以言荆州九江也禹贡于荆州曰九江孔殷则九江原在荆州界内孔传云大江于此州界分为九道而正义谓大江分而为九江犹大河分而为九河是以桑钦水经曰九江在长沙下隽西北详其地当在今荆州之西岳州之北而张浈谓始于鄂陵终于江口防于桑落洲总不离今荆州上下而自禹治水以后不知何时洇没名存而形毁一如九河之不可踪迹此考之前儒所说而皆脗合者若其江名则张僧监寻阳记云一乌二蚌三乌臼四嘉靡五畎六源七廪八提九菌凡寰宇记寻阳地记以及张浈贾躭李宗谔皆有九江图名虽稍有参错而什七尚同
　　若彭蠡九江则始于司马迁作史记有余登庐山观禹疏九江之语而刘歆遂谓湖汉九水入于彭蠡致班氏地理志于庐江郡寻阳下云禹贡九江在其南因之应劭郑辈皆曰九江在庐外而于是沿袭之乆竟以彭蠡作九江矣夫禹贡分州之文九江在荆彭蠡在扬两不相涉卽导汉导江亦明云过九江至于东陵然后东防彭蠡是九江彭蠡不惟两地兼隔东陵而溷作一水此马迁之误而世复误袭之则直曰此非禹贡水道可一言断者
　　乃水旣移易而郡县之依水以立名者亦渐就迁变遂门戸分承互起争执考秦时九江郡在荆州西陵蕲春之间汉初革而复置遂渐移寿春则已近扬矣至新莽变制竟改寿春之九江为延平郡而以江南之豫章郡改名九江且以柴桑为九江亭于是扬州之彭蠡则真为荆州之九江焉然此新九江非旧九江也至东汉仍改如旧而晋则又改旧九江为淮南郡及惠帝元康元年割荆扬诸地合十郡并名江州凡九江新旧总为之属初犹治江北岸后温峤移治湓城及永康改元随分庐江之寻阳武昌之柴桑置寻阳一郡而属之江州至元帝渡江复于浔阳郡内置九江一县于是江南江北新旧九江与夫九江水九江郡九江县悉在此地而胶固之徒且有执史记以难禹贡者矣
　　若蔡注云详汉九江郡之寻阳乃禹贡扬州之境则汉九江郡并无寻阳寻阳本汉庐江郡所属与九江无涉相传汉置九江郡在寿春其地名为浔水城与寻阳名近因遂以庐之寻阳谓卽九江非九江有寻阳也至以洞庭为九江则宋人胡旦晁说之辈并创其说然总无证据卽所引湘沅澬澧诸水亦参错不一且反覆导汉导江文又并无洞庭踪迹可以寃认乃谓东至于澧澧卽洞庭之一为湘沅澬澧之澧则澧卽洞庭也旣东至于澧又云过洞庭不合又谓至于东陵东陵卽巴陵为洞庭出江之口则此出江之口卽大江之所为东行而过之之处也过洞庭于此至巴陵亦于此又不合如是则其说可废矣水经曰东陵在庐江金菌县西北云土是地名韦昭曰云土今为县地理志江南有云杜县杜卽土字音之误也葢云梦两泽名左传称云中又称江南之梦皆指泽言故司马长卿子虚赋云梦者方八九百里跨江南北其水甚大而其傍土地则加土字如南郡枝江安陆皆有云梦城类旧注土兼上下有云土梦土史文以省字兼之此为近理若云云土谓水去土见则云梦大泽也能见土乎
　　地志雍州之地无黑水或云在炖煌郡今滇蜀之交有泸水孔明出师表所称五月渡滤者泸卢黑色又名金沙江以江沙出金也唐樊焯云西夷之水南流入于海者凡四曰区江曰西洱河曰丽水曰弥渃江皆入南海今丽水亦名丽江卽金沙江周兴嗣千文所云金生丽水楚词所云黑水沚皆是其地
　　导山导水马融王肃辈皆有三条之说以导岍为北条西倾为中条嶓冢为南条独郑分作四列以导岍为隂列西倾为次阴列嶓冢为次阳列岷山为正阳列阴犹北阳犹南也其分三为四者谓导岍为河西倾为淮嶓冢为汉岷山为江以四大水列四大山也蔡注改作南北二条则犹是郑意而名则变矣
　　太行恒山卽北岳恒山也在今真定曲阳县西北周礼职方氏正北曰并州山镇曰恒山注曰恒山在上曲阳是也汉武天汉中修封泰山还过祠常山瘗玉二事卽在其地或以恒州浑源州恒山当之谓古时北巡尽在浑源后以山颠飞一石至曲阳而山石两豁中空如陶歴代怯升登者皆就近祠曲阳而浑源遂歇此亦传闻之未可信者第北有两恒山其谁为北狱则旧儒多云在曲阳耳
　　敷浅原在本传云一名傅阳山在扬州豫章界在国语注亦云一名傅阳山在豫章在史本纪注亦云一名傅阳山在豫章至汉书地理志则于豫章郡歴陵县下直曰傅昜山傅昜川在县南古文以为敷浅原葢卽敷字昜卽阳字傅阳者敷浅之别名是其名其地记载歴然而朱子又欲以庐山为敷浅原则凡书皆不足慿矣元王耕野曰敷浅原恐非庐山高平曰原而又名敷浅则必平衍非高山可知若谓山之高者可以辨疆域则禹所记者举疏濬所及言耳非周制职方表高大也不然豫之嵩岳舒之灊山江东之茅山九华何尝不高而不一及之何耶
　　朱元晦谓东滙泽为彭蠡于水道不合彭蠡合诸水而自为猪非有借于江汉之水而始成滙者且彭蠡在江南不在江北又曰东迤北防于滙则直相左矣因援郑樵说欲删此二句而未果也至吴澄著书纂言则遵朱氏说将二句移改作一处以示删去则直无忌惮矣学人贵虚心则亦当略通儒说以求其义其曰东滙泽为彭蠡者非谓彭蠡为汉水所猪也按孔传云滙回也卽夏本记汉地理志俱曰滙囘也谓汉水过彭蠡而回旋焉耳彭蠡自为泽而汉东过而滙之因曰潆洄其中而后去者为何水为彭蠡也其曰东迤北防于滙者则北防字不连而迤北字连迤北者靡迤邪逝之形谓江水至此其于东行之道稍迤向北而彭蠡南出适防之洄漩之间葢江迤北而防于滙非彭蠡在北而又作此滙也此则经文之易明者也
　　鸟鼠同穴是一山而四字名者西倾朱圉鸟鼠是举偏名导渭自鸟鼠同穴是举全名也尔雅鸟鼠同穴其鸟名防其鼠名鶟郭璞曰鸟常在外鼠常在内共穴而居故其山以是得名此则山川禽鸟共耳共目经文传说可证可据者而犹曰鸟鼠与同穴是两山则未免过强矣地理志云陇西首阳西南有鸟鼠同穴山渭水所出今临洮渭源县卽汉首阳其地有鸟鼠同穴山但或称鸟鼠或称同穴亦犹禹贡互称耳舜肇十有二州而禹又分之为九此正洪范所云天乃锡禹洪范九畴而禹法九类以治洪水因复改为九观禹贡凡山水皆加九字如九州九山九川九泽是也其后周礼尔雅皆仍九州然周礼有幽并而无徐梁尔雅有幽营而无青梁各于舜十二州别有取舍又不同
　　九河九江尚有水可计数若庄子天运篇九洛之事则洛安有九乎前人有云古多以九名不必九数太湖一湖而名五湖昭余祁一泽而名九泽必欲以西倾鸟鼠实九山胡苏马颊实九河则九泽九渊不可问矣夏本纪于导岍及岐上加导九山三字于导弱水上加导九川三字意欲以此山水实九数也司马贞注九川则实以弱水黑水河济江汉淮渭洛定作九水而适相合至山泽则参错矣乃节取诸山以岍壶口砥柱太行西倾熊耳嶓冢内方岷当之谓皆经文中领首一山也然文所首称何足定数葢其所导山实二十有七随取所及所至纵横数之皆不能限之为九则何必然矣若九泽则或以雷夏大野彭蠡云梦荥波渮泽盂猪适是九数然震泽现名泽而反不列九泽之数何以解之书序夏啓作甘誓而庄子说苑俱谓禹攻有扈吕氏春秋又谓夏后相与有扈战于甘独史记云啓立有扈不服遂灭之此主书序说也其后冯衍赋讯夏啓于甘泽兮□帝典之首倾亦谓是啓事若王逸注天问旣以有扈牧竖击牀先出为啓攻有扈亲于牀上击杀之又以终毙有扈为浇灭夏后相相遗腹子少康仍灭有扈则旣以为啓又以为相之子自相矛楯且与吕览夏后相与有扈战甘之说亦同亦异汉儒解经之难据如此有扈声罪但以五行三正为辞而并无罪状世多不解大抵有扈之叛谓啓私禹之天下而不以予贤故不伏啓因以天命折之谓五德相禅三正递改皆天命攸行所谓天之歴数在是者而侮弃不遵是逆天命也天用絶其命矣家语孔子答季康子曰古之王者易代而改号取法五行如包牺氏以木德王神农以火德王类故汉律歴志云尧以火德王嬗天下于有虞是为土德火生土也舜又以天下让于禹土生金是为金德三正记云正朔三而改子月天正丑月也正寅月人正此在轩辕高辛巳早行之故论语云行夏之时谓有夏适行人正得时之常是夏虽继世而于行为金于正为寅地行人正綂承天歴命在故也又夏禹天锡洪范首重五行故其陈谟卽曰水火金木土谷于治水卽曰六府孔修今行征伐亦卽曰威侮五行葢其世守范书如此据书序成汤旣没太甲元年伊尹作伊训而孔传云成汤子太丁未立而卒故汤没而太丁之子太甲嗣立卽汤孙也自孟子有汤崩太丁未立外丙二年仲壬四年之文而殷本纪遵之谓汤崩太丁早卒乃立太丁弟外丙三年而崩又立外丙弟仲壬四年而崩伊尹乃立太丁之子太甲斯二说未知谁是在汉儒亦莫知适从孔氏注尚书卽依书序赵岐注孟子卽照本纪至班固作律歴志引伊训篇且两骑作说曰太甲虽有成汤太丁外丙之服竟以数人连称之不知其为成汤耶太丁耶抑外丙耶如是而经义亡矣夫经称祗见厥祖厥祖者汤也何以祗见谓将卽位而奠于殡也然则所殡者汤矣经曰汤则虽书序亦不顾何况本纪或谓何以处孟子曰昔固有解之者矣外丙二岁卒仲壬四岁卒此在汤崩前未嗣位也然何以必及二人曰古传位之法唯世与及殷尚传及则必及二弟故终殷之世凡二十八君皆传弟者而惟此二弟不传则又乌得不及之惟元祀十有二月乙丑宋儒皆谓商以建丑为正故夏之十二月丑月是正朔其不改称正月而仍称十二月者以朔改而月与时皆不改也此不读书之论予已于春秋春王正月文辨之详矣然此太甲旣改元称元祀而仍称十二月亦必有说曰此十二月是建子之月夏之十一月商之十二月也若建丑之月夏之十二月则在商称正月矣夫十二月何以为元祀也按周制遭丧而卽位逾年而改元春秋十二公可验也若商制则遭丧卽位逾月而卽改元假如先君以正月死则祗正月是先君之年二月卽改元矣然此二月不得改正月也以新君元年与先君末年合此年而不得分也先君以十一月死则十一月以前皆先君之年惟此十二月一月是新君元年然而此一月不得改正月也以先君末年合新君一月而共此年此月不得为新君所独有也今据世纪成汤以丁未十三年崩则必崩于建亥十一月而太甲以建子十二月卽位改元故曰元祀十二月若过此以往卽为建丑正月卽太甲二年非元年矣然而太甲中篇又曰惟三祀十有二月朔何也曰此亦建子之月夏之十一月商之十二月也按士虞礼公羊传荀子三年问诸书皆曰三年之丧二十五月而毕毕者谓撤丧服可以卽吉而行政也太甲自元年十一月服丧至三年之十月则适两朞丧小记所云三年之丧再朞者而于是又加一月至二十五月而毕丧则仍是十有二月故孔传云汤以元年十一月崩至此二十六月三年服阕其云二十六月者则并祥后一月言也然而服阕矣故伊尹以冕服改凶卽吉是元祀之十二月为元祀首月而三祀之十二月为三祀末月也皆十二月也则皆建子月也
　　且其为建子月又有征矣人第知伊训篇为改元卽位而不知又有大者夫其云伊尹祠于先王又云奉嗣王祗见厥祖何也祗一成汤而旣称先王又称厥祖祗一奠殡而旣称伊尹代祠又称嗣王祗见杂出无理后读汉律歴志知伊尹代祠是一事是越茀祭天嗣王祗见是一事是卽位奠殡其曰越茀祭天者正以此月为建子之月卽夏之十一月值冬至朔旦礼当祭天虽有先王之丧而祭天重大不以王事废天事故越茀而行特遣冢宰代祠之经称伊尹祠于先王先王者契也配天者也祭典所称商人禘喾而郊契是也此一事也其曰卽位奠殡则如康王卽位三宿三祭于先君柩前与侯甸羣后共行奠礼而然后卽位改元此则嗣王自行之且祗在汤殡故曰奉嗣王祗见厥祖厥祖汤也此又一事也然则此十二月本冬至之十一月矣律歴志云商十二月乙丑朔旦冬至伊尹越茀行事祭于方明其非建丑商正之月经文显然胡安国本属陋儒其所传春秋无一不错而南宋儒者遵若科律必谓三正不改时月予因就诸经而屡辨之
　　唐虞三代皆立七庙歴见家语谷梁传荀子及礼器王制祭法诸书而汉韦成无学谓天子祖五庙而郑遵之致王肃发难刘歆駮正是非得失早已了然而近代攻古文尚书者犹以太甲七世之庙为疑予于庙制及尚书寃词论之详矣特孔氏正义不惬郑说不辨于礼记注而于此稍发之且丧服小记有庶子王立庙之说郑氏误注孔氏于小记注不便驳正而反载于此此亦见前儒用心之苦有禆经学因亟取之
　　何言庶子王立庙也小记云王者禘其祖之所自出而立四庙此言正七庙也正七庙者一始祖四四亲合之高祖之父高祖之祖为二祧而七也乃又云庶子王亦如之正义引王肃等说谓受命之主是初基之王故立四亲庙庶子王者谓庶子之后自外继立虽承正綂之四亲然犹别立己之高祖以下之四庙犹若汉宣帝别立戾太子悼皇考之类此其说在东汉张纯朱博辈已用其议使光武立元成哀平正四亲庙又自立四亲庙以所生父南顿令为皇考庙祖钜鹿尉为皇祖考庙曾祖郁林太守为皇曾祖考庙高祖节侯为皇高祖考庙此见之典制而在经在史皆可据者其后宋陆佃陈祥道辈亦能称其说而程颐司马光议濮礼明杨廷和议嘉靖大礼皆一败涂地而不可収拾始知学者贵通经周官曰学古入官议事以制所系甚钜不可忽也详见予辨定大礼议中
　　盘庚歴数迁国曰于今五邦孔传谓汤迁亳仲丁迁嚣河亶甲居相祖乙居耿今将迁殷为五迁前儒谓五迁俱指先王言不得以迁殷漫入数内故郑王肃辈皆云汤自商徙亳为二迁此皆强求五迁不可得而故析一以合之夫商亳本一地汤自南亳徙西亳祗一徙也安得以始居为一徙乎按汲冢古文有盘庚自奄迁于殷语而殷本纪又云祖乙迁于邢意当时祖乙居耿之后因耿地被河患又迁他处如书序所云祖乙圯于耿者其曰圯则必已毁于水不能再居可知也虽祖乙所迁处或奄或邢尚未可定然而已迁矣则是亳嚣相耿已经四迁与祖乙所迁而五此犹有据者若然则前儒所谓盘庚自耿迁殷者吾犹以为说经之疎也夫耿在祖乙时已圯矣尚自耿乎
　　书序高宗祭成汤有飞雉升鼎耳而雊孔传谓耳不聪之异此以鼎耳作占也但洪范五行传云视之不明时则有羽虫之孽雉雊者羽孽也岂高宗视不明听又不聪乎又汉五行志刘歆谓鼎者三公象也鼎以耳行鼎耳其枢机也羽虫升鼎耳当有小人升三公之位以为政者夫高宗方升傅说以为相国语所云得傅说以来升之为公者而其祥如此则说非圣人而小人矣故予谓五行灾祥綂不足信此其一也若荀悦申鉴又曰鼎雉之异兴殷之符也人以为灾而我以为瑞亦孰得辨之
　　微子称箕子为父师比干为少师师者师保之称父者大也父师少师犹周官三公称太师三孤称少师也若谓箕子是微子叔父故有父称则比干叔父称少师者不可通矣且服防杜预谓箕子是纣庶兄其为纣何亲未有定也伏生大传云礼致仕之臣敎于州里大夫为父师士为少师朝夕坐门塾而敎出入之子弟此不过乡官之长并非诸父其称父师者卽太师也故史殷本纪及微子世家皆称箕子比干为太师少师此明验矣家语云比干官则少师又史记太师疵少师彊论语太师摰少师阳皆乐官名
　　微子今殷民乃攘窃神祗之牺牷牲用以容将食无灾蔡注以牺牷牲句用以容又句若孔传谓牛羊豕曰牲器实曰用盗天地宗庙牲用而相容行食之无灾罪之者则以牺牷牲用为句以容将食又句初甚不耐旣而思之牺牷牲者牲也用者黍稷也鼎实曰牲器实曰用用与牲对器实者实于器者也以容将食者谓于以容之而牺牲黍稷俱取食之也将者取也正泰誓所云牺牲粢盛旣于凶盗也则其文非无解矣若蔡注曰用以容谓有司用相容隠则用以也旣用又以世有此词例乎况此是今文其所属读皆是汉文时晁错亲受之伏生者两汉学官旣勒功令而诸儒学僮并无敢私相篡易纵有异解安可并属读亦改之








　　尚书广听録卷二
<经部,书类,尚书广听录>
　　钦定四库全书
　　尚书广听録卷三
　　翰林院检讨毛奇龄撰
　　泰誓惟十有三年孔传谓是文王之年文王受命至九年而卒武王三年服毕观兵孟津又一年伐纣合十三年而后儒多非之蔡注因改作武王卽位之十三年予谓蔡注未必是孔传未必非者武王不得有十三年也纣在文王时罪恶已稔文王伐密须伐黎伐崇殷丧岌岌安得复有十三年虚度之理若武王则自卽诸侯位后连卽天子位十一年而崩并不当有卽位十三年之事正义引大戴礼云文王十五而生武王是武王少文王止一十四岁而文王世子云文王九十七而终则在文王卒时武王卽诸侯位已八十三矣乃又十三年而始伐纣则九十有六将文王世子所云武王九十三而终者已死过三年也后儒读书拘泥谓文王必不当称王必不当受命改元夫称王诚可疑文王世子武王呼文王为君王或是后人追称皇矣诗是类是祃行天子之礼或是后人追颂若改元则诸侯原有之春秋列国各自称年而出国入国亦必改元以纪之如郑厉公出奔中隔数主岂容仍旧卫献公在外越十三年则于返国后自当更始故战国魏惠王秦惠文王俱有后元年此正诸侯改元之明验也文王自囚羑后出而封西伯赐弓矢鈇钺得专征伐则更新之防因而改元谁谓不可是以帝王世纪云文王卽位四十一年歳在鹑火文王更为受命之元年又九年而崩此其说武成有之武成云惟九年大綂未集正谓改元后又越九年卽无逸云文王受命惟中身厥享国五十年亦与说合葢以九年合四十一年正五十年文王九十七而终先九年受命是八十有九正是中寿【自七十至八十为下寿八十至九十为中夀九十至百年为上夀】中身者中寿之谓是文王改元原是经文况其称受命皆是受天命兴王之意无逸曰文王受命武成曰我文考文王诞膺天命以抚方夏皆指受天命言与中庸武王末受命同宋儒有巧为立说谓受命是受商西伯之命非受天命皆不必也若武王则卽诸侯位时已八十三岁又四年为天子为八十六岁又七年而崩则正当九十三岁如是而泰誓武成无逸大戴礼文王世子帝王世纪无一不合卽史周本纪亦谓武王卽位修文王绪业九年东观兵亦指文王年言鲁世家亦然其小异者古文尚书后出西汉儒者皆谓文王受命七年而崩故史记十年十字皆七年之误又伏生大传分着七年谓文王受命一年断虞芮之质二年伐防三年伐密须四年伐犬夷五年伐耆六年伐崇七年而崩皆实指文王受命言若谓武王卽位之十三年则从来无此说然且诸经诸传无一能通则是蔡注所云虽若近理要是小人之用心古圣古王全不如是善读书者不可不察也
　　十有三年春春不在夏正寅月在周正子月孔传以为周之孟春正义以为周建子月十一月皆是也而蔡注必以为商周改正不改时春必在寅卯辰三月而不在子丑两月真不可解按武王兴师伐纣国语明载其月日其兴师以前则伶州鸠谓岁在鹑火日在析木月在天驷而汉律歴志从三綂歴推之谓此是周十二年十二月二十八日戊子以是日歳星在鹑火月在天驷日在析木与州鸠所言合也乃越三日而得周十三年正月辛夘朔州鸠所云辰在斗柄星在天鼋者是日日月合朔在斗前一度而次日壬辰辰星在天鼋武成所云惟一月壬辰旁死魄者正二月二日以朔日死魄朔之二日为旁死魄是也乃自此而推至二十八日戊午而始至孟津武成所云旣戊午师渡孟津与此所云大防于孟津者皆在此日而史官以春纪之则子月春矣其后越二日庚申为二月朔歴辛酉壬戌至癸亥为二月四日甲子为二月五日而一日布陈一日诛纣与武成牧誓国语及律歴志诸日无一不合徒用武断何为乎若孔疏以二月庚申朔为辛酉朔改迟一日则于四日癸亥五日甲子又不合矣此则其稍不简防者要于月日则并无同异耳
　　武成原无脱误而宋人必谓有脱误程氏刘氏各有改本蔡氏则竟另刻一考定武成入经中按武成大告诸侯自王若曰呜呼羣后以下述公刘太王王季以及文王之德自底商之罪告于皇天后土以下述伐纣时告天地以商王逋罪薮恶之祸此本告词一串并无间断而蔡氏谓告诸侯与祷鬼神截然两事岂可漫无分别乃以底商之罪告皇天后土一段移之伐纣之前以王若曰呜呼羣后一段割在克商之后先祷天地后告诸侯何等条理然春秋时昭七年芊尹无宇曰昔先王数纣之罪以告诸侯曰纣为天下逋逃主罪渊薮则其所谓告皇天后土数纣罪薮者正其所为大告诸侯之言也无二词也又国语伶州鸠叙述武成自癸亥布陈甲子克商后曰布令于商卽大告诸侯也曰昭显文德卽其歴叙先王以及文王之德也曰底纣之多罪卽底商之罪告天地以数纣恶也皆是大告诸侯之词并无祷词且前后次第自王若曰呜呼羣后以下一气顺叙并无彼我参错一字其在伶州鸠芊尹无宇时定无有出入屋壁脱漏竹简如今所云而其文如是苟非无良亦当缄口抱悔恧矣又厥四月哉生明王来自商与丁未祀于周庙谓是两时遂将旣生魄节搀之生明之后丁未之前而汉魏诸儒注易卦引此亦是哉生明后直接丁未此时孔传之行未过大河其所据书并非晋太保郑冲传至城阳臧曹之本然其无不同有如是者嗟乎圣经一线保守不足尚敢云改况改又必无一通者徒出丑耳戒之戒之
　　洪范九畴是书名卽天所锡者周书王访于箕子一篇是也第此是夏书而陈其书者系商臣箕子遂有称商书者总之天帝授书本属怪事而神禹则实有之观其受书后作两大事皆用九类畴者类也一是治水舜初分天下为一十二州而禹忽改为九州遽于帝舜前自称曰予决九川乃当水初治时谓水之为患莫如江河因疏江曰九江凿河曰九河及其旣治则制田赋为九等而田曰九土贡曰九贡赋曰九赋然且曰九州攸同九山刋旅九川涤源九泽旣陂无非九数是禹治洪水原取九类以为法此一事也【如此方与鲧堙洪水本文相合】一是作乐五帝纪曰四海戴舜之功禹乃兴九招之乐致异物鳯凰来翔葢舜屡命禹欲闻六律五声八音而禹以九类之义合六府三事为九功定九功为九叙以九叙作咏为九歌遂以九歌而布之金石为九招且以九招而九变之谓之九成则是箫韶九成虽虞舜之乐而禹实为之是以夏本纪曰于是天下皆宗禹之明度数声乐而楚辞天问且曰啓宾商九辨九歌则禹传子啓亦且传九招之乐而功歌之是禹作九韶亦取九类以为法此又一事也然则禹之受九畴审矣故五行三德不见于诸经九功九歌不见于诸传而禹实创言之惟禹谟洪范二书然后有五行九歌之文故禹自陈谟亦卽用九畴为言如曰水火金木土谷惟修卽五行也正德利用厚生卽农用八政乂用三德也戒之用休董之用威卽向用五福威用六极也此春秋郤缺每引其文以为夏书非无谓也
　　自孔安国谓龙马出河伏羲则其文以画八卦神龟负文禹因而第之以成九类而刘向父子总承其说谓五行五事诸名及敬用农用诸字皆洛书所有而班固五行志且以初一曰五行至威用六极凡此六十五字皆洛书本文于是汉后儒者皆羣然谓河图画八卦洛书陈洪范吾不知洛书是何物其与范通否皆不可得而定也然河图洛书二物见于易大传曰河出图洛出书圣人则之则皆出于伏羲之世且皆则以画八卦安得有一出于夏时一则以作洪范之说又春秋纬云河图为干为天苞洛书为坤为地符河图九篇用干数洛书六篇用坤数则河图为阳九洛书为阴六未闻洛书之数是九类也且易大传注洛书摘辟日用十二月之卦以定岁纪则但用画卦并无他用且洪范本文明云天乃锡禹洪范九畴则天所锡者洪范九畴非洛书也若云天所锡者是洛书而禹法之为洪范九畴则当鲧未殛死时禹未法也卽曰天乃不畀洪范九畴是禹未尝法而先有其书大不通矣
　　乃宋儒无学忽以戴九履一左三右七二四为肩六八为足为洛书夫戴九履一始于大戴礼明堂篇二九四七五三六一八之文卽明堂九室制也东汉儒者窃其说以为太乙下九宫法此在后汉书张衡传中犹载之是以明堂南三宫曰二九四而九宫法则为戴九为二四为肩明堂中三宫曰七五三而九宫法则为中五为左三右七明堂北三宫曰六一八而九宫法则为履一为六八为足未尝曰此洛书也宋陈偶拾其数遂以黑白点注绘之为图而妄名洛书授刘牧邵雍诸人传至南渡而蔡氏信之遂着为洪范皇极一书以大阐其说无论洪范一书有数无位五事不必在西南五纪不必在东南八政不必左稽疑不必右五行不履五福不戴三德非西北庶征非东北此与明堂方位阴阳向背絶不相涉而卽以数言之明堂本大衍【卽陈所称河图者】天一坎水地六干水天三震木地八艮木地二离火天七防火地四兑金天九坤金此大衍生成之数必不可易而八卦本体则地二离火在南天一坎水在北天三震木在东地四兑金在西坤艮干防四维相峙凡前后左右四方八面无非相刑相尅之数南北水火东西金木四维相峙纯以金木水火相冲杀而明堂大法将以和阴阳而调风雨使向背主客有顺无逆因取西南四卦彼此相易坤兑在南离防在西其在前后左维则坤九兑四之金可来生坎一干六之水在东西右维则震三艮八之木可来生防七离二之火而转而相向则又水返还金火返还木主客相生连环不已是九宫之神直本明堂真公刘瞻原周公相宅遗法与八卦方位截然有分而至其为数则仍是坎一离二震三兑四干六防七艮八坤九何则以天地生成之数不可易也今陈但拾其数而妄称为洛书蔡氏又但拾陈之图而不知为明堂九宫之数乃以戴九为离南则仍与履一坎尅右七为兑西则仍与左三震尅二肩为坤四肩为防则仍与八足艮六足干尅是宫不成宫卦不成卦阴阳向背何所取正且使伏羲以后孔子以前无故而有离九坤二兑七防四之卦数其为离经畔道莫此为甚而近代歴家舍九宫正法而妄逐蔡误且造之为一白二黑三碧四绿五黄六白七赤八白九紫而亦以为洛书亦以为洪范夫洛书洪范固絶不相涉乃卽明堂九宫显然成法在大戴礼后汉书明堂月令易纬干凿度诸书歴歴可考而两宋相传一往讹错致易书两家各载其图于易书之首而儒冠千万悉俯首而受其误真可惜也
　　五事配五行见之五行传然夫子说卦原有之说卦以震东为木兑西为金离南为火坎北为水此五行之见于八卦者也乃其配五事则以震为足足卽貌也以体貌从足起也是貌为木也又曰坎为耳离为目谓火外光如目之视物水内明如耳之辨声是视为火听为水也又曰兑为口口实司言兑又为金金有声故言亦有声是卽言为金也是以伏生五行传曰貌属木言属金视属火听属水此实本夫子易传以为训者蔡注不知何据改曰貌泽水也言扬火也视散木也听収金也则于理旣乖而于经于传又别无所据直武断矣孔传解书序于大戊祥桑之祸谓之貌不恭之罚而史记秦二世元年无云而雷解曰易震为雷谓貌不恭也是以震为木所主在貌故雷祸木祸皆谓之貌不恭之罚此直本夫子易传为言卽视不明刘歆亦以为于易刚而包柔为离离为目为火故火愆则视不明此与八庶征五气所验无一不同蔡注旣毁二传且于夫子书易显相抵牾何不量至此
　　宋儒专诬古经为脱误删禹贡改武成无所不至可谓罪大恶极矣至洪范篇则从来无云有脱误者而苏轼谓王省惟岁至则以风雨皆五纪之文当在五曰歴数之后洪迈又谓五皇极中如敛时五福至予攸好德汝则锡之福皆九五福之文而脱简于此者至明儒且有谓惟辟作福至民用僭忒当是五皇极之文应移置以为天下王之下则是尚书一部不至如百本大学不止矣嗟乎人不读书亦当读史记试观史微子世家全载洪范一篇与经文本并无异同又何曾有一字前后移易而小人之腹动改古经不亦怪哉
　　金縢是有丕子之责于天孔传谓责如左传施舍己责之责卽今所云债也负大子之债于天天来取偿必需一子死则旦代可矣此孺语之可笑者郑谓丕卽不也三王不爱子而任其死天必责之则何如以旦代之是天不欲死武王而三王死之尤为无理且丕非否也蔡注谓三王有保防元子之责于天不可令死如欲其死则旦请代之则于天无理且必增如欲其死四字非解经法也惟徐仲山日记曰惟尔元孙某遘疾若此傥尔三王以为此虽我元孙实天之大子也其责甚重不可死则旦请代耳如此则于孙子二字俱有关合文理与语气俱通贯矣责作任解太史公曰是予之责也夫义同
　　周公居东二年孔传以居东为东征郑以居东为避居于东二说分两大门戸乆矣少时亦主郑说谓三叔流言成王方疑公不暇而公反东征而诛管蔡于情于理俱觉未合因作国风省篇于鸱鸮诗力破东征之说乆行于世以今思之则有殊不然者按禄父之畔与三叔流言不是两时孟子周公使管叔监殷管叔以殷畔是管叔流言时殷已畔矣故书序曰武王崩三监畔明在一时金縢但言流言而不言畔者以成王疑公在流言不在畔耳岂有流言两年而然后畔者此不然一也管叔旣与禄父畔则无容避居坐视致二年之乆万一其势已成则东征三年何益矣不然二也此云居东二年而豳风东征之诗则恰云自我不见于今三年正义谓居东实二年而行役者合去来计之则有三年是两经所言彼此恰合则真一事矣不然岂有避居如是乆东征又如是乆动輙以三年二年计者其不然三也惟居东卽东征故但称东一字而其地已见以三监在国东也其又称东山谓太行山之东卽战国所称山东者以三监卫地在太行东也若避居于东则是何东以为东都则是时殷顽未迁洛邑尚未成也以为东鲁则鲁公未之国周公则留国于周终身未尝一至鲁也不然四也且避者避位而去犹今云避贤也冢宰去位亦一大事而乃成王不留二公不留岂任其自去耶然且避之至二年矣从来道公事者祗有东征三年一事并无避位二年一事此真后人妄谈为经传所絶无者不然五也且夫罪人亦难称矣亦惟与禄父偕畔始名罪人故正义云管叔疑公有异志由不识大圣耳但啓商共畔其罪为重今乃但知流言为管蔡而遽曰罪人斯得则所云罪者谁罪之所云得者谁得之不然六也且鸱鸮之诗管蔡旣诛之诗也所宜更防者殷顽未靖耳此正营洛迁民为召诰洛诰多士多方所张本而如曰鸱鸮为东征以前之诗则旣取我子毋毁我室何以为解夫诗之东征三年卽书之居东二年诗之旣取我子卽书之罪人斯得而今皆反之其不然七也且郑氏创是说亦未就尚书经文一计之耳且其说甚荒唐不可训郑氏云武王崩周公为冢宰三年服终将欲摄政管蔡流言卽避居东都成王多杀公之属党公作鸱鸮之诗救其属臣请勿夺其官位土地及遭风雷之异啓金縢之书迎公来反反乃居摄后方始东征管蔡云云今以其说计之则是武王崩后周公为冢宰三年而遭流言又居东二年而啓金縢之书夫然后东征三年而诛管蔡则已共八年矣考之尚书大传四年建卫侯而封康叔五年营成洛邑七年制礼作乐洛诰所云惟周公诞保文武受命惟七年此经文也经文于七年之间在公已东征营洛迁顽作诰居摄并毕嗣此将明农复辟而谓东征甫还而已逾七年则小说家事也然且未营洛邑而曰居东都取子毁室而曰成王杀公之亲属而夺其官位土地则直齐东野人之语而以此解经乱道也其不然八也
　　然则勿辟勿法也谓不诛禄父也居东东征也谓次其地而相机而入若居守然慎其事也此时奉王命而往大诰所云周公称成王之命以诰天下是也罪人斯得法禄父以法二叔也贻诗曰鸱鸮谓当营洛邑迁殷顽民也肆予小子其新逆以东征虽毕而镇抚未还王遣人迎公以图更新也王出郊郊天也
　　若康诰酒诰皆卽以三监与殷之旧地封之康叔而然后图迁顽之事书传所谓四年封康叔五年营洛邑是也但考左传与书序与洛诰则诰康叔作康诰皆在周公摄政七年营洛迁顽之际见洛诰命周公后条至汉地理志以殷管蔡为三监谓共监殷民则殷民而可以禄父监之者乎孟子周公使管叔监殷管叔以殷畔则管所监之殷卽所畔之殷也监者禄父畔亦禄父矣况管叔及其羣弟谓蔡叔霍叔也蔡仲之命所云降霍叔为庶人是也若止蔡叔一人何谓羣弟故书称三监则祗管蔡霍而无禄父诗称四国则及禄父矣若谓四国是管蔡商奄则当时同畔尚有淮夷岂止四国乎周公相成王定四国商奄之叛而以禄父之地封康叔于卫此在诸经诸传及周秦汉魏晋儒说皆无同异则亦可无疑矣乃以康诰篇中王若曰孟侯朕其弟小子封语谓成王不当称康叔为弟周公奉成王之命又不当自称为弟而虚假王命以冠其首遂武断谓是武王诰康叔之文强据史记武王克商时卫康叔封布兹而汲冢周书亦有卫叔封传礼句是康叔是时能随武王伐纣不必年幼何以不封夫叔之晚封原非以幼故旣称为康则已分畿内国矣且卽随武伐纣亦不必皆封毛叔郑奉明水则但分畿内毛国而其后全不加封况史记明云康叔随武伐纣又明云周公旦承成王命伐诛武庚分殷地为二一封微子啓于宋一封康叔于卫是史记布兹一语未足定武王封叔之案也何则史别有封叔文也且蔡氏但晓成王封康叔一语出自书序而不知不止于此夫书序本周史文周礼所谓外史达书名于四方者卽是其书固与本诰同出原未有误乃又有所据最确无容置喙者春秋定四年晋侯假王命以防召陵将长蔡于卫而祝鮀争之有曰武王克商成王定之周公相王室以尹天下分殷民六族条氏徐氏萧氏索氏长勺氏尾勺氏使之职事于鲁命以伯禽而封于少皥之墟分殷民七族陶氏施氏繁氏锜氏樊氏饥氏终葵氏并武父圃田有阎相土诸土地命以康诰而封于殷墟则不特成王灭殷后封伯禽康叔且分诸殷民土地歴歴指数有名有物抑且康诰之作明属此时此周史防书左氏得之以传春秋者譬之隆万年间史官纪国初洪永年封国之事以本朝史官述本朝分藩掌故岂有未确于此不信则天下无信书矣葢宋人大患全在据一理以覈古事夫圣贤用心有在恒理之外者孟子明云君子所为众人不识一据恒理则小人之腹矣故康诰一篇是周公奉王命以作诰者然仍以公命其称王若曰假词耳若其称武王寡兄则徐仲山日记有云周公假武王之命以作词犹武王合文王之年以纪岁者此皆不忍亡先王之义且祝鮀明云武王克商成王定之是成王灭禄父仍归本于武之克商故诰中称寡兄且无一语颂武德有以也此则精于解经者若一概武断则焚书矣由此观之则大诰之称宁王宁考宁人其不注武王而注文王者皆是此意而苏轼蔡沈俱改为武王而不之察也又康诰酒诰梓材三篇多言刑罚而祝鮀云武王之母弟八人周公为太宰康叔为司寇耼季为司空五叔无官岂尚年哉则康叔晚封实留于畿内代苏忿生为司寇至封卫时犹兼其官故诰屡及之而陋者又云康诰是武王命叔为司寇非成王封卫则于诰辞封东土殷民世享又不合矣解经贵有据又贵通贯不得执此以废彼又不得横据一理使天下之书舍而就我学古者知之





</div>
    <div class="pagination">
<span class="current-page">1</span><a href="尚书广听录_page2.html">2</a><a href="尚书广听录_page3.html">3</a><a href="尚书广听录_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
