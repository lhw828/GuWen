<!DOCTYPE html>
<html>
<head>
    <meta charset="UTF-8">
    <title>古文尚书冤词 - 第 5 页/共 5 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古文尚书冤词 - 第 5 页/共 5 页</h1>
    <div class="content">　　栞木窃说文【见前】鸟夷窃史记夹右碣石入于河此今古俱同者故注曰尚书如此则入于海系史记文非今文也济河惟沇州作十有三年大野既都【凡猪俱作都】皆史记然皆非今文若草木蔪苞则说文古文也【见前】均于江海荥播既都虽史记有之而马氏皆注以为漆书古文之文【见前】惟被孟诸与荥播则索隠注作今文而他仍不然若汶嶓既艺至于都野道汧汶山之阳嶓冢道瀁皆史记皆非今文若其以赤埴为赤则可笑之甚晋成公绥作天地赋有海岱赤华梁青黎语遂以海岱徐州之赤埴改作赤则焉知此非成公绥所改而妄诞若此至以纳秸为纳稭则以韩愈诗有郊告俨匏稭稭读作秸字书引以为禹贡纳秸之证遂窃改之似此肺肝亦若矣
　　古文盘庚枿作蘖作憸弇作掩鞫作鞠敷忧肾肠作敷心腹肾肠丕乃告乃祖乃父作丕乃告我高后
　　若颠木之有由枿相时民俱窃说文但说文明以为古文之字如此且明注曰今文尚书作憸民今反曰今文作古文作憸是认贼作子也予不掩尔善尔惟自鞠自苦则今古文俱无作鞫与弇者此窃尔雅鞫穷也弇葢也遂改二字因自解曰鞠作穉解并无作穷字解者则诗降此鞠防郑笺作鞠穷解何耶至于告我高后改告乃祖乃父则乱道之甚世无乃祖乃父告乃祖乃父者伪书至此直杜撰无术矣若书小序与古文同出孔壁古文之真即书小序是一显证何则书小序采入史记凡本纪世家篇篇有之此非东晋梅赜所得伪并非西汉成帝朝张霸所得伪也乃宋元难草昧卤莽朱呉二君皆黜小序为魏晋人作及明而稍有读书者谓史记有之则前说尽败因改说为大序伪而小序不伪且妄称小序与伏书并出并将小序移冠之今文各篇之首以为得计予前已辨之屡矣至此篇首公然大书小序曰盘庚五迁将治亳殷民咨胥怨作盘庚三篇尝考殷本纪称盘庚既迁亳遵成汤之德及崩弟小辛立而殷道复衰百姓乃思盘庚而作此三篇索隠注此直引小序曰盘庚五迁将治亳殷民咨胥怨作盘庚三篇今云小辛之时百姓思之而作盘庚由不见古文故也夫史记不见古文则诚有之然非不见小序也即偶用他说不用小序然并非不见之故即曰不见亦不见小序与古文何涉乃以不用小序之故而曰不见以不见小序之故而即曰不见古文是明明以小序即古文矣小序即古文而乃以小序强冠之今文之首通乎不通乎况尚书初出除今古二尚书外别无他说小辛之民作盘庚此必是今文之说如伏生大传以金縢为塟周公事夏侯欧阳多有此等而近人无学欲造伪今文而不知今文之本说有如是也若古文伪说则漆书有之郑氏注古文谓盘庚事阳甲时谋徙汤旧都上篇阳甲时作中下二篇盘庚立后作【见前】此皆邪说之畔经者故太史公纪五帝曰其言不雅驯大抵不离古文者近是专以古文尚书为可信而王充论衡有云六典不传犹之古文尚书左氏春秋之不兴其重古文如此是以伏氏之学在晋永嘉后即已亡灭而孔学后起歴千百年而倍显毛诗左氏孔传皆立学最晚而所弥永所谓簸之之糠粃在前非与
　　古文西伯戡耆【一作阢】作戡黎作挚　微子旄逊作耄逊稠敛作雠敛自清作自靖　牧誓弗御作勿迓黄戌作黄钺
　　史殷本纪西伯伐饥国灭之徐广注云饥一作阢又作耆帷尚书作黎则当从黎矣今乃作伪以示异取耆字作今文将小序书文俱改之而注一作阢于其下乃以黎字专坐之古文之字岂今文非尚书乎大命不挚王左杖黄钺说文作不黄戌【见前】用乂雠敛自靖弗迓克奔马氏漆书注作稠敛自清弗御【见前】而此通窃之乞儿作贼不顾是否祗路傍一假桃实而三偷焉至吾家耄逊于荒则但以射义耄期作旄期孟子耄儿作旄倪遂窃改旄字则凡字皆可改矣何必此
　　古文洪范以极死作殛死羞用作敬用叶作协艾作乂畏作威防作貌防作睿悊作哲无侮作无虐颇作陂读若秘古义字皆音俄正与颇叶唐明皇以今音为乂诏改颇为陂也雺作蒙圛作驿阳作旸奥作燠舒作豫霿作蒙卜五占之用无之字衍貣作衍忒
　　说文殛鲧于羽山或作极此鲧则殛死以同是殛鲧遂改极字然仍是说文也若羞用五事叶用五纪艾用三德畏用六极思曰防明作悊艾时阳若悊时奥若舒恒奥若霿恒风若皆汉书五行志所改洪范之字毋侮鳏寡而畏高明曰涕曰霿占之用二衍貣曰旸曰奥皆史记微子世家所改洪范之字然史记汉书并不注定此是今文且如衍貣羞用诸字反有注曰尚书貣本作忒羞本作敬者则明是两史私改之字而一连窃入可笑之甚至貌曰恭并无作防字者惟说文引汉刑法志人宵天地之防或从豹省声则此系后起字非尚书字也若字书引古文尚书雨霁雺圛克注雺地气上天气不下也圛者云半有半无也则引尚书文而变其字不必尚书字如此也况既称古文尚可曰此今文字乎若无偏无陂与遵王之义押谓之本韵三声此明皇所改者也无偏无颇与遵王之义押谓之通韵三声此书原文也要之皆无碍者葢三声者平上去也古人三声皆通押而祗无入声如尚书歌股肱起元首喜百工熙此本韵三声也元首丛脞股肱惰万事堕【音灰】此通韵三声也推之他书无不然者如野有蔓草之零露清扬婉适我愿孔子曳杖歌之泰山其頺梁木其坏哲人其萎虞舜之南薰解愠鹊巢之穿墉速讼皆是故古之以颇押义正尚书歌之元首丛脞韵也犹诗之不失其驰舎矢如破易之与尔縻之其子和之也明皇之以陂押义正尚书歌之股肱喜哉韵也犹诗之悦怿女美美人之贻易之不可试也固有之也若谓义字古读作俄此吴棫不通之论而朱氏误袭之今又袭之古韵从此亡矣夫义之押歌哿韵者以支微齐佳灰歌麻尤皆通韵也若但以易之失其义也与信如何也而即谓读俄则破斧之又缺我锜与四国是哦押锜当读科左繇词为雷为火与为嬴败姬押姬当读个已为不通至荀子成相篇论臣过反其施与末韵愚而上同国必祸押则施之转声必不能变而为收挫切之字而施韵絶矣予向谓韵不得转叶者以转叶无字不可唱念如无説诗匡鼎来来尚可读黎若江夏黄童天下无双则双当读施中切有是字乎无字而可以唱可以念乎施只读尸来只读莱双只读艭义只读异义与陂押则为冲齿缩舌徴部之木声其与颇押则为缩舌居中角部之通声所谓韵也韵也者收声者也收同则其声均矣故曰五音不同声而同均又谓之五均説见予古今通韵卷中
　　古文金縢弗忬作弗豫不【音负】子作丕子亲迎作新逆懿作噫筑作筑
　　说文王有疾不悆悆与忬同故改作忬即漆书也史记鲁世家是有负子之责于天古不字有负音郑氏亦曰不古读作负然字义不同索隠谓三王负上天之责故曰负岂可以不字当之且此亦明注曰尚书作丕史记作负岂可改从负字若惟朕小子其亲迎则直取蔡沈注中俗字改圣经矣古凡迎字皆作逆如易之三驱舍逆春秋之逆女逆妇类岂有尚书直出一迎字者纵或他经有之尚书无是也信噫作信懿亦马融漆书字皆不必有义者若筑之改筑以尔雅筑拾也疏引金縢凡木所偃尽起而筑之为证因改之然并非今文字古文大诰大诰猷尔多邦古文作猷大诰尔多邦降害作降割矧肻构下有厥父菑厥子乃弗肻播矧肻获一十二字
　　王若曰猷大诰尔多邦猷是语辞大诰多邦连文作句自是明顺马氏漆书注作大诰猷尔多邦本是脱误而此又窃之且据王莽作诰亦道字在诰字下谓猷道也按翟义莽作大诰云大诰道诸侯王三公列侯于汝卿大夫元士御事此道字只作称说解纵应劭有以大道告诸侯语然未必即以道字易猷字也况此是书例后多士篇亦有王若曰猷告尔多士多方篇亦有王若曰猷告尔四国多方皆以猷字自作句有明证矣若天降割于我家仍窃马氏漆书注作降害而于厥菑一段十二字则竟删之此袭宋儒说有云厥考翼其肻曰予有后弗弃基专承若考作室既底法一段遂删此以就其说虽毁圣经犯天诛而不顾殊不知莽作大诰并袭二段有云予思若考作室厥子堂而构之厥父菑厥子播而获之是时古文未立学不见于世莽此所袭正今文也是今文有诸句矣罗君既知莽有大诰何不取诰文全观之
　　古文康诰周公乃洪大诰治周公下有咸勤二字非省作非眚
　　咸勤者以上有四方民与侯甸男邦采卫百工等皆慰劳之故曰咸勤人有小罪非眚乃惟终言非过误乃故犯也故下反之曰乃有大罪非终乃惟眚言此非故犯乃过误也此去咸勤二字以非眚作非省而惟眚则又如字不知何据且何解作伪至此吾不知之矣总是史汉无文而漆书说文又累窃自惭则直为撰造而不知肺肝不可揜也按伏生大传其引经文有异者在大诰民献有十夫作民仪有十夫康诰惟乃丕显考文王克明德作克明俊德此真今文也今大诰不晓民仪此康诰又不识克明俊德但思造金品而不知何者是金徒拾瓦砾何为乎
　　古文洛诰公无困我作公无困哉
　　汉书两引公无困我皆以哉字作我字故此窃其说古文多士敢翼殷命作敢弋殷命大淫屑有辞作大淫泆有辞不翅作不啻　无逸俨恭作严恭俾服作卑服惟政之恭作惟正之供　君奭迪见勗作迪见冒
　　多士非我小国敢翼殷命大淫屑有辞无逸俨恭寅畏文王俾服皆窃说文及漆书注【见前】惟政之恭则窃国语左史倚相引周书曰文王至于日中昃不皇暇食惠于小民惟政之恭语不知政与正恭与供古通见字无逸本文原并无供赋惟正之说天下未有供赋而可以不正者禹贡厥赋贞但谓赋在第九正与九赋相当非如后儒说以薄为正也且供字何曽有贡赋解乎唐蒋沇传供亿谓料度其所须而供之即供给之供非贡赋也若贡赋与盘游何干葢文王用庶邦惟以正道供待之故成王用万民亦惟以正道供待之本文固如是也国语但易字而不易义故祗是正供字而以正道恭敬为解释名正作政诗靖共作靖恭无所不可惟蔡注误解耳若君奭迪见冒并无迪见勗之说惟康王之诰尔无以钊冒贡于非几漆书注作勗贡于非几【见前】此即阴窃彼以改此其狡狯乃尔
　　古文多方劝于帝之攸作劝于帝之迪大罚极之作大罚殛之罔不克防作罔不克臬　立政人作憸人
　　多方劝于帝之攸君奭尔罔不克防俱窃漆书注【见前】若多方我乃其大罚殛之殛作极立政其勿以憸人憸作此即前洪范鲧则极死盘庚相时民以字同而又移及之【见前】
　　古文顾命以不释作不怿骐弁作綦弁三防作三叱分王出在应门之外以下作康王之诰
　　王不释四人骐弁三祭三诧皆漆书注【见前】若今文不分康王之诰正以伏生不曽有书序不知顾命与康王之诰之有二序也今俨然攘窃古文之小序而冠之今文之首明有两序而合而不分则将何说以解之若漆书分篇不分舜典益稷而独分康王之诰然杜林无学又误分王若曰以下别为一篇而以王出在应门之内至无坏我高祖寡命仍作顾命则于賔王壤奠诸大礼俱失之矣始知后人作伪即一分篇间而错乱无当已若此况欲举全书而尽伪之乎
　　古文吕刑防谊作防义膑宫劓割头庶剠七字作劓刵椓黥四字矜我作俾我王曰于作王曰吁惟求作惟来
　　罔不寇贼防义义与谊字通董仲舒传摩民以谊即义也有谓古文尚书遵王之义本是谊字唐玄宗改作义字故此亦转窃其说谓今文是谊字而古文改之其肺肝之窘亦可见矣惟爰始淫为膑宫劓割头庶剠是孔疏引今文说此为有据若王曰于与惟内惟货惟求皆漆书注【见前】然大是不通惟来者干请也若改作惟求则赇也即物贿也与惟货何别焉
　　古文费誓乃檴作杜乃檴
　　说文字徐注引书杜乃檴为解谓与杜通然非谓书是字也
　　古文秦誓偏言作谝言无他伎作无他技
　　惟截截善偏言马氏漆书注也【见前】无他技技伎通字此以史冯驩传有无他伎能语因窃及之
　　凡此者皆据予所见闻而略为解之如此或曰古文虽寃然亦既解之矣曷不以释寃为名而犹然寃之曰吾敢释乎哉且人孰肻以我之所释者而直为释之吾欲释他人勿释也则不如仍寃之以待夫人之能释之者也葢攻者之意深矣当夫朱氏之攻古文以其伪耳今亦知不伪而说有不胜则必作伪以攻其不伪其事则犹是朱氏事也而意实相反尝避人湖西客有陈上善者能言古文事云其乡人在前朝曽以二十八篇篆书之赂客达海外名为古文以为孔壁本原止于此其客受其书而投之于海据此则欧阳日本刀歌世必有借此以成其伪者而幸其说之久败漏也朱氏经义考载周显德中新罗国献别本孝经即郑注者其他经与中国同崇文总目云咸平中日本僧奝然以郑康成所注孝经来献并不言有尚书古文又郑麟趾高丽史云宣宗八年即宋之元祐六年李资义使宋还奏云帝闻吾国书籍多好本馆伴写所求书目録授之首开百篇尚书答云无有也是高丽尚未有何况日本然则海外之必无是书决矣赵宋真书亡而伪书兴入明尤甚易纬九宫陈先天皆举而升之羲文之首以致关朗易刘牧钩隠争相造伪而在明则石经大学端木诗传公然琢石镂板以杂之羣经之中经之偪促仅存者不过一线况书尤易于为伪自伏壁有伪泰誓而中间河内女子东莱张霸三篇百篇相继而起至东京杜林则直造为漆书一本命名古文诸如汉初之伪武成伪毕命见于汉志者所在都有则自今伊始料必有海外尚书显行中国欺
　　当宁以黜圣经者吾故于罗氏伪书之后辟其邪缪并志此以示忧患焉









　　古文尚书寃词卷八
</div>
    <div class="pagination">
<a href="古文尚书冤词_page4.html">上一页</a><a href="古文尚书冤词.html">1</a><a href="古文尚书冤词_page2.html">2</a><a href="古文尚书冤词_page3.html">3</a><a href="古文尚书冤词_page4.html">4</a><span class="current-page">5</span>
    </div>
    <div class="pagination"><a href="index.html">返回目录</a></div>
</body>
</html>
