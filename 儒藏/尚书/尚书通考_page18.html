<!DOCTYPE html>
<html>
<head>
    <meta charset="UTF-8">
    <title>尚书通考 - 第 18 页/共 23 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>尚书通考 - 第 18 页/共 23 页</h1>
    <div class="content">　　夹右碣石入于河○北方贡赋之来自北海入河南向西转而碣石在其右转屈之闲故曰夹右也程氏曰冀为帝都东西南三面距河他州贡赋皆以达河为至故此三方亦不必书而其北境则汉辽东西右北平渔阳上谷之地其水如辽濡滹易皆中髙不与河通故必自北海然后达河也○孔氏曰禹夹行此山之右唐孔氏曰则行碣石山西南行入河在碣石之右顾氏亦云山西曰右
　　兖州
　　东南据济西北距河兖地最狭然居河之曲处其患尤甚用功尤难故作十三载然后赋法同于他州○唐孔氏曰据谓跨之兖州之境跨济而过之熊氏曰西距河东距济北濵海南接徐豫之境今兖济徳魏博沧景等州
　　川
　　九河○尔雅一曰徒骇二曰太史三曰马颊四曰覆鬴五曰胡苏六曰简洁七曰钩盘八曰鬲津其一则河之经流也先儒不知遂分简洁为二○程氏曰今沧州之地北与平州接境相去五百余里禹之九河当在其地后为海水沦没故其迹不存方九河未没于海之时从今海岸东北更五百里平地河播为九在此五百里中又上文言夹右碣石则九河入海之处有碣石在其西北岸通趾顶皆石不应仆没今兖冀之地既无此石而平州正南有山名碣石在海中去岸五百余里卓立可见则是九河已沦于海眀矣
　　灉水○许慎云汳水受陈留浚仪隂沟至蒙为灉水东入于泗【陈留今汴梁路蒙县今睢州】
　　沮水○水经灉之下流入于睢水地志睢水出沛国芒县睢水其沮水欤【沛今徐州睢水刘项战处】
　　济水○源为沇既东为济地志云出河东郡垣县王屋山东南今绛州垣曲县山也始源王屋山顶崖下曰沇水既见而伏东出于今孟州济源县二源东源周廻七百歩其深不测西源周廻六百八十五歩其深一丈合流至温县是为济水歴虢公台西南入于河复出河之南溢而为荥又东出于陶丘北又东至济隂县菏泽又东北至东平府夀张县安民亭合汶水又北东至今青州博兴县入海唐李贤谓济自郑以东贯滑曹郓济齐青以入于海乐史谓今东平济南淄川北海界中有水流入海谓之清河先儒皆以济水性下劲疾故能入河穴地流注显伏吴兴沈氏言济水伏流地中今歴下凡地皆是流水世谓济水经过其下则济水伏流絶河乃其物性之常事耳【王屋在泽州阳城县与绛接境温县属孟州陶丘今曹州定陶县济隂亦属曹州博兴今博兴州淄川今般阳北海今益都歴下今济南歴城歴山】
　　漯水○漯者河之枝流也地志曰漯水出东郡东武阳至千乗入海程氏以为此乃汉河与漯殊异○通志汉武帝元光三年春河徙从顿丘东南流入渤海是为朝城之漯河又河至顿丘分为二一曰漯川出武阳至千乗入渤海又汉武帝河东北过武阳今大名朝城也而为漯河【东郡博州今东昌路有漯水千乗旧属今益都路】
　　泽
　　雷夏○地志在济隂郡城阳县西北今泽州雷泽县西北也山海经云泽中有雷神龙身而人颊鼓其腹则雷然则本夏泽因雷故名雷夏
　　土
　　黑坟○坟土脉坟起也○孔氏曰色黑而坟起
　　田
　　中下○第六等
　　赋
　　贞○第九等兖赋最薄言君天下者以薄赋为正也贡篚【贡者下献其土所有于上也○篚竹器筐属古者币帛则盛之以筐篚而贡焉】
　　漆丝织文○兖地宜漆宜桑故贡漆丝○织文织而有文锦绮之属
　　入贡河道
　　浮于济漯逹于河○舟行水曰浮兖州之贡赋浮济浮漯以达于河帝都三面距河达河则达帝都矣
　　青州
　　东北至海西南距岱岱防山在今袭庆府奉符县西北三十里○唐孔氏曰东北跨海至辽东皆是舜分青州为营州营州即辽东也尧时青州当越海而有诸郡也○熊氏曰辽东朝鲜等处今冈南之平滦等州皆青营之境【袭庆府今兖州奉符县今泰安州】
　　原隰
　　嵎夷○今登州之地即尧典之嵎夷
　　莱夷○今莱州之地
　　川
　　潍水○地志云出琅琊郡箕县今宻州莒县东北潍山也北至都昌入海今潍州昌邑也【琅琊今沂州莒县今莒州】
　　淄水○地志出泰山郡莱芜县原山今淄州淄川县东南七十里原山也东至博昌县入济今青州夀光县也○通志淄出泰山梁父县西入汶按梁父今兖州奉符【此与蔡传异○莱芜今泰安州淄州今般阳路夀光县今属益都路】
　　汶水○出泰山郡莱芜县原山今淄州袭庆府莱芜县也西南入济在今郓州中都县也盖淄水出莱芜原山之隂东北而入海汶水出原山之阳西南而入济【郓州今东平路】
　　土【有二种】
　　白坟○色白而性坟平地之土也
　　海濵广斥○广漠而斥卤海涯之地也
　　田
　　上下○第三等
　　赋
　　中上○第四等
　　贡篚
　　盐○斥地所出
　　絺○细葛也
　　海物惟错○非一种○林氏曰错盖别为一物如磬错之错
　　丝枲○麻也
　　铅松怪石○可为噐用之饰
　　檿丝○山桑之丝其靱中琴瑟之苏氏曰东莱有之愚按八州言贡复别言篚者篚所以盛精致之物非织文则纎缟之属是也若漆丝盐絺之其重且多非可以篚盛之故别言也
　　入贡河道
　　浮于汶达于济○不言达河者因于兖也
　　徐州
　　东至海南至淮北至岱西不言济者岱之阳济东为徐岱之北济东为青言济不足以辨也○熊氏曰徐州东抵海南距淮北跨岱西接豫州之境地虽不广苏氏以徐州三面距山一面背平野旷土徐即鲁境地连淮海
　　山
　　蒙山○地志在泰山郡蒙隂县西南今沂州费县也林氏曰即语东蒙诗奄有蒙
　　羽山○地志在东海郡祝其县南今海州朐山县也林氏曰即殛鲧处【海州今海寜州淮东道】
　　峄山○地志东海郡下邳县西有葛绎山古文以为峄山○下邳今淮阳军下邳县也【下邳今邳州河南江北道峄山即生桐处】
　　原隰
　　东原○汉之东平国即今之郓州也后人以其地之平故谓之东平又按东原在徐之西北而谓之东者以在济东故也【郓州今东平路】
　　泽
　　大野○地志在山阳郡钜野县北今济州钜野县也钜即大也按水经济水至乗氏县分为二南为菏北为济郦道元谓一水东南流一水东北流入钜野泽则大野为济之所絶其所聚也大矣何承天曰钜野南导洙泗北连清济又郓州中都西南有大野陂皆大野之地也【钜野县今属济寜路有大野泽】
　　川
　　淮水○水经云出南阳平氏县胎簪山禹只自桐柏山导之耳○桐柏地志在南阳平氏县东南今唐州桐柏县也沂入于泗泗入于淮东至淮浦入海曽氏曰淮之源出于豫之境至扬徐之闲始大其泛滥为患尤在于徐故于此言之【淮今在海寜州入海】
　　沂水○地志沂水出泰山郡盖县艾山今沂州沂水县也南至下邳西南入泗曽氏曰徐州水以沂名者非一郦道元谓水出尼丘山西北径鲁之雩门亦谓之沂水又水出太山武阳之冠石山亦谓之沂水而沂水之大则出太山也【古沂水入泗泗水入淮今泗入河与淮合矣】
　　泗水○出鲁国汴县桃虚西北陪尾山源有泉四四泉俱导因以为名西南过彭城又东南过下邳入淮卞县今袭庆府泗水县也【泗水县今兖州】
　　通志云其源出泗水县西南流有洙水入焉又西南至方与县菏水入焉其水出乗氏方与今单州鱼台又云有漷水至髙平湖陆入泗水又南至彭城名曰沛水有睢水入焉又西南至下邳沂水入焉又南至楚州山阳入淮此水今人谓之清河或云泗水出郓州梁山泊
　　许慎説文云泗水受泲水东入淮
　　按泗受泲者桑钦云济水至济隂乗氏县分为二一水东北流为北济一水南流为南济通志云今此水与济不通但菏水亦自乗氏至方与入泗而菏水通济则泗可以达菏菏可以达济而自济可以通河矣
　　土
　　赤埴坟○埴土黏曰埴埴腻也黏泥如脂之腻也
　　田
　　上中○第二等
　　赋
　　中中○第五等
　　贡篚
　　土五色○徐土虽赤而五色之土亦闲有之王建大社于国中其壝东青土南赤土西白土北骊土中央舋以黄土将建诸侯凿取其方面之土苞以黄土苴以白茅以为土封
　　夏翟○雉具五色其羽中旌旄染人之职秋染夏郑氏曰染夏染五色也出羽山之畎其名山以此欤
　　桐○特生之桐其材中琴瑟以特生向日者为贵出峄山之阳
　　浮磬○出泗水之濵非必水中盖浮生土中不根着者蠙珠○出淮之夷蠙蚌之别名
　　鱼○今濠泗楚亦贡淮白鱼
　　○赤黑色币也
　　纎缟○皆缯也黑经白纬曰纎缟曰缯礼曰及期而大祥素缟麻衣中月而禫禫而纎则纎亦缯也
　　入贡河道
　　浮于淮泗达于河○灉水受浚仪隂沟东入于泗泗入于淮淮泗之可以达于河者以灉至于泗也
　　扬州
　　北至淮东南至于海○熊氏曰北距淮东南至海西抵荆州之境其地乃淮东西江东西及两浙闽粤之地
　　泽
　　彭蠡○地志在豫章彭泽县东合江西江东诸水跨豫章饶州南康军三州之地所谓鄱阳者是也
　　朱子曰彭蠡之泽在大江之南自今江州湖口县南跨南康军饶州之境以接于隆兴府之北弥漫数十百里其源东自饶徽信州建昌军南自贑州南安军西自袁筠以至隆兴府分寜武寜诸邑方数千里之水皆防而归焉北过南康扬澜左里则两岸渐廹山麓而湖面稍狭遂东北流以趋湖口而入于江以地势北髙南下故其入江反为江水所遏而不得遂因郤而自潴以为是数十里之大泽也
　　蔡氏曰古今记载皆谓彭蠡今之番阳其泽在大江之南去汉水入江之处尚七百余里其入江之处西则庐阜东则湖口皆石山峙立水道狭甚不应汉水入江之后乃横截而南入于番阳且番阳合数州之流初无仰于江汉而成也经言东汇泽以下盖记者之误郑渔仲以为衍文是也
　　临川吴氏曰东汇泽为彭蠡六字旧本误在导漾条遂致纷纭异论盖鄂州北对汉阳军大别山汉水自北来入江合流江水与之防水之合流曰滙故曰东迤北防于滙不言防于汉者以汉有漾汉沧浪之异名不可指定而言故但曰防于滙江汉合流之后至江州徳化县又六十里有水南来入江合流即东滙泽为彭蠡也
　　震泽○太湖也周职方扬州薮曰具区地志在吴县之西南五十里今蘓州吴县也具区之水多震而难定故谓之震泽
　　川
　　三江○庾仲初吴都赋注松江下七十里分流东北入海者为娄江南流者为东江并松江为三江其地今已名三江口○唐孔氏云吴地记同○蘓氏谓岷山之江为中江嶓冢之江为北江豫章之江为南江然江汉防于汉阳数百里至湖口而后与豫章江合不复可指为三矣○顔师古以为中江南江北江○郭景纯以为岷江浙江松江○韦昭以为松江钱塘江浦阳江○王介甫以为一江自义兴一江自毗陵一江自吴县○陈氏曰皆据所见而言非禹旧迹也○薛士龙言震泽下有三江入海彼以目验之恐其説之必然也
　　江○出岷山地志在蜀郡湔氐道西徼外在今茂州汶山县东别流于梁为沱又东至长沙下隽县西北澧水入焉又东过九江九江今洞庭也又东至岳州巴陵县又东防彭蠡湖口之水又东入于海在今通州静海县【长沙今潭州路】
　　按汉水至武昌入江导江条何以不记吴氏谓东迤北防于滙乃汉水合流之处其説是也又经言东至于澧乃澧州界非澧水也澧水自入洞庭与江相逺今言下隽西北澧水入者非也
　　土
　　涂泥○水泉湿也下地多水其土淖
　　田
　　下下○第九等
　　赋
　　下上上错○第七等杂出第六等言下上上错者以本设赋九等分为三品下上与中下异品故变言上错也
　　贡篚
　　金三品○金银铜也
　　瑶琨○玉石名
　　篠○材中于矢之笴
</div>
    <div class="pagination">
<a href="尚书通考_page17.html">上一页</a><span>...</span><a href="尚书通考_page13.html">13</a><a href="尚书通考_page14.html">14</a><a href="尚书通考_page15.html">15</a><a href="尚书通考_page16.html">16</a><a href="尚书通考_page17.html">17</a><span class="current-page">18</span><a href="尚书通考_page19.html">19</a><a href="尚书通考_page20.html">20</a><a href="尚书通考_page21.html">21</a><a href="尚书通考_page22.html">22</a><a href="尚书通考_page23.html">23</a><a href="尚书通考_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
