<!DOCTYPE html>
<html>
<head>
    <meta charset="UTF-8">
    <title>胡氏尚书详解 - 第 14 页/共 18 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>胡氏尚书详解 - 第 14 页/共 18 页</h1>
    <div class="content">　　夏殷之与天一如此今皆坠命命其可常乎前人其可恃乎惟有老成不特可以考古道况可以明天道则庶几可以永保天命也
　　呜呼有王虽小【幼冲】元子【天之元子】哉其【庶几】丕【大】能諴【和】于小民今【即】休【美】王不敢后用【当躬用力】顾【视】畏于民碞【险载舟覆舟安舆骇舆】王来【洛】绍【继】上帝自服【行】于土中
　　民一也而其中有小民焉有民碞焉尤王者代天子民中天下而定四海者所当加意也
　　旦曰其作大邑其自时【此】配【合】皇天毖【谨】祀于上【神】下【只】其自时中【土中】又【治】王厥有成命【天命之定一云君命】治民今休此召公举周公之说以证自服土中之论也作大邑则有大规模大功业所以配天祀神治民而致命之成民之休者皆在此可不重欤
　　王先【不敢后】服【治】殷御事【化殷民在治御事】比【近】介【副贰】于我有周御事【合商周御事为一以渐染陶成之】节【折】性【商臣之性】惟日【日日】其迈【进善】王敬作所【以敬为所止其所止】不可不敬德【不得不然不待勉强】
　　性本善也习之远而有不善焉比介于周则节而日迈其善之天还矣然又当祗德以先之不可徒诿之御事而已也
　　我不可不监【视】于有夏亦不可不监于有殷我不敢知曰有夏服【受】天命惟有歴【继歴】年【多年】我不敢知曰不其延【长】惟不敬厥德乃早坠厥命我不敢知曰有殷受天命惟有歴年我不敢知曰不其延惟不敬厥德乃早坠厥命今王嗣【继】受厥命我亦惟兹二国【夏殷】命【天命所以长短】嗣【继】若【顺】功【敬而有功者】
　　国之兴亡长短既视之又视之其敬不敬耳
　　王乃初服【宅洛即辟初行政】呜呼若生子罔不在厥初生【保养于初】自贻【与】哲【人心自有之明哲】命【命在我不在天】今天其【将】命哲命吉凶命歴年【哲则吉而永年不哲则不永不延天之命其几皆于女而占之】知【天已知】今我【王】初服宅新邑肆惟王其疾敬德【服初邑新天命占焉敬可不疾】王其德之用祈【求】天永命
　　邑之新政之新天命之新也敬则永矣其祈也其诸异乎祷祈之祈矣天之命曰其未可必也哲之贻曰自所可必者在我而已祈者未定之辞也
　　其惟王勿以小民淫用非彝亦【我亦】敢【果过】殄【絶】戮【杀】用乂民【民自过我自不过民自无常我自有常】若【若欲】有功其惟王位【居上位】在德元【元者善之长乾元坤元之元】小民乃惟刑【仪】用【用德】于天下越王显【先如春气着物无所不徧所以显也】
　　非彝者民之过也王可以其过而亦敢过于严刑以治之乎若欲有功惟在德元元则如天之覆民皆仪刑而王之显何以加此　孔云若顺禹汤所以成功
　　上【君】下【臣】勤【劳】恤【忧】其【庶几】曰我受天命丕【大】若【如】有夏歴年【四百三十七年】式【用】勿【无】替【废】有殷歴年【六百二十九年】欲王以小民受天永命
　　君臣祈天永命在小民而已民惟邦本国之兴亡不在诸侯不在奸雄盗贼止在小民之身故召诰屡致意焉
　　拜手稽首曰予小臣敢以王之雠民【商民】百君子【商臣】越友【顺】民【周民从化者】保【安】受【从】王威命明德【德威德明】王末【终】有成命王亦显【当显其德】我非敢勤【自谓勤劳言无补国家】惟恭奉币【帛】用【以】供【待】王【注絶句】能祈天永命
　　前言小民此并合雠民友民为一以待王之威明而保受之则所以祈天之道尽矣抑此在王之能而已予何力之有焉故曰非敢勤而用供王者所以归重于王室矣




　　尚书详解卷八
　　钦定四库全书
　　尚书详解卷九　　　　　宋　胡士行　撰
　　洛诰第十五　　　　　　　　　周书
　　大甲复亳成王卜洛而伊尹周公告归所以处大臣之变严万世之防也然周尚有顽民未定故公未得遽去
　　召公既相宅周公徃营成周【使】使来告卜作洛诰此序与召诰相顾成文
　　洛诰周公拜手稽首曰朕复【还】子明辟【君政】
　　先此周公摄政王之为君未明也今公归政而王即政则为明辟矣
　　王【向日】如【若】弗敢及天基命【文王命之始】定命【武王命之成】予乃【继】保大相【视】东土【洛在镐东】其基【始】作民明辟
　　向也王如恐不能及文武之基命定命也予乃继保之以营洛　洛邑既成则中天下定四海王其始为民明辟矣
　　予惟乙夘【摄政七年三月十二】朝至于洛师【众所在】我卜河朔【北】黎水【卜不吉】我乃卜涧水东瀍水西【渡河而南今河南王城定鼎之所】惟洛食【先用墨画而后灼之兆循墨而行如食则吉】我又卜瀍水东亦惟洛【下都迁殷民之所】食伻【使人】来以图【地图】及献卜【卜兆】
　　召公前卜定鼎之所矣未卜迁殷之地故周公至洛并两地皆在卜之　黎在河北去纣都近商民所欲周公不欲重拂民而天意不在也乃渡河南而卜焉洛在涧西跨瀍东故瀍东涧西皆归之洛
　　王拜手稽首曰公不敢不敬天之休【美】来相宅其作周【筑】匹【配】休【天休命】公既定宅伻来【注絶句】来视【示】予卜休恒【常】吉我二人【王公】共贞【正固保守】公其以予万亿年敬天之休拜手稽首诲言【求公诲言】
　　公复辟告归而王留之
　　周公曰王肇【始】称【举】殷【盛】礼祀【大享】于新邑咸【皆】秩【序】无文【祀典未载者】予齐【整】百工【官】伻【使】从王于【徃】周予惟曰庶【庶几乎】有事【王有大事为以慰天下】今王即命【当即出命】曰记【录】功【勲功】宗【最大者】以功作元【大】祀【祭之记功宗功之大元祀祀之大】惟命【申命】曰汝【功臣】受命【襃赏之命】笃【当厚注絶句】弼【助王室】丕【王乂当大絶句】视功载【功臣载书】乃汝【主】其悉【尽】自【自任】教【丕视之公以教】工【百官】
　　定都之初肇举盛礼享羣祀修旷典有祀焉有祈焉始建新都昭假上下告成事也雨旸时若大役以成报神赐也自今以始终奠中土祈洪休也人主齐祓一心对越天地以此精明放于四海助祭诸侯下逮胞翟皆有孚颙若收其放而合其离君心萃天下之道莫要于此公也齐百工以从王于洛庶几赞新政以有事焉耳王当即出命以宗功作元祀记人之功小大有序公襃赏激劝之权以励百工而申命以啓其笃弼之忠凡载功之书大加阅视以示羣工之教此皆王所当自服者也可复如前日之倚重于公乎兹汝受命笃我周邦受天厚矣弼丕当辅大天命夏云即命元祀公欲礼乐自王出也王乃命公曰汝受文武之命当厚辅我
　　孺子【公以家人呼王】其【念】朋【朋比之祸】孺子其朋其【戒其】徃【自今以徃】无若【如】火始【然】焰焰【微】厥【其】攸【所及】灼【灼然】叙【有次序】弗【不】其絶厥若【顺】彝【常道】及抚【安】事【国事】如【似】予【周公】惟以在周工徃新邑伻【使】向即【就】有僚【官联】明【昭】作【起】有功【事功】惇【厚】大【广】成裕【寛裕之德】汝永有辞
　　前告王以自教工矣此申告以教工之道最作有朋比朋比之祸始微终着惟择其若彝抚事如予者用之于明作之中有惇大之裕则永有令闻矣汉文近惇大而无明作汉宣近明作而无惇大于此见周之治体非后世可及也
　　公曰已汝惟冲子【虽小】惟终【王业所頼以善终】汝其敬识百辟【诸侯】享【心奉】亦识其有不享【心不诚】享多仪【威仪之敬】仪不及物【心不敬则升降俯仰之间必有不与物相及者】惟【是】曰【谓】不享惟不役【用】志【诚敬】于享凡民【国人皆化之】惟曰不享【无尊上之心】惟事【国政】其爽【差】侮【僭】此告王以统御诸侯之道也仪诚敬之寓也惟敬能识之
　　乃惟孺子颁【行】朕【公】不暇【前所未暇为者】听朕教汝于棐【助】民彝【常性】汝乃是不蘉【勉】乃时【是】惟不永哉笃【厚】叙【次】乃【汝】正父【武王所行皆正】罔不若【如】予【公】不敢废乃命【王如公行武王之道则民不敢废王命】
　　此告王以教养兆民之道也
　　汝徃【洛】敬哉兹予其明农【退老明农事】哉彼【徃彼新邑】裕【能寛裕】我民无远【民】用【皆用】戾【来吕云彼裕民之道无逺弃违戾之言斯须不可离也】
　　此公与王诀别之辞民为邦本故重言之
　　王若曰公明保【师保教诲成就】予冲子公称【举】丕显德以予小子扬【奉】文武烈【功】奉答天命和恒【常】四方民居【安】师【众】惇【厚】宗【尊】将礼【肇称殷礼】称【举】秩【序】元祀咸秩无文惟公德明光【光者明之发】于上【天】下【地】勤【不息】施【施教】于四方旁【徧】作【起】穆穆【民敬心又云王穆穆之德】迓【迎】衡【太平】不迷【惑】文武勤教予冲子夙夜毖【谨】祀
　　此王颂公功德而留之也文武之烈盛矣不扬之则不进必退矣答天和民称祀皆扬烈之事非公不可曰明曰光公之德文武之德也勤者所以运此德于不息也迓迎其方来不以目前之治为足也公之勤施至则文武之教勤益大昭明于天下而不迷矣予小子垂拱仰成谨其祭祀而已予之归重于公如此公可去乎林云政必大臣而后明礼则人主所当敬
　　王曰公功棐【助】迪【啓】笃【厚】罔不若【如】时【是前所言徃天下无不顺而是之】王曰公予小子其退【自此朝以后】即辟于周【洛】命公后【封公子伯禽于鲁】四方迪【始开】乱【治之端】未定于宗【尊上】礼亦未克敉【宁】公功【礼未定则功未敉】迪【公留啓迪】将【助】其后【后来一云命公后】监【监率】我士师【众】工【官】诞【大】保文武受【受于天】民乱【治】为四辅【左右前后】王曰公定【留】予徃【新邑】已公功肃【敬】将【大】祗欢【天下敬乐之】公无困【舍去困我】哉我惟无斁【厌】其康【安民】事公勿替【废】刑【仪法】四方其世【世世】享【来享】周公拜手稽首曰王命予来【洛】承【安】保乃【汝】文祖受命民越【及】乃光【增光】烈考武王【王以文武挽公】【大】朕恭【敬大其敬者使不以前日之敬王为足也】
　　此公以文武许为王留也
　　孺子来相宅其大惇【厚】典【法则】殷献【贤】民【人】乱【治】为四方新辟作【为】周【周家一代】恭【恭敬之君】先【第一由后溯为先】曰其自时中乂万邦咸休【笃恭而天下平】惟王有成绩予旦以多【众】子【卿大夫】越【及】御事【治事之臣】笃【厚】前人【文武】成烈答其师【众望】作周孚【信德之臣】先【第一】
　　此立治之规模君尽君道臣尽臣道也恭治之原治原自君出臣但作孚信之先而已盖不欺者臣之大节也
　　考【察】朕昭【明示】子【王】刑【法】乃单【尽】文【文王】祖德伻【王使注云文武使】来【我来】毖【谨治】殷【殷民】乃命宁【命之以宁吕云命如射命中之命期必之辞】予以秬【黒黍】鬯【香草】二卣【中尊】曰明【洁】禋【精意以享】拜手稽首休【以治之美】享【祭告】予不敢宿【经宿】则禋于文王武王惠【顺】笃【厚】叙【次】无有遘【遇至】自疾【自疾害之事】万年【人皆】厌【饫】于乃【汝】德殷【民】乃引【日渐月渍】考【有所成】王伻【使】殷【民】乃承【继】序【次叙】万年其永【长】观【仰】朕【我】子【子孙】怀【感】德
　　公昔所以示王者文德而已今王使公留而来宁殷民公既许留即告文武一去一留对越无愧遂勉王以惠笃叙无遘疾以成宁殷之效而至于万年也夏云王伻来命安慰我以二卣使我明禋拜稽以休享我以时不敢宿王命于家即以禋于文武
　　戊辰【十二月晦】王在新邑烝【冬祭】祭歳【岁尽】文王骍牛一武王骍牛一王命作册【告神之册】逸【史逸】祝册【读其辞以祷神】惟告【文武】周公其后【命周公子伯禽】王賔【助祭诸侯】杀【杀牲】禋【禋祭时】咸【皆】格【至】王入太室【清庙太室】祼【圭瓒酌郁鬯酒献尸尸受酒不饮因灌于地】王命周公后作册【命伯禽之书】逸【史逸】诰【告伯禽】
　　此史记当时事也
　　在十有二月惟周公诞保文武受命惟七年
　　此史记公摄政之年也
　　多士第十六　　　　　　　　　周书
　　成周【王城下都之总名一云专指下都】既成迁殷顽民周公以王命诰【慰安之】作多士
　　多士惟三月【七年之明年三月】周公初于新邑洛用告商王士【贵之也】
　　洛邑始成以周公衮舄临之于此发王命焉光景之新绘画莫陈序言顽民贱之也所以记其实书云商士贵之也所以开其善
　　王若曰尔殷遗【余】多士弗吊【商道不至】旻天大降丧于殷我有周【受天】佑命将【奉】天明威致【行】王【大公】罚勑【正】殷命终【革】于帝肆【告尔】尔多士非我小国【周自谦】敢弋【如弋取鸟】殷命惟天不畀【予殷】允【信】罔【无有】固【坚】乱【栽培倾覆天道然】弼【天助】我我其敢求位惟帝不畀【予殷】惟我下民【皆】秉【秉心】为【为周】惟天明畏味其言矜怜恳恻略无忿疾之意不知商民之为顽也
　　我闻曰上帝引【退】逸【逸豫之人】有夏【禹】不适【纵】逸则惟帝降【下】格【至】向【意在】于时【禹】夏弗克庸【用】帝大淫泆【纵】有辞【播人口】惟时天罔念闻【桀】厥惟废元【大】命降致罚乃命尔先祖成汤革【代】夏俊【贤】民【人】甸【治】四方自成汤至于帝乙罔不明德恤祀【致敬鬼神聚其德而神明之】亦惟天丕建【立】保【佑】乂【朕】有殷殷王亦罔敢失帝【治天】罔不配【心】天其泽【合泽】此援商代夏以为殷监也
　　在今后嗣王【民】诞【纣】罔显【大】于天【明天】矧【理】曰其有【况】听念于先王【能祖】勤家【宗创业之】诞淫【难】厥泆【过】罔顾【纵】于天显【问天之明】民祗【威民之敬】惟时上帝不保降若兹大丧惟天不畀【畏】不明厥德凡四方小大邦丧【纣】罔非有辞【亡无辜之】于罚【辞受】
　　此言纣之所以亡也
　　王若曰尔殷多士今惟我周王丕【罚】灵【大】承【善】帝【奉】事有命【天天命】曰割【周正】殷【治】告勑【纣】于帝惟我事不贰适【正上帝临汝无贰尔】惟【心】尔【故】王家我适【殷适我】予其曰惟尔【周】洪【殷】无度【大】我不尔【法】动自【先】乃【从】邑【殷自取】予亦念天即【祸】于殷大戾【就】肆【罪】不正
　　此言周之不得不兴也
　　王曰猷告尔多士予惟时【故】其迁居【此商】西【民自河北而洛为西】尔非我一人【承】奉德不康【安靖】宁【此】时【是】惟天命【不可】无违
<经部,书类,胡氏尚书详解,卷九>不敢有后【迟留天命】无我怨惟尔知惟殷先人【注絶句】有册【书】有典【则法】殷【亦】革夏命今尔又曰夏【夏王】迪【啓】简【拔】在王【商王】庭有服【列】在百僚予一人惟【只】听【主】用德【有德者】肆【故】予敢求尔于天邑商【贵之】予惟率【皆】肆【大】矜【怜】尔非予罪时惟天命
　　此告以迁商之故因其以商迪简下至怨周不用而告以用德使践修以应周之求也
　　王曰多士昔朕来自奄【奄国】予大降【下】尔四国【管蔡商奄】民命【教】我乃明致天罚移【迁】尔遐逖【弃逺妹土世习】比【近】事臣我宗【周】多【为】逊【顺】
　　践奄之余尝降命教尔矣犹未同故不得不明致罚以迁之然岂若屏之逺方者哉宻尔王室正以玉成尔也
　　王曰告尔殷多士今予惟不尔杀予惟时命【教】有申【重】今朕作大邑于兹洛予惟四方罔【无】攸【所】賔【外一云賔礼外朝者】亦惟尔多士攸服【事】奔走臣我多逊尔乃尚【庶】有【长有】尔土【新邑所居】尔乃尚宁【安】干【立】止【居勿啓他望】尔克敬天惟畀【予】矜尔尔不克敬尔不啻【但】不有尔土予亦致天之罚于尔躬今尔惟时【是】宅【安】尔邑继【续】尔居尔厥有干【立】有年【永年】于兹洛尔小子【子孙】乃兴【起】从尔迁【迁善】王曰又曰时【此】予【我注絶句】乃或言【教注絶句】尔攸【所以】居【迁居】
　　予之忠厚乃详告尔所以迁居之故若他人则有威行以裁之耳奚若是谆谆哉注云尔当是我勿非我我乃有教诲之言则汝所当居行也王曰之下必有脱简
　　无逸第十七　　　　　　　　　周书
　　师长尊而不亲族党亲而不尊严厉润泽不得而兼焉此篇上自天命精微下至畎亩艰难闾里怨诅以至夀夭之际此合师长族党之言也
　　周公作无逸
　　无逸治源也
　　无逸周公曰呜呼【更端七言呜呼竦王听也】君子所【居止】其无逸先知稼穑之艰难乃【后】逸【处安逸地】则知【真知】小人之依【所依】相【视】小人厥父母勤劳稼穑厥子乃不知稼穑之艰难乃逸乃谚【叛注絶句】既诞【大欺】否【不答】则侮厥父母曰昔【古者】之人无闻知健行不息天德也君德也以无逸为所如鱼水兽林安之而不得离也
　　周公曰呜呼我闻曰昔在殷王中宗【大戊】严【谨重】恭【降下】寅【肃庄】畏【兢业】天命【注絶句】自度【以天自律】治民祗惧不敢荒宁肆中宗之享【有】国七十有五年其在髙宗【武丁】时旧劳于外【为王子时父小乙使居民间】爰暨【及】小人作其即位乃或亮【信】隂【黙】三年不言其惟不言言乃雍【和】不敢荒宁嘉【善】靖【安】殷邦至于小大无时或怨肆髙宗之享国五十有九年其在祖甲【太甲】不义惟王【败度败礼】旧为小人【居桐】作其即位爰知小人之依能保惠于庶民不敢侮鳏寡【于庶民中加意鳏寡】肆祖甲之享国三十有三年
　　此无逸之验也
　　自时厥后立王生则逸生则逸不知稼穑之艰难不闻小人之劳惟耽乐之从自时厥后亦罔或克夀或十年或七八年或五六年或四三年
　　此无逸之反也
　　周公曰呜呼厥亦惟我周太王王季克自抑【损】畏【祗】文王卑服【卑下其事注云恶衣服】即【就】康【安民】功田【养民】功徽【美】柔【徽则柔而能立】懿【美】恭【懿则恭而有礼】怀【念】保【安】小民惠【爱】鲜鳏寡自朝【日出】至于日中昃【日侧】不遑暇食【急于养民缓于自养】用咸【大】和万民文王不敢盘【乐】于游田以庶【众】邦【侯】惟正【正道】之供【应庶邦取法注云所供贡惟正不以盘逰役之】文王受命【即位】惟中身【五十】厥享国五十年纣在上而文王以方伯欲率侯邦以和万民其勤劳如是也无逸之验如此后世犹有为文王忧勤损夀之说以啓人主之逸如郑者
　　周公曰呜呼继自今嗣王则其无淫于观于逸于游于田以万民惟正之供无皇【暇】曰今日【且】眈乐乃非民攸【所】训【为教】非天攸若时人丕则有愆无若殷王受之迷乱酗于酒德哉周公曰呜呼我闻曰古【昔】之人犹胥训告【格言训廸】胥保惠【善道保养】胥教诲民无或胥诪【诳】张【大】为幻【惑】此厥【乱君】不听人乃训【化】之乃变乱先王之正刑【法】至于小大民否【不如意】则厥心违【背】怨否则厥口诅【骂】祝周公曰呜呼自殷王中宗及髙宗及祖甲及我周文王兹四人迪【允蹈】哲【真知】厥或告之曰小人怨汝詈汝则皇【总】自敬德厥愆曰朕之愆允若时不啻【止】不敢含【藏】怒此厥不听人乃或诪张为幻曰小人怨汝詈汝则信之则若时不永念厥辟【君道】不寛绰【缓】厥心乱罚无罪杀无辜怨有同是丛【聚】于厥身周公曰呜呼嗣王其监于兹
　　无逸图揭七呜呼而列之屏真百王鉴也





　　尚书详解卷九
　　钦定四库全书
　　尚书详解卷十　　　　宋　胡士行　撰
　　君奭第十八　　　　　　　　　周书
　　召公为保周公为师相成王为左右召公不恱【不喜久居重位】周公作君奭【留之】
　　周公昔有明农之请矣不欲居成功也召公之不恱此意也或以为不恱于周公误矣
　　君奭周公若曰君【召公封燕】奭【以名相命周初犹质】弗吊【殷道不至】天降丧于殷殷旣坠厥命我有周旣受我不敢知曰厥基【业】永【长】孚【信】于休【美】若【顺】天棐【辅】忱【诚】我亦不敢知曰其终【后】出于不祥【美】
　　殷丧而周受之天何常哉其休其不祥我敢曰知以必之天哉惟尽吾诚而已
　　呜呼君【奭】已【向已尝】曰时【是】我【在我】我亦不敢宁【安逸】于上帝命弗永逺念天威越【于】我民罔尤【怨】违【背】惟人【在人】我不敢知惟疾敬德之说召诰言之是召公往日所言已曰在我可必而已予敢宁帝命而不念其威乎天民一也民无尤违责亦在人召公正当与周公
　　共图之可去乎
　　在我后嗣子孙大弗克恭【承】上【天】下【地】遏【絶】佚【失】前人光在家不知【注絶句】天命不易天难谌【信】乃其坠命弗克经歴【久】嗣前人恭明德在今予小子旦非【敢】克【自谓能】有正【正君】迪【启导】惟前人【文武】光【明德】施【用】于我冲子【成王】
</div>
    <div class="pagination">
<a href="胡氏尚书详解_page13.html">上一页</a><span>...</span><a href="胡氏尚书详解_page9.html">9</a><a href="胡氏尚书详解_page10.html">10</a><a href="胡氏尚书详解_page11.html">11</a><a href="胡氏尚书详解_page12.html">12</a><a href="胡氏尚书详解_page13.html">13</a><span class="current-page">14</span><a href="胡氏尚书详解_page15.html">15</a><a href="胡氏尚书详解_page16.html">16</a><a href="胡氏尚书详解_page17.html">17</a><a href="胡氏尚书详解_page18.html">18</a><a href="胡氏尚书详解_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
