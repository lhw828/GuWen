<!DOCTYPE html>
<html>
<head>
    <meta charset="UTF-8">
    <title>书蔡氏传旁通 - 第 22 页/共 28 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>书蔡氏传旁通 - 第 22 页/共 28 页</h1>
    <div class="content">　　公又言其自是宅中圗治
　　此言曰其自时中乂案召诰云旦曰其作大邑其自时配皇天毖祀于上下其自时中乂周公固尝举与召公言之此又举以答成王也
　　秬黒黍也一稃二米和气所生鬯鬰金香草也
　　正义云以黒黍为酒煮鬰金之草筑而和之使芬香调畅谓之秬鬯徐云稃米殻也音孚尔雅曰秬黒黍秠一稃二米郭云秠亦黒黍但中米异耳汉和帝时任城生黒黍或三四实实二米得黍三斛八斗是也详此则一稃二米名曰秠常罕得既名秬鬯则不必其皆一稃二米也
　　卣中尊也
　　尔雅文也孙炎云尊彛为上罍为下卣居中郭璞云卣不大不小者尔雅防云是在罍彛之间即周礼牺象壶着大山六尊是也罍者尊之大者也案礼圗云六彛为上受三斗六尊为中受五斗六罍为下受一斛毛诗说金罍大一硕是也彛卣罍三者皆为盛酒器也
　　酒清人渴而不敢饮也肉干人饥而不敢食也
　　聘义文
　　享有体荐
　　见左传宣十六年
　　敬之至者其礼如祭
　　新安陈氏曰宁如归宁父母之宁曰明禋拜手稽首休享者述王命使之辞曰此明洁以敬祀之酒今拜稽而致休美以享公焉敬之至者其礼如祭传曰享有体荐一证也记曰君子敬则用祭器又一证也
　　宿与顾命三宿之宿同
　　宿进爵也顾命则谓三进爵于神前此则周公言我不敢自进此酒则用以祭文武也
　　戊辰十二月之戊辰日也
　　蔡氏于康诰篇首以三月哉生魄为周公摄政七年之三月则此十二月亦在七年也康诰篇首乃洛诰脱简及召诰洛诰月日皆第七年中事今以汉志考之云周公摄政七年二月乙亥朔召诰言二月既望十六日庚寅也越六日乙未二十一日也三月甲辰朔惟丙午朏三月初三也越三日戊申初五日也越三日庚戌初七日也越五日甲寅十一日也若翼日乙卯十二日也越三日丁巳十四日也越翼日戊午十五日也此接康诰三月哉生魄十六日己未也又召诰越七日甲子二十一日也洛诰子惟乙卯即召诰三月十二日也戊辰王在新邑十二月三十日也唐孔氏谓此嵗有闰九月辛未朔小则十二月三十日戊辰晦也
　　烝祭之礼
　　冬曰烝
　　周尚赤故用骍
　　骍赤色毛也
　　宗庙礼太牢
　　合用牛一羊一豕一
　　此用特牛举盛礼
　　文武各一牛故为盛
　　逸史佚也
　　时太史名佚古字通作逸
　　太室清庙中央室也
　　明堂中央曰太庙太室乐记注云文王之庙为明堂制周颂云清庙祀文王也防云天徳清明文王能象天之清明故谓其庙为清庙然则清庙者洛邑文王庙名以其制如明堂故亦有中央太室此蔡氏所以训太室为清庙中央室也
　　周公自留洛之后凡七年而薨也
　　周公位宰摄政已七年欲退休成王留之治洛又歴七年自武王防后共十四年也两经七年新安陈氏以为惟七年即摄政之七年者非是
　　多士
　　弗吊未详
　　大诰引不吊昊天与此同
　　旻天秋天也
　　尔雅云春为苍天夏为昊天秋为旻天冬为上天
　　肆与康诰肆汝小子封同
　　肆故也
　　弋取也弋鸟之弋
　　论语曰弋不射宿以生丝繋矢而射也
　　栽者培之倾者覆之固其治而不固其乱者天之道也仲虺之诰曰推亡固存与此固字同义盖能自种其徳者天因以加培之自倾其徳者天因以覆灭之福善祸淫天之道也圣人岂容心哉惟天所命耳
　　降犹今法降等四国之民罪皆应死我大降尔命不忍诛戮
　　如今云减死一等也
　　来自商奄
　　孟子注奄东方之国史记注云奄于险反兖州曲阜县奄里即奄地东斋陈氏曰此奄与淮夷三监同助武庚以叛周公东征一举而诛四国独言来自奄者伐奄在后诛奄即来也四国殷管蔡霍也
　　邑四井为邑之邑
　　四井三十二家也五亩之宅二亩半在田二亩半在邑所谓宅尔邑也
　　无逸
　　刘裕奋农亩而取江左一再传后子孙见其服用反笑曰田舎翁得此亦过矣
　　南史宋髙祖刘裕孙孝武帝骏壊髙祖所居隂室为玉烛殿牀头有土障壁上挂葛灯笼麻蝇拂袁顗因盛称髙祖俭徳上曰田舎翁得此已为过矣
　　祖甲髙宗之子祖庚之弟汉孔氏以祖甲为太甲又经世书髙宗祖庚祖甲世次歴年皆与书合又周公言自殷王中宗及髙宗及祖甲及我周文王及云者因其先后次第而枚举之辞也则祖甲之为祖甲而非太甲明矣
　　西山真氏曰祖甲为太甲明矣苏氏以享国多寡为次得之新安陈氏曰祖甲为太甲较分明经世书与三及字皆不足援以为辨太甲为商贤君万万不可磨何苦极力挽从来无人齿及之帝甲以排太甲乎○愚案真氏陈氏皆不取蔡氏说今且平论之苏氏谓以享国多寡为次则髙宗五十九年之后便当到文王五十年何必逆取太甲以厠于其间此苏氏之说非也陈氏谓经世书三及字皆不足援其意黙取苏说以破蔡传然考之经文则祖甲享国下即云自时厥后立王生则逸又云亦罔或克夀既以祖甲为太甲则中宗髙宗皆太甲后人安得言生则逸罔或夀邪既云不论世次则不可言自时厥后矣以两自时厥后详之则蔡传所考不可破而孔氏苏氏真氏陈氏诸说皆非是
　　昃日昳也
　　昳徒结反
　　春秋贡于霸主
　　左传昭十三年晋合诸侯于平丘子产争承曰行理之命无月不至贡之无艺小国有阙所以得罪也
　　唐有送使之制
　　唐食货志云宪宗时分天下之赋为三一曰上供二曰送使三曰留州
　　君奭
　　臣扈与汤时臣扈二人而同名者也
　　疑至臣扈汤时二臣名辑纂陈氏云汤至太戊百三十年必二人而名同也
　　在武丁时不言傅说岂傅说不配食于配天之王乎其详不得而闻矣
　　息斋余氏曰不言傅说即下文不言尚父之意愚案周公以君奭为经歴之旧臣而留之故歴数商周之老成是以武丁时不言傅说文武时不言太公傅说太公非若甘盘虢叔之旧也
　　陟升遐也
　　如陟方乃死之陟
　　通彻三极而无间
　　贯通天地人之理也
　　卷阿鸣于髙冈者乃咏其实故周公云尔
　　卷阿召公所作曰鳯凰鸣矣于彼髙冈盖众人之所闻见喻大贤处髙显之地召公既言之矣今乃求去故周公云我则鸣鸟不闻也
　　震撼撃撞欲其镇定
　　言所以处人心之未服者
　　辛甘燥湿欲其调齐【才细反】
　　言所以处人情之未和者
　　槃错棼结欲其解纾【音舒】
　　言所以处人事之未靖者
　　黯闇污浊欲其茹纳
　　言所以处人言之未顺者
　　患失干没者
　　患失即论语所谓鄙夫干没出前汉张汤传云始为小吏干没服防曰射成败也如淳曰豫居物以待之得利为干失利为没干音干
　　召公亲遭大变破斧缺斨之时
　　诗云既破我斧又缺我斨言周公东征诛戮兵器弊壊之时也
　　超然肥遯
　　肥遯遯卦上九爻辞也程子曰肥者充大寛裕之意遯者飘然逺逝无所繋滞之为善
　　蔡仲之命
　　此篇次序当在洛诰之前
　　盖以事在周公摄政七年之中不在留洛七年之内也
　　苏氏曰郭虢也
　　当时声讹以虢为郭如韩为何陈为田之类
　　管霍国名
　　今河南郑州管城县古管国也左传闵二年晋灭霍杜预云永安县东北有霍太山今山西平阳路霍山也
　　周公留佐成王食邑于圻内圻内诸侯孟仲二卿故周公用仲为卿非鲁之卿也
　　知非鲁国之卿者以左传定四年云蔡仲改行率徳周公举之以为己卿士周公未尝居鲁既曰己卿士是圻内之卿士也孟仲二卿犹言上下二卿皆命于其君周公以仲为己卿士则是自命之卿也
　　蔡左传在汝淮之间
　　杜预云武王封叔度于汝南上蔡胡徙新蔡昭侯徙九江下蔡愚案汝南上蔡今汝宁府上蔡县也新蔡旧亦为蔡州属县今废下蔡宋为寿州倚县今废在安丰路界内
　　此章与伊尹申诰太甲之言相类而有深浅不同者太甲蔡仲之有间也
　　伊尹曰克敬曰有仁曰克诚此语深且详矣此以惟徳惟惠言之则所包者广不如敬仁诚分别之切蔡氏所谓浅也盖太甲败度败礼之余仲则迈迹自身彼则以臣而告君此则以上而训下故其深浅详略之不同如此
　　中者心之理而无过不及之差者也
　　中者本所以状性之徳今经言率自中是循而由之之义故直以心之理训之若论其未则在中之中无所偏倚是为天下之大本及其既而时中然后见其无过无不及也所谓天下之达道也
　　多方
　　光武成功若建瓴然
　　建音蹇瓴音苓汉书云居髙屋上建瓴水注云建翻水也瓴盛水瓶也居髙而翻瓶水言易也西汉之末王莽簒逆公孙述据成都隗嚣据天水光武以汉宗室起兵南阳破莽兵海内豪杰响应皆杀莽牧守用汉年号旬月徧天下更始杀王莽光武破隗嚣撃杀公孙述天下复为汉者二百年
</div>
    <div class="pagination">
<a href="书蔡氏传旁通_page21.html">上一页</a><span>...</span><a href="书蔡氏传旁通_page17.html">17</a><a href="书蔡氏传旁通_page18.html">18</a><a href="书蔡氏传旁通_page19.html">19</a><a href="书蔡氏传旁通_page20.html">20</a><a href="书蔡氏传旁通_page21.html">21</a><span class="current-page">22</span><a href="书蔡氏传旁通_page23.html">23</a><a href="书蔡氏传旁通_page24.html">24</a><a href="书蔡氏传旁通_page25.html">25</a><a href="书蔡氏传旁通_page26.html">26</a><a href="书蔡氏传旁通_page27.html">27</a><span>...</span><a href="书蔡氏传旁通_page23.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
