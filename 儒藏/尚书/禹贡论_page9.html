<!DOCTYPE html>
<html>
<head>
    <meta charset="UTF-8">
    <title>禹贡论 - 第 9 页/共 9 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>禹贡论 - 第 9 页/共 9 页</h1>
    <div class="content">







　　叙説
　　河汴首末惟桑郦水经有之而有大难晓解者其目凡三济汴同为一流难遽辨别一也汴行平地徒壤无石水道既数徙移人力亦时改凿故其支脉错出而无首尾二也上自成臯下至淮泗其名称彼此相互鸿沟漕渠隂沟莨荡浚仪之为渠梁鲁之为沟甚至砾丹京索邲沙甾获雎涣濄或彼据此名或东仍西目无所质正三也臣昔为禹贡后论既详言之今撮防其要事为之图各加辨正列具左方贵于易见其应引事为证而寘之文字则为厖冗者今书于此
　　汴济之别
　　济水之在河南者必因溢为荥泽乃始有之古县之以荥阳得名者为其地之有荥而县在其阳也今水经叙济未及荥方在成臯已遽列书济派于前此既明误又汉世汴济自阳武以上率多合流其移徙又复不常最难考定故虽汉明帝时东西两汉史书未着汴名而汴济已错互为一臣今详考水经自阳武分水处其东流以趋定陶者则当为济南流以趋大梁者乃当为汴而汴济始有分际也然成臯之济无有言其年世所起者以臣意推之当在秦前葢秦人贮粟敖山有仓有城则凿河便漕茍非秦创亦必先秦有之而秦因以置仓也
　　汴派曲折
　　受河之水至汉阳武县分流其一派南下者自中牟原圃之东趋大梁未至则为官渡官渡亦名沙水沙读如蔡即蔡河也班固着莨荡渠于荥阳而曰首受汴东南至陈留入頴者即此派也史迁谓三代以后凿荥为渠以通漕路使宋郑陈蔡曹卫与济汝淮泗得会于楚者亦此派也亦战国之谓鸿沟而楚汉指以分境焉者也既至陈留【今东京】蔡河正派之外支脉散布遽为三名其在开封浚仪之北者为浚仪渠稍东为汳汳又东行至蒙为获获至彭城北遂入于泗此从大梁【亦东京也】之北而数之为北来第一水也蔡河自开封南行至吹台东又分二派其东行而在北派者为睢睢自陈留迳宋州【今南京应天府】东南行至今淮阳军睢口入泗此分蔡于陈留而从北数之是其首派也其东行而在睢之南者是为涣水涣亦自陈留雍邱南来而趋临涣蕲县以下入于淮是为分蔡于陈留而从北数之此派则于沙为次二也此臣前谓蔡河至大梁而别派自为三流者也蔡河又南至陈之太康分派以入鹿邑则为濄濄至义城入淮此又一派而不在大梁分派之数也蔡地又至陈城而合于颍颍至夀春东入于淮今世之谓颍河是也当蔡之入颍也即班固之谓莨荡渠受泲于荥阳至陈入颍者是也若以班固所志为正则惟蔡河自中牟分阳武济派而下以至入淮皆可名为莨荡渠与战国楚汉鸿沟之目相应然而分支于蔡而他出为汳为睢为涣为濄者本其所受言之虽杂称鸿沟莨荡亦不为非实也故郦道元于浚仪渠曰汴渉隂沟也于隂沟曰梁沟既开莨荡故渎实兼隂沟浚仪之称也于汳曰故汳兼丹水之称也其他书杂指支流以为汴鸿沟者又多也以其源派交贯则名称相互亦不足怪臣独有疑者汳在大梁特五大派中之一小支而自东汉以来汴之一名得以小水掩葢诸水世共遵之莫有知其所自者故臣意不惬而辨之在左
　　汴水立名辨
　　古今之水立为一名而他水不论巨细远近悉从其目者其说有二若从下流而总其源则必水派特大可以翕受其来而掩葢之也若彼大此小乃能立名而使他流受之则必发源之地据其上游可以该涖其下也今汴在水经与受蔡分派者其在睢涣濄汳中特一支尔而安能使淮泗之北荥泲之东凡水流委悉受其名而莫之与京邪况东汉之世又兼济派而该之也欤前世名人着为地书者甚多无有辨者臣惟天下山川名称未有无因而起者患人不求尔臣尝求之而颇有所见然疑其创出臣意不敢着之于论而卒焉懐不能黙也莨荡渠之得为汴不待隋渠已立而始擅其大也汉明帝时济尝并名于汴而汴不受兼于济也则莨荡渠者其经行之地该贯阔长固可知矣然考之水经隋人未引板渚达淮以前班固虽云渠受泲水而自砾索未注故渠已西但有空渠河水髙昂不与渠应故郦道元之记砾索曰济渠水断汴沟惟承此始则自汉以后汴渠实资砾索以为有水之始也就二者言之砾溪水者出荥阳之南在汉志为卞水为冯池卞水冯池同注砾溪故砾溪得而受之以灌髙卬之渠也为此之故遂有推究其自而主本卞水以为之名习既久遂加水为汴而汴之名遂至该括豫徐漕渠名称者亦臣前谓居上游而临下流之意也其增卞为汴正如许叔重之书弱水而加水其傍字遂为溺元结加水于吾溪之吾而吾遂为浯正其义也至道中太宗尝问张洎汴渠首末洎谓汴水为汳后人恶其字之从反易反为汴此执一之论也许叔重固尝书汴为汳然古字不如后世拘窒荥波之或为荥播沇水名州而遂为兖其义固得通用矣又如济□泲三体通书岂有恶齐易之意乎水经书汴固尝为汳亦为汴而东汉一史皆书为汴则汴之通汳亦可证矣洎之奏陈大率祖袭郦道元语凡郦之误洎皆因之不能辨正也洎谓漕渠为禹所凿不知司马明谓三代以后乃始有之则其误固袭道元矣又言邲实音汴当为汴水徧阅字书邲之读皆与駜同无有音之以汴者也况又杜预释邲为地本不为水其可彊同之乎其他误者甚多如指东西广武枯涧以为汴渠而涧水自南注汴汴流原不注涧其得为汴乎又其谓始皇凿渠以灌魏郡是谓鸿沟不知鸿沟之名战国苏秦固尝言之不待始皇乃有也又况史迁所记言王贲攻魏引河沟灌大梁则是先有渠水而始皇引之以灌其城非始皇创为此渠也洎之误如此臣非敢抉摘其失姑举其误以见汳之为汴洎本为郦道元所误而臣之言非臆凿也许叔重虽务存古而着此一字然汳汴古同品其名称之起于卞水臣言似有源流始焉疑不敢书已而竟不忍弃遂着其详示不敢隐也
　　荥汴互派辨
　　济汴自阳武已上两皆受河为流而又并行狭地虽或有时分派要其合流之时多也夫惟分合既数则有源委交贯已自难明而又河口决塞古今率不越乎荥阳阳武之间据水经所载有渎无水者甚多已不可究穷而况决口枯隧史有其名而地无其迹者虽地经亦不得载故水经桑郦二子亦自数言难考也今姑就其诸水之有条目者立以为经而参以古事则其当否亦自可以证定而不至茫然无着也水经之立目者凡四其曰济者本经之溢荥而南者以为之名也其曰渠者因汉世莨荡渠而直以渠言也其曰隂沟者水经以为受渠而为获入泗者也若夫隋世汴渠出河而贯梁宋以入于淮者葢又因汴故名而出于水经之后也此其凡也又如别名之出为鸿沟为蔡为濄为浚仪渠为梁鲁二沟者又该总乎此四派之中者也且夫水经之济其叙源虽误而铨次最在众流之先于是其迹道所布亦自成臯北受河而东歴二广武敖山荥阳县皆行其北已乃稍南穿故荥泽而东出于沙城又北至于阳武与莨荡渠稍会而遂遽分其南派实为官渡而北派则纯一为济也此水经叙济之源委大致可考者如此也水经之于渠水苐言出河不言所出何地郦道元特明着之曰渠水自河与泲乱流东至荥泽北东南分泲歴中牟圃田之北以与阳武分水即济派中谓与莨荡会于阳武而分派以为汴济者也至其发源但言受河不主何地此渠比诸渠为大臣故别立一议以要其受河归宿也隂沟之名前世罕见今其渎隧自阳武别分二枝又不在济汴正派之内南至封邱而合于官渡此据其所可得而言者也然此二枝者桑钦以为受渠于莨荡郦道元以为受河于卷县二说不同而臣以为受渠为是也若如郦说果从卷县受河邪其东流及乎阳武当与济汴两派皆合为一也既三水为一此之隂沟自此而南横穿两水何用知其入而复出者之为隂沟邪若用钦说观之则截自阳武汴济之南分汴南下至封邱合于汴其于事理地望皆无乖迕臣故以钦为是葢有理也自此以外汳睢涣濄流派甚明亦有序不混可案图得之不竢于辨
　　莨荡渠口辨
　　水经渠水即莨荡渠也经但言其受河而不言受河之地何在也臣案水经河流至于荥阳之北乃曰莨荡渠出焉而荥阳受河之口古今不一虽知不出荥阳邑境之内亦莫能的指何地也史迁之记鸿沟也曰三代以后荥阳下引河东南为鸿沟以通楚地四面之漕此时古荥阳地未有河隂荥泽二县则自成臯以东卷县以西皆荥阳地也汉建宁石门水经谓在敖城西北以地望言之则正荥阳也贾让欲建大河水门以泄河怒而援引漕渠为证曰荥阳漕渠足以卜之其水门但用木与土尔今作石堤当必坚安如淳释之曰今砾溪口水门是也砾溪口者正在荥阳敖山西北而水门适与相当则既与水经契应矣砾谿之西故济虽有枯渎而河水不应北至砾谿南来北注然后此渠乃始有水故水经谓济流既断漕渠所承惟此水为始者指砾溪索水言之也故知砾溪注济之地正汉世汴口与之相对也此臣得参众说以言也贾让之言曰水门但用木土者建宁之前水门未用石而用土也夫惟渠口既有其地而汴水之自砾溪北注者又为此渠有水之始则臣谓汴名因卞而得非臆说也
　　隋汴首末
　　世言隋帝始凿汴渠此不考首末而防言之者也古汴凡莨荡渠皆得据以为称不可泛推惟水经正名以为汳派者在大梁城北【亦在城南其正渠本在北也】已而东行以入于徐经泗者古汳也至帝之汴上既受河暨至大梁又即城之西南合琵琶沟水以大其流既贯大梁遂南迳宋宿泗以入于淮而古汳之在徐者遂废此其更易之因也隋汴受河在板城渚口而板渚之在水经古来自有分水故道亦非帝之所创为也隋史记文帝尝令梁睿增筑汉石堰遏河入汴既增筑汉之石堰则增筑者文帝而故堰亦自汉迹也汉世縁河上下为石门以入河水而可以推考者二其在板渚之上则为建宁石门此门与砾溪对当在荥阳西北是其一也其在板渚之下则为阳嘉石门水经记其所自曰自汴口以东縁河积石为堰通淮古口时人亦目为金堤计其地似在荥阳之东是又其一也隋史帝凿汴自板城渚口为始而板城渚口在唐河隂县也唐之河隂在汉荥阳之东而后世荥泽县之西则隋之汴口所因于汉之石堰者岂建宁石堰也邪然建宁石门比板渚又在上稍远岂其别有一堰者不可究也又李吉甫言板渚在汜水东北三十五里而汴口乃去汜水五十里则汴口犹在板渚之下也其后叙载河隂县汴渠又曰隋自板渚引河以入汴口详求其言当是板渚虽已受河而渚有垠岸未用隄遏至河隂汴口乃为平地必筑岸立门乃得束水入渠不至散漫于是东去板渚二十五里乃始得为汴口也葢隋汴首末大略其此而唐及本朝皆仍隋故本朝河隂已属孟州州名虽与唐异而地则同也


<经部,书类,禹贡论__禹贡山川地理图,卷下>








　　叙说
　　苏氏书言隋汴禹时已尝经始臣以宋武帝北伐舟行考之知其不然也宋武北伐凡再先一举在义熈中灭慕容超则浮淮入泗至下邳舍舟而徒下邳今淮阳军也泗水即会合南清河而自兖徐南下以入于淮者也夫浮淮至下邳即舍舟而歩以向山东知无今泗州隋汴也不然不肯遽以舍舟也其至临朐扬言曰轻兵自海道而至此时江无入淮之路故但言海道也及其既平慕容超得徐州而西向长安以伐姚遂遣周超之自徐州縁汳故沟斩木穿道七百余里以通于河其迳道即由徐州故汳望西以逹大梁者是也宋州宁陵县汳渠之旁有周坞者乃超之休徒之地故以周坞名之也自大梁以上有官渡可浮直至荥阳垂欲入河古漕渠堙废又于敖山之北创凿以通漕运已而岸摧渠塞又于稍北十里别凿一渠始有湍流可以行舟也帝之舟师虽有自清河以为逹河之道者而沈林子水军之自汴入河者正由荥阳石门得济故后世访其遗迹而皆本其所自曰此刘公所凿也此皆自徐以遡梁郑荥阳而为之派流也臣是以知自隋以前由大梁南贯宋泗之汴未之有也王镇恶领舟师自河入渭所乗皆蒙冲小舰行船者悉在舰内北人惊惧以为蒙冲自能泝流而上既入渭遂舍舟厉众以克长安此亦舟师一竒也然而蒙冲小舰不利大川往往必由石门新渠而上则周超之之役其为舟师竒助甚不小也此宋武自南而北得用东南长技其曲折如此也臣故因而叙载以便考证
　　阁学尚书程公曩在经筵进黒水之说上动天听因以禹贡为论为图启沃帝心且以东渐西教暨朔南为惓惓之忠尽在于此呜呼大哉言乎其本蔵之秘馆天下学者欲见而不可得嵗在庚子公以法从出守温陵而编修彭公提舶于此与公有同舍之旧得其副本应行一日抠衣彭公之门质疑之余出示书一编曰此程公所进禹贡论图也子见之乎因再拜以请而三复其说见其议论宏引证详明皆先儒之所未及乃请于公愿刋之郡庠以与学者共之公曰是吾志也乃出公帑十五余万以佐其费复请公序以冠其首凡所画之图以青为水者今以黒色与水波别之以黄为河者今以防黒线别之古今州道郡县疆界皆画以红者今以单黒线别之旧说未安今皆识之以雌黄断线别之斯文一使学者观帝王之疆理见宇宙之寥廓感慨今昔皆有勒功燕然之心则阅此书者岂小哉淳熈辛丑上元后五日廸功郎充泉州州学教授陈应行谨跋












</div>
    <div class="pagination">
<a href="禹贡论_page8.html">上一页</a><a href="禹贡论.html">1</a><a href="禹贡论_page2.html">2</a><a href="禹贡论_page3.html">3</a><a href="禹贡论_page4.html">4</a><a href="禹贡论_page5.html">5</a><a href="禹贡论_page6.html">6</a><a href="禹贡论_page7.html">7</a><a href="禹贡论_page8.html">8</a><span class="current-page">9</span>
    </div>
    <div class="pagination"><a href="index.html">返回目录</a></div>
</body>
</html>
