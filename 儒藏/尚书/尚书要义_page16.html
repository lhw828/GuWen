<!DOCTYPE html>
<html>
<head>
    <meta charset="UTF-8">
    <title>尚书要义 - 第 16 页/共 17 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>尚书要义 - 第 16 页/共 17 页</h1>
    <div class="content">　　【廿三】典狱乃天牧当监伯夷惩苖民
　　王曰嗟四方司政典狱非尔惟作天牧主政典狱谓诸侯也非汝惟为天牧民乎言重任是汝今尔何监非时伯夷播刑之廸言当视是伯夷布刑之道而法之其今尔何惩惟时苖民匪察于狱之丽其今汝何惩戒乎所惩戒惟是苗民非察于狱之施刑以取防亡罔择吉人观于五刑之中惟时庶威夺货言苖民无肯选择善人使观视五刑之中正惟是众为威虐者任之以夺取人货所以为乱断制五刑以乱无辜上帝不蠲降咎于苖苖民任夺货奸人断制五刑以乱加无罪天不絜其所为故下咎罪谓诛之苖民无辞于罚乃絶厥世言罪重无以辞于天罚故尧絶其世申言之为至戒
　　【卄四】言父兄弟子孙举同姓包异姓
　　王曰呜呼念之哉念以伯夷为法苖民为戒伯父伯兄仲叔季弟防子童孙皆聴朕言庶有格命皆王同姓有父兄弟子孙列者伯仲叔季顺少长也举同姓包异姓言不殊也聴从我言庶防有致命
　　【卄五】虽畏勿畏虽休勿休
　　凡人被人畏必当自谓已有可畏敬被人誉必自谓已实有徳羙故戒之汝等所行事虽见畏勿自谓可敬畏虽见羙勿自谓有徳羙教之令谦而不自恃也
　　【卄六】两造五辞五刑五罚五过五疵五疑【防在后】
　　两造具备师聴五辞两谓囚证造至也两至俱备则众狱官共聴其入五刑之辞五辞简孚正于五刑五辞简核信有罪验则正之于五刑五刑不简正于五罚不简核谓不应五刑当正五罚出金赎罪五罚不服正于五过不服不应罚也正于五过从赦免五过之疵惟官惟反惟内惟货惟来五过之所病或常同官位或诈反囚辞或内亲用事或行货枉法或旧相往来皆病所在其罪惟均其蕃克之以病所在出入人罪使在五过罪与犯法者同其当清察能使之不行五刑之疑有赦五罚之疑有赦其审克之刑疑赦从罚罚疑赦从免其当清察能得其理
　　【卄七】五辟疑赦各入罚不降
　　墨辟疑赦其罚百锾阅实其罪刻其颡而湼之曰墨刑疑则赦从罚六两曰锾锾黄钱也阅实其罪使与罚各相当劓辟疑赦其罚惟倍阅实其罪截鼻曰劓刑倍百为二百锾剕辟疑赦其罚倍差阅实其罪刖足曰剕倍差谓倍之又半为五百锾宫辟疑赦其罚六百锾阅实其罪宫滛刑也男子割势妇人幽闭次死之刑序五刑先轻转至重者事之宜大辟疑赦其罚千锾阅实其罪死刑也五刑疑各入罚不降相囚古之制也
　　【卄八】别言五罚之属合言刑属三千互见
　　墨罚之属千劓罚之属千剕罚之属五百宫罚之属三百大辟之罚其属二百五刑之属三千别言罚属合言刑属明刑罚同属互见其义以相备
　　【二九】以两造入五辞应五刑疑则五罚无疑则入过
　　两谓两人谓囚与证也凡竞狱必有两人为敌各言有辞理或时两皆须证则囚之与证非徒两人而已既得囚证将入五刑之辟更复简练核实知其信有罪状与刑书正同则依刑书断之应墨者墨之应杀者杀之覆审囚证之辞不如简核之状既囚与证辞不相符合则是犯状不定谓不应五刑不与五刑书同狱官疑不能决则当正之于五罚令其出金赎罪依凖五刑疑则从罚故为五罚即下文是也今律疑罪各依所犯以赎论虚实之证等是非之理均或事渉疑似旁无证见或虽有证见事非疑似如此者皆为疑罪欲令赎罪而其人不服狱官重加简核无复疑似之状本情非罪不可强遣出金如是者则正之于五过虽事渉疑似有罪乃过失过则可原故从赦免下文惟有五刑五罚而无五过亦称五者縁五罚为过故谓之五过五者之过皆可原也五者之所病皆谓狱吏故出入人罪应刑不刑应罚不罚致之无过而赦免之故指言五过之疵于五刑五罚不赦其罪未有此病故不言五刑之疵五罚之疵应刑而罚亦是其病于赦免言病则赦刑从罚亦是病可知损害王道于正为病故谓之病惟官谓尝同官位与吏旧同僚也或诈反囚辞拒讳实情不承服也或内亲用事囚有亲戚在官吏或望其意而曲笔也或行货于吏吏受财枉法也或囚与吏旧相往来此五事皆是病之所在五者皆是枉法但枉法多是为货故于货言枉余皆枉可知
　　【卅一】五过之疵惟出罪而并言入犹今律出入同罪
　　不罚不刑使得在于五过妄赦免之此狱吏之罪与犯法者同惟出人罪尔而传并言入者有罪而妄出与无罪而妄入狱吏之罪等故以出入言之今律故出入者与同罪也
　　【三二】惟貌有稽即周礼五聴
　　察其貌者即周礼五聴辞聴色聴气聴耳聴目聴也郑以为辞聴观其出言不直则烦色聴观其顔色不直则赧然气聴观其气息不直则喘耳聴观其聴聆不直则惑目聴观其眸子视不直则眊然
　　【卅三】唐虞以来有五刑汉文始除肉刑
　　五刑之名见于经传唐虞已来皆有之矣未知上古起在何时也汉文帝始除肉刑其刻颡截鼻则足割势皆法传于先代孔君亲见之説文云颡额也墨一名黥郑注云墨黥也先刻其面以墨窒之
　　【卅四】锾之轻重诸儒小异
　　六两曰锾盖古语存于当时未必有明文也考工记云戈矛重三锊马融云锊量名当与吕刑锾同俗儒云锊六两为一川不知所出耳郑云锾称轻重之名今代东莱称或以太半两为钧十钧为锾锾重六两太半两锾锊似同也或有存行之者十钧为锾二锾四钧而当一斤然则锾重六两三分两之二周礼谓锾为锊如郑之言一锾之重六两多于孔王所説惟校十六铢尔
　　【卅五】传或言黄金或黄鐡皆铜
　　舜典云金作赎刑传以金为黄金此言黄鐡者古者金银铜鐡总号为金今别之以为四名此传言黄鐡舜典传言黄金皆是今之铜也古人赎罪悉皆用铜而传或称黄金或言黄鐡谓铜为金为鐡尔阅实其罪检阅核实其所犯之罪使与罚名相当然后收取其赎【详见舜典卅六】汉惟除墨劓剕隋始除宫刑妇人犹闭
　　伏生书传云男女不以义交者其刑宫是宫刑为滛刑也本制宫刑主为滛者后人被此罪者未必尽皆为滛昭五年左传楚子以羊舌肹为司宫非坐滛也汉除肉刑除墨劓剕耳宫刑犹在近代反逆縁坐男子十五以下不应死者皆宫之大隋开皇之初始除男子宫刑妇人犹闭于宫宫是次死之刑宫于四刑为最重也
　　【卅七】实则刑之疑则罚之故刑罚同属
　　此经歴言二百三百五百者各是刑之条也每于其条有犯者实则刑之疑则罚之刑属罚属其数同也别言罚属五者各言其数合言刑属但总云三千明刑罚同其属数互见其义以相备也经云大辟之属其罚二百文异于上四罚者以大辟二字不可云大辟罚之属故分为二句以其二字足使成文
　　【卅八】一罪当二条适轻二罪俱适重
　　上刑适轻者谓一人虽犯一罪状当轻重两条据重条之上有可以亏减者则之轻条服下罪也下刑适重者谓一人之身轻重二罪俱则以重罪而从上服令之服上罪
　　【卅九】世轻世重视世所宜权而行之
　　或轻或重诸所罪罚皆有权宜当临时斟酌其状不得雷同加罪刑罚有世轻世重当视世所宜权而行之行罚者所以齐非齐者有伦理有要善戒令
　　【四十】刘君以为适轻适重皆一人有二罪
　　一人有二罪则之重而轻并数者谓若一人有二罪则应两俱治今惟断狱以重条而轻者不更别数与重并数为一刘君以为上刑适轻下刑适重皆以为一人有二罪上刑适轻者若今律重罪应赎轻罪应居作官当者以居作官当为重是为上刑适轻下刑适重者谓若二者俱是赃罪罪从重科赃轻亦备是为而轻并数也知不然者案经既言下刑适重上服则是重上服而已何得云轻赃亦备又今律云重罪应赎轻罪应居作官当者以居作官当为重者此即是下刑适重之条而以为上刑适轻之例实为未允且孔传下经始云一人有二罪则上经所云非一人有二罪者也刘君妄为其説故今不从
　　【四一】哀敬胥占审克输孚备刑
　　哀敬折狱明啓刑书胥占咸庶中正当怜下人之犯法敬断狱之害人明开刑书相与占之使刑当其罪皆庶防以得中正之道其刑其罚其审克之其所刑其所罚其当详审能行之无失中正狱成而孚输而孚断狱成辞而信当输汝信于王谓上其鞫劾之辞其刑上备有并两刑其断刑文书上王府皆当具备有并两刑亦具上之
　　【四二】此言明啓刑书左传不为刑辟各一义
　　五刑之属三千皆着在刑书使断狱者依案用之宜令断狱诸官明开刑书相与占之使刑书当其罪今人之所犯不必当条须操测刑书之意比附以断其罪若卜筮之占然故称占也皆庶防必待中正之道令狱官同心思使中也此言明唘刑书而左传云昔先王议事以制不为刑辟者彼铸刑书以宣示百姓故云临事制宜不预明刑辟人有犯罪原其情之善恶断定其轻重乃于刑书比附而罪之故彼此各据其一义不相违【四三】其刑上备若今申省并两刑谓轻重具上之
　　其断刑文书上王府皆当备具若今曹司冩案申尚书省也有并两刑谓人犯两事刑有上下虽罪从重断有两刑者亦具上之使王知其事王或时以下刑为上故并亦上之
　　【四四】汉世问罪为鞫断狱为劾
　　汉世问罪谓之鞫断狱谓之劾谓上其鞫劾文辞也【四五】人君配天治民当明清于单辞【又见下】
　　今天相民作配在下明清于单辞今天治民人君为配天在下当承天意聴讼当清审单辞单特难聴故言之
　　【四六】无或私家于狱辞狱货非寳
　　无或私家于狱之两辞典狱无敢有受货聴诈或私家于狱之两辞狱货非寳惟府辜功报以庶尤受狱货非家寳也惟聚罪之事其报则以众人见罪
　　【四七】伯为官长族为同姓姓为异姓
　　此篇主多戒诸侯百官之长故知官长即诸侯也襄十二年左传哭诸侯之例云异姓临于外同族于祢庙是相对则族为同姓姓为异姓也
　　【四八】单辞一人独言两辞一虗一实
　　传以相为治今天治民者天有意治民而天不自治使人治之人君为配天在下当成天意治民治之当使称天心也欲称天心聴狱当清审单辞单辞谓一人独言未有与对之人讼者多直已以曲彼搆辞以诬人单辞特难聴故言之也狱之两辞谓两人竞理一虗一实
　　【四九】私家谓典狱受货
　　典狱知其虗受其货而聴其诈诈者虚而得理狱者致富成私家此民之所以乱也
　　【五十】府聚罪辜之事则报以众尤
　　府聚也功事也受狱货非是家之寳也惟是聚近罪之事耳罪多必有恶报其报则以众人见罪也众人见罪也众人见罪也多天必报以祸罚
　　【五一】徳于民之中属于五极嘉师祥刑
　　王曰呜呼嗣孙今往何监非徳于民之中尚明聴之哉嗣孙诸侯嗣世子孙非一世自今已往当何监视非当立徳于民为之中正乎庶防明聴我言而行之哉哲人惟刑无疆之辞属于五极咸中有庆言智人惟用刑乃有无穷之善辞名闻于后世以其折狱属五常之中正皆中有善所以然也受王嘉师监于兹祥刑有邦有土受王之善众而治之者视于此善刑欲其勤而法之为无疆之辞
　　【五一】训夏赎与刑非周礼所谓金罚
　　金作赎刑唐虞之法周礼职金掌受士之金罚货罚入于司兵则周亦有赎刑而逺训夏之赎刑者周礼惟言士之金罚又是不得赎罪赎必异于夏法以夏刑为轻故祖而用之罪实则刑之罪疑则赎之故当并言赎刑非是惟训赎罚也
　　【五三】周礼五刑各五百轻少重多此虽三千轻多重少
　　周礼司刑掌五刑之法以丽万民之罪墨罪五百劓罪五百宫罪五百刵罪五百杀罪五百五刑惟有二千五百此经五刑之属三千案刑数乃多于周礼而言夏从轻者周礼五刑皆有五百此则轻刑少而重刑多此经墨劓皆千剕刑五百宫刑三百大辟二百轻刑多而重刑少变周用夏是改重从轻也然则周公圣人相时制法而使刑罚太重今穆王改易之者穆王远取夏法殷刑必重于夏夏承尧舜之后民淳易治故制刑近轻轻则民慢故殷刑稍重自汤以后世渐苛刻纣乃炮烙之刑明知刑罚益重周承暴虐之后不可顿使太轻虽减之轻犹重于夏法成康之间刑措不用下及穆王民犹易治故吕侯度时制宜劝王改从夏法圣人之法非不善也而不以经远吕侯之智非能髙也而法可以适时苟适于适事即可为善亦不言吕侯才髙于周公法胜于前代所谓观民设教遭时制宜刑罚所以世轻世重为此故也

　　尚书要义卷十九
　　钦定四库全书
　　尚书要义卷二十
　　宋　魏了翁　撰
　　【一】晋文侯迎立平王赐秬鬯圭瓉
　　平王锡晋文侯秬鬯圭瓉以圭为杓柄谓之圭瓉作文侯之命所以名篇幽王为犬戎所杀平王立而东迁洛邑晋文侯迎送安定之故锡命焉正义曰幽王嬖褒姒废申后逐太子冝臼宜臼奔申申侯与犬戎既杀幽王晋文侯与郑武公迎冝臼立之是为平王迁于东都平王乃以文侯为方伯赐其秬鬯之酒以圭瓉副焉作防书命之
　　【二】呼父义和亲而字之
　　曲礼天子谓二伯为伯父伯舅计文侯为侯伯天子当呼为伯父此不云伯而直称父者尤亲之也
　　【三】郑氏谓文侯名仇当字仪
　　左传以文侯名仇今呼曰义和知是字也天子于同姓诸侯皆呼为父称父者非一人若不称其字无以知是文侯故以字别之郑读义为仪仪仇皆训匹也故名仇字仪古人名字不可皆令相配不必然也
　　【四】再称字亲之不名尊之
　　天子之于诸侯当称父舅而已既呼其父又称其字所以别他人也初则别于他人重则可以已矣重称其字者亲之也礼君父之前白名明友之交白字是名重于字也轻前人则斥其名尊前人则避其重故不称其名尊之也
　　【五】遣文侯归国赉秬鬯弓矢乗马
　　王曰父义和其归视尔师寜尔邦遣令还晋国其归视汝众安汝国内上下用赉尔秬鬯一卣黒黍曰秬酿以鬯草不言圭瓉可知卣中罇也当以锡命告其始祖故赐鬯彤弓一彤矢百卢弓一卢矢百彤赤卢黒也诸侯有大功赐弓矢然后专征代彤弓以讲德习射藏示子孙马四匹马供武用四匹曰乗侯伯之赐无常以功大小无度
　　【六】赐秬鬯当徧告宗庙
　　祭时实鬯酒于彛此用卣者未祭则盛于卣及祭则实于此初赐未祭故盛以卣也诗称告于文人毛传云文人文德之人也郑云王赐召虎以鬯酒一尊使以祭其宗庙告其先祖诸有德美见记也然则得秬鬯之赐当徧告宗庙此传惟言告始祖者举祖之尊者言之耳
　　【七】郑以彤玈为周礼唐大孔亦当然
　　郑以此彤弓玈弓为周礼唐弓大弓唐大是弓强弱之名彤玈是弓赤黒之色孔意亦当然也此传及毛传皆云彤弓以讲德习射用周礼为説也唐弓大弓以授学射者是习射也授使者劳者是讲德也讲论其有德乃赐之耳襄八年左传云晋范宣子来聘季武子赋彤弓宣子曰城濮之役我先君文公受彤弓于襄王以为子孙藏杜预云藏之以示子孙
　　【八】鲁居曲阜徐戎并起为冦
　　鲁侯伯禽宅曲阜始封之国居曲阜徐夷并兴东郊不开徐戎淮夷并起为冦于鲁故东郊不开
　　【九】鲁以戎备秦以悔过得列帝王之后
　　作费誓鲁侯征之于费地而誓众也诸侯之事而连帝王孔子序书以鲁有治戎征讨之备秦有悔过自誓之戒足为世法故録以备王事犹诗録商鲁之颂费誓费鲁东郊之地名正义曰鲁侯伯禽于成王即政元年始就封于鲁居曲阜之地于时徐州之戎淮浦之夷并起为冦
　　【十】记云封周公地方七百里孔谓监七百里诸侯
　　正义曰礼诸侯不得专征伐惟州牧于当州之内有不顺者得专征之于时伯禽为方伯监七百里内之诸侯故得帅之以征戎夷王制云千里之外设方伯以八州八伯是州别立一贤侯以为方伯即周礼大宗伯云八命作牧是也礼记明堂位云封周公于曲阜地方七百里孔意以周之大国不过百里礼记云七百里者监七百里内之诸侯非以七百里地并封伯禽也下云鲁人三郊三遂指言鲁人明于时军内更有诸侯之人故知帅七百里内诸侯之人以之共征也
　　【十一】戎夷错居中国至秦始逐出
　　此徐州淮浦中夏之地而得有戎夷者此戎夷帝王之所覊縻而统叙之不以中国之法齐其风俗故得杂错居九州之内此伯禽之时有淮浦者淮浦之夷并起诗美宣命召穆公平淮夷则戎夷之处中国久矣汉时内地无戎夷者秦始皇逐出始皇之崩至孔之初惟可三四十年古老犹在及见其事故孔得亲知之也王肃云皆纣时错居中国经传不説其事无以知纣时来也【十二】经典惟甲胄秦后始有铠鍪金为之
　　世本云杼作甲宋仲子云少康子杼也説文云胄兠鍪也兠鍪首铠也经典皆言甲胄秦世已来始有铠兠鍪之文古之作甲用皮秦汉已来用铁铠鍪二字皆从金葢用鐡为之而因以作名也
　　【十三】敹甲胄穿治之敿干犹系揗纷
　　甲胄为有善有恶故令敹简取其善者郑云敹谓穿彻之谓甲防有断絶当使敹理穿理之干是楯也敿乃干必施功于楯但楯无施功之处惟系纷于楯故以为施汝楯纷纷如绶而小系于楯以持之其以为饬郑云敿犹系也王肃云敿楯当有纷系持之是相为此説也吊训至也无敢不令至极攻坚使可用郑云至犹善也
　　【十四】杜檴敜穽犹今律坑穽有禁
　　穽以穿地为名檴以得兽为名檴亦设于穽中但穽不设机为异耳杜塞之窒敜之皆闭塞之义使之填坈废机无敢令伤所放牿牢之牛马牛马之伤汝则有残人畜之帝刑今律文施机抢作坈穽者杖一百伤人之畜产者偿所减价王肃云杜闭也檴所以捕禽兽机槛之属敜塞也穽穿地为之所以防堕之恐害牧牛马故使闭塞之
　　【十五】马牛风臣妾逃勿越逐只复之
　　马牛其有放佚臣妾其有逋逃汝无敢弃越垒伍而逺求逐之其有得逸马牛逃臣妾皆敬还之归于本主我则商度汝功赏赐汝汝若弃越垒伍逺求逐马牛臣妾及有得马牛臣妾不肯敬还复归本主者汝则有常刑僖四年左传云唯是风马牛不相及贾逵云风放也牝牡相诱谓之风然则马牛风佚因牝牡相逐而遂至放佚逺去也逋亦逃也军士在军当各守部署止则有垒壁行则有队伍勿敢弃越垒伍而逺求逐之
　　【十六】古或以妇女从军故云臣妾
　　役人贱者男曰臣女曰妾也古人或以妇女从军故云臣妾逋迯也
　　【十七】三郊三遂谓鲁人三军
　　三郊三遂谓鲁人三军周礼司徒万二千五百家为乡司马法万二千五百人为军小司徒云起徒从役无过家一人是家出一人一乡为三军天子六军出自六卿则诸侯大国三军亦当出自三乡也周礼又云万二千五百家为遂遂人职云以嵗时稽其人民简其兵噐以起征役则六遂亦当出六军乡为正遂为副耳郑众云六遂之地在王国百里之外然则王国百里为郊乡在郊内遂在郊外释地云邑外谓之郊孙炎曰邑国都也设百里之国去国十里为郊则诸侯之制亦当乡在郊内遂在郊外此言三郊三遂者三郊谓三乡也盖使三乡之民分在四郊之内三遂之民分在四郊之外乡近于郊故以郊言之
　　【十八】守四面当四郊四遂今言三除东郊
　　乡遂之民分在国之四面当有四郊四遂惟言三郊三遂者明东郊令留守不令峙桢榦也
　　【十九】甲戌至日即筑如距堙之属
　　上云甲戌我惟征徐戎此云甲戌我惟筑期以至日即筑当筑攻敌之垒距堙之属兵法攻城筑土为山以闚望城内谓之距堙襄六年左传云晏弱城东阳而遂围莱甲寅堙之环城传于堞杜预云堞女墙也堙土山也周城为土山及女墙宣十五年公羊传楚子围宋使司马子反乗堙而闚宋城宋华元亦乗堙而出见之何休云堙距堙上城具也是攻敌城垒必有距堙
　　【二十】不供桢榦汝则有无余刑非杀
</div>
    <div class="pagination">
<a href="尚书要义_page15.html">上一页</a><span>...</span><a href="尚书要义_page11.html">11</a><a href="尚书要义_page12.html">12</a><a href="尚书要义_page13.html">13</a><a href="尚书要义_page14.html">14</a><a href="尚书要义_page15.html">15</a><span class="current-page">16</span><a href="尚书要义_page17.html">17</a><a href="尚书要义_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
