<!DOCTYPE html>
<html>
<head>
    <meta charset="UTF-8">
    <title>尚书正义 - 第 17 页/共 34 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>尚书正义 - 第 17 页/共 34 页</h1>
    <div class="content">　
　　惟事事乃其有备，有备无患。事事，非一事。无启宠纳侮，开宠非其人，则纳侮之道。 
　　[疏]“无启宠纳侮”○正义曰：君子位高益恭，小人得宠则慢。若宠小人，则必恃宠慢主，无得开小人以宠，自纳此轻侮也。“开”谓君出恩以宠臣，“纳”谓臣入慢以轻王，据君而言“开”、“纳”，以出、入为文也。
　
　　无耻过作非。耻过误而文之，遂成大非。 
　　[疏]传“耻过”至“大非”○正义曰：仲虺之美成汤云：“改过不吝。”明小人有过，皆惜而不改。《论语》云：“小人之过也必文。”耻有过误而更以言辞文饰之，望人不觉，其非弥甚，故“遂成大非”也。
　
　　惟厥攸居，政事惟醇。其所居行，皆如所言，则王之政事醇粹。○醇音纯。粹，虽遂反。黩于祭祀，时谓弗钦。礼烦则乱，事神则难。”祭不欲数，数则黩，黩则不敬。事神礼烦，则乱而难行。高宗之祀特丰数近庙，故说因以戒之。○黩，徒木反。数，色角反。 
　　[疏]传“祭不”至“戒之”○正义曰：“祭不欲数，数则黩，黩则不敬”，《礼记·祭义》文也。此一经皆言祭祀之事，“礼烦”亦谓祭祀之烦，故传总云：“事神礼烦，则乱而难行。”孔以《高宗肜日》祖已训诸王“祀无丰于昵”，谓傅说此言为彼事而发，故云高宗之祀特丰数於近庙，故说因而戒之。
　
　　王曰：“旨哉！说乃言惟服。旨，美也。美其所言皆可服行。乃不良于言，予罔闻于行。”汝若不善於所言，则我无闻於所行之事。说拜稽首，曰：“非知之艰，行之惟艰。言知之易，行之难。以勉高宗。王忱不艰，允协于先王成德，王心诚不以行之为难，则信合於先王成德。○忱，市林反。惟说不言有厥咎。”王能行善，而说不言，则有其咎罪。 

　
  



 
　 




卷十 说命下第十四 

　卷十 说命下第十四 　 


　
　　王曰：“来，汝说。台小子旧学于甘盘，学先王之道。甘盘，殷贤臣有道德者。○台音怡。 
　　[疏]“王曰”至“甘盘”○正义曰：“旧学于甘盘”谓为王子时也。《君奭》篇周公仰陈殷之贤臣云：“在武丁，时则有若甘盘。”然则甘盘於高宗之时有大功也。上篇高宗免丧不言，即求傅说，似得说时无贤臣矣。盖甘盘於小乙之世以为大臣，小乙将崩，受遗辅政，高宗之初得有大功。及高宗免丧，甘盘已死，故《君奭》传曰：“高宗即位，甘盘佐之，后有傅说。”是言傅说之前有甘盘也。但下句言“既乃遯于荒野”，是学讫乃遁，非即位之初从甘盘学也。
　
　　既乃遁于荒野，入宅于河。既学而中废业，遁居田野。河，洲也。其父欲使高宗知民之艰苦，故使居民间。○遁，徒顿反。 
　　[疏]传“既学”至“民间”○正义曰：“河”是水名，水不可居，而云“入宅于河”，知在河之洲也。《释水》云：“水中可居者曰洲。”初遁田野，后入河洲，言其徙居无常也。《无逸》云：“其在高宗，时旧劳於外，爰暨小人。”言“其父欲使高宗知民之艰苦，故使居民间”也。於时盖未为太子，殷道虽质，不可既为太子，更得与民杂居。
　
　　自河徂亳，暨厥终罔显。自河往居亳，与今其终，故遂无显明之德。尔惟训于朕志，言汝当教训於我，使我志通达。若作酒醴，尔惟麹糵；酒醴须麹糵以成，亦言我须汝以成。○麹，起六反。糵，鱼列反。若作和羹，尔惟盐梅。盐，咸。梅，醋。羹须咸醋以和之。○羹音庚，一音衡。盐，余廉反。梅亦作楳。醋，七故反。和如字，又胡卧反。尔交脩予，罔予弃，予惟克迈乃训。”交，非一之义。迈，行也。言我能行汝教。 
　　[疏]传“交非”至“汝教”○正义曰：“尔交脩予”，令其交更脩治己也。故以“交”为“非一之义”，言交互教之，非一事之义。“迈，行”，《释诂》文。说曰：“王，人求多闻，时惟建事，学于古训，乃有获。王者求多闻以立事，学於古训，乃有所得。事不师古，以克永世，匪说攸闻。事不法古训而以能长世，非说所闻。言无是道。惟学逊志，务时敏，厥脩乃来。学以顺志，务是敏疾，其德之脩乃来。
　
　　[疏]“惟学”至“乃来”○正义曰：人志本欲求善，欲学顺人本志，学能务是敏疾，则其德之脩乃自来。言务之既疾，则德自来归己也。
　
　　允怀于兹，道积于厥躬。信怀此学志，则道积於其身。惟敩学半，念终始典于学，厥德脩罔觉。敩，教也。教然后知所困，是学之半。终始常念学，则其德之脩，无能自觉。○敩，户孝反。 
　　[疏]“惟敩”至“罔觉”○正义曰：教人然后知困，知困必将自强，惟教人乃是学之半，言其功半於学也。於学之法，念终念始，常在於学，则其德之脩渐渐进益，无能自学其进。言日有所益，不能自知也。
　
　　监于先王成宪，其永无愆。愆，过也。视先王成法，其长无过，其惟学乎！○愆，起虔反。惟说式克钦承，旁招俊乂，列于庶位。”言王能志学，说亦用能敬承王志，广招俊乂，使列众官。○俊，本又作畯。 
　　王曰：“呜呼！说，四海之内，咸仰朕德，时乃风。风，教也。使天下皆仰我德，是汝教。○仰如字，徐五亮反。股肱惟人，良臣惟圣。手足具，乃成人。有良臣，乃成圣。昔先正保衡，作我先王，保衡，伊尹也。作，起。正，长也。言先世长官之臣。○长，丁丈反，下同。 
　　[疏]传“保衡”至“之臣”○正义曰：保衡、阿衡俱伊尹也。《君奭》传曰：“伊尹为保衡，言天下所取安所取平也。”郑笺云：“阿，倚。衡，平也。伊尹汤所依倚而取平也，故以为官名。”又云：“太甲时曰保衡。”郑不见古文《太甲》云“不惠于阿衡”，故此为解，孔所不用。计此阿衡、保衡非常人之官名，盖当时特以此名号伊尹也。“作”训为起，言起而助汤也。“正，长”，《释诂》文。
　
　　乃曰：‘予弗克俾厥后惟尧舜，其心愧耻，若挞于市。”言伊尹不能使其君如尧舜，则耻之，若见挞于市，故成其能。○俾，必尔反。挞，他达反。一夫不获，则曰时予之辜。伊尹见一夫不得其所，则以为己罪。佑我烈祖，格于皇天。言以此道左右成汤，功至大天，无能及者。尔尚明保予，罔俾阿衡，专美有商。汝庶几明安我事，则与伊尹同美。○阿，乌何反。惟后非贤不乂，惟贤非后不食。言君须贤治，贤须君食。○治，直吏反。其尔克绍乃辟于先王，永绥民。”能继汝君於先王，长安民，则汝亦有保衡之功。○辟，必亦反。说拜稽首，曰：“敢对扬天子之休命。”对，答也。答受美命而称扬之。 

　
  



 
　 




卷十 高宗肜日第十五 

　卷十 高宗肜日第十五 　 


　
　　高宗祭成汤，有飞雉升鼎耳而雊，耳不聪之异。雊，鸣。○雊，工豆反。祖已训诸王，贤臣也，以训道谏王。○己音纪。作《高宗肜日》、《高宗之训》。所以训也，亡。○肜音融。 
　　[疏]“高宗”至“之训”○正义曰：高宗祭其太祖成汤於肜祭之日，有飞雉来升祭之鼎耳而雊鸣，其臣祖已以为王有失德而致此祥，遂以道义训王，劝王改脩德政。史叙其事，作《高宗肜日》、《高宗之训》二篇。○传“耳不”至“雊鸣”○正义曰：经言“肜日，有雊雉”，不知祭何庙，鸣何处，故序言“祭成汤”、“升鼎耳”以足之。禘祫与四时之祭，祭之明日皆为肜祭，不知此肜是何祭之肜也。《洪范》“五事”有貌、言、视、听、思，若貌不恭、言不从、视不明、听不聪、思不睿，各有妖异兴焉。雉乃野鸟，不应入室，今乃入宗庙之内，升鼎耳而鸣，孔以雉鸣在鼎耳，故以为“耳不聪之异”也。《洪范·五行传》云：“视之不明，时则有羽虫之孽。听之不聪，时则有介虫之孽。”言之不从，时则有毛虫之孽。貌之不恭，时则有鳞虫之孽。思之不睿，时则有倮虫之孽。”先儒多以此为羽虫之孽，非为“耳不聪”也。《汉书·五行志》：“刘歆以为鼎三足，三公象也，而以耳行。野鸟居鼎耳，是小人将居公位，败宗庙之祀也。”郑云：“鼎，三公象也，又用耳行，雉升鼎耳而鸣，象视不明，天意若云当任三公之谋以为政。”刘、郑虽小异，其为羽虫之孽则同，与孔意异。《诗》云：“雉之朝雊，尚求其雌。”《说文》云：“雊，雄雉鸣也。雷始动，雉乃鸣而雊其颈。”○传“所以训也，亡”○正义曰：名《高宗之训》，所以训高宗也。此二篇俱是祖己之言，并是训王之事，经云“乃训于王”，此篇亦是训也。但所训事异，分为二篇，标此为发言之端，故以“肜日”为名。下篇总谏王之事，故名之“训”，终始互相明也。《肆命》、《徂后》，孔历其名於《伊训》之下，别为之传。此《高宗之训》因序为传，不重出名者，此以训王事同，因解文便作传，不为例也。
　
　　高宗肜日祭之明日又祭。殷曰肜，周曰绎。○绎音亦，字书作释。《尔雅》云：“又祭也。周曰绎，商曰肜，夏曰复胙。” 
　　[疏]传“祭之”至“曰绎”○正义曰：《释天》云：“绎，又祭也。周曰绎，商曰肜。”孙炎曰：“祭之明日寻绎复祭也。”“肜”者，相寻不绝之意。《春秋》宣八年六月“辛巳，有事於太庙。壬午，犹绎”。《穀梁传》曰：“绎者，祭之旦日之享宾也。”是肜者，“祭之明日又祭”也。《尔雅》因绎祭而本之上世，故先周后商，此以上代先后，故与《尔雅》倒也。《释天》又云“夏曰复胙”，郭璞云“未见所出”，或无此一句。孔传不言“夏曰复胙”，於义非所须，或本无此事也。《仪礼·有司彻》上大夫曰“傧尸”，与正祭同日。郑康成注《诗·凫鹥》云，祭天地社稷山川，五祀皆有绎祭。
　
　　高宗肜日，越有雊雉。於肜日有雉异。祖己曰：“惟先格王，正厥事。”言至道之王遭变异，正其事而异自消。 
　　[疏]“高宗”至“厥事”○正义曰：高宗既祭成汤，肜祭之日，於是有雊鸣之雉在於鼎耳，此乃怪异之事。贤臣祖已见其事而私自言曰：“惟先世至道之王遭遇变异，则正其事而异自消也。”既作此言，乃进言训王。史录其事，以为训王之端也。○传“言至”至“自消”○正义曰：“格”训至也。“至道之王”谓用心至极，行合於道。遭遇变异，改脩德教，正其事而异自消。大戊拱木，武丁雊雉，皆感变而惧，殷道复兴，是异自消之验也。至道之王，当无灾异，而云遭变消灾者，天或有谴告，使之至道，未必为道不至而致此异。且匆寻戒之辞，不可执文以害意也。此经直云“祖己曰”，不知与谁语，郑云“谓其党”，王肃云“言于王”。下句始言“乃训于王”，此句未是告王之辞，私言告人，郑说是也。
　
　　乃训于王。曰：“惟天监下民，典厥义。祖己既言，遂以道训谏王，言天视下民，以义为常。降年有永有不永，非天夭民，民中绝命。言天之下年与民，有义者长，无义者不长，非天欲夭民，民自不修义以致绝命。○中，丁仲反，又如字。民有不若德，不听罪。天既孚命正厥德。不顺德，言无义。不服罪，不改修。天已信命正其德，谓有永有不永。 
　　[疏]“乃训”至“厥德”○正义曰：祖己既私言其事，乃以道训谏於王曰：“惟天视此下民，常用其义。”言以义视下，观其为义以否。“其下年与民，有长者，有不长者”。言与为义者长，不义者短。“短命者非是天欲夭民，民自不修义，使中道绝其性命。但人有为行不顺德义，有过不服听罪，过而不改，乃致天罚，非天欲夭之也。天既信行赏罚之命，正其驭民之德，欲使有义者长，不义者短，王安得不行义事，求长命也？”○传“言天”至“绝命”○正义曰：经惟言“有永有不永”，安和由义者？以上句云“惟天监下民，典厥义”，天既以义为常，知命之长短莫不由义，故云“天之下年与民，有义者长。无义者不长”也。民有五常之性，谓仁义礼智信也，此独以“义”为言者，五常指体则别，理亦相通；“义”者，宜也，得其事宜；五常之名，皆以適宜为用，故称“义”可以总之也。民有贵贱贫富愚智好丑，不同多矣，独以夭寿为言者，郑玄云：“年命者，蠢愚之人尤愒焉，故引以谏王也。”愒，贪也。《洪范》“五福”以寿为首，“六极”以短折为先，是年寿者最是人之所贪，故祖己引此以谏王也。○传“不顺”至“不永”○正义曰：传亦顾上经，故“不顺德，言无义”也。“听”谓听从，故以“不听”为“不服罪”。言既为罪，过而不肯改修也。“天已信命正其德”，言天自信命，赏有义，罚无义，此事必信也。天自正其德，福善祸淫，其德必不差也。谓民有永有不永，天随其善恶而报之。劝王改过修德以求永也。
　
　　乃曰：‘其如台。’祖己恐王未受其言，故乃复曰，天道其如其所言。○台音怡。复，扶又反。呜呼！王司敬民，罔非天胤，典祀无丰于昵。”胤，嗣。昵，近也。叹以感王入其言，王者主民，当敬民事。民事无非天所嗣常也，祭祀有常，不当特丰於近庙。欲王因异服罪改修之。○丰，芳弓反。昵，女乙反。《尸子》云：“不避远昵。”昵，近也。又乃礼反。马云：“昵，考也，谓祢庙也。” 
　　[疏]“呜呼”至“于昵”○正义曰：祖己恐其言不入王意，又叹而戒之：“呜呼！王者主民，当谨敬民事。民事无非天所继嗣以为常道者也。天以其事为常，王当继天行之。祀礼亦有常，无得丰厚於近庙，若特丰於近庙，是失於常道。”高宗丰於近庙，欲王服罪改修也。○传“胤嗣”至“改修之”○正义曰：《释诂》云：“胤、嗣，继也。”俱训为继，是“胤”德为嗣，嗣亦继之义也。《释诂》云：“即，尼也。”孙炎曰：“即犹今也，尼者近也。”郭璞引《尸子》曰“悦尼而来远”，是“尼”为近也。“尼”与“昵”音义同。烝民不能自治，自立君以主之，是“王者主民”也。既与民为主，当敬慎民事。民事无大小，无非天所嗣常也，言天意欲令继嗣行之，所以为常道也。“祭祀有常”，谓牺牲粢盛尊彝俎豆之数礼有常法。“不当特丰於近庙”，谓牺牲礼物多也。祖己知高宗丰於近庙，欲王因此雊雉之异，服罪改修以从礼耳，其异不必由丰近而致之也。王肃亦云：“高宗丰於祢，故有雊雉升远祖成汤庙鼎之异。” 

　
  



 
　 




卷十 西伯戡黎第十六 

　卷十 西伯戡黎第十六 　 


　
　　殷始咎周，咎，恶。○咎，其九反，马云：“咎周者，为周所咎。周人乘黎。乘，胜也。所以见恶。○黎，力兮反，国名，《尚书大传》作耆。祖伊恐，祖己后贤臣。奔告于受，受，纣也，音相乱。帝乙之子，嗣立，暴虐无道。○受如字，传云：“受，纣也。音相乱。”马云：“受读曰纣。或曰受妇人之言，故号曰受也。”作《西伯戡黎》。戡亦胜也。○伯亦作柏。戡音堪，《说文》作<令戈>，云“杀也”。以此戡训刺，音竹甚反。胜，诗证反。 
　　[疏]“殷始”至“戡黎”○正义曰：文王功业稍高，王兆渐著，殷之朝廷之臣始畏恶周家。所以畏恶之者，以周人伐而胜黎邑故也。殷臣祖伊见周克黎国之易，恐其终必伐殷，奔走告受，言殷将灭。史叙其事，作《西伯戡黎》。○传“咎恶”，又云“乘胜”至“见恶”○正义曰：《易·系辞》云“无咎者善补过也”，则“咎”是过之别名，以彼过而憎恶之，故“咎”为恶也。以其胜黎，所以见恶，释其见恶之由，是周人胜黎之后始恶之。《诗毛传》云：“乘，陵也。”乘驾是加陵之意，故“乘”为胜也。郑玄云：“纣闻文王断虞芮之讼，又三伐皆胜，而始畏恶之。”所言据《书传》为说，伏生《书传》云“文王受命，一年断虞芮之质，二年伐邘，三年伐密须，四年伐犬夷，五年伐耆，六年伐崇，七年而崩”。耆即黎也。乘黎之前始言恶周，故郑以伐邘、伐密须、伐犬夷三伐皆胜，始畏恶之。《武成》篇文王“诞膺天命”，九年乃崩，则伐国之年不得如《书传》所说，未必见三伐皆胜始畏之。○传“祖己后贤臣”○正义曰：此无所出，正以同为祖氏，知是其后，明能先觉，故知贤臣。○传“受纣”至“无道”○正义曰：经云“奔告于王”，王无谥号，故序言“受”以明之。此及《泰誓》、《武成》皆呼此君为“受”，自外书传皆呼为“纣”。“受”即“纣”也，音相乱，故字改易耳。《殷本纪》云：“帝乙崩，子辛立，是为帝辛，天下谓之纣。”郑玄云：“纣，帝乙之少子，名辛。帝乙爱而欲立焉，号曰受德，时人传声转作纣也。”史掌书，知其本，故曰“受”，与孔大同。《谥法》云：“残义损善曰纣。”殷时未有谥法，后人见其恶，为作恶义耳。○传“戡亦胜也”○正义曰：“戡，胜”，《释诂》文。孙炎曰：“戡，强之胜也。”
</div>
    <div class="pagination">
<a href="尚书正义_page16.html">上一页</a><span>...</span><a href="尚书正义_page12.html">12</a><a href="尚书正义_page13.html">13</a><a href="尚书正义_page14.html">14</a><a href="尚书正义_page15.html">15</a><a href="尚书正义_page16.html">16</a><span class="current-page">17</span><a href="尚书正义_page18.html">18</a><a href="尚书正义_page19.html">19</a><a href="尚书正义_page20.html">20</a><a href="尚书正义_page21.html">21</a><a href="尚书正义_page22.html">22</a><span>...</span><a href="尚书正义_page18.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
