<!DOCTYPE html>
<html>
<head>
    <meta charset="UTF-8">
    <title>居家必用事类全集 - 第 50 页/共 114 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>居家必用事类全集 - 第 50 页/共 114 页</h1>
    <div class="content">　　瓜蒌【各二两】　大黄【一两九钱】
　　右件为末。每服二两。蜜二两。砂糖一两。生姜五钱。水二升。同调。灌之立瘥

　　养羊类
　　养羊法
　　羊者火畜也。其性恶湿。利居高燥。作棚栈宜高。常除粪秽。巳时放之。未时收之。若食露水则生疮。凡羊种以腊月正月生羔为种者上。十一月二月生者次之。大率十口二羝。羝少则不孕。多则乱群
　　羊有疥者间别之不使相染不尔则合群致死治疥以梨芦根以泔浸致灶边常暖数日以砖刮患处以药汁涂之再上即愈若病多渐渐涂之侍涂则痛

　　栈羊法
　　向九月初买羊脿。羯羊多则成百。少则不过数十头。初来时与细切干草。少着糟水拌。经五七日后。渐次加磨破黑豆稠糟水拌之。每当少饲。不可多与。多则不食。可惜草料。又兼不得肥。慎勿与水。吃水则退脿溺多。可一日六七次上草。不可太饱。太饱则有伤。少则不饱则减脿。栏圈常要洁净。一年之中慎勿喂青草。喂之则减脿破腹。则不肯食枯草

　　治羊疥癞方
　　百草霜用塩卤。或用塩四两。桐油四两。调匀。看多少。随意用之

　　养鸡类
　　养鸡法
　　二月内先耕地二亩令熟。做秫粥洒之。用生茅覆上。自生白虫。便买黄雌鸡二十只。大雄鸡五只。于地上四围筑墙高丈许。棘遮其头。正中打一行墙。其地平分作两院。每处地上作屋方广丈五。于屋下悬筐令鸡宿抱于内。如左院食虫尽。赶向右院内。无虫。院依上再用秫粥种之

　　栈鸡易肥法
　　以油和面。捏成指尖大块。日与十数枚食之。以做成硬饭同土硫黄研细。每次与半钱许同饭拌匀喂之。不数日即肥矣。依养鹅法寨定。勿令走动

　　养鸡不抱常川下卵
　　母鸡下卵时。日逐食内夹以麻子喂。永不肯抱。常川只下卵矣

　　养生鸡令不走
　　鸡初到家。便以净温水□洗濯鸡脚放之。自然不走。即在前后。并不远去

　　养鹅鸭类
　　选鹅鸭并岁再伏者为种
　　大率鹅二雌一雄。鸭五雌一雄。抱时皆一月雏出。量雏欲出之时。四五日之内。不可闻打皷纺车吠呌猪犬及砧声。不可用淋灰器作抱窠。勿令产妇观看。大鹅一十子。鸭二十子。小者减之。数起者不任为种。其贪伏不起者为种。须五六日一与食起之

　　栈鹅易肥法
　　以稻子不计煮熟。先用砖盖成小屋。放鹅在内。勿令转侧。门以木棒签定、只令出头吃食。日喂三四次。夜多与食。勿令住口。如此五日必肥。如稻子小麦或大麦。皆要煮熟喂之

　　养雌鹅法
　　鹅宜以一岁再伏者为种。大率三雌一雄。将木作卵诱之。生时寻即收取别置暖处。以柔草覆之。却与覆

　　相鹅鸭法
　　鹅鸭母。其头欲小。口上龁有小珠满五者生卵多。满三者为次

　　养雌鸭法
　　每年五月五日不得放栖。只干喂不得与水。则日日生卵。不然。或生或不生。土硫黄饲之易肥

　　养鱼法
　　陶朱公曰
　　治生之法有五。水畜第一鱼池是也。池中作九洲。求鲤鱼。二月上庚日。池内中令水无声。鱼必生。至四月内一神守。六月二神守。八月三神守。神守者鳖也。所以内鳖者。鳞虫三百六十。蛟龙为之长。而将鱼飞去。有鳖则鱼不去。在池中周遶九洲无穷。自谓江湖也。养鲤者。鲤不相食也。易长又贵也

　　养鱼法
　　鱼池可用九亩或七亩。内立十洲三岛。鱼昼夜五方游。朝东方。其池东方可土？厥丈许深。以砖石垒垛屹岖作十洲。勿出水面。日中南方。可土？厥至泉。再深取三处如井之状。名曰三岛。使鱼寒暄得所。日西游西方。止深三二尺。多栽蒲柳之类。使鱼驰骋于花影之中。黄昏游北方。可深七八尺。多留藻。鱼止于此。夜半居中。深四五尺。作明水。其鱼朝星斗。池中筑一台方二丈许。立一突如烽燧状。中藏狗毛骨粪与干柴草相间、积于突中。外立一走线于其内。若或有暴风雨。速将走线点着。突中柴草等烟起。龙来使秽烟触之。乃养鲤鱼法也。若鲭鱼等不必立突

　　养金鱼法
　　砖砌水池三座。甲乙丙为号。甲池养大金鱼十个。以旋蒸无塩料蒸饼薄切。竹签插晾干。逐日少取喂饲。候鱼跌子。预将温草晒干撒入池中。鱼跌子温草上候鱼子跌尽。漉起湿草晒极干。却撒入丙池内。鱼出如针细。久而渐长大。间有玳瑁班者如草鱼状者。日久仍为金鱼矣。缘春鱼子色杂。秋鱼子不变故也。候长如指大。却尽数漉入乙池养。仿此。则无大鱼吞啖小鱼之患矣

　　牧养择日法
　　作马坊吉日
　　丁卯庚午甲申辛卯壬辰庚子壬子。及天德月德日

　　作马坊凶日
　　戊寅庚寅

　　修作马坊凶神
　　牛火血牛飞廉牛勾绞地轴刀砧腹胀牛马通用

　　买马吉日
　　乙亥丙寅癸未甲申乙酉丁亥戊子壬辰甲辰乙巳壬子己未庚申戊日己日

　　买马凶日
　　戊寅戊申甲寅

　　买马吉神
　　龙虎郍颉火星【春夏直日】

　　伏马习驹吉日
　　乙丑己巳壬申甲戌乙亥丁丑壬子丙戌戊子己丑癸巳乙未丙申壬寅丁未己酉甲寅丙辰丁巳辛酉癸亥密日

　　放马血吉神
　　密日

　　放马血凶神
　　血忌天狗食畜

　　取马吉日
　　初一初二初四初五初七初八初九初十十四十五二十一二十二二十三二十四二十五二十七二十八二十九三十

　　取马凶日
　　庚子戊午及申日。一云庚午戊子

　　纳马吉日
　　乙亥己丑乙巳

　　纳马凶日
　　戊午

　　出纳马凶日
　　戊辰己卯庚寅壬辰甲寅庚申【破群】丙寅。又四月己庚日。【十干功食日忌买纳马】纳牛同用

　　除马病
　　法常将猕猴安马坊。且能辟恶

　　五音牛栏吉方
</div>
    <div class="pagination">
<a href="居家必用事类全集_page49.html">上一页</a><span>...</span><a href="居家必用事类全集_page45.html">45</a><a href="居家必用事类全集_page46.html">46</a><a href="居家必用事类全集_page47.html">47</a><a href="居家必用事类全集_page48.html">48</a><a href="居家必用事类全集_page49.html">49</a><span class="current-page">50</span><a href="居家必用事类全集_page51.html">51</a><a href="居家必用事类全集_page52.html">52</a><a href="居家必用事类全集_page53.html">53</a><a href="居家必用事类全集_page54.html">54</a><a href="居家必用事类全集_page55.html">55</a><span>...</span><a href="居家必用事类全集_page51.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
