<!DOCTYPE html>
<html>
<head>
    <meta charset="UTF-8">
    <title>居家必用事类全集 - 第 56 页/共 114 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>居家必用事类全集 - 第 56 页/共 114 页</h1>
    <div class="content">　　宜树阴下。二月种之。一种永生。不须锄芸。但加粪以上盖粪上。八月初踏其苗。不踏其苗令死。不踏苗则根不滋茂。九月初。取其中傍生根者为葅。亦可酱中蔵之。十月中以谷麦糠皮覆之。不然即冻死。二月即扫去糠

　　种姜
　　宜白沙地。少与粪和熟耕之。耕不厌细。纵横七八徧乃佳。三月种之。阔一步作畦。长短随地形。横作垄。垄相去一尺余。深五六寸。垄中安姜一尺一科。带芽大如三指阔。厚土盖三寸许。以蚕砂盖之。无砂上好粪。芽出后有草即除。渐渐土盖之。巳后垄中却令高如垄。脊却深不得并上土。为姜向上长故也。芸锄不厌数。五月六月中。作柴棚盖之。缘性不耐热。又不耐寒。九月掘取置暖窟中。若寒宜作窖。以谷稗合埋。不尔即冻死。中土不宜仅得存活。势不滋息

　　种芋
　　宜拣肥地近水处。斸其傍以种。旱即浇之以水。有草即芸锄之。不厌频。治芋如此。其收常倍。救饥馑度凶年。莫善于此也。汜胜之曰。区种芋法。作区方深皆三尺。取豆箕内区中足践之。厚尺五寸。以水浇之。令保泽。取五芋置四角。及中央足践之。旱数浇之。其豆箕烂后。芋作子皆长三尺。一区收三石也。【别本作一石】二月三月可种。汜【音泛】按列仙传云。酒客为梁丞。使人益种芋。三年当大饥。悉如其言。梁人不死。又广志云。蜀汉既繁芋。民以为资。凡十四等。有君子芋。大如斗魁。块如盂。更有百果芋。魁大子繁。两亩收百斛凡此诸芋。皆可干腊。又可蔵至夏食之。芋有六种。一直芋。二连禅芋。三紫芋。四毒芋。五野芋。六青芋。有毒必湏灰汁易水煮之堪食。只宜蒸啖之。又宜疗冷热止渴。野芋大毒杀人。三年不收。即成野芋。性滑下石毒。服食皆忌之。茅山玄靖先生。劝余食芋云。补中益气无比。凡人家须多种以备凶年

　　种蒟蒻
　　宜树阴下。方尺五。深一尺。掘一坑。坑中着粪和杂放糠灰粪等。每坑着一颗种深四寸埋。苗长一尺后。麄撅四面令作大孔。孔中泻粪。至收时。其根满坑。掘其苗。即至五月。雨后移之。经二年后、各如椀大。此物甚不益人为其素餐所用故载之○料理法。右于篣筐中。揩自凝。碓中捣。亦成片叚。即于酽灰汁中煮十数沸。以水淘洗。换水更煮五六遍。即切作脔片叚。于五味汁中淹。兼少阿魏酥尤妙。作脔及汤膈。随人所好。加少酥乳。最佳

　　种构薗子【一作□】
　　取烂构木及叶。于地下埋之。尝以米泔浇之令湿。三两日后即生炒腩食之甚羙。本是构木。亦不损人。【别本云。畦中下烂粪。取构木长六七寸。截断搥碎。如种菜法。于畦中匀布土盖水浇常令润。如初有小薗子。仰把推之。明旦又出亦推之。三度后出甚大。收食之。腩□从便】

　　种大葫芦
　　正月中。掘地作坑。方四五尺。深如之。实填油麻菉豆秸及烂草等。一重粪土一重草。如此四五重。向上一尺余。着粪土种十余颗子。待生后。拣取四茎□好者。每两茎相缚着一处。以竹刀子。刮去半皮。以物缠之。以牛粪黄泥封之。一如接树法褁之。待相着活后。各除一头。又取此两茎相着。如前法治之。待得活后。惟留一茎。四茎合为一本。待着子。拣取两个周正好大者。余旋除之。如此。旧是一斗种。可容一硕也。若须为器以模盛之。随人所好

　　种山药法
　　先撅一沟。长丈许。阔三尺许。深四尺许。底铺砖。用粪土填满。水实定。插山药芦头时。勿用手插。则瘦长。以锹镢下之则大。须每年易人而种之。如种鸡冠花。坐种则矮。立种则与人齐。手种则花皆成穗。簸箕扇子种。其花则成片。其理一也

　　种茄子法
　　初分栽茄秧时。向根上拍开。搯硫黄一皂子大。以泥培之。结子倍多。其大如盏。味甘而益大、开花时取叶布过路。以灰围之。结子加倍。谓之稼茄

　　种香菜法
　　香菜。常以鱼腥水浇之。则香而茂。不得用粪浇。则不香。如无洗鱼水。泥沟水米泔水。亦佳

　　种菠菜法
　　菠菜初种时。过月朔乃生。假如月初二三日间种。与二十六七日间种者。皆过来月初一日方生。验之信然。苋菜同胡荽。必用月晦日晚。下种

　　种蒜法
　　九月初。于菜畦内稠栽蒜瓣。候来年春。二月间。先将地熟犁数次。每亩上粪土数十担。再用犁番过把匀。手持木撅二寸许。插一窍栽蒜秧一株。如此栽遍。如旱时常以水浇。至五月间起。每窠如拳许大。极妙

　　果木类
　　种诸果木法
　　须月半前种者。多子。月半后种。则子少

　　栽梨法
　　以春分日将旺梨笋作拐样。砍下两头。用火烧红铁器。烙定津脉。栽之入地二尺许。春分前后一日皆不可。只春分日可用

　　栽桃李杏
　　桃宜密栽。李宜稀栽。可南北行。杏宜近人家。栽亦不可密。桃三年结实。五年盛。七年衰。十年死。至第六年。以刀刮开皮。令胶出。多有五年活

　　种桃法
　　伺桃熟时。墙角暖处宽深为坑。收湿牛粪纳坑中。收好桃核数十个。尖头向坑中。厚盖尺许。春深芽生。和泥移种。接杏最大。接李红甘。
　　种桃核。须刷洗净。缝中俱要洁净。仍令处子艳妆种之。他日花艳丽。而子离核

　　移大杨树法
　　凡移先去其枝稍。大其根盘。沃以沟泥。无不活者。梅结实最迟。谚曰。桃三李四。梅十二。梅必十二年方结实。和泥移种。接桃最大。接李红甘

　　种橘法
　　橘树宜以死鼠。浸溺缸内。候鼠浮。取埋橘树根边。次年必盛。涅盘经云。如橘得鼠。其果子多。柑树为虫所食。取蚁窝于其上。则虫自去。十二月内将橘树根。宽作盘。浇大粪三次。至春。水浇二次。花实必茂

　　种石榴法
　　取石榴。直枝如指拇大者。斩长一尺。以八九条为科。烧下头二寸。掘坑深一尺七寸。口径一尺。竖枝坑畔。置杂骨姜石于枝间。实下土。出枝头一寸。水浇即生

　　种银杏法
　　银杏有雌雄。雌者有二棱。雄者三棱。须各种之。临池而种。照影亦能结实

　　种蒲桃法
　　蒲桃宜于枣树边。春间钻枣树作一窍。引蒲萄枝。从窍中过。伺蒲桃枝长塞满窍子。斫去蒲萄根。托枣根以生。其肉实如枣蒲桃用米泔水浇

　　种名果
　　三月上旬。斫取直枝。嫩好如指。长五寸内芋中种之。如无芋。大蔓菁根。萝卜根亦得。用此胜种核。核四五年乃如此大。崔寔云。正月尽二月。可剥树枝。埋树枝土中令生。二岁巳上。即可移种矣。凡五果花盛时遭霜。即无子。常预于园中。贮恶草生粪。天雨初晴。北风寒切。是夜必霜。候此放火作烬。少出烟气。即不坏。拒霜也

　　种杏
　　杏熟时。并肉核埋粪中。凡薄地不生。生则不成。至春生后。即移实地栽。不移则实少味苦。树下一岁不须耕之。耕则肥而无实。【别本云。桃李熟时。和肉全埋粪地中。至春既生移栽实地。栽法以锹合上掘移之】

　　稼果树
　　诸杂果木树。茂而不结实。于元日五更以斧班驳杂斫。枣柿李等尤妙。则子繁而不落。十二月晦日夜。同稼李树则以石头安树义间中妙。
　　李树于正月旦日五更以长竿打其树稍。其子亦繁。
　　桃树多者五年必伐不结子。盖树皮紧束树身不得长。故多伐其树。至第三年用尖刀利破树皮。直长者四五条。其树比之他树。多结子三四年。亦是元日。
　　石榴树以石头安于树义间。或堆积于树根。如此无狂花。结实大而多

　　使果实不落法
　　社日春百果树下。则结实坚牢。不脱落。不结实者。亦宜依此为之。

　　摘果实法
　　凡果实初熟时。以两手采摘。则年年结实

　　治果子有蠹虫法
　　用杉木作钉。塞其穴。虫立死

　　摘果禁忌
　　凡百果子。忌孝服人采。犯之来岁不生

　　皂角树不结法
　　于树身上凿一大孔。入生铁三五斤。以泥封之便开花结子。既实以篾宋其树身数匝。木楔之。一夕自落

　　辟五果虫法
　　正月旦日鸡鸣时。以火把偏照五果。及桑树上下。则无虫。如时年有桑灾生虫。照之必免

　　止鸦鹊食果
　　果子熟时。不可先摘。如被人盗吃一枚。飞禽便来吃。宜谨之

　　种栗法
　　及时收下。去外毛。于屋下着湿土埋之。湏深。莫交冻损。二月芽生种之。冬多以草褁。候二月节解放。又湏别着篱隔之。三年不得人触着。忌之

　　种水物法
　　莲子。味甘平无毒。主温五脏。养神益气力。除百病。久服耐老不饥。身轻延年。一名水芝。八月九月取黑子磨头令皮薄。取墐土作熟泥封之。如三指大、长二寸。蒂头平重。磨处尖锐。泥欲干时掷水中。重头即自沉向下。薄皮向上。易生。不磨皮厚。卒不生
　　藕初春。掘取藕稍头插池中。泥里种之。当年便生荷。若泥深将损处向下插之。直到硬地乃佳。又别本。初春掘取根三节无损处。种入泥深。令到硬土。当年有花
</div>
    <div class="pagination">
<a href="居家必用事类全集_page55.html">上一页</a><span>...</span><a href="居家必用事类全集_page51.html">51</a><a href="居家必用事类全集_page52.html">52</a><a href="居家必用事类全集_page53.html">53</a><a href="居家必用事类全集_page54.html">54</a><a href="居家必用事类全集_page55.html">55</a><span class="current-page">56</span><a href="居家必用事类全集_page57.html">57</a><a href="居家必用事类全集_page58.html">58</a><a href="居家必用事类全集_page59.html">59</a><a href="居家必用事类全集_page60.html">60</a><a href="居家必用事类全集_page61.html">61</a><span>...</span><a href="居家必用事类全集_page57.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
