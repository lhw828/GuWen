<!DOCTYPE html>
<html>
<head>
    <meta charset="UTF-8">
    <title>解人颐 - 第 10 页/共 25 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>解人颐 - 第 10 页/共 25 页</h1>
    <div class="content">	郑所南晚步诗 
	岂独吴王事可怜，人生回首总凄然。空嗟落日犹如梦，不见东风几换年。 
	宝驾迹消前古地，菱歌唱断晚来船。如今城郭多迁变，茅屋荒颓草积烟。 
	
	朱杜咏白发 
	白发新添数百茎，几番拔尽白还生。不如不拔由他白，发得工夫与白争。 
	
	鬼诗
	祝惟清游湖湘间，泊舟沙际，夜闻哀吟凄惨。明日，见沙上大书一律云：“长鲸吹浪海天昏，兄弟同时吊出平。千古不消鱼腹恨，一家谁识雁行冤。 
	红妆少妇空临镜，白发慈亲尚倚门。最是五更凄绝处，一轮明月照双魂。”盖兄弟二人皆才子，而遭溺者也。 
	
	杨诚斋自咏
	江风素我吟，山月唤我饮。醉倒落花前，天地为衾枕。 
	
	陈眉公格言诗
	过去事已过去了，未来不必预思量。而今只说而今话，一枕黄梁午梦长。 
	不会谋生不读书，数竿修竹是吾庐。近来学得长生诀，卖尽騃呆又卖痴。 
	
	王来自勉诗 
	寒暑潜催岁月流，刹江堆里莫寻求。终须白骨埋青冢，难把黄金买黑头。 
	死后空余千载恨，生前谁肯一时休。出门长啸乾坤老，且等江云送白鸥。 
	
	庄周鼓盆诗
	堪叹浮世事，犹如花开谢。妻死我必埋，我死妻必嫁。我若先死时，一场大笑话。田被他人耕，马被他人跨，妻被他人恋，子被他人骂。以此恸伤心，相看泪不下。世人笑我不悲伤，我笑世人空断肠。世事若还哭得出，我亦千愁泪万行。　
	
	钱塘小梦词 
	试问水归何处？无明彻夜东流，滔滔不管古今愁。浪花如喷雪，新月似银钩。暗想当年富贵，挂锦帆直到扬州。风流人去几千秋，两行金线柳，依旧揽扁舟。　　青山无数，绿水无数，那更白云无数。灞陵桥上望西川，动不动八千里路。去时节春暮，来时节秋暮，急回头，又早冬暮。想人生，会少离多，叹光阴，能有几度。 
	
	蓝采和踏踏歌
	踏踏歌，蓝采和，世界能几何？红颜比春树，流年一掷梭。古人混混去不返，今人纷纷来更多。朝骑鸾凤看碧落，幕见桑田生白波。　 
	
	李后主凄怆词 
	帘外雨潺潺，春意阑珊。罗衾不耐五更寒，梦里不知身是客，一晌贪欢。　　独自莫凭栏，无限江山。别时容易见时难，流水落花春去也，天上人间。 
	
	贾秋壑寒食词 
	寒食家家插柳枝，留春春亦不多时。人生有酒须当醉，青冢儿孙几个悲。　 
	
	炎凉叹 
	世无兄弟，财是兄弟。人无亲戚，利是亲戚。伯伯长，叔叔短，不过是银子在那里攀谈；哥哥送，弟弟迎，无非是铜钱在那里作揖。推近及远，或得远而忘其所推。因亲及疏，乃弃亲而厚其所及。嫡堂非嫡，从堂嫡；真表不密，假表密。缘何冷淡？厌他目下缺东西。为甚绸缪？贪彼手中多黄白。但看挥的金，使的银，便是眼儿红，脸儿赤；不惜腰也折，背也弯，何妨奴其颜，婢其膝。哪晓得父党之外有母，母党之外有妻。只省得万贯之下有千，千贯之下有百。献媚者，转盼改移；受谄者，立地变易。见他趋之恭，奉之谨，谁管他，曾做乞，曾做贼；受他请之诚，邀之勤，谁管他，现为奴，现为役。今日代彼遮瞒，不记从前将他指责；此时忽尔逢迎，不念当初目不相识。信乎，白镪多功；甚矣，青蚨有力。明放着嫡派嫡支，倒弄做如路如陌。不是他没良心，谁叫你不发发迹。莫怪炎凉人面，蓦地里四转三回。须知冷暖世情，普天下千篇一律。　 
	
	钱神论 
	有司空公子，富贵不齿，盛服而游京邑。驻驾乎市里，顾见綦毋先生，班白而徒行。公子曰：“嘻，子年已长矣，徒行空手，将何之乎？”先生曰：“欲之贵人。”公子曰：“学《诗》乎？”曰：“学矣。”“学《礼》乎？”曰：“学矣。”“学《易》乎？”曰：“学矣。”公子曰：“《诗》不云乎：币帛筐篚，以将其厚意，然后忠臣嘉宾，得尽其心。《礼》不云乎：男贽玉帛禽鸟，女贽榛栗枣修。《易》不云乎：随时之义大矣哉。吾视子所以，观子所由，岂随世哉。虽曰已学，吾必谓之未也。”先生曰：“吾将以清谈为筐篚，以机神为币帛。所谓《礼》云《礼》云，玉帛云乎哉者已？”公子拊髀大笑曰：“固哉子之云也，既不知古，又不知今。当今之急，何用清谈！时易世变，古今异俗，富者荣贵，贫者贱辱。而子尚质，而子守实，无异于遗剑刻舡，胶柱调瑟。贫不离于身名，雀不出乎家室，固其宜也。 
	
	“昔神农氏没，黄帝、尧、舜教民农桑，以币帛为本。上智先觉变通之，乃掘铜山，俯视仰观，铸而为钱，故使内方象地，外圆象天。钱之为体，有乾有坤。其积如山，其流如川。动静有时，行藏有节。市井便易，不患耗折。难朽象寿，不匮象道。故能长久，为世神宝。亲爱如兄，字曰孔方。失之则贫弱，得之则富强。无翼而飞，无足而走。解严毅之颜，开难发之口。钱多者处前，钱少者居后。《诗》云：哿矣富人，哀哉荧独。岂是之谓乎？钱之为言泉也，百姓日用，其源不匮。无远不往，无深不致。京邑衣冠，疲劳讲肆。厌闻清谈，对之睡寐。见我家兄，莫不惊视。钱之所佑，吉无不利。何必读书，然后富贵！由是论之，可谓神物。无位而尊，无势而热。排朱门，入紫闼。钱之所在，危可使安，死可使活；钱之所去，贵可使贱，生可使杀。是故忿诤辩讼，非钱不胜；孤弱幽滞，非钱不拔；怨仇嫌恨，非钱不解；令闻笑谈，非钱不发。谚云：钱无耳，可暗使。岂虚也哉！又曰：有钱可使鬼。而况于人乎！子夏云：死生有命，富贵在天。吾以死生无命，富贵在钱。何以明之？钱能转祸为福，因败为成，危者得安，死者得生。性命长短，相禄贵贱，皆在乎钱，天何与焉！天有所短，钱有所长。四进行焉，百物生焉，钱不如天；达穷开塞，振贫济乏，天不如钱。若减武仲之智，卞庄子之勇，冉求之艺，文之以成人矣。今之成人者何必然，唯孔方而已。夫钱，穷者使通达，富贵能使温暖，贫者能使勇悍。故曰：君无财则士不来，君无赏则士不往。谚曰：官无中人，不如归田。虽有中人，而无家兄，何异无足而欲行，无翼而欲翔！使才如颜子，容如子张，空手掉臂，何所希望！不如早归，广修农商，舟车上下，役使孔方。凡百君子，同尘和光，上交下接，名雀益彰。” 
	
	炎凉诗 
	花开蝶满枝，花落蝶依稀。惟有旧巢燕，主人贫亦归。 
	谷口春残黄鸟稀，辛夷花尽杏花飞。始怜幽竹山窗下，不改清阴待我归。 
	
	不礼故人 
	弘治间，浙江一方伯未第时，与其生交好。及仕江西，生远造之，款述之外，送馆于石亭寺僧房，略无盼意。生题壁云： 
	十年心事酒杯间，坐对江鸥去复返。一带西山青入眼，几人青眼似西山。 
	
	解人颐 萦思集
	纩衣诗 
	开元中，颁赐边军纩衣，俱宫人所制。有军士于衣中得诗曰：“沙场征戍客，寒苦若为眠。战袍亲手作，知落阿谁边？蓄意多添线，含情更着绵。今生已过也，重结后身缘。”军士以白于帅，帅进之玄宗。上命遍示六宫，有作者勿隐。一宫人自言万死，上深悯之，遂以嫁得书军士，曰：“我与结今世缘。”边人皆感泣。 
	
	谢幻睿缝衣诗 
	懒向妆台理晓妆，为郎独自制衣裳。金针入处心俱痛，素线穿时恨共长。 
	霜户敢辞纤手冷，芸窗思贴弱肌香。缝成不怪无鸿雁，赢得宵来覆妾床。　
	
	宫怨诗 
	庭院深深昼漏清，闲门春草共愁生。梦中正得君王宠，却被黄鹂唤一声。 
	解缙诗锦衣公子未还家，红粉佳人唤赐茶。内院深沉入不见，隔帘闲却一团花。 
	
	铁铉二女诗
	教坊脂粉洗铅华，一片闲心对落花。旧曲听来犹有恨，故园归去已无家。 
	云鬓半绾临汝镜，两泪空流湿绛纱。今日喜逢白司马，樽前重与诉琵琶。 
	
	骨肉伤残产业荒，一身何忍去归娼？涕垂玉箸辞宫舍，步蹴金莲入教坊。 
	揽镜自怜倾国貌，向人羞学倚门妆。春来雨露宽如海，嫁得刘郎胜阮郎。 
	
	破衣诗 
	破衣覆体实堪嗟，背冷肩寒臂不遮。晒处恰如渔网罟，脱来犹似佛袈裟。 
	补时还有千条线，拆下全无半寸纱。最恨不堪忙里着，十回伸手九回差。　 
	
	妇寄夫衣诗 
	情同牛女隔天河，又喜秋来得一过。岁岁寄郎身上服，丝丝是妾手中梭。 
	剪声自觉和肠断，线脚那能抵泪多。长短只依先去样，不知肥瘦近如何。 
	
	孟淑卿悼亡诗
	斑斑罗袖湿泪痕，深深无香使还魂。豆蔻生存人不见，一帘明月伴黄昏。 
	
	拒女奔 
	风清月白夜窗虚，有女来归笑读书。欲把琴心通一语，十年前已慕相如。 
	
	商妇拒人诗 
	妙翅青鸾似困鸡，偶随孤鸿到江西。春风桃李空嗟怨，秋水芙蓉强护持。 
	仙子自居蓬岛镜，渔郎休想武陵溪。金铃挂在花枝上，不许流莺声乱啼。 
	
	画中美人诗 
	绍兴中，有画中美人，吟诗曰： 
	石头城外是江滩，滩上行舟多少难。潮信有时还又至，郎舟一去几时还？ 
	
	下第诗 
	杜高下第将至家，其妻刘氏先寄以诗曰： 
	郎君灼灼有奇才，何事年年被放回？而今妾面羞郎面，郎若来时傍夜来。金陵女子怀夫诗云： 
	潇湘江上探春回，消尽寒冰落尽梅。愿得良人似春色，一年一度一归来。 
	
	新嘉驿诗
</div>
    <div class="pagination">
<a href="解人颐_page9.html">上一页</a><span>...</span><a href="解人颐_page5.html">5</a><a href="解人颐_page6.html">6</a><a href="解人颐_page7.html">7</a><a href="解人颐_page8.html">8</a><a href="解人颐_page9.html">9</a><span class="current-page">10</span><a href="解人颐_page11.html">11</a><a href="解人颐_page12.html">12</a><a href="解人颐_page13.html">13</a><a href="解人颐_page14.html">14</a><a href="解人颐_page15.html">15</a><span>...</span><a href="解人颐_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
