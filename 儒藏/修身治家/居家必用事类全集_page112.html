<!DOCTYPE html>
<html>
<head>
    <meta charset="UTF-8">
    <title>居家必用事类全集 - 第 112 页/共 114 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>居家必用事类全集 - 第 112 页/共 114 页</h1>
    <div class="content">　　蚕沙煮酒色清味羙能疗疾

　　孕妇食忌
　　食兔肉。令子缺唇
　　食鸡子。令子多疮
　　食膳鱼。令子胎疾
　　食鳖肉。令子项短
　　食田鸡。令儿倒出
　　食干鱼。令儿多病
　　食螃蠏。令儿横生
　　食（鱼主）鮝。令儿胎蛆
　　食雀肉饮酒。令儿心淫情乱

　　修养秘论
　　云笈七签经载
　　〔总叙〕夫人禀二仪之气。成四大之形。愚智贵贱则别。好养贪生不异。贫迫者力微而不达。富贵者侮傲而难持。性愚者未悟于全生。识智者或先于名利。自非至真之士何能保养生之理哉。其有轻薄之伦。亦有矫情冐俗。口诵其事。行巳违之。不能行者。不踰晦朔。即（上文下巾）长寿。此亦难矣。是以达人。知富贵之骄傲。故屈迹而下人。知名利之败身。故割情而去欲。知酒色之伤命。故量事而撙节。知喜怒之损情性。故割情以宽心。知思虑之销神。故损情而内守。知语烦之侵气。故闭口而忘言。知哀乐之损寿。故抑之而不有。知情欲之窃命。故忍之而不为。若加之寒温适时。起居有节。滋味无爽。调息有方。精气补于泥丸。魂魄守藏。和神保气。吐故纳新。嗜欲无以干其心。邪淫不能惑其性。此则持身之上品。安有不延年者

　　东坡先生曰
　　软蒸饭。烂煮肉。温羹汤。厚毡褥。少饮酒。惺惺宿。缓缓行。双拳曲。虚其心。实其腹。丧其耳。忘其目。久久行。金丹熟

　　杜景升服玉泉法
　　去三尸。坚发齿。除百病。玉泉者。舌下两脉津液是也。每旦起坐瞑目绝虑。叩齿二七遍。嗽令满口乃吞之。以意送至脐下气海。一七遍、经久自然如流水。沥沥下坎涧之声。若此、则百脉和畅。故黄庭经云。玊池清水灌。云根是也

　　修养大畧云
　　乾坤澄静。子后午前。闭目平坐。握固冥然。【握固是先屈大指以二三四指握之】叩齿集神。合眸固关。冥心放体。任意往还
　　百日耳中有金锺声。二百日夜间眼有光。或见如日月金花之类。三百日脑中有霹雳声。如此则心珠将成、切勿惊乱。密之养之。见此景象。却急寻师商确。要歇火出丹故也【仍依火候每晦朔弦望及望及晦前朔后各疑神调息绝不饮食】
　　常以手按眉后小孔三九过。又以手心及指摩两目下颧上。以手提耳四十过。摩令微热。又以手逆乘额三九过。从眉中殆上行入发际。口中咽津无数也。如此常行目即清明。一年可夜
　　书。行之不巳。所益不可言也

　　五脏论云
　　谯国华佗善养性。弟子广陵吴普。彭城樊阿、授术于佗、佗常语普曰。人体欲得劳动、但不当使极耳。人身常摇动、则谷气消。血脉流通。病不生。譬犹户枢不朽是也

　　保圣纂要云
　　我命在我。不在于天、但愚人不能知此道为生命之要、所以致百病风那者。皆由恣意极情。不知自惜。故虚损生也。譬如枯朽之木。遇风即折。将崩之岸。值水先颓。今若不能服药。但知爱精节情。亦得延寿也

　　庄子
　　圣人休休焉。则平易矣。平易则恬惔矣。平易恬惔则忧患不能入。邪气不能袭。故其德全而神不亏

　　真诰
　　眼者身之镜。耳者体之牗。视多则镜昏。听多则牗闭。面者神之庭。发者脑之华。心悲则面燋。脑减则发素。所以精元内丧。丹津损竭也。精者体之神明。身之宝。劳多则精散。营竟则明消。所以老随气落。耄巳及之

　　耄智余书
　　学道之人。聊且均调喜怒之情虽有喜勿至荡动湛然之性。虽有怒勿至结滞浩然之气

　　稽康养生论
　　世人不察。唯五谷嗜。声色是躭。目惑玄黄。耳务淫哇。滋味煎其脏腑。醴醪煮其肠胃。香芬腐其骨髓。喜怒悖其正气。思虑消其精神。哀乐殃其平粹。人以蕞尔之躯。攻之者非一途。易竭之身而内外受敌。身非木石。其能久乎

　　晦庵调息箴云
　　鼻端有白。我其观之。随时随处。容与猗移。静极而嘘。如春沼鱼。动已而吸。如百虫蛰。氤氲开阖。其妙无穷。孰其尸之。不宰之功。云外天行。非予敢议守一处和。千二百岁

　　三茆真君诀曰
　　神养于气。气会于神。神气不散。是谓修真。气清则神畅。气浊则神昏。气乱则神劳。气衰则神去。人以气为道。道以气为主。凡人一日一夜。一万三千五百二十息。未尝休息也。减之一息则寒。加之一息则热。脏腑不和。诸疾生焉。故元气在保养。谷神在守护
　　常默元气不伤。少思慧烛内光。不怒百神安畅。不恼心地清凉
　　一面之上。常欲两手摩之。高下皆热。令人面有光泽。行之至五年。色如处子。所谓山林气常盈也

　　汉武帝内传
　　上元夫人谓汉武帝曰。汝好道乎。勤而不获。实有由也。汝胎性暴。胎性淫。胎性奢。胎性酷。胎性贼。暴则使气奔而攻神。是故。扰而气竭。淫则使精漏而魂疲。是故。精竭而魂消奔则使真杂而魄秽。是故命逝而灵臭。酷则使丧仁而攻目。是故失仁而眼乱。贼则使心鬪而口干。内战而外绝。此五事皆是截身之刀锯。刳命之斧斤。虽复志好长生。不能遣兹五难。亦何为损性而自劳乎。去诸淫。养汝神。放诸奢。？？匆至俭。勤齐戒。节饮食。绝五谷。去臭腥。鸣天皷。饮玉浆。荡华池。叩金梁。按而行之。当有冀耳

　　警心
　　太上感应篇
　　虚靖天师颂曰
　　人之一性　湛然圆寂　涉境对动
　　种种皆妄　一念失正　即是地狱
　　敬诵斯文　发立汗下　煨烬心火
　　驯服气马　既以自镜　且告迷者
　　太上曰：祸福无门。惟人自召。善恶之报。如影随形。是以天地有司过之神。依人所犯轻重。以夺人筭。筭减则贫耗。多逢忧患。人皆恶之。刑祸随之。吉庆避之。恶星灾之。筭尽则死。又有三台北斗神君。在人头上。录人罪恶。夺其纪筭。又有三尸神。在人身中。每到庚申日。辄上诣天曹。言人罪过。月晦之日。灶神亦然。凡人有过。大则夺纪。小则夺筭。其过大小。有数百事。欲求长生者。先湏避之。是道则进。非道则退。不履邪径。不欺暗室。积德累功。慈心于物。忠孝友悌。正巳化人。矜孤恤寡。敬老怀幼。昆虫草木。犹不可伤。宜悯人之凶。乐人之善。济人之急。救人之危。见人之得。如巳之得。见人之失。如巳之失。不彰人短。不衒已长。遏恶扬善。推多取多。推少取少。受辱不怨。受宠若惊。施恩不求报。与人不追悔。所谓善人。人皆敬之。天道佑之。福禄随之。众邪远之。神灵卫之。所作必成。神仙可冀。若求天仙者。立一千三百善。欲求地仙者。当立三百善。苟或非义而动。背理而行。以恶为能。忍作残害。阴贼良善。暗悔君亲。慢其先生。叛其所事。诳诸无识。谤诸同学。虚诬诈伪。攻讦宗亲。刚强不仁。狼戾自用。是非不当。向背乖宜。虐下取功。謟上希旨。受恩不感。念怨不休。轻蔑天民。扰乱国政。赏及非义。刑及无辜。杀人取财。倾人取位。诛降戮服。贬正排贤。凌孤逼寡。弃法受赂。以直为曲。以曲为直。入轻为重。见杀加怒。知过不改。知善不为。自罪引他。壅塞方术。诎谤贤圣。侵凌道德。射飞逐走。发蛰惊栖。填窠覆巢。伤胎破卵、愿人有失、毁人成功、危人自安。减人自益。以恶易好、以私废公、窃人之能。蔽人之善、形人之丑、讦人之私、耗人货财。离人骨肉。侵人所爱。取人为非、逞志作威。辱人求胜。败人苗稼。破人婚姻。苟富而骄。苟免无耻、认恩推过、嫁祸卖恶。沽买虚誉。包伫险心。挫人所长、护巳所短。乘威迫胁。纵暴杀伤。无故剪裁。非礼烹宰。撒弃五谷。劳扰众生。破人之家。取其财宝。决水放火、以害居民。紊乱规模、以败人功。损人器物。以穷人用。见他荣贵。愿他流贬。见他富有。愿他破散。见他色羙。起心私之。负他损财。愿他身死。干求不遂。便即呪恨。见他失便。便说他过。见他体相不具而笑之。见他才能可称而抑之。埋蛊厌人。用药杀树。恚怒师传。抵触父兄。强取强求。好侵好夺。虏掠至富。巧诈求迁。赏罚不平。逸乐过节。苛虐其下。恐吓于他。怨天尤人。诃风骂雨。鬪合争讼。妄逐朋党。用妻妾语。违父母训。得新忘故。口是心非。贪冐于财。欺罔其上。造作恶语。谗毁平人。毁人称直。骂神称正。弃顺效逆。背亲向疏。指天地以证鄙怀。引神明而鉴猥事。施与后悔。假借不还。分外营求。力上施设。淫欲过度。心毒貌慈。秽食餧人。左道惑众。短天狭度。轻称小升。以伪杂真。采取奸利。厌良为贱、谩蓦愚人。贪婪无厌。呪诅求直。嗜酒悖乱。骨肉忿争。男不忠良。女不柔顺。不和其室不敬其夫。每好矜夸。常行妬忌。无行于妻子。失礼于舅姑。轻慢先灵。违逆上命。作为无益。怀挟外心。自呪呪他。偏邪憎爱。越井越灶。跳食跳人。损子堕胎。行多隐僻。晦臈歌舞。朔旦号怒。对北涕唾。及溺对灶。吟咏及哭。又以灶火烧香。秽柴作食。夜起裸露。八节行刑。唾流星。指虹霓。辄指三光。久视日月。春月燎猎对北恶骂无故杀龟打蛇。如是等罪。司命随其轻重。夺其纪筭。筭尽则死。死有余责。乃殃及子孙。又诸横取人财者乃计其妻子家口以当之。渐至死丧。若不死丧。则有水火盗贼。遗亡器物疾病口舌诸事。以当妄取之直。又狂杀人者是易刀兵而相杀也。取非义之财。譬如漏脯救饥。鸠酒止渴。非不暂饱。死亦及之。夫心起于善。善虽未为而、吉神巳随之。或心起于恶。恶虽未为而凶神巳随之其有曾行恶事。后自改悔。诸恶莫作。众善奉行。久久必获吉庆。所谓转祸为福也。故吉人语善。视善行善。一日有三善。三年天必降之福。凶人语恶。视恶行恶。一日有三恶。三年天必降之祸。胡不勉而行之

　　御题
　　诸恶莫作　　　众善奉行

　　灵验记
　　昔峩眉令奉议郎王湘。绍兴辛巳岁。因观此篇。焚香誓行数十事。后气疾昏闷殊绝。更衣而卧。男女环泣。觉身在半空、闻哭声微如蜂蝇、少顷有人云、王湘方欲行感应篇。真乐善者。且速放还巳而遂苏
　　遂宁府周箎因获此篇。日逐观阅。又好与人演说、绍兴二十一年二月二十一日暴死。经日还魂谓妻曰。有人追在阴司。见庭下皆立蓝褛人。各有力士执行府旗号管押。箎被驱立本旗下。顾盼左右。半是乡里饿死者。必甚恐怖。俄顷呼至殿下。瞻殿上坐者。如人间画星官像。呼箎谕曰。汝本在饥馑籍中。以汝钦奉太上感应篇。为人演说。汝虽欲行。未及一二。然闻而回心为善者多。亦有行持而证仙果者。因汝之功。今一槩追至。已改注寿禄籍讫。放还之后。坚固善心。可证大道。不复来此矣

　　劝善录〔淮海秦氏集〕
　　人与物同
　　贪生畏死。人与物同也。爱恋亲属。人与物同也。当杀戮而痛苦。人与物同也。所以不同者。人有智。物则无知。人能言。物则不能言。人之力强。物之力则微弱。人以其无智。不能自蔽其身。以其不能言而不能告诉。以其力之微弱不能胜我、因谓物之受生。与我轻重不等。遂杀而食之。凡一饮一食。不得肉则不羙。至于办一食。又不止杀一物也。食鸠鸽鹌雀者。杀十余命。方得一羙。食蚌蛤虾蚬者。杀百余命。方得一羙。又有好羙味。求适意者。则不止据现在之物。顺平常之理。杀而食之。或驱役奴隶。远致异品。或畜养鸡鱼犬彘。择肥而旋杀。生蟹投糟。欲其味入。鯾鱼造脍。欲有经纹。聚炭烧蚌。环火逼羊。开腹取胎。剌喉沥血作计烹煎。巧意鬪饤。食之既饱。则扬扬自得。少不如意。则怒骂庖者。嗟乎。染习成俗。见闻久惯。以为饮食合当如此而不以为恠。深思痛念。良可惊惧。县令俞伟撰

　　众生爱恋性命
　　经云。一切畏刀杖。无不爱寿命。故王克杀羊。羊奔客而告诉。邹文立杀鹿。鹿跪而流泪。惊禽投案。请命于魏君。穷兽入庐。求生于区氏。近者沈迈内翰。通判江宁府。时厨中杀羊。屡失其刀。窥之乃见羊衘刀而藏之墙下。周豫学士尝煮鳝。见有鞠身向上而以首尾就汤者。剖之见腹中有子。乃知鞠身避汤者。以爱子之故。杨杰提刑游明州育王山。因昼卧。梦有妇女十数人执纸。若有所诉。密遣人往视行厨。果得蛤蜊十数枚。诉者乃蛤蜊求生也。有生爱恋其情如此、当其被擒执时。前见刀杖乞生无由。旁见亲聚。欲恋不得。抱苦就终。衘悲向尽。既受屠割、复入鼎镬。种种痛苦。彻入骨髓。当此之时。彼心如何。今人或为汤火所伤。或为针刀误伤。手足痛已难忍。必号呌求救。至暂时头昏腹痛。或小可疾病。便湏呼医买药。百端救疗。于我自身爱惜如此。至于杀物、则恣意屠宰。不生怜悯。未论佛法。明有戒劝。未论天理。明有报应。若不仁不恕。惟知爱身不知爱物。亦非君子长者之所当为也。谛观物情。当念众生。不可不戒。不可不戒。知县俞伟撰

　　范文正公义田记
　　范文正公。苏人也。平生好施与择其亲而贫。疏而贤者。咸施之。方贵显时。于其里中买负郭常稔之田千亩。号曰义田。以养群族之人。日有食、岁有衣。嫁娶凶葬皆有赡。择族之长而贤者一人。主其计而时其出纳焉。日食人米一升。岁衣人二缣。嫁女者钱五十千。娶妇者钱二十千。再嫁者钱三十千。再娶者十五千。葬者如再嫁之数。葬幼者十千。族之聚者九十口。岁入粳稻八百斛。以其所出。给其所聚。霈然有余而无穷。仕而家居俟、代者预焉。仕而之官者罢其给。此其大较也。初公之未贵显也。尝有志于是矣。而力之未逮者二十年。既而西帅以至于参大政。于是始有禄赐之入终其志。公既没。后世子孙至今修其业承其志如公存也。公虽位充禄厚而贫终其身。既没之日。身无以为敛。子无以为丧。惟以施贫活族之仁遗其子而已。公之忠义满朝廷。事业满边鄙。功名满天下。后必有良史者书之。予无可书也。独书其义田以警于世云。公讳仲淹。字（上文下巾）文。嘉佑四年八月十日。晋陵钱公辅记

　　窦谏议阴德记
　　窦禹钧。范阳人。生五子。仪、俨。侃。偁。僖。仪礼部尚书。俨礼部侍郎。皆为翰林学士。侃左补阙、偁左谏议大夫参和政事。僖起居郎。初禹钧家丰厚。年二十无子。夜梦祖考谓曰。尔早修行。缘尔无子。又寿不永。禹钧为诺。禹钧为人素长者。先有家僮盗用房钱二百千。虑事觉。有女年十二三。自写券系女臂云。永卖此女与本宅偿所负钱。自是远遁禹钧见而怜之。即焚其券。以其女嘱妻曰。善抚养之。既笄复以二百千择良配得所归。后仆闻之。乃归。感泣。诉以前罪。禹钧不问。由是父子图禹钧像。晨兴祝寿。同宗外姻有丧不能举。公为出钱葬之。因公而葬者凡二十七丧。凡女贫不能嫁者。公为出钱嫁之。因公而嫁者。凡二十八人。故旧相知。虽与公有一日之雅。遇其窘困。必择其子弟可委以财者。随多寡贷以金帛。俾之兴贩。由公活者数十家。四方贤士赖公举者。不可胜数。公每岁量所入。除伏腊供给外。皆以济人之急。家惟俭素。器无金玉之饰。室无衣帛之妾。于宅南建书院四十间。聚书数千卷。礼文行之儒。延致师席。凡四方孤寒之士。无供湏者。公咸为出之。无问识不识。有志为学者。听其自至。故其子见闻益愽。由公之门登贵仕者。前后接踵。来拜公之门。必命左右扶公坐受、及公之亡。蒙恩深者。有持心丧三年以报遗德。公之祖考既梦以告无子寿促。后十年复梦告之曰汝三十年前。实无子且寿促。我尝告汝。汝今数年以来。名挂天曹。阴府以汝有阴德。特延寿三纪。赐五子各荣显。仍以福而终。后当留洞天充真人位。言讫复谓曰。阴阳之理。大抵不易。善恶之应。或发于见世。或报于来生。天网恢恢。疏而不漏。此无疑也。公愈积阴功。年八十二。别亲戚。谈笑而尽。世称教子者。必曰燕山窦十郎云。仲淹祖与之为故人实书其事于册。以示子孙。惜乎不传于天下。故录以示好善者庶见阴阳报应之理。使恶者知所戒焉。冯瀛王道赠公诗云。燕山窦十郎。教子有义方。灵椿一株老。丹桂五枝芳。参政范仲淹记

　　活蚁魁天下
　　二宋。少时同在黉舍。有胡僧相之曰。小宋他日魁天下。大宋亦不失甲科。后十年胡僧复至。执大宋手而惊曰。公阴德文见于面。如活数百万人命者。大宋笑曰。寒儒岂能活人命。僧曰不然。蠢动之物皆命也。大宋沉吟久之曰。旬日前堂下有蚁穴、为暴雨所侵。群蚁缭绕？傍。戏编竹桥以渡之。僧曰是也。小宋今岁当首捷。然公不出小宋之下。比唱名弟。小宋果中魁选。章宪太后临朝。谓弟不可先兄。乃以大宋郊为第一。小宋祁为第十

　　黄承事储谷济人
　　尚书张咏。守成都。甞夜梦诣紫府真君。继请到西门黄承事真君降阶接之。其礼甚恭。揖张尚书坐承事之下梦觉莫知所谓。明日问左右。西门有黄承事否。左右云有。命召之。戒令具常服来。既至果如梦中见者。即以所梦告之。问平生有何阴德。真君礼遇如此。又坐吾上。再三叩之不获巳。承事云别无他长。惟每岁收成之时。随意出钱收籴米粮。候至来年新陈未接之际。粜与细民。价例不增升斗如故。尚书叹曰。此宜居我之上也。使两吏掖之而拜。世传紫府真君主天下神仙籍。如张尚书黄承事亦皆在籍中。而黄承事又居其上。其子孙青紫不绝。非赈济阴德之大者。所致然耶。承事。讳兼济

　　修为果报
　　儒家言施报。佛家言布施果报。其实一也。佛言欲得谷食。当勤耕种。欲得智慧。当勤学问。欲得长寿。当勤戒杀。欲得富贵。当勤布施。布施有四。一曰财施。二曰法施。三曰无畏施。四曰心施。财施者。以财惠人。法施者。以善道教人。无畏施者。谓人及众生当恐惧时。吾安慰之使无畏。或教以脱离恐惧。使无畏。心施者。心虽不能济物。常存济物之心。佛以孝养父母。亦为布施。是凡施于外者皆为布施。故为下而忠诚事上。为长而仁慈安众为师而谨于教导为友而诚于琢磨。一言一语之间必期有益。一动一止之际必欲无伤。种种方便利物。勿使有所损害。皆布施也。所为如此。存心又如此。后世岂得不获富贵之报

　　寿禅师放生得寿
　　禅师名延寿。丹阳人。初为余杭县衙吏。亏欠库中钱几半。有司鞠之。止是买放生用过不意亏耗遽如许也。其罪当死。临刑颜色愉愉。顾谓狱吏曰。我在生放活万万生命。今死去径归西方。岂不乐哉。钱王闻而奇之。亟释其罪。遂为僧。夜梦观音。以甘露灌其口。慧性日明。着万善同归集数百卷。住持雪窦永明。寿至九十八岁。合掌坐化而终。瘗于塔下。有僧每日遶塔礼拜。人问其故荅曰。我抚州僧也。因病至阴府命未尽放还。见殿角有僧画像一轴。阎王自来顶礼。余问之一吏云。此杭州永明寺寿禅师也。凡人死者皆经此处。唯寿禅师不经此处。巳在西方极乐世界上品上生王敬其人。图画于此供养。以此见好放生者。径生西方。又为阴府所重也如此

　　五戒之首
</div>
    <div class="pagination">
<a href="居家必用事类全集_page111.html">上一页</a><span>...</span><a href="居家必用事类全集_page107.html">107</a><a href="居家必用事类全集_page108.html">108</a><a href="居家必用事类全集_page109.html">109</a><a href="居家必用事类全集_page110.html">110</a><a href="居家必用事类全集_page111.html">111</a><span class="current-page">112</span><a href="居家必用事类全集_page113.html">113</a><a href="居家必用事类全集_page114.html">114</a><a href="居家必用事类全集_page113.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
