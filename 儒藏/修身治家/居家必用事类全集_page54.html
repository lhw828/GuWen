<!DOCTYPE html>
<html>
<head>
    <meta charset="UTF-8">
    <title>居家必用事类全集 - 第 54 页/共 114 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>居家必用事类全集 - 第 54 页/共 114 页</h1>
    <div class="content">　　种葱吉日
　　甲子辛未己卯甲申辛巳辛卯

　　种蒜吉日
　　戊辰辛未丙子辛巳壬辰癸巳辛丑戊申

　　种果吉日【种竹木百物同】
　　丙子戊寅己卯壬午癸未己丑辛卯戊戌庚子壬子癸丑戊午己未一本有己亥丙午丁未乙卯戊申己巳

　　种果凶日
　　壬戌

　　治园馆吉日
　　相日民日

　　治园馆吉神
　　丰王荣官王城守成土星【夏秋直日】宜相日民日吉

　　栽木吉日
　　甲戌丙子丁丑己卯癸未壬辰吉

　　栽木凶日
　　丙戌壬戌乙日【不栽木】

　　栽竹吉日
　　甲辰竹醉日【五月十三日】竹迷日【自正月一日二月一日至十二月十三之类种吉无不活者】

　　耕锄法
　　凡菅茅之地、宜纵牛羊践之。七月耕之则死。凡美田之法、绿豆为上、小豆胡麻次之。悉皆五六月中禾？冀【美次反】种。七八月犂。（禾奄）【（禾奄）同】杀之为春谷田。则亩收十石

　　畜水法
　　旱禾田。当防阙水之患。春天宜留心开水。每池取其深。遇旱则泄以荫田。一种田作池蓄水深一丈。可以荫二十种田。今江南地多用筒轮水车以备之。亦须于未旱时早备也

　　收九谷种
　　九谷者。黍稷秫稻大麦小麦大豆小豆是也。凡五谷种。常岁别收。选好穗绝色者蕉？？【不雕反】刈。高悬之。以拟明年种子。将种前二十许日开水洮。【浮料去则无劳】即晒令燥种

　　种田吉日
　　凡种禾宜寅午申日。大麦宜亥卯。辰日。稻宜戊巳四季日。黍宜己酉戌日。大豆宜申子壬日

　　种田忌日
　　种禾忌乙丑壬癸。秫忌寅晚禾忌丙。大麦忌子丑戊巳。小麦同。稻忌寅卯辰。黍忌寅卯丙午。穄未寅。大豆忌卯午丙子甲乙。小豆同。麻忌四季日及戊巳日

　　种植上时
　　种谷二月上旬为上时。三月上旬为中时。一亩用子一斗。四月上旬为下时。每亩用子一斗二升

　　种大麦
　　八月中戊社前为上时。每亩用子二升半。下戊为中时。每亩用子三升。九月为下时。每亩三升半

　　种小麦
　　八月上戊为上时。每亩用子一升半中戊为中时。每亩用子二升。下戊为下时。每亩用子二升半

　　种麻豆
　　夏至前十日为上时。夏至日为中时。夏至后为下时。崔寔曰。夏至先后各五日可种牡麻。皆欲及时

　　移桑法
　　桑椹畦种。明年正月移而栽之。【仲春季春亦得】率五尺一根。其下常斸掘、种菉豆小豆。【二豆良羙润泽益桑】栽后二年慎勿采摘。大如臂再移上步每株以绳系石坠四向枝。令婆娑。直上则难采

　　压条法
　　须取栽者。正月二月中以钩杙压下枝令着地。条叶生高数寸。仍以燥土壅之。【土湿则□】明年正月中。截取而种之

　　接桑法
　　其法有四。一插接。二劈接。三靥接。又名贴接。又名神仙接。四批接。又名搭接。插接法。附地锯断。于砧盘上肌肉内附骨。用竹篦子插下可深一寸半。接头可长五寸之上。【其眼微青者】根头一寸半。用薄刀子削成马耳状。其马耳尖头薄骨割去半分。青肌肉自长于骨尖半分。将接头噙养温暖。假借人之生气易活。【人于其时不可吃酒。及浓厚滋味物】取出篦子。就用青肌肉半分。褁接头马耳尖、插下。极要嵌密。每一砧盘上插二三条。【合接顷之骨与木之骨相着。肌肉与树之肌肉相着。水之津液行于肌肉之间。如不相对又不紧密。多不活】用新牛粪和土为泥。封泥了、湿土封堆。接头生茅条出土高一二尺。约量刈三二条。其余割去。埋椽子一条。用绳总系。【不如此被风雨摆折】

　　种柘法
　　柘子熟时。多收水淘令净、曝干散讫劳之。草生拔却。勿令荒没。其叶饲蚕。丝好作琴弦清鸣响彻。胜于凡丝远矣。柘叶多丛生干疏而直。叶丰而厚。春蚕食之。其丝以冷水缲之。谓之冷水弦。柘蚕先出。先起而先茧。柘叶来年不采者。春再生必毒蚕。如不采。夏月皆要打落方无毒

　　下桑法
　　闽中以三月三日雨卜桑柘贵贱。谚曰。雨打石头遍。叶子三钱片。或曰。四日尤甚。杭州人云。三日犹尚可。四日愁杀我。四日雨尤贵。杂五行书曰。三月三日天阴而无雨。蚕大善。浙间风俗又云。三月十六晴。树上挂银瓶。言其贵也

　　斋蚕法
　　育蚕而阙叶者。以甘草水洒桑叶。次以米粉糁之。候干与食。谓之斋蚕。可以度一日夜。唯惧人知。成茧厚实

　　择茧种
　　开簇时、湏择近上向阳。或在苫草上者。此乃强梁好茧。【农桑要旨云。茧必雌雄相半。簇中在上者多雄。下者多雌○陈志弘云。雄□尖红紧小。雌者圆慢厚大】另摘出于通风凉房内净箔上。一一单排。日数既足。其蛾自生。若有拳翅。秃眉焦脚焦翅焦尾重黄赤肚无毛黑纹黑身黑头。先出末后生者。拣出不用。止留完全肥好者。用厚藤纸为连。候蛾生足。移下连于屋内空处。竖立柴草。散蛾于上。至十八日后。西南净地。掘坑贮蛾以土封之。庶免禽虫伤食。【有功于人。理当如此】

　　浴种法
　　腊月内、三八日。浴连三次。浴毕。用桑皮索悬挂至除夜。用五方草。同桃符木柤以水同煎。放冷。元日五更浴过蒇之

　　治蚕室
　　屋宜高广。勿接撁厦。蚕生前一月。泥饰。除正门外。周围安牎。无西窗不妨。宜高大。四角着火。将牛粪墼子烧令无烟。移入龛内。如无壁龛。止于槌箔四向约量顿火。近两眠则止

　　下蚁法
　　生蚁惟在凉暖得宜。开掯得法。使之莫有先后也。【生蚁不齐。则其蚕眠起至老俱不能齐也】其法变灰色巳全。以两连相合。铺净箔上。紧卷两头绳束卓立于无烟净凉房内。第三日晚取出展箔。蚁不出为上。若有先出者。鸡翎扫去不用。【名行马蚁。留则蚕不齐】候量蚁齐生。【并无一先一后者】和蚁秤连。写计分两。蚁生既齐。取新叶用快刀切极细。用筛子筛于中箔蓐纸上。务要匀薄。将连合于叶上。蚁自缘叶上。或多时不下连及缘上连。皆翻过。又不下者。并连弃了。此残病蚁也。【一箔蓐上。下蚁三两。蚕至老可分三十箔。每蚁一钱要老蚕一箔也】

　　用叶法
　　蚕不可食之叶。有三。一承带雨露。既湿又寒。食则变褐也。生水泻淋。老则浸破丝囊。不可抽缲。制之之法。芟叶实积。苫席覆之。少时内发蒸热。审其得所。启叶摊之。湿随气化。叶亦不寒。即可饲之。二为风日所嫣干者。生腹结。三浥臭者。即生诸疾。斯二者无可制之法。弃之可也

　　分抬法
　　分抬之便。惟在频欵稀匀。使不致蒸湿损伤也。【蚕滋多必须分之。沙□厚必须抬之。失分则不胜稠迭。失抬则不胜蒸湿。故宜频。蚕者柔软之物。不禁触弄。小而分之。犹能爱护。大而抬之。莫能□惜也未免久堆乱积、远掷交抛。生病损伤。实由于此、故宜安欵而稀匀也】

　　养蚕百忌
　　忌湿叶。忌热叶。蚕初生时。忌屋内扫尘。忌煎煿鱼肉。忌蚕屋内哭泣叫唤。未满月产妇不宜作蚕母。忌带酒人切桑饲蚕及抬解布蚕。蚕生至老忌烟熏。忌孝子产妇。不净洁人入蚕屋。忌近臭秽。忌酒醋五辛鳣鱼麝香等物

　　养蚕吉日
　　浴蚕出蚕。安槌入筐。宜用戊辰乙巳庚戌壬午甲午甲寅丁巳戊午日。更得收满天德月德月合明星五富等日。出蚕沙宜天德方。忌蚕室命官方。又庚戌日蚕姑死忌之

　　种蓻类
　　唐太和先生王旻山居录
　　山居总论
　　凡所居湏择形势地。后高前平。有东流水者为上。不然。四面平坦为佳。其土色须黄细沙软者为良。此方滋长药根故也。其地多即二十亩。少不减十亩。四面树以枳篱。不然墙围之。任取便耳。其中造药堂。及荫曝之所。堂前穿大池。种荷芰菱芡。遶池种甘菊。取紫茎黄花引蔓者是真。余者皆蒿耳。蒿苦而菊甘。但能移根蹙蹙稀栽。一二年间不觉自合。便成菊潭。如无根取子种亦可。但四月以前。乘雨折插之。自然滋生子。按葛稚川云。南阳穰县【抱朴子并作郦县音离】有甘谷水。左右皆生菊。菊花堕水中。故味甘羙。谷上居人皆不穿井。悉饮谷水无不寿考。高者百四五十岁。次者不失八九十。故司空王畅。太尉刘宽太傅袁隗皆常为南阳太守。到官即使穰县月送甘谷水三十斛。以为饮食。诸人多风痹及眩晕皆得愈但不能大得其益。如彼居人。生以来即饮【抱朴作便饮食】此水耳。又菊花与薏花相似。直以甘苦别之。谚所谓苦如薏者。今所在有之。真菊但为少耳。率多生水侧。【巳上并抱朴文】其地形制任人巧为之。令一池之中。数药在焉。地之多少取足为度。不必二十亩也
</div>
    <div class="pagination">
<a href="居家必用事类全集_page53.html">上一页</a><span>...</span><a href="居家必用事类全集_page49.html">49</a><a href="居家必用事类全集_page50.html">50</a><a href="居家必用事类全集_page51.html">51</a><a href="居家必用事类全集_page52.html">52</a><a href="居家必用事类全集_page53.html">53</a><span class="current-page">54</span><a href="居家必用事类全集_page55.html">55</a><a href="居家必用事类全集_page56.html">56</a><a href="居家必用事类全集_page57.html">57</a><a href="居家必用事类全集_page58.html">58</a><a href="居家必用事类全集_page59.html">59</a><span>...</span><a href="居家必用事类全集_page55.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
