<!DOCTYPE html>
<html>
<head>
    <meta charset="UTF-8">
    <title>杜骗新书 - 第 4 页/共 9 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>杜骗新书 - 第 4 页/共 9 页</h1>
    <div class="content">第九类    谋财骗
　　盗商伙财反丧财

　　张沛，徽州休宁人，大贾也。财本数千两，在瓜州买绵花三百余担。歙县刘兴，乃孤苦林凡民，一向出外，肩挑买卖十余载未归家，苦积财本七十余两，亦到此店买花。二人同府异县，沛一相见乡语相同，认为梓里，意气相投，有如兄弟焉。花各买毕，同在福建省城陈四店卖，房舍与沛内外。
　　数日后，兴花卖讫，沛者只卖小半，收得银五百余两。兴见其银，遂起不良念，与本店隔邻孤身一人赵同商议：“我店一客有银若干，你在南台讨荡船等候，侍我拿出来即上船去，随路寻一山庵去躲，与你均分。”赵同许诺。兴佯谓沛曰：“我要同一乡亲到海澄买些南货，今尚未来，要待几日。”一日，有客伙请沛午席，兴将水城挖开，将沛衣箱内银五百余两，悉偷装在自己行李担内，倩顾一人，说是乡里来催，欲去之速。
　　兴佯曰：“行李收拾已定，奈张兄人请吃酒，未能辞别。”沛家人曰：“相公一时未归，我代你拜上。”兴即辞人主陈四，陈四亦老练牙人，四顾兴房，兴所挖水城，已将物蔽矣。雇夫佯担海口去，旋即卖纵转南台，乘荡船上水口。
　　沛回，陈四曰：“贵乡里已去矣，托我拜上相公。”沛开房门，看衣箱挖一刀痕，遂曰：“遭瘟。”待开看，银悉偷去，四顾又无踪迹。陈四入兴房细看，见水城挖开，曰：“了事不得，今无奈了。但相公主仆二人可雇四名夫直到海澄，我同一大官，更邀□□人讨一荡船到水口。”于是陈四往上寻。
　　船至半午，后有船下水来者，问曰：“你一路下来，见一荡船载三人有行李三担上去，赶得着否？”稍子曰：“有三人行李三担在水口上岸去矣。”荡船赶至将晚到水口，并未见一人来往。少须间，见二牧童看牛而归，问曰：“前有三人，行李三担，小官见否？”牧童曰：“其三人入上源壠去矣。”问曰：“那山源有甚乡村？”曰：“无。只有一寺，叫做上源寺。”
　　陈四将银五分雇一牧童引路，径至其寺。时将三鼓矣。陈四曰：“我等叫他开门，他必逃走。我数人分作两半，一半守前门，一半守后门。天明，僧必开门，我等一齐拥入，彼不知逃，方可捉得。”众曰：“说得是。”及僧开门，众等拥入。和尚惊曰：“众客官那里来的？”陈四乃道其故。即问那三人是甚时候到寺。僧曰：“到时天色已晚，在那一楼房宿。说他被难，至此逃难。”僧引入，齐拥擒获。见其将沛之银，装作一担，白银七十余两，以鼠尾袋装，另藏在身，悉皆搜出。三人跪下求饶：“是我不良，将他银拿来，他者奉还他，我者乞还我。”
　　众等不听他说，将石头乱打半死，行李尽数搬来。三人同系至陈四店内。沛时往海澄尚未归矣。是日客伙与地方众等，岂止数千人看，兴之廉耻尽丧。
　　后数日，沛归，谓兴曰：“为你这贼，苦我往返海澄一遭，今幸原银仍在，我也不计较你。今后当做好。若如汝见，定要呈官究治。”兴曰：“须念乡里二字。”曰：“若说乡里，正被乡里误矣。我念前日久与之情不计较你，你急前去。”兴曰：“我银乞还我。”但兴银却被众等拿去。沛因叫众等拿还他，我自谢你。众人曰：“这贼若告官论，命也难保。今不计较，反敢图赖。”众人又欲殴他，沛劝乃止，谓兴曰：“你心不良，所为若此，今反害己，不足恤也。但我自推心，将银五两，与你作盘缠。”兴且感且泣，抱头鼠窜而去。
　　噫！久旱甘雨，他乡故知。客于外者，一见乡里，朝夕与游，即成绸缪之交，有如兄弟者，人之情也。
　　沛之与兴以同郡乡人，又同兹贸易，与之共店托处，亦处旅者之势然也。何兴之包藏祸心，同室操戈，利其财而盗之。彼之暗渡荡船，自谓得计，岂知天理昭彰，奸盗不容，卒之擒获，丛殴噬脐无及，数十年苦积七十金，一旦失之，图未得之财，丧已获之利，何其愚也。予深有慨焉，故笔之以为奸贪丧心者戒。而因告商者之宜慎，勿如乡里之为盗者误也。

　　傲气致讼伤财命

　　魏邦材，广东客人，富冠一省，为人骄傲非常，辄夸巨富。
　　出外为商，无人可入其目。一日，在湖州买丝一百担，转往本省去卖。在杭州讨大船，共客商二十余人同船。因风有阻，在富阳县五七日。其仆屡天早，争先炊饭，船中往来，略不如意，辄与众斗口。众皆以伙计相聚日短，况材亢傲而相让之。其仆亦倚主势，日与众忤。在邦材当抑仆而慰同侪可也，反党其仆，屡出言不逊，曰：“你这一起下等下流，那一个来与我和。”
　　动以千金为言。又曰：“一船之货我一人可买。”如此言者数次，众毕不堪。大恨之时，有徽州汪逢七，乃巨族显宦世家也，不忿材以财势压人，曰：“世长势短，辄以千金为言。昔石崇之富，岂出公之下哉，而后竟何如也。”材怒其敌己，曰：“船中有长于下流者，有本大于下流者，竟无一言，你敢挺出与我作对，以丝一百担价值数千金统与你和。”逢七骂曰：“这下流，好不知趣，屡屡无状，真不知死小辈也。我有数千金与你和，叫你无命归故土。”二人争口不休，众皆暗喜汪魏角胜，心中大快。有爱汪者相劝，各自入舱。次日李汉卿背云幸得汪兄为对。材听之，乃骂汉卿，而及逢，语甚不逊。大都材出言极伤众，众不甘，而忿恨曰：“一船人却被一人欺，我等敕血为盟，与他定夺。”逢七曰：“众等帮我，待我与他作对，以泄众等恨也。他有丝一百担，众助我打他半死，他必去告状，我搬他丝另藏一处，留一半方好与他对官。将其底帐灭之。他若告我，众不可星散，坚言证之，即将他丝卖来与他，使俗云穿他衫拜他年。斗殴之讼，岂比人命重情。”众曰：“说得是。我等皆欲报忿。”戒勿漏泄。
　　布谋已定。逢七乃与材在船中相欧数次，材极受亏，奔告在县。状已准矣。逢七将材丝挑去一半，藏讫，以材买丝底帐，各处税票悉皆灭矣，自己货发落在牙人张春店内。材上船，见丝搬去，乃大与逢殴，即补状复告抢丝五十担，以一船客伙稍公作证。逢七以猪血涂头，令二人抬入衙内，告急救人命事抵。
　　即将银一百两投本县抽丰官客，系本县霍爷母舅。材将银一百五十两投本县进士魏贤及春元九位。逢七又将银二百两，亦投此数人。进士魏贤等，先见本县为魏，又后催书言辞支离，两下都不合矣。及审一起干证，稍公齐说相殴是实，未见搬丝。
　　本县判断，担丝情捏，只以争殴致讼，俱各不合。材不甘又赴本道告，批与本府推官陈爷，审问二人，俱有分上，依县原审回招。材又奔大巡军门各司道告，及南京刑部告，然久状不离原词，皆因原断二人争讼。
　　一年许，材前余丝皆已用荆材叫一亲兄来帮讼，带银五百余两，亦多用去。材又患病店中。家中叫一亲叔来看。其人乃忠厚长者，询其来历，始知侄为人亢傲，乃致此也。众客商出说，此事要作和气处息，各出银一百两，收拾官府，内抽五十两，与材作盘费之资而归。材归，自思为商之日，带出许多财物，今空手回家，不胜愤郁，且受合家讪詈，益增呕气，未几数月，发疽而死。
　　噫！邦材以巨富自恃，想其待童仆与乡人也，酷虐暴戾，人皆让之，酿成桀傲之性，是亢极而不知返者也。一旦出外为商，井蛙痴子，眼孔不宏，呶呶贯钱，知有己而不知有人，口角无惩，致逢七等忿而布谋，搬丝诘讼。始自挟其财多，可投分上凌人。意谓逢七等，皆在其掌股玩弄矣。殊知县府道司刑部遍告，财本俱空，皆不能胜。斯时也，羝羊触藩，抑郁成疾，悔无及矣。非伊叔见机收拾归家，几郁死于外，作他乡之鬼矣。谦受益，满招损，自古记之。故匹夫胜予，无以国骄人，圣人之训三致意焉。即王公大人，矜骄贾灭，比比皆然，况夫么么之辈乎。即庭闱密迩，傲惰而辟，已为非宜，况处羁旅之地乎。为商者寄寡亲之境，群异乡之人，刚柔得中，止而严明，尚恐意外之变，而可以傲临人乎。故曰：“和以处众，四海之内皆兄弟；满以自骄，舟中之人皆敌国。”商者鉴此，可以自省矣。

　　轿抬童生入僻路

　　赵世材，建阳人也，年方垂髻，往府应茂才之选，未取而归。以行李三担，雇挑费大，乃寄船中，命仆护之，己独于陆路轿行，只一日可归。在路雇轿时，打开银包取二钱碎银与之。
　　两轿夫从傍看窥，有银一大锭。不行上三十里，扛入山僻路去。
　　赵生曰：“我昨从船往府，此陆路虽今日初行，但官路段是往来通途，不当在此偏僻去处。”轿夫曰：“正是此去望前，便大官道矣。”又行，更入山径。赵生心悟，即呼曰：“我知此不是大路，你们不过是要银，我身上只一锭银三两，我家富万金，止我一人，便把此三两银子，送你不妨，何必要起歹意。”
　　二轿夫放下曰：“如此，便把来与我，免你一命。”赵生笑解付之，曰：“此何大事，而作此举动，好小器。可送我还大路。”二轿夫不顾，得银子径从山路奔去。
　　赵生自还寻大路。行至路边店舍，问此处有某县人开店否？人指示之。即入对店主曰：“我系赵某家。因雇轿夫，被其谋去盘缠银，又不能徒步走路，汝若识我家，托代雇两轿夫送我到家，加还其工钱。”店主曰：“尊府大家，人皆闻名，我岂不知。”即奉上午饭，命两轿夫送回。归家言被谋之事，及某店送归之情，家中大喜曰：“得不遭不凶手幸矣，三两银何足惜。”因厚款二轿夫，仍专人往谢其店。
　　按：赵生初未晓此路程，但见扛入山僻，即知非是大路。察两人谋害之情，便捐银与之，免遭毒手。
　　不然，命且不保，安能存银。又知寻本乡店主，托雇轿送归，方保泰然无危。此其年虽幼稚，而才智过人远矣。诗曰：书显官人才，书添君子智。令赵生非读书明理，几何不蹈于陷阱。

　　高抬重价反失利

　　于定志，云南西河县人，为人心贪性执，冒昧于利。一日买栀子，往四川处卖，得银八十余两，复买当归、川芎，往江西樟树卖。每担止着本脚银二两六钱。到时归芎虽缺，然比前价稍落些，牙人代发当归十两一担，川芎六两一担。定志怒，责牙人曰：“前日十二两价，如何减许多？”牙人辨曰：“若到二三担，则可依前价，今到二十余担，若从前价，何以服行情。公欲重价，凭公发别店卖之，何必怒焉。”
　　定志与牙角口，旁有一客伙张淳者劝曰：“公货获利三倍，当要见机。倘价若落，未免有失渡无船之悔矣。”定志坚执不听。数日后，到有当归三四担，牙人发价十两卖讫。淳又劝之曰：“此客已卖十两价耳，公何不卖也。”彼亦不听。后又二客人有十五担到，牙人发价七两，亦卖讫。过数日，又有十余担来，止卖四两。定志暗悔无及。众客又背地代他扼腕。定志又坐一月余，价落货贱，与牙不合，遂转发到福建建宁府，止卖三两七钱乙担，比樟树价又减，更废船脚又多。
　　定志自恨命薄，不当撰钱。人谓其非命薄也，乃心高也。
　　非挫时也，乃过贪也。故笔之以为嗜利不饱者鉴。
　　按：商为利而奔驰南北，谁不欲广收多获，特遇时而倍得其利，便可见机脱，何乃贪赎无厌，至失机会，而后扼腕何益哉。甚矣！贪之为害也。不知凡物贱极征贵，贵极征贱，必无极而不返之理。此阴阳消长之数，造化否泰之机，往往皆然。志可违，时不遂，贪心乎。是以从古君子，以不贪为宝。

　
第十类    盗劫骗
　　公子租屋劫寡妇

　　会城中，每逢科试之年，各府举子到者极多。不论大小房屋，举子俱出重租，暂僦以居。东街王寡妇，其先得丹穴，擅利数世，积镪巨万，名闻于人。止生二子，一弱冠，一垂髻，内止一丫头，外用一仆代管家，一小厮供役使，不过五六人家口。其厅堂高敞，房舍深广，其外厢每科租与举子居，常收厚利。
　　辛卯七月初，举子纷至，忽有二家仆，冠服齐楚，来择屋居。王管家引其看左右厅房，皆清幽洁净。二家仆曰：“此屋光明宽大，可中公子意。我全租之，不可再租他人。敢问租金多少？”王管家曰：“往年众人共租金，常二十两，今你一家租，人少不乱杂，只十五两亦可。”二家仆还十二两，即以现银付讫。一仆出引公子，乘四轿带四仆，并一小厮来，行李五六担，皆精好物件。到即以土仪送家主，又值银二三两。王寡妇曰：“往年举子送人事，皆淡薄，今这公子真方家手面。”
　　次日命管家排大筵席，敬请公子。二子出陪，公方放怀欢饮，二更方散。
　　又次日公子遣家仆叫厨子来做酒回席，一席请二幼主，一席送入内堂与主母饮。叫其丫头边陪，命一小厮入漉酒侍奉。
　　一小席待两管家者，四仆陪之。各饮至二更。公子曰：“带来的酒，开来饮。”少顷暖至，其酒味香甜，又不甚严，极是好饮。公子斟两大杯，奉二子，曰：“此酒略爽口，各奉三杯。”
　　二子各领饮。小厮在内，亦斟与主母饮，四仆亦劝两管家饮。
　　二更已尽，赍发厨子去，收拾闭门讫，其后所奉酒内放陀陀花，其药性到，将一家人皆昏倒。假公子并六家仆，将寡妇等绑住，寅夜搜其财物，尽数收拾作五六担。晨钟一鸣，开大门，公然挑去，并无人知。
　　次日至午，左右邻居，见其门大开，无一人来往，相邀入看，一家人皆被捆倒，如醉未醒。曰：此必中毒被劫。急代请医，解去其毒，方醒，乃言被假公子租屋投毒，夜劫。及寻究之，茫无踪影矣。
　　按：科举租屋，历科皆然，谁知有大棍行此术。
　　其欲独租，不令租他人，犹是常情。惟初至时送厚人事，主必设席相待，理固然也。旋即回席，又且甚丰，一家婢仆皆有酒，即有意投毒矣。善察者于送人事时，犹是难察，惟一家大小，皆有酒席相待，此处宜参透之。彼以客回主席，何必并及内外贵贱人哉。然孀妇女流之辈，二子黄口娃儿，若两管家者彼能以是而豫防之，则棍何得而行劫乎。

　　诈脱货物劫当铺

　　县衙边有一大典当铺，贮积货物巨万。人以物件□者不拘多少，皆能收之。一日有客人容貌雄伟，敬入堂内相拜，庠人语曰：“不敢相瞒，吾是异府人，常做君子生意，屡年积得器物甚多。前月拦得贼官七个杠，多有宝贝器玩。今幸藏到贵县，一时难以变卖。尊府若能收当，愿面估其值，以十分之一，先交与我。待你卖后均分，其价每千两，各得五百。明年对月来支。”店主曰：“愿借货物一看。”贼曰：“货物极多，共九大杠，外面难以开看。今夜须吩咐守城者勿□□。待人定后，你雇十八人在船边来，抬入宝店。当□□定，估计价值两相交付。先求些现，余者明年找完。店主曰：“可。”
　　夜间吩付守城者留门，催十八人往江边杠货，果抬九杠入店。赍发杠夫去讫，闭上外门，贼将锁匙将九杠锁都开讫，喝一声曰：“速出来。”每杠二人，各执短刀突出，将店主绑祝曰：“略做声便杀。”十九人争入内，把其男女都绑缚，然后将其铺内货物，尽数收入九杠内，十九人分抬出城，再嘱守城者曰：“可锁门矣。”夤夜扛上船去。
　　半夜后，有渐解开绑者，因出解家人之缚。赶至城门，门已闭矣。问曰：“汝见扛杠者否？”守城人应曰：“扛杠者出城多时矣。”五鼓门开，寻至江边，贼夤夜开船，杳不知去向矣。
　　按：一人来店，其杠皆系自雇人抬入，谁知防之。
　　但彼既称九杠，何不日间躬到其船，面察其杠内货物，则贼计无所施矣。顾听其夜来，又嘱守城者留门，以延之入，致堕贼计，是开门而揖盗也。谅哉，利令智昏矣！

　　京城店中响马贼

　　董荣，山东人也，往南京廊下邓铺中，买丝绸三疋，价银四两四钱，以天平对定，只差银色，讲议未成。忽一人骑白马，戴笼巾，穿青绢双摆，亦来铺买绸，邓店以绸与看。其人将董荣的绸来看，曰：“吾为你二家折衷。”叫荣再添银二钱。荣意亦肯添。其人接银过手看，一跳上马，加鞭而行，马走如飞。
　　荣忙赶上，过一巷，转一弯，其人与马，俱不见踪。
　　无奈，再至邓铺，谓其与棍相套，互争扭打。忽巡街刘御史到，二人皆拦街口告。御史带回衙，拘其左邻右舍来审。邻舍曰：“先是荣入铺买绸，只争银色未成。一棍忽骑马至，亦称买绸，自言为彼二家折衷，叫荣添银，棍把其银入手，一跳上马而去，荣忙赶未见，以故二人争打，告在天台。谅此棍正系响马贼，必非通同店家作弊者。”刘爷曰：“邻右所证是实，此非店家通同者。但在伊店，而遭失脱，合令邓店补还银二两二钱，董荣亦自认二两二钱。”发出依处，彼此无罪。
　　按：响马贼尝在林路僻处，劫夺行旅，飞马而去。
　　今在京城中行此，亦大奇也。且彼衣冠既美，有马在傍，其谁防之。今后上店买物，或有异色人在傍，须当严防，勿使银入人手，是亦老实照管之一策也。

　
第十一类    强抢骗
　　私打忧占铺陈

　　乡有尤刁民者，侮法律讼，渔猎下民，人闻其刁风，莫不畏而远之。一日往府搭船，已先入船坐，后搭船者群至，萍水相逢，彼此各不相识。船中对坐漫谈，忽讲及按院拿刁民事，内有姓丘后生，不知尤刁民之在船也，与众曰：“闻此时，本县惟尤五最刁，几与人暂处无不被其骗害者。若得按院除了此人，民亦安生。”尤五心中冷笑，谓吾与尔何干，既扬我刁，又愿按院除我，此人若不白骗他一场，枉得此刁名也。见丘生所带铺陈甚好，即取一木印，挨近其毡条白处，私打一印号于中。
　　船晚至岸，各收拾自己行李而去。尤刁民尾丘生之后，行至府前，在仆担头把铺陈抢下，曰：“多劳你挑，我自拖去。”
　　丘生来抢，曰：“是我的铺陈，你拖何去？”二人互争不开，打入府堂上去。尤曰：“是我物，他强争。”丘亦曰：“是他争我物。”太爷曰：“你两人互争，各有甚记号。”丘曰：“我自买来的，未作记号。”尤曰：“我条毡内，打有忧。”当堂开视，尤取衣带中木印对之，果相同。太府说：“此是尤某之物，丘何得冒争。”将丘打十板，令尤领铺陈去。各赶出府外。
　　丘骂曰：“你这贼是何人，敢如此骗我，后必报之。”尤五曰：“适船间，你说尤刁民者，即是我。我与你何干？而终日道我刁。故教训你，刁人是这等做耳。”丘心中方悔，是我妄称人恶，故致此失也。
　　按：刁恶者，人谁不憎？但未识其人，勿轻扬其过。彼或从傍听之，必致恨于心，待你有失处，乘其隙而毒之，使人不自知矣。故古人三缄其口，而慎其言。庞公遗安之计，但称曰好。彼尤五虽恶，何丘后生背地谈之，而自取尤五白占铺陈，与庞公遗安之计异矣。故孔子恶称人之恶，孟氏惕言人之不善者，皆圣贤教人远怨之道，言不可不慎也。

　　膏药贴眼抢元宝

　　县城有一银匠，家颇殷实。解户领秋粮银，常托其倾煎。
　　一日倾煎元宝，心内尚有系未透处，夜间又煮洗之。其铺门有一大缝，外可窥见其内。一棍买一大膏药，夜间潜往窥之。见其把两元宝洗讫，放于炉边。棍在外作叫痛声，呼曰：“开门。”银匠问曰：“是谁？”棍外答曰：“被贼坯打得重，求你炉边，灼一膏药贴之。”银匠开门与入。棍作瘸行状，且手战呼痛，蓬头俯视，以一大膏药，在炉边灼开，把两手望银匠当面一贴，即抢一元宝以逃。银匠不胜热痛，急扯下膏药，元宝已被其窃一去矣。急叫有贼，且出门追赶，不知从那路去，彷徨追过数十步，只得怅恨而归。
　　按：此棍装痛呼门及炉边灼膏药情果难察，但元宝重物，须先收藏，然后开门，则可无失矣。后人观此，凡有银在身者，皆不可轻容异色人得近傍也。

　　石灰撒眼以抢银

　　孙滔，河南人也。常买绵布在福建建宁府卖。一夜在银匠王六店煎银，倾煎已讫，时对二包在桌。二人复在对银，有一盗径入其铺，将石灰撒其目。二人救目不暇，盗即将桌上所包之银拿走。滔拼命赶去，将及，盗乃丢一包于地，滔拾包归，到银铺开视之，则皆铁矣。后竟无迹可捕也。
　　语云：贼是小人，智过君子。诚哉是言也。其始入铺，撒灰腌人之目，致人无暇顾其财。追将近身，丢包于地，乃杜赶以脱其身也。此岂贼窥伺之机熟，而慢藏诲盗。然滔不谨之于其素，有以致之矣。鉴此惩噎，是为得之。

　　大解被棍白日抢

　　王亨，南京扬州府人，是本府典吏，二考已满，该上京办事。家贫无措，揭借亲朋银十余两，独往北京，为办事使用。
　　始到京中，在教军场边草坪中大解。方脱下裤，陡被二棍拿住，且骂且剥，曰：“你这贼偷我衣物来。”即把其衣服并银一时抢去逃走。待他起来，缚裤赶之，二棍逃已远矣。亨行路日久，力已疲倦，拼死赶他不上，懊恨冲天。只得在会同馆，乞借盘缠回家，另作区处。
　　按：孤客出外，非惟僻处可防劫夺，即大路解手之际，必当以裤脱下，挟在腋下，倘遇光棍，若行歹意则起而逃之亦可，或与之交战亦可。若王亨者，不知提防，而被棍将衣银尽剥一空。斯时也，盘缠无觅，顾何前程。苟非会同馆中同道辈，乞借盘缠而归，几为乞丐矣。
</div>
    <div class="pagination">
<a href="杜骗新书_page3.html">上一页</a><a href="杜骗新书.html">1</a><a href="杜骗新书_page2.html">2</a><a href="杜骗新书_page3.html">3</a><span class="current-page">4</span><a href="杜骗新书_page5.html">5</a><a href="杜骗新书_page6.html">6</a><a href="杜骗新书_page7.html">7</a><a href="杜骗新书_page8.html">8</a><a href="杜骗新书_page9.html">9</a><a href="杜骗新书_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
