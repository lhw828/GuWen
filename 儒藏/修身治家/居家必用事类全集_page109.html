<!DOCTYPE html>
<html>
<head>
    <meta charset="UTF-8">
    <title>居家必用事类全集 - 第 109 页/共 114 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>居家必用事类全集 - 第 109 页/共 114 页</h1>
    <div class="content">　　于十二月腊内用瓶器盛猪肪脂四五两紧封札瓶口悬堂上房室中厨内及东司内各悬一瓶蝇子虽有十去七八矣○又法腊月内收练子浓煎汁澄清泥封起要用取出些先将拭布洗净浸入练汁内扭干抹什物蝇子永不敢坐

　　辟扑灯蛾及诸虫方
　　于二月初二日或清明日五更不语采荠菜梗阴干作点灯处踢灯杖诸虫永不敢入灯盏内

　　除虱熏衣法
　　百部　　　　　秦芃
　　右合捣为末依焚香样着熏笼盖放衣在上熏之虱自落若用二味煮汤洗衣尤妙

　　除头虱法
　　百部　　　　　黎芦
　　右同捣为细末掺在头发内搓揉动虚绾起待三二时篦去其虱皆死矣

　　塞虫鼠等穴
　　用正月上辰日并逐月庚寅日壬辰日并满日塞鼠穴又三月庚午日斩鼠尾取血涂屋梁可永辟鼠又云清明日取戌方上土剪狗毛作泥涂房户内孔穴则蛇鼠诸虫永不敢入也



　　居家必用事类全集〔元〕无名氏编撰

　　癸集
　　谨身
　　三元参赞延寿之书
　　凡人寿。天元六十。地元六十。人元六十。共一百八十岁精气不固。则天元之寿减矣。谋为过当。则地元之寿减矣。饮食不节。则人元之寿减矣。当宝啬而不知所爱。当禁忌而不知所避。神日以耗。病日以来。而寿日以促矣

　　天元之寿精气不耗者得之
　　欲不可绝
　　黄帝曰。一阴一阳之谓道。偏阴偏阳之谓疾。又曰。两者不和。若春无秋。若冬无夏。因而和之。是谓圣度。圣人不绝和合之道。但贵于闭密。以守天真也
　　素女曰。人年二十者。四日一泄。三十者。八日一泄。四十者。十六日一泄。五十者。二十日一泄。【弱者亦须禁止。之可依此施世】人年六十者。当闭精勿泄。若气力尚壮盛者。亦不可强忍久而不泄。致生痈疾
　　名医论曰。思欲无穷所愿不得意淫于外为白淫而下。因是入房太甚宗筋纵弛
　　书云、男子以精为主。女子以血为主。故精盛则思室。血盛则怀胎。若孤阳绝阴。独阴无阳。欲心炽而不遂。则阴阳交争。乍寒乍热、久而为劳。【唐靖疮发于阴坏烂。周守真曰。病得之。欲泄而不可泄也。史纪韩女病腰背痛寒热。仓公曰。病得之欲男而不可得也】

　　欲不可早
　　齐太夫褚澄曰、羸女则养血。宜及峕而嫁。弱男则节色。宜待壮而婚
　　书云。男破阳太早。则伤其精气。女破阴太早。则伤其血脉

　　欲不可纵
　　彭祖曰、羙色妖丽。娇妾盈房。以致虚损之祸、知此可以长生。阴符经曰。淫声羙色。破骨之斧锯也。世之人若不能秉灵烛以照迷情。持慧剑以割爱欲则流浪生死之海害生于恩也。庄子曰。嗜欲深。则天机浅

　　欲不可强
　　素问曰。因而强力。肾气乃阳。膏骨乃坏。注云、强力入房也。强力入房则精耗。精耗则肾伤。肾伤则髓气内枯。腰痛不能俛仰
　　书云、阴痿不能快欲。强服丹石以助阳。肾水枯竭、心火如焚。五脏干燥。消渴立至、【近讷曰少水成为不能成盛火疮伤】强勉房劳者。成精极髓瘦尪羸。惊悸梦泄。遗疬便浊阴痿。小腹里急。面黑耳聋、【真人曰、养性之道莫强所不思之。力不胜强□甚尔。抱朴子曰。才不远强。本夫饮食所以举之伤世甚矣。强之一字。真□生伐寿之不疾以害其身。况欲乎。欲而强养生者也。然使醉而强酒。饱而强食。未有元精。去元神离元气散戒之】

　　欲有所忌
　　书云、饱食过度房室。劳损血气流溢。渗入大肠。时便清血腹痛病名肠癖
　　大醉入房。气竭肝伤。丈夫则精液衰少。阴痿不起。女子则月事衰微恶血淹留。生恶疮。忿怒中。尽力房事。精虚气节。发为痈疽。恐惧中入房。阴阳偏虚发厥自汗盗汗积而成劳
　　远行疲乏入房。为五劳虚损
　　月事未绝而交接生白驳。又冷气入内。身面痿黄不产
　　金疮未瘥而交会动于血气。令疮败坏
　　忍小便入房者。得淋茎中痛面失血色。或致胞转脐下。急痛死
　　服脑麝入房者。关窍开通。真气走散。【重则虚□轻则脑泻】入房汗出。中风为劳风
　　赤目当房忌事。免内障时病未复犯者。古出数寸死

　　欲有所避
　　孙真人曰。大寒与大热。且莫贪色欲
　　书云、凡大风大雨。大雾雷电霹雳。日月薄蚀。虹霓地动。天地昏冥。日月星辰之下。神庙寺观之中。井灶圊厕之侧、冢墓尸柩之傍。皆所不可。若犯女则损人神。若此时受胎。非止百倍。损于父母。生子不仁。不孝。多疾、不寿。唐魏证令人勿犯长命。及诸神降日。犯淫者促寿。及保命诀所载。朔日减一纪
　　望日减十年。晦日减一年
　　初八上弦
　　二十三下弦
　　三元减五年
　　二分二至二社各减四年
　　庚申甲子本命减二年
　　正月初二万神都会
　　十四十六三官降
　　二月二日万神会
　　三月初九日牛鬼神降。犯者百日中恶
　　四月初四万佛善会。犯之失瘖
　　初八日夜善恶童子降。犯者血死
　　五月三个五日六日七日为九毒日。犯者不过三年
　　十月初十夜西天王降。犯之一年死
　　十一月二十五日掠剩大夫降。犯之短命
　　十二月初七夜犯之。恶病死
　　二十日天师相交行道。犯之促寿
　　每月二十八人神在阴
　　四月十月阴阳纯用事
　　巳上日辰。犯淫且不可。况婚姻乎【按庚申论曰。古人多尽天数。今人不终天年。何则。以其罔知避慎肆精恣色暗犯禁忌。阴司减其龄筭。能及百岁者几何人哉。蜀王孟昹纳张丽华于床侧。一夕。迅雷电火。张氏湏道上李巷中。于上元夜。见殿上有朱履衣冠之士面北而立。节下罗列罪人。有女子甚苦。白其师。事何。乡曰。此张丽华也。昔宠幸于此。亵渎高真致。以是观之。天地间禁忌不可犯也。】

　　嗣续有方
　　建平孝王妃姬等。皆丽无子。择良家未笄女。入内又无子。问褚澄曰。求男有道乎。澄曰。合男女必当其年。男虽十六而精通。必三十而娶。女虽十四而天癸至。必二十而嫁。皆湏阴阳完实。然得交合。合而孕。孕而育。育而子壮强寿。今也不然。此王之所以无子也。王曰善。未再期生六男
　　书云。丈夫劳伤过度。肾经不暖。精青如水。精冷如氷。精泄聚而不射。皆令无子【近纳曰此精气殇败】女人劳伤血气。或月候愆期。或赤白带下。致阴阳之气不和。又将理失宜。食饮不节。乘风取冷。风冷之气。乘其经血。结于子脏。皆令无子
　　月候一日至三日。子门开交则有子。过四日则闭而无子。又经后一日三日五日受胎者。皆男。二日四日六日受胎者。皆女。过六日胎不成
　　凌霄花凡居忌。种此妇人闻其气不孕

　　妊娠所忌
　　产书云、一月足厥阴。肝养血。不可纵怒。疲极筋力。冐触邪风。二月足少阳。胆合于肝。不可惊动。三月手心主右肾养精、不可纵欲。悲哀。触冐寒冷。四月手少阳。三焦合肾。不可劳逸。五月足太阴。脾养肉不可妄思。饥饱。触冐卑湿。六月足阳明。胃合脾。不可杂食。七月手太阴。肺养皮毛。不可忧欝呌呼。八月手阳明。大肠合肺以养气。勿食燥物。九月足少阴。肾养骨。不可怀恐。房劳。触冐生冷。十月足太阳。膀胱合肾。以太阳为诸阳主气。使儿脉缕皆成。六腑调畅。与母分气。神气各全。俟时而生。所以不说心者。以心为五脏主。如帝王不可有为也。若将理得宜无伤胎脏。又每月不可针炙真经。如或恶食但以所思物与之食必愈。所忌之物。见食物门中。天公胎教云。毋常居凈室。多听笑言。讲论诗书。陈说礼乐。不听恶言。不视恶事。不起邪念。令生男女福寿敦厚。忠孝两全。演山翁云。成胎后。父母不能禁欲。巳为不可。又临产行淫。致其子头戴白被而出。病夭之端也。

　　婴儿所忌
　　书云。儿未能行。毋更有娠。儿饮妊乳。必作鬼？夭病。黄瘦骨立。发热发落。
　　小儿多因缺乳。吃物太早。又母喜嚼食。喂之。致生腑病。羸瘦腹大。发竖萎困
　　养子直诀云。吃热莫吃冷。吃软莫吃硬。吃少莫吃多。【真妙诀也】
　　书云。母泪勿堕子目中。令目破生翳。
　　琐碎录云。小儿勿令指月。生月蚀疮。勿令就瓢及瓶中饮水。令语讷。又衣服不可夜露

　　地元之寿起居有常者得之
　　喜乐
　　淮南子曰。大喜坠阳。唐柳公度年八十余。步履轻徤。盛求其术。曰。吾无术。但未常以元气佐喜怒。气海常温耳

　　忿怒
　　淮南子曰。大怒破阴。昔贤诗曰。怒气剧炎火。焚和徒自伤。触来勿与竞。事过心清凉书云。大怒伤目。令人目暗。多怒百脉不定。鬓发憔焦。筋萎为劳。药力不及。苟能改心易志。可以得生。当食暴嗔。令人神惊。夜梦飞扬。

</div>
    <div class="pagination">
<a href="居家必用事类全集_page108.html">上一页</a><span>...</span><a href="居家必用事类全集_page104.html">104</a><a href="居家必用事类全集_page105.html">105</a><a href="居家必用事类全集_page106.html">106</a><a href="居家必用事类全集_page107.html">107</a><a href="居家必用事类全集_page108.html">108</a><span class="current-page">109</span><a href="居家必用事类全集_page110.html">110</a><a href="居家必用事类全集_page111.html">111</a><a href="居家必用事类全集_page112.html">112</a><a href="居家必用事类全集_page113.html">113</a><a href="居家必用事类全集_page114.html">114</a><a href="居家必用事类全集_page110.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
