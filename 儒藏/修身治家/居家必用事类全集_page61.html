<!DOCTYPE html>
<html>
<head>
    <meta charset="UTF-8">
    <title>居家必用事类全集 - 第 61 页/共 114 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>居家必用事类全集 - 第 61 页/共 114 页</h1>
    <div class="content">　　若有髓眼并丹色　价低应知不足观
　　此物出大海中水底。五七株成林。横枝色鲜红者谓之珊瑚林。设放看翫以高者转难得。价高直钱。亦有折断去处。用红蜡粘接。仔细看之。丹色髓眼。皆是褒弹

　　看南北珠式
　　（见图）

　　北珠
　　圆如弹子转身青　披肩色好甚分明
　　粉白油黄并骨色　节病多般不尽论
　　凡看北珠颜色。湏是看讫。闭目再闪看。颜色一同。方为验也。其珠青者。亦如暑末秋初。乍雨还晴。云绽处闪出青天带。白云中现出青天。此青系真色第一。其青不用深青。只要白包青笼罩。乃嫩青色。其珠青只如在顶上盖者。不披青至顶下者。谓之摩孩罗儿顶青也。其青若至腰下至窍眼。谓之转身青。为第一。腰上青者。谓之披肩青。为第二。若珠顶上只有一点青。不能盖顶者。谓之鬼眼睛。不为奇也

　　看大珠身分颜色节病诀
　　所看北珠。身分湏是带圆。只用窍眼。其珠子身分湏是青白色绿色牵黄磁白骨色。低。样如粉白色尤得。如北珠身下有白搭膊。或面上有。牵孛落及黄上青色者不中。青上黄者尤得。如直眼。及窍眼。身分上损破穴眼。并改钻三眼四眼者。亦不中也。且如买直钻北珠。只买肚儿高者。且得。谓如窍眼上尖。乃黍头。下阔者。谓之宝装。亦名无笃珠子也。如一头大。一头小者。谓之皷槌。中间一穴两头圆者。谓之横钻。亦不中也

　　看入匣珠子式
　　湏用绢帛蘸水。突其面儿。其绢帛不青乃真色。有色伪者。多用好青纸筒作卷儿。突其珠儿。有青色又有骨色油黄者。用竹纸筒作卷儿。韶粉在内。突其珠子。粉白精神仔细矣

　　南北西湖珠式
　　南珠儿看明亮精神捻圆浅□色粉白。不要油黄。其价低次。北珠儿看青要羙。披肩青转身青迭四五分者。价贯不廉。或鬼眼睛。一点青也。或粉白。或磁色。或腰勒。或骨色。或鼠头莲子身搭膊儿直钻。皆有褒弹。西珠儿。氁线小封头。先看价轻重。有无圆者。丑者发。付较迟

　　马价珠
　　芦甘色羙过如翠　若无油烟转更加
　　夹石粉白老青色　此物本事不足夸
　　青珠儿芦甘色者地道。珠儿指面大。肉验高者妙。亦有转身青者。多做宝索儿用。颜色。妙者直钱。着主快。亦有当三折二钱大者。价贯不可一例看。土番国。并回回珠儿颜色不好。多与好碧靛相似。此珠儿多是西夏贩到。川人亦有

　　碧靛
　　碧靛马价皆相类　颜色黑绿不直钱
　　青得羙者可人爱　碾成事件做钱看
　　翠色不夹石为最。西夏者地道。黑绿粉绿皆不直钱

　　猫睛
　　黄如酒色唤猫睛　转侧中间一道真
　　睛更散帘深黑色　二物应当价例轻
　　猫睛出南番。酒色阔如指面大者。以大为好。睛死不活。并黑睛者不直钱。小者亦有米颗。大者。只可打嵌指镯杂用

　　剌
　　紫剌红剌出南番　钏镯杯盘打嵌鞍
　　大者直钱五六百　小者多嵌指镯间
　　此物出南番。红紫并酒色大者如指面。亦有多嵌七宝首饰。并系腰盏盘钏镯指镯。余外无用

　　玻璃
　　南番酒色紫玻璃　碗碟杯盘入眼稀
　　土烧气眼不堪羡　价直不比在前时
　　出南番国。上有酒色青色紫色白色。性若水晶相类。劝盏盘器背上多碾两点花儿。是真者。土烧者轻如瑠璃相似

　　玳瑁
　　最好白多点儿少　此物应当价不小
　　黑多白少不为奇　照管点班措看了
　　白多点儿稀少者直钱。花班好者次之。胡黑者价极低。亦有用药点角者。谓之塞坚

　　犀角
　　云分两脚要分明　正透尤佳倒透纹
　　骨笃数中偏最好　刀刮婆娑分外馨
　　出临河路者为妙。正透高如倒透。正透者黑地黄花。倒透者。黄地黑花。若成株肥大者佳。瘦小者只可合药用。无花乌犀中。故乌犀偏带马鞍。作子象棋亦有蛮犀川犀不好

　　翠毛
　　脊钱软翠出南番　广州全翅次其间
　　紫土土翠难升价　行市贵贱临时看
　　软翠妙。是两片脊钱为之一合。每十合作一串。六个好六个低。广内翠稍低。此间亦有紫翠系山和尚之属

　　鱼（鱼柰）
　　山阳汉上鲭鱼鱿　成褁高低论斤秤
　　价高当三钱来大　块儿小者价湏轻
　　此物襄阳汉上武昌皆有。当三折二者价高碎块儿价低。有二斤秤十六个者成器难得。今时冠子多用羊角造之

　　龙涎
　　龙涎妙似百药煎　鼻齅之时香又鯹
　　墙璧浮石皆相类　修合诸香分外馨
　　龙涎出南海山岛中褐色微鯹。若黑色者。曾经大鱼吞之。此物大能发香。无此物合香不成

　　龙涎香
　　龙涎香名有多般　此物暗昧仔细看
　　伏古云头并清燕　三朝修合最直钱
　　伏古云头清燕三等。高孝光宗三朝合者。杨和王供进者。上有臣名。有韩太师府。修合阅古龙涎香皆妙。广州心子香亦佳。香有白醭者。乃多年脑子走在面上。假者亦多

　　大石栀子
　　合香栀子出大石　红花色好最为奇
　　黑者蒸孽不中用　贵人不爱定无疑
　　此物除合龙涎香料之外别无用处。红黄紫者好。黑者不堪用

　　珠筛
　　珠子铜筛与银筛　铁者多应是古筛
　　一套若全念二只　隔过匀停好串排
　　铁者古筛。铜者官筛。亦有银筛。每套二十二只方全。或有只数不全者无用

　　试金石
　　色如黑漆皆相类　气呵湿润卒未干
　　光滑腻如鸡弹子　上金贴定易为看
　　出蜀中润腻滑样范好颇大者直钱。上金满用塩汤洗。大松子油润之。安湿地少时入袋。气呵动。用手擦。方始上金



　　己集
　　诸品茶
　　蔡襄进茶录序
　　臣前因奏事。伏蒙　陛下论臣先任福建转运使日。所进上品龙茶。最为精好。臣退念草木之微首辱陛下知鉴。若处之得地。则能尽其材者。陆羽茶经。不第建安之品。丁谓茶图、独论采造之本。至于烹试。曾未有闻。臣辄条数事。简而易明。勒成一篇。名曰茶录。伏为清闲之宴。或赐观采。臣不胜惶惧荣幸之至

　　一篇论茶品
　　色
　　茶色贵白、而饼茶多以珍膏。油【去声】其面。故有青黄紫黑之异。善别茶者。正如相工之视人气色也。隐然察之于内。以肉理实润者为上。既巳末之。黄白者、受水昏重。青白者受水鲜明。故建安人鬪试、以青白胜、黄白负
</div>
    <div class="pagination">
<a href="居家必用事类全集_page60.html">上一页</a><span>...</span><a href="居家必用事类全集_page56.html">56</a><a href="居家必用事类全集_page57.html">57</a><a href="居家必用事类全集_page58.html">58</a><a href="居家必用事类全集_page59.html">59</a><a href="居家必用事类全集_page60.html">60</a><span class="current-page">61</span><a href="居家必用事类全集_page62.html">62</a><a href="居家必用事类全集_page63.html">63</a><a href="居家必用事类全集_page64.html">64</a><a href="居家必用事类全集_page65.html">65</a><a href="居家必用事类全集_page66.html">66</a><span>...</span><a href="居家必用事类全集_page62.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
