<!DOCTYPE html>
<html>
<head>
    <meta charset="UTF-8">
    <title>解人颐 - 第 22 页/共 25 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>解人颐 - 第 22 页/共 25 页</h1>
    <div class="content">	阿呀歌 
	坐上客，莫喧哗，停樽静听歌阿呀。秋江渺渺悲迁客，青山枉泪湿琵琶。曾传落雁啼乌曲，战马空嘶关塞笳。回首奸雄如梦散，当筵勿进渔阳挝。阿呀二字鞭心处，利爪当胸着痒爬。好个囫囵圆混沌，一朝凿破血虾蟆。阿呀！南倾北陷难修补，却仗娉婷一女娲。阿呀！揖让征诛垂样子，千王万帝竟如麻。阿呀！周公拮据鸮戕室，尼父凄惶狗丧家。阿呀！此望长生彼解脱，青牛过了白牛车。阿呀！长条直路平坦坦，跌脚污泥贪径斜。啊呀！逆子乱世失节妇，正缘一个念头差。阿呀！剖心割股忠和孝，挖肉成疮也有疤。阿呀！你道恩情权宠盛，看来重锁带披枷。阿呀！平添白发三眠柳，吹落红颜半夜花。阿呀！电闪光中营利禄，爆声撒处逞荣华。阿呀！彩云虹散终成雨，白玉蝇来便是瑕。阿呀！坐上客，莫喧哗，烧银蜡，进流霞，老去固可惜，年少不可夸。富贵何足羡，贫贱勿咨嗟。青青庭下草，犹自有根芽。你看何物为长久，你能不死你奢遮。劝君早把灵台照，莫待临时叫阿呀。 
	
	青毡述苦文 
	先生诉苦，眼泪直迸矣。夫冷板凳之苦，一言难尽也。想将起来，岂不要哭乎？且先生之做不得也，非一日矣！束脩只得些微，铺排倒有无数。落雨包驮，晴天要送。仔细思量，讨饭不如也。今天下生意之最微薄者，莫如教书矣！挣起喉咙，一年叫到头的是赵钱孙李；放开力气，从早缠到晚的乃天地玄黄。还想哪个供茶，谁家供饭。姜汁面一碗，希图暂饱。休望张家请酒，李宅邀谈。糖烧饼两个，聊且充饥。节礼包分文未见，倒说如今不作。学课钱毫忽也无，反要查问功课。戴顶旧帽子，便说道：“这先生好去打卦。”穿件破衣裳，又骂云：“这穷酸俨似叫化。”任凭寒来暑往，不住的争堪道好。悉好春露秋霜，你还说去早来迟。收的低银潮色，皆缺戥头；来的七龄八岁，浑如凿石。未打骂，向云独养儿子；不放学，犹言歇落太多。可怜雇工不如，奴才弗若，岂不要哭乎？岂不要哭乎？！ 
	
	长恨歌 
	有商妇病笃，其夫不归，作此以寄之。 
	良人重利轻离别，东走南阳西走越。君今弃妾不思归，万里关山音信绝。妾身未嫁守深闺，何曾知有离别苦。自从一去几经秋，朝夕思君无去路。思君滴尽眼中泪，泪珠滴尽眼欲枯。几回对镜为君愁，体瘦形枯对镜羞。妾身本是儒家女，九岁攻书识经史。读书不知行路难，自谓嫁夫宜得所。夫君好作商，弃妻复弃子。妾年二十六，衾枕孤眠独。朝观城头雪，夕见华山翠。愁君西蜀路崎岖，展转教人心欲碎。蜀江水碧蜀山青，野草闲花处处新。当时耳畔叮咛说，莫学王魁负桂英。锦城虽快乐，不如归家好。祖宗遗有复业计，何必远游求名利。知君铁石作心肠，更不回头思故乡。紫燕年年至，双双雁结行。在天比翼鸟，物象亦如此。何况人为万物灵，含芽待发不相似。嫁夫了平生，今反为夫误。妾多沾病无汤药，忧愁交集谁堪诉？生理岂不做，有谋皆不富。休须奔长途，青春等闲度。吾州多富翁，财积似石崇。朝歌夕宴乐，妻孥享万钟。惟有我夫身落魄，梗迹萍踪任飘泊。家中门户谁主持，拿得鹰来走了兔。椿萱生可怜，双双赴冥路。二亲待汝归来葬，汝不归时谁主张？此时此际说不尽，留与旁人作话柄。君今弃妾不思归，他日回来无会期。一男一女谁为养？可怜弱幼倚阿谁？衣裳鞋袜妾针线，衣是绫罗裳是绢。我今吩咐景春收，留待归来与君看。归来必定再续弦，未必他人似我贤。吾今死去不复生，生死两途难会面。愿君速归顾吾儿，怜儿孤幼被人欺。信手剪香云，香云付君看。今生情已已，来生再结缘。 
	词虽粗而情切，读之不禁下泪。录之以为久商者鉴。 
	
	卷堂文 
	学以治生为先，不可无谋食之计。师以淑人为贵，先当严卫道之防。慨自世降而风微，遂至道衰而日甚。倚门糊口，效弹铗之冯欢，寄食资身，同垂钓之韩信。十金虽甚薄，俯首于浊富之门；百里敢辞劳，委身于不亲之地。视生徒犹骨肉，遂弃子与抛妻。以馆舍为福堂，遽离乡而背井。去时动经累月，不道归迟；来时未及半旬，都嫌久滞。无枷无锁，实为自在之囚；不哑不聋，化作痴呆之汉。巧其言，善其色，献谄何异于卑微！禁则止，令则行，奉命实同于轻贱！东人事机浑未解，遽称为圣为贤；书生文理但粗通，包渠发魁发解。习成便佞，巧妆百样温存；抖出寒酸，尽露千般丑态。毛锥将安用，直须曲意徇人。文章难疗饥，只得垂头丧气。事非由我，辜负雪月风花；身属他人，受尽辛酸冷辣。幽暗岩崖生鬼魅，灯火未来时；凄凉境界忆家乡，书生归去后。浓霜染鬓，韶华多向苦中过；烈火烧心，家事尽在忙里办。虽春花烂漫，何从金谷遨游；秋月光辉，无暇琼楼赏玩。炎威似火宜避暑，偏说道心定自然凉；寒气如冰当向火，却教我冷之不要动。他恼时，语言不逊，没奈何忍耻含羞；我馁时，茶饭未来，只得挨饥受饿。七情未得从吾愿，十年只替别人忙。行坐皆在人前，分明是上宾模样。志气落于人后，其实是下等生涯。纵觅得一两五钱，怎填补千疮百孔？徒使斯文扫地，岂知富贵在天。几番欲发愤辞归，受不过儒家清淡。若待要屈志且留，当不得客馆凄凉。待至岁终时候，益增凄惨情怀。馆童落落，似朝星半明半灭；门第悠悠，如夏燕自去自来。向闺房乐尔妻孥，哪管你黄昏独坐。拉宾朋傧尔笾豆，岂念我终夜孤眠。谁人效立雪杨、游，何处寻浴沂童冠。雨洒书窗声淅淅，打破愁心；风吹纸帐影翩翩，惊回旅梦。算功课论长说短，欲诉无门；讨束脩指东话西，要归不得。反不如操瓢丐者，乞余墦郭没忧愁。怎学得捧钵道人，笑傲烟霞无管束。农工商贾莫非人，奚必教书为业。城郭乡村皆有利，何须处馆营生，戴天顶地真男子，不思展骥足，千里驰驱；博古通今大丈夫，为甚恋蝇头，一生笼络。从今奇翼，即今飞过愁山。及早回头，还好脱离苦海。拨开云雾超凡界，再睹青天；剖破藩篱即大街，安行坦道。且去乘龙朝帝阙，莫教骑马傍人门。勉作卷堂之文，永誓处馆之戒。 
	
	别头巾文 
	一戴头巾心甚欢，岂知今日误儒冠。别人戴你三五载，偏上吾头三十年。要戴乌纱求阁下，做篇诗句别尊前。此番非是吾情薄，白发临期太不堪。今秋若不登高第，踏碎冤家学种田。 
	维岁在大比之期，时当揭晓之会，诉我心事，告我头巾。为你青云利器望荣身，谁知今日白发盈头恋故人。嗟乎！忆我初戴头巾，青青子衿，承汝枉顾，昂昂气概。既不许我少年早发，又不许我久屈待伸。上无公卿大夫之职，下非农工商贾之流。年年居白屋，日日走黉门。宗师按临，胆寒心震；上司迎接，东走西奔。思量为你一世，惊惊吓吓，受了万千辛苦；算来一年四季，零零碎碎，被人赖了多少束脩。你看我两只黄靴穿到底，一领烂衫剩布筋。埋头有年，说不尽艰难凄楚；出生何日，空历过冷淡酸辛。赚尽英雄，一生不得文章力；未沾恩命，数载犹怀霄汉心。嗟夫！哀哉！哀此头巾，看他形状，其实可矜。后直前横，你是何物？七穿八洞，真是祸根。呜呼！冲霄鸟兮未垂翅，化龙鱼兮已失鳞。岂不闻：久不飞兮一飞冲天，久不鸣兮一鸣惊人。且求你脱胎换骨，非是我弃旧怜新。斯文名器，想是神通。从兹长别，方感洪恩。短词薄奠，庶其来歆。理穷数极，不胜具恳。就此拜别，早早请行。 
	儒冠误人，古来同慨。不知世间多少英雄被这之乎者也断送一生也。　 
	
	尤侗乞者说 
	长安大道有乞者焉，蒙袂辑屦，若哭若呼，既醉既饱，其歌呜呜。行者曰：“鄙载！乞何先号啕而后笑也？”乞者睨而应曰：“嘻嘻！啼饥号寒，人之情也！式饮式食，式歌式舞，古之志也！子何怪焉？且子鄙我乞，天下皆乞也！我之乞异乎人之乞。我之所乞，箪食豆羹；人之所乞，白璧黄金。我乞之所，通衢旷野；人乞之所，玉堂金马。我乞之时，白日堂堂；人乞之时，昏夜皇皇。我乞之状，箕踞坦腹；人乞之状，蛇行匍匐。我乞之后，高卧而已；人乞之后，咤叱自喜。由此观之，人乞乎？我乞乎？子以为齐门鼓瑟，何如吴市吹箫。豫让吞炭，何如子瑕啖桃。五柳叩马，何如五斗折腰。子徒嗤我之先号陶而后笑，于窃悲世人之先笑而后号陶也！”行者曰：“夫人也，殆隐于乞者与！”追而谢之，弗顾而去。 
	
	艾南英浩歌行 
	天长地久无终毕，昨夜今朝又明日；鬓发苍苍牙齿疏，不觉身年四十七。 
	前去五十又几年，把镜照面心茫然。既无长绳系白日，又无大药驻朱颜。 
	朱颜日夜不如故，青史功名在何处？欲留年少待富贵，富贵不来年少去。 
	去复去兮如长河，东流赴海无遗波。贤愚贵贱同归尽，北邙冢墓空嵯峨。 
	古来如此非独我，不如有酒且高歌。功名富贵须待命，命苟不来可奈何？ 
	
	广连珠三首 
	盖闻仁义不可论交，当财利而始信。富贵安能结客，至患难而方真。是以管仲分金，惟有鲍子知我；魏其失势，可知灌夫骂人。 
	盖闻行虽至高，饥寒不可忍；识虽极广，哀乐不能忘。是以乞食叩门，岂损陶潜之洁；涂穷恸哭，宁嗤阮籍之狂。 
	盖闻三径菊钱，无六铢之用；九秋桂粟，非五斗之藏。是以煮曹氏之书仓，不堪糊口。割江郎之笔彩，未足缝裳。 
	禽言二首 
	脱却布袴，脱却布袴，布袴脱来一半破。褴褛不比鹔鸘裘，刚典青铜三百数。儿要钱，妻要布，买米归来腹中饿。脱袴脱袴莫脱衣，留与债主偿逋赋。 
	行不得也哥哥！行不得也哥哥！欲哭不哭勉强歌。大暑小暑未插禾，白头何少乌头多。黄米食尽□赤米，茄果干死采菱果。安得多收十斛稻，娶得新妇养阿婆。 
	
	继母歌 
	人间夫妇愿白发，但得男女皆长大。男娶妻兮女嫁夫，频见孙儿能说话。若还遂我心中愿，百年瞑目黄泉下。莫教中途有差池，丧了前妻娶后妻。古云继母人间有，自谓王祥天下稀。断头之妇还由可，带子吾家便有非。他儿借做心头气，吾儿恨不打成泥。饭不饭兮茶不茶，今年衣服上梅花。任儿垢面蓬头走，反又搬夫莫理他。不信但看闵子骞，他儿芦絮亲儿绵。其父欲将晚母出，谁及当年闵损贤？吾儿能有自立志，免教受尽腌脏气。吾年至今三十九，殷勤尚不如人意。 
	
	感慨歌 
	朱买臣，朱买臣，行歌负担妻子嗔。恩情难系薄命妇，一旦捐弃如轻尘。鸳鸯分翼比目破，孤灯举眼无相亲。贫富于世果炎凉，结发尚尔况路人。功名到手未为晚，太公八十荣泽新。细君何必苦翻覆，吾岂樵采终其身。朱买臣，何灾屯，食比玉粒衣悬鹑。自知一卷胜万贯，时不遇兮肯怨贫。数年衾枕一宵冷，飘花流梗同逡巡。因嗔何处已作善，鬟云重整眉新颦。朱买臣，莫笑颦，隐忍依旧肩衡薪。山光泉韵两怡悦，醉卧危石花为茵。翠萝青鸟暂宾主，芒鞋踏碎岩头春。有时此斧到得柄，一斩天下之荆榛。歌残烟卷日已暮，松梢新月挂桂轮。 
	
	刘达生与余集生书 
	世间极认真事曰“做官”，极虚幻事曰“做戏”，而弟曰愚甚。每于场上遇见歌哭笑骂打诨插科，便确认为真真。不在所打扮古人，而在此扮古人之戏子。一一俱有父母妻儿，一一俱要养活父母妻儿，一一俱靠歌哭笑骂，打诨插科去养父母活妻儿，此戏子乃真古人也。又每至于顶冠束带，妆模做样之际，俨然自道一真官，天下亦无一人疑我为戏子者。正不知打恭看坐，欢颜笑口，与夫作色正容，凛莫敢犯之官人，实即此养父母活妻儿，歌哭笑骂，打诨插科，假扮之戏子耳。乃拿定一戏场戏目，戏本戏腔，至五脏六腑，全为戏用，而自亦不觉为真戏子，悲夫！有此游戏神通之笔，上可以陪玉皇大帝，下可以陪田院乞儿。总是认真不得。谚语云：“认了真，冷水没得吞也。”
	
	解人颐 辟蠹集
	赌博赋 
	有志之士，惟亲简籍。无籍之徒，专事赌钱。圆如骰盘，静极而方。方若骰子，动极而圆。红四绚烂，金幺鲜妍。钱财盈诸袖里，筹码堆于案前。习之者如醉如梦，爱之者如痴如颠。引类呼朋，如鸤鸠之唤友；贪前失后，似螳螂之捕蝉。六块臭狗骨头兮，玩之如白璧；一段破蒲席段兮，临之如绮筵。双目转动兮，如兔如鹘；寸心狠毒兮，如狼如鹯。夏日炎炎兮，或终朝而废食；寒风冽冽兮，或沏夜而忘眠。坐处无分于高下，来时不论乎后先。街市小人每齐行而并列，屠沽下贱咸执袂而拍肩。一掷二掷兮，奚啻数十？三开四开兮，直至百千！口则呼卢而同吆喝，手学坐六而甚轻便。双足冷如水湿，一心热似火燃。幸或一胜兮，如游蓬岛。片时闲暇兮，若坐针毡。此乃牧猪奴之戏，殊非成家子之缘。孰云刘毅之旷达，安得袁耽之精专。或技艺之辈兮，终身丧其职业；或贾肆之儿兮，何心坐于市廛。豪客奢迷，亦易尽千金之产；富翁放纵，也难留数顷之田。嗟输财之速兮，真如瞬转；叹反本之难兮，诚若升天。走入场内，便需茶索酒；回到家中，乃断火绝烟。妻号寒于腊月，子啼饥于丰年。徒能向恶，安肯亲贤。一被博徒之蛊惑，如遭痼疾之缠绵。有钱费之太尽，无药疗之可痊。若偶出而邂逅，即到处而流连。非假他人之利债，即窃妻子之钗钿。或贯钞之争差兮，遂成反面；苟分文之计较兮，便欲挥拳。昼则神魂之飞荡，夜则梦寐之倒颠。每侵晨而早出，至薄暮而未还。使老母倚门盼望兮，愁怀戚戚；致娇妻守室踌躇兮，忧心悬悬。上焉负教育之恩义，下焉弃伉俪之婵娟。论生意兮，连年杜结；询家计兮，逐日迁延。看其行止兮，诚不足齿；见其窘迫兮，又何足怜。刑律禁之而弗畏，父兄挞之而不悛。谦耻丧之尽矣，礼义何尝有焉？丑行人人而憎疾，恶名处处而流传。有子而谁与匹配？无妻而谁结姻缘？卒致一生之负困，永为百岁之迍邅。不耕而无粟可□，不织而无衣可穿。蓬门挂席，败壁无砖。居食恒遭乎缺乏，性命亦难于保全。行般苦楚，万种忧煎。问何为而至此，因赌博而使然。达人君子，幸鉴斯焉。 
	
	觉迷迂叟娼妓赋　　 
	渠本娼家，素非雅族。山鸡野雉，家不能驯。路柳墙花，人皆可折。调脂弄粉，装成娇艳规模；莲步柳腰，扮作轻盈体态。倚门卖俏，傍户招商。贪钱财，并不论贵贱高低；滥交接，全不顾尊卑上下。东家饮而西家宿，某为逐水之桃花；张家妇而李郎妻，愿作章台之杨柳。然而习染虽异，嗜欲则同。岂无眷恋俊俏之情，亦有绸缪勾人之意。奈何瘟龟爱钞，势驱美女弄奸心；老鸨图钱，威逼娇娥生巧计。是以歌舞池，风月场，摆一个迷魂阵势；教坊司，勾栏院，砌几只泼雪汤锅。枕席间暗藏剑戟，管弦内潜伏刀兵。初来财物丰盈，便作粉蝶恋花之状；已而囊箧匮乏，顿兴金蝉脱壳之谋。立海誓，订山盟，皆是骗人圈套；烧早香，剪青发，总为觅利虚情。临别时，假作短叹长吁，出门莫记；送行日，强妆愁眉泪眼，转呈便忘。此乃妓家之故习，而子弟所宜龟鉴者也。可不戒哉！ 
	
	讼师文 
	世道衰而争端起，刁风盛而讼师出。横以虎狼之心，恋以沟壑之欲。靠利口为活计，无田而农；倚刀笔作生涯，无本而殖。开人争痛心激忿，扬人恶切骨栽诬。媒孽事端，妄相告诉，联聚朋党，立计舞文。阀阅婚姻，却被他交构一番，遂违秦晋之好；公平田土，怎禁他调弄百出，便兴鼠雀之词。搬斗两不相争。则证事指时，捏就打伤人命；离间同气失好，则虚为实，装成强占家私。最怕太平，惟喜多事。写呈讲价，论事体之重轻；做状索钱，看机宜之大小。或起稿于草纸，才录过纷纷扯碎；或草创于白牌，一誊完急急洗去。价高者百般装艳，务求耸动于官府；价轻者一味平淡，哪管埋没了冤情。颠倒是非，飞片纸能丧数人之命；变乱黑白，造一言可破千金之家。脱却燕闲，辄思衅起。捞得浮浪尸首，奇货可居；缉着诡寄山粮，诈袋在此。结识得将危的大盗，嘱他扳扯冤家，密密里暗栽大罪；蓄养个久病的老儿，挽渠跌诈富室，白白地结起深冤。设施对理，则挽硬帮见证，将无作有；假令讲和，则倾低银首饰，弄假成真。茶罢开言，即鼓掌而欢笑曰：“老翁高见，甚妙甚妙！吾辈真个不及！”酒阑定计，乃侧首而沉吟曰：“学生愚意，这等这等，执事以为何如？”弄兵刃于尖唇，伏机锋于秃管。以院司为衣钵，陆地生波；藉府县为囮媒，青天掣电。衙门卖术，常重富而轻贫；踵市献筹，惟害人而利已。朝来利在于赵，乃附赵以毙钱；晚上利在于钱，复向钱以背赵。操纵如提木偶，反覆如弄婴儿。又能恬李客之言，送于张氏之耳；复探张氏之说，悦乎李客之心。及其彼此构仇，原被结讼，因而兜揽行财，于中侵克使用。刚杰之辈，希图决胜，则进嘱托之媒，说事处往往各半均分；愚弱之徒，但欲苟安，则求买和之策，交财时每十而取七。乘打点市恩皂快，代请求结好吏书。甚者官府未审，而供稿已成，讨理未经，而罪名先定。倘然幸甚，则曰非人力不至于此；偶而问输，则曰使神通其如命何。奸邪未伸，狡猾复肆。或造不根谤贴，遍传四处，以为中伤之阶。或捏无影访单，计闻上官，以贾滔天之祸。卒致报复相寻，家不可保，冤仇四结，身亦难容。妻怨叹于房帏，贻恨罔极；子放荡于闾里，流祸无穷。彼方踞华堂，披文绣，犹怀虎视之心。孰敢批龙鳞，捋虎须，声彼通天之恶。境内畏同蛇蝎，更是窝贼赃，铸私钱，相戒斗口；里中敬如乡宦，因而结婚姻，勤宴会，始得安身。至于恶贯既盈，法网难遁。或徒三年，或徙五载，未几计挟驿官，无奈放回故土。或问充军，或问为民，中途威胁解子，只得随还本乡。故欲兴仁俗，教唆之律宜严；若挽颓风，珥笔之流当逐。谨临风而作赋，冀龟鉴而留神。 
	
	用铜银四书文 
	善与人同，是人之所恶也。甚矣，形色不可罔也！出内之吝，一介不以与人，则亦已矣，何必同。君子曰：“恶似而非者，恶莠恐其乱苗也，恶紫恐其乱朱也。岂谓一钩金，辨之弗明，可以为美乎？”将为君子焉，莫之或欺，小人反是，诈而已矣！何也？君子喻于义，以币交，有所不足，补不足，然后用之，不然，曰未可也。小人喻于利，悖而出，如不得已，恶可已？则有一焉，无他，曰假之也。然则有同乎？曰：“然！”若是其甚欤？曰：“然！”斯人也，无恻隐之心，非人也。知之者，行道之人勿受；不知者，斯受之而已矣。比其反也，则曰：“我无是也！”斯君子受之，而谁与易之？斯人也，无羞恶之心，非人也！有知者，可欺以其方；知之者，执之而已矣。当是时也，皆曰：“跖之徒也。”有司者治之，其为士者笑之。以若所为，其交也以道，其馈也以礼，无实不详，不成享也。却之为不恭，岂其然乎？以若所为，于宋馈七十镒而受，于薛馈五十镒而受，虽多无益，不能用也。周之则可受，岂谓是欤？彼将曰：“如用之，其孰能知之？惠而不费，乐莫大焉！”君子曰：“明辨之，乡人皆恶之。亡而为有，不可得矣。而今而后，所藏乎身多寡同。”如之何则可？曰：“是不难，惜乎，不能成方圆，方圆之至也，去然后行。”　 
	
	祛倦鬼文 
	岁丙申，久荒于嬉。将理业时，手稿一编，辄复困倦，倦则复废书，如是者累月。昔人云：“精强则神辅之，困意则鬼入之。”是诚有倦鬼耶！柳骂三尸，韩逐五穷，其有激也，故矢文以祛之。词曰： 
	“嘻！大块委蜕，洪钧铸形。孕精毓秀，笃生斯人。摄以阴阳，调以五行。充以元气，运以元神。戴圆履方，含聪蓄明。壮以股肱，利于屈伸。五官奉职，福寿康宁。昔在神禹，胼胝如腊。亦越姬文，晏朝及昃。且周公旦，夜以继日。宣文皇皇，不寝忘食。彼诚至人，尔不能入。予独何辜，尔不相恤。惟尔之来，嘿嘿冥冥。非虺非蛰，无状无声。不寝而梦，不酒而醉，不疾而疲，不叹而呻。若浮云而未坠，若负重而莫胜。入人之首，诡焉如兀。欲仰更俯，求昂反屈。若南郭人之抚几而坐，北宫子之丧志而出。入人之目，如眩五色。注目欲睫，回瞬成黑。若昌黎之昏花，步兵之眼白。入人之手，如絷如维。将掉臂而徙倚，欲抚掌而离披。坠何郎之笔，落司马之杯。入人之足，如纠如缠。欲举武如超乘，比寸步若登天。李白安能脱靴于内陛，谢安何以曳屐于东山。至若青缃浩牍，玉笋成编，诵不能句，读不终篇。惟尔一至，令人茫然。如王右军之坦腹，陶靖节之高眠。又若汪洋奥义，佶屈微言。凝思冥想，欲探其玄。自尔一至，忽若澶漫。如尹父之坐钓，达摩之逢禅。凡此之类，倦态不一。实尔之故，伊子之戚。吾欲一旦制汝而不能，顷刻索汝而不得，吾将帛戈淬刀，悬桃荐棘，出子于榛莽之野，渡子于逍遥之域。子胡不归尔之乐土，而顾留我之胸臆？速去速去，毋留我侧！” 
	言讫，坐而假寐，见一人扬扬然，勃勃然，魁肩驰臂，垂头曳踵而来，顾予言曰：“我非尔仇，尔胡我责？适闻詈言，令我气噎！独不闻大明升而群阴伏乎？天君至而百体从乎？蜉蝣之由，必以阴凉，魑魅之见，必以无人。吕雉衰而苍犬据腋，晋侯蛊而黄熊入门。使尔神定而无移，吾安能于尔而见侵？尔志则不立而我是咎，尔学则不专而我是嗔，何责人之苛，而恕已之昏欤？吾以安静为体，虚废为形，入乎优游之室，憩乎偃仆之林，不与精强者为伍，而与懈怠者为朋。锐健者吾即与之绝，安闲者吾即与之亲。昔者董子下帷，吾不窥其幕；孙生闭户，吾不行其庭；季子持锥，吾即避其锐；匡衡窃照，吾不掩其明。他如寒楼雪案，影伴萤灯，食黄齑而不饱，抚圆枕而长惊。凡若此者，吾即望风而去，褰裳而行。惟有贵介之子，落魄之夫，食厌粱肉，服羞绮罗，游娱既暇，歌舞方余，徙倚高堂，宴坐华居，思憩息而少安，甚与我而相宜。又有愚童下士，恶习诗书，便目前之逸乐，忘腹中之空虚。想绝青云之骥，闲过白日之驹，每欠伸而无措，遂与我而相依。我之畏避者如彼，如昵者如斯，吾当入汝绛室，窥汝灵台，银海茫洋，玉楼虺颓，心随鸿鹄以俱往，神偕蝴蝶以飞来。吾乃能解汝系络，驰汝形骸。虽一见面颠倒，犹四顾而徘徊。尔胡不自责，而徒咎我为！尔胡不厉精以为刃，淬志以为戈，锐意以为棘矢，殚力以为桃符。吾即与子而永诀，安能复受尔之叨叨乎？”言已不见。予亦惊觉，神耶鬼耶？乃汝训告。振衣拭目，敬谢来教。 
	
	虱蚤相诟解 
	虱蚤者，均血食于人者也。然虱性缓而蚤性躁，故虱生柔恶，而蚤得刚恶焉。战国时，一日韩昭侯御便殿，有蚤入敝袴中叮啮，昭侯大怒，披襟索之甚急，蚤曲跃三百而去。宦竖无以应，自取一虱以磔之。虱颇不平，乃詈蚤曰： 
	“汝何为哉？食人之食者，死人之难，常道也！今日之祸，谁则开之？良由汝入里穿裳，往来迅疾，无少忌讳，以酿成之耳。事败之后，高逾远遁，灭其迹于已，而嫁其孽于人。趋利避害，乐祸标功，虽滥厕冠裳之中，亦乌用生为也！于以此优懑疾，饥则皮毛随风而靡，食则蛊胀而不能行。屡受其殃，时危不测。匪特吾躯。将就饥矣！”蚤乃鞠躬而听，俟詈毕，乃反声曰： 
	“子何过我之深乎？迹汝之所行，若有若无，或藏或出，阴韬阳晦，嗜饫无极。富贵者远之，贫窭者欺焉。食膏乐腴，腹垂过膝。首下足上，步履艰侧。祸至而不避，难生而不知。尚尔营构巢穴，为子孙计，天下果嵇康辈乎？查道俦乎？不为纪昌，王猛者几希矣！” 
	二者纷竟莫爽。忽有夏国人，号蚊中子，鼓翼而前，解之曰：“二子所遇，固有幸不幸矣！虽然，太柔财损，太刚则折，均所不免焉。脱附于敢屈原之体，入水能不溺乎？长于介推之身，入火能不焚乎？遇盲瞽者，浣濯于涫沸之中，靡孑遗矣！若我食人，而不制于人；着物而不溺于物。聚则成雷，散则无迹。人作我息，人入我出。添破毛窦，翱翔人极。二子为之次矣！奚相诟为！” 
	
	虱蚤闻之，五内俱裂，欲尚步而不能，欲守黑而不及。　 
	
	讨蚤虱檄 
	康熙甲子仲夏，羁寓虎林，旅邸无聊，惟图稳睡，以消永夕。奈何蚤虱为虐，肆行茶毒。或凭陵我肌肤，或扰乱我床褥，搅得人终夜无眠，依稀乎背不贴席。何物幺么？敢恣狂突！乃震雷霆，露布以檄，爰告诸众，同心戮力，勿惜弹指之劳，无靳反掌之击。速整甲兵，疾催牙将，其兴合剿之师徒，爰期灭此以朝食。因为檄曰： 
	造化至奇，生物不测。蠢兹虫类，狡维蚤虱。谁地不有，无间不入；何处弗到，爰求弗得。休细而轻，形矮而黑，去来无常，变幻无迹。颠衣倒裳，穿房度室。共枕同衾，卧床越席。吹毛剥肤，吸膏饮血。贪婪万端，奸宄百出。任我震怒，彼且倏忽。随尔搜求，自如鬼蜮。才子失筹，佳人阻策。将安用谋，作何区画？屏诸四夷，投之绝域。常离是乡，水去是邑。庶几快心，又恐未必。计无复之，戏为讨檄。平日誓师，用申诛殛！使人知憎，子亦情适。勉强构思，聊且塞责。凡百有情，同此知悉。咄彼虱兮，曷其有极？尔其惊诸，钦哉此檄！ 
	
	咏疟鬼词 
	陈全患疟，恼不可胜，乃制《叨叨令》以自写云： 
	冷来时，冷得不冰床上卧；热来时，热得在蒸笼里坐。疼时节，疼得天灵破；颤时节，颤得牙关挫。只被你害杀人也么哥！只被你害杀人也么哥！真个是寒来暑往人难过。　帮闲文 
	咄嗟！世道浸衰，时事变易。举世好奉，斯人献谀。岂料游手游食闲徒，竟是坑人溺人厌物！脱空为业，奸诈万端。弄俏为生，暖味百出。乍会间小心惟恐不及，久处后狡猾渐足有余。鹁鸠子，旺边飞，比方切当！坑缸虫，闹里钻，比喻精工。捧屁掇臀，酷似掷梭之鸟；捋髭恬嘴，俨如窃食之猫。自暮及朝，吃的这七件，都非已物；从头至踵，穿的那一桩，出自本货？掠美市恩，相知间开开怀，饮壶酒；借花献物，舍亲处歇歇脚，待杯茶。肩项本平，故意耸高三寸；额头非砍，动辄冲前三分。一味露天人情，独行着水官话。掉书袋为饱学，打市语为奇谈。叫浑名，忙应不敢不敢；施短揖，连谢夜来夜来。顺人机，妙妙妙呵呵拍手；迎人意，是是是侧侧点头。止沸转添薪，这壁厢火烧红灶；堕井复下石，那壁厢冷语冰人。好气质，老趣徒，爱云则爱；蠢东西，真滞货，憎云则憎。劈面勾人笑容，扑堆着巧笑、冷笑、强笑、千般笑；回头伺人愁脸，顿翻作新愁、旧愁、闲愁、一片愁。潘安貌，司马风流，赞得人心快；子建才，石崇富贵，骋得人名高。扶轿执鞭，曰：“吾小人自当承受。”揩台抹箸，云：“某大叔不劳动烦。”狗吠鸡鸣，樽俎上无所不至；譬声乌气，斯文前靡所不为。绷鬼脸，弄神通，构曲作直；咬大指，伸长舌，搬是掠非。和戏子讴歌，腔调扇底；伴娼家摆懰，纸掣袖中。妻妾怪显者不来，道正是忘形结纳，路旁诧那人何往，矜不瞒知已见招。朝事无闻，窎说南北官员，谁升谁降；字义罔晓，浪评唐宋书画，某假某真，出口雌黄，潜搅破一团和气；撑胸矛戟，稳包藏满脸春风。生人前夸口，我怕谁？我仗谁？稀罕谁？私地里结交，我吃你，我着你，全靠你。撞金钱，绰摸些闲头脑；跌竹碗，勒捐些小便宜。说事过位，往往开私门，钉鬼门；立契作真，每欲伸后脚，拆壁脚。讯其经纪，举手加额，仰靠龙天；问及闺讳，龋齿摧肩，托赖洪福。打听几家新枝，极称苏小之娇；寻着一个姣童，备道宋公之美。千撺掇，万撺掇，陪走一遭；你赞襄，我赞襄，请来一会。良家子弟，为彼倾囊，见不得六亲骨肉；远路客商，因他破钞，还不得千里家乡。风里絮毕竟沾泥，镜中花如何结果？猛见利尽交疏，一时星散；可怜人穷志短，百忧齐生。画饼不充饥，望梅徒止渴。蚤虱故相惹，蚊蝇能相亲。妻蓬头，子垢面，无复人形；疮遍体，病缠身，埋怨狗命。冷萧萧墙摊壁倒，难支持门户伶仃，极□□旧袜破鞋，聊曳补身材狼狈。窃取东邻子昂贴，换得米几升；拐来西舍右军书，抵得柴几束。某老某老，谁复使人来？几官几官，无不念君矣！回视曩昔，殊觉差池。。旧情付与东逝波，新词听唱西江月。笑我一生土苴，博来半世纷华。舌耕强似种桑麻，风月趁人潇洒。叹自家门失脚，难禁陋巷啼鸦。妻儿都是眼前花，只慕清虚茅舍。 
	
	帮闲丑态，被此文尽情揭出。嗟彼闲人，更于何处讨生活？ 
	嗟嗟歌嗟嗟势利徒，方寸劳且拙。曾见势利人，疾忙叙情节。 
	胁肩并谄笑，奴颜与婢膝。次日即踵门，居然下请贴。 
	扫含洁豆觞，斗胆莫见却。依期幸宠临，震惊如霹雳。 
	梨园倩一伙，独桌盛排列。汤馔亲进承，奔走如电掣。 
	演得半本戏，显者欲返辙。两手若张网，甜言有换席。 
	强邀复进座，欢喜动声色。子弟频劝酒，只少出妻妾。 
	酒阑无不散，计穷心未惬。喃喃道走声，喋喋云简亵。 
	随行到乘舆，犹自不忍别。作揖袖沾泥，打恭肩过肋。 
	回身觉困倦，卧房少安歇。终夜不成眠，专等五更彻。 
	鸡鸣即抽身，逢人便夸说。某科某主人，是我好相识。 
	某科某进士，是我久交结。忽朝遇诸途，不胜其彀觫。 
	衣裳抖一抖，巾帽捺一捺。紧紧叉双手，匆匆站街侧。 
	因他问一声，鞠躬不敢直。见他手一拱，额头着地贴。 
	风闻些小事，流水送盘食。倘或遇亲丧，丝银折币帛。 
	百虑更千思，猛省云妙策。钻来好心腹，婉转通媒妁。 
	容儿拜下风，聘金先三百。容女侍衾枕，妆资盈箱箧。 
	无谓假和真，哪管疏与戚。何嫌涉冰山，但愿忝眷末。 
	八节及四时，奇新美品物。走趱或挪移，惟命罔敢逆。 
</div>
    <div class="pagination">
<a href="解人颐_page21.html">上一页</a><span>...</span><a href="解人颐_page17.html">17</a><a href="解人颐_page18.html">18</a><a href="解人颐_page19.html">19</a><a href="解人颐_page20.html">20</a><a href="解人颐_page21.html">21</a><span class="current-page">22</span><a href="解人颐_page23.html">23</a><a href="解人颐_page24.html">24</a><a href="解人颐_page25.html">25</a><a href="解人颐_page23.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
