<!DOCTYPE html>
<html>
<head>
    <meta charset="UTF-8">
    <title>解人颐 - 第 19 页/共 25 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>解人颐 - 第 19 页/共 25 页</h1>
    <div class="content">	三生石上旧精魂，化阳阳台一段云。词客有灵应识我，碧山如画又逢君。 
	花边古寺翔金雀，竹里春愁冷翠裙。莫向西沙歌此曲，清明时节雨纷纷。
	东望望春春可怜，江蓠漠漠荇田田。绕篱野菜飞黄蝶，糁径杨花铺白毡。 
	云近蓬莱长五色，鹤归华表已多年。梦回明月生南海，泪血染成红杜鹃。 
	
	浮云漠漠草离离，泪湿春衫鬓却垂。秋水为神玉为骨，芙蓉如面柳如眉。 
	钟随野艇随孤棹，蝉曳残声过别枝。青冢路遥南雁尽，问君何事到天涯。 
	
	身前身后事茫茫，恼断苏州刺史肠。侬带玉环归洞后，君骑白马傍垂杨。 
	鹤群长绕三株树，花气浑如百合香。惭愧情人远相访，为郎憔悴却羞郎。 
	
	孤月无情持翠峦，金炉香尽漏声残。云收雨散知何处，鬓乱钗横特地寒。 
	去日渐多来日少，别时容易见时难。明朝有约谁先到，青鸟殷勤为探看。 
	
	杏花疏雨立黄昏，金屋无人见泪痕。短鬓欲华愁有敛，此身虽异性常存。 
	关门不锁寒溪水，环佩空归月夜魂。倚柱寻思倍惆怅，夜寒雏玉倩谁温？ 
	
	万紫千红总是春，登临一度渴思君。舞低杨柳楼心月，香惹梨花梦里云。 
	风景苍苍多少恨，阴虫切切不堪闻。思君今夜肠应断，书破羊欣白练裙。 
	
	零落残魂倍黯然，一身憔悴对花眠。南园绿草飞蝴蝶，落日深山哭杜鹃。 
	天若有情天亦老，月如无恨月常圆。此声断肠非今日，风景依稀似往年。 
	
	绝句云： 
	舞衫歌袖旧姻缘，万事伤心在目前。云物不殊乡国异，夭桃窗下伴花眠。 
	
	烟笼寒水月笼沙，谁信流年鬓有花。燕子衔将春色去，梦中犹记咏梅花。 
	
	青山隐隐水迢迢，宾路都随岁月消。惟有别时今不舍，水边杨柳赤栏桥。 
	
	杜陵寒食草青青，长诵金刚般若经。雨冷香魂吊画客，梦中同蹑凤凰翎。 
	
	远上寒山石径斜，宫前杨柳寺前花。红颜未老恩先断，莫怨东风当自嗟。 
	
	与君约略说杭州，山外青山楼外楼。屈指别来经几载，愁心一倍长离忧。 
	
	旅馆寒窗夜不眠，湘波冷浸一枝莲。何时最是思君处，月落乌啼霜满天。 
	
	欲写愁肠愧不才，依稀犹记妙高台。问予别恨知多少，巴蜀雪消春水来。 
	
	紫烟衣上绣春云，一树繁花对古坟。辛苦无欢容不理，半缘修道半缘君。 
	
	春愁冉冉再余醒，珍簟银床梦不成。知尔远来深有意，酷怜风月为多情。 
	
	光阴卒卒一飞梭，怨人东风芳草多。旧枕未容春梦断，秦云楚雨暗相和。 
	
	身前身后思茫茫，秋菊春兰各吐芳。惭愧情人远相访，为郎憔悴却羞郎。 
	
	渡口王郎寄桃叶，金鞍骏马换小妾。翠眉蝉鬓生别离，南园绿草飞蝴蝶。 
	
	野棠开尽飘香玉，细柳新蒲为谁绿。忽忽穷愁泥杀人，逢人更唱相思曲。 
	
	瞿塘嘈嘈十二滩，绕船明月江水弯。欲随郎船看明月，游丝落絮春漫漫。 
	
	渔翁歌 
	张君寿浪游江湖间，八月十五夜，皎月澄空，水天一色。忽见上流一舟如雀，独一老人荡桨而歌曰：“郎提密网截江围，妾把长杆守钓矶。满载鲂鱼都换酒，轻烟细雨又空归。”君寿异之，刺舟与语，又歌云：“蓼香月白醒时稀，潮去潮来自不知。除却醒眠无一事，东西南北任风吹。”歌罢，飘然而去。 
	
	于忠肃公 
	于公为诸生时，忽窗外有巨人持二扇乞诗，公醉中即挥笔云：“大造乾坤手，重扶社稷时。”鬼悲跃而去，所遗扇则蕉叶一片耳。 
	莘七娘 
	七娘，五代人。从夫征讨，夫没于明溪。七娘即住明溪，死后合葬于驿左。一夕，客假馆驿中，夜闻吟诗甚悲。达旦，客语邻并书其词于壁。邻人尝诣墓前祀之，祈祷则应。会寇至，乡人恳祷，即殄其魁。端平间调寨兵戍建康，告行时闻庙中鼓声。迨兵回，言是日与敌会战，有神兵阴助克之。上闻，赐庙额显应，封惠利夫人。文文山题诗曰：“百万貔貅扫犬羊，家山万里受封疆。男儿若不平强寇，死惭明溪莘七娘。” 
	
	古琴化女 
	苏东坡宿灵隐山房，夜闻窗外有女子歌云：“音音音，你负心，真负心，辜负俺到如今，记得当初低唱，浅浅斟，一曲值千金。如今抛我在古墙阴，秋风荒草白云深。断桥流水何处寻，凄凄切切，冷冷清清。”东坡推窗即之，见女子冉冉没于墙下，明日掘取，得古琴一张。 
	
	樓 米 
	吴江一士扶乩，有神至，众未问而笑。乩曰：“诸生何笑？”对曰：“我笑汝未必神耳！”乩曰：“诸生能解谜否？”哄且笑曰：“能做文章，何况于谜。”乩曰：“有二字作一谜曰：‘长十八，短八十，八个女儿低处立，混沌看来一个字，四面看来四个不。’汝辈猜之。”众皆不解。乃曰：“我辈只会文章，何暇及谜？”乩曰：“乃樓米二字也。”　 
	
	附录：古今异事 
	有穷后羿善射。尧时十日并出，焦禾杀稼，帝患之，使异仰天射之，落其九。偶得神药服之，轻举。其妻窃吞之，遂飞身入月府，名曰“嫦娥”。 
	唐魏元忠，未达时家多怪。一婢出汲方还，见老猿于厨下看火，婢惊白元忠，徐曰：“猿愍我无人，为我执□，甚善。”又尝呼苍头未应，犬代唤之，又曰：“此犬能代我劳，乃孝顺狗也。”又尝独坐，见群鼠拱手直立其前，又曰：“鼠饿，来就我求食，乃能成礼。”令以食饷。夜中又有鸺□鸣其屋端，家人恶欲弹之，又止之曰：“彼昼不见物，故能夜飞，此天地所有，何足为异。因闻鬼语曰：“此忠厚长者，将来必大富贵，不可戏也。”怪遂永绝。 
	宋范文正公仲淹，一日携子纯仁访民家，其舍有鼓为妖。坐未几，鼓自滚至庭，盘旋不已，见者皆股粟。文正曰：“想此鼓久不击，见好客至，故自来以寻槌耳。”乃令纯仁削槌击之，其鼓立破。 
	见怪不怪，其怪自败。今人稍见妖异，即便因邪入邪，遂至风鹤皆惊，无处非鬼。良由见得不透，怪随心起耳。观此可为猛省。 
	成化间，武清县民家石臼与邻家碌碡相滚至麦地上，跳跃相斗。乡人聚观，以木隔之，木皆损折，斗不可解，至晚方息。乡人以臼沉于污池中，以碌碡深埋，相去各百余步。其夜复斗于池边，池上麦苗俱坏，犹不止。乍前乍却，或磕或触，坑然有声，火星炸落，三日乃止。 
	晋阮瞻不信鬼，尝作《无鬼论》。一日忽有客来访，坐与语，议论风生，以为鬼所必有。瞻谓必无，争辩不已。客笑云：“吾即是鬼，君何不识？”因起立，披发吐舌，示现鬼形，瞥然不见，瞻乃大惊。 
	唐玄宗召方士张果，问寿几何。曰：“尧时丙子年生。”赐之酒，曰：“臣弟子能饮。”俄一小道士自檐而下，饮一斗不醉，又逼之饮，酒从顶出，冠堕地化为酒榼。乃集贤院中榼也。赐号“通玄先生”。嘉靖二十七年戊申八月，山西大同女，年十七，忽化为男子。隆庆二年戊辰，陕西民李良雨，倏变为妇人。 
	宣得中安福华严寺僧，忽于月夜见两矮男子行吟，其一云：“几度人间结善缘，百花丛里闹喧天。鸾凤一去无消息，独坐空阶五百年。”其一云：“梵语无多语，空门即善门，夜深风露冷，有口不能言。”
	
	解人颐 树德集
	清廉类海瑞，晋南冢宰。以币物为贺者，俱不受，报名纸用红者，亦以为侈而恶之。邹元标以青蚨三十文入贺，出诸袖中，海瑞见之喜曰：“如此方是！”乃受之。越数日，置酒酬邹，惟肴四盂，市饼一盘，佳酿数巡而已。汉杨震性廉介，或馈以金，却之。其人曰：“暮夜无知者。”震曰：“天知地知，子知我知，何谓无知？”卒不受。 
	
	范文正公未遇时，尝读书僧舍。家贫苦，日以黄齑为羹。乃作一韵，中有联云：“陶家瓮内，酿成碧绿青黄；措大口中，嚼出宫商角徵。” 
	
	吕荣公晚居秀州真扬间。十余年，衣食不给。至有绝粮数日者，公处之晏然。静坐一室，不问家事，并不以毫发事干托州县。尝作诗云：“除却借书沽酒外，更无一事扰公庭。”明李远庵，性廉介，一毫不取。郑沧泉，韩晓乃其得意门生。一日，侍坐良久，有布鞋在袖，逡巡不敢进。公问何物，对曰：“晓妻手制一履，欲送老师。”公见其诚，取而着之。生平所受惟此。 
	
	康熙甲子八月，中州汤潜庵讳斌，巡抚江南，莅任以后，惟饮吴中一杯水，不受公私半文钱。兴学校，讲乡约，崇节义，敦孝友，尚朴俭，毁淫祠，禁豪强，绝赌博。专务以德化民，改过即止，安静简默，无为而治。丙寅清和月，内召回京，辅导东宫。士民攀辕泣留，为之罢市。去之日，止有图书数箧。人谓海中介、周文襄再见云。　 
	
	俭约类甘矮梅先生有徒某，御史来访，留之馔，惟葱汤麦饭。因口占一诗云：“葱汤麦饭丹田暖，麦饭葱汤也可怜。试向城头高处望，人家几处未炊烟。”章文懿公懋曰：“待客之礼，当存古意。闻薛文清待客，只一鸡一黍，酒三行，食饭而罢，此可为法。” 
	
	贫者入一钱，出不及一钱，虽贫亦富也。富者入千钱，出浮于千钱，虽富必贫也。故强取不如节用。百日省，一日不省，则一日之失与百日不省同。百事节，一事不节，则一事之耗与百事不节同。 
	
	高景逸先生曰：“凡家之兴，必有思艰之人始基之。” 
	人家有资蓄，便宜置产，利虽薄而稳当，且可贻之久远。　 
	
	勤俭类 
	入其家，闻书声纺织声，俱是隆兴气象。 
	诸铁阊曰：“富不在他求，惟使天无遗时，地无遗利，人无遗力耳。” 
	柳靖公戒弟曰：“虚掷岁月，得罪于天；荒芜田土，得罪于地。戒之戒之！”　 
	
	仁厚类 
</div>
    <div class="pagination">
<a href="解人颐_page18.html">上一页</a><span>...</span><a href="解人颐_page14.html">14</a><a href="解人颐_page15.html">15</a><a href="解人颐_page16.html">16</a><a href="解人颐_page17.html">17</a><a href="解人颐_page18.html">18</a><span class="current-page">19</span><a href="解人颐_page20.html">20</a><a href="解人颐_page21.html">21</a><a href="解人颐_page22.html">22</a><a href="解人颐_page23.html">23</a><a href="解人颐_page24.html">24</a><span>...</span><a href="解人颐_page20.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
