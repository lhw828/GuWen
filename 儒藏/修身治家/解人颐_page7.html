<!DOCTYPE html>
<html>
<head>
    <meta charset="UTF-8">
    <title>解人颐 - 第 7 页/共 25 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>解人颐 - 第 7 页/共 25 页</h1>
    <div class="content">	为人不必苦张罗，听得僧家说也么。知事少时烦恼少，识人多处是非多。 
	锦衣玉食风中烛，象简金鱼水上波。富贵欲求求不得，纵然求得待如何？ 
	新命传宣墨未干，栉风沐雨上长安。低头懒进三公府，跣足羞登万善坛。 
	闻戒固多持戒少，承恩容易报恩难。何如及早回头看，松柏青青耐岁寒。 
	要无烦恼要无愁，本分随缘莫强求。无益语言休着口，不干已事少当头。 
	人间富贵花间露，纸上功名水上沤。勘破世情天理处，人生何用苦营谋。 
	贪利营谋满世间，不如破衲道人闲。笼鸡有食汤锅近，野鹤无粮天地宽。 
	富贵百年难保守，轮回大道易循环。劝君早觅修行路，一笑人生万劫难。 
	为人切莫逞英雄，凡事无过一理通。虎豹常愁逢獬豸，蛟龙又怕遇蜈蚣。 
	小人行险终须险，君子固穷未必穷。万斛楼船沉海底，只因使尽一帆风。 
	有有无无且耐烦，劳劳碌碌几时闲。人心曲曲弯弯水，世事重重叠叠山。 
	古古今今多变改，贫贫富富有循环。将将就就随时过，苦苦甜甜命一般。 
	
	高人自咏 
	茅屋蓬门不用关，书斋散步暂偷闲。客来自有儿童报，只在山间与水间。 
	懒似门前长者车，有山堪采水堪渔。是非不入东风耳，花落花开只读书。 
	钓罢归来不系船，江村月落正堪眠。纵然一夜风吹去，只在芦花浅水边。 
	
	唐寅一年歌 
	一年三百六十日，春夏秋冬各九十。冬寒夏热最难当，寒则如刀热如炙。 
	春三秋九号温和，天气温和风雨多。一年细算良辰少，况且难逢美景何。 
	美景良辰倘遭遇，又需赏心并乐事。不烧高烛照芳樽，也是虚生在人世。 
	古人信有达者哉，劝人秉烛夜游来。春宵一刻千金价，我道千金买不回。 
	
	一世歌 
	人生七十古来少，前除幼年后除老。中间光景不多时，又有炎霜与烦恼。 
	过了中秋月不明，过了清明花不好。花前月下且高歌，急须满把金樽倒。 
	世上钱多赚不尽，朝里官多做不了。官大钱多心转忧，落得自家头白了。 
	春夏秋冬捻指间，钟送黄昏鸡报晓。请君细点眼前人，一年一度埋荒草。 
	草里高低多少坟，一年一半无人扫。 
	
	花下酌酒歌 
	九十春光一掷梭，花前酌酒且高歌。枝上花开能几日，世上人生能几何？ 
	昨朝花胜今朝好，今朝花落成秋草。花前人是去年身，今年人比去年老。 
	今日花开又一枝，明日来看知是谁？明年今日花开否？今日明年谁共知？ 
	天时不测多风雨，人事难量多龃龉。天时人事两不齐，莫把春光付流水。 
	好花虽种不常开，少年易老不重来。人生不向花前醉，花笑人生也是呆。 
	
	咏命歌 
	石崇豪富范丹穷，运早甘罗晚太公。彭祖寿高颜命短，六人都在五行中。　 
	
	争田地诗 
	一派青山景色幽，前人田地后人收。后人收得休欢喜，还有收人在后头。 
	
	赵尚书家与常省元园相近，百计谋之，当立契，作诗题于后曰： 
	乾坤到处是吾亭，机械从来未必真。覆雨翻云成底事，清风明月冷看人。 
	兰亭禊事今非晋，桃洞神仙也笑秦。园是主人人是客，问君还有几年身？ 
	
	有一显宦在京致书邻翁，欲其让墙址，以图方圆。翁作诗一首答曰： 
	千里修书只为墙，让他几尺又何妨？长城万里今犹在，不见当年秦始皇。 
	
	富贵人多置田宅，蓄婢妾，以为得意，白乐天云：多少朱门锁空宅，主人到老未曾归。司空曙云：黄金用尽教歌舞，留与他人乐少年。 
	
	石工诗一石工初不识字，后入山遇异人，授以术，则能作诗，随口应答。一人令以自身试作一诗，随应声吟曰： 
	省事心常逸，无营机更忘。庸人多自扰，痴客为人忙。 
	性癖交游少，疏狂兴趣长。日长无俗事，高枕乐羲皇。 
	
	适又有一人至，其人贫困不堪。令其即以为题，随又吟曰： 
	最怪攒眉客，胸襟不放开。人生贵潇洒，天运任轮回。 
	好景休辜负，黄金买不来。百年浑是梦，回首即尘埃。 
	
	解人颐 陶情集
	惺斋自乐 烟水烟山烟树昏，茅斋深住米家村。老夫专享安闲福，无论阴晴不出门。 
	唐解元红杏梢头挂酒旗，绿杨枝上啭黄鹂。鸟声花媚留人住，不赏东风也是痴。 
	绾春子且共樽前醉复歌，莫问来朝事若何。请从百尺楼头看，游水焉能有定波。 
	
	杜甫曲江咏 
	朝回日日典春衣，每日江头尽醉归。酒债寻常行处有，人生七十古来稀。 
	穿花蛱蝶深深见，点水晴蜓款款飞。传语风光共流转，暂时相赏莫相违。 
	
	欧阳公种花诗 
	深红浅白宜相间，先后仍须次第栽。我欲四时携酒赏，莫教一日不花开。 
	
	石天基爱书歌 
	我爱书，我爱书，书田菽粟乐有余。圣贤血脉须寻着，天地经纶待展舒。工夫若到通彻处，尽心知性契真如。莫将私欲蔽明镜，忘却妙义都成虚。许多快活说不尽，人不读书何其愚！ 
	
	爱酒歌 
	我爱酒，我爱酒，酒中快活真个有。不必炮凤与烹龙，随便山肴皆适口。 
	举杯忧虑尽消除，况同花月为三友。随我意量饮几杯，何必□□醉百斗。 
	混混沌沌休融和，风风颠颠身抖擞。或诗或曲或文词，信口狂歌三五首。 
	仰面大笑天地宽，这等趣味人知否？ 
	
	爱花歌 
	我爱花，我爱花，花香花色尽堪夸。但得有花常玩赏，莫待无花空怨嗟。 
	花里高歌花自好，看花酌酒兴偏赊。一年四季花多有，不论何花总是佳。 
	花来向我为知已，我不爱花辜负花。 
	
	爱月歌
	我爱月，我爱月，万里寒光俱照彻。玉盘金饼出天衢，亭台花竹都精绝。 
	我今静坐玩婵娟，另具乾坤真奇绝。犹如广寒殿上游，犹如水晶宫里歇。 
	清凉魂魄跃冰壶，涌跃精神朝玉阙。把酒狂歌气浩然，但愿银蟾莫少别。　 
	
	王介甫词 
	平岸小桥千嶂抱，揉蓝一水萦花草。茅屋数间窗窈窕，尘不到，时时自有清风少。 
	午梦觉来闻语鸟，歌眠似听朝鸡早。忽忆故人今总老，贪梦好，茫茫忘了邯郸道。 
	
	许雍庵七十自咏 
	人寿须享福，苟无福以载之，虽寿可为？彼世享福富贵者，上应列星，岂敢与之区别？我辈一时间侪中，有能守先人之业者，有自成立者；亦有败先人之业，污先人之名者；有一世饥寒终其身，寿至耆耄而竟无后者；有不得其死者，亦有安贫无藉，幸得后人奋起，能色养奉亲，旋以事故变迁反不如前者；其间守成者少，败坏者多，余所历见。虽寿夭穷通，皆由天命，而祸福亦属自来。余生也晚，虽不能守先人之业，而亦未坠先人之绩。少小读书以终养父母。早谢举业，自分陋劣，不敢与外务，惟虚已接物，谨慎居心，故平日谬叨知已赏识。若夫山水花竹，良月共偕，亦不废啸歌。自壮岁以至六旬，每遇生辰，宾朋盈坐，兹届七秩，星聚逾前，私心窃喜。但屈指旧交，几如星落，物换人移，能无辈悼！今余年已七十，不为不寿，又何期耆耋哉？至于后人处境，固有定数，所谓儿孙自有儿孙福，吾未如之何也已！兹辰诸君子赋诗相赠，装潢藏玩，附书数语，并成拙句二章，聊志感怀，未可云诗也。 
	
	天地生余有意么？一生处境竟如何。功我岂是凡夫就，岩壑偏宜曼士过。 
</div>
    <div class="pagination">
<a href="解人颐_page6.html">上一页</a><span>...</span><a href="解人颐_page2.html">2</a><a href="解人颐_page3.html">3</a><a href="解人颐_page4.html">4</a><a href="解人颐_page5.html">5</a><a href="解人颐_page6.html">6</a><span class="current-page">7</span><a href="解人颐_page8.html">8</a><a href="解人颐_page9.html">9</a><a href="解人颐_page10.html">10</a><a href="解人颐_page11.html">11</a><a href="解人颐_page12.html">12</a><span>...</span><a href="解人颐_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
