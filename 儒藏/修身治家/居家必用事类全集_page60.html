<!DOCTYPE html>
<html>
<head>
    <meta charset="UTF-8">
    <title>居家必用事类全集 - 第 60 页/共 114 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>居家必用事类全集 - 第 60 页/共 114 页</h1>
    <div class="content">　　雌雄硇胆共三钱。砒粉硫黄一处研。焰硝解塩仙茅草。磁石卷栢配黄丹。每铧一口三斤火。薄醋调和上三番。但依此法炉中煅。炼就黄金可比肩

　　钢铁
　　羊角乱发、煅过细末。水调傅刀口上。烧通红磨。快甚也

　　药掺古镜法
　　不磨自明。用猪羊犬龟熊五件。胆。各阴干合和为末。以水湿镜。掺药末面上。覆镜面向地。自然光明

　　磨镜药
　　鹿顶骨烧灰为末。白矾枯为末。银母砂对母者或四六者亦可。右三味等分和匀。先以磨镜者磨净。然后用此药磨。令光明。一次可待一二年

　　穿交椅法
　　十五眼者。绳分为三停。留头一停。先以中停从右手穿起。自背后第五眼穿入。对穿出前面第一眼。却第第一眼次一眼。穿向左去到尽头后向第一眼。却对着前向左手第五眼。且止瞥下。后以元留头一停绳。再从元起处第二眼。第第穿向左去。至两酌中绳尽止。却翻转左手如先右手起相似。却从左手前面第五眼。对左手后向第二眼穿。第第穿向右手去。复至酌中处相接为止。绳以单过。透过时逐茎次一次二细□去。左右前后第一眼。绳二条过。通身眼眼都四条过

　　刻漏捷法
　　尝观天文。皆按宣洞阳城晷漏。且自今年冬至起。筭至来年冬至日止。所谓周天之正数也。一日一夜通计一百刻。每八刻二十分为一时。惟寅申己亥有九刻。皆以子午定其昼夜。今者所在壶漏异常。不遵古法。务在机巧。各肆瞽术。工匠一时胸臆之见。制度既无轨则。时刻宜乎差误。有过与不及之失。今辄撰成滴漏循环之法。积年而成。不劳人力。不费工财。妙通玄微。至简且捷。虽出五里之外。箧笥皆可附行。于几案之隅。所谓天运璇玑尽在目中矣。切见好事君子。或用表□。或用烟篆。然香燥则易爇。香润则烬缓。天晴日表可验。阴晦又不可考。二者俱非悠久之法。但依此造。似乎简易。而精通玄微。妙中之妙也

　　造盂法
　　其法以铜盂二只。大一小一。大者贮水。初无定制。但宽大过于小者足矣。如无以磁盂代之。小者重五两。高三寸四分。面底并阔四寸七分。上下四直。造之恐度量差殊。当以太平钱五十文准其轻重。造毕。于盂底微钻一窍如针眼大。浮于水盆上。令水颠倒。自穴外逆通上入小盂中。用筹探之。水至子则子时。至午则午时。至一更则一更矣。他皆仿此

　　下漏法
　　每日天晓日将出时。将小盂浮于大盆水面上。至日入时自然水满小盂。沉于水底为度。却取出小盂去其水。再浮水面上。至来日天晓仍旧沉于水底。昏晓二时。□以水满为度。定其昼夜。其日停水之时。切须泸出极净。毋使尘滓隘其水穴。庶几永无缓迫之失

　　造筹法
　　用薄木竹片皆可为。如签篦样。随尺寸高下。书写时刻。用探水。定验时辰更点。尤是简捷。凡筹三十四分。均布十二叚。每叚该二分五厘。惟寅申己亥上。分外加添四分。谓维偏添之数也。闰余成岁。折瑳之数也。今皆捷取小盂内分刻为验。甚径更捷。小盂分刻处相对。先刻取二路。以浮鱼指点处是也。凡一年十二月止用太平钱二十文。随月加减、镇压小盂

　　加减法
　　十一月节。昼用二十文太平钱。匀铺小盂底。夜用空盂。十二月节。昼用太平钱十九文。夜用一文。自十二月节为始。昼减一文。夜添一文。七日一次加减。正月节。昼用十一文。夜用九文。二月节、昼用十文。夜用十文。三月节、昼用九文。夜用十一文。自三月节为始。每七日一次。昼减一文。夜增一文。四月节昼用一文。夜十九文。五月节、昼用空盂。夜二十文。六月节、昼用一文。夜十九文。自六月节为始。每七日一次。昼增一文。夜减一文。七月节昼九文。夜十一文。八月节、昼夜各十文。九月节、昼用十一月。夜用九文。自九月节为始。每七日一次。昼添一文。夜减一文。十月节、昼用十一文。夜用九文

　　推二十四气
　　正月立春雨水节。二月惊蛰及春分。三月清明并谷雨。四月立夏小满全。五月芒种及夏至。六月小暑大暑匀。七月立秋并处暑。八月白露及秋分。九月寒露与霜降。十月立冬小雪均。十一月大雪与冬至。十二月小寒及大寒

　　定太阳出没法
　　正月出乙入庚方。二八出兔入鸡场。三七发甲入辛地。四六生寅入犬藏。五月生艮归干上。仲冬出巽入坤方。惟有十与十二月出。辰入申子细详

　　约十二时
　　半夜子。鸡鸣丑。平旦寅。日出卯。食时辰。愚中巳。日中午。日昃未。晡时申。日入酉。黄昏戌。眠定亥

　　宝货辨疑【故宋掌公帑者所著】
　　象牙简笏式
　　（见图）
　　大石牙性偏滋润。盖座纹柳镇不深。更无触纹并心影。长短合格不抱身。大石国者为地道。牙性滋媚光润滑腻纹缕细。三佛齐者其次。广牙最低。简笏俱要停直。迭料长短合格。两边要有垂柳盖座都全。厚薄恰好。无镇角者最妙。或有镇角不要深到底。是节病。更要认阴阳。脿在外者属阳。脿在里者属阴。抱身要慢阙一不可。或犯黄偏影心触纹。皆是褒弹。心明者谓之心影。不明者谓之气脉。黑者谓之搐纹。若上有黑点谓之鸡粪。列者谓之麻璺。若上木纹者谓之大松纹。若白骨色者谓之骨白牙。性麄触纹者谓之山园。抱身小点谓之泪痕。投卖者呼作寿星。黑黄大点谓之粟靥。笏长二尺三寸为式。简亦然。但凡象牙每株斤两大者直钱。临时相度本事如何。然后定价

　　金
　　金子十分至半钱。对样分明石上试。
　　更看褁夹几多般。剪错开时无疑忌。
　　黑昏铜物在其中。浅淡盖缘银在内。
　　银有六分金有四。一处销成全不类。
　　要见良金方法真。胆矾烧煅黄即是。
　　色白声鸣器子多。入手轻肥验假伪。
　　马蹄金【像马蹄样少有】　　沙金【乃麸金之屑如沙细者】
　　橄榄金【出荆湖岭南郡】　　苽子金【颗块如苽子大】
　　麸子金【碎屑如麸片出湖南高丽蜀中】
　　胯子金【像臈茶腰□胯子出湖南北郡】
　　叶子金【云南者为地道各处铺户拍造杜叶亦淡此为罨金再销看颜色】
　　凡辨夹金铤或夹器皿用淡金。或银使赤金叶褁。就热砑上铤子伪造锤痕。器皿看底足有缝即是。如无缝看唇厚。入手硬。夹器也

　　银
　　真花细渗分数高　纸被心低四角凹
　　好弱幽微说不尽　论中不错半分毫
　　金漆花银【一百分足】　　浓调花银【九十九分九厘】
　　茶花银【九十九分八厘】　　大胡花银【九十九分七厘】
　　薄花银【九十九分六厘】　　薄花细渗【九十九分五厘】
　　纸灰花银【九十九分四厘】　细渗银【九十九分三厘】
　　麄渗银【九十九分一厘】　　断渗银【九十八分五厘】
　　无渗银【九十七分五厘】
　　巳上银分数名额。凡看诸般器皿。首饰钗钏。今时宅眷多喜时样生活。勤去更改一番腾倒一番低也。但凡楞褁镀金之类。尤宜仔细

　　玉带
　　腰带束带有多般　菜叶明钉去头难
　　滴酥色润多着主　牌方素者足人观
　　雪色滋媚为最。若白有明者谓之伶色。是节病。或玲珑。实碾方素碾造人相者直钱。余烧香唐带或油色明钉不堪

　　玉器
　　色似琼酥白似银　摸着晶泉随手生
　　敦厚样好玉性润　雪花夹石无占纹
　　凡看玉器。或盘盏碗壶等。有把手者孔窍要容大指成器。或系腰绦环。笠帽顶头。巾环剑绷纳子。琴样纳子。玉刀靶肥长者成器。或首饰玉额花玉钗錍玉梳玉凤玉环玉盒玉花朵玉项錍玉带系玉五事等件。时样为最。旧时碾造生活。合格者直钱。不堪改造者勿览。湏要得色。样范敦厚。碾造仁相。如实碾粟米卧蚕螭虎等地。或玲珑生活细巧工夫者。更看不雪花夹石。不洒墨点。不占璺损破。不就材料者玉有五色。白如凝脂。黑点漆。红如鸡冠。青如蓝靛。黄如栗色。
　　白玉：色似琼酥滋媚为绝品。不断青并白。得龌龊水色油色者价低
　　古玉：茶褐色面上尸侵。红如点血。白者价高。青者次之
　　碧玉：颜色？？即伶者绝品。上至不断青。下至碧绿色。深绿色青色菜色者分数等比。白者价低
　　黄玉：如栗黄者绝品。泔浆黄者次之
　　乌玉：多出川内。只堪碾数珠。尘纸象棋。等用。碾造玉磬声韵长久

　　玛瑙
　　红班似锦要分明　样好那堪入手轻
　　更无夹石并纹柳　此物应当价贯嬴
　　玛瑙盏碗器物先要样制做得薄红锦色。或间酒色花儿沥落。无夹石破璺为奇。如鬼面浆。无红花儿或花红内有粉红花者。谓之曲蟮红。有紫红花点谓之酱班。皆不甚好

　　水晶
　　明凈如氷白似银　不薄不厚要匀停
　　若遇粉霜并惊璺　碾花藏病细论评
　　倭国者上品信州者次之。湏要？？絜凈伶俐。不薄不厚。素者尤佳。碾花者多藏粉瑕节病。惊舋者不堪。亦有乌水晶

　　琥珀
　　金珀光明蜡珀黄　通身洁净最为良
　　牵脿水色难升价　伪者多般切要防
　　近日造成帽顶珠儿。绦环系腰间。有结秀喜蛛蝼蚁者直钱。或有水珀用药煮作金蜡珀者。或有耸笃思伪者宜鉴

　　珊瑚
　　枝柯高大最直钱　色似银朱转更鲜
</div>
    <div class="pagination">
<a href="居家必用事类全集_page59.html">上一页</a><span>...</span><a href="居家必用事类全集_page55.html">55</a><a href="居家必用事类全集_page56.html">56</a><a href="居家必用事类全集_page57.html">57</a><a href="居家必用事类全集_page58.html">58</a><a href="居家必用事类全集_page59.html">59</a><span class="current-page">60</span><a href="居家必用事类全集_page61.html">61</a><a href="居家必用事类全集_page62.html">62</a><a href="居家必用事类全集_page63.html">63</a><a href="居家必用事类全集_page64.html">64</a><a href="居家必用事类全集_page65.html">65</a><span>...</span><a href="居家必用事类全集_page61.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
