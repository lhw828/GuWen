<!DOCTYPE html>
<html>
<head>
    <meta charset="UTF-8">
    <title>居家必用事类全集 - 第 33 页/共 114 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>居家必用事类全集 - 第 33 页/共 114 页</h1>
    <div class="content">　　西山云：告讦。乃败俗乱化之源、一有所犯。自当痛惩。何可勾引。今官司有受人实封状、与出榜召人告首阴私罪犯。皆系非法。
　　中丞云：珥笔徤讼之徒、官司当取具籍姓名、如遇诉讼到官。少有无理。比之常人。痛加惩治。若有卑幼诉尊长、奴婢告主人、自非谋反大逆之事。不得受理、宜加惩戒、此厚风俗之一端也、

　　赋役不均
　　西山云：科罚取财、今无此事。代以赋役不均。
　　中丞云：甚哉。赋役不均之弊。深为害民之事。切谓租税科敷。奸狡税家。将己产税苗。折作诡名。挟户岂止十百。如遇科役、倒在小户。潜匿茍免。又豪户买田。不行过割、只令业主。代输苗税。交结县道。知而不问、靠损淳良、役谓差设、乡都保正役等。县道多凭猾吏乡司。接受货贿。放富差贫、定一卖百、弊幸无穷。充役者。以被县吏生事追呼。愚善之人。畏避不敢出官、阴纳货财、百色追求、数月破产、为人上者、柰何不矜。其有编排义役。已定去处。不许无故紊乱成规。

　　重迭催科
　　西山云：税出于田、一岁一收。可使一岁。至再税乎。有税而不输。民户之罪也。输已而复责以输。是谁之罪乎。今之州县。盖有已纳而钞不给。或钞虽给而籍不销。再追至官。呈钞乃免。不胜其扰矣。甚至有钞不理。重纳而后已破家荡产。鬻妻卖子。往往由之。切宜深戒。
　　中丞云：吕舍人云、当官处事。常思有以及人、如科率之际。既不能免、便就其间。求所以便民省力、不使重为民害。真格言也。合将本县税户等第。置簿开写。某乡都保花名。租税数目。于县厅、置匮收藏、另置各乡都销簿。将纳户官钞。每日朱销。县官点检。不销簿书。不给户钞。重并追催者惩戒吏人、坐厅追问。欠多顽户。对众科决。余户自畏、依限可办、何必官吏引带人众下乡。恣其需索。比之官租费用数倍、此今日之通病、一犯到官、决无轻恕。

　　吏辈下乡
　　西山云：乡村小民。畏吏如虎纵吏下乡。犹纵虎出柙也。弓手土军。尤当禁戢。
　　中丞云：今之为民害者。莫甚于遣人下乡。比来官员多带人从过呼总领。提控。令史。奏差首领之类。既无本业又无请给。纵令于案分根趁催科。勾摄文帖。路家者、下县追锁吏人。乡都执事。县家者、下乡追扰税户。引帖到手。重若天符。南方本土吏人、凶险尤甚。多引承人。弓手。寨兵。恶少之徒、势如狼虎。所过鸡犬一空、酒食无筭。动辄锁索。打逼钱物。乞取不满、枝蔓乡邻。往往破产、犯者。痛治、柰何不悛、府县官僚。苟有爱民革弊之人。用心究治、庶得肃清

　　低价买物
　　西山云：物同。则价同、岂有公私之异。今州县。凡官司敷买、视市直。每减十之二三、或不即还。甚至白着。民户何以堪此。
　　中丞云：上司行移。收买军需诸物、须要照依时直、无致损民、今府州司县官吏。不体所行、不问有无、一槩科买、甚者。减损价直、又不画时给价、动辄经年、及入主典之手。恣意破除。虚作领状、虽为和买、过于白夺。败获者。岂胜追断。又有官吏。差人于乡都。收买布疋木绵。苎麻之类、妄作威福。损价害民、及传言于大家税户。收籴米谷。名为给价。实作馈送。取之奸巧。民畏气势。不敢告言。此等之事。速宜改革。一朝败露何异受赃。

　　赵氏拜命历
　　余家旧藏此书、信而有验。略为增益。悉有据依。凡弹冠愿仕。皆所欲知、因版行。以广其传。若选日时捷法。尤便于克择。并附于后。绍熙癸丑元夕。相庵赵师侠书。

　　总说第一
　　阴阳家流、使人拘而多忌。或曰、验否相半。岂不知轩帛大圣人也。授式玄女。藏之金匮。但后人罕得其旨。所用既差。验焉得中。今之所集。皆前贤纂集。行之必验者、即录于此。古人有言。善年不如善月。善月不如善日。善日不如善时。时善天轮地盘相加。吉将福神。直年岁日辰。及见卦也。此说虽不出于坛经。大抵。阴阳用即殊涂。终归一揆。此书不曰。坛经者、盖有鉴前贤称经之咎。故曰。拜命历。亦取黄帝七十二占中之名也。

　　释例第二
　　凡称年者。男从一岁。起丙寅也。称岁者、太岁、是也。称月者、月建、是也。称日者、今日之干。是也。称辰者、今日之支。是也。称将者。贵人以下。是也。称神者、功曹以下。是也。自朔而数之。亦谓之日。

　　辨姓第三
　　今人忌本音墓绝。白虎在月日并时上。古之人。未立姓氏、后代沿革或因国。因家。因官爵。因事。则五姓之设、非源阴阳而出、且破用五姓、吕才论之详矣。焉可执而用之。今莫若择日时、则乘王相而避囚死、不必固执此说。

　　择月第四
　　今人不用。正五九月。访彼名流。稽诸故实。皆无所据。愚尝论之。正五九月。斗建寅午戌、属火。臣为商。商为金。火能制金。是以忌之。坛经云、正月上旬。与九月下旬吉。往贤本指。以正月上旬。火力犹微。九月下旬。火力已减。故不曰、凶、或得吉日时辰、此不足执、惟金曹避之尤紧。

　　择旬第五
　　正月、【上旬迁一云半凶○中旬公事○一云荒废下旬凶○一云有利】
　　二月。【上旬重、迁吉○中旬诏命○下句凶害、】
　　三月、【上旬迁吉、○中旬半凶○下旬失位○一云有赐、】
　　四月、【上旬凶○中旬方伯○下旬再迁、】
　　五月、【上中下旬、三年并凶○一云上旬大凶○中下旬死、】
　　六月、【上旬三年迁○一云再迁○中下旬、位至三公、一云中旬三迁、】
　　七月、【上旬失○一云不久○中旬狱○一云失职○下旬再失○一云吉、】
　　八月、【上中下旬、并迁吉○一云中旬、平平○下旬不利、】
　　九月、【上旬连祸○中旬凶○下旬二年迁。】
　　十月、【上下旬并三迁○中旬口舌○一云荒废、】
　　十一月、【上旬凶○中旬方伯○下旬失火、】
　　十二月、【上旬迁吉○一云厚赏。中旬失火○下旬方伯○一云半凶、】
　　右依坛经录于此。但总圣与此小差者。即称云。或得吉日时。勿固执也。

　　旬忌对金门第六【右依坛经拜官、贺面之凶。】
　　甲子旬。忌面午、【庚午】甲戌旬。忌面辰、【庚辰】甲申旬。忌面寅、【庚寅】甲午旬。忌面子、【庚子】甲辰旬。忌面戌、【庚戌】。甲寅旬。忌面申、【庚申】

　　四季休旺日辰第七
　　旺吉　　　　　　　相吉　　　　　　　死凶　　　　　　　　囚凶　　　　　休凶
　　春甲乙。【寅卯】　丙丁。【己午】　戊巳。【辰戌丑未】　　　庚辛。【申酉】　　壬癸。【亥子】
　　夏丙丁。【己午】　庚辛。【申酉】　甲乙。【寅卯】　　戊巳。【辰戌丑未】　壬癸。【亥子】
　　秋庚辛。【申酉】　壬癸。【亥子】　丙丁。【己午】　　甲乙。【寅卯】　　戊巳。【辰戌丑未】
　　冬壬癸。【亥子】　甲乙。【寅卯】　庚辛。【申酉】　　戊巳。【辰戌丑未】　丙丁。【己午】

　　黄黑道日辰第八
　　正七　二八　　三九　　四十　五十一　　　六十二
　　青龙黄道。【小凶】　　　　子　　寅　　辰　　午　　申　　戌
　　明堂黄道吉。【贵人】　　　　丑　　卯　　巳　　未　　酉　　亥
　　天刑黑道。【凶。】　　　　寅　　辰　　午　　申　　戌　　子
　　朱雀黑道。【凶。】　　　　卯　　巳　　未　　酉　　亥　　丑
　　金匮黄道。【吉。】　　　　辰　　午　　申　　戌　　子　　寅
　　天德黄道吉。【上官。】　　巳　　未　　酉　　亥　　　　　丑　　卯
　　白虎黑道。【凶。】　　　　午　　申　　戌　　子　　寅　　辰
　　玉堂黄道【吉。】　　　　未　　酉　　亥　　丑　　卯　　巳
　　天牢黑道。【凶。】　　　　申　　戌　　子　　寅　　辰　　午
　　玄武黑道。【凶。】　　　　酉　　亥　　丑　　卯　　巳　　未
　　司命黄道吉。【大官。】　　戌　　子　　寅　　辰　　　　　午　　申
　　勾陈黑道。【凶。】　　　　亥　　丑　　卯　　巳　　未　　酉

　　兀法解疑定式第九
　　诸兀说：遍考古历。无兀日法。岂至本朝始有耶。经云、上兀犹自可。下兀急如火。犯上兀灾。在百八十日内。犯下兀灾。不出九十内。盖兀者、臲卼不安之义。应上官、临政。出行。嫁娶。百事大忌。其法有六轮兀。本命兀。九宫兀。川兀。京兀。传神兀。寅午戌兀。十二宫兀。坎离兀。九元兀。顺逆兀。秘要兀。五位兀。大小月兀。何啻二十余家。多是穿凿不经。其间惟六轮一兀。乃沈存中。作内翰时。修元丰历。阁下寻出用之。最验。今台馆中。率用此法、又有本命兀者、乃川本。各随人本命。布六位。以求吉凶。亦非泛然用兀之比。今只存此二诀待用。余如阴年逆行。或从节气起初一。并百忌弹冠所述年月时兀。大小上下兀。皆非、不敢赘具。

　　六轮经兀法第十
　　六轮经中。有兀星。阳干。阴巽。顺行轮。干号。六白为印绶。坎宫。一白天禄星。艮宫。八白为左辅。九紫离宫。右弼星。巽宫。四禄为上兀。坤宫。一黑下兀星。震三。兑七。不轮转。万事逢兀必有迍。年上起月。月起日。此法用之通神明。
　　子寅为阳年干上丑卯为阴年巽上并起正月顺行
　　坤。【下兀】　干。【印绶星六白】离。【右弼星九紫】坎。【天禄星一白】巽。【上兀】　艮。【左辅星入白】

　　本命兀法第十一【川本】
　　阳男起干顺行。阴男起巽逆行一岁、一位至本岁所临之位。起正月。阳年顺数。阴年逆数。一月。一位。至本月所临之位。起初一。月大顺数。月小逆数。一日。一位。至本日所临之位。遇坤巽为兀。余皆吉。如甲子生人、用己卯年。三月。初九日。上官甲子。为阳男。合起干顺行。十六岁。己卯年。到巽。己卯。为阴年正月。合起巽逆数。三月。到坎。其月大尽。初一起坎。顺数初九日到巽。为上兀凶。若阴男。用阳年小尽月。其逆顺反此。
　　坤。【下兀】　干。【吉】　　离。【平】坎。【吉】　　巽。【上兀】　艮。【吉】

　　速用纵横法第十二
　　事急不暇选日。当作纵横法。【亦法所向念七遍画地毕以土块压之便行勿返顾】门。（见图）正立门内。叩齿三十六通、以右手大姆指。先画四纵。后为五横讫、即呪曰、四纵五横。吾今出行。禹王卫道。蚩尤避丘。盗贼不起。虎狼不行。还归故乡。当吾者死。背吾者亡。急急
　　太上老君律令。呪毕。便行。慎勿返顾

　　猖鬼败坏日例第十三
　　欲知此个时并日。六戊更兼丁卯一、庚壬申戌一同轮。己辛丑亥皆为失。
　　戊子。戊寅。戊辰。戊午。戊申。戊戌。丁卯。己丑。己亥。辛丑。辛亥。庚申。庚戌。壬申。壬戌。
　　右一十五日不可拜命礼上、犯之不出百日内祸至、唐李林甫用事。每欲阴谋出大臣。多以此日。此时、除拜。即见祸败。后人用此日。上任。多验。不可不忌之。

　　九土鬼日第十四
　　己酉。壬寅。并乙酉。癸巳。辛巳。及辛丑。甲午。戊午。庚戌辰。万般逢着皆殃咎。
　　右九日愚尝累验之、凡事主有始无终、不可不避。若吉日。吉辰。相扶。则免祸而已、如凶神相会。其祸尤速。

　　十恶大败日第十五
</div>
    <div class="pagination">
<a href="居家必用事类全集_page32.html">上一页</a><span>...</span><a href="居家必用事类全集_page28.html">28</a><a href="居家必用事类全集_page29.html">29</a><a href="居家必用事类全集_page30.html">30</a><a href="居家必用事类全集_page31.html">31</a><a href="居家必用事类全集_page32.html">32</a><span class="current-page">33</span><a href="居家必用事类全集_page34.html">34</a><a href="居家必用事类全集_page35.html">35</a><a href="居家必用事类全集_page36.html">36</a><a href="居家必用事类全集_page37.html">37</a><a href="居家必用事类全集_page38.html">38</a><span>...</span><a href="居家必用事类全集_page34.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
