<!DOCTYPE html>
<html>
<head>
    <meta charset="UTF-8">
    <title>解人颐 - 第 12 页/共 25 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>解人颐 - 第 12 页/共 25 页</h1>
    <div class="content">	嘲近视眼诗云：“笑君两眼忒稀奇，子立身边问是谁？日透瓦楞拿弹子，月移花影拾柴枝。因看画壁磨伤鼻，为锁书箱夹断眉。更有一般堪笑处，吹灯烧了嘴唇皮。” 
	
	顾霞山见有裁缝贿得冠带者，作诗嘲之曰：“近来世俗太糊涂，漫把裁缝作士夫。软翅一朝风荡破，分明两个剪刀箍。” 
	
	唐伯虎于三月三日澡浴，一客求见，唐以浴辞，客不悦而去。至六月六日，唐往谒，是客亦辞以浴。公戏题其壁曰：“君昔访我我沐浴，我今访君君沐浴。君昔访我三月三，我今访君六月六。” 
	
	吴县令枷虎丘僧人于市，唐伯虎索笔书枷上曰：“皂隶山中去采茶，僧要银钱不肯赊。县里拿来三十板，方盘托出大西瓜。”官见，笑而释之。正德帝好出游，一日出对云：“礼朱征伐，自天子出。”梁储对云：“流连荒亡，为诸侯忧。”帝默然。 
	
	甲戍科有同年屈伸，曾亨应二人，各以其姓举古人相谑。曾曰：“屈到、屈原，都为他屈天屈地。”屈曰：“曾西曾点，好似你曾祖曾孙。” 
	
	有人姓陈字楚产，其子与张集义子同学。张戏陈曰：“陈契何不行？”二人答曰：“候桥。”周以二人姓谑之曰：“有骡有马，何必用轿？” 
	
	崔永龄中榜末，寄父书云：“至矣尽矣！方知小子之名。颠之倒之，反在诸公之上。”一官出遇雨，至青石桥下轿时，前轿夫脚一溜，几乎跌倒。其官吃了一惊，当时不语。及回衙升堂大怒，将轿夫满责四十。轿夫叩头求饶，官总不理。及皂隶举杖欲下，官突喝住曰：“你这该死的奴才，方才我被你魂都吓去了，我今也吓你一吓，你惊也不惊？” 
	
	妻妾争宠，夫不能调和，乃独眠一室中，命婢伴宿。中夜吟诗云：“两只船儿独自撑，一篙不到便相争。”下韵末续，婢忽叹一声气，其人复得句曰：“丫鬟叹气因何故？野渡无人舟自横。” 
	
	玉堂巧对 
	秦少游晚归，苏小妹不悦。见篱边两犬相视，遂取卦名出对云：“大畜革离观小畜，且曰：“对得好，方许入寝。”秦不能对，走语不坡。坡代对曰：“家人临困唤同人。” 
	
	苏东坡与黄山谷在松树下着棋，偶落松子于棋盘，坡云：“松下围棋，松子每随棋子落。”黄云：“柳边垂钓，柳丝常伴钓丝悬。” 
	
	东坡同佛印谈佛。苏云：“人曾为僧，人弗可以成佛。”佛印云：“女卑为卑，女又不妨称奴。”俱用拆字法。 
	
	佛印留东坡饭，见佛印擂椒治膳，苏戏曰：“和尚擂椒，上中下三光俱动。”佛印云：“尼姑跌跤，阴阳圣八片齐开。” 
	
	佛印一日同东坡出，见沟中有鳅，谓东坡曰：“十百小鱼沟内滚，泥拌千鳅。”坡云：“三双和尚灶前蹬，灰泊六秃。” 
	
	东坡一日同佛印、妓琴操在舟中酒半，佛印至船头撑篙，琴操云：“和尚撑船，篙打江心罗汉。”佛印云：“佳人汲水，绳牵井底观音。” 
	
	东坡同佛印，琴操舟中抚月。佛印曰：“一个美人映月，人间天上两婵娟。”琴操曰：“五百罗汉渡江，岸畔波心千佛子。” 
	
	东坡与秦少游同舟，见岸上醉汉骑驴，苏云：“醉汉骑驴，颠头簸脑算酒帐。”秦云：“艄公摇橹，打恭作揖讨船钱。” 
	
	东坡与黄山谷早出晚归，见明霞灿然，黄云：“晚霞映水，渔人争唱满江红。”苏云：“朔雪飞空，农父齐歌普天乐。” 
	
	佛印一日造东坡书斋，适苏小妹亦在，遂避于帐中。佛印云：“碧纱帐里坐佳人，烟笼芍药。”小妹云：“青水池边洗和尚，水浸葫芦。” 
	
	米元章同佛印看雪梅，米云：“雪里白梅，雪映白梅梅映雪。”佛印云：“风中绿竹，风翻绿竹竹翻风。” 
	
	李长吉诗云：“天若有情天亦老。”石曼卿对云：“月如无恨月常圆。” 
	
	杨维桢与虞集至一妓家，见悬两镜梳头，杨云：“两镜悬窗，一女梳头三对面。”虞云：“孤灯挂壁，二人作揖四躬身。” 
	
	明太祖微行，遇一书生，问其里居，对曰：“四川重庆府人也。”太祖曰：“千里为重，重水重山重庆府。”生对曰：“一人成大，大邦大国大明君。” 
	
	太祖微行，遇一士人，出藕与之食，因命对曰：“一弯西子臂，”士对云：“七窍比干心。”上善之，命为祭酒。 
	
	太祖与刘伯温下棋，因云：“天作棋盘星作子，日月争光，”刘云：“雷为战鼓电为旗，风云际会。” 
	
	太祖与刘基计下姑苏，上曰：“天下口，天上口，志在吞吴。”刘曰：“人中王，人边王，意图全任。” 
	
	太祖见陶庵以书作枕，上曰：“枕耽典籍，与许多贤臣并头。”陶云：“肩写江山，有一统乾坤在手。” 
	
	文皇燕邸宴群臣，时天寒甚，文皇曰：“天寒地冻，水无一点不成冰。”姚广孝曰：“国乱民愁，王不出头谁是主。”姚广孝微行，遇巡街林御史，林曰：“风吹罗汉摇和尚，”姚曰：“雨打金刚淋大人。”高季迪留姚广孝同饮，命一妓佐酒。姚云：“虞美人穿红绣鞋，月下行来步步娇。”高云：“水仙子持碧玉箫，风前吹出声声慢。”解缙与同僚舟中饮酒，见水中青蛙，同僚云：“出水蛙儿穿绿袄，美目盼兮。”解云：“落汤虾子着红袍，鞠躬如也。”解缙九岁时，父携江滨洗浴，以衣置老树上。出对云：“千年老树为衣架，”缙应云：“万里长江作浴盆。” 
	
	解缙七岁时，随父出，见有妓女吹箫，父命对云：“仙子吹箫，枯竹节边生玉笋。”缙应云：“佳人撑伞，新荷叶底露金莲。” 
	
	李东阳同友人闻蝉声，李云：“蝉以翼鸣，不啻若是其口出。”友人云：“龙从角听，无乃不足于耳与。” 
	
	李西涯往学士家，见梅花一瓶，被风吹倒。李云：“东风吹倒玉瓶梅，落花流水。”学士云：“朔雪压翻苍径竹，带叶拖泥。” 
	
	刘昌八岁入庠，宗师出一对云：“赤尔何如？点尔何如？各方其志。”昌应曰：“回虽不敏，雍虽不敏，请事于斯。” 
	
	何孟春幼时，同父乘凉，父命对云：“蛙鼓萤灯蚯蚓笛，荒堂夜夜元宵。”即应云：“莺簧蝶拍鹧鸪词，香陌年年上已。” 
	
	何孟春幼时，月夜，师命对云：“窗外一团风月，这般清趣少人知。”何云：“架头几部诗书，那里精微皆自得。”杨溥年幼时，有司令其充役，溥求免，有司出对云：“四口同□，内口皆从外口管。”溥答云：“五人共□，小人全仗大人遮。”林聪幼时，客见其目奇，因命对云：“重瞳项羽重瞳舜，只有二人。”林云：“九尺曹交九尺汤，尚多四寸。”林聪九岁时，邑宰谒其父，见白犬顾其主，命对云：“白犬当门，两眼睁睁惟顾主。”聪云：“黄蜂出洞，一心耿耿只随王。” 
	
	王彝幼敏慧，客命对曰：“天上星，地下薪，人中心，字义各别。”王云：“云间雁，檐前燕，篱边□，物类相同。” 
	
	祝枝山同沈石田月下饮酒，祝云：“月半月圆，世上皆称月半。”沈云：“日中日昃，人间尽道日中。” 
	
	祝枝山同沈石田观荷，祝云：“池中荷叶鱼儿伞，”沈云：“梁上蛛丝燕子帘。” 
	
	祝枝山同沈石田见师姑收稻自挑，祝云：“师姑田里担禾上。”沈云：“美女堂前抱绣裁。” 
	
	沈石田同邢鹿文赏桃花，邢曰：“桃花映水，一枝分作两枝红。”沈云：“荷叶贴波，数点散成千点绿。” 
	
	陈景著九岁时，师出对云：“杜诗汉名士，非唐朝杜甫之杜诗。”陈云：“孟子吴淑姬，岂邹国孟轲之孟子。” 
	
	成化初登极，一士人考选中书，上命对云：“日又明，月又明，大明一统。”士人对云：“华也化，夷也化，成化万年。”上悦。 
	
	项炯幼同师舟行，见云起不雨，师云：“密云不雨，通州无水不通舟。”项云：“钜野皆田，即墨有秋皆即麦。” 
	
	弘治丙辰科，有四进士姓名孟春、季春、夏鼎、周鼎者，李东阳即席命一对云：“孟春季春惟少仲。”一士对曰：“夏鼎周鼎独无商。”吴文泰使人买木归迟，丁逊学令工人造器，丁曰：“二人抬木归来晚，人短木长。”吴曰：“四口兴工造器迟，口多工少。” 
	
	吴文泰同丁逊学踏青，吴云：“章台柳，洛阳花，柳三眠而花一梦。”丁云：“武夷茶，采石茶，茶七碗而酒千钟。” 
	
	吴子孝与杨循吉对饮，吴云：“风送钟声花里过，又响又香。”杨云：“月映萤灯竹下明，越凉越亮。” 
	
	郎彦贤八岁时，父出对云：“燕入桃花，犹如铁剪裁红锦。”即应云：“莺穿柳树，却似金梭织翠丝。”一僧当家力惫，沈石田云：“僧当家常事多，累得头光，更无人替。”僧云：“女应邮兵行远，放开脚大，未有夫缠。” 
	
	常熟陈子忠以义塾生员，求与科考，知府胡可泉出一对云：“义熟生员，非廪非增非附。”子忠云：“苏州大守，曰清曰慎曰勤。”太府嘉之，准与学，是科即中乡魁。 
	
	蜀中一奇童应试，太府见其纱衣袖中有红花一朵，乃命对云：“书生袖里携花，暗藏春色。”童对云：“太府堂前秉鉴，明察秋毫。”太府善之，荐入泮。马拯幼入泮，官令当里长，拯以秀才求免。官出对云：“秀才里长，役里长不役秀才。”拯应云：“父母大人，敬大人如敬父母。”官大称赏，免其役。 
	
	高季迪同僧山中玩月，高云：“岭上高亭，明月清风留客醉。”僧云：“山中古寺，白云流水伴僧闲。” 
	
	徐□既贵，乘传归里，守令率诸生郊迎。诸生以其不由科目，忽不为礼。守令出一对，命诸生对之，云：“劈破石榴，红门中许多酸子。”诸生不能对，□代对云：“咬开银杏，白衣里一个大仁。”姚广孝同高季迪为诗社，适姚暂卧，高嘲云：“僧眠锦被，万花丛里一葫芦。”姚云：“女对青铜，半亩塘中双菡萏。” 
	
	向宝幼时，师出对云：“日月两轮天地眼。”向曰：“诗书万卷圣贤心。”陈治八岁时，父与之同行，见两舟一迟一速，父因命对云：“两艇并行，橹速不如帆快。”治对云：“八音齐奏，笛清难比箫和。” 
</div>
    <div class="pagination">
<a href="解人颐_page11.html">上一页</a><span>...</span><a href="解人颐_page7.html">7</a><a href="解人颐_page8.html">8</a><a href="解人颐_page9.html">9</a><a href="解人颐_page10.html">10</a><a href="解人颐_page11.html">11</a><span class="current-page">12</span><a href="解人颐_page13.html">13</a><a href="解人颐_page14.html">14</a><a href="解人颐_page15.html">15</a><a href="解人颐_page16.html">16</a><a href="解人颐_page17.html">17</a><span>...</span><a href="解人颐_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
