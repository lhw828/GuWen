<!DOCTYPE html>
<html>
<head>
    <meta charset="UTF-8">
    <title>简端录 - 第 21 页/共 31 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>简端录 - 第 21 页/共 31 页</h1>
    <div class="content">　　已上并僖公二十八年晋侯齐师宋师秦师及楚人战于城濮楚师败绩之简

　　胡氏再克再败之说以功利言也如以道言则得臣可杀亦可无杀以将道可杀以君道可无杀丧师非将也弃将非君也
　　右僖公二十八年楚杀其大夫得臣之简

　　春秋书朝王惟践土河阳两王所耳当是时在会诸侯岂皆不朝而独书公乎朝而非旅也王时巡诸侯朝于方岳也必旅不旅非朝也不朝非臣也
　　春秋诸侯如京师者亦有之矣而不得书朝不为朝而往也天下之事莫大于朝王不为朝而往则何之矣故王所书朝以存体也京师不书朝以明义也体存而天下之志一义明而天下之分定
　　公朝于王所王曷为至于践土哉所以起问者在此天王劳晋侯虽不书犹书也
　　已上并僖公二十八年公朝于王所之简

　　温之会晋侯召王践土之盟王何以至哉晋侯以意致之也不召而作王宫非致而何致与召其陵孰甚陵莫大于意而迹次之故春秋诛意
　　右僖公二十八年公会晋侯齐侯宋公蔡侯郑伯陈子于温之简

　　文侯之命于周尚矣文公之命犹文侯之命也易为不书命自上不自下自下非命也文之谲久矣隧可请狩可使伯不可图乎不书不予其伯也胙致于桓而伯致于文文之情可见矣
　　且使王狩晋侯固有是图而形于言春秋因而狩之存体也
　　齐桓合诸侯以尊天子而伯晋文挟天子以令诸侯而伯正谲之论此其大乎
　　已上并僖公二十八年天王狩于河阳之简

　　讼春秋时有之而经不书何居岂以为常事乎诗曰虞芮质厥成孟子曰讼狱者不之尧之子而之舜又曰讼狱者不之益而之启唐虞之时且然而况于春秋乎无恠乎仲尼以为常事也然则盟何以书书曰罔中于信以覆诅盟此岂我中国之事乎
　　右僖公二十八年卫元咺自晋复归于卫之简

　　以赂释卫侯而不能定其国天子方伯与有责焉
　　右僖公三十年卫杀其大夫元咺之简

　　王之卿士何以或公之或子之兼三公者曰公不兼者曰子刘卷卒何以称公外既僣矣内何以不僣此王室之衰也正外者自内始正逺者自近始
　　右僖公三十年天王使宰周公来聘之简

　　周四月夏二月也二月为仲春于是卜郊非祈谷之礼所谓失礼之中又失礼焉者如此
　　右僖公三十一年夏四月四卜郊之简

　　秦伯成师于纳王而不屑于争功败师于伐郑而不惮于改过盖度越常情逺矣
　　秦穆公未尝主中国之会盟曷为而称五伯也伯西戎也古者受命之伯亦惟一方而已故文王为西伯周公陜以东召公陜以西太公东至海西至河南至穆陵北至无棣穆公之称伯也不亦可乎宋志于伯而不量力卒于辱华楚成乎伯而不率义卒于猾夏故得罪于春秋秦窥中国惟郑之役为大败而亟悔犹无窥也故君子予之
　　殽之败天下之幸也秦蔑王室而猾诸夏其恶甚矣譬之于国诚有所谓门庭之寇者晋子释殡即戎宜若无罪然其所谋岂为天下攘夷哉故春秋不以秦恕晋
　　蹇叔谏穆公知胜败之理而不知华夷之分故能使败而悔不能使胜而悔
　　已上并僖公三十三年晋人及姜戎败秦于殽之简

　　处父去族示变也大夫与公盟可谓变矣变而为公讳礼也
　　右文公二年及晋处父盟之简

　　王子虎卒左氏曰赴吊如同盟礼也春秋以为礼而书之欤天子内臣无外交赴焉非所赴也吊焉非所吊也君子不谓之礼因其非礼而书焉所以庸礼也
　　右文公三年王子虎卒之简

　　闰积歳之余分也故春秋书闰不系以月见于庙一也有事曰告无事曰朝朝礼也事以礼行礼不以事废
　　文公不视朔久矣独于闰月书因变而着失礼春秋之法也春秋有实纪而无虚议故以朝庙书
　　已上并文公六年闰月不告月犹朝于庙之简

　　仲子惠公之妾也成风僖公之母也春秋之文一施之何以知其此为妾彼为母乎仲子以夫而贵成风以子而尊当时国人孰不知之而未知礼法之不可也春秋因天王来赗而正之若曰此惠公之妾仲子尔贵其所贵而非国人之所同贵也因秦人来禭而正之若曰此僖公之母成风尔尊其所尊而非国人之所同尊也然则何以当夫天王之赗何以当夫秦人之禭天王盖有失焉秦人次之是故名不可不正也名正则分定分定则礼之非也可知已此圣人拨乱之大致也仲子之卒葬在春秋前吾不得见其书矣若夫成风薨称夫人葬称小君又何为者此国人之词也拨反之机于是乎在仲子妾也夫以宠而夫人之加于继室非礼之所谓夫人也故曰惠公仲子成风妾也子以贵而夫人之加于嫡母非礼之所谓夫人也故曰僖公成风或曰并之而已何言乎加曰嫡不可并并焉加也并继室犹并嫡也
　　已上并文公九年秦人来归僖公成风之襚之简

　　楚椒秦术何为至于鲁哉假礼文以觇中国之情也盖诸国皆至焉何以知其皆至也于吴季子之歴聘知之
　　右文公十二年秦伯使术来聘之简

　　春秋曰太室屋壊左氏曰太室之屋壊公羊曰鲁公称世室胡氏取公羊焉盖鲁公实鲁始封之祖故鲁人以其庙为世室而左氏称之实太室云
　　右文公十三年太室屋壊之简

　　天王之不讳天下莫不闻以不讣而不书谨日也日莫重于是矣而可以不谨乎追不讣之故则罪必有所归矣此又一义也
　　右文公十四年春王正月之简

　　志有之斗为帝车又曰天之玑衡七政所出于此而孛且入焉盖将有僣行天子之事者两伯迭兴七雄并起而先王之制大壊于秦其兆于斯乎叔服之言何其狭也
　　右文公十四年有星孛入于北斗之简

　　赵盾殆畏义者欤纳捷菑弗克纳立公子雍弗克立弑灵公为法受恶
　　右文公十四年晋人纳捷菑于邾之简

　　惠伯有季友之志而其道未光其才未称其言未昌故其死不白史无董狐谁欤书者仲尼因其不书示讳法焉此春秋之权也
　　右文公十八年冬十月子卒之简

　　即位之礼行则书之不行则否文成以下六君皆行之隠以为摄而不必行庄闵僖则继故而不忍行者也桓之行桓之志也宣之行宣之志也
　　右宣公元年春王正月公即位之简

　　妇者有姑之词主丧昏者谁欤凡姑皆有罪焉而敬嬴为甚
　　右宣公元年遂以夫人妇姜至自齐之简

　　赵盾之弑君孰书之欤仲尼因董狐之所书书之也董狐在当时身亲其事知其谋出于盾故以律所谓造意者当之如此其曰亡不越竟反不讨贼云者盖折盾之词非以二端故而辄加以大恶之名也不然则何以谓之良史左氏称仲尼曰越竟乃免云者则加之文而不知其失于诬也说者谓非圣人之言有见矣或曰狐之折盾犹公孙弘之断郭解也其然也谓推见至隠可谓书法不隠不可
　　春秋之笔莫大于断弑君之狱断弑君之狱尤莫大于微显阐幽之二三策者故曰笔则笔削则削游夏不能赞一辞此之谓矣是故晋夷皋之弑舍穿而归盾郑夷之弑舍宋而归归生楚虔之弑舍观从而归比齐荼之弑舍朱毛而归乞久矣盾之不欲立夷皋也立而不君苟有弑者盾固心与之矣归生闻宋之谋谏而不讨盖有遗力焉比用罔先登图惟大利而不知弃疾之拟其后陈乞一言以成景公立少之谋是诲之争夺也首恶之归其能辞诸不然盾亡矣归生喻老畜矣乞泣孺子矣比出于迫进退维谷矣多而可免少亦可末减矜宥也夫然则何以止乱哉夫惟归生之不得末减也而后胁从者惧比之不得矜释也而后刼立者惧盾乞之不得免也而以意谋国以术寛身者惧非圣人其何以与于此若夫穿也毛也宋也观从也凡法吏者孰得而舍诸然则弑而薨卒之抑何以异于是鲁以本国而讳礼也楚以夷狄而外且畧义也髠顽阳生狱无适归故隠其非命以伸体焉其余则皆常法而已矣许止何如亦常法也宥过无大故既断之又从而赦之
　　赵盾为法受恶许止为礼受恶故曰于盾见忠臣之至于止见孝子之至
　　已上并宣公二年晋赵盾弑其君夷皋之简

　　郊望非变不书非失不书不书则固行之矣行之非礼也春秋之庸礼也存乎书亦存乎不书
　　右宣公三年郊牛之口伤之简

　　葬而称公臣子词也从其私称着其私谥也
　　右宣公三年葬郑穆公之简

　　舍陈乱而伐邾说者以为侦使陈无乱邾当伐乎
　　右宣公十年公孙归父帅师伐邾之简

　　诛恶者众人之公心故曰楚人取国者一人之私心故曰楚子楚子有欲取之心焉故曰入罪人既得则无事于入矣其入也何为哉然卒不取也故不曰取
　　右宣公十一年楚子入陈之简

　　天王无兄曷为无兄有之则王矣有庶兄曰王子先王之子也春秋曰王札子弟亦曰王子春秋曰王季子曰其弟子曰王子季以字弟以亲子朝子瑕其常也札子其变也
　　右宣公十五年王札子杀召伯毛伯之简

　　灭赤狄者士会也曰晋人者略之外之若无士会焉者以为有之亦若人耳所以贬士会也此春秋书人之意也
　　右宣公十六年晋人灭赤狄甲氏之简

　　宣王中兴尝讲武于东都于是乎有榭焉后王思其功因以为宫而祀之乐器藏焉亦固其所然非制庙也故不曰宫而曰榭云
　　右宣公十六年夏成周宣榭火之简

　　有年则有之大有年则大有之圣人何心哉以为纪异者天下后世之论也
</div>
    <div class="pagination">
<a href="简端录_page20.html">上一页</a><span>...</span><a href="简端录_page16.html">16</a><a href="简端录_page17.html">17</a><a href="简端录_page18.html">18</a><a href="简端录_page19.html">19</a><a href="简端录_page20.html">20</a><span class="current-page">21</span><a href="简端录_page22.html">22</a><a href="简端录_page23.html">23</a><a href="简端录_page24.html">24</a><a href="简端录_page25.html">25</a><a href="简端录_page26.html">26</a><span>...</span><a href="简端录_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
