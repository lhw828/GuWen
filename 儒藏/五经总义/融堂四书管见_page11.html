<!DOCTYPE html>
<html>
<head>
    <meta charset="UTF-8">
    <title>融堂四书管见 - 第 11 页/共 16 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>融堂四书管见 - 第 11 页/共 16 页</h1>
    <div class="content">　　乡原贼德，《孟子》传之详矣。使过恶暴著，犹有时而改也，众皆悦之。自以为是，而不可以入尧舜之道，非德之贼欤。
　　子曰：“道听而涂说，德之弃也。”
　　学贵于自得，非自得，虽师友渊源，未免有差，况道听而涂说者乎。是自绝于德也。故曰德之弃。弃比贼差缓，见得乡原病根最深。
　　子曰：“鄙夫可与事君也与［平声］哉？其未得之也，患得之；既得之，患失之。苟患失之，无所不至矣。”（鄙者，庸陋暗浅之名。患得之，所患在于不得也。患失之，所患在于易失也。）
　　庸陋暗浅之徒，规规然只自为计耳。方其患得，百方以自媒，及其患失，百方以自固。不幸而在廷，皆若人也，不亦殆哉。
　　子曰：“古者民有三疾，今也或是之亡也。古之狂也肆，今之狂也荡；古之矜也廉，今之矜也忿戾；古之愚也直，今之愚也诈而已矣。”（疾，病也。肆谓不拘小节，荡则全无礼度矣。廉谓棱角峭厉，忿戾则斗于血气矣。直谓质扑，径行诈则内怀欺伪矣。）
　　风气日变，世降愈下，虽古人不好处，今亦不复有矣。况所谓贤者乎。皇极之民，好是懿德。虽不中不远，此夫子所以叹也。古之疾乃今之贤欤。
　　子曰：“巧言令色鲜矣仁。”
　　重出。
　　子曰：“恶［去声下同］紫之夺朱也，恶郑声之乱雅乐也，恶利口之覆［芳服切］邦家者。”（朱，正色。紫，间色。雅，正也。利口，捷给。覆，倾败也。）
　　利口者，变乱是非，柔佞媚悦而善惑也。自古倾覆邦家，罕不由此。而世主往往甘心焉。邪之足以夺正，淫之足以乱雅。有如许岂不甚可畏哉。有虞之朝且曰圣谗说难壬人，他可知矣。
　　子曰：“予欲无言。”子贡曰：“子如不言，则小子何述焉？”子曰：“天何言哉？四时行焉，百物生焉，天何言哉？”
　　夫子发予欲无言之旨，所以与之言者深矣。子贡平日正堕言语窟宅，一闻斯训，乃索然无所倚仗。小子何述，几于可笑。天何言哉，四时行焉，百物生焉，天诚何言哉？子贡将从前伎俩一时扫下，好向何言处会取。
　　孺悲欲见孔子。孔子辞以疾。将命者出户，取瑟而歌。使之闻之。（孺悲，鲁人，尝学士丧礼于孔子。）
　　辞以疾而不使之闻之，安知孺悲不以夫子为果疾乎。是无益也。访知夫子之非疾，而谬以疾称乎，是不诚也。取瑟而歌意明而教行矣。孺悲隐心自省，必有为之凛然者。愚旧说如此。后闻诸先师谓，孺悲亲承圣训，已几于道。来见夫子，特不与之言，特取瑟而歌，使之闻之，此正夫子妙旨，知风雨霜露无非教，则知此妙旨矣。
　　宰我问：“三年之丧，期［音基下同］已久矣。君子三年不为礼，礼必坏；三年不为乐，乐必崩。旧谷既没，新谷既升，钻［祖官反］燧改火，期可已矣。”子曰：“食夫［音扶下同］稻，衣［去声］夫锦，于女［音汝下同］安乎？”曰：“安。”“女安则为之！夫君子之居丧，食旨不甘，闻乐不乐［音洛］，居处不安，故不为也。今女安，则为之！”宰我出。子曰：“予之不仁也！子生三年，然后免于父母之怀。夫三年之丧，天下之通丧也。予也有三年之爱于其父母乎？”（期，周年也。没，尽也。升，登也。燧，取火之木也。改火者，春取榆柳之火，夏取枣杏之火，夏季取桑柘之火，秋取柞槱之火，冬取槐檀之火，已，止也。旨，亦甘也。怀，抱也。）
　　三年之丧，天下之通丧也。宰我圣门高弟，辄谓期为已久。呜呼忍哉！忍忘其亲而以礼坏乐崩为虑，何者而谓之礼乐也？于女安乎之问，警之深矣。曾不少省，遽答曰安。夫人子之居丧，食旨不甘，闻乐不乐，居处不安者，非可伪为也，至情深痛，皇皇然若无所容于天地。虽欲不然，而自有不能不然者。予也独无人心也耶。苟有人心，安得而遂忍于此也。曰子生三年，又曰三年之爱于父母，非谓当如此相报，所以深责宰我者耳。愚尝观《孟子》吾宗国鲁先君莫之行一章，则三年之制废阙已久，恐期丧之说，亦非宰我创为。
　　子曰：“饱食终日，无所用心，难矣哉！不有博弈者乎，为之犹贤乎已。”（博，局戏也。弈，围棋也。已，止也。）
　　博弈之不美甚矣。圣人岂真以为贤哉。以博弈为犹贤，极言无所用心者之可罪也。心之本体，与天同运，自强不息，所以配天，可无用乎？虽然心不可以无用，又须求所以用心之地，非所当用是真无用耳。学者谨之。
　　子路曰：“君子尚勇乎？”子曰：“君子义以为上。君子有勇而无义为乱，小人有勇而无义为盗。”（尚，上之也。君子小人以位言。）
　　义以为上，是谓大勇，不然则君子为乱，小人为盗矣。谓之勇可乎。子路平生，这个气象处处发露，后来却煞做工夫。
　　子贡曰：“君子亦有恶［去声下同］乎？”子曰：“有恶：恶称人之恶［如字］者，恶居下流而讪［所谏切］上者，恶勇而无礼者，恶果敢而窒者。”曰：“赐也亦有恶乎？”“恶徼［口尧切］以为知［去声］者，恶不孙［去声］以为勇者，恶讦［居谒切］以为直者。”（讪，谤毁也。窒，不通也。恶徼以下，子贡之伺察也。讦，谓发人阴私。）
　　不能乐善，独好扬恶，安于下流及好讪上，固是可恶。所贵于勇与果敢者，以其能行义耳。勇而无礼，只是血气，果敢而窒，愈无忌惮，此夫子之所恶也。其实则徼，乃以为知，其实则不孙，乃以为勇，其实则讦，乃以为直，此子贡之所恶也。夫子之心溥，广大无偏，子贡之见明疑似必辨。
　　子曰：“唯女子与小人为难养也，近［去声］之则不孙［去声］，远［去声］之则怨。”
　　不必专言仆妾，凡女子小人皆然也。近之既不孙，远之则又怨，将安所处乎。夫子此语正是欲人就其中思所以处之，身不行道，不行于妻子，反已而求，庶乎矣。
　　子曰：“年四十而见恶［去声］焉，其终也已。”
　　年四十则终身之事体定矣，是故学贵于及时。
　　
　　微子第十八
　　
　　微子去之，箕子为之奴，比干谏而死。孔子曰：“殷有三仁焉。”（微、箕，二国名。子，爵也。微子，纣庶兄。箕子、比干，纣诸父。微子见纣无道，去之以存宗祀。箕子、比干皆谏，纣杀比干，囚箕子以为奴，箕子因佯狂受辱。）
　　或去或奴或死，疑各不同，而夫子断之曰三仁。其论谏而死，非激也不可以不谏。佯狂为奴，非诈也不可以不奴。抱祭器而去，非忘宗国也，不可以不去。各当其分耳。是之谓得其本心，使本心上有纤毫欠阙，所行必有不慊处，安得仁。
　　柳下惠为士师，三［去声］黜。人曰：“子未可以去乎？”曰：“直道而事人，焉［于虔切］往而不三黜？枉道而事人，何必去父母之邦。”（士师，狱官。黜，退也。）
　　使吾枉道以求合耶，则不去可也。若直道而去，何所往不遭黜哉。风节凛凛，坚如金石，非安于义命者不能。后世一跌而遂丧其守者，可以观矣。
　　齐景公待孔子，曰：“若季氏则吾不能，以季、孟之间待之。”曰：“吾老矣，不能用也。”孔子行。（鲁三卿。季氏最贵，孟氏为下卿。不能用，谓景公不能用也。）
　　如用之，虽不季孟之间可也，待之纵厚而不能用，与所谓犬马畜伋者无以异。况若景公之所云乎。意可见矣，孔子遂行。
　　齐人归［如字或作馈］女乐，季桓子受之。三日不朝［音潮］，孔子行。（孔子由鲁司寇摄相事，诛少正卯，与闻国政。齐人惧。犁锄请先沮之。于是选齐国中女子好者八十人，皆衣文衣而舞康乐，文马三十驷，遗鲁君。陈女乐文马于鲁城南高门外。季桓子微服往观再三，乃语鲁君为周道游，往观终日，怠于政事。子路曰：夫子可以行矣。孔子曰：鲁今且郊，如致膰于大夫，则吾犹可以止。桓子受齐女乐，三日不听政。郊又不致膰俎于大夫，孔子遂行。）
　　女乐之受，是齐人之间行也，况遂三日不朝乎，不足与言也明矣。
　　楚狂接舆歌而过孔子曰：“凤兮！凤兮！何德之衰？往者不可谏，来者犹可追。己而，已而！今之从政者殆而！孔子下，欲与之言。趋而辟［去声］之，不得与之言。（接舆，楚人，佯狂辟世。夫子时将适楚，故歌而过其车前也。凤以比孔子，言不能隐为德之衰。来者可追，言尚可隐去。已，止也。而，语助辞。殆，危也。下者，下车也。）
　　接舆亦可谓果于忘世矣。才说凤德之衰，便是不知圣人。观其辞旨有若指迷涂，然者于戏知几其神，尚须接舆之言哉。欲与之言，将有教也，乃反趋辟，其自信不疑。抑又甚矣。不得与之言，圣人殆有深惜之意。记者特书之。
　　长沮［七余切］、桀溺［乃历切］耦而耕，孔子过之，使子路问津焉。长沮曰：“夫［音扶］执舆者为谁？”子路曰：“为孔丘。”曰：“是鲁孔丘与［平声］？”曰：“是也。”曰：“是知津矣。”问于桀溺，桀溺曰：“子为谁？”曰：“为仲由。”曰：“是鲁孔丘之徒与［平声］？”对曰：“然。”曰：“滔滔［吐刀切］者天下皆是也，而谁以易之？且而与其从辟［去声下同］人之士也，岂若从辟世之士哉？”。耰［音忧］而不辍。子路行以告。夫子怃［音武］然曰：“鸟兽不可与同群，吾非斯人之徒与而谁与？天下有道，丘不与易也。”（二人，隐者。耦，并耕也。时孔子自楚反蔡。津，济渡处。执舆，执辔在车也。子路下车问津，故夫子执辔。滔滔，流而不反之意。以，犹与也。而，汝也。辟人，谓孔子。辟世，桀溺自谓。耰，覆种也。怃然，犹怅然。易，易乱为治也。）
　　二子盖久闻夫子之名者，是知津矣。讥夫子熟于道涂而不知止也。谁以易之，言天下已不可为，讽子路不若舍之而从已也。圣人岂不知天下之不可为哉。若遇有道，则何用易，振斯世之颓纲，扶人极于已坏，故不得而辞其责耳。诿曰不可为而遂果于忘世，则舍斯人而同鸟兽之群，可不可也。
　　子路从而后，遇丈人，以杖荷莜［徒吊切］。子路问曰：“子见夫子乎？”丈人曰：“四体不勤，五谷不分，孰为夫子？”植［音直］其杖而芸。子路拱而立。止子路宿，杀鸡为黍而食［音嗣］之，见［贤遍切］其二子焉。明日，子路行以吿。子曰：“隐者也。”使子路反见之。至则行矣。子路曰：“不仕无义。长［上声］幼之节不可废也。君臣之义如之何其废之？欲洁其身，而乱大伦。君子之仕也，行其义也。道之不行，己［音纪］知之矣。”（丈人，亦隐者。莜，竹器。分，辨也。植，立之也。芸，去草也。伦，序也。父子有亲，君臣有义，夫妇有别，长幼有序，朋友有信，人之大伦也。）
　　接舆直言从政之殆，桀溺直欲为辟世之徒，而丈人者辞旨含蓄，与舆溺异矣。子路一见而起敬，夫子一闻而知其为隐，岂偶然哉。然其为不知夫子则一耳。使子路反见，将以教之，至则行矣，何去之速也。子路既不见其人，遂以不仕无义诮之，且彼止宿之时，长幼之节，固未始废，奈之何而欲废君臣之义乎。是自洁其身而乱天下之大伦也。君子之仕，岂有他哉，行其义耳。道之不行，岂不知之，而不敢一朝安焉。为是故也，子路发此数语，反复激昂，必所得于夫子者。丈人也庶几闻之。或谓后路下有反子二字。
　　逸民：伯夷、叔齐、虞仲、夷逸、朱张、柳下惠、少［去声下同］连。子曰：“不降其志，不辱其身，伯夷、叔齐与［平声］？”谓：“柳下惠、少连，降志辱身矣。言中［去声下同］伦，行中虑，其斯而已矣。”谓：“虞仲、夷逸，隐居放言。身中清，废中权。我则异于是，无可无不可。”（逸，遗逸。民者，无位之称。虞仲，即仲雍，与泰伯同窜荆蛮者。夷逸、朱张，不见经传。少连，东夷人。记称“善居丧，三日不怠，三月不懈。期悲哀，三年忧。”）
　　中清者，能洁其身也。中权者，能达其变也。然隐居放言，比之中伦中虑则不及矣。中伦者，言与理合也。中虑者，行与志合也。然降志辱身，比之不降不辱则不及矣。志节凛然，卓绝千古，岂易可及哉。然而论圣之时，则未也，故无可无不可，必吾夫子而后可。
　　大［音泰］师挚适齐，亚饭扶［晚切下同］干适楚，三饭缭［音了］适蔡，四饭缺适秦。鼓方叔入于河。播鼗［徒刀切］武入于汉。少［去声］师阳、击磬襄入于海。（大师，鲁乐官之长。挚，其名也。亚饭以下，以乐侑食之官。播，摇也。鼗，小鼓，两旁有耳，持其柄而摇之，则旁耳还自击。汉，汉中。少师，乐官之佐。干、缭、缺、武、阳襄，皆名也。）
　　人皆曰乐贱工也。观鲁之衰，诸人逾河蹈海而去。识高见远，虽后世有位之士，未必能尔。乃知古人于此事甚重。往往贤者居之，非后世乐工之比也。夫子学琴于师襄可见。
　　周公谓鲁公曰：“君子不施［陆本作弛，诗纸切］其亲，不使大臣怨乎不以。故旧无大故，则不弃也。无求备于一人。”（鲁公，周公子伯禽也。弛，犹懈也。宗族姻娅皆亲也。以，用也。大臣与君一体，徒具位而不用，则怨。大故，谓恶逆。）
　　不施其亲，齐家之道。大臣不怨，正朝廷之道。故旧非大故，不弃厚风俗之道。不求备于一人，广人才之道。四事大抵皆忠厚，周公传家之训在是。而鲁之子孙不能守也。果能守，安得逾河蹈海而去也哉。相次而书，殆有深旨。
　　周有八士：伯达、伯适、仲突、仲忽、叔夜、叔夏、季随、季騧［乌瓜切］。（或曰成王时人，或曰宣王时人，盖一母四乳而生八子也。）　
　　周之人才显然著称者多矣，而此八士未白于世，故特记之。
　　
　　卷十　论语
　　
　　子张第十九
　　
　　子张曰：“士见危致命，见得思义，祭思敬，丧思哀，其可已矣。”
　　《易》曰：君子以致命遂志。致命者，顺天理之自然，无幸生苟免之意耳。非谓必于死也。义者，利之和。哀敬者，丧祭之本。于此不苟亦可以为士矣。先师曰：祭则人心自敬，丧则人心自哀。此敬此哀，不思自生，皆道也。
　　子张曰：“执德不弘，信道不笃，焉［于虔切，下同］能为有？焉能为亡［亡无同］？” 
　　出入无时，莫知其乡者，惟心之谓。这里非卓然一定之守则。孰为有，孰为无哉。是故，执德不可以不弘，信道不可以不笃。弘则不迫，笃则不懈，力学之要旨也。子张斯言，亦是他见得。
　　子夏之门人问交于子张。子张曰：“子夏云何？”对曰：“子夏曰：‘可者与之，其不可者拒之。’”子张曰：“异乎吾所闻：君子尊贤而容众，嘉善而矜不能。我之大贤与［平声下同］，于人何所不容？我之不贤与，人将拒我，如之何其拒人也？”
　　可者与不可拒，择交之道也。尊贤容众，嘉善矜不能，大贤之事也。以是责之初学则过矣。拒字微峻，子张所以起论学者，虽不可不以子张之言为心，且当以子夏之言为法。
　　子夏曰：“虽小道，必有可观者焉；致远恐泥，是以君子不为也。”
　　异端曲学亦岂无可观。然非大经大法所以建用皇极者，安能达之天下百世，以俟圣人，而不惑乎？故君子不为。
　　子夏曰：“日知其所亡［亡无同］，月无忘其所能，可谓好［去声］学也已矣。”（无谓己所未有，能谓己所已能。）
　　子言“温故而知新”，又以“不迁怒、不贰过”赞颜子之好学。与此所亡所能异矣。子夏于道有觉，为之不厌，必不道此二字。
　　子夏曰：“博学而笃志，切问而近思，仁在其中矣。” 
　　学不博则狭陋。笃志者，心诚求之也。问不切则泛滥。近思者，以身体之也。先师云子夏好论精微而未识皓皓之妙。知及方知仁守。
　　子夏曰：“百工居肆以成其事，君子学以致其道。”（肆，造作之所。致，如善战者致人之致。）
　　谁能出不由户，何莫由斯道也。但百姓日用而不知耳。学之而觉，觉所固有，何以致为哉。犹云厥修乃来，非谓得之于外也。
　　子夏曰：“小人之过也，必文。”
　　或曰：不能改过是以文。答曰：惟其文是以不改。
　　子夏曰：“君子有三变：望之俨然，即之也温，听其言也厉。”
　　盛德之至，自然俨，自然温，自然厉，本未始有变也。随所望即所听而各不同耳。
　　子夏曰：“君子信而后劳其民，未信则以为厉己也；信而后谏，未信则以为谤己也。”（厉，犹病也）
　　有所为于天下，而使之盻盻。然疑其上如之何而可哉？所谓信，非空言所可结也。事实素著，人心自孚耳。后世有施信布信之论，似非圣人气象。盘庚登进厥民，敷心腹肾肠亦晚矣。信而后谏，不特君臣也，凡交际之道莫不然。
　　子曰：“大德不逾闲，小德出入可也”（德者，得也。逾，过也。闲，所以止物者。）
　　洞明吾之所得者大，兢兢仁守，岂可逾闲。若夫通于艺文，习于度数之类，乃小有得者，此非所急，但出入乎其间可也。故夫子亦云游于艺，又曰则以学文。
　　子游曰：“子夏之门人小子，当洒［色卖切］扫、应对、进退，则可矣。抑末也，本之则无。如之何？” 子夏闻之曰：“噫！言游过矣！君子之道，孰先传焉？孰后倦焉？譬诸草木，区以别［彼列切］矣。君子之道，焉［于虔切］可诬也？有始有卒者，其惟圣人乎！”（倦，即诲人不倦之倦。区，犹类也。）
　　精义入神之妙，不离日用之间。行之而著焉，习矣而察焉，自有不言而喻者。初何本末之异哉。谓可以当洒扫、应对、进退之末，而本之所在不能，如之何？子游之言殆离而二之矣。君子之道，孰为先而传，孰为后而倦？譬诸草木，乃可区别之耳。君子之道，则焉可厚诬也。有始有卒，是尽得此理者，其惟圣人乎！深叹子游之未晓也。
　　子夏曰：“仕而优则学，学而优则仕。”
　　仕所以行其学者也。子夏设为仕而优余力则学，抑学而优余功则仕乎？人多不务学而急于仕，斯言所以警之。
　　子游曰：“丧致乎哀而止。”
　　临丧不哀固不可，而有意于致哀，抑岂情性之正哉。先师谓夫子哭颜渊而恸，初无致哀而止之意。
　　子游曰：“吾友张也，为难能也。然而未仁。”
　　子张立行，大抵过高而不务实也。
　　曾子曰：“堂堂乎张也，难与并为仁矣。”
　　堂堂则事在威仪容貌耳，必不能相规相警，向本心上做工夫。
　　曾子曰：“吾闻诸夫子：人未有自致者也，必也亲丧乎！”
　　良心之动，自然而然者，莫过于亲丧。是故，独有此事不待勉强也。自致，犹云自尽。推是心而为学，则无不诚矣。
　　曾子曰：“吾闻诸夫子：孟庄子之孝也，其它可能也。其不改父之臣，与父之政，是难能也。”（孟庄子，鲁大夫仲孙速也。其父献子，名蔑。）
　　用旧人，守旧政，宜未为难也。夫子论孟庄之孝，独于此称其难能，何哉？只为作聪明喜纷更者，鲜能念先人之旧典，以致败乃公事，坠乃家声者多矣。于此二事，守而不渝，非深体亲心不能尔也。夫子所以特称之，孟献子有贤誉，亦是可以不改者。
　　孟氏使阳肤为士师，问于曾子。曾子曰：“上失其道，民散久矣。如得其情，则哀矜而勿喜。”（阳肤，曾子弟子。）
　　上失其道，无以统属斯人之心。故轻犯法正可怜耳，奈之何？得其情而忍喜也。一有喜心，非疾恶而峻刑，必逞威而轻杀。哀矜勿喜四字，真有视民如伤之意。治狱者之龟鉴也。
　　子贡曰：“纣之不善，不如是之甚也。是以君子恶居下流，天下之恶皆归焉。”（下流，卑下之地也。）
　　纣之不善，初亦不如此之甚。只为居于下流而众恶归焉。是以至此极耳。故君子必择所立身之地也。所立者，善人未必从，不幸而为小人之渊薮，则以类至者如顺流而下矣。吁！可畏哉！
　　子贡曰：“君子之过也，如日月之食焉。过也，人皆见之；更［平声］也，人皆仰之。”
　　君子之过如日月之食，最说得好。盖观瞻所系与庸常不同，才有一点过失，人便指目。然则不甘心以小人自命，而人以君子望之者，曷思皆见之可畏而严于自律哉。虽然过即改之，改则君子如初，人皆仰之如初。初不以其尝有过而遂不许之为君子也。味皆仰之旨，又岂可轻自弃乎！
　　卫公孙朝［音潮］问于子贡曰：“仲尼焉［于虔切］学？”子贡曰：“文武之道，未坠于地，在人。贤者识［如字下同］其大者，不贤者识其小者，莫不有文武之道焉。夫子焉［于虔切］不学？而亦何常师之有？”（公孙朝，卫大夫。焉，何也。焉不学，言何所不学也。）
</div>
    <div class="pagination">
<a href="融堂四书管见_page10.html">上一页</a><span>...</span><a href="融堂四书管见_page6.html">6</a><a href="融堂四书管见_page7.html">7</a><a href="融堂四书管见_page8.html">8</a><a href="融堂四书管见_page9.html">9</a><a href="融堂四书管见_page10.html">10</a><span class="current-page">11</span><a href="融堂四书管见_page12.html">12</a><a href="融堂四书管见_page13.html">13</a><a href="融堂四书管见_page14.html">14</a><a href="融堂四书管见_page15.html">15</a><a href="融堂四书管见_page16.html">16</a><a href="融堂四书管见_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
