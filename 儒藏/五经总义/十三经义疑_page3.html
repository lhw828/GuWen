<!DOCTYPE html>
<html>
<head>
    <meta charset="UTF-8">
    <title>十三经义疑 - 第 3 页/共 14 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>十三经义疑 - 第 3 页/共 14 页</h1>
    <div class="content">　　既而挥之
　　当时重耳见懐嬴在侧因而戯之夫戯之者轻之也轻之故懐嬴怒戯之者非礼非礼见怒故公子惧若依林注怒其使已奉匜供沃则沃盥时便应艴然何待于既
　　言与舅氏同心之明如此白水
　　按传云所不与舅氏同心者有如白水注乃删却不字何居
　　地平天成称也
　　子臧党于子华不有君父天经废地义乖矣冠以象天裳以象地不成不平服不称矣苟人而有礼无诡异之行岂盗之所能诱哉诱而杀之君父之不慈欤子臣之不孝也
　　悬罄
　　罄空也但悬字无着国语作磬韦昭解府藏空虚但有栋梁如悬磬也葢磬形中虚室无长物屋翼空张如磬之悬者然象形也孙月峯顾寜人皆主之礼记磬于甸人正义大全引左传正作磬左传孔疏云罄亦作磬又按曲礼立如斋注云磬耳聴吴伯章云磬与罄通谓竦然正立尽耳力以聴也释名磬罄也声坚罄罄然然则左国原不相背矣
　　贯三人耳
　　疏云耳助句也窃疑贯耳如今穿箭之刑林注是也
　　城濮之战
　　是役也晋避三舍子玉可以退矣当退不退楚怠晋奋其何以敌夫晋三舍之避非必不食其言亦以怒我而怠防耳子玉堕其术中搃以刚而无礼之故蒍贾早知洵是具眼
　　昌歜
　　疏云歜音触説文云盛气怒也此昌歜之音相传为在敢反不知其字与彼为同为异徧捡书传昌蒲之草无此别名未知其所由也补正云歜字误玉篇作徂敢切菖蒲葅也顾君知孔君所不知斯真日知其所无者
　　中寿尔墓之木拱矣
　　养生经黄帝曰中寿百嵗淮南子则云凡人中寿七十嵗此处当从淮南葢公詈蹇叔谓其年老昏昧妄言无当若中寿之年死已久今尚幸生安得妄沮军事拱两手所围也墓木既拱则非仅有宿草而已
　　陨霜不杀草
　　周十二月夏十月也杜疑经误而以为十一月亦夏九月也九月肃霜杀草宜也宜杀不杀霜之陨而轻也杜乃云重经文未尝有是也且云重而不能杀物理未尝有是也胡传为长
　　文公
　　讳公罪而归责于诸侯【疏】
　　公自不达于事于诸侯何与而责之窃疑传云辟不敏葢以公后至鲁史未知诸侯之班若具列公侯及卿大夫恐有误故总书诸侯以辟之所谓不敏非谓公不达于事也
　　且复致公壻池之封自申至于虎牢之竟
　　申与虎牢皆郑地晋取之以封公壻名池者疏何以云亦致于卫葢因注卫字之讹而附防之耳且复致云者谓赵盾既从郤缺之言归卫田且复归郑申与虎牢而别封池也故七年注云为明年晋归郑卫田张本宣子之意令郑还卫匡邑郑邑何可独不归还故既还卫并还郑刘云服防以为致之于郑傅氏亦云郑地不得致之卫愚谓杜意亦然疏自误看耳
　　鄋瞒由是遂亡
　　鄋瞒国名传言其国亡非必其种絶也注长狄之种絶愚按仲尼曰今曰大人秦时大人见于临洮其种未絶可知
　　交绥
　　李卫公曰绥者御辔之索也然则交绥葢两军相接而不力战之词曷言乎不力战也宣子特为赵穿牵帅以出本不欲战而秦人亦已惧也不力战而未退故秦行人夜戒晋师而臾骈知其将遁犹欲薄诸河也杜氏谓退军为绥于上文语气为太促于下文语亦不协按司马法曰纵绥不及又曰纵绥不过三舍谓纵放其绥追蹑敌兵不必及之不过九十里耳如以绥为退何纵之不过三舍耶桓十年注以礼自释交绥而退亦以军接而不战为交绥如以绥为退岂云交退而退耶玩此注云然则古以退军为绥知征南特以意度之耳
　　不暇书防为辞
　　当寿余请自归于秦绕朝已进谋于秦伯矣秦伯弗从然后夀余得引士防以去绕朝未至河西豫书其谋于防俾士防持归览观勿轻秦国无人何不暇之有孔疏又谓事宻不宜以简赠人夫谋若见用则欲其宻耳既不用矣又何虑乎不宻哉当从服防
　　所不归尔帑者有如河
　　此矢言也犹曰有如日耳葢谓明神鉴之不敢食言也秦伯师于河西故即指河为誓
　　吾谋适不用也
　　夀余诈降绕朝见其履士防之足于朝也葢已觉之于是进谋于秦伯留士防并留夀余而潜师袭魏魏可取也故不曰吾言而曰吾谋赠之以防想是书所谋于编简以示之曰适不用者见不用乃偶然后此有谋未必不用虑其轻秦而复行诈也穆文熙何以不用修书札之説而惟集解之是遵欤
　　既许复之故从大夫例书卒
　　窃疑敖卒许复非复其爵也何以遂徔大夫之例隠公虽见弑乎君也自宜书公薨不得以为比经书敖卒于齐葢为下年齐人归公孙敖之防张本表惠叔之孝能感动人且善鲁之崇仁孝敦公族也
　　董狐良史
　　昔赵盾将中军徔秦师于河曲臾骈之谋宜用也乃赵穿独出盾惧其见获而徇之及放胥甲父于卫穿独免焉盾之私于穿明矣胥甲既放赵穿帅师侵崇以求成于秦秦大国也侵其与国以求成焉得乎是穿志不在于求成欲得兵柄以用其众耳而当国者莫之禁何欤明年秋穿弑灵公于桃园宣子未出山而复使穿逆公子黑臀于周不讨穿而使穿谓非盾之私于穿不可也董洞烛事情舍迹而诛心称为良史不亦宜乎宣子为法受恶视崔杼之杀太史则此善于彼耳如谓孔子有取焉无乃误甚
　　刈兰而卒
　　刈兰事当在穆公有疾之时而因有兰死之説非既説而后刈也亦不知刈之者谁也
　　殪戎殷
　　注云义取周武王以兵伐殷尽灭之葢解殪字之义不及戎字也戎大也诗云夑伐大商戎殷犹大商也疏以杜训戎为兵将戎商必克亦可训为兵乎
　　成公
　　作丘甲
　　注谓甸出长毂一乘今使丘出之是殆不然信斯言也是作丘乘也而非丘甲也安国述李靖之言曰周制一乗凡三甲甲二十五人甸出一乗则一丘所出十有八人耳而鲁乃使出一甲过矣书曰作讥不宜作也此説是也不然丘出甸赋骤加三倍民将嚣然其何以能行苏子瞻之论作丘甲则本之公谷而以农工为不得相兼信斯言也是丘作甲也而亦非作丘甲也
　　右援桴而鼓
　　林注指郤克按上云左并辔则援桴当指张侯葢中军将居鼓下御者在左解张实御郤克见其病不能鼓又激于郑丘缓子病一言故并右手之三辔于左而以右手援桴助之曲礼君出就车则仆并辔并于右手左授绥也张侯并辔并于左手右援桴也
　　敝邑之幸亦云徔也
　　刘以为齐人请战言敝邑脱有幸战胜亦云従也语气虚活较注指实事説为优故补正亦从刘説
　　我无其功敢有其实乎
　　观此则贾人亦贤矣哉注谓传言知防之贤似有遗义
　　不语助
　　遐何也何不作人言必作人也注以不字为语助非
　　又赋緑兮之卒章而入
　　杜解喻文子得已意愚按古人当指蹶父为韩姞相攸莫如韩乐蹶父之爱其女也穆姜以文子赋韩奕因赋此以答之谓文子以蹶父况已爱女之情古今一律洵不诬也莺啼鸿翩千载如见盲史故是传神
　　陷而卒
　　陷字与上张字对将食而腹张故如厠如厠而张者陷陷即卒新终不食矣桑田巫之言果若是其騐欤
　　诸侯之将致命于秦
　　此葢因子犯请击而张大之以见文公绥静为大造于西耳疏谓郑亦疾秦然秦师袭郑其事在后未容牵引以实诸侯二字
　　宜言寡人称君误也
　　此篇称寡君尚有秦大夫不询于我寡君及寡君不敢顾昏姻二处何独于此疑其误且前是吕相自言诸侯备闻此言至其不能以诸侯退矣是述晋君之言自言皆称寡君述君言皆称寡人未尝误也
　　襄公
　　使宣子朝遂老
　　杜解韩厥致仕似与前韩献子告老犯复玩全文辞立者穆子也则遂老者亦穆子也穆子告老晋侯以其仁而使掌公族大夫焉
　　子荡牿华弱于朝
　　司武而牿于朝弱也诚弱矣不协恭而狎侮荡乎何荡欤平公不公子罕欲公而不克宋之政柄安在哉
　　不习则增脩徳而改卜
　　按外传增脩于徳无勤民于逺增修二字连注疏以增字絶句非
　　请徙子尸于朝
　　子南之臣谓弃疾请徙子尸于朝林注子谓子南窃疑子字上脱一夫字
　　泄命重刑臣亦不为
　　子之于父天性也君命縦不可泄号泣以谏子南可也申叔为蘧子之友尚能使之悔悟而辞八人弃疾为子南之子不能使之悔悟而辞观起子南既杀而弃疾缢曷不以死谏其亲而兾幸其一悟欤
　　非欲出附他国故不言叛
　　既云据曲沃众还与君争岂非叛乎孔氏曰叛者据邑以拒其君赵氏曰凡据土背君曰叛然则非欲出附亦叛也栾盈不书叛者奔楚即叛矣以其强大可恃也故于此不复书
　　子无咎焉
　　胥午言知不集虑有咎也故盈答以我实不为天祐于子何与注改实为虽又似因午可以集事与上因子而死吾无悔矣语气不合
　　言已非正卿见待无异于众人
　　如疏所云是必正卿而后当殉君之难也恐非子美本怀彼谓且人有君而弑之人字葢暗指崔杼杼有弑君之罪则当死亡我非弑君者奚以死亡为
　　将用死亡之义何所归趣
　　此注葢申焉得之义然与归乎一问不相照应愚意上言不敢死亡其义虽精似乎恝然故急接此语以应君死安归以答归乎之问耳
　　枕尸股而哭
　　杜解云以公尸枕已股恐非语气尸股尸之股也箭所伤处晏子葢深痛之故枕于尸之股而哭也如曰枕辔非以辔枕于身也如曰枕石非以石枕于身也与枕之股而哭之有别
　　彊其少安
　　谓诸樊既死巢之封疆可免于侵扰也林注以为吴之强盛可以少息似于安字义牵强
　　晋卿不如楚其大夫则贤皆卿材也
　　补正云如宋之盟赵盾为客子木与之言勿能对使叔向侍言焉子木亦不能对是也此意已见孔氏子木与之言至亦勿能对也疏愚谓声子葢以谀子木并起晋用楚材之祸以竦动之不必徴实
　　君与夫人不善是也
　　夫音扶夫人葢指执政者不善是言处之不得其宜也注欠明又钟伯敬及穆文熙本夫人作大夫濯锦亭读本同
　　在外不得宰吾一邑
　　在外根上亡来亡而在外虽一邑犹不得宰故下文云失富疏欠明
　　隣于善民之望也
　　子罕葢以子皮为善而将效之故言近于善民之望也民望良切安可不副下遂有请于平公云云宋无饥人之善政言不虚矣子罕言时宋已饥非言之之后始饥
　　思而不惧
　　言虽思念西周而苟且偷安无虎尾春冰之惧故周辙一东卒为秦并
　　晋僖侯甚啬爱物俭不中礼国人闵之作蟋蟀之诗以刺之
　　孔氏葢本诗序然玩季子语意是褒词朱子注诗亦不言刺
　　思而不贰怨而不言
　　思思文武也怨怨幽厉也周徳衰思怨兴矣然犹有文武之遗民故虽思且怨终口不言而心无二也工歌随举一二诗疏何必曲狥杜注
　　宋灾故
　　传注讥诸国之不信兼讥向戌之求财是固然矣然皆不如胡传胡传以蔡世子般弑其君君臣父子之伦大乱事在宋灾前一月诸大夫若为勿闻也者而惟宋灾是谋此之谓不知务犹得经文故字之神
　　我问师故
</div>
    <div class="pagination">
<a href="十三经义疑_page2.html">上一页</a><a href="十三经义疑.html">1</a><a href="十三经义疑_page2.html">2</a><span class="current-page">3</span><a href="十三经义疑_page4.html">4</a><a href="十三经义疑_page5.html">5</a><a href="十三经义疑_page6.html">6</a><a href="十三经义疑_page7.html">7</a><a href="十三经义疑_page8.html">8</a><span>...</span><a href="十三经义疑_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
