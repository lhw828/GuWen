<!DOCTYPE html>
<html>
<head>
    <meta charset="UTF-8">
    <title>融堂四书管见 - 第 8 页/共 16 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>融堂四书管见 - 第 8 页/共 16 页</h1>
    <div class="content">　　宰，为有司之长。先者，率先之也。能率先，则或苛于责人，或偏于任己，又须赦小过举贤才，方尽善。贤才，固难知举，其所知是矣。而不知者，他人自应不遗也。知其贤而不与立，却不可。
　　子路曰：“卫君待子而为政，子将奚先？”子曰：“必也正名乎！”子路曰：“有是哉，子之迂也！奚其正？”子曰：“野哉，由也！君子于其所不知，盖阙如也。名不正，则言不顺；言不顺，则事不成；事不成，则礼乐不兴；礼乐不兴，则刑罚不中；刑罚不中，则民无所错手足。故君子名之必可言也，言之必可行也。君子于其言，无所苟而已矣。”（卫君，出公辄也。鲁哀公十年，孔子自楚反卫。出公不父其父，而祢其祖。故孔子欲先正名。迂者，远于事情。阙，谓阙所不知。）
　　天地定位，而卑高贵贱之名已立。名者，三纲之所以张，五典之所以逊也。正名二字，圣人之大法，为国之大经。《春秋》一书，亦只是正名而已。施之于卫国，固其所当然也。子路以为迂真野矣哉。且名不正，后何如说，得言自然不顺。言不顺，何以行，得事自然不成。事不成，则乱而无序，乖而不和，礼乐自然不兴。既乱既乖，刑罚自然不中。刑罚不中，暴虐是作，民自然无所措手足。如此而谓之政，可乎？故曰：君子名之，必可言也。言之，必可行也。君子于其言，无所苟而已矣。名才不正，只是苟道。
　　樊迟请学稼。子曰：“吾不如老农。”请学为圃。曰：“吾不如老圃。”樊迟出。子曰：“小人哉，樊须也！上好礼［去声下同］，则民莫敢不敬；上好义，则民莫敢不服；上好信，则民莫敢不用情。夫如是，则四方之民襁［居丈切］负其子而至矣，焉［于虔切］用稼？”（种五谷曰稼，种蔬菜曰圃。用情，不欺也。襁，织缕为之，以约小儿于背者。）
　　农圃，小人之事也。礼义信，大人之事也。上之所好者大，则在下者莫敢不承，四方之民从之如归矣。何以稼为哉？孟子之辟陈相，正是此意。
　　子曰：“诵《诗》三百，授之以政，不达；使于四方，不能专对；虽多，亦奚以为？”（专，独也。）
　　此章见得古人读书，无非切已实事。诵三百篇后，不达为政之理，不能专对四方，虽多何以为哉。诗通于政，故达。诗可以言，故专对。
　　子曰：“其身正，不令［去声下同］而行；其身不正，虽令不从。”
　　正则，不令而行。不正则虽令不从。行与不从，有决然一定而不可易者。谁实使之然哉？此理在人，如何泯没得。
　　子曰：“鲁卫之政，兄弟也。”（鲁，周公之后。卫，康叔之后。兄弟之国也。鲁三家逐君，卫辄拒父。）
　　鲁卫，固兄弟也。世衰道微，莫能相尚，其政亦相伯仲云。
　　子谓卫公子荆：“善居室。始有，曰：‘苟合矣。’少有，曰：‘苟完矣。’富有，曰：‘苟美矣。’”（公子荆，卫大夫。）
　　善居室者，善处家也。始有曰苟合，言家道可以粗合，非喜其财之聚也。少有曰苟完，言家道可以粗全，非喜其财之足也。富有曰苟美，言家道可以粗美，非喜其富有之为美也。富家大吉，隐然可见，若所美在富，圣人何以善称哉。苟字有谦抑自牧之意。
　　子适卫，冉有仆。子曰：“庶矣哉！”冉有曰：“既庶矣。又何加焉？”曰：“富之。”曰：“既富矣，又何加焉？”曰：“教之。”（仆，御车也。庶，众也。）
　　聚人曰财庶，则不可以不富也。资富能训富，则不可以不教也。自井田废而民不富矣。自学校废而民不教矣。夫子此语，王政之次第也。
　　子曰：“苟有用我者。期月而已可也，三年有成。”（期月，谓周足一月也。）
　　春秋之民，急于望治。而先王之制，仿佛尚存。圣人为之特易为力耳。期月已可，其感速也。三年有成，其化洽也。
　　子曰：“善人为邦百年，亦可以胜［平声］残去杀矣。诚哉是言也！”（胜残，残暴之风衰也。去杀，杀戮之威无用也。旧有此语，夫子称之。）
　　善人比圣人，功化固不侔也。然绵历百年，亦可以胜残去杀。后世郡县乃有邦之寄，数迁数易如传舍，真能有志于民者，又数十年不一遇也。胜残去杀之效，如之何而可见也哉。
　　子曰：“如有王者，必世而后仁。”（王者，谓圣人受命而兴也。三十年为一世。）
　　圣人功化固甚速也，然必三十年之久，而后跻民以仁。盖富而教之，非年岁间事。当时风俗大坏，须是斯民生长教化之中。至于光被，方成仁俗耳。然则三年，何谓有成？曰所以成，必世之规模也。
　　子曰：“苟正其身矣，于从政乎何有？不能正其身，如正人何？”
　　夫子于正身之道，数致意焉。《大学》所以治国平天下者，端在此耳。故曰于从政乎何有，言不难也。
　　冉子退朝［音潮］。子曰：“何晏也？”对曰：“有政。”子曰：“其事也。如有政，虽不吾以，吾其与［去声］闻之。”（冉有为季氏宰。朝，季氏之私朝也。晏，晚也。政，国政。事，家事。以，用也。）
　　季氏专权，不议于公庭而议于私室，不议于大夫而谋于家臣，其无君甚矣。冉有曰政，夫子曰事，非诡辞也，所以正季氏无君之罪也。
　　定公问：“一言而可以兴邦，有诸？”孔子对曰：“言不可以若是其几也。人之言曰：‘为君难，为臣不易［去声］。’如知为君之难也，不几乎一言而兴邦乎？”曰：“一言而丧［去声下同］邦，有诸？”孔子对曰：“言不可以若是其几也。人之言曰：‘予无乐乎为君，唯其言而莫予违也。’如其善而莫之违也，不亦善乎？如不善而莫之违也，不几乎一言而丧邦乎？”（几，近也。）
　　知克艰者，必无宴安鸩毒之祸，邦所以兴。乐面从者，必无法家拂士之言，邦所以丧。
　　叶公问政。子曰：“近者说［音悦］，远者来。”（叶公，见述而篇）
　　说之义，兑卦详矣，非有以深服乎其心，不可强也。所以近者说，则远者来矣。
　　子夏为莒［居吕切］父宰，问政。子曰：“无欲速，无见小利。欲速，则不达。见小利则大事不成。”（莒父，鲁邑名。）
　　欲速者，事事迫切，安能远到。见小者，处处窒碍，安能大成。弘则无此病矣。
　　叶公语［去声］孔子曰：“吾党有直躬者，其父攘羊，而子证之。”孔子曰：“吾党之直者异于是。父为［去声下同］子隐，子为父隐，直在其中矣。”
　　证父攘羊，贼恩甚矣，谓之直可乎？知贼恩之非直，则父子之相隐，乃不直之直也，故曰在其中。
　　樊迟问仁。子曰：“居处恭，执事敬，与人忠。虽之夷狄，不可弃也。”
　　才不放逸，则本心本自无害。居处恭，不放逸于暗室屋漏之地也。执事敬，与人忠，不放逸于交事应物之时也。然有须臾间断，便不可直。云夷狄则其它之不弃可知。此言用力于仁，至为精切。
　　子贡问曰：“何如斯可谓之士矣？”子曰：“行已有耻，使［去声］于四方，不辱君命，可谓士矣。”曰：“敢问其次。”曰：“宗族称孝焉，乡党称弟［去声］焉。”曰：“敢问其次。”曰：“言必信，行［去声］必果，硁硁［苦耕切］然小人哉！抑亦可以为次矣。”曰：“今之从政者何如？”子曰：“噫！斗筲［所交切］之人，何足算［悉乱切］也。”（果，必行也。硁，小石之坚确者。噫，心不平声。斗，量名，容十升。筲，竹器，容斗二升。算，数也。）
　　耻之于人，大矣。然有耻，非其耻者焉。世之人，一切外物稍不如人，则知恶之。至于天爵良贵，天之所以予我，而人之所以自别于禽兽者，乃甘心自弃，溷溷于蛆蝇粪壤而不知反然，则行已而有耻者，岂不甚可贵乎？行已有耻，方说得不辱君命。子贡善为说辞，故警之以此。若夫孝弟闻于宗党，则行已之一端，所以为次也。言必信，行必果，非大人之事，比孝悌不同矣，所以又为次。下是，则浅中狭量，小器易盈，真溷溷之徒耳，何足数哉。
　　子曰：“不得中行而与之，必也狂狷［音绢］乎！狂者进取，狷者有所不为也。”
　　中行者由中而行，无过不及之名也，然而岂易得哉？惟不可得，故思其次。狂者行有不掩，未免于过，却能有志，不肯苟安，故曰进取。狷者不屑不洁，未免不及，却知自好，不肯妄作，故曰有所不为。惟进取而后可与进也，惟有所不为而后可与有为也。
　　子曰：“南人有言曰：‘人而无恒［胡登切］，不可以作巫医。’善夫［音扶］！”“不恒其德，或承之羞。”子曰：“不占而已矣。”（南人，南国之人。恒，常久也。不恒其德，或承之羞，《易》恒卦九三爻辞也。）
　　巫而无常，必至于慢神。医而无常，必至于误疾。巫医而无常且不可，况为德者乎！羞辱继之也必矣，故曰不占。言此爻辞，所示不待占而知也。
　　子曰：“君子和而不同，小人同而不和。”
　　和如和羹，同如济水。有善相告，有过相规，不为苟异，此之谓和。诩诩取下，不择是非，务为苟合，此之谓同。和则不同矣，同则不和矣。
　　子贡问曰：“乡人皆好［去声］之，何如？”子曰：“未可也。”“乡人皆恶［去声］之，何如？”子曰：“未可也。不如乡人之善者好之，其不善者恶之。”
　　乡人皆好之，安知非愿人之徒乎？乡人皆恶之，安知非独行之士乎？是非特未定也。惟为善者之所好，为不善者之所恶，则其人不言而决矣。是故不得于君子而得于小人，有识者耻之。
　　子曰：“君子易［去声下同］事而难说［音悦下同］也。说之不以道，不说也。及其使人也，器之。小人难事而易说也。说之虽不以道，说也。及其使人也，求备焉。”
　　随材器使，故易事。侧媚无所容，故难说。小人则不然。殉己之欲而正大者，必不投。责人以苛而真才实能者，未必察。公则弘，私则隘也。
　　子曰：“君子泰而不骄，小人骄而不泰。”
　　心广体胖，自然不骄。志满气盈，自然不泰。
　　子曰：“刚毅、木讷，近仁。”（木，质朴也。讷，迟钝也。）
　　刚毅则不回挠，木讷则不浮驰，如此等人，资质最美，略无疵病，无世俗污浊之过，学易为力，非近仁乎？
　　子路问曰：“何如斯可谓之士矣？”子曰：“切切、偲偲、怡怡如也，可谓士矣。朋友切切、偲偲，兄弟怡怡。”（切切，恳到也。偲偲，详勉也。怡怡，和说也。）
　　子路问士，而夫子独以朋友兄弟答之。盖三纲五常之道，由朋友而明忠告，善道所系大矣。兄弟，同气也。惟弟不念天显，兄亦弗念鞠子哀，则其于人道何如也。友于兄弟，乃所以孝于父母。然则朋友兄弟之于士行，岂不甚重矣哉。曰切切、偲偲，曰怡怡，与行行气象不同，所以勉之。
　　子曰：“善人教民七年，亦可以即戎矣。”
　　善人教民，岂教之战哉。七年之久，必有以得乎其心者，虽胜残去杀之效尚远，然亦可以犯难而不携矣。此与前为邦百年皆著，亦可以三字备见善人事体。
　　子曰：“以不教民战，是谓弃之。”
　　古者兵农未分，伍两军师之法乃其素习，不待教也。况春秋之世乎。夫子之言，为无义战而叹耳。知教则知亲其上，死其长。
　　
　　宪问第十四
　　
　　宪问耻。子曰：“邦有道，谷；邦无道，谷，耻也。”（宪，原思名。谷，禄也。）
　　不知得时，所以行道。不知俭德，所以避难。龊龊然但志于禄，岂不甚可耻哉。虽然知耻者，不如是也。
　　“克、伐、怨、欲不行焉，可以为仁矣？”子曰：“可以为难矣，仁则吾不知也。”（此亦原宪之问也。克，好胜也。伐，夸伐也。怨，忿恨也。欲，嗜欲也。）
　　克、伐、怨、欲不行焉，特强遏力制而不发耳。其病固在也。故曰不可以为仁。仁者，常觉常明，空洞无体，元不费分毫力，何遏制之有哉。
　　子曰：“士而怀居，不足以为士矣。”
　　居，固人之所安也。怀之则苟安矣。有志者不然。非必役役于外而后谓之不怀也。
　　子曰：“邦有道，危言危行［去声下同］；邦无道，危行言孙［去声］。”（危，高峻也。孙，柔顺也。）
　　邦有道而不能危言，则非尽忠。邦无道而不能言孙，则非免祸。若夫坚节正操，所谓确乎不可拔者，则未始随世而变也。
　　子曰：“有德者必有言，有言者不必有德。仁者必有勇，勇者不必有仁。”（不必，未必也。）
　　德非期于言也，和顺积中则自然有言。仁非期于勇也，养而无害则自然有勇。然则言岂颊舌，而勇岂血气之谓哉？
　　南宫适［古活切］问于孔子曰：“羿［音诣］善射，奡［五报切］荡［土浪切］舟，俱不得其死然；禹稷躬稼，而有天下。”夫子不答，南宫适出。子曰：“君子哉若人！尚德哉若人！”（南宫适即南容也。羿，有穷之君，善射，灭夏后相而篡其位。其臣寒浞又杀羿而代之。奡，春秋传作浇，浞之子也，力能陆地行舟，后为夏后少康所诛。禹平水土，暨稷播种，禹受舜禅，稷后为周。）
　　善射荡舟，不得其死。而躬稼者，乃能有天下。德力之效何如哉。夫子不答，默领其意也。出而称之，恐没其善也。非君子必无此见，非尚德必无此言。
　　子曰：“君子而不仁者有矣。夫［音扶］未有小人而仁者也。”
　　念虑之微，纤毫微动，便是违仁，岂若小人之所谓不仁者哉。颠冥人欲横流之中，醉生梦死，浮沉溷溷，安知本心之本仁也。
　　子曰：“爱之，能勿劳乎？忠焉，能勿诲乎？”
　　劳之者所以爱也，诲之者所以忠也。不然是祸之耳，何谓忠爱。
　　子曰：“为命，裨［婢之切］谌［时林切］草创之，世叔讨论之，行人子羽修饰之，东里子产润色之。”（为命，为辞命也。四人皆郑大夫。草创，制草稿也。世叔，游吉也。《春秋》传作子大叔。讨论，讲究也。行人，掌使之官。子羽，公孙挥也。修饰者，修理文饰之。东里，地名，子产所居也。润色者，润之以华采也。）
　　郑国，晋楚之间，能以弱为强者，有人故也。一辞命之出，凡更四手，其不苟也。如此则他事可知。涣汗其大号，所以系国体者，甚重。夫子特有取焉。
　　或问子产。子曰：“惠人也。”问子西。曰：“彼哉！彼哉！”问管仲。曰：“人也。夺伯氏骈［薄田切］邑三百，饭［扶晚切］疏食［音嗣］，没齿无怨言。”（子西，楚公子申，能逊楚国，立昭王，而改纪其政。然不能革王之号。昭王欲用孔子，又沮止之。彼哉彼哉者，外之之辞。伯氏，齐大夫。骈邑，地名。齿，年也。没齿，犹终身也。桓公夺伯氏之邑以与管仲。）
　　人之得名为人者，岂徒形体之谓哉。夺邑三百，没齿无怨，非有以深服乎其心，不可强也。夫子独举此事，而以人许之子产惠人。孟子又曰：惠而不知为政，若知为政则不止于惠矣。
　　子曰：“贫而无怨难，富而无骄易［去声］。”
　　素其位而行，何骄怨难易之有。此特言常人之情耳。富而无骄，未足多也。贫而无怨，何所不至哉。
　　子曰：“孟公绰为赵魏老则优，不可以为滕薛大夫。”（公绰，鲁大夫。赵魏，晋卿之家。老，家臣之长。优，有余也。滕薛，二国名。大夫，任国政者。）
　　或优为，或不可为，才各有所宜也。用违其才，则失矣。公绰之不欲。夫子盖深知其人者。
　　子路问成人。子曰：“若臧武仲之知［去声］，公绰之不欲，卞庄子之勇，冉求之艺，文之以礼乐，亦可以为成人矣。”曰：“今之成人者何必然？见利思义，见危授命，久要不忘平生之言，亦可以为成人矣。”（成人，成就为人也。武仲，鲁大夫，名纥。知特世俗所谓知，非知及之也。庄子，鲁卞邑大夫。曰者，子路又问。见利而下夫子答也。授命，言授其命于人。久要，旧约也。平生，平日也。凡言亦可以者，皆仅辞也。）
　　兼四子之长，而又文之以礼乐，宜足以当成人之名矣。盖未至于圣，皆未可以言至，而况乎四子者未必闻道也耶。故曰亦可以。夫子参错其说，矫其偏而勉之。子路乃复以今之成人者何，必然为问。苟安甚矣。夫子不拒也。临财不苟得，临难不苟免，又不失信于平日之言，亦人之所难能。而子路之所可能者，夫子复就而与之语，亦所以进之。
　　子问公叔文子于公明贾曰：“信乎夫子不言、不笑、不取乎？”公明贾对曰：“以告者过也。夫子时然后言，人不厌其言；乐［音洛］然后笑，人不厌其笑；义然后取，人不厌其取。”子曰：“其然，岂其然乎？”（公叔文子，卫大夫公孙枝也。公明姓，贾名，亦卫人。）
　　时然后言，必无过言。乐然后笑，必无苟笑。义然后取，必无妄取。三者发而中节，非得情性之正，不能也。故人皆不厌，审如是岂易得哉。其然者，然其言也。岂其然乎者，难其事而疑之也。
　　子曰：“臧武仲以防求为后于鲁，虽曰不要［一遥切］君，吾不信也。”（防，地名，武仲所封邑也。要者，挟而求也。武仲得罪奔邾，自邾如防，使请立后而避邑。）
　　得罪而出奔，反邑而求后，当时固未知其非也。夫子直以要君书之。此诛心之笔，所以惧乱贼者。武仲之知如此哉。
　　子曰：“晋文公谲而不正，齐桓公正而不谲。”（文公，名重耳。桓公，名小白。谲，诡也。）
　　桓公数十年之规模，管仲之力也。只为正而不谲，所以展拓得去。一匡九合，翕然向附。惜其正是才力识见到，此特假之耳。若就学上得力，岂易量哉。晋文数年成霸事体，故大不同。二霸得失，两言而定，此《春秋》褒贬之纲也。
　　子路曰：“桓公杀公子纠［居黝切］，召［音邵］忽死之，管仲不死。”曰：“未仁乎？”子曰：“桓公九合诸侯，不以兵车，管仲之力也。如其仁！如其仁！”（齐襄公无道，鲍叔牙奉公子小白奔莒。及无知弑襄公，管夷吾召忽奉公子纠奔鲁。鲁人纳之，未克，而小白入，是为桓公。使鲁杀子纠而请管召，召忽死之。管仲请囚。鲍叔牙言于桓公以为相。九，《春秋》传作“纠”，督也。）
　　管仲不死子纠之难。先儒于魏征论之详矣。愚谓人臣死节当观其终身，大体之所系，三仁在殷，或去，或奴，或死，义各有归，未可一概论也。概以死者为是，则微箕安所逃哉。子路疑管仲之未仁。夫子特举其事业以明之，而不言其不死，意可见矣。如其仁者，其指管仲也。虽圣人之仁未易可及，就事业而论，亦管仲之仁也。
　　子贡曰：“管仲非仁者与［平声］？桓公杀公子纠，不能死，又相［去声下同］之。”子曰：“管仲相桓公，霸诸侯，一匡天下，民到于今受其赐。微管仲，吾其被［皮寄切］发左袵［而审切］矣。岂若匹夫匹妇之为谅也，自经于沟渎而莫之知也。”（霸，与伯同，长也。匡，正也。微，无也。袵，衣衿也。被发左衽，夷狄之俗。谅，小信也。经，缢也。莫之知，人不知也。）
　　诸侯知天王之尊生民，免夷狄之祸，皆管仲之赐也。不然则大经大法泯然不存，夷狄异类横行中国，而衣冠礼乐之地沦污于腥膻而莫之救，其视区区一死，真沟渎自经之徒耳。又况管仲于义可以不死者乎。子贡于此复疑其非仁。夫子既大其匡天下攘夷狄之功，直以匹夫匹妇之谅，明其不当死，伟然正大，是非昭揭，而管仲之论定矣。
　　公叔文子之臣大夫僎［士免切］，与文子同升诸公。子闻之曰：“可以为文矣。”（臣，家臣。公，公朝，荐家臣与己同仕公朝也。）
　　知臧文仲之窃位，则知公叔文子之可以为文。文不必以谥义为解也。特言其进不隐贤，无愧于此谥耳。
　　子言卫灵公之无道也。康子曰：“夫［音扶下同］如是，奚而不丧［去声下同］？”孔子曰：“仲叔圉治宾客，祝鮀治宗庙，王孙贾治军旅，夫如是，奚其丧？”（丧，失位也。仲叔圉即文子。三人皆卫臣也。）
　　有人治宾客则交邻国者，有人治宗庙则修祭祀者，有人治军旅则立武事者。此卫之所以仅存也。虽然维持把握，偶未坠耳。君曰：无道终，安能国者乎？
</div>
    <div class="pagination">
<a href="融堂四书管见_page7.html">上一页</a><span>...</span><a href="融堂四书管见_page3.html">3</a><a href="融堂四书管见_page4.html">4</a><a href="融堂四书管见_page5.html">5</a><a href="融堂四书管见_page6.html">6</a><a href="融堂四书管见_page7.html">7</a><span class="current-page">8</span><a href="融堂四书管见_page9.html">9</a><a href="融堂四书管见_page10.html">10</a><a href="融堂四书管见_page11.html">11</a><a href="融堂四书管见_page12.html">12</a><a href="融堂四书管见_page13.html">13</a><span>...</span><a href="融堂四书管见_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
