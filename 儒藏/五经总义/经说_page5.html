<!DOCTYPE html>
<html>
<head>
    <meta charset="UTF-8">
    <title>经说 - 第 5 页/共 6 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>经说 - 第 5 页/共 6 页</h1>
    <div class="content">　　君国中射则皮树中燕射用焉于郊则闾中大射用焉于竟则虎中大夫兕中士鹿中乡射用焉本注皮树兽名君射于国中则用之闾亦兽名岐蹄一角如驴大射在郊庠则用之乡射之记言皮树闾虎兕鹿五中而专言虎中髤前足跪凿背容八筭举士礼以为例或是上得兼下常用鹿中乡射礼是郷大夫州长等官主之冝用兕中而止用鹿中其实一物而异其兽之名皆以木为之以漆饰之尔
　　不鼓不释
　　小戴记射义及郊特牲皆引孔子论射之言曰何以听何以射是将听与射对说本注但言射容乐节相应而孔疏略无发明合以周礼夏官射人为解方见得所以听所以射惟仪礼乡射不鼓不释注疏说到此司射之命辞曰不鼓不释者言不与鼓节相应者不释筭必明乎其节之士也古之射者皆发乗矢以象有事于四方驺虞九节是五节以听四节以射貍首七节是三节以听四节以射采苹采繁五节是一节以听四节以射有射人经文可证贾氏以其得于周礼者疏仪礼可谓至当
　　聘礼篇末有乡党语
　　聘礼篇末执圭如重入门鞠躬私觌愉愉等语未知乡党用聘礼语抑聘礼用乡党语大抵礼经多出于七十子之徒所传案朱子乡党集注引晁氏曰定公九年孔子仕鲁至十三年适齐其间无朝聘之事疑使摈执圭二条但孔子尝言其礼如此又引苏氏曰孔子遗书杂记曲礼非必孔子事也见得古有仪礼之书圣门因记其语
　　聘礼束纺
　　贿用束纺注云纺丝为之纺丝之名已见仪礼注
　　聘礼三日具沐五日具浴
　　管人为客三日具沐五日具浴管人掌客馆之人
　　栗阶
　　燕礼凡栗阶不过二等言连上二级公食大夫礼賔栗阶升以歴为栗阶也
　　袒裼袭
　　礼有袒有裼有袭袒而露肩曰肉袒袒而露襦曰袒袒而露裘曰裼大裘不裼余裘皆裼故裼衣象裘色妇人不袒伛者不袒余人皆袒表裘不入公门言露裘非礼袭裘不入公门言裘以裼为礼记曰服之袭也以充美也袭即不裼为尸者执龟玉者服大裘者袭而不裼余皆裼乡射后记云君袒朱襦大夫袒熏君在大夫射则肉袒疑士射皆肉袒
　　揖撎厌
　　推手曰揖引手曰厌下手曰叩举手曰撎厌与撎相近晋宋仪贱人拜贵人撎
　　啐哜
　　礼有啐酒有哜酒初祭而啐再拜而哜注云啐哜皆尝也哜至齿啐入口肉亦曰哜士冠醮子干肉拆俎哜之特牲取肝防盐哜之小戴杂记言祥祭主人哜之则众宾兄弟啐之主人啐之则众宾兄弟饮之可以见啐与哜之别矣
　　醴醮酳
　　夏殷曰醴周曰醮昬礼有醴賔醴妇女则醮之女则醴之郑氏云酌而无酬酢曰醮食毕以水潄曰潄以酒潄曰酳以酒与人潄曰酳之酳士刃切锡去声
　　献酢酬
　　乡饮主人献賔举爵三作献賔及大夫乐工凡三作賔酢主人酢通作昨报昨者所献也少牢馈食尸醋主人醋即酢字賔昨之后主人酬賔惟酬賔之时须主人先自饮故曰酬者导饮也酬时易爵用觯此朴盏之所始也献介而介酢献僎而僎酢于是众賔僎介同一旅酬惟燕礼主人自酢膳宰为主人也其献公之辞曰臣敢奏爵以听命不敢必贵者之受其酒特牲主人自酢不敢承主妇之爵也惟燕礼公取大夫所媵觯以行之若賔若长惟公所酬此又换盏之所始也
　　食飨燕
　　食礼有肉无酒飨礼有酒用太牢燕礼彻俎后说屦升进庻羞无筭爵无筭乐饮射皆有燕所以崇恩纾敬叙燕私之情
　　更爵
　　特牲馈食主人更爵酌古者男女不相承爵祭统曰夫妇酢必易爵賔客于主妇士于卿大夫皆不敢以已所饮之爵就酌之所以别嫌敬贵也
　　媵爵
　　燕礼下大夫二人媵爵媵送也阼阶下北而再拜稽首媵之賔媵觯主人媵觚于賔亦送也
　　崇酒
　　乡饮射有司彻函言崇酒注崇充也添酌充满之
　　埽祭
　　有司彻主人主妇献尸取麷蕡韭菹等祭于豆间及彻俎司宫埽祭凡祭于豆间者祭始为饮食之人也彻则有埽之者【注云埋之】
　　午割
　　士馈食礼皆言肵【音祈】俎心舌去本午割之言从横十字割割肉者安下切上先平割其下而自下切上
　　肺离肺
　　公食大夫三牲之肺不离割肺者三而不离特牲馈食俎用离肺士礼也
　　房中之羞
　　有司彻尸侑主人皆升筵宰夫羞房中之羞司士羞庻羞注房中之羞内羞也其笾糗饵粉餈其豆酏食糁食庻羞膮言房中以别于庻羞以其物易办在房中可具者
　　膷膮
　　三者皆臛也牛曰膷羊曰豕曰膮
　　燅尸俎
　　有司彻乃燅尸俎即燖字读如寻盟之寻寻盟字本从火省故曰若可寻也亦可寒也
　　卷俎
　　公食大夫有司卷三牲之俎归于賔注卷犹收也乡饮设折俎注曰牲体节解折在俎也
　　觐礼匹马卓上
　　匹马卓上九马随之本注云卓读如卓文君之卓犹酌也以素卓一马为上愚案韵释卓蚤也盖诸侯朝觐进十马难尽数牵引至殿庭先引上一马而九马随之当以卓训蚤于义为通
　　二厌
　　隂厌于室之奥阳厌于室之屋漏厌者言神厌饫之隂厌未迎尸阳厌尸已谡故二厌之时无尸大戴礼曰无尸者厌也
　　普淖
　　士虞及馈食礼祝辞皆曰嘉荐普淖注云黍稷普大淖和也【淖女教切】
　　贤获
　　射中者释获右贤于左左贤于右射礼以胜党为贤而释获者曰贤获
　　介僎
　　介辅賔僎辅主人僎者遵法以相礼当从仪礼作遵礼记以遵作僎亦因遵
　　姑侄
　　妇谓夫之母曰姑而父之姊妺亦曰姑假借以尊称之也仪礼丧服传曰侄者何也谓吾姑者吾谓之侄传曰侄其从姑侄者姑称兄弟之女子也若男子则史传但云兄子某弟子某
　　锡衰
　　锡衰之锡子夏曰麻之有锡者谓治其布使滑易无事其缕有事其布曰锡汉房中歌曵阿锡注云细布言其布滑易如锡
　　被锡
　　少牢馈食礼主妇被锡衣侈袂被锡读为髲鬄【上波义切下波计切】庄子秃而施髲即此被字被锡假发作髙髻诗被之僮僮被之祁祁侈袂大袖之衣
　　杖下本
　　丧服礼曰苴杖竹也削杖桐也杖各齐其心皆下本言竹与桐皆上末而下本案丧杖下本则常用拄杖必须上本
　　既夕礼丈夫髽
　　小记男子免妇人髽自足为证既夕经文必亦如小记所言而有脱字注者妄谓互文适以惑人也
　　诗怀之
　　特牲少牢馈食尸以黍嘏主人皆曰诗怀之实于左袂挂于季指【季指小指也】注诗承也案小戴内则子生三日卜士诗负之语意正同
　　爵觚觯角散
　　特牲馈食记二爵二觚四觯一角一散古人饮器在礼经中惟此五者爵一升觚二升觯三升角四升防五升礼器曰贵者献以爵贱者献以散尊者举觯卑者举角故角散各止于一惟爵用于献觚觯用于酬必多设之而觯之用尤多也
　　牲二十一体十九体十一体九体七体
　　士冠礼疏节折为二十一体陈祥道曰国语云禘郊则有全脀王公则有房脀亲戚则有殽脀【脀即烝字】全脀豚解也房脀体解也殽脀骨解也朱文公曰豚解之义陈说得之体解则折脊为三两胉【匹陌切】两肱两股各三通为二十一体凡解牲皆如此但两髀【音陛即股肉】以贱不升正俎少牢礼具列牲体明言髀不升知是二十一体内除两髀只用十九体也肩臂臑三【合左右为六臑乃报切】肫胳二【左右为四肫一作防音纯胳一作胳音格】短胁长胁代胁【合左右为六】正脊脡脊横脊【脊不分左右】左右体件十六并脊三为十九体神俎不用左体故少牢礼止用右胖其左体则侑以下及主賔之俎用之牲体前骨贵后骨贱右体以事神左体以待人十九体实十一体少牢十一体大夫用之肩臂臑肫胳脊有三前为正脊中为脡脊后为横脊胁有三前为代胁中为长胁胁骨一曰举干后为短胁皆二骨并为十一賔尸同十一体但脊胁一骨在正俎一骨在湆俎【湆乞及切】为与少牢馈食不同尔又除一脊一胁为九体特牲九体士用之于十一体之中不用脡脊代胁故为九本注云士祭九体脊无中胁无前
　　豚解七体士冠昬虞祭通用之特豚四鬄【音驯】殊左右肩髀为并两胉一脊为七常祭用右胖七体于神俎惟虞祭用左胖七体左肩臂臑肫胳脊胁祭尚右体而虞者反吉之祭故左之或问殷人贵髀周人贵肩而少牢礼言髀贱不升于俎何也曰仪礼言人所贵在肩则不贵髀犹今贵横脊则不贵肩












　　经说卷五
<经部,五经总义类,经说>
　　钦定四库全书
　　经说卷六　　　　　　　宋　熊朋来　撰大小戴礼记
　　总论大小戴礼记
　　大小戴记见存一百二十七篇大戴第一篇第三十九末篇第八十一中间乃有两篇七十三而缺四十三四十四四十五六十一篇目紊乱尚如此况经文乎小戴删取为今礼记其余篇帙散漫不复顾矣曽子大学附见于祭义篇中朝事半出于聘义惟哀公问投壶二戴所记两存之盖已取而未删其本文尔今礼记除大学中庸曲礼檀弓月令学记乐记礼运内则等篇及冠昬聘射乡饮诸义尚多可删而大戴篇中所记曽子之言及武王践阼明堂之类亦有可取者方今科举仅用小戴礼记试士若儒行缁衣明堂位等篇尝为先儒所疑者明有司必不于此命题要知朱文公仪礼经传通解所不采者皆不堪命题也
　　礼记引书
　　礼记引书者惟学记坊记表记缁衣大学若据孔安国传彼时五十八篇皆出矣然孔壁二十五篇东汉诸儒觧经者皆未见故先儒疑孔安国传亦伪也注礼记者如学记引说命坊记引君陈皆曰今亡髙宗言乃讙之注但知有说命之书不知其为无逸之文妄指为讙说之讙不知本文当为雍作释文正义者从而遂非传说尤为可恨尹躬天见于西邑夏依本书读为先见周田观文王之徳依本书读为割申劝宁王之徳则言乃讙当读为乃雍又何疑焉乐记商容只当是尚书中所言商容记文必有脱辞郑氏未尝见古文尚书遂迁就妄言缁衣引尹吉注读吉为告案咸有一徳乃训也非告也注亦曰今亡其他如表记缁衣引甫刑太甲太誓君奭大学引帝典康诰泰誓皆在二十五篇之外故不曰亡书然泰誓予克纣以下则以为无此章缁衣亦引说命君陈而不言亡书独于学记坊记引说命君陈者谓之亡书何汉儒前后异同如此
　　礼记引诗
　　古人尝歌诗故引诗者但记其音不论其字义以礼记中引诗观之中庸之嘉乐宪宪大学之绿竹有斐闲居之弛其文徳协此四国以至君子好仇匪革其犹彼其之子瑕不谓矣和乐且耽嵩髙维岳后稷兆祀字虽异而音本同我今不阅以躬为今亦孔之昭以炤为昭履无咎言以体为履莫其徳音以貊为莫有梏徳行以觉为梏度是镐京以宅为度亦字音可以相通者春秋传引诗协比其邻以洽为协便蕃左右以平平为便蕃皆当时引诗通例也可见古人以歌诗为常记其字音足矣非若经生博士区区于训诂也若中庸衣锦尚防自合注作逸诗不可以庄姜衣锦褧衣之句迁就注之义偶同尔非可指为即此诗疏谓断截诗文则上又不当言诗曰矣岂可谓礼记引诗讹其字音如关雎之好仇文王有声匪革其犹假乐之嘉乐皆讹于诗家不若礼记为得其字音义之正也
　　礼记引易
　　小戴记之经解大戴记之礼察保傅皆引易曰君子慎始而今周易无其文经觧不知何人所作辄托于孔子之言河南程子曰经解是弄文墨之士为之非孔子之书然而篇末引易曰君子慎始差若毫厘谬以千里取舍之谓也保傅引易曰正其本万物理失之毫厘差之千里故君子愼始凡三引其文各指定易曰今易无之孔疏妄认出系辞传后儒多为所误惟沙随程可久以为易纬通卦騐之文然不当三处皆称易曰其韵语似古书恐古有之或脱简未可知也
　　礼记引春秋
　　坊记仅为三山林少頴所称或出于七十子之门人所记要非完书也每章称子云或各述其师之言未必即孔子之言有上文称子云而下文就曰故鲁春秋云云者讵敢信其为孔子之言乎
　　曲礼
　　曲礼古记之名当从正义委曲言礼之说艾轩林氏谓因曲台得名此未必然曲台汉宣帝时防射之所博士后仓作记非礼记也
　　三百三千
　　仪礼经传通解朱文公云礼器经礼三百曲礼三千中庸作礼仪威仪其名则礼器为胜故中庸章句曰礼仪经礼也威仪曲礼也汉儒勉强求合于三百三千之数以周礼三百六十官充三百之数至于曲礼则无可言者朱子取臣瓉曰周礼三百时设官之数合以仪礼为经礼叶梦得亦曰经礼其凡曲礼其目古礼可读可学则先王之世必各有其书藏在有司河间献王辑古礼五百余篇但以大宗伯五礼之目约之岂无三百篇如曲礼少仪内则等亦不下三千余条大戴礼卫将军文子篇孔子曰礼仪三百可能也威仪三千则难也言公西赤之貌与辞皆称賔客之祀用无不周也本命篇又曰礼经三百威仪三千其文变也本注以威仪为曲礼非中庸章句始言之也若孔门三千弟子孟尝三千賔客皆言其多而已不闻有求姓名以充之者三百三千又岂必求充其数哉
</div>
    <div class="pagination">
<a href="经说_page4.html">上一页</a><a href="经说.html">1</a><a href="经说_page2.html">2</a><a href="经说_page3.html">3</a><a href="经说_page4.html">4</a><span class="current-page">5</span><a href="经说_page6.html">6</a><a href="经说_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
