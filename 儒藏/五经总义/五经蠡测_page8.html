<!DOCTYPE html>
<html>
<head>
    <meta charset="UTF-8">
    <title>五经蠡测 - 第 8 页/共 9 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>五经蠡测 - 第 8 页/共 9 页</h1>
    <div class="content">　　仪式刑文王之典日靖四方伊嘏文王旣右享之我其夙夜畏天之威于时保之
　　尽继述之道而能感格者其心无所不足存敬畏之诚而思保守者其心不敢自足大抵古之贤王未尝以政治之旣安者为足恃而毎以命之不忱者为难保是以安逸放肆之情未尝少纵于治定功成之日而戒谨恐惧之意常存于四海无虞之时成王能法祖安民而文王来享锡之以福已可必矣于斯时也宜若可以少安而自逸而成王之心不敢以是为足恃也敬谨之心无所不至夙兴夜寐常存戒谨畏天之威赫赫若临求所以保天与文王降监之意固未尝少息也【夫人心莫善于不自恃莫不善于有所恃盖有所恃则骄骄则怠心生怠心生则肆情纵欲无所不至治日退而乱日进矣不自恃则知惧惧则善心生善心生则思患预防无所不至可以持盈守成愈久而不失矣】
　　明昭有周式序在位载戢干戈载櫜弓矢我求懿德肆于时夏允王保之
　　革命之君廵狩天下敷一代黜陟之典而示以偃武修文之意则信乎其能保天命矣盖赏罚者人主之大柄而文敎者尤武功之后所宜崇也今武王于革命之初巡狩天下旣以庆让黜陟之典以序四方来觐之诸侯且告之以櫜弓戢戈以示兵不复用将求美德布于中国以益修其文治则经纶天下之大经大法备矣信乎武王之能保天命也○夫当武功戡定之初天下之人去昬而就明革故而鼎新方将精白一心延颈洗耳以听新主之号令以迓隆平之化而王者亦思洗涤磨刮革厘旧俗损益斟酌礼乐刑政以与天下更始于斯时也苟非明一代之典布维新之令使庆赏刑威咸适其宜文武咸备不逾其则亦何以新天下之耳目耸四方之观听使之心悦诚服朝觐而述职者哉
　　实右序有周薄言震之莫不震叠怀柔百神及河乔岳允王维后明昭有周式序在位载戢干戈载櫜弓矢我求懿德肆于时夏允王保之
　　推天眷之隆而主人神者其克君为可信明一代之典而敷文敎者其保天命尤足信也盖为君者人神之主而赏罚文德又王政之大纲也上天之眷顾固于人神之依归而騐之而所以得天心而保天命者又岂有出于刑赏文德之外者哉
　　执竞武王无竞维烈不显成康上帝是皇自彼成康奄有四方斤斤其明钟鼔喤喤磬筦将将降福穰穰降福简简威仪反反旣醉旣饱福禄来反
　　圣功大而继世有明德故能享王业而益着其明声乐和而神锡以多福尤当加敬畏而益厚其禄盖继世而有天下者莫大于能明其徳而保其禄于无穷者尤在乎能存敬畏之心也【详此诗所谓奄有四方一句在文武时已然以之颂成王康王恐未是告成功盛大处所谓不显成康疑只是称武王能成安天下之功也○苏氏已有此説更详之】
　　思文后稷克配彼天立我烝民莫匪尔极贻我来牟帝命率育无此疆尔界陈常于时夏
　　此诗言圣人之德足以配天者在夫养民极其至而敎民尤尽其道也【朱传于章防下疑脱一句云此郊祀后稷以配天之乐歌】
　　嗟嗟臣工敬尔在公王厘尔成来咨来茹嗟嗟保介维莫之春亦又何求如何新畬于皇来牟将受厥明明昭上帝迄用康年命我众人庤乃钱鏄奄观铚艾
　　王者之命农官旣戒其正长而举农务之纲复申命其副而析农功之目也甚矣周家之重农也嗟叹以其慎重之辞叹美以致其劝勉之意其亦以是为天下之大本也欤盖农政有常典居其职者当受成于公家以振其纲农功非一端为其副者当率人于田亩以治其事惟其事之在人者苟勤慎而无失则利之在天者将有不期而自至者矣○举其纲者约一言而可足详其目者非屡言而莫悉也天时则不可失地利有不可遗在已之职分不可以不专农具之所需必得其利器用又当勤修人事以上荅天休问辩之反复欲其理明于心声嗟而屡叹欲其听之审而无忽也
　　噫嘻
　　王者戒农官以田事欲其地不遗利而民不遗力也
　　振鹭于飞于彼西雝我客戾止亦有斯容在彼无恶在此无斁庶几夙夜以永终誉
　　此言先代之后来助祭者不惟貌之美而心即其安宜夫令闻之不已也此可见古之君臣皆公天下以为心者也盖先代之后作賔王家自常情之迹而观乃易生嫌疑者也苟徒修饬于外貌而心犹有所未安则嫌疑之易萌而不能久处于其位况望其令誉之能永乎今观其容之洁白有天然之美而其气之和又即其人心之安盖我以公天下为心而革其命彼之心固无恶彼亦以公天下为心而臣服助祭我之心亦无所厌表里之俱美彼此之相安是以能统承先王修其礼物与国咸休歴世无穷而永终此誉也
　　丰年
　　此诗言田事毕而足食祀典备而得福皆古人务本之效也【此诗为秋冬报赛田事之乐然玩其辞意观其气象可以见先王所重民食敎民务本田事旣备民食旣足由是报本追逺亲贤乐利民徳自然归厚天下不劳而治可见矣】
　　有瞽
　　此诗言乐官设而得其地其器之大小者无不全乐音和而格夫神其心之难平者无不悦
　　潜
　　此诗言先王报本追逺之心无时而忘固不以时物之微者而废其礼也
　　有来雝雝至止肃肃相维辟公天子穆穆于荐广牡相予肆祀假哉皇考绥予孝子宣哲维人文武维后燕及皇天克昌厥后绥我眉寿介以繁祉旣右烈考亦右文母
　　此诗言助祭来而德容无间于君臣则其礼仪之盛固可以感格而安其所思圣德备而惠泽兼被夫上下则福禄之及斯可以遂志而徧其所亲
　　载见辟王曰求厥章龙旂阳阳和铃央央鞗革有鸧休有烈光率见昭考以孝以享
　　此诗言诸侯朝觐而禀王法旣备其车服之美助祭而献先王斯可尽继述之心盖后人之祀其先王正以其能守成法而诸侯之述职者皆不敢逾于法制之外也今其来觐者皆曰我将见于王而禀受法度也观其龙旂则阳阳然而光耀听其和铃则央央然而和鸣而鞗革之垂又有鸧而相应岂惟其车服之美若是哉盖由其能禀法度故人见其仪文之美自有光辉耳故我率之以见于武王之庙奉璋祼献可以孝享而无愧于先王也载见而诸侯事君之礼备矣率见而孝子事亲之心至矣
　　有客
　　此诗言先代之后能修旧礼而从臣亦各慎其仪宜夫天子爱之而无己也【大防与振鹭同意有瞽曰我客戾止永观厥成那颂曰我有嘉客亦不夷怿虞书曰虞賔在位羣后徳譲古人以此事为盛典】
　　武
　　此诗本象武王之武功故称圣功之大必推本而言圣人以文德啓于前而嗣王以武功定于后也
　　闵予小子
　　此诗言成王遭忧而心有不胜故歴叙前圣而思继承之道也
　　访落
　　此诗言成王始涖政而忧负荷之重故反复致其艰难之辞思继先王之法以求治安也【大率与闵予同意】
　　敬之敬之天惟显思命不易哉无曰髙髙在上陟降厥士日监在兹惟予小子不聦敬止日就月将学有缉熙于光明佛时仔肩示我显德行
　　此诗言成王述敬天之戒必反诸己而思进德以求辅臣之助也夫天之聦明而可畏未尝不徴诸人而騐之人君苟能持不敢自足之心而求辅助之益则敬天之实亦不外是矣大抵敬天之道不惟知其所可畏尤当知其不敢忽其迹之甚明而可畏者人之所共知而其理之防妙而不可测者人之所易忽者也知其无物不体而不敢忽焉则动静云为无不致其敬畏之心矣【凡诗中言畏天者非一大明曰赫赫在上我将曰畏天之威板曰昊天曰明及尔出王昊天曰旦及尔防衍抑曰无曰不显莫予云觏神之格思不可度思凡若此类非大圣贤之知天不能为此言成王旣述敬天之戒于前复自为谦退之辞愿加不息之功使学进于光明之地盖成王悔悟之后深服周公之训虽曰困知勉行而学亦渐进于精宻矣】
　　小毖
　　此诗言成王遇祸变而知惧故致其思患豫防之意焉夫天下之患未始不因防而至着不惩于始则鲜能善其终能谨于防则终无患矣
　　载芟【此诗铺陈农事极有次序载芟载柞至徂隰徂畛言其初至田畔除去草木侯主侯伯至俶载南畆言其人心齐器用利故田畆垦治播厥百谷至万亿及秭言耕耘及时得所是以有收成之利为酒为醴至胡考之寕言惟其收成之多是以祭祀燕享之礼无不足末三句又緫言稼穑丰穣古今内外如一而无间也自始至终其序有条而不紊千耦其耘一句乃在俶载南畆之前恐耘字只是去草皆可训为耘非必为去苗间草也若以为去苗间草则始耕之时未尝播种何从有苗緜緜其麃句居厌厌其苗之下语相聫事类相属正是耘草前耘字只是去田畔之草乃芟柞之绪余也今人治田于阡陌之界耒耜所不得施或以鉏或以手治而去之于事理可通恐集传苗字即田字之误】
　　良耜【义与载芟同铺叙农事亦有次序】
　　丝衣
　　此诗言与祭之人服美而执事周礼肃而得福备
　　于铄王师遵养时晦时纯熙矣是用大介我龙受之蹻蹻王之造载用有嗣实维尔公允师
　　此诗言圣人待时而兴武功故其建非常之业而后人所当法也夫圣人之所以异于人者亦惟当可为而不为必不得已而后为之所以应天顺人而莫大之业亦非人所易及也○当武王之初有众盛于铄之师足以代商而有天下矣而武王方且隠耀韬光与时偕晦及夫诸侯不期而会者八百则天命人心有甚着而不可违者是以一戎衣而天下大定今后王蒙其宠而受此非常之大业则所以继承之道岂可以他求哉亦惟法武王之所行而已
　　绥万邦屡丰年天命匪解桓桓武王保有厥士于以四方克定厥家于昭于天皇以间之
　　此诗言圣人安民之功大而嘉应之出于天者非止于一时圣人用贤之效广而明德之着于天者斯表夫一代盖天眷之厚于圣人与圣人所以荅天心者亦不过能用天下之贤才以安天下之民而已
　　文王既勤止我应受之敷时绎思我徂维求定时周之命于绎思
　　此诗言王者之封建诸侯既述前圣之功而继世欲广其安民之心复举一代之典而使受封者亦致其正始之心盖分封以安天下不惟后圣以前圣之心为心而又欲诸侯以国家之心为心也
　　于皇时周陟其髙山嶞山乔岳允犹翕河敷天之下裒时之对时周之命
　　此诗言王者巡守而周四岳盖以荅天下仰望之心而布维新之化也【集传亦疑脱一句云此巡守而柴望祭告之乐歌】
　　鲁颂
　　【鲁颂凡四篇虽名为颂而体制实与国风无异泮水閟宫二诗多是祝颂称愿之辞非实尽有其事若周颂所言多是圣徳大功语简约典重初读若冷淡读之愈久但觉意味深长故章章句句尽可敷衍寻绎有无穷义理若鲁颂所言既未是盛徳大功而语又过于富赡初读若可喜及再玩之后气味索然矣读二颂当如此分别】
　　商颂
　　猗与那与寘我鞉鼔奏鼔简简衎我烈祖【凡二十二句乐之作自黄帝时已有之夔之乐神人以和祭祀有乐虞夏时皆然但颂之名始于啇耳商人尚声尚鬼尚质今观那诗大抵言声乐之盛诗本一章朱子集传分为五节今详首一节四句朱子直以韵分详诗本意当分六句一节第二节亦六句此二节言乐之始作而众音统于一既有以致其如在之诚乐之并奏而众音协于一又有以昭其君徳之美众乐之中鼓为大首节言奏鼔举其大以包其小也二节言依我磬声八音惟石最难谐举其难以见其易也绥我思成系于首节之下以明一念孝思有其诚则有其神也于赫汤孙穆穆厥声系于二节之下以明声容之实闻其乐而知其徳也二节又承上文言乐作而可以格夫祖则神无不和矣堂下之乐皆依于堂上之玉磬则音无不和矣至于人心之难和者先代之后今钟鼔交作万舞陈于庭而祀事毕虽嘉賔亦莫不和平而懽悦则人无不和自始至此皆言声乐之和故第四节言今日作为宗庙之礼如此者非今日之所专也葢自上古先民之时已然恭敬之道相传已逺故我今日亦不敢废怠也温恭敬之发于容者也有恪敬之见于行事也噫金声玉振而始终条理之不紊闻乐知徳而古今一敬之流通真可谓猗与盛哉故末句緫结其意庶几其顾我烝尝乎是乃汤孙之所进也尔汝其辞如事生觌省相语此质实之至也】
　　【又案风雅凡二百七十一篇无有一章者周颂凡三十一篇其每篇无有二章者意者宗庙之乐对越之顷升歌合乐主祭之人齐其思虑之不齐以交于神明凡事皆贵诚一故其乐章亦致其纯一不贰之诚而不敢有断章间歇之义亦犹臣子敷奏于天子之前必精白一心自始至终详陈备述须意尽而后止非若与他人言可以更端而问荅也然则诗之为乐惟颂用于宗庙故与其风雅或用于朝廷邦国房中乡人者其体制音节宜有不同商颂存者五篇那烈祖元鸟皆一章恐其义同长武二篇又各分章又不可晓岂商之初定为一章其后体制复变三代礼乐至周始备周公定礼乐颂始定为一章而不可改也与鲁颂四篇皆无有一章者观其体制与风雅无异想其一时音节亦必与周颂不同但今不可考耳孔子曰吾自卫反鲁然后乐正雅颂各得其所当时体制音节具存今音节不可复考即其体制犹可以想见其音节也】
　　嗟嗟烈祖有秩斯祜申锡无疆及尔斯所既载清酤赉我思成【至】汤孙之将
　　【此诗传亦分为四节也第一节言汤之功大其福宜久故子孙蒙其泽得以今日修其祭祀也二节遂言祭祀之事言神之来格而锡以福不徒在乎物味之兼美而尤在乎人心之斋敬也三节又言诸侯助祭有车服之盛故率之以献于先王之庙皆由我受命广大致然也我受命既广大而天锡以休徴之应继续而不弃则神格而得福宜矣以假以享诸侯之职也来假来享孝子之事亲也末又緫结如前篇所云二诗辞意大抵相类而那为盛故正考校商名颂以那为首亦不苟】
　　天命鸟降而生商宅殷土芒芒古帝命武汤正域彼四方方命厥后奄有九有【至】百禄是何
　　【此诗传亦分为五节以叶韵首章言契之生异于人故传至汤而有天下皆天所命犹生民述姜嫄生后稷之意也二节三节言成汤之后三宗迭兴君徳治道足以受天命安而不危至于武丁孙子犹能执赏罚之柄以御天下其威灵气焰足以震惧天下之人故四方诸侯各以其职来祭无敢逾于法制之外者夫商有天下六百余年至武丁孙子犹能若此则五百年之间商之威令可谓盛矣不若东周以后衰微王令不行也书云自成汤至于帝乙防不明徳恤祀防不明德慎罚騐之诗而益信孟子賛商之徳云天下归殷久矣文王由方百里起是以难也武王革商之后以文武周公积累之仁殷民怀其旧章屡臣屡叛商之徳其盛矣乎末二节言商后治天下之道出治之序则笃近而举逺声教之归则由逺而即近也】
　　长【首章二章言契之生既异于常故其五典之敷逺近大小莫不顺从其教传至相土益大其业与元鸟首章意同犹周述后稷公刘之义三章言汤之生与天之歴数际防而汤之所存实与天同其徳故始终言帝命以明天与成汤而已四章言成汤居中而有以系夫人心由其能建中而有以系夫天心夫圣王之得夫天者必于得夫人者而騐之而所以得夫天人者亦由其能用中道以为政于天下也成汤之王天下五等邦君或小或大执玉而朝觐者如旒之缀于冕弁有所系属而不离此其系夫人心者然也然何以能致是哉观其于政也既不竞而失之急亦不絿而失之缓既不刚而太强亦不柔而太弱皆以中道而无过不及之差是以施于庶政绰乎寛裕而天眷之隆百禄皆来集也噫中天下而立而四海归向之攸同用其中于民而天命眷顾之益厚成汤王天下之道至矣孟子曰汤执中仲虺作诰曰王懋昭大德建中于民又曰克寛克仁彰信兆民此之谓也五章大防与四章同但表出一勇字盖賛汤之德不可不以勇称圣人之勇所谓聦明睿智神武不杀故无震动戁竦四者之失六章言汤征伐之序七章言汤得伊尹而有天下皆天所命非人所能○书称汤德亦曰天乃锡王勇智】
　　殷武【首章緫序其伐楚而平治之大纲二章言髙宗伐楚举旧典以责之乃王者问罪之师也三章承上文言王者有问罪之师则诸侯有述职之典以终二章之意诸侯之职非一端独言稼穑者以飬民为重也四章言天人之理合一赏罚乃人君之大柄赏罚既皆当理则人心服而天亦锡以福矣五章言王室乃侯邦之表京师整齐则威灵气焰赫然动人四方莫不服从此言髙宗中兴之盛如此亦以终四章之意也六章传曰其意未详】









　　五经蠡测卷五
　　钦定四库全书
　　五经蠡测卷六　　　　明　蒋悌生　撰
　　春秋
　　孟子曰孔子曰知我者其惟春秋乎罪我者其惟春秋乎公羊子曰孔子曰其事则齐桓晋文其文则史其义则丘有罪焉尔
　　孔子歴聘诸侯辙环天下本欲行道济时及其老而时君终不能用也于是退而修诗书礼乐系易作春秋以垂教万世惟作春秋最居后非后春秋也盖深有所不得已也子曰我欲载之空言不如见诸行事之深切着明也是故假鲁史以寓王法遏人欲存天理使乱臣贼子禁其欲而不得肆纲纪法度粲然备具如有用我举而措之亦犹是耳虽然无其位而托二百四十二年南面之权固有非得已者而鲁乃夫子父母之国君子居是邦不非其大夫而况于父母之国乎春秋鲁史莫非一时君相之所为加笔削于其间以示褒贬之意盖立百王之大法为万世虑至深逺不得不然尔圣人谦退之心恭慎之至冝其于此夔夔然栗栗然以为未免得罪于父母之邦常若有未安者故曰知我罪我其惟春秋又曰其义则丘有罪惟其心有不得已故惓惓出斯言也凡书法内外之辞不同例外君生书爵内称公外君死书卒内称薨弑则薨不地杀大夫则书刺书败曰战书取曰入出奔曰孙凡若此类所以为尊亲者讳也至于恶有不可揜者则亦不没其实以示来世然笔削之间多微辞而不为显辞苟非游夏之徒亲受其义则后之学者又恶知圣人防意之所在哉
　　春秋传说同异
　　自汉以来传春秋者专门之学无虑数十百家汪洋涣汗使后学无所适从今观公羊谷梁二子皆子夏门人去圣人未逺一再传耳二传之说尚有同异况汉儒以后讲经者乎窃意春秋笔削之防多防辞或直书其事因鲁史之旧文而不加笔削者故有一句而兼数义者郑伯克段于鄢之类是也有数句而共一义者单伯逆王姬筑王姬之馆于外王姬归于齐齐王姬卒之类是也一时门人苟非升堂入室之徒恐夫子亦未尝昌言轻以告之也非有隠也盖记载之事莫非一时君相之所为其是非美恶实难指以示人也故春秋之作所以为万世虑非为当时计也门人传授明辩之时或有闻其一二义者又或闻其兼数义者所以一再传之后未免有同异也礼记曰比事属辞春秋敎也噫比事属辞又岂足以尽春秋之敎乎夫子自言曰知我者其惟春秋乎罪我者其惟春秋乎固未尝明言所以知我罪我之由又曰其义则丘窃取之矣亦未尝指言窃取之义何谓至孟子乃曰春秋天子之事也春秋成而乱臣贼子惧春秋之义始明孟子之学出于曾思曽思亲闻笔削之防可见而春秋大义亦萃在此一语能通此义则二百四十二年笔削之防思过半矣近世明经取士专用胡氏及三传程子朱子亦以为然盖取其议论正大若曰一一合乎笔削之初意则未敢必其然也大抵春秋之作不过欲正人心存天理明人伦正名分尊王贱伯内中国外夷狄虽圣人复生亦将有取于胡氏之言又何必一一尽合于笔削之初意乎
　　滕子来朝
　　旧説以为时王所黜胡氏不取以为使时王能黜诸侯春秋可以不作谓春秋讨乱贼尤严于其党桓弟弑兄臣弑君滕侯不能讨反朝之故春秋贬其爵使同于夷狄是说固为正大愚尝疑焉夫篡弑之贼鲁桓也得以安享禄位传诸后嗣不防贬罚滕侯以邻疆小国以不应来朝之故乃受贬爵之罸是从贼之律反重于首恶又不惟加于其身遂使世世子孙以其先君一动之失不可复得其所受于先王旧封之爵恐春秋权衡不应若是失其轻重若曰时王能黜诸侯行其威令春秋可无作则时王之令但能施于小之滕而不能施于强大之齐楚此正季世之君威令不振绳其小不能绳其大东周之所以不复兴也又何疑乎恐当以旧説为是然则无贬乎诸侯有邦交之礼世相朝滕侯曽朝于隠鲁未尝报今桓篡位而又先朝之直书而恶自见矣此乃圣人见诸行事之大目岂敢轻议更冀通麟经者相与潜体圣人之心熟订之【庄五年郳黎来来朝后始称小邾子亦时王命之也晋曲沃武公灭晋王始命为晋侯诗无衣有明证时王犹能锡侯爵又岂不能黜侯爵乎但不能于大国耳】
　　子同生
　　胡传谓明与子之法正国家之本防配嫡夺正之原此説极正大若然十二公多有此乃常事不书何独于桓公书子同生意者圣人必有防意在焉诗云展我甥兮说者云此诗人之防辞也愚恐圣人特书此岂亦诗人之防意乎更详之【案鲁十二公惟庄公为嫡夫人之长子其十一公皆非嫡长诸侯一娶三媵生子鲁史必具载今春秋惟小君得书余皆削去生子惟子同生得书余皆不载正所以防配嫡夺正之原举此一条见他公嫡妾正孽不明嗣子不蚤定易世之时多致篡弑祸害不少此一条特一语耳而有数义明与子之法正国家之本此一义也显辞也他公不书此独书见他公皆有配嫡夺正之祸又一义也不书世子者未誓于天子也子同生在六年而文姜淫行犹在数年之后此又一义也皆防辞也显辞具在笔削之中微辞多含言外之意显辞可掲示以敎人防辞苟非得于言意之表者固难斥言以告之也春秋书法若此类者非少举此以推其余耳○又案成公母穆姜亦系嫡夫人之子成公生何以削而不书可见有防辞书法如此所以重国本甚姜行也但得其传者盖寡耳○昔初学春秋先读左氏胡氏己疑其意后见谷梁传已有是説但注释又失之觕陋耳】
　　夫人孙于齐夫人姜氏防齐侯于禚
　　妇人内夫家无外事父母在则归宁没则使大夫宁于兄弟礼也出必告反必靣子道也故公出必书所往反必书至夫人例不书至以无所往也今案文姜如齐及享防齐侯凡七如莒凡二皆不书至孙于齐是惧罪出奔未几归鲁鲁史旧文必具载比之平居无事之时享防相如不同春秋亦削而不书以示见絶无归国之义也出奔耻也来归喜也季子以大夫不书出奔而书来归文姜以小君书孙而不书来归圣人善善恶恶之情见矣【文九年夫人姜氏如齐夫人姜氏至自齐书至】
　　公及夫人姜氏防齐侯于阳谷【僖十一年】
　　案僖公八年禘于太庙用致夫人去其姓氏以示非礼讥贬之意左氏以为致哀姜公羊以为致齐媵谷梁以为致成风皆非礼之正但此称夫人姜氏前无经见此始见于经书法与文姜哀姜正嫡同略无贬辞恐公羊以致夫人为致齐媵为近是又案如郑伯克段于鄢之类三传及诸家说多大同小异若此类孔子没而三传即有同异奚待至汉而后有专门百家之异议乎意者外事多明辞可斥言其义以敎人故传说多同内事多防辞未尝诵言以告故三传即有同异不待坑焚之后也
　　辛巳有事太庙仲遂卒于垂壬午犹绎万入去籥仲遂杀嫡立庶亲行弑逆恶莫大于是叔孙得臣副仲遂如齐不能捄正其弑立之谋尚以不日卒示贬仲遂之卒略无贬辞反以犹绎讥失君臣之恩未详其义
　　齐仲孙来
　　胡氏传多祖谷梁説以其议论正大精宻的有传授也此一条谷梁以仲孙即庆父以其弑君如齐春秋恶之故加以齐絶之于鲁其说甚巧然左氏纪载之书齐侯使仲孙来省鲁难其来其归有事实可考不诬此习于谷梁而未覩左氏所载故为臆说未免谬妄借使如谷梁説春秋恶庆父亦只书庆父至自齐不应鲁大夫冠以齐号故胡氏不取如庆父出奔己书如齐归鲁削而不书圣人已絶之于鲁矣此仲孙为齐大夫无疑凡天子诸侯卿大夫来必有所事或盟或聘或朝或求归若无所事则讥其私交如祭伯是也又如州寔介葛卢乃一国之君虽不书所事与来朝同若仲孙系之齐为齐侯使之来不书省鲁难若无故而来书法若此圣人之意若曰无故而来其心不可测而窥觊之恶着矣











</div>
    <div class="pagination">
<a href="五经蠡测_page7.html">上一页</a><a href="五经蠡测.html">1</a><a href="五经蠡测_page2.html">2</a><a href="五经蠡测_page3.html">3</a><a href="五经蠡测_page4.html">4</a><a href="五经蠡测_page5.html">5</a><a href="五经蠡测_page6.html">6</a><a href="五经蠡测_page7.html">7</a><span class="current-page">8</span><a href="五经蠡测_page9.html">9</a><a href="五经蠡测_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
