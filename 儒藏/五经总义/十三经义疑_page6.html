<!DOCTYPE html>
<html>
<head>
    <meta charset="UTF-8">
    <title>十三经义疑 - 第 6 页/共 14 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>十三经义疑 - 第 6 页/共 14 页</h1>
    <div class="content">　　毋烧灰
　　或疑灰不可烧余读周礼仪礼及左传知灰之为用多也掌炭掌灰物之政令注云灰给浣练考工记练帛以栏【音链木名】为灰注云以栏木之灰渐释其帛也掌蜃共蜃器之蜃共白盛之蜃注云蜃可以白器令色白盛犹成也谓饰墙使白之蜃也蝈氏焚牡蘜以灰洒之去鼃黾也壶涿氏以焚石投之除水虫也焚石即今石灰士冠礼白屦以魁柎之注云魁蜃蛤柎注也疏云以蛤灰涂注于上使色白也郑氏谓今东莱用蛤谓之义灰云左传曰始用蜃炭葢闉圹以御湿且攻虫豸也然则栏石蚌蛤之属固烧以为灰而用之旧説灰火之灭者仲夏不烧恐伤火气愚谓当暑炎炎火烈逼人恐致疾也
　　月令季秋
　　司徒搢扑北面誓之即周礼羣吏聴誓于陈前也以大阅礼重故斩牲搢扑约束独严异于搜苗狝也顾周礼属仲冬而月令则季秋葢为月令者以周之仲冬即夏之季秋故下文仲冬反言毋起大众也虽然斗建戌之月禾未纳也塲未涤也遽行大阅之礼可乎康成以为实夏正之中冬【夏小正十一月王狩】而讥月令之失良然葢周礼虽用周正而兼言正嵗邠风七月亦用夏正所谓三正通于民俗周特举而迭用之也不韦当日以吕氏春秋悬诸国门人莫能改特以势压之耳岂真不可更易也哉
　　乃尝鱼
　　金华应氏曰大飨帝则尝牺牲荐寝庙则尝鱼致敬于天与亲也按季秋大飨帝尝集注云飨尝皆用牺牲是尝乃秋祭之名与此尝字殊夫牺牲则何可尝乎
　　入门哭者止
　　哭者止不待命而止也葢入门之子固其君也乍见而敬心生故哀情暂减而哭自止也子哭乃复哭君令臣共之义也初告时止哭必待命则犹未见子也
　　若康子者君吊其臣之礼也
　　疏曰若顺也有司畏康子之威不敢辨正故云若康子者愚按郑注若康子者四字与君吊其臣之礼连文不与辨犹正也相属若字当指康子拜稽颡而言
　　君王其终抚诸
　　文王事殷孔子称其至徳乃记人述宁王之对文考曰君王其终抚诸武成未告而称文为王不已早乎书称文王史臣称之也诗称文王诗人称之也文是諡法追王而后称文王礼家多以文为年九十六称王逾年而崩知礼者如是欤惟大传谓追王文王昌此言可信
　　成王幼不能涖阼周公相践阼而治
　　正义引金縢郑注云武王崩时成王年十嵗【郑用卫宏之説也王肃则以家语之文武王崩成王年十三】服丧三年毕成王年十二明年将践阼周公欲代之摄政羣叔流言公辟之居东时成王年十三也居东二年成王收捕公之属党时成王年十四也明年秋大熟遭雷风之变时周公居东三年成王年十五迎公反而居摄之元年也居摄七年成王年二十一明年成王即政愚按成王十五时已英明如此岂幼而不能莅阼乎若公欲代王摄政则流言之起不为无因矣其言成王收捕公之属党亦与书言王亦未敢诮公不合
　　以为世子则无为也
　　疏曰成王既无父今若以成王为世子时则无世子之处又曰周公全用世子礼教之故云若为世子时实则不为世子也二説不符集注从前
　　而众着于君臣之义也
　　疏云俗本皆云着于君臣之义也而定本无着字义亦通吾所不解无着或当作有众耶
　　故人不独亲其亲不独子其子
　　此是墨翟之教非孔子语子固言亲亲之杀礼所生也孟子言以及人之老幼方是善推与此逈别
　　今大道既隠天下为家
　　战国时人讥禹徳衰正与此合此等邪説葢始于苏代子之之流孟氏虽辟之其説犹未泯也
　　祭器不假
　　礼运云大夫祭器不假非礼也乃王制则云大夫祭器不假祭器未成不造燕器曲礼云凡家造祭器为先又云问大夫之富祭器衣服不假何居按周礼大宗伯注云此谓公之孤始得有祭器者也王之下大夫亦四命然则礼运所言大夫侯国之大夫欤王制及曲礼所言大夫王朝之大夫及公之孤欤
　　养人则不足
　　此葢放恵而不费之意然语焉而不详矣费则不足惠而不费仁育万物何不足之有人皆爱其死而患其生此语尤不情非注疏大全谁能通晓乎
　　礼运周氏説
　　延平周氏曰孔子言道之序则仁先之知次之勇又次之言为道则知先之仁次之勇又次之此葢据鲁论而説所谓道之序是宪问篇君子道者三云云所谓为道是子罕篇知者不惑云云
　　故明于顺然后能守危也
　　注引易系辞危者安其位疏谓所以今日危亡者正为不知危惧偷安其位故致危也义亦可通但与下保其存语意不合当从大全按郑注云君子居安如危小人居危如安夫居安如危则位可安矣故云能守自危之道葢原含大全之意也
　　着已之功绩以自劝
　　封绎禅云【云云绎绎太山旁小山名】刻石纪号良由自矜非以自劝也夫劝勉在心不闗着已之功秦皇勒石颂功徳劝于何有哉白虎通以着功为自劝亦属回防之词
　　皇氏云鲁用王礼故称王
　　鲁惟太庙用王礼非鲁君皆得用也周公用王礼不追王岂子孙反得称王乎鲁之秉礼莫大于不称王而后儒顾诬之乎
　　八蜡
　　八蜡之説不一愚按经文明言之先啬一【田主神农以始为耒耜故名先啬】司啬二【田正弃弃司后稷】百种三【司百谷之种之神】农四【田畯】邮表畷五【标表田畔相连畷处造为邮舍田畯居之以督耕者】禽兽六【猫虎之属】坊七【隄也】水庸八【沟也】昆虫乃与草木对说为害于田不当在祭飨之列陈澔则与注疏同王肃则与注疏异王分猫虎为二窃疑此皆禽兽耳何必分或谓司啬即先啬然经文既曰祭主先啬又曰而祭司啬则固有别矣周礼贾疏亦谓先啬尊司啬卑先啬尊故曰祭主先啬诗以御田祖即大司徒所云田主始耕田者虚斋合猫虎而列之第六然经文先言飨禽兽而恐人疑其无谓也故复申明其故谓如猫虎之类皆有功于田者想亦不止于猫虎耳【余既列八蜡及阅礼书与余适合】
　　四臭字本皆絶句然细别之云云
　　此石梁王氏説一条当移置下节
　　明夷睇于左股
　　今本作夷于左股本义云伤而未切与郑氏所见本不同
　　不有敬事不敢袒裼
　　尔雅释训襢裼肉袒也诗叔于田朱注本之襢袒同去袭露裼曰袒亦曰裼去裼露肉曰袒裼李巡曰脱衣见体孙炎曰袒去裼衣郊特牲云君肉袒割牲敬之至也贾公彦曰袒是尽敬之事若然敬事袒裼重其事也不有敬事而袒裼肆其情也当与劳母袒叅看不与袭对如作见美之裼解上文何以又云不敢袭乎
　　子犯顔谏诤使父母不悦也
　　按事亲有隠而无犯此经词义亦不见有犯处疏特因不悦二字谓为犯顔然父母不悦之情不必因犯而始有也下文添一怒字只是熟谏使然
　　母怠不友无礼于介妇
　　疏云众妇无礼冡妇不友之如其説经当云无礼之介妇不当用于字矣大全刘氏曰不友者不爱也无礼者不敬也言舅姑以事命冡妇则冡妇自当任其劳不可怠于劳而怨介妇不助已遂不爱敬之也如刘説当以毋字贯下然亦累坠欠自然故石梁王氏曰友谓当作敢者是
　　三日始负子
　　在人怀抱如负此人非谓儿在人背上也
　　世子生接以太牢
　　杜预以为接待夫人以太牢郑氏以产妇虚赢未能以礼相接乃读接为捷训捷为胜谓食其母使补虚强气而集注以为迂葢初产不宜补补亦不须太牢也傅氏陈氏谓以太牢之礼接见其子此説可从葢以子生心喜且重其事开筵延客接见其子故下云接子也
　　咳而名之
　　注疏咳字又作孩户才反陈注引説文咳小儿笑声则咳孩二字通陈注又云谓父作孩声笑容以示慈爱而名之孔疏则云谓以一手承子之孩而名之以咳字属子与陈氏殊陈所以不从孔者当名之之时非必适逢子笑笑亦未能有声也
　　时大夫又有大裘也
　　经言君有黼裘则君无大裘矣经言惟君有黼裘则大夫无黼裘矣周之衰也诸侯天子大夫僭诸侯郑氏从惟字想出似当云又有黼裘云又者君有大裘大夫又有黼裘也
　　夫人揄狄
　　夫人三夫人亦侯伯之夫人也郑注如此则公之夫人可知矣三公八命着鷩冕其妻宜揄翟及注司服则异是葢以三公屈于王而执璧与子男同故有三夫人及公之妻阙翟之説亦疑而未定之辞礼书言公之夫人袆衣葢指二王之后其他自揄狄耳明堂位言鲁夫人副袆则以鲁侯祭文王周公得用天子之礼故君衮冕而夫人副袆若祭先公则降焉非公侯之夫人悉与王后同也
　　视下而聴上
　　凡立者尊右坐者尊左侍而君坐则臣在君之右而左为上矣向任左聼亦任左所谓聴上欤视带以及袷所谓视下欤疏谓仰头向上而聴之恐与视下碍
　　士于君所节
　　言大夫没矣则称諡若字讳其名也士卑故虽没不讳于君前与大夫言士生则名之没则字之大夫之生者于君前则名向大夫而名之不恭亦字之若没则諡之
　　示已文教所循环无穷也
　　疏似旁人论孔子若孔子之佩象环当以自朂谓已之文章须如环然五寸法五行亦谓已须自强不息如五行之成物然也
　　宾入不中门
　　入不中门外臣且然尼父所为致谨于一立也若大夫中枨与闑之间则以从君而行斜列于卿与士之间如雁行然卿不沿君之迹大夫不沿卿之迹士不沿大夫之迹以尊卑为先后原自秩如虽中枨与闑不嫌耳
　　私事自闑东
　　疏云示将为主国之臣也果尔得无有二心乎
　　私人摈则称名
　　别于公士也公士为下大夫摈则曰寡大夫私人不得云尔也公士为上大夫摈则曰寡君之老私人不得云尔也所以不云寡大夫寡君之老者私事使降于公事聘也
　　必与公士为宾也
　　玩与字方氏説是意义亦近情葢公士非大夫之属相去一等耳士宜恭大夫宜谦各尽其道可矣乡射记大夫与则公士为賔是公士固可与大夫为賔也若改宾为摈则与上公士摈重
　　明堂位篇
　　王氏曰此见春秋经而不见传者故谓未尝相弑未尝变法愚按此篇当作于鲁儒故铺张扬厉之辞为多至谓周公践天子位以治天下则并非居摄其位信乎不利孺子矣诬甚
　　西门之外东面南上
　　此朝位南面北面皆东上则东面西面似应皆北上而西门之外独南上与在西堦者不同何居夏官司士正朝仪之位孤东面北上卿大夫西靣北上较整愚按仪礼间有东面南上然各有义存焉士丧礼族长莅卜及宗人吉服立于门西东面南上葢对占者三人在其南北上则所谓上者皆取南北之中也特牲宗人祝立于宾西北东靣南上统于宾也有司彻注云东面者北为下则以主妇特位立故依曲礼东向西向以南方为上因乎隂阳也明堂西门之外所上不与东外对其义安在疑南字或北字之讹
　　论语称伯禽为鲁公本侯爵过称公也
　　按春秋皆称公臣子之辞颂云乃命鲁公论语春秋颂皆鲁书也不为过称
　　父为天子诸侯子为士祭以士其尸服以士服
　　此指丧国之后而言如秦灭周及六国不闻封其子孙然岂以国亡而不祭乎又岂敢以父曾为天子诸侯而设其裳衣以触时王之忘乎夏商之后修其礼物承周王之命故尔
　　天子诸侯之适子与君连体故不降妻之父母
　　愚按与君连体是言世子之贵不降妻父母是言为妻故亲之意不相属疑与君连体下或有缺文当云与君连体似可降妻之父母故经特明不降亲亲之故也
　　亦敬賔故也
　　按注云临事去杖敬也葢敬其事也丧大记云聴卜有事于尸则去杖疏乃云敬賔则拜送宾何以杖耶宾字疑衍
　　庶子不以杖即位
　　日知録云丧无二主则无二杖愚按集注云庶子至中门外则去之然则丧服小记葢言庶子不以杖即阼堦下哭位与适子同非无杖也故丧大记云子皆杖不以即位又杂记为长子杖则其子不以杖即位注云祖不厌孙此长子之子亦得杖但与祖同处不得以杖独居已位耳夫祖不厌孙而谓兄乃厌弟乎
　　易牲而祔于女君
　　正义曰易妾之牲用女君之牲按下经其妻为大夫而卒而后其夫不为大夫而祔于其妻则不易牲注云以士牲也然则易牲而祔于女君不以妾牲矣女君尊也上经士祔于大夫则易牲亦以祖尊不可以士牲祭也若严陵方氏之説则谓妾祔女君嫌于隆故易牲而祭以示其杀是易去女君之牲矣与注疏不同
　　士不摄大夫士摄大夫惟宗子
　　集注前説本注疏然后一説较稳葢经原云不摄大夫非不使大夫摄主也按摘注缉要亦从后説
　　宗其继别子之所自出者
　　礼书云孔颖达言别子之所由出其可宗乎是固然矣礼书又云继别子之所自出者即别子也然别子为祖不得称宗当从朱子以之所自出四字为衍
　　兵舞非乐师之文
　　按郑注原兼引舞师乐师兵舞舞师文也干舞乐师文也羽舞旄舞亦乐师文郑未尝以兵舞为乐师文也疏葢推郑引兵舞之意以证经中戚字云尔
　　乐静而礼动
　　按朱子曰乐由天作属阳故有运动意礼以地制如由地出不可移易则似当云礼静而乐动虽礼乐相因动静互根然为着不息者天着不动者地而言则言固各有所主也至其并用事则亦天地之间耳二句方是言礼乐同有动静在动非动在静非静乃天地之间而机缄之妙言又自有其序也
　　其治民劳者其舞行缀逺四句
　　注疏以劳逸属民按孔子论政曰择可劳而劳之则君徳之厚薄不以民之劳逸分视其劳之当否而已不如应氏以劳逸属君説为长
　　倒载干戈
　　熊氏云凡载兵之法皆刄向外今倒载者刄向国不与常同愚按少仪云乗兵车出先刄入后刄不忍以刄向国也集注本此可从
　　非道理之理止谓容貌进止之理
　　理一而已容貌进止之理即道理之理也但此处就诸外者言耳不有诸内何从诸外乎无怪乎人之以礼为伪矣
</div>
    <div class="pagination">
<a href="十三经义疑_page5.html">上一页</a><a href="十三经义疑.html">1</a><a href="十三经义疑_page2.html">2</a><a href="十三经义疑_page3.html">3</a><a href="十三经义疑_page4.html">4</a><a href="十三经义疑_page5.html">5</a><span class="current-page">6</span><a href="十三经义疑_page7.html">7</a><a href="十三经义疑_page8.html">8</a><a href="十三经义疑_page9.html">9</a><a href="十三经义疑_page10.html">10</a><a href="十三经义疑_page11.html">11</a><span>...</span><a href="十三经义疑_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
