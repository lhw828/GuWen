<!DOCTYPE html>
<html>
<head>
    <meta charset="UTF-8">
    <title>古微书 - 第 10 页/共 23 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古微书 - 第 10 页/共 23 页</h1>
    <div class="content">　　伏羲遂人始名物虫鸟兽
　　按古三坟云伏羲遂人之子也因风而生为风姓通卦验云遂皇始出握机矩表计寘而其刻曰苍牙通灵昌之成谓伏羲也故云遂人有传教之台伏羲立十二言之教而魏淳于俊亦以为伏羲因遂皇之图以制八卦则罗泌置遂人于因提纪中未知何据黄囊经云伏羲父葬震山下作丙放巽或代王世言伏羲无父其母感迹而生者妄也则三坟以为遂人之子亦诬依命厯序反在伏羲后矣古学之难稽如是
　　有神人名石年苍色大眉戴玉理【注玉理犹玉英也】
　　按禅通纪母安登感神于常羊生神农于列山之石室生而九井出焉荆州记云井在山北重堑周之广一顷二十内有地云神农宅神农生处神农既育九井育穿旧言汲一井则八井震动又荆州图言永阳县西北二百三十里厉乡山东有石穴高三十丈长二百尺谓之神农穴神农生此老子亦生于此
　　又云有神人驾六龙出地辅号皇神农始立地形甄度四海远近山川林薮所至东西九十万里南北八十一万里
　　按因提纪命白阜度地纪脉水道窬木方竹杭潢洋而有亡达遂甄四海纪地形远近山川林薮所至而正其制近国地广而远国弥小负海之邦率三在地吕氏春秋云神农分国近国地广远国地愈小海上有十里之国与二十里也诸子言神农王天下地东西九十万里南北八十五万里所谓地过日月之表也
　　炎帝号曰大庭氏传八世合五百二十歳
　　按因提纪古之有天下最长世者无神农若也故尸子曰神农七十世有天下岂每世贤哉牧民易也吕览亦以神农七十世有天下而书传止存八叶何哉
　　黄帝一曰帝轩辕传十世二千五百二十歳次曰帝宣曰少昊一曰金天氏则穷桑氏传八世五百歳次曰颛顼则高阳氏传二十世三百五十歳次是帝喾即高辛氏传十世四百歳
　　入元三百四歳为徳运七百六十歳为代轨千五百二十歳为天地出符四千五百六十歳为七精反初以文命者七九而衰以武兴者六八而谋天人相应若合符节
　　按禅通纪自伏羲以来以斗精受命者七神得间气而生者又二十有八所谓三十五际者也
　　博物志曰昔西夏仁而去兵城郭不修武士无位唐伐之西夏以亡昔都贤神道废人事之谋臣不用防是从忠臣无禄神巫用国榆烱氏之君而无使曲沃进伐以亡昔有巢氏有臣而贵任之专国主断已而夺之臣怒而生变有巢以亡昔者清阳强力贵美女不治国商伐之有洛以亡　此葢史记解之略也
　　河图帝王之阶图载江河山川州界之分野后尧坛于河作握河纪逮虞舜夏商咸亦受焉
　　五徳之运同征合符膺箓次相代
　　贲居曰上世之寳河图犹三代之重神鼎汉以下之争传国玺也玺能存而不能亡有道者得之无道者亦可以力挟而夺之神鼎则不然能存亦能亡有道之主得之无道之国则不入矣若夫河图或世见或世不见虽有兴王非絶盛之徳犹夫不见耳虽然谓与马果上帝之传命耶上帝有命而传之则何不生一穷灵亶慧四目两口之人下教于羲轩而语其详乎夫天所生穷灵亶慧则孰有逾于羲轩者羲轩未尝不传天之言然而愚俗未必信固不若托诸不世见之神物以为天也然则当其世有仙矣有神矣羲轩者何不召其仙若神而倩之言曰仙与神固非羲轩所能檄也寝降于世其言有闻有不闻而愚俗犹将讶之曰人耳人耳惟惟马欻忽出河赩然图见里巷老稚争趋谒之曰此乌乎来哉是复何书惟圣人能通其解耳安得不畏之寳之其实于天无与也在圣人者亦犹夫师螘师蛛之故智而已矣
　　桀无道地吐黄雾夏陨霜冬下露
　　成康之隆醴泉涌出
　　孔子治春秋退修殷之故厯使其数可传于后春秋宜以殷厯正之今攷之交会不与殷厯相应
　　鲁僖公五年正月壬子朔旦冬至积获麟至汉起庚子蔀之三十三歳竟己酉戊子及丁蔀六十九歳合为二百七十五歳












　　古微书卷十三
　　钦定四库全书
　　古微书卷十四
　　明　孙防　编
　　易纬
　　贲居子曰诸纬文俱佚矣惟乾坤凿度二册犹存故不赘录秦燬经而易完隋锢纬而易纬完故知易之神力远也通卦騐虽无缮本而散见尚多他如是类谋辨终备稽览坤灵二图千百之十一焉亦曰鼎一脔罗一目于是道古
　　易通卦騐
　　隂阳律厯皆祖于易气也者物之先者也故物无以騐则騐之气气无以騐则騐之风而其朕其集几动于卦此王者所以体天元而圣人所以法天行必谨于卦气也
　　夫八卦气騐常不在望以八月八日不尽八日诸卦气
　　三月六月九月十二月皆不见风惟有八风以当八卦八节云十一月者则干之风渐九月坤之风渐六月艮之风渐十二月巽之风渐三月
　　震东方也主春春分日青气出直震此正气也气出右物半死气出左蛟龙出震气不出则歳中少雷万物华而不实人民疾热应在其冲
　　离南方也夏至日中赤气出直离此正气也气出右万物半死气出左赤地千里离气不至日无光五谷不荣人民病目
　　立秋晡时黄气出直坤此正气也秋分日入酉白气出直兑此正气也离气见秋分则大巽气不至则城中多大风发屋扬沙禾稼尽卧
　　干律坎之蹇则当夏雨雷
　　按八卦之配八节其说肇此而今无全文录其所见如在
　　八节之风谓之八风立春条风至【东北风】春分明庶风至【东方风】立夏清明风至【东南方风】夏至景风至【南方风】立秋凉风至【西南方风】秋分阊阖风至【西方风】立冬不周风至【西北方风】冬至广莫风至【北方风】
　　冬至广莫风至诛有罪断大刑立春条风至赦小罪出稽留春分明庶风至正封疆修田畴立夏清明风至出币帛礼诸侯夏至景风至辩大将封有功立秋凉风至报土功祀四乡秋分阊阖风至解悬垂琴瑟不张立冬不周风至修宫室完边城八风以时则隂阳合王道成万物得以育生王当顺八风行八政当八卦也
　　按淮南子诸稽摄提条风之所生也通视明庶风之所生也赤奋若清明风之所生也共土景风之所生也诸比凉风之所生也皇稽阊阖风之所生也隅强不周风之所生也穷奇广莫风之所生也诸稽等皆天神而震巽离坤兑干坎乃其序其风名与吕览小异
　　又按汉志以腊明正月旦决八风风从南大旱西南小旱西方有兵西北戎叔为小雨趣兵北方为中歳东北为上歳东方大水东南民有疾疫歳恶故八风各与其冲对课多者为胜多胜少乆胜亟疾胜徐天官书以正月朝占四方之风风从南方来者旱从北方来者湛东方来者为疫西方来者为兵　正月上甲风从东方来宜蚕从西方来若旦有黄云恶抱朴子曰用兵之要雄风为急扶揺独鹿之风大起军中军中必有反者风高者道远风下者道近风不鸣叶者十里鸣条揺枝百里折大枝五百里仆大木千里折大木五千里三日三夕天下尽风二日二夕天下半风一日一夕万里风
　　春分明庶风至雷雨行桃始华立夏清明风至暑鹊鸣播谷飞电见龙升天夏至景风至蝉始鸣螳蜋生鹿角解木槿荣夏至小暑虾蟆无声立秋凉风至白露下秋分挚鸟击鸟归立秋日腐草化为萤立冬不周风至水始氷荠麦生雀入水为蛤十一月广莫风至则兰射干生鹿角解
　　按此上准风气以定节也风母如猪名曰孟婆打杀遇风即活风穴之山往往有见之者按开山图霍山南狱有云师雨虎云师如蚕长六寸似兎雨虎如蛹长七八寸似蛭云雨之时出在石上古人以蜥蜴求雨当是其类
　　冬至阳云出箕如树木之状小寒合冻苍阳云出氐大寒降雪黒阳云出心立春青阳云出房如积水雨水黄阳云出亢惊蛰赤阳云出翼春分正阳云出张如积白鹄清明白阳云出奎谷雨大阳云出张如车葢立夏当阳云出觜赤如硃小满上阳云出七星芒种长阳云出斗维夏至少隂云如水波萃萃小暑云五色出大暑阴云出南赤北苍立秋浊隂云出如赤缯处暑赤隂云出南黄北苍白露黄隂云出觜秋分白隂云出参寒露正隂云出如冠缨霜降大隂云出上如羊下如磻石立冬隂云出而黑大雪降隂云出而分冬至日谨见云送迎从其乡来歳美民和
　　冬至之日见云送迎从其下向来歳大美人民和不疾疫无云送迎徳薄歳恶故其云赤者旱黑者水白者兵黄者有土功诸从日气送迎其征也
　　按古者以灵台候云物凡分至啓闭必书云色其占审矣而云状不齐名气纷异吕览曰至乱之化其云状有若犬若马若白鹄若众车有其状若人苍衣赤首不动其名曰天衡有其状若悬釡而赤其名曰云旍有其状若众马以鬭其名曰滑马有其状若众植华以长黄上白下其名蚩尤之旍故汉志天文僃言云气其说葢本于墨子陈平范增皆有其书名望气经而唐邵鄂衍之为赋兹不具录惟晋志数语与望气经小异今刺取之其畧曰凡海旁蜄气象楼台广野气成宫阙北夷之气如牛羊羣畜穹庐南夷之气类舟舡幡旗自华以南气下黑上赤嵩髙三河之郊气正赤恒山之北气青勃碣海岱之间气皆正黒江淮之间气皆白东海气如员簦附汉河水气如引布江汉气劲如杼济水气如黑防渭水气如狼白尾淮南气如白羊少室气如白兎青尾恒山气如黑牛青尾东夷气如树西夷气如室屋南夷气如阇台或舟舡阵云如立垣杼轴云类轴抟两端兑杓云如绳居前车竟天其半半天其蛪者类阙旗故钩云句曲诸此云见以五色占而泽抟宻其见动人及有兵必起合鬭其直云气如三疋帛广前锐后大军行气也韩云如布赵云如牛楚云如日宋云如车鲁云如马衞云如犬周云如车轮秦云如行人魏云如防郑云如绛衣越云如龙蜀云如囷车气乍高乍下徃徃而聚骑气卑而布卒气抟前卑后高者疾前方而高后锐而卑者却其气平者其行徐前高后卑者不立而返校骑之气正苍黑长数百丈游兵之气如彗扫一云长数百丈无根本喜气上黄下赤怒气上下赤忧气上下黑土功气黄白徒气白读此可以槩窥古人气之学矣
　　冬至之前五日商贾不行兵甲伏匿人主与羣臣左右从东尔五日以五日一也
　　冬至之始人主与羣臣左右纵乐五日天下之众亦家家纵乐五日为迎日至之礼
　　冬至人主不出宫寝兵从乐五日击黄钟之磬公卿大夫列士之意得则阴阳之晷如度数夏至之日如冬至之礼
　　冬至之日立八神树八尺之表日中视其晷晷如度者其歳美人民和顺晷不如度者则歳恶人民多譌言政令为之不平晷进则水晷退则旱进一尺则日食退一尺则月食月食则正臣下之行日食则正人主之道日冬至人主致八能之士或调黄钟或调六律或调五声或调五行或调律厯或调隂阳政徳所行八能以僃人主乃纵八能之士击黄钟之钟人敬称善言以相之【所谓金奏也】乃权水轻重称黄钟之重击黄钟之磬公卿大夫列士以徳贺于人主乃使八能之士击黄钟之皷皷用马革员径八尺一寸皷黄钟之瑟瑟用槐木长八尺吹黄钟之律间音以笙长四尺一寸一分黄钟之音得賔之律应夏日至如冬日至之礼舞八乐【云门五英六茎大卷韶夏护武也】黄钟之音调则賔之律应磬声和则林钟之律应此谓冬日至成天文夏日至成地理【郑注云三光之谓天文运行照天下冬至而数讫于是时也祭而成之所以报也】皷用黄牛皮员径五尺七寸琴用桑木长五尺七寸间音以箫长尺四寸【注此律必以九与十者天地数终焉又云箫管形象鸟翌鸟为火火成数七生数二二七一十四箫之长由此】
　　夏至人主从八能之士【谓选于天下人众之中取其习晓者而使之】先使作乐五日【谓日至之前豫前五日令八能之士习作其乐】或调黄钟【县黄钟于子以大小之差展其声】或调六律【六律管阳也又有六吕为之合管有长短吹之以调乐器之声】或调五音【金为钟革为皷石为磬竹为管丝为皆有声变舒疾也匏也木也土也不言调者声少变故不调】或调五声【宫商角征羽声杀缓急与神灵之气通人君听之可以察己之得失而知羣臣贤否】或调五行【谓五英】或调律歴【谓六茎】或调隂阳【谓云门咸池】或调正徳所行【谓之大韶大夏大护大武】
　　人主冬至日纵八能之士击黄钟之宫则人主敬善公卿大夫诚信
　　冬至隂气去阳气来【又】大隂奋于上青阳萌于下按后汉礼仪志日冬至夏至隂阳晷景长短之极微气之所生也故使八能之士八人或吹黄钟之律间以竽或撞黄钟之钟或度晷景权水轻重水一升冬重十三两或击黄钟之磬或皷黄钟之瑟轸闲九尺二十五宫处于中左右为商征角羽或击黄钟之皷先之三日太史谒之至日夏时四孟冬则四仲其气至焉先气至五刻太史令与八能之士即坐于端门左塾大予具乐器夏赤冬黑列前殿之前西上钟为端守宫设席于器南北面东上正徳席皷南西面令晷仪东北三刻中黄门持兵引太史令八能之士入自端门就位二刻侍中尚书御史谒者皆陛一刻乗舆亲御临轩安体静居以听之太史令前当轩溜北面跪举手曰八能之士以僃请行事制曰可太史令稽首曰诺起立少退顾令正徳曰可行事正徳曰诺皆旋复位正徳立命八能士曰以次行事闲音以竿八能曰诺五音各三十为阕正徳曰合五音律先唱五音并作二十五阕皆音以竿讫正徳曰八能士各言事八能士各书板言事文曰臣某言今月若干日甲乙日冬至黄钟之音调君道得孝道褒商臣角民征事羽物各一板否则召太史令各板书封以皂囊送西陛跪授尚书施当轩北面稽首拜上封事尚书授侍中常侍迎受报闻以小黄门幡麾节度太史令前曰礼毕制曰可太史令前稽首曰诺太史命八能士诣太官受赐陛者以次罢日夏至礼亦如之又按律厯志天子常以日冬夏至御前殿合八能之士陈八音听乐均度晷景钟律权土灰攷隂阳冬至阳气应则乐均清景长极黄钟通土灰轻而衡仰夏至隂气应则乐均浊景短极賔通土灰重而衡低进退于先后五日之中八能各以状闻太史封上效则和否则占候气之法为室三重戸闭涂衅必周密布缇缦室中以木为案每律各一内库外高从其方位加律其上以葭莩灰抑其内端案厯而之气至者灰去其为气所动者其灰散人及风所动者其灰聚殿中用玉律十二惟二至乃灵台用竹律六十日如其厯
　　贲居曰读此可以知先王体干法天致谨于阳事矣一阳之后夜半子时天心无改万物终而复始死而复生葢其愼哉故曰复其见天地之心
　　正旦五更人整衣冠于家庭中爆竹贴画鸡子或镂五色土于戸上祥不压也
　　立春元日万民鬭鸡鸣皆翘首结带正衣裳
　　惊蛰大壮初九桃始华不华仓库多火　荔挺不出则其国多火灾
　　虹不时见女谒乱公虹者隂阳交接之气阳唱隂和之象今即不见似君心在房内不修外事废乱失义夫人淫恣而不敢制故曰女谒乱公
　　鹿者隂中兽也贵臣之象应隂解角夏至大阳始屈隂气始升隂阳相向君臣之象也失节不解臣不承君贵臣作奸
　　立夏景风至而龙升天
　　鹊者阳鸟先物而动先事而应见于未风之象大寒之日鹊始巢今失节不巢癸气不通故言春不东风也大雪鱼负氷鱼上近氷也
　　立春雨水降条风至雉雊鸡乳氷解正月中猛风至立春雨水鸧鷃鸣立夏清风至而鹤鸣立秋虎始啸冬至鹖鴠不鸣
　　夏至小暑百劳鸣反舌鸟也能反覆其舌随百鸟之音垢上九候蝉始鸣不鸣国多妖言蝉应期鸣舌语之聚今失节不鸣鸣则失时多妖言　螳螂抟蝉之虫乘寒而杀物自蔽而有所前捕抟之象也蟋蟀之虫随隂迎阳居壁向外趣妇女织绩女工之众今失节不居壁象女工不成有淫佚之行因夜为奸故为门尸夜开门戸人之所由出入今夜不闭明非也
　　又曰条风至而杨柳津景风至而抟劳鸣虾蟆无声凉风至而鹤鸣阊阖风至而蜻蛚吟日至而泉跃
　　按吕不韦月令自东风解冻至水泽腹坚后魏始入厯为七十二其所载与夏小正淮南时则训管子与汲冢书互有出入及阅杨升庵所引王氷注素问亦引吕氏月令七十二与今厯中所载不同如桃始华为小桃华雷乃发声下有芍药荣田防化为鴽下有牡丹华王生作赤箭生苦菜秀作吴葵华麦秋至作小暑至半夏生下有木槿荣蛰虫坯戸下有景天华可考古今节之异



　　古微书卷十四
<经部,五经总义类,古微书>
　　钦定四库全书
　　古微书卷十五
　　明　孙防　编
　　易通卦騐
　　古今厯法载载晷影之数交有参差考之通卦騐更为悉僃此其完间也
　　冬至晷长一丈三尺当至不至则旱多温病未当至而至则多病逆心痛应在夏至
　　小寒晷长一丈一尺四分当至不至先小旱后小水丈夫多病喉痹未当至而至多病身热来年麻不为大寒晷长一丈一尺八分当至不至则先大旱后大水麦不成病厥逆未当至而至多病上气嗌肿
　　立春晷长一丈一寸六分当至不至兵起麦不成民疲瘵未当至而至多病熛疾疫
　　雨水晷长九尺一寸六分当至不至早麦不成多病心痛未当至而至多病□
　　惊蛰晷长八尺二寸当至不至则雾稚禾不成老人多病嚏未当至而至多病痈疽胫肿
　　春分晷长七尺二寸四分当至不至先旱后水歳恶米不成多病耳痒
　　清明晷长六尺二寸八分当至不至菽豆不熟多病嚏振寒洞泄未当至而至多温病死
　　谷雨晷长五尺三寸六分当至不至水物杂稻等不熟多病疾疟振寒霍乱未当至而至老人多病气肿立夏晷长四尺三寸六分当至不至旱五谷伤牛畜疾未当至而至多病头痛肿嗌喉痹
　　小满晷长三尺四寸当至不至凶言有大防先水后旱多病筋急痹痛未当至而至多病熛嗌肿
　　芒种晷长二尺四寸四分当至不至凶言国有狂令未当至而至多病厥头痛
　　夏至晷长一尺四寸八分当至不至国有大殃旱隂阳并伤草木下落有大寒未当至而至病睂肿
　　小暑晷长二尺四寸四分当至不至前小水后小旱有兵多病泄注腹痛未当至而至多病肿
　　大暑晷长三尺四寸当至不至外兵作来年饥多病筋痹胸痛未当至而至多病胫痛恶气
　　立秋晷长四尺三寸六分当至不至风为灾来年黍不熟未当至而至多病咳上气咽肿
　　处暑晷长五尺二寸三分当至不至国多浮令兵起来年麦不熟未当至而至多病胀耳热不出行
　　白露晷长六尺二寸八分当至不至多病痤疽泄未当至而至多病水腹闭疝瘕
</div>
    <div class="pagination">
<a href="古微书_page9.html">上一页</a><span>...</span><a href="古微书_page5.html">5</a><a href="古微书_page6.html">6</a><a href="古微书_page7.html">7</a><a href="古微书_page8.html">8</a><a href="古微书_page9.html">9</a><span class="current-page">10</span><a href="古微书_page11.html">11</a><a href="古微书_page12.html">12</a><a href="古微书_page13.html">13</a><a href="古微书_page14.html">14</a><a href="古微书_page15.html">15</a><span>...</span><a href="古微书_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
