<!DOCTYPE html>
<html>
<head>
    <meta charset="UTF-8">
    <title>融堂四书管见 - 第 6 页/共 16 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>融堂四书管见 - 第 6 页/共 16 页</h1>
    <div class="content">　　有意则有知，无意则无知。所贵于觉者，觉此无知之妙耳。圣人之心如太虚然，故曰不识不知。顺帝之则，学者往往以多能多识为务。圣人恐起意亿度之害道也。特发无知之旨以示之。无知如何，下文所以证也。鄙夫之问，若易答矣。我实空空无有，止扣其两端而已竭焉。明乎此，则知。虽言未尝言，虽思未尝思，而舜禹之所以不与，所以无为，可默喻矣。
　　子曰：“凤鸟不至，河不出图，吾已矣夫［平声］！”（凤，灵鸟，文王时鸣于岐山。河中龙马负图，伏羲时出。）
　　河图、凤鸟，瑞世之符，非必皆然也。夫子特假此，以叹时之不可为耳。《春秋》之作而绝笔于获麟，何哉？
　　子见齐衰者、冕衣裳者与瞽者，见之，虽少必作；过之，必趋。（齐衰，丧服。冕，冠也。衣，上服。裳，下服。冕而衣裳，贵者之盛服也。瞽，无目者。）
　　作者，敛然而起。趋者，翼然而疾。皆敬之容也。于此三者，虽少必尔，诚心所形，无间长幼也。
　　颜渊喟［苦位切］然叹曰：“仰之弥高，钻之弥坚；瞻之在前，忽焉在后。夫子循循然善诱人，博我以文，约我以礼。欲罢不能，既竭吾才，如有所立卓尔。虽欲从之，未由也已。”（喟然，叹声。弥者，愈也。循循，从容不迫之貌。诱，引进也。卓，立也。未，无也。）
　　高而不可及，坚而不可入，忽前忽后而不可定，此正汲汲皇皇，愤悱之时也。人情到此，多不能勇进。夫子却循循善诱，博以文，约以礼，使之欲罢而不能，欲见不得见，欲己不得已，引而不发，惟此时为然。既竭吾才，如有所立卓尔。虽比瞻忽不同，亦只是若有所见耳。至于欲从末由，则所谓高与坚者，由是也，本非高与坚也。一旦洞然，六通四辟，故又作卓尔之见。此章深见得夫子善教，颜子善学处。先儒论喟然之叹，当在问仁之前，足以破千古之惑矣。
　　子疾病，子路使门人为臣。病闲［如字］，曰：“久矣哉！由之行诈也，无臣而为有臣。吾谁欺？欺天乎？且予与其死于臣之手也、无宁死于二三子之手乎？且予纵不得大葬，予死于道路乎？”（夫子时已去位，无家臣。病闲，少差也。大葬，谓君臣礼葬。道路，弃于道路也。）
　　于本分上有纤毫不安稳处，便是欺天，况诈为臣乎。观死于二三子之手，与死于道路之语，只据本分，气象自然正大。
　　子贡曰：“有美玉于斯，韫［纡粉切］椟［徒木切］而藏诸？求善贾［音嫁］而沽诸？”子曰：“沽之哉！沽之哉！我待贾者也。”（韫，藏也。椟，匮也。沽，卖也。）
　　忧则违之，未尝韫藏。乐则行之，未尝求沽。子贡殆失问矣。两言沽之哉，不然之辞也。待贾，犹言待时。
　　子欲居九夷。或曰：“陋，如之何！”子曰：“君子居之，何陋之有？”（东方之夷有九种，欲居者，深叹诸夏之无君，非真欲往居之也。）
　　虽蛮貊之邦行矣，何陋之有乎？故君子无入而不自得。
　　子曰：“吾自卫反鲁，然后乐正，雅颂各得其所。”（鲁哀公十一年冬，孔子自卫反鲁）
　　未正之先，雅颂必多失所。雍，颂也，而歌于三家之堂。他可概见，斯道不行于天下。晚歳而归，拳拳一鲁。吁，真不幸矣哉。
　　子曰：“出则事公卿，入则事父兄，丧事不敢不勉，不为酒困，何有于我哉？”
　　纯德孔明，无非妙用。不勉而中，不思而得，虽应酬交错而我一无所有，非谦辞也。虚明洞洞，如水镜中象，实未尝有也。流俗于此数者，多不尽其分，故特揭以警之欤。然其大旨，惟不起意乃善耳。有意即有，无意本无，何有之言，学者宜听。
　　子在川上，曰：“逝者如斯夫［音扶］！不舍［上声］昼夜。”
　　愚尝作《竹泉赞》云：源源而来，涓涓而滴，不昼而出，不夜而息，与天地而始终，惟吾之一。
　　子曰：“吾未见好［去声下同］德如好色者也。”
　　民之秉彝，固好是懿德也，梏之反复，欲蔽情昬，则去禽兽不远矣，安得以其好色之心而好德哉？易犹转枢，难于登天。
　　子曰：“譬如为山，未成一篑［求位切］，止，吾止也；譬如平地，虽覆［芳服切］一篑，进，吾往也。”（篑，土笼也。）
　　止则止于此矣，而方进者不可量也。或止或往，谁实为之。
　　子曰：“语［去声］之而不惰者，其回也与［平声］！”（惰，懈怠也。）
　　个中人闻个中语，句句皆实事也。无所不悦，所以不惰。不然只是空言耳，如何强得。
　　子谓颜渊，曰：“惜乎！吾见其进也，未见其止也。”
　　此道无穷，岂有止哉。见其进，未见其止，所以叹颜子之能自强不息，而惜之耳。
　　子曰：“苗而不秀者有矣夫［音扶下同］！秀而不实者有矣夫！”（谷之始生曰苗，吐华曰秀，成谷曰实。）
　　苗而秀，秀而实，生理之自然也。有以夭阏之，则不尽其天矣。人皆有是四端，其苗之谓欤。是故不可以无学。
　　子曰：“后生可畏，焉［于虔切］知来者之不如今也？四十、五十而无闻焉，斯亦不足畏也已。”（来，后来。今，今日也。）
　　后生之所以可畏者，以方来者之未易量也。可畏之年不知所勉，至不足畏，则何及哉？古人之于四十，每每致意，如曰不惑，曰强仕，曰不动心之类，盖自幼而学。成德达才，此其时也，故又曰：“年四十而见恶焉，其终也已。”可不重欤，可不惧欤。闻言闻道，非谓有闻于人也。
　　子曰：“法语之言，能无从乎？改之为贵。巽与之言，能无说乎？绎之为贵。说而不绎，从而不改，吾未如之何也已矣。”（法语者，有法度之语，巽与者，巽顺而与之言。绎，思绎也。）
　　正大之论，不能不从。婉入之辞，不能不悦。悦而绎，方有味。从而改，方有益。不然则诡随，苟殉之徒耳，何足与之言哉？
　　子曰：“主忠信，毋友不如己者，过则勿惮改。”
　　人之心，固各有所主也。惟主于忠信，方是立德之本。一失所主，横流奔放，其祸有不可胜言者。圣人所以再提此语，为一章之首而申言欤。
　　子曰：“三军可夺帅也，匹夫不可夺志也。”（帅，主将也。）
　　匹夫有志尚不可夺，况志学者乎。此是力行第一个字。
　　子曰：“衣［去声下同］敝缊［纡粉切］袍，与衣狐貉［胡各切］者立，而不耻者，其由也与［平声］？‘不忮［之豉切］不求，何用不臧？’”子路终身诵之。子曰：“是道也，何足以臧？”（敝，坏也。缊，枲著也。袍，衣有著者，衣之贱也。狐貉，以狐貉之皮为裘，衣之贵也。忮，害。求，贪。臧，善也。二句卫风雄雉篇中语。）
　　耻衣之不若人，则其人可知矣。观子路车焉轻裘，气象不如是也，才耻于此。不忮则求，能不忮求，何所用而不善乎。夫子所以善之，虽然不以外物为心害，而后可进于道耳。苟进于道，忮求殆不足言也，果可以此为尽善而遂终身乎？夫子所以抑之。
　　子曰：“岁寒，然后知松柏之后雕也。”
　　易曰：困，德之辨也。平居无事，如何辨得？直到打不过处，方见力量浅深。
　　子曰：“知者不惑，仁者不忧，勇者不惧。”
　　无疑故不惑，无累故不忧，无馁故不惧。知，所以致知也。勇，所以力行也。知则仁矣，仁则勇矣。三者只一事。
　　子曰：“可与共学，未可与适道；可与适道，未可与立；可与立，未可与权适之也。”（适道，犹言造道也。权，称锤，衡所取平者。）
　　有志于道，决定不回，方可与之共学。悠悠泛泛，一出一入，何足与语也哉。然道非智探力索所可强也。一旦感悟，心通内明，乃自得耳。是谓适道，是谓知及之。知及之，仁不能守之，虽得之必失之。是故贵于立也。此立非力，此立非思，常觉常明，不昏不滞，则万变交错自然不动矣。此仁，守之功也。若夫达权则非圣人不可。桀纣可伐也，管蔡可诛也，蒲盟可背也，南子可见也，此仕止久速。所以为圣之时也。四节功夫，断断乎曰可与，曰未可与，具有科级次第。后世才说学便说权，可谓无忌惮。
　　“唐棣［大计切］之华，偏其反而。岂不尔思？室是远而。”子曰：“未之思也，夫何远之有？”（首四句，逸诗也。唐棣，郁李也。偏反者，言华之或偏或反也。而，语助也。《诗》云：室迩人远。则此室亦当是言人之居室。然夫子特借此以发何远之旨耳，不谓人也。）
　　诗曰：岂不尔思，室是远而。夫子则曰：未之思也，夫何远之有。嗟夫，思则得不劳，瞬息不思则不得，风马牛之不相及。思与不思者，谁？远与不远者，何物哉？
　　
　　乡党第十
　　
　　孔子于乡党，恂恂［相伦切］如也，似不能言者。其在宗庙朝［直遥切下同］廷，便便［旁连切］言，唯谨尔。（恂恂，信实貌。便便，辨也。）
　　入里必式固，自不当以颊舌多尚人，况吾夫子也耶。然愚三复斯旨深悟处。乡党之道，恂恂，似不能言，宜优游涵泳而得之。若宗庙朝廷，则有不可不明辨者，但谨而不放耳。或言或不言，虽各有宜，无往而非忠信笃敬也。他人才多言便佞给，必不谨。才不言便缄嘿，必不能恂恂。圣人于枢机，甚重记言行者，特冠一篇之首。
　　朝，与下大夫言，侃侃［苦旦切］如也；与上大夫言，訚訚［鱼巾切］如也。君在，踧［子六切］踖［子亦切］如也。与与如也。（侃侃，和乐貌。訚訚，中正貌。踧踖，不敢自安也。与与，不忘向君也。）
　　下大夫则侃侃，上大夫则訚訚。君在则踧踖与与。等级高下，无适不宜，变化虚明，自然中节。
　　君召使摈［必刃切］，色勃如也，足躩［驱若切］如也。揖所与立，左右手。衣前后，襜［赤占切］如也。趋进，翼如也。宾退，必复命曰：“宾不顾矣。”（摈，主国之君所使出接宾者。勃，变色貌。躩，盘辟貌。所与立，同为摈者，摈用命教之半，如上公九命，则用五人。揖左人，则左其手；揖右人，则右其手也。襜，整貌。翼，如鸟舒翼也。）
　　此一节，记摈相之容。色勃足躩，重君命之始也。宾退必告，谨君命之终也。
　　入公门，鞠躬如也，如不容。立不中门，行不履阈。过位，色勃如也，足躩如也，其言似不足者。摄齐升堂，鞠躬如也，屛气似不息者。出，降一等，逞颜色，怡怡如也。没阶趋进，翼如也。复其位，踧踖如也。
　　入公门如不容，过位言似不足，升堂屏气似不息，君愈近而愈肃也。出降一等逞颜色，君渐远而渐舒也。没阶言趋进者，进复于位也。复位言踧踖者，不敢自安也。
　　执圭，鞠躬如也，如不胜［平声］。上如揖，下如授。勃如战色，足缩缩［色六切］，如有循。享礼，有容色。私觌［直歴切］，愉愉［羊朱切］如也。（圭，诸侯命圭。聘问邻国，则使大夫执以通信。如不胜者，如力不能堪也。上堂则如揖，下堂则如授圭，于人皆恭也。战色，战而色惧也。缩缩，举足促狭也。如有循，言行不离地，如缘物也。享，献也。既聘而享，用圭璧，有庭实。私觌，以私礼见也。愉愉，色和也。）
　　执圭者，通信之始，故如战色，谨之至也。享礼者，交际之时，故有容色，气之和也。私觌者，燕见之暇，故愉愉，情之亲也。阳开阴阖，无非造化自然。
　　君子不以绀［古暗切］緅［侧由切］饰。红紫不以为亵服。当暑，袗絺绤，必表而出之。缁衣羔裘，素衣麑［研奚切］裘，黄衣狐裘。亵裘长。短右袂。必有寝衣，长［去声］一身有半。狐貉之厚以居。去［上声］丧，无所不佩。非帷裳，必杀［去声］之。羔裘玄冠不以吊。吉月，必朝服而朝。（君子，言大凡也。绀，深青扬赤色，齐服也。緅，绛色。三年之丧，以饰练服者。饰，领缘也。红紫，间色也。亵服，私居服也。亵服犹不用，其它可知。袗，单。葛之精者曰絺。麤者曰绤。表，外也，出必加外衣也。缁，黑色。羔裘，用黑羊皮。麑，鹿子，色白。狐，色黄。以衣裼裘，欲相称也。亵裘长，欲其温。短右袂，便用事也。寝衣，衾也。长一身有半，舒缩自便，覆足不露也。狐貉，毛深温厚，私居适体也。君子常佩，惟居丧则否。朝祭之服，裳用正幅如帷，要有襞绩，而旁无杀缝。其余若深衣，要半下，齐倍要，则无襞绩而有杀缝矣。丧主素，吉主玄，吊必易素也。吉月，月朔也。）
　　服者，身之章也。其色有宜，其制有度，其用有节，皆所以防非僻之心而养之以正也。先圣垂训如此，故概以君子言之。
　　齐［侧皆切下同］，必有明衣，布。齐，必变食，居必迁坐。（齐，则沐浴而着明衣，所以明洁其体也。）
　　变食者，变其常日之馔。迁坐者，迁其常居之所。皆所以严祀事也。
　　食［音嗣］不厌精，脍不厌细。食［音嗣］饐［于逸切］而餲［追迈切］，鱼馁而肉败，不食。色恶，不食。臭恶，不食。失饪［而甚切］，不食。不时，不食。割不正，不食。不得其酱，不食。肉虽多，不使胜食［音嗣］气。唯酒无量［去声］，不及乱。沽酒市脯不食。不撤姜食。不多食。祭于公，不宿肉。祭肉不出三日。出三日，不食之矣。食不语，寝不言。虽疏食［音士］菜羹，瓜祭，必齐如也。（食，饭也。精，凿也。饐，饭伤热湿也。餲，味变也。鱼臭烂曰馁。肉伤曰败。色恶臭恶，味败而色臭变也。臭，气也。失饪，烹调失生熟之节。不时，非时之物也。割不正，谓割牲之不以礼者。食以谷为主，不可使肉气胜之。无量，言不足为杯之限，惟以不及乱为度也。沽、市，皆买也，恐不洁。姜助胃不多，恐伤胃也。祭于公，助祭公家。不宿，不经宿也。出三日，供之者迟，慢神失礼也。）
　　滋味所以养血气，一失其宜，则伤生矣。圣人于此，纤悉不苟，非为口腹也。凡十余条，皆节饮食之道。食不语，寝不言，不特严于自防，亦且周于养生。祭肉不慢，虽薄必齐，所以事鬼神也。
　　席不正，不坐。
　　圣人之心，无时而非正，起居饮食皆行其所安也。后世乱伦失次，人道冺冺，有弗暇恤，而暇一席之计乎？
　　乡人饮酒，杖者出，斯出矣。乡人傩［乃多切］，朝服而立于阼阶。（杖者，老人也。六十杖于乡。傩，所以驱疫。阼阶，东阶也。）
　　不敢先杖者而出，所以尊乡老。朝服，非特安室神，且与乡人共敬其事也。
　　问人于他邦，再拜而送之。康子馈药，拜而受之。曰：“丘未达，不敢尝。”
　　再拜送之，重而有情也。辞曰未达，恭而不诡也。
　　厩焚厩。子退朝，曰：“伤人乎？”不问马。
　　圣人之仁有义行焉。若人与马，杂问便不可。爱无差等，墨子之学也。记者特书不问马三字，深见圣人之心。
　　君赐食，必正席先尝之；君赐腥，必熟而荐之；君赐生，必畜之。侍食于君，君祭，先饭［扶晚切］。疾，君视之，东首［去声］，加朝服，拖［徒我切］绅。君命召，不俟驾行矣。（食或馂余，故不荐。正席先尝，如对君也。腥，生肉也。先饭，为君当食也。君视疾，则迁之南牖首东而面北，加朝服于身，引大带于上也。不俟驾，急趋徒行，不敢留君命也。）
　　食则先尝，腥则熟而荐，生则畜，重君赐也。
　　入太庙，每事问。朋友死，无所归。曰：“于我殡。”朋友之馈，虽车马，非祭肉，不拜。（于我殡，殡于其家也。）
　　死无所归，朋友之责也。夫子以身任之。独拜祭肉，所以重先祖。
　　寝不尸，居不容。见齐衰者，虽狎，必变。见冕者与瞽者，虽亵，必以貌。凶服者式之。式负版者。有盛馔，必变色而作。迅雷风烈，必变。（尸，仰卧如死也。容，容仪。式，车前横木。有所敬，则俯而凭之。负版，持邦国图籍者。）
　　寝不尸，虽寝而未尝肆也。居不容，非惰也，申申夭夭是也。前言虽少必作，而此又以亵狎言之圣人。于人其有亵狎者哉，犹至亲且密云耳，甚言其不敢慢也。凶服不必齐衰，故变。与式亦异。盛馔与迅雷风烈必变，重主礼，敬天威也。
　　升车，必正立执绥。车中，不内顾，不疾言，不亲指。（绥，挽以登车者。内顾，回视也。）
　　正立而执，不特威仪有度，稍不正且倾敧矣。不内顾，不疾言，不亲指，皆车中安重之容也。正大气象，可以想见。
　　色斯举矣，翔而后集。曰：“山梁雌雉，时哉！时哉！”子路共［九用切］之，三嗅［许又切］而作。（雉，文禽。色者，指雉而言也。共，供之也。嗅者，嗅其气也。作者，起而不顾也。）
　　色斯举，与翚斯飞之类，语法正同始也。但见有色之飞举，中也翔，终也集。于山梁而后知其为雌雉焉。夫子连发时哉之叹，其义大矣，其旨远矣。子路取而共之，何为者哉？三嗅而作，不与之言而示之意。
　　
　　
　　
　　卷六 论语
　　
　　先进第十一
　　
　　子曰：“先进于礼乐，野人也；后进于礼乐，君子也。如用之，则吾从先进。”（先进后进，犹言前辈晚辈也。此非文质彬彬之君子，乃后生晚辈之浮于文者，以君子自命而反谓前辈为野耳。前辈，指先王盛时人物也。）
　　夫子既从周之文矣，曷为而又从先进乎？从先进即所以从周也。曰从周乐其文之盛，曰从先进反其文之弊。
　　子曰：“从［去声］我于陈、蔡者，皆不及门也。”德行［去声］：颜渊、闵子骞、冉伯牛、仲弓。言语：宰我、子贡。政事：冉有、季路。文学：子游、子夏。（不及门，言此时皆不在门也。）
　　或谓夫子因材教人，于此可见。愚谓不然，一元之气，浑浩流转，万物之形色于其间者，自各随材而成就。四科之目，圣门初未尝有如许分别也。
　　子曰：“回也非助我者也，于吾言无所不说［音悦］。”
　　有所疑难，则因有所发明。心通内融，言无不说，何疑难之有！曰非助我，深喜之辞也。
　　子曰：“孝哉闵子骞！人不间去声于其父母昆弟之言。”（间，隙也。）
　　父母兄弟无一毫之间，人言何自而可间也。非诚孝所积，深信不疑，未易至是。不然浮言一入，天属为仇矣。
　　南容三［去声］复白圭，孔子以其兄之子妻［去声］之。（诗大雅抑之篇曰：白圭之玷，尚可磨也；斯言之玷，不可为也。三复者，一日三复，斯言事见家语。）
</div>
    <div class="pagination">
<a href="融堂四书管见_page5.html">上一页</a><a href="融堂四书管见.html">1</a><a href="融堂四书管见_page2.html">2</a><a href="融堂四书管见_page3.html">3</a><a href="融堂四书管见_page4.html">4</a><a href="融堂四书管见_page5.html">5</a><span class="current-page">6</span><a href="融堂四书管见_page7.html">7</a><a href="融堂四书管见_page8.html">8</a><a href="融堂四书管见_page9.html">9</a><a href="融堂四书管见_page10.html">10</a><a href="融堂四书管见_page11.html">11</a><span>...</span><a href="融堂四书管见_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
