<!DOCTYPE html>
<html>
<head>
    <meta charset="UTF-8">
    <title>经义考 - 第 16 页/共 17 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>经义考 - 第 16 页/共 17 页</h1>
    <div class="content">　　冀氏[震]周易义畧 宋志十卷 佚
　　陈氏[良献]周易发隐 宋志二十卷 佚
　　胡一桂曰周易发隐二十卷嘉佑中良献自序云第一卷首序乾坤至十二卷有疑义者輙着于篇所以尊卦徳也自第十二卷至末明天地之数阴阳五行之变所以终其要也
　　常氏[豫]易源 宋志一卷 佚
　　胡一桂曰豫字伯起为太常博士易源一卷范阳卢泾序之云易之缊数世莫得传刘既窥其端常乃善继其绪总斯大旨着乎六篇命曰易源刘谓牧也
　　张氏[简]周易义畧 通志九卷 佚
　　易问难二十卷 佚
　　王氏[锜]周易口诀 通志六卷 佚
　　何氏[维翰]易义 佚
　　四川总志何维翰字叔良成都人韩魏公安抚剑南荐授四门助教
　　刘氏[纬]易义 佚
　　四川总志刘纬遂宁人
　　陈氏[文佐]易义 佚
　　四川总志陈文佐普州人
　　袁氏[建]易义 佚
　　卢氏[穆]易义 佚
　　白氏[勲]易义 佚
　　薄氏[洙]易义 佚
　　汪氏[沿]易义 佚
　　于氏[弇]易义 佚
　　按王锜袁建卢穆白勲薄洙汪沿于弇俱义海所引时代爵里莫考
　　邓氏[至]易义 佚
　　四川总志邓至双流人通六经翰林学士绾之父尚书左丞洵仁知枢密院事洵武之祖
　　彭氏[宗茂]易解 佚
　　长沙府志彭宗茂字尚英湘阴人隐居好学作易解始于屯蒙终于乾坤吴猎吴旗序之漕使邓汝谠置之学宫
　　
　　经义考卷十九翰林院检讨朱彝尊撰
　　易十八
　　周子[惇頥]易通[即通书] 一卷 佚
　　东都事畧周惇頥字茂叔舂陵人以荫为将作监主簿调南安军司理叅军后通判永州擢广南东路转运判官移提点刑狱以病求知南康军病剧上南康印分司南京惇頥酷爱庐阜买田其旁筑室以居号曰濓溪倡明道学着通书行于世
　　胡宏序曰通书四十章周子之所述也周子名惇頥字茂叔舂陵人推其道学所自或曰传太极图于穆修修传先天图于种放放传于陈抟此殆其学之一师欤非其至者也希夷先生有天下之愿而卒与凤歌荷筱长徃不来者伍于圣人无可无不可之道亦似有未至者程明道先生尝谓门弟子曰昔受学于周子令寻仲尼颜子所乐者何事而明道先生自再见周子吟风弄月以归道学之士皆谓程颢氏续孟子不传之学则周子岂特为种穆之学而止者哉粤若稽古孔子述三五之道立百王经世之法孟轲氏辟杨墨推明孔子之泽以为万世不斩人谓孟氏功不在禹下今周子启程氏弟子以不传之妙其功盖在孔孟之间矣人见其书之约也而不知其道之大也见其文之质也而不知其义之精也见其言之淡也而不知其味之长也顾愚何足以知之然服膺有年矣试举一二语为同志者起予之益乎患人以发策决科荣身肥家希世取宠为事也则曰志伊尹之所志患人以知识见闻为得而自画不待价而自沽也则曰学颜子之所学人有真能立伊尹之志修颜子之学者然后知通书之言包括至大而圣门之事业无穷矣故此一卷书皆发端以示人者宜其度越诸子直与易书诗春秋语孟同流行乎天下是以叙而藏之遇天下之善士又尚论前修而欲读其书者则传焉
　　朱子跋曰通书者濓溪夫子之所作也夫子姓周氏名惇頥字茂叔自少即以学行有闻于世而莫或知其师传之所自独以河南两程夫子尝受学焉而得孔孟不传之正统则其渊源因可槩见然所以指夫仲尼颜子之乐而发其吟风弄月之趣者亦不可得而悉闻矣所著之书又多放失独此一篇本号易通与太极图说并出程氏以传于世而其为说实相表里大抵推一理二气五行之分合以纪纲道体之精微决道义文辞利禄之取舍以振起俗学之卑陋至论所以入徳之方经世之具又皆亲切简要不为空言顾其宏纲大用既非秦汉以来诸儒所及而其条理之密意味之深又非今世学者所能骤而窥也是以程氏既殁而传者鲜焉其知之者不过以为用意高逺而己熹自蚤岁即幸得其遗编而伏读之初盖茫然不知其所谓而甚或不能以句壮岁获游延平先生之门乃始得闻其说之一二比年以来潜玩既久乃若粗有得焉虽其宏纲大用所不敢知然于其章句文字之间则有以实见条理之愈密意味之愈深而不我欺也顾自始读以至于今岁月几何倐焉三纪慨前哲之益逺惧妙旨之无传窃不自量輙为注释虽知凡近不足以发夫子之精藴然创建大义以俟后之君子则万一其庻几焉
　　邵子[雍]古周易 八卷[宋志无见周易会通因革] 未见
　　宋史雍字尧夫河南人事北海李之才受河图洛书宓牺八卦六十四卦图象探赜索隠妙悟神契玩心高明以观天地之运化阴阳之消长逺而古今世变微而飞走草木之性情深造曲畅庻几所谓不惑而非依仿象类亿则屡中者遂演宓牺先天之旨著书十余万言行于世嘉佑诏求遗逸留守王拱辰以雍应诏授将作监主簿复举逸士补颍川团练推官皆固辞乃受命竟称疾不之官卒赠秘书省著作郎元佑中赐谥康节
　　程子曰先生之学得之李挺之挺之得之穆伯长推其源流逺有端绪今穆李之言及其行事槩可见矣而先生纯一不杂汪洋浩大乃其所自得者多
　　张崏曰先生覃思于易经夜不设寝日不再食三年而学以大成大名王豫天悦博逹之士尤长于易闻先生之笃志爱而欲教之既与之语三日得所未闻始大惊服卒舍其学而学焉北面而尊师之卫人乃知先生之有道也
　　邵博曰古易卦爻一彖二象三文言四系辞五说卦六序卦七杂卦八其次序不相杂也予家藏大父手写百源易实古易也百源在苏门山下康节读书之处
　　王炎曰邵氏之学长于古易夫文王之演易不专为占筮用也静而正心诚意动而开物成务易皆具焉惟以占筮论之则古人如管辂郭璞闗朗之徒足以尽易之道矣不特邵氏能之也
　　魏了翁曰众人以易观易而滞于易先生以易观心而得于心其方圆图皇极经世诸书消息阴阳之几贯融内外之分盖洙泗后絶学也
　　黄震曰易言天地定位者天尊而上地卑而下其位一定而不可易易取其象于卦为乾坤凡二者为天地之气之统宗譬诸父母虽若无所施为实主宰乎一家而居其尊者也山泽通气者山泽一高一下水脉灌输而其气实相通通之为言贯也易取其象于卦为艮兑雷风相薄者雷风一迅一烈气势翕合而其形实相薄薄之为言逼也易取其象于卦为震巽水火不相射者水火一寒一热宜若相息灭而下然上沸以成既济之功乃不相射不相射者言不如射者之相射[音石]害也易取其象于卦为坎离凡六者皆天地之气之为譬如六子迭相运用而悉出于父母者也圣人设此章以释八卦之义似不过如此而已歴汉唐以至本朝伊洛诸儒未有外此而他为之说者惟邵康节得陈希夷数学创为先天之图移易卦之离南坎北为干南坤北曰此取易之天地定位也然易曰离也者明也南方之卦也坎者水也正北方之卦也则离南坎北经有明文矣天地定位于经未尝明言其为南北也何以知其此为先天之卦位言徒以卦言位或彼或此犹固未可知今以事理之实可见者考之则风一从南即盎然以温风一从北即冷然以寒南方属夏其热如此北方属冬其冻如此离南坎北信乎其如今易经之言矣康节移之以位乾坤将何所验以为信耶康节既移乾坤于南北又移艮以居西北移兑以居东南曰此取易之山泽通气也然易曰艮东北之卦也又曰兑正秋也则艮居东北兑居正西经有明文矣若山泽通气特言其通气而已于经未尝明言艮为西北兑为东南也康节何所考而指此为先天之卦位若以事理之实而考之山必资乎泽泽必出乎山其气相通无徃不然岂必卦位与之相对而后气可相通耶康节既移东北之艮于西北遂移震于东北而移巽于西南曰取易之雷风相薄也然易曰震东方也又曰巽东南也则震居东方巽居东南经有明文矣若雷风相薄特言其相薄而已于经未尝明言震为东北巽为西南也康节何所考而指此为先天之卦位若以事理之实考之震惟居正东巽惟居东南逼近而合故言相薄若逺而相对安得相薄而东北为寅时方正月又岂雷发之时耶康节既移离坎之位以位乾坤乃移离于正东移坎于正西曰取易之水火不相射也然南方为离北方为坎经文万世不磨水火不相射特言其性相反而用则相资耳于经未尝明言离为东方之卦坎为西方之卦也康节又何所见而指此为先天之卦位说者虽指火为日遂以离为东指水为月遂以坎为西然按说卦先言离为火然后言离为日独言坎为水而未尝言坎为月盖日乃太阳之精非特可以离言月乃太阴之精非特可以坎言月虽阴而其出必于东日虽阳而其没必于西周流运转昼夜不停非若水火之定位于一方者比也又可借日月以代水火为言耶易画于伏羲演于文王系于孔子传之天下万世惟此一易而己未闻有先天后天之分也虽曰未有天地已有此理然而作易始于伏羲不言先天康节特托易以言数诸儒未有以此而言易者也晦庵以理学集诸儒之大成原圣人因卜筮而作易始兼以康节之说而详之若据门人所録语类乃因康节之先天而反有疑于文王孔子之易及有疑于伊川之易传且有疑于易经此章八卦之位然按晦庵先生答王子合书明言康节言伏羲卦位近于穿凿附会且当阙之以此槩彼门人所録其一时之言尔抑録之者未必尽当时之真耶盖易所言者道而康节所言先天者数也康节虽贤不先于文王孔子也康节欲传伊川以数学伊川坚不从则不可以其数学而反疑伊川之易学又可知也学者且当以晦庵亲答王子合之言为正毋以门人记録晦庵之言为疑又曰邵子无易解不过观物经世先天图又曰邵易不藐之为象数则惮其难知
　　董真卿曰邵子古周易八卷与晁氏说之本同
　　朱升曰邵子发明易之数而一动一静之间天地人之至妙邵子固以理而妙是数矣
　　王袆曰自周秦以来伏羲之图鲜或传授而沦落于方技家孔子于系辞说卦固尝言之学者不察也邵子始发挥之盖邵子得之李挺之挺之得之穆伯长伯长得之陈希夷所谓先天之学也自先天之学明人知有伏羲之易而学易者不断自文王周公始矣王廷相曰易虽有数圣人不论数而论理要诸尽人事尔故曰得其义则易数在其中故邵子以数论天地人物之变弃人为而尚定命以故后学论数纷纭废置人事别为异端害道大矣
　　杨慎曰易图先天始于希夷后天续于康节盖康节因孔子易传难明因希夷之图又作后天图以示人如周子因孔子易有太极一句而作太极图朱子所以不明言者因其出于希夷而讳之恐人疑其流于神仙也
　　杨时乔曰希夷所传诸图旧秪存图而已康节始以圆者为天方者为地次序为横图乃皆还之于易自此而说卦自天尊地卑至天地定位诸书辞变象数之学皆粲如指掌不然孰从而知所为位所为象数哉
　　郑氏[夬]周易传 通考十三卷[读书志玉海俱作十二卷宋志不列易传别着时用书二十卷明用书九卷易传辞三卷易传辞后语一卷] 佚
　　司马光札子曰伏见并州盂县主簿郑扬庭自少及长研精易道譔着所传成易测六卷不泥阴阳不渉怪妄专用人事指明六爻求之等伦诚难多得臣不敢蔽輙取进呈
　　沈括曰江南人郑夬字扬庭曽为一书谈易其间一说曰乾坤大父母也复姤小父母也干一变生复得一阳坤一变生姤得一阴云云至干六变生归妹本得三十二阳坤六变生渐本得三十二阴乾坤错综阴阳各得三十二生六十四卦夬之为书皆荒唐之论独有此变卦之说未知其是非予后见兵部员外郎秦玠论夬所谈骇然曰何处得此法玠曰尝遇一异人授此厯数推徃古兴衰运厯无不皆验尝恨不能尽其术西都邵雍亦知大畧己能洞知吉凶之变此人乃形之于书必有天谴此非世人所得闻也
　　邵伯温曰先君易学微妙玄深不肖所不得知也其传授本末则受易于李之才挺之挺之师穆修伯长伯长师陈抟图南先君之学虽有传授而微妙变通则其所自得也平时未尝妄以语人惟大名王天悦荥阳张子望尝从学又皆蚤死秦玠郑夬尝欲从先君学先君以玠颇好任数夬志在口耳多外慕皆不之许玠尝语夬以王天悦传先君之学夬力求之天悦不许天悦感疾且卒夬赂其仆于卧内窃得之遂以为已学着易传易测明范五经明用数书皆破碎妄作穿凿不根尝以变卦图示秦玠夬窃天悦书入京师补国子监解试策问八卦次序夬以所得之说对有司异之擢在优等既登第以所著书投贽公卿之门后以赃罪窜秦谓必有天谴恐指此秦既知夬窃书乃谓夬何处得此法又谓西都邵某闻大畧近乎自欺矣然谓得之异人盖指希夷而言也
　　晁公武曰姚嗣宗谓刘牧之学授之吴秘秘授之夬邵雍言夬窃其学于王豫沈括亦言夬之学似雍云吴仁杰曰郑夬以序卦为文王六十四卦杂卦为伏羲六十四卦其说非是
　　马中锡曰夬著书谈易变曰干一变生复得一阳二变生临得二阳三变生泰得四阳四变生大壮得八阳五变生夬得十六阳六变生归妹得三十二阳坤一变生姤得一阴二变生遯得二阴三变生否得四阴四变生观得八阴五变生剥得十六阴六变生归妹得三十二阴乾坤错综阴阳各三十二乾坤大父母也复姤小父母也归妹者归宿之地也一时无人解其旨独秦玠者知之谓所亲曰此天地之秘藏西都邵雍稍知粗迹已能洞逹吉凶之变郑君何敢笔之于书当必有天谴吾因逹是动遭坎轲恐亦不久于世矣已而郑与秦果俱死此即焦延寿所谓四千九十六卦者耶
　　张子[载]横渠易说 宋志十卷 存
　　东都事畧张载字子厚长安人学古力行笃学好礼为闗中士人所宗世所谓横渠先生者也举进士为祁州司法叅军神宗召见除崇文检书以疾求去筑室南山下敝衣疏食专精治学召还同知太常礼院复以疾请归道病卒
　　宋史先生之学以易为宗以中庸为体
　　晁公武曰载居横渠故以名书其解甚畧系辞差详程珌曰宋兴百年名儒辈出胡安定得其义邵康节得其数程明道伊川得其理周濓溪得其体张横渠得其用然后易之道大明于天下
　　董真卿曰横渠易说三卷发明二程所未到处
　　吕柟曰横渠易说简易精实于发经开物修身教人甚切当为先生之书无疑窃谓易本为人事而作虽歴四圣其究一揆非专说天以道阴阳也故孔子以君子行此四徳解干元亨利贞示诸卦爻皆此例尔今以质诸易说益笃信焉
　　杨时乔曰今本止六十四卦无系辞实未全之书
　　王氏[安石]易解 宋志十四卷[通考作二十卷] 佚
　　晁公武曰王安石字介甫抚州临川人庆厯三年进士熙寜三年拜中书门下平章事七年罢明年再入相九年罢卒谥文介甫三经义皆颁学宫独易解自谓少作未善不专以取士故绍圣后复有龚原耿南仲注易三书偕行于场屋
　　杨时曰荆公于易只是理会文义未必心通易不比他经须心通始得
　　黄震曰荆公释易中字义甚详卦名解始于刚柔始交之屯展转次第用序卦之法而论其次颇有牵强处
　　顾氏[棠]周易义类 宋志三卷 佚
　　陈振孙曰叔思未详何人序言先儒论说甚众而其旨未尝不同卦爻或有不同而辞意未尝不一各立标目总而聚之
　　胡一桂曰周易义类三卷以先儒论易不同因取其辞说同者分目而聚之凡九十五条
　　吴中人物志棠字叔思与张仅几道皆为王安石门下士安石作三经义仅棠与焉
　　沈氏[季长]周易新义 通志二卷 佚
　　长编纪事季长钱唐人王安石妹壻也判国子监
　　按曽氏元丰类藳有贵池县主簿沈君夫人元氏墓志子三人曰季长越州司法叅军
　　王氏[逄]易传 通考十卷 未见
　　王安石作墓志曰逢字会之太平州当涂县人以进士起家权南雄州军事判官留为国子监直讲于书无所不观而尤喜易作易传十卷干徳指说一卷复书七卷名士大夫多善其书者
　　晁公武曰逢尝为国子直讲着易传十卷其学宗王弼
　　董真卿曰逢为王介甫客官国子直讲易传十卷宗王弼
　　司马[光]易说 宋志十卷[又三卷] 佚
　　晁公武曰司马光君实陜州夏县人初以父荫入官举进士甲科除馆阁校理神宗即位擢翰林学士御史中丞后除枢密副使力辞而去元佑初拜门下侍郎继迁尚书左仆射卒谥文正易说杂解易义无铨次盖未成书也
　　朱子曰尝得温公易说于洛人范仲彪炳文尽随卦六二之半其后缺焉后数年好事者于北方互市得版本始亦喜其复全然无以考其真伪也
　　陈仁子序曰九师兴而易道微易之微岂专九师咎哉彖翼而下旁薄深广留七分者亡几田丁施费脉脉师授俾勿坠龙龟图书或左用之而不悟京房守纬数其失也泥韩康伯谈名理其失也浮二千年间易道伥伥如蒙雾行述而不论河汾犹难之厯越五闰真人御宇王泽萃锺异人间出希夷抉羲画而成于邵濓溪泄周经而融于程以至汇为汉上而尚变演为考亭而尚占支析为合沙而尚象三圣玄藴剖抉靡遗而读者了然如生三代之世晚得温公易说一编视诸老犹最通畅今流传人间世藳虽未完其论太极阴阳之道乾坤律吕之交正而不颇明而不凿猎猎与濓洛贯穿中间分刚柔中正配四时微疑未安学者宜心会尔易之作圣人吉凶与民同患之书也非隠奥艰深而难见也谈易而病其隠且艰非深易者也参习是编易道庻其明乎
　　吕氏[大防]周易古经 通考二卷[书录解题十卷] 存
　　大防自序曰周易古经者彖象所以解经始各为一书王弼专治彖象以为注乃分缀卦爻之下学者于是不见完经而彖象辞次第贯穿之意亦缺然不属予因案古文而正之凡经二篇彖象系辞各二篇文言说卦序卦杂卦一篇总一十有二篇
　　晁公武曰吕大防字微仲京兆蓝田人皇佑初中进士哲宗即位召知制诰翰林学士拜尚书左仆射兼门下侍郎绍圣初谪授舒州团练副使循州安置未踰岭卒古经凡十二篇别无解释
　　尤袤与吴仁杰书曰顷得吕东莱所定古易一编朱元晦为之跋尝以板行乃与左右所刋吕汲公古经无毫髪异而东莱不及微仲尝编此书岂偶然同耶
　　陈振孙曰吕大防微仲所录上下经并録爻辞彖象随经分上下为六卷上下系二卷文言说卦各一卷
　　胡一桂曰古易之乱肇自费直继以郑玄而成于王弼古易之复始自元丰汲郡吕微仲嵩山晁以道继之最后东莱先生又为之更定实与微仲本暗合而东莱不及微仲尝编此盖偶未之见也
　　董真卿曰吕氏周易古经上经第一下经第二上彖第三下彖第四上象第五下象第六系辞上第七系辞下第八文言第九说卦第十序卦第十一杂卦第十二其所次序本末并与东莱定本同但东莱只分上经下经而无第一第二字又东莱称彖上传第一至杂卦传第十小有不同尔
　　王氏[岩叟]易传 佚
　　东都事畧岩叟字彦霖大名清平人举明经元丰末为监察御史元佑六年拜枢密直学士佥书枢密院事七年罢为端明殿学士卒赠正议大夫绍圣中坐元佑党追贬雷州别驾
　　鲜于氏[侁]周易圣断 宋志七卷 佚
　　东都事畧侁字子骏阆州人举进士第元佑初拜左谏议大夫以请外除集贤殿修撰知陈州卒
　　晁公武曰鲜于子骏景佑中登进士乙科元佑中仕至谏议大夫是书本之王弼刘牧而时辨其非且云众言淆乱折诸圣故名其篇曰圣断
　　陈振孙曰其书本于王弼刘牧而时辨其非又乾坤二卦不解爻象欲学者观彖象文言而自得之
　　魏了翁曰鲜于子骏裕陵称其文学司马文正公称其政事苏文忠公称其文章泰山孙先生称其经术其为人大畧可概矣
　　孙氏[觉]易传 佚
　　游酢序曰易之为书该括万有而以一言蔽之则顺性命而已阴阳之有消长刚柔之有进退仁义之有隆污三极之道皆原于易而会于理其所遭者时也其所托者义也其所致者用也知斯三者而天下之理得矣斯理也仰则着于天文俯则形于地理中则隠于人心而民之迷日久不能以自得也冥行于利害之域而莫知所尚圣人有忧之此易之所为作也伏羲象之而八卦成文王重之而六爻具周公系之辞仲尼训其义自伏羲至于仲尼则易之书不遗余旨矣盖将领天下于中正之涂而要于时措之宜也居则观象而玩辞动则观变而玩占以研心则虑精以应物则事举天且助之人且与之而何凶咎之有故曰是兴神物以前民用又曰因贰以济民行此四君子之用心也孙公莘老少而好易常以是行已亦以是立朝或进或退或语或黙或从或违皆占于易而后行也晚而成书辞约而旨明义直而事核又将于学者共之盖亦先圣之所期岂徒为章句以自名家而已此先生传易之意也学者宜以是观之
　　晁公武曰高邮孙觉字莘老元丰末自秘书少监除右谏议大夫元佑初迁给事中吏部侍郎莘老素与王介甫善后为谏官论新法遂絶
　　邹氏[浩]易解 佚
　　毘陵人品记邹浩字志完晋陵人登元丰进士颕昌教授元佑中擢右正言以谏立刘后忤旨覊管新州大观初召还迁左司谏进中书舍人迁吏部侍郎以寳谟阁待制知江寜府再谪衡州别驾寻窜昭州五年始归以疾卒高宗即位赠寳文阁直学士
　　浩自序曰余元佑中为太学博士讲易讲未终篇俄以罪去然易之大旨盖尝潜心矣后十年崇宁二年窜处昭州因以循省余隙北面于易而承教焉始也怳若三圣亲以指授然而犹有易也中也卦爻象数一念氷释然而犹有易也终也在天而天在地而地在人而人在物而物不知何者非易耶不知何者是易耶索之而不得也简之而不得也然则昔之作易者其谁乎今之学易者其谁乎不知谁之所以谁者又其谁乎不得已而喙鸣焉盖作易者以忧患兴而学易者以忧患入也作易者以忧患兴经着之矣学易者以忧患入未有过于孔子者故曰吾再逐于鲁伐木于宋削迹于卫穷于周围于陈蔡之间亲戚益踈徒友益散其所以韦编三絶是乃易之所不得遯也五十而学易有易可学也七十而从心所欲不踰矩则不可为典要惟变所适矣孔子易也易孔子也孔子与易虽大智迷矣予未得为孔子徒也然自元佑以来黜于襄州窜于新州又窜于永州昭州亲老不得养兄弟妻子离散举夫言罪戾者必归焉行年四十有五又适近于孔子言加我数年之时也孔子于是时前言学易予以是时愿学焉幸而得之以进于学则所谓可以无大过者尚窃庻几焉不瞠若乎其后也庄子曰果有言邪其未尝有言耶予既以夫未尝有言者容声于笔端矣于是又为之序
　　苏氏[轼]易传 宋志九卷[通考十一卷] 存
　　东都事畧苏轼字子瞻眉山人试礼部第二中甲科除大理评事佥书凤翔判官召试秘阁直史馆判官诰院通判杭州徙知密州徐州湖州言者摭轼诗谓之讪上坐贬黄州团练副使安置徙汝州哲宗即位起知登州召为礼部郎中除起居舍人迁中书舍人寻迁翰林学士兼侍读以龙图阁学士知杭州召为翰林学士承旨兼侍读复请外以龙图阁学士知颕州徙扬州俄以兵部尚书召还兼侍读寻迁端明翰林侍读二学士守礼部尚书绍圣初落职知英州又以寜逺军节度副使惠州安置贬琼州别驾昌化军安置徽宗即位移亷州改舒州团练副使徙永州未几提举玉局观寻致仕卒父洵晚读易作易传未究疾革命轼述其志卒以成书复作论语说最后居海南作书传三书既成抚而叹曰后有君子当知我矣苏籀记其祖辙遗书曰公言先曽祖晚岁读易玩其爻象得其刚柔逺近喜怒逆顺之情以观其辞皆迎刃而解作易传未完疾革命二公述其志东坡受命卒以成书初二公少年皆读易为之解说各仕他邦既而东坡独得文王伏羲超然之志公乃送所解于坡今蒙卦犹是公解
　　晁公武曰东坡自言其学出于父洵且谓卦不可爻别而观之其论卦必先求其所齐之端则六爻之义未有不贯者未尝凿而通之也
</div>
    <div class="pagination">
<a href="经义考_page15.html">上一页</a><span>...</span><a href="经义考_page11.html">11</a><a href="经义考_page12.html">12</a><a href="经义考_page13.html">13</a><a href="经义考_page14.html">14</a><a href="经义考_page15.html">15</a><span class="current-page">16</span><a href="经义考_page17.html">17</a><a href="经义考_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
