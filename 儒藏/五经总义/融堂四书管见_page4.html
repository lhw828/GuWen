<!DOCTYPE html>
<html>
<head>
    <meta charset="UTF-8">
    <title>融堂四书管见 - 第 4 页/共 16 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>融堂四书管见 - 第 4 页/共 16 页</h1>
    <div class="content">　　学以忠信为主，而十室之邑必有之，以见天下之美质可学，而至于圣者固多也。惟不知好，是以不若圣人耳。学者，岂可自弃？
　　
　　雍也第六
　　子曰：“雍也可使南面。”仲弓问子桑伯子，子曰：“可也简。”仲弓曰：“居敬而行简，以临其民，不亦可乎？居简而行简，无乃大［音泰］简乎？”子曰：“雍之言然。”（南面，君位，言可为诸侯也。子桑伯子，鲁人。先儒疑即庄周所称子桑户也。可者，仅可之辞。简，言不烦。）
　　居敬行简，即是仲弓可使南面处。居，如旷安宅而弗居之居。所居者敬，则所行无非敬，自然不烦也。居简则过矣。
　　哀公问：“弟子孰为好［去声］学？”孔子对曰：“有颜回者好学，不迁怒，不贰过。不幸短命死矣！今也则亡，未闻好学者也。”（迁，延及也。贰，迟疑不决也。）
　　不迁怒，不贰过，真用力于仁者。圣门之好学如此哉。旁遇他事微有未平，即所谓迁萌于隐微，斩截不果即所谓贰。此二语工夫极精密，又曰不迁者此心，虚明澄然，不为怒所迁动也。
　　子华使［去声］于齐，冉子为［去声］其母请粟。子曰：“与之釜。”请益。曰：“与之庾［音父愈甫切］。”冉子与之粟五秉［音丙］。子曰：“赤之适齐也，乘肥马，衣［去声］轻裘。吾闻之也，君子周急不继富。原思为之宰，与之粟九百，辞。子曰：“毋！以与尔邻里乡党乎！”（子华，公西赤，孔子弟子。冉子，冉有也。釜，六斗四升。庾，十六斗。秉，十六斛。急。穷迫也。周者，补不足。继者，续有余。原思，名宪，孔子弟子，孔子为鲁司宼时，以思为宰。粟，宰之禄也。九百，九百斛。辞，辞而不受也。毋，禁止之辞。五家为邻，五邻为里，万二千五百家为乡，五百家为党。）
　　当受而辞，不当得而请，皆意也，非中也。圣人所以建皇极。
　　子谓仲弓：“曰犁［利之切］牛之子骍［息营切］且角，虽欲勿用，山川其舍［上声］诸？”（犁，杂文。骍，赤色。周人尚赤色。牲用骍。角者，角周正，中牺牲也。山川，山川之神也。家语谓仲弓生于不肖之父。）
　　鲧殛死，禹嗣兴，安得以其父而舍之？种类虽或非才，为人子者不当甘自弃也。
　　子曰：“回也，其心三月不违仁，其余则日月至焉而已矣。”（三月，一时也。不违仁者，无纤毫意念蔽其本心也。其余者，颜子以次也。至者，至于不违也。）
　　本心虚明纯然，无间者三月。三月之外，犹未免微违。此颜子所以几于圣也。若圣人则纯德孔明，无违不违之可言矣。日至，是至于不违者终日。月至，是至于不违者终月。皆觉后事。但工夫有如许次第浅深，所以诸子皆不及颜欤。
　　季康子问：“仲由可使从政也与［平声下同］？”子曰：“由也果，于从政乎何有？”曰：“赐也可使从政也与？”曰：“赐也达，于从政乎何有？”曰：“求也可使从政也与？曰：“求也艺，于从政乎何有？”（从政，谓为大夫。果，决断。达，通晓。艺，有才能。乎何有，优为之也。）
　　冉有、季路在政事之科，而曰果，曰艺，夫子又亟称之。及相季氏，乃有大不然者。信道不笃而能不变于习俗者，寡矣。吁！可畏哉！
　　季氏使闵子骞为费［音秘］宰。闵子骞曰：“善为［去声］我辞焉，如有复［扶又切］我者，则吾必在汶［音问］上矣。”
　　不义而富且贵，于我如浮云。闵子有定见矣。若由与求也，终何为哉？
　　伯牛有疾，子问之，自牖［由久切］执其手，曰：“亡之，命矣夫［音扶］！斯人也而有斯疾也！斯人也而有斯疾也！”（伯牛，姓冉，名耕，孔子弟子。疾，淮南子以为癞。牖，南牖也。）
　　孟子曰：“莫之致而至者，命也。”冉伯牛之贤而有斯疾乎此，可以言命矣。夫子所以重叹惜之。
　　子曰：“贤哉，回也！一箪食［音嗣］，一瓢饮，在陋巷。人不堪其忧，回也不改其乐［音洛］。贤哉，回也！”（箪，竹器。食，饭也。瓢，瓠也。）
　　苟乐矣，虽死生之变不与易，箪瓢陋巷而为之遽改乎。要识所乐者何事，其不改者何以一日克己，之后三月不违之时，三叹而三咏也。
　　冉求曰：“非不说［音悦］子之道，力不足也。”子曰：“力不足者，中道而废。今女［音汝］画。”（画，画断也。）
　　知所以说则知所以用力，知所以用力则自强不息，日进无疆矣。安有力不足者？画者，斩然自弃之名也。
　　子谓子夏曰：“女［音汝］为君子儒，无为小人儒。”（儒，学者之称。）
　　囿于物我，而未能行天下之大公者，皆小人。儒也，为儒而未免于小人，其祸可胜言哉。
　　子游为武城宰。子曰：“女［音汝］得人焉耳乎？”曰：“有澹［徒甘切］台灭明者，行不由径。非公事，未尝至于偃之室也。”（武城，鲁下邑。澹台姓，灭明名，字子羽。径，小路取捷者。公事，如饮射读法之类。）
　　夫子得人之问，为宰之法也。子游灭明之对，观人之法也。
　　子曰：“孟之反不伐，奔而殿［去声］。将入门，策其马，曰：‘非敢后也，马不进也。’”（孟之反，名侧，鲁大夫。伐，夸也。奔，败走也。军后曰殿，战败以殿为功也。策，鞭也。事在哀公十一年。）
　　有功不伐，固厚之至。必若饰辞以自掩，不几于伪乎？战败而还，为国羞辱，区区敢后，遂谓已功。有识者所不为也。故夫子美之。
　　子曰：“不有祝鮀［徒河切］之佞而有宋朝之美，难乎免于今之世矣！”（祝，宗庙之官。鮀，字子鱼，卫大夫，有口才。朝，宋公子，有美色。）
　　巧言令色，皆能悦人。谄谀之徒，尤当世所喜。故虽有宋朝之美而无祝鮀之佞，亦难乎其免也。
　　子曰：“谁能出不由户？何莫由斯道也？”（何莫，犹云孰不也。）
　　人之由斯道，如出之必由户也。行不着，习不察，故终身由之而不知耳。然则所以不可须臾离者，果安在哉？
　　子曰：“质胜文则野，文胜质则史。文质彬彬，然后君子。”（野，言朴野。史，掌文书者。彬彬，文质相称之貌。）
　　质犹干，文犹华也。从根至杪，无非造化自然，如何欠得，但有先后次第耳，故曰：“则以学文”。
　　子曰：“人之生也直，罔之生也幸而免。”（罔，不直也。）
　　本心本直本无邪。枉此人之所以生者，失其为直，生如无生。盗跖之徒，蠢蠢然苟活于天地间，真幸免耳。
　　子曰：“知之者不如好［去声］之者，好之者不如乐之者。”
　　曩尝谓人患不知耳，如渴得饮，如夜行逢烛，如何不好？好后自然融悦。满天地皆春风和气也，如何不乐？由今观之，乃知圣训切中学者之病。世间亦不可谓无知者，旧习一胜，随即昏失。间或好矣，往往力量轻薄，工夫不继。又未免于怠荒。此知及之为难，而仁守之尤不易也。知而不好，与不知同。好而不乐，与不好同。
　　子曰：“中人以上［上声］，可以语［去声下同］上也。中人以下，不可以语上也。”
　　人皆可以为尧舜，性无有不善也。若论资质，则大略自有三等。上知下愚，固不可移矣。中人以上之人，已不易得。中人以下，蒙蔽之深。去下愚，无几而可与之语上也哉。使其可语，虽愚必明。
　　樊迟问知［去声下同］。子曰：“务民之义，敬鬼神而远［去声］之，可谓知矣。”问仁。曰：“仁者先难而后获，可谓仁矣。”（获，得也。）
　　乖人道，渎鬼神，知者不为也。仁者难在何处？往往才打不过便放下了。直是到险绝处能勇于一进，然后为得也才有。计获之心，便不是。
　　子曰：“知［去声下同］者乐［五教切下同］水，仁者乐山；知者动，仁者静；知者乐，仁者寿。”（知者，知此者也。仁者，能守其所知而不失者也。）
　　动则运而不穷，故乐水。静则寂然不动，故乐山。不滞于物，故乐。不夭其天，故寿。然仁者未尝不动，未尝不乐，特别而言之耳。
　　子曰：“齐一变，至于鲁；鲁一变，至于道”（齐太公始封之国在禹贡青州之地，鲁周公始封之国在兖州。）
　　齐坏于霸习，去王道愈远，有圣人作，虽大弊极坏，便可丕变，必曰再变。而至于道者次第，二国之浅深而言耳。期月而可，三年有成，变之规模也。
　　子曰：“觚不觚［音孤］，觚哉！觚哉！”（觚，饮器，受三升。）
　　觚而不觚，不足以为觚矣。为人而不尽其分，得谓之人乎？
　　宰我问曰：“仁者，虽告之曰：‘井有仁焉。’其从之也？”子曰：“何为其然也？君子可逝也，不可陷也。可欺也，不可罔也。”（从，谓入于井也。逝，往也。陷，溺也。罔，理之所无也。）
　　事之有无，或可欺，故可逝理之。是非不可罔，故不可陷。
　　子曰：“君子博学于文，约之以礼，亦可以弗畔矣夫［音扶］！”（约，要也。畔，背也。）
　　博学于文而约以礼，非笃志励行者，不能。虽未闻道，亦可以弗背矣。“亦可以”三字宜细玩。夫子之望学者，不止于是也。要端的直须透彻乃善。
　　子见南子，子路不说［音悦］。夫子矢之曰：“予所否［方九切］者，天厌之！天厌之！”（南子，卫灵公之夫人，有淫行。孔子至卫，使人谓孔子曰：“四方之君子，不辱欲与寡君为兄弟者，必见寡小君，寡小君愿见。”孔子辞谢，不得已而见之。矢，誓也。厌，弃绝也。）
　　子路但知其不可，而不知所谓无可无不可，无怪其不说也。子路所见者人，夫子所见者天。
　　子曰：“中庸之为德也，其至矣乎！民鲜［上声］久矣。”（中者，无过不及之名。庸，平常也。至，极也。鲜，少也。）
　　斯民也三代，之所以直道而行也，中庸之德。固其日用常事耳，民鲜能久而后以为至焉。呜呼！岂真鲜也哉！
　　子贡曰：“如有博施［去声］于民而能济众，何如？可谓仁乎？”子曰：“何事于仁，必也圣乎！尧舜其犹病诸！夫［音扶］仁者，已欲立而立人，已欲达而达人。能近取譬，可谓仁之方也已。”（博，广也。施，惠利也。病者，患其难也。譬，喻也。方，犹指归也。）
　　立者，立之斯立之立。达者，先知先觉之名。已欲立而欲人之皆立。已欲达而欲人之皆达。此仁者之心也。偏私自狭，安能如是！学者诚切已而反求，庶不缪其所趋向矣。子贡用心高远，以广惠爱为仁。而夫子令取譬于近，可谓端的。
　　
　　
　　卷四　论语
　　
　　述而第七
　　子曰：“述而不作，信而好［去声］古，窃比于我老彭。”（述，述旧也。作者，已自为之也。比，类也。老彭，商贤大夫。）
　　世衰俗薄，不知而作者多。去先王益远，信古者已不易得，况能好乎。夫子所以慨想老彭而窃自比之也，虽然二事则同，而所以为二事者异。祖述尧舜，宪章文武，岂斯人所可及哉。
　　子曰：“默而识之，学而不厌，诲人不倦，何有于我哉？”（识者，识见之识。何有，言无所有也。）
　　不可以探索得，不可以言语求，默而识之，妙不可思，知及之也。识后方知所用力，微厌即怠即荒。学而不厌，仁守之也。虽然非自成，已而已也，所以成物也。如是而学，如是而诲，而在我实无所有。虚明变化，何厌何倦。故夫子又自曰空空如也。
　　子曰：“德之不修，学之不讲。闻义不能徙，不善不能改，是吾忧也。”
　　德，谓之修者，譬如原有此物既坏而复修之也。学之讲，讲此而已。义之徙，徙此而已。不善之改，改其非此者而已。虽曰四事，其实一也。
　　子之燕居，申申如也，夭夭如也。（申申，其容舒也。夭夭，其色愉也。）
　　春风和气，盎盎无边。
　　子曰：“甚矣吾衰也［绝句］！久矣吾不复梦见周公。”
　　吾不复梦见周公，犹云今不复作此梦耳。圣人之心，无适也，无莫也，何梦不梦之有哉。
　　子曰：“志于道，据于德，依于仁，游于艺。”（据，不放逸也。依，不违也。游者，非专于具事之名。）
　　通古今，贯三才，何莫非道。道者无所不通之名也。但百姓日用而不知耳。得此，谓之德。全此，谓之仁。是故发轫首涂，莫先于志。志不先立，何据何依？艺曰游，则以学文之谓也。
　　子曰：“自行束修以上，吾未尝无诲焉。”（修，脯也。十脡为束。）
　　束修贽，礼之至薄者。苟以是心至，则无所不诲矣。互乡之进，鄙夫之问，可以见圣人之用心。
　　子曰：“不愤［房粉切］不启，不悱［芳匪切］不发，举一隅不以三隅反，则不复［扶又切］也。”（愤者，心求通而未得启开导之也。悱者，口欲言而未能发警悟之也。一隅，物之一角。反者，还答也。复，再也。）
　　此章备见圣门教人之深旨。愤悱者，求而未获，窒而未通，汲汲皇皇，愿见而不可得之时也。于此一启，其机即矢去川决矣。孟子跃如也，正合斯训。然亦触类而通，方可再叩。不然徒渎蒙无益。
　　子食于有丧者之侧，未尝饱也。子于是日哭，则不歌。
　　临丧而求饱，既哭而遽歌，稍知礼者不为也。须识夫子所以不饱于有丧者之侧，与不歌于哭之日，其心为如何，方见得圣人情性之正。
　　子谓颜渊曰：“用之则行，舍［上声］之则藏，唯我与尔有是夫［音扶］！”子路曰：“子行三军，则谁与？”子曰：“暴虎冯［皮冰切］河，死而无悔者，吾不与也。必也临事而惧，好［去声］谋而成者也。（万二千五百人为军。大国三军。徒搏，曰暴。徒涉，曰冯。）
　　曰有道则见，无道则隐。曰危邦不入，乱邦不居。贤人之事也，若夫用之便行，舍之便藏，则行藏系于用舍，而系于治乱，非磨不磷、涅不淄者，不能也。唯我与尔有是。夫子所以许颜渊者，大矣。而子路乃以行三军为问，虽然临事而惧，好谋而成，是真行三军之要旨也。因事启谕，切实的当。子路之疾，针砭斯言。
　　子曰：“富而可求也，虽执鞭之士，吾亦为之。如不可求，从吾所好［去声］。”（执鞭，贱者之事。）
　　圣人岂苟执鞭以求富贵者，所以甚言无可求之理，以绝学者外诱之根耳。贪鄙之徒，不安分义，狗彘其行，穿窬其心，争锥刀，尽锱铢，孳孳营营，死而不悔，是固不足道也。有志于学，而丰约之际未能无意，已不可与入道，况求富乎？信能于圣人所好之旨而有味焉，则充诎陨获之病，不攻而自去矣。
　　子之所慎：齐［侧皆切］、战、疾。
　　齐交神明，战系安危，疾系死生。圣人固无时而不谨也。于此三事愈加谨焉。故门人特记之。
　　子在齐闻韶，三月不知肉味。曰：“不图为乐之至于斯也！”（三月，宜自为一句。斯，指齐也。）
　　子在齐闻韶者，三月，每感其音之尽善尽美而忘肉食之味也。虞舜远矣，不谓此乐，乃闻于齐乎。若谓一闻韶音，历三月之久而不知肉味，固无此理。史记三月上加“学之”字。学之而至于忘味，又大不然。
　　冉有曰：“夫子为［去声下同］卫君乎？”子贡曰：“诺。吾将问之。”入，曰：“伯夷、叔齐何人也？”曰：“古之贤人也。”曰：“怨乎？”曰：“求仁而得仁，又何怨？”出，曰：“夫子不为也。”（为，犹助也。卫君，出公辄也。灵公逐其世子蒯聩。公薨，而国人立蒯聩之子辄。于是晋纳蒯聩而辄拒之。诺，应辞也。伯夷、叔齐，事见雍也篇。）
　　卫君父子而争，夷齐兄弟而逊，即此形彼，是非自明。所谓求仁而得仁者，仁安在？如何求？如何得？亦曰孝友两尽，不失其本心耳。若好名逊国，却不是仁。
　　子曰：“饭［符晚切］疏食饮水，曲肱而枕［去声］之，乐［音洛］亦在其中矣。不义而富且贵，于我如浮云。”（饭，食之也。疏食，粗饭也。）
　　圣人之心，无入而不自得也。故疏食饮水，曲肱而枕，乐亦在其中。味一“亦”字，岂专以贫贱为乐者哉。虽处富贵而此乐未尝不在。但不义而得者，真若浮云耳。
　　子曰：“加我数年，五十以学易，可以无大过矣。”
　　韦编三绝，用功于易久矣。岂待五十而始学之乎。而此云尔者，盖夫子自度，其学易至五十，可无大过耳。易者，穷理尽性，以至于命者也。四十虽已不惑，然犹未尽于知天命。知天命方是六通四辟，彻底洞然，尽易道之妙，故可以无大过。此非姑为谦辞，未至从心所欲，不逾矩，微过亦未免。
　　子所雅言，诗、书、执礼，皆雅言也。（雅，犹索也。后世每云雅故，故索之谓也。礼，非徙诵说，故曰执。）
　　学诗学礼，家庭之训不外乎此。至于书，又尧舜禹汤文武诸大圣人圣学相传之旨具在，谓之雅言。见得夫子寻常教人，大要在此三者。学者所宜尽心焉。雅言，先师谓非方言诵诗书及执礼之时，不用乡谈也。
　　叶［舒涉切］公问孔子于子路。子路不对。子曰：“女［音汝］奚不曰，其为人也，发愤忘食，乐［音洛］以忘忧，不知老之将至云尔。”（叶公，楚叶县尹沈诸梁，字子高，僭称公也。）
　　发愤者，果决勇进之谓。至于乐则疑，无发愤之可言矣。埋头一去，无始无终，澄然虚明，和乐融融，虽死生之变，如云气之在太空，忘食忘忧，以至忘老。呜呼！妙矣！岂章句文义可解释而强通哉！
</div>
    <div class="pagination">
<a href="融堂四书管见_page3.html">上一页</a><a href="融堂四书管见.html">1</a><a href="融堂四书管见_page2.html">2</a><a href="融堂四书管见_page3.html">3</a><span class="current-page">4</span><a href="融堂四书管见_page5.html">5</a><a href="融堂四书管见_page6.html">6</a><a href="融堂四书管见_page7.html">7</a><a href="融堂四书管见_page8.html">8</a><a href="融堂四书管见_page9.html">9</a><span>...</span><a href="融堂四书管见_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
