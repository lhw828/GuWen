<!DOCTYPE html>
<html>
<head>
    <meta charset="UTF-8">
    <title>九经古义 - 第 6 页/共 10 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>九经古义 - 第 6 页/共 10 页</h1>
    <div class="content">　　朝士凡士之治有期日期内之治听期外不听注郑司农云若今时徒论决满三月不得乞鞫邓展曰汉律有故乞鞫司马贞案晋令云狱结竟呼囚鞫语罪状囚若称枉欲乞鞫者许之【新律序云二嵗刑以上除以家人乞鞫之制省所烦狱也二嵗刑谓耐以上此魏世所改】
　　凡民同货财者令以国法行之犯令者刑罚之注云若今时加贵取息坐臧汉书王子侯表云旁光侯殷坐取息过律免陵乡侯诉坐贷谷息过律免息有程限过律则坐臧也
　　司刑注郑司农云汉孝文帝十三年除月刑疏云所赦者唯赦墨劓与刖三者其宫刑至隋乃赦也尚书正义曰汉除月刑除墨劓剕耳宫刑犹在至隋开皇之初始除男子宫刑妇人犹闭于宫崔浩汉律序曰文帝除月刑而宫不易张斐律注云以淫乱人族序故不易也栋案汉书鼂错对策曰除去隂刑张晏曰宫刑也则汉文亦除宫刑矣或后仍复之贾孔之说葢本崔张
　　司刺三赦注云若今时律令年未满八嵗八十以上非手杀人他皆不坐光武纪建武三年诏曰男子八十以上十嵗以下及妇人从坐者自非不道诏所名捕皆不得系【郑氏孝经注云手杀人者大辟即汉律所云不道也】
　　司厉其奴男子入于罪隶女子入于舂槀注云郑司农云今之为奴婢古之罪人也谓奴从坐而没入县官者男女同名髙诱曰汉律坐父兄没入为奴魏志毛玠汉律罪人妻子没为奴婢黥面说文曰男入罪曰奴女入罪曰婢【初学记引】风俗通曰古制本无奴婢即犯事者或原之减者被臧罪没入为官奴婢获者逃亡获得为奴婢也【初学记引】
　　掌戮杀王之亲者辜之注云辜之言枯也谓磔之荀子正论云斩断枯磔注云韩子曰采金之禁得而輙辜磔【内储説】辜即枯也又荘子有辜人巫咸文云暴虐不姑姑与枯通易大过之九二云枯杨生荑郑读枯为姑谓无姑山榆是辜枯姑三字古皆通也【壶涿氏注杜子春云橭读为枯枯榆木名与郑注易同】
　　条狼氏掌执鞕以趋辟注云若今卒辟车之为也续汉书志云大使车立乘驾驷从伍百璅弩十二人辟车四人
　　薙氏掌杀草秋绳而芟之注云含实曰绳释文曰绳音孕栋谓绳当为字之误也管子五行篇妇不销弃注云古孕字大驯首曰其膏人一月而膏与同玉篇云或孕字汗简云古文尚书以为孕【孕读如绳易渐九三妇孕不育荀爽本孕作乘乘绳声近故渐九五云鸿渐于陵妇三嵗不孕终莫之胜】
　　伊耆氏其其杖咸注云咸读为函古咸与函通毛诗巧言曰僣始既涵韩诗作既减减犹涵也司马相如封禅文云上咸五下登三徐广曰咸一作函汉书天文志间可椷剑苏林曰椷音函
　　大行人云诸侯之礼立当前疾毛居正六经正误云案车上无名疾者说文軓车轼前也以车凡声周礼曰立当前軓音范疑此近是栋谨案礼说云诸侯来朝行享于庙入大门下车所立之位上公立当车轵侯伯立当前侯子男立当车衡案侯俗作疾【唐石经及宋本皆同】论语邢昺疏【乡党】引周礼作前矦云侯伯立当前矦胡下又小雅蓼萧章孔疏引大行人亦作前矦葢说文疾作□古文矦作□相似易乱故前矦讹为前疾贾疏不详莫能辨正俗本流误人乆矣又案说文引周礼作前軓云軓车轼前也诗小戎隂靷云隂揜軓也孔疏谓以板木横侧车前隂映此軓故谓之隂考工记軓前十尺谓轼前曲中下垂柱地如人之颈故谓之矦矦犹胡也故郑注训为胡以其在軓前故曰前矦然则隂也矦也胡也皆前軓之名揜軓曰隂曲中曰矦下垂曰胡总名为軓当依说文定作軓则前衡后轵而軓在其间读者一见而心目了然矣
　　凡诸矦之王事注云孟子曰诸矦有王毛氏正误曰诸本皆云孟子曰诸矦有王案孟子无此句小行人注引春秋曰宋公不王又曰诸矦有王王有廵守此注是也栋案萟文志孟子十一篇赵台卿题辞云著书七篇又有外书四篇性善辩文说孝经为正其文不能宏深不与内篇相似外篇今亡秦汉诸人引孟子者今孟子皆无之【见王伯厚攷证】郑氏所引安知不在外篇乎毛说未是【刘昌诗云新喻谢氏多藏古书有性善辩一帙则知与文说孝经为正是谓四篇然则孟子逸书宋时犹有存者唐时尚未亡也】
　　小行人云令诸侯春入贡秋献功注云秋献功若今计文书防于九月其旧法卢植曰计断九月因秦以十月为正故【刘昭注补】
　　司仪问君客再拜对君问大夫客对君劳客客再拜稽首注云问君曰君不恙乎对曰使臣之来寡君命臣于庭问大夫曰二三子不恙乎对曰寡君命使臣于庭二三子皆在劳客曰道路悠逺客甚劳劳介则曰二三子甚劳王伯厚曰此亦见说苑郑氏所述葢古礼也贾疏云未知所出何文或云是孔子聘问之辞栋案襄廿七年春秋曰仲尼使举是礼也以为多文辞服防云以其多文辞故特举而用之后世谓之孔氏聘辞此书汉时犹存故郑引之或说非无据也
　　行夫居于其国则掌行人之劳辱事焉使则介之注云使谓大小行人也故书曰夷使郑司农云夷使使于四夷谓夷声案此则夷使犹焉使也晋语云焉作爰田焉作州兵淮南子云天子焉始乘舟礼记云故先王焉为之立制又云焉使倍之公羊云比托始焉尔又云吾将焉致乎鲁国皆训为于篆文焉于相似故于亦作焉焉使者言于行人之使则为之介刘氏音焉为夷非也或以焉属上句尢误
　　考工记作舟以行水注云故书舟作周郑司农云周当为舟隶法周作□又作□舟作□或作□字本相类谨案诗说云大东舟人之子郑曰舟当作周案集古録庚父敦铭有伯庶父作王姑舟尊敦或谓舟为丹又以为井董广川以为朱鲔集字舟为古文周字【汗简云朱育集字】顾埜王释亦引诗为证又史伯硕父鼎铭亦有王母舟母四十二字则舟即为周舟人之子即上文西人之子也诗以舟为周考工以周为舟义并通
　　轮人以其围之阞捎其薮郑司农云薮读为蜂薮之薮谓毂空壶中也案说文曰橾车毂中空也从木喿声读若薮然则薮本作橾读为薮也
　　参分其辐之长而杀其一注云杀衰小之也案杀犹衰也【见仪礼注】衰亦训小春秋云其周徳之衰乎注云衰小也小犹杀也
　　辀人大车之辕挚注云挚輖也案挚本轩轾字或作□见淮南子或作垫见仪礼注既夕云志矢一乘轩輖中庐人注云反覆犹轩輖也轩輖犹轩挚毛诗如轾如轩云轾挚也【张有复古编云□抵也从车执别作轾非】
　　辀欲颀典注云颀典坚刃貌郑司农云颀读为恳典读为殄驷车之辕率尺所一防恳典似谓此栋案殄古文腆字腆善也尺许一束一辀五束故为善也毛诗籧篨不殄笺殄当为腆燕礼不腆之酒注云古文腆作殄
　　终日驰骋左不楗注云书楗或作劵谓劵今倦字也说文劵劳也汉凉州刺史魏君碑云施舍不劵是劵与倦同毛居正六经正误云券契字皆从刀古者刻木为之故从刀从力者古倦字考工记辀人左不劵是也
　　冶氏案周有函冶氏为齐大公置良劒见战国策髙诱注曰函姓冶官名也因以为氏知铸劒晓鐡理能相劒
　　鲍人云察其线欲其藏也注云故书线或作综杜子春云综当为系防泉读为絤谓缝革之缕说文线缕也古文作线【□】与综相似汉书功臣表云不絶如线晋灼曰线今线缕字以线为今文未之攷也
　　韗人为臯陶穹者三之一郑司农云穹读为志无空邪之空案弟子职云志无虚邪或古本虚作空故读从之古穹与空同韩诗白驹云在彼穹谷【文选注】今诗穹作空【薛君曰穹谷深谷也】
　　玉人天子用全上公用龙侯用瓉伯用将注云玉多则重石多则轻公侯四玉一石伯子男三玉二石説文曰全纯玉也龙四玉一石也瓉三玉二石也将说文作埓埓玉石半相埓栋案郑氏之说本逸礼王度记【引见白虎通】许氏之说葢本贾逵逵作周官解故许从之受学故说文多依其说
　　矢人凡相笴欲生而搏生谓材生也古谓初取之材为生管子曰栋生桡韩非子曰涂濡而椽生皆谓初取之材也生而者燥则直是良材也
　　梓人为饮器勺一升爵一升觚三升赵明诚曰大观中潍之昌乐丹水防得爵及觚二器以觚量之适容三爵与攷工记合郑氏据韩诗以为觚当作觯【七经小传云一献而三酬者献以一升酬以三升也并而计之为四升四升为豆豆虽非饮器其计数则然此刘氏欲辟郑氏改豆为斗之说案文云爵一升觚三升一献而三酬适合一斗之数故郑云豆当为斗如刘氏之说当云一献而一酬乃合一豆之数】
　　庐人炙诸墙注云炙谓柱也释文云炙音救尌也音树炙说文引作乆云从后炙之象人两胫后有距也案既夕云木桁乆之注云乆当为炙士丧礼云幂用疏乆之注云乆读为炙谓之葢塞其口下注云以柱两墙之间挽而内之与仪礼乆之同义是乆为古文炙为今文也【炙从火乆声古文省火】
　　车人为耒庛长尺有一寸郑司农云庛读为其颡有疵之疵谓耒下岐疏云俗人谓颡额之上有疵病故读从之栋谓其颡有疵当在孟子今书疵作泚或先郑所据本与赵氏异耳贾疏失之
　　弓人菑栗不迆注云栗读为裂繻之裂毛诗东山曰烝在栗薪笺云栗析也古者声栗裂同也

　　九经古义卷八
<经部,五经总义类,九经古义>
　　钦定四库全书
　　九经古义卷九　　　　　　长洲惠栋撰
　　仪礼古义
　　士冠礼旅占注云古文旅作胪案周礼司仪旅摈先郑曰旅读为旅于泰山之旅后郑云旅读为鸿胪之胪陈之也班固述赞曰大夫胪岱侯伯僭畤郑徳云胪岱季氏旅于大山是也顔监曰旅陈也胪亦陈也胪旅声相近其义一耳禹贡曰蔡防旅平云祭山曰旅韦昭音卢卢籀文胪周书諡法曰惟三月既生魄周公旦大师望相嗣王既赋宪受胪于牧之野胪即旅也
　　兄弟毕袗注云袗同也者衣裳也古文袗为均栋案袗即汉之袀袨司马彪舆服志云郊祀之服皆以袀淮南子云尸祝袀袨髙诱曰袀纯服袨墨斋衣也篆书袗与袀相似古文作均故左氏僖五年云均服振振祭服上下皆故谓之袀戎事上下同服故谓之均服【服防注左传以均服为黑服月令曰乗路郑注云今月令曰乗轸路似当为袗字之误是郑意亦以袗为】
　　将冠者采衣紒汪云紒结发古文紒为结广雅曰发结也曹宪曰案説文即籀文髻字也古髻字皆作结汉有假结安簂结大手结周礼注结作紒俗作髻
　　主人酬賔束帛俪皮注云俪皮两鹿皮也古文俪为离説文云丽旅行也鹿之性见食急则必旅行从鹿丽声礼丽皮纳聘盖鹿皮也谯周古史考云伏牺制嫁娶以丽皮为礼古文作离者易离彖云离者丽也礼月令云宿离不贷注云离读如俪偶之俪两鹿皮者士昏礼注云俪两也春秋云鸟兽犹不失俪是俪为两也
　　再醮摄酒注云摄犹整也整酒谓挠之汉书匈奴云单于以径路刀金留犂挠酒应劭曰挠和也郑以摄酒有搅挠之事故举汉法以明之
　　眉夀万年注云古文眉作麋大戴礼王言云孔子愀然扬麋卢辨注云麋一作眉荀卿子非相云伊尹之状面无须麋杨倞云麋与眉同汉书皆以麋为眉【欧阳公集古录云汉故北海相景君碑有云不永麋夀全家集录三代古器铭有云眉夀者皆为麋夀葢古字简少通用至汉犹然也】
　　永受胡福注云胡犹遐也逺也案诗隰桑云心乎爱矣遐不谓矣礼记引此诗遐作瑕郑注云瑕之言胡也遐胡互训古音通【诗言胡考周礼諡法弥年夀考曰胡】
　　令月吉日昭告尔字爰字孔嘉髦士攸宜释文云字叶音滋案虞书鸟兽孳尾史记作字微郭忠恕汗简云古文尚书字作孳是字本有滋音毋容协也
　　记母追夏后氏之道也注云母发声也追犹堆也案追古堆字枚乗七发曰逾岸出追李善曰追亦堆字今为追古字假借之也説文云小阜也徐曰今俗作堆河东风陵堆戴延之谓之风塠
　　以官爵人徳之杀也注云杀犹衰也系上曰古之聪明睿知神武而不杀者夫虞翻注云乾坤坎离反复不衰亦读杀为衰淮南説山云上有三衰下有九杀衰音近杀故云杀犹衰也栋案衰犹差也荀卿子云相地而衰政注衰差也九章算术谓差分为衰分説林云大小之衰然注云衰差也春秋云迟速衰序又云其周徳之衰乎注云衰小也小犹杀也彼此互训【文王世子云亲亲之杀也注云杀差也是差与衰同】
　　士昏礼郑目录云曰入三商为昏贾疏云商谓商量是漏刻之名故三光灵曜亦曰入三刻为昏不尽为明孔氏诗正义云尚书纬谓刻为商然则三光灵曜当作考灵曜汉三神鉴铭曰吾作明镜幽链三商盖本书纬
　　皇舅某子曰知录云士昏礼皇舅某子此或諡或字之称与聘礼皇考某子同疏以为若张子李子妇人内夫家岂有称其舅为张子李子者哉案经云妇执笲菜祝帅妇以入祝告称妇之姓曰某氏来妇敢奠嘉菜于皇舅某子张稷若仪礼节解云疏之意或以妇新入门称姓以告故亦以姓称其舅春秋云男女辨姓其此之谓
　　记父醮子命之辞曰荀子云礼父南郷而立子北郷而跪醮而命之
　　勗帅以敬先妣之嗣荀子云隆帅以敬先妣之嗣案文隆训盛义亦通郑注仪礼作勗者当由避殇帝讳改隆为勗如毛诗隆冲为临冲郡国志隆虑为临虑之类【荀子亦以隆虑为临虑】汉时经学皆受之师时君之讳随时改易随文释之非复故书之义许叔重説文解字每载上讳不更笺释亦此例也上文赞啓防注云今文啓为开既夕请启期同贾公彦云髙堂生所者为今文案生为汉初人不应为景帝讳明经师相遂为故实非尽髙堂之旧也
　　视诸衿鞶注云视乃正字今文作示俗误行之曲礼曰幼子常视无诳注云视今之示字诗鹿鸣曰视民不恌笺云视古示字也古文春秋皆以视为示贾公彦曰古文字少眼目视瞻与以物示人皆作视字栋案示本神只字古视瞻之视皆作眂周礼説文皆同【启母庙石阙铭云昭眠后昆以眂为示】郑所据古文仪礼知视为古示字郭忠恕撰佩觿以郑氏此説大与説文石经相乖窃所未喻
　　士相见礼众皆若是注云今文众为终易杂卦云大有众也荀爽本众作终史记五帝纪云怙终贼刑徐广曰终一作众春秋有鲁大夫众仲明堂月令云众雨蚤降释草云乐贯众皆读为终仙人韩终亦作韩众古众字皆作终音
　　乡饮酒礼众賔辩有脯醢注云今文辩皆作徧古辩徧通用史记曰辩于羣神今尚书作徧春秋云子言辩舎爵于季氏之庙杜氏云辨徧也荀子脩身篇云扁善之度注云扁读为辨韩诗外云君子有辨善之度古徧字皆作辩司马迁从孔安国问故迁书多古文春秋多古字古言故皆以辩为徧【郷射礼云司射乃比众耦辩注云众宾射者降比之耦乃徧是郑亦以辩为徧】
　　遵者降席东南面注云遵者谓此郷之人仕至大夫者也今文遵为僎或为全【论语云异乎三子者之撰郑注云撰读为诠诠之言善也】礼记冠仪曰介僎象隂阳也注云古文礼僎皆作遵又少仪僎爵注云僎或作驺【本亦作驯】古文礼僎作遵【郷射礼注云谓之遵者方以礼乐化民欲其遵法之也】
　　公如大夫入注云如读若今之若周礼旅师职云而用之以质剂致民注云而读为若声之误也栋案古而与如通如犹若也故如而或读为若郑以为声之误则古读而如若也
　　主人释服注云古文释作舎大射仪云获而未释获注曰古文释为舎周礼大胥职云春入学舎菜注云舎即释也占梦职云乃舎萌于四方注云舎读为释舎萌犹释菜也古书释菜释奠多作舎字
　　郷射礼不贯不释注云古文贯作关栋案吕氏春秋云中关而止谓关弓正半而止即仪礼所谓不贯也贯与关古今通史记伍子胥传云伍胥贯弓执矢向使者注云贯乌还反后汉祭彤传能贯三百斤弓司马贞曰满张弓一云贯谓上也【古串与患通又读为贯故古文患作闷从心关省声】
　　箭筹八十长尺有握握素注云握本所持处也素谓刋之也握本以作肤张稷若节解曰握本以作肤以字疑误别本刋本一作肤亦费解或刋本一读义属上向一作肤指握字有作肤者四指曰肤与握义同握四指即四寸筹长尺四寸其四寸则刋之使白也愚谓案文当云握本或作肤张氏以为刋本一读属上句非也
　　唯君有射于国中注云古文有作又汗简云古文尚书有作又石鼓戊文【一作甲文】云澫澫又鱼董逌曰又通作有秦惠王诅楚文云又秦嗣王义作有古文又又作有周易繋辞曰履信思乎顺又以尚贤也郑氏易又作有诗长发云有防秉钺笺云有之言又也内则云凡养老五帝宪三王有乞言注云有读为又战国防公子他谓赵王曰今又案兵刘钱本又作有説文云有者不宜有也从月又声春秋传曰日有食之
　　燕礼云更爵注云古文更为受【大射仪同】周礼巾车云嵗时受读杜子春云受当为更春秋昭廿九年传云以更豕韦之后史记更作受知古文更字皆为受
　　升媵觚于宾注云媵送也读或为扬扬举也今文媵皆作腾檀弓下篇云杜蒉洗而扬觯注云礼扬作媵【宋本作腾非】扬举也媵送也扬近得之
　　升媵觚于公注云此当言媵觯酬之礼皆用觯言觚者字之误也古者觯字或作角旁氏由此误尔上经云主人坐奠觚与篚注云古文觚皆为觯又云主人拜受【受字当作送】觯注云今文觯作觚説文曰觗礼经觯汉书髙帝纪云上奉玉巵应劭曰饮酒礼器也古以角作受四升【韩诗説云三升曰觯四升曰角大射仪云侍射者降洗角觯疏云角觯以兕角为之非谓四升曰角者也】古巵字作觗郑氏驳五经异义曰觯角旁氏汝颍之间师读所作今礼角旁单古书或作角旁着氏则是与觚相涉学者多闻觚寡闻觗写此书乱之而作觚耳
　　对曰寡君君之私也注云私谓独受恩厚也栋谓私犹属也若邾滕之于齐宋故叔孙豹云邾滕人之私也上介致辞谦言属国
　　大射仪云西阶之西颂磬东面注云言成功曰颂西为隂中万物之所成古文颂为庸郑氏尚书云笙庸以间注云西方之乐谓之庸庸功也西方物孰有成功亦谓之颂颂亦是颂其成也
　　缀诸箭注云箭篠也古文箭作晋周礼大行人云扬州其利金锡竹箭注云故书箭为晋杜子春曰晋当为箭书亦或为箭【古读晋如箭故搢绅亦作荐绅】
　　且左还注云古文且为阻栋案古钟鼎文祖字皆作且如祖乙卣盄和钟文王命疠鼎师敦皆然尚书黎民阻饥今文作祖饥徐广曰祖始也孟康曰古文言阻古文祖作且且阻同字故仪礼尚书皆作阻
　　奏貍首注云貍首逸诗曽孙也貍之言不来也汉书郊祀志云周灵王即位时诸侯莫朝周苌乃明鬼神事设射不来不来者诸侯之不来朝者也封禅书云设射貍首徐广曰貍一名不来栋谨案礼説云不来反为貍犹并夹为籋终葵为推邾娄为邹勃鞮为披【周伯云邹古邾娄国外传勃鞮内传作披】夀梦为乗不可为叵【羊舌职説苑作羊殖舌职为殖也颛孙师之子为申祥颛孙为申也】后世反切之学出之此貍首之诗与祭侯之辞皆言诸侯来朝之礼不来者不宁侯故抗而射之然则苌行古礼説者谓依物怪以致诸侯妄矣【康成诗谱云射礼天子以驺虞诸侯以貍首大夫以采苹士以采蘩为节今无貍首周衰诸侯并僭而去孔子录诗不得　熊氏经説云貍首之诗古人以为射节小戴射仪所记诗曰曽孙侯氏四正具举大夫君子凡以庶士小大莫处御于君所以燕以射则燕则誉此貍首之诗也大戴投壶篇所记上章本同而前一句曽孙侯氏为数句隔断恐泰射张侯等语本以解説侯氏因乱入正文尔下文又换韵曰弓既平张四侯且良决拾有常既顺乃让乃揖乃让乃隮其堂乃节其行既志乃张此亦貍首之诗也　刘原父七经小传云或曰貍首鹊巢也篆文貍似鹊首似巢鹊巢之诗御之将之成之此亦附防之过】














　　九经古义卷九
　　钦定四库全书
　　九经古义卷十　　　　　　长洲惠栋撰
　　仪礼古义
　　聘礼云管人布幕于寝门外注云管犹馆也古文管作官今文布作敷易随初九云官有渝蜀才本官作馆穆天子传云官人陈牲义作馆
　　及庙门公揖入立于中庭栋案立读为位周礼小宗伯之职掌建国之神位注云故书位作立郑司农云立读为位古者立位同字古文春秋经公即位为公即立史记周本纪云武王既入立于社南今周书克殷解文也案其文云王入即位于社是立字当作位也古钟鼎文如周毛父敦铭及盄和钟立字释者皆训为位又周敦铭云毛伯内门立中庭周戠敦铭云苏公入右戠立中庭北郷韦嗣许叔重皆云列中庭之左右曰位明立字亦当作位释者仍训为本字非也
　　宾进讶注云今文讶为梧公食大夫礼云上介受宾币从者讶受皮注云今文曰梧受既夕若无器则梧受之注云谓对相授疏云梧即逆也对面相逢受案梧本作啎训为逆讶亦逆也既夕注不叠古文明古文讶亦有作梧也【汉书司马迁传賛云或有抵梧如淳曰梧读曰迕战国防楼梧亦作楼啎】
　　归饔饩五牢注云今文归或为馈案古文论语如咏而馈馈孔子豚鲁论皆作归士虞礼注云馈犹归也
　　车秉有五防注云防读若不数之数今文防或为逾下记曰十六斗曰防注云今江淮之间量名有为防者今文防为逾包咸论语注云十六斗曰庾庾即逾也古文作防
　　醙黍清皆两壶注云醙白酒也凡酒稻为上黍次之粱次之皆有清白以黍间清白者互相备明三酒六壶也汉律曰稻米一斗得酒一斗为上尊稷米一斗得酒一斗为中尊粟米一斗得酒一斗为下尊顔师古曰稷即粟也中尊者宜为黍米不当言稷盖据此注而言邢昺曰稷粟一物而本草稷米在下品别有粟米在中品又似二物故先儒甚疑焉
　　侑币注云古文侑皆作宥案春秋传侑皆作宥又周礼三宥管子作三侑古字通用
　　记云百名以上书于防不及百名书于方注云名书文也今谓之字防简也方板也疏云郑作论语序云易诗书礼乐春秋防皆尺二寸孝经谦半之论语八寸防者三分居一又谦焉是其防之长短郑注尚书三十字一简之文服防注左氏云古文篆书一简八字是一简容字多少者【防当作防板当作版】
　　问几月之资注云资行用也古文资作赍周礼外府云财用之币赍先郑云赍或为资今礼家定赍作资后郑云谓赍资同耳其字以齐次为声从贝变易古字亦多或作资
　　公食大夫礼云宰夫设黍稷六簋于俎西注云古文簋皆作防周礼小史云叙昭穆之俎簋注云故书簋或为几郑司农云几读为防古文也易损卦云二簋可用享蜀才本簋作防从古文
　　觐礼云侯氏降阶东北面再拜稽首摈者延之曰升注云从后诏礼曰延延进也案汉旧仪云丞相御史大夫初拜皇帝延登亲诏登犹升也【书逸嘉禾篇曰周公奉鬯立于阼阶延登賛曰假王莅政勤和天下此关中古文与觐礼傧者延升合假读为格正也】
　　四享皆束帛加璧注云四当为三古书作三四或皆积画此篇又多四字字相似由此误也郑志答赵商曰古三四积画説文曰亖籀文四贾公彦云古书作三四之字或皆积画者尧典云帝曰咨亖岳臯陶云外薄亖海泰誓序云作泰誓三篇是古书三四皆积画也春秋传子革云是四国者专足畏也刘光伯规过云楚语云今吾城三国无四国也谓古四字积画四当为三
　　大史是右注云古文是为氏曲礼曰五官之长曰伯是职方注云是或为氏汉书云造父后有非子孙氏为庄公顔监云氏与是同韩勅修孔庙后碑以于氏为于是汉末有是仪亦作氏陈承祚撰魏志以为孔文举改氏为是殊不知营陵是姓顺帝前已见于碑【见洪适隶续】何至汉季始改氏为是乎当时以是氏两字本通故或称氏或称是非有异义王裦不识蕃皮陈夀不辨是氏古字古音皆亡于晋惜哉
　　士丧礼云陈袭事于房中西领南上不綪注云綪读为防防屈也江沔之间谓萦收绳索为防古文綪皆为精説文云防防未萦绳读若旌案孟郁修尧庿碑精字作旌与古音合释文音防为侧庚反非也
　　布巾环幅不凿注云古文环作还案古环字皆作还春秋传云诸侯之师还郑而南又哀三年传云道还公宫公羊传云以地还之也又云师还齐侯汉书食货志云还庐树桑皆读为环
　　决用正王棘注云世俗谓王棘矺鼠言王棘可以矺鼠也矺古磔字史记李斯列传云十公主矺死于杜张守节云矺音贮格反司马贞曰矺音宅与磔同古今字异耳司马公类篇云王棘一名矺鼠刘昌宗音矺为托皆失之【磔鼠见张汤传】
</div>
    <div class="pagination">
<a href="九经古义_page5.html">上一页</a><a href="九经古义.html">1</a><a href="九经古义_page2.html">2</a><a href="九经古义_page3.html">3</a><a href="九经古义_page4.html">4</a><a href="九经古义_page5.html">5</a><span class="current-page">6</span><a href="九经古义_page7.html">7</a><a href="九经古义_page8.html">8</a><a href="九经古义_page9.html">9</a><a href="九经古义_page10.html">10</a><a href="九经古义_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
