<!DOCTYPE html>
<html>
<head>
    <meta charset="UTF-8">
    <title>古微书 - 第 14 页/共 23 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古微书 - 第 14 页/共 23 页</h1>
    <div class="content">　　乐纬
　　纬以配经也乐无经矣复有纬乎曲礼之乐记周官之大司乐附礼而见则乐之纬亦礼纬之埤而见者也经籍志三卷曰叶图征曰动声仪曰稽耀嘉稍有存者如后
　　乐叶图征
　　乐不叶则不可以征不可以征则不可以图也此论其谐而者以成篇
　　黄帝乐曰咸池【咸皆也池音施又曰池取无所不浸徳润万物故定以为名】帝颛顼曰五茎【能为五行之道立根茎也】帝喾曰六英【道冇英华又云六合之英】尧曰大章【尧时仁义大行法度章明】舜曰大招【招继也继尧之后循行其道】禹曰大夏【言其徳能大诸夏也】殷曰濩【音防承衰而起能防先王之道】周曰勺又曰大武【周亦承衰而起斟酌文武之道也】是以清和上升天下乐其风俗凤皇来仪百兽率舞神龙升降灵晏寜
　　六律黄钟十一月太簇正月姑洗三月防賔五月夷则七月无射九月六吕大吕十二月夹钟二月仲吕四月林钟六月南吕八月应钟十月阳为律隂为吕总谓之十二月律
　　按淮南子规始于一一生二二生三三生万物以三参物三三如九故黄钟之律九寸而宫音调因而九之九九八十一故黄钟之数立焉黄者土徳之色钟者气之所种也日冬至徳气为土土色黄故曰黄钟律之数六分为雌雄故曰十二钟以副十二月十二各以三成故置一而十一三之为积分十七万七千一百四十七黄钟大数立焉故黄钟位子其数八十一主十一月下生林钟林钟之数五十四主六月上生太簇太簇之数七十二主正月下生南吕南吕之数四十八主八月上生姑洗姑洗之数六十四主三月下生应钟应钟之数四十二主十月上生蕤賔蕤賔之数五十七主五月上生大吕大吕之数七十六主十二月下生夷则夷则之数五十一主七月上生夹钟夹钟之数六十八主二月下生无射无射之数四十五主九月上生仲吕仲吕之数六十主四月极不生征生宫宫生商商生羽羽生角角生姑洗姑洗生应钟比于正音故为和应钟生蕤宾不比正音故为缪日冬至音比林钟浸以浊日夏至音比黄钟浸以清以十二律应二十四时之变　谈律歴者多矣而其原于道极于数莫此为精故録之
　　时元日受气于天布之于地以时出入万物者也四时之节动静各有分次不得常以度行也谓之调露之乐【注以时出入月令十二月政是也从其出入则无灾祸也调露调和致于甘露也】
　　按此所谓黄帝调歴也
　　夫圣人之作乐不可以自娯也所以观得失之效者也故圣人不取备于一人必从八能之士故撞钟者当知钟击鼓者当知鼓吹管者当知管吹竽者当知竽击磬者当知磬鼓琴者当知琴故八士曰或调隂阳或调律歴或调五音故撞钟者以知法度鼓琴者以知四海击磬者以知民事钟音调则君道得君道得则黄钟蕤宾之律应君道不得则钟音不调钟音不调则黄钟蕤宾之律不应鼓音调则臣道得臣道得则太簇之律应管音调则律歴正律歴正则夷则之律应磬音调则民道得民道得则林钟之律应竽音调则法度得法度得则无射之律应琴音调则四海合嵗气百川以合徳鬼神之道行祭祀之道得如此则姑洗之律应五乐皆得则应钟之律应天地以和气至则和气应和气不至则天地和气不应钟音调下臣以法贺主鼓音调主以法贺臣磬音调主以徳施于百姓琴音调主以徳及四海八能之士常以日冬至成天文日夏至成地理作隂乐以成天文作阳乐以成地理阳乐黄钟也隂乐蕤宾也朔日冬至圣主厚祚鼓和乐于东郊致魂灵下太一之神
　　按后汉志京房受焦延寿六十律相生之法以上生下皆三生二以下生上皆二生四阳下生隂隂上生阳终于中吕而十二律毕矣中吕上生执始执始下生去灭上下相生终于南吕六十律毕矣十二律之变至于六十犹八卦之变至于六十四也宓羲作易纪阳气之初以为律法建日冬至之声以黄钟为宫太簇为商姑洗为角林钟为征南吕为羽应钟为变宫蕤宾为变征此声气之元五音之正也故统一日其余以次运行当日者各自为宫而商征以类从焉以六十律分朞之日黄钟自冬至始及冬至而复隂阳寒燠风雨之占生焉
　　隋志京房法隔八相生一始自黄钟终于中吕中吕上生黄钟不满九寸谓之执始下生去灭上下相生终于南事更増四十八律以为六十其依行在辰上生包育隔九编于冬至之后分为迟内其数遂减应钟之清宋太史钱乐之因京房南事之余引而伸之为三百六十律终于安运日当一管宫征旋韵各以次从
　　梁博士沈重钟律议曰淮南子云一律而生五音十二律而为六十音因而六之故三百六十音以当一嵗之日重乃依其本数用京房术各因月之本律以为一部以一部律数为母以一月中气所有日为子以母命子随所多少各一律所违日辰也自黄钟终于壮进一百五十律皆三分损一以下生自依行终于亿兆二百九律皆三分益一以上生惟安运一律为终不生其数皆取黄钟之实十七万七千一百四十七为本以九三为法各除其实得寸分及小分余皆委之即各其律之长也
　　律术曰阳以圆为形其性动隂以方为节其性静动者数三静者数二以阳生隂倍之以隂生阳四之皆三而一阳生隂曰下生隂生阳曰上生上生不得过黄钟之清浊下生不得过黄钟之实数皆参天两地之道也
　　黄钟主一一生万物故君子铄金为钟四时九乳【注九乳法九州】是以撞钟以知君钟音调则君道得
　　乐有皷击皷以知臣皷音调则臣道得
　　击磬以知民磬音调则民道得钟磬之音能千里鼓琴以知四海琴音调足以及四海也
　　吹竽有以知法度竽音调则度数得见
　　按白虎通壎坎音也管艮音也皷震音也弦离音也钟兑音也柷敔干音也壎在十一月壎之为言勲阳气于黄泉之下黙蒸而萌匏之言施也在十二月万物始施而劳笙者太簇之气象万物之生故曰笙有七正之节焉有六合之和焉天下乐之故谓之笙皷震音烦气也万物愤懑震动而生雷以动之同声相应其本乃在万物之始耶故谓皷也鼗者震之气也上应夘星以通王道故谓之鼗也箫者中之气万物生于无声见于无形僇也箫也故谓之箫箫者以禄为本言承天继物为民本人力加地道化然后万物戮也故谓之箫也瑟也啬也闭也所以惩忿琴者禁也所以禁止淫邪正人心也磬者夷则之气也万物之盛也其气磬钟之为言动也隂气用事万物动成钟为气用金声也镈者时之气声也节度之所生也君臣有节度则万物昌无节度则万物亡亡与昌正相迫故谓之镈祝敔者终始之声万物之所生也隂阳顺而复故曰柷承顺天地序迎万物天下乐之故乐用柷柷始也敔终也
　　【又】荀子曰声乐之象鼓大丽钟统实磬亷制竽笙箫和筦籥发猛埙箎翁博瑟易良琴妇好歌清净舞意天道兼皷其乐之君耶故皷似天钟似地磬似水竽箫管籥似星辰日月鞉柷拊□控□似万物
　　贲居曰古人穷乐之理微细形似有如是者葢其重也
　　先王制乐所以节百事
　　受命而王为之制乐乐其先祖也
　　作乐所以防隆满节喜盛也
　　乐聴其声和以音考以俗騐以物类
　　圣王只承天定禄爵人者不过其能尊卑有位位有物物有宜功成者赏功败者罚故乐用钟【不过其能谓量能授爵也有罪鸣钟以攻之也】
　　按管子昔皇帝以其缓急作五声以政五钟今其五钟一曰青钟大音二曰赤钟重心三曰黄钟洒光四曰景钟昧其明五曰黒钟其常五声既调然后作立五行以正天时五官以正人位人与天调然后天地之美生
　　周礼鳬氏为钟两栾谓之铣铣间谓之于于上谓之皷皷上谓之钲钲上谓之舞舞上谓之甬甬上谓之衡钟县谓之旋旋虫谓之干钟带谓之篆篆间谓之枚枚谓之景于上之攠谓之隧
　　五音克谐各得其伦则凤皇至冠类鸡燕喙蛇头龙形鳞翼鱼尾不啄生虫
　　五凤皆五色为瑞者一为孽者四其四皆似凤并为妖一曰鹔鹴鸠喙圆目身义戴信婴礼膺仁负智至则役之感也二曰发明鸟喙大颈身仁戴智婴义膺信负礼至则丧之感也三曰焦明长喙疏翼圆尾身义戴信婴仁膺智负礼至则水之感也四曰幽昌兑目小头大身细足身智戴信负礼膺仁至则旱之感也
　　按说文曰五方神鸟东方曰发明南方曰焦明西方曰鹔鹴北方曰幽昌中央曰凤皇
　　禽经青凤谓之鹖赤凤谓之鹑黄凤谓之鸾白凤谓之鹔紫凤谓之鷟
　　抱朴子曰夫木行为仁为青凤头上青故曰戴仁也金行为义为白凤缨白故曰缨义也火行为礼为赤凤背赤故曰负礼也水行为智为黒凤胸黒故曰向智也土行为信为黄凤足下黄故曰蹈信也古者太平之世凤皇常居其国而乳子焉夏后始食凤卵而凤去之
　　【又】按太平御览所引韩诗外传天老对黄帝者其文与韩今本小异谨采其异者曰首戴徳颈揭义背负仁心入信翼采礼足履正尾系武小音金大音鼓延颈奋翼五光偹举食有质饮有仪往即文来则善游必择所饥不妄下其鸣也雄曰节节雌曰足足昏鸣曰固常晨鸣曰发明昼鸣曰保章举鸣曰上翔集鸣曰归昌夫惟凤为能究万物道天地象百灵达五音成九徳览九州观八极见则有福徳备文武人圣皆服其前后文与韩同故不必録
　　天宫紫微宫也钩陈后宫也大当正妃【大当勾陈本大星也】阁道北斗辅天理贵人牢【为贵人作牢狱也】文昌宫天五官防府也戈招摇也【皆备兵难之星】梗河天矛也【梗河一名天矛】织女连营贱人牢【连荣贯索】咸池五车【五车咸池别名】天闗参旗伐也觜觹天庙也奎天豕也天矢娄也胃天仓也狼弧鱼陵天船天宛卷舌天老人【是西方星名也】栁主材木【栁星生材木也】
　　此篇杂记星象似无当于乐律及考之律歴志则二十八舍与钟律无不合者
　　又星律相通之故无可征者惟国语景王问泠州鸠畧载其说　王曰七律者何对曰昔武王伐殷嵗在鹑火月在天驷日在析木之津辰在斗柄星在天鼋星与日辰之位皆在北维颛顼之所建也帝喾受之我姬氏出自天鼋及析木者有建星及牵牛焉则我皇妣大姜之侄伯陵之后逢公之所冯神也嵗之所在则我有周之分野也月之所在辰马农祥也我太祖后稷之所经纬也王欲合是五位三所而用之自鹑及驷七列也南北之揆七同也凡神人以数合之以声昭之数合声和然后可同也故以七同其数而以律和其声于是乎有七律　通于此则汉志七始郑译七均与郑夹漈七音畧之说其皆始于是与
　　天元以甲子朔日冬至日月起于牵牛之初右行二十八宿以考王者终始或尽一其歴数或不能尽一以四千五百六十为纪甲寅穷【宋均曰纪即元也四千五百六十者五行相代一终之大数也王者即位或遇其统或不尽其数故一元以四千五百六十为甲寅之终也王者起必易元故不复防前而终言之也】
　　按续汉书黄帝造歴元起辛夘而颛顼用乙夘虞用戊午夏用丙寅殷用甲寅周用丁巳鲁用庚子汉初用乙夘至武帝元帝以丁丑中兴以来图防漏泄而考灵曜命歴序皆有甲寅元其所起在四分庚申元后百一十四嵗嵗朔差却二日及考之史记歴书太初元年嵗名焉逢【甲嵗雄也】摄提格【寅嵗隂也】日得甲子夜半朔旦冬至则以甲寅为元殆与四分歴合
　　后汉志元法四千五百六十纪法千五百二十【纪还复故歴】纪月万八千八百蔀法七十六【七十六嵗为蔀首】蔀月九百四十一章法十九章月二百三十五【十九嵗七闰月为一章】周天千四百六十一日法四蔀日二万七千七百五十九没数二十一为章闰通法四百八十七没七因为章闰日余百六十八中法四十二大周三十四万三千三百三十五月周千一十六晋隋以后歴术屡更其元法亦殊殆不可为典要













　　古微书巻二十
<经部,五经总义类,古微书>
　　钦定四库全书
　　古微书卷二十一
　　明　孙防　编
　　乐动声仪
　　凡奸声感人而逆气应之正声感人而顺气应之能动物者莫如乐也其翼在仪仪动则人心为之动矣
　　宫为君君者当寛大容众故其声以舒其和清以柔动脾也商为臣臣者当发明君之号令其声散以明其和温以断动肺也角为民民者当约俭不奢僭差故其声防以约其和清以静动肝也征为事事者君子之功既当急就之其事勿久流亡故其声贬以疾其和平以切动心也羽为物物者不齐委聚故其声散以虚其和断以散动肾也
　　按汉志商之为言章也物成熟可章度也角触也物触地而出戴芒角也宫中也居中央畅四方唱始施生为四声纲也征祉也物盛大而繁祉也羽宇也物聚蔵宇覆之也协之五行则角为木五常为仁五事为貌商为金为义为言征为火为礼为视羽为水为智为聴宫为土为信为思
　　白虎通角者跃也阳气动跃征者止也阳气止商者张也隂气开张阳气始降也羽者纡也隂气在上阳气在下宫者容也含也含容四时者也
　　又管子凡聴征如负猪承觉而骇凡聴羽如鸣马在野凡聴宫如牛马窌中凡聴商如离羣羊凡聴角如雉登木以鸣音疾以清
　　宫唱而商和是谓善太平之乐角从宫是谓衰世之乐羽从宫往而不返是谓悲亡国之乐也应相生应即为和不相生应则为乱也
　　按隋书乐工万宝常尝聴太常所奏乐然而泣曰乐声淫厉而哀天下不久相杀将尽时四海犹全盛后炀帝将幸江都乐人王令言之子于户外弹胡琵琶作翻调安公子曲令言卧室中闻之大惊蹶然而起曰变变急呼其子曰此曲兴自蚤晚其子曰顷来有之令言遂歔欷流涕曰帝必不反此曲宫声往而不反宫者君也吾所以知之
　　史记太史公曰正教者皆始于音故宫动脾而和正圣商动肺而和正义角动肝而和正仁征动心而和正礼羽动肾而和正智
　　夫神守于心游于目穷于耳往乎万里而至疾故不得而不速从胸臆之中而彻太极控引无题人神皆感神明之应音声相和孔子曰箫韶者舜之遗音也温润以和似南风之至其为音如寒暑风雨之动物如物之动人雷动兽禽风雨动鱼龙仁义动君子财色动小人是以圣人务其本
　　按史记律术论乐以神有曰音始于宫穷于角数始于一终于十成于三气始于冬至周而复生神生于无形成于有形然后数形而成声故曰神使气气就形形理如类有可类或未形而未类或同形而同类类而可班类而可识圣人知天地识之别故从有以至未形以得细若气微若声然圣人因神而存之虽妙必効精核其华道着明矣非有圣心以乘聪明孰能存天地之神而成形之情哉神者物受之而不能知及其去来故圣人畏而欲存之唯欲存之神之亦存其欲存之者故莫贵焉
　　贲居曰后世乐且亡况知乐之神乎释图澄之相铃音太常裴知古之聴佩声抑犹以神迎耳
　　官有六府人有五蔵五蔵肝仁肺义心礼肾智脾信也肝所以仁者何肝木之精也仁者好生东方者阳也万物始生故肝象木色青而有枝叶目为之何目能出泪而不能内物木亦能出枝叶不能有所内也肺所以义者何肺者金之精义者断决西方亦金成万物也故肺象金色白也鼻为之何鼻出入气髙而有窍山亦有金石累积亦有孔穴出云布雨以润天下雨则云消鼻能出纳气也心所以为礼何心火之精也南方尊阳在上卑隂在下礼有尊卑故心象火色赤而锐也人有道尊天本在上故心下锐也耳为之候何耳能遍内外别音语火照有似于礼上下分明肾所以智何肾者水之精智者进而止无所疑惑水亦进而不惑北方水故肾色黒水隂故肾双窍为之候何窍能泻水亦能流濡脾所以信何脾者土之精也土尚任养万物为脾之象生物无所私信之至也故脾象土色黄也口为之何口能啖尝舌能知味亦能出音声吐滋液
　　按素问五常大论平气之不及木曰委和火曰伏明土曰卑监金曰从革水曰涸流委和之纪其蔵肝其果枣李其谷稷稻其味酸辛其色白苍其畜犬鸡其虫毛介其声角商其病摇动注恐从金化也少角与判商同上角与正角同上商与正商同邪伤肝也伏明之纪其蔵心其果栗桃其谷豆稻其味苦咸其色丹其畜马彘其虫羽鳞其声征羽其病昬惑悲忘从水化也少征与少羽同上商与正商同邪伤心也卑监之纪其蔵脾其果李栗其谷豆麻其味酸甘其色苍黄其畜牛犬其虫倮毛其声宫角其病留满否塞从木化也少宫与少角同上宫与正宫同上角与正角同邪伤脾也从革之纪其蔵肺其果李杏其糓麻麦其味苦辛其色白丹其畜鸡羊其虫介羽其声商征其病嚏欬鼽衂从火化也少商与少征同上商与正商同上角与正角同邪伤肺也涸流之纪其蔵肾其果枣杏其谷黍稷其味甘咸其色黅其畜彘牛其虫鳞倮其声羽宫其病瘘厥坚下从土化也少羽与少宫同上宫与正宫同邪伤肾也　此所论五常平气主病也而其数与音声通者故足以相发明矣
　　冬至阳气应则乐均清景长极黄钟通土灰轻而衡仰夏至隂气应则乐均浊景短极防宾通土灰重而衡低春宫秋律百卉必凋秋宫春律万物必劳夏宫冬律雨雹必降冬宫夏律雷必发声
　　按隋志梁武帝为四器名之为通通受声广九寸宣声长九尺临岳髙一寸二分毎通皆施三一曰英通二曰青阳通三曰朱明通四曰白蔵通因以通声转推月气悉无差违而还相得中又制为十二笛以写通声饮古钟玉律并周代古钟莫不和韵又隋郑绎更立七均曰周有七音之律汉书律歴志天地人及四时谓之七始黄钟为天始林钟为地始太簇为人始是为三始姑洗为春防宾为夏南吕为秋应钟为冬是为四时四时三始是以为七其后译议竟寝七律亦不
　　天效以景地效以响律也天有五音所以司日地有六律所以司辰
　　按沈约宋志扬子云曰声生于曰律生于辰声以情质律以和声声律相协而八音生声和音谐是谓五乐日谓甲已为角乙庚为商丙辛为征丁壬为羽戊癸为宫辰谓子为黄钟丑为大吕寅为太簇夘为夹钟辰为姑洗已为中吕午为防宾未为林钟申为夷则酉为南吕戍为无射亥为应钟
　　又淮南子曰甲子中吕之征也丙子夹钟之羽也戊子黄钟之宫也庚子无射之商也壬子夷则之角也其说更为秘
　　风气者礼乐之始万物之首也物非风不能熟也风顺则嵗美风暴则嵗恶
　　按杜佑通典八卦之音卦各有风谓之八风一曰干之音石其风不周二曰坎之音革其风广莫三曰艮之音匏其风融四曰震之音竹其风明庶五曰巽之音木其风清明六曰离之音丝其风景七曰坤之音土其风凉八曰兊之音金其风阊阖
　　又隋志毛爽等依古于三重宻屋之内以轻缇素覆律口毎其月气至与律防符则飞冲素散出于外而气应有早晚飞有多少或初入月其气即应或至中下旬间气始应者或灰飞出三五夜而尽或终一月才飞少许者髙祖异之以问牛对曰飞半出为和气吹灰全出为猛气吹不能出为衰气和气应者其政平猛气应者其臣纵衰气应者其君暴髙祖駮之曰臣纵君暴其政不平非月别而嵗有异也今十二月律于一嵗内应竝不同安得暴君纵臣若斯之甚也不能对其后毛爽着律谱云梁取玉管及宋太史尺依様制管律又飞陈亡遗失隋志又云梁武帝作钟律纬参校古夹钟玉律更制新尺以证分豪制为四器名之为通四器弦间九尺丝数及弦长各以律本所建之月五行生王终始之音相次之理为其名义名之为通通施三转推月气悉无差舛又制为十二笛以写通声其夹钟笛十二调以饮玉律又不差异隋初得陈氏律管十有二枚牛取此管吹而定声然以万物人事非五行不生不成故五音用火尺其事火重用金尺则兵用木尺则丧用土尺则乱用水尺则律吕和调天下治平魏及周齐皆用土尺惟江东尺短于土长于水俗间不知者见玉作名为玉尺见铁作名为鐡尺诏施用水尺律乐前代金石竝毁之以息物议
　　作乐制礼时五音始于上元戊辰夜半冬至北方子【戊辰土位土为宫宫为君故作乐尚之以为始也夜半子以天时之始也】
　　中元者人气也气以定万物通于四时者也
　　下元者地气也为始万物生育长养葢蔵之主也按前汉志三统天施地化人事之纪十一月干之初九阳气伏于地下始着为一万物萌动钟于太隂故黄钟为天綂律长九寸六月坤之初六隂气受任于太阳继养化柔万物生长楙之于未令种刚强大故林钟为地綂律长六寸正月干之九三万物棣通族出于寅人奉而成之故太簇为人统律长八寸象八卦宓羲氏之所以顺天地通神明类万物之情也又史记歴书昔自在古歴建正作于孟春于时氷泮发蛰百草奋兴秭鳺先泽物乃嵗具生于东次顺四时卒于冬分时鸡三号卒明抚十二节卒于丑日月成故明也明者孟也幽者防也幽明者雌雄也雌雄代兴而顺至正之统也日归于西起明于东月归于东起明于西正不率天又不由人则凡事易壊而难成矣王者易姓受命必慎始初改正朔易服色推本天元顺承厥意
　　又董巴议曰昔伏羲始造八卦作三画以二十四气黄帝因之初作调歴歴代十一更年五千凡有七歴颛顼以今之孟春正月为元其时正月朔旦立春五星防于天歴营室也氷冻始泮蛰防始发鸡始三号天曰作时地曰作昌人曰作乐鸟兽万物莫不应和故颛顼圣人为歴宗　上元中元之说不可得闻故索二志以参之或得其概
　　土肥原陆饶隘狭斯生奢侈之俗也
　　古微书巻二十一
　　钦定四库全书
　　古微书卷二十二
　　明　孙防　编
　　乐稽耀嘉
　　不必耑述乐事但于天地人物各挹其光大而媺淑者以为礼义立标故其称如是然以视诸纬益窜匿矣
　　夏以十三月为正息卦受泰物之始其色尚黒以寅为朔殷以十二月为正息卦受临物之芽其色尚白以鸡鸣为朔周以十一月为正息卦受复物之萌其色尚赤以夜半为朔
　　按前汉志三代各居一綂黄钟子为天正林钟未之冲丑为地正太簇夤为人正天綂之正始生于子半日萌色赤地綂受之于丑初日肇化而黄至丑半日牙化而白人统受之于夤初日孽成而黒至夤半日生成而青天施复于子地化自丑毕于辰人生自夤成于申故歴数三统天以甲子地以甲辰人以甲申孟仲季迭用事为统首三微之统既着而五行自青始
　　角致发明身仁征致焦明身礼商致鹔鹴身义羽致凤凰身智宫致幽昌身信
　　镇星不逆行则凤凰至　焦明至为雨备【焦明水鸟】国安其主好文则凤凰来翔
　　按拾遗记旃涂国献凤雏载以瑶华之车饰以五色之玉驾以赤至于京师育于灵禽之苑饮以琼浆饴以云实凤初至之时毛色文彩彪发及成王封太山禅社首之后文彩炳耀成王崩冲飞而去孔子相鲁之时有神凤游集至哀公之末不复来翔故云凤鸟不至可为悲矣
　　草木子云西有颁雀东有諌珂北有定甲南锦驼鵕防飞光而映天缓鸡曳彩而骈罗皆窃凤形而似者也
　　鳞虫三百六十龙为之长羽虫三百六十凤为之长毛虫三百六十麟为之长介虫三百六十为之长倮虫三百六十圣人为之长
　　按周礼梓人为笋簴天下之大兽五脂者膏者臝者羽者鳞者宗庙之事脂者膏者以为牲臝者羽者鳞者以为笋簴外骨内骨却行仄行连行纡行以脰鸣者以注鸣者以旁鸣者以翼鸣者以股鸣者以胸鸣者谓之小虫之属以为雕琢厚唇弇口出目短耳大胸燿后大体短脰若是者谓之臝属恒有力而不能走其声大而宏有力而不能走则于任重冝声大而宏则于钟宜若是者以为钟簴是故击其所县而由其簴鸣锐喙决吻数目顅脰小体骞腹若是者谓之羽属恒无力而轻其声清而逺闻无力而轻则于任轻宜其声清而逺闻于磬宜若是者以为磬簴故击其所县而由其簴鸣小首而长身而鸿若是者谓之鳞属以为笋凡撄閷授簭之类必深其爪出其目作其鳞之而则于眂必拨尔而怒茍拨尔而怒则于任重宜且其匪色必似鸣矣爪不深目不出鳞之而不作则必頺如委矣苟頺尔如委则加任焉则必如将废措其匪色必似不鸣矣
　　古人凡制一器必取象于百物其于乐器尤谨也观笋簴之可以知鳞介飞动皆闗音乐矣
</div>
    <div class="pagination">
<a href="古微书_page13.html">上一页</a><span>...</span><a href="古微书_page9.html">9</a><a href="古微书_page10.html">10</a><a href="古微书_page11.html">11</a><a href="古微书_page12.html">12</a><a href="古微书_page13.html">13</a><span class="current-page">14</span><a href="古微书_page15.html">15</a><a href="古微书_page16.html">16</a><a href="古微书_page17.html">17</a><a href="古微书_page18.html">18</a><a href="古微书_page19.html">19</a><span>...</span><a href="古微书_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
