<!DOCTYPE html>
<html>
<head>
    <meta charset="UTF-8">
    <title>九经古义 - 第 10 页/共 10 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>九经古义 - 第 10 页/共 10 页</h1>
    <div class="content">




　　九经古义卷十五
　　钦定四库全书
　　九经古义卷十六　　　　　　长洲惠栋撰论语古义
　　有酒食先生馔郑氏论语馔作馂云食余曰馂案仪礼注云古文籑皆作馂説文曰籑具食也或作馔从巽则馂为古文馔也【汉书皆以籑为馔】
　　子曰书云孝乎惟孝友于兄弟释文作孝于云一本作孝乎唐石经同案蔡邕石经亦作于故包咸注云孝于惟孝美大孝之辞后世儒者据晋世所出君陈篇改孝于为乎以惟孝属下句以今攷之若非汉石经及包氏注亦安从而是正耶【华峤后汉书刘平江革传序云此殆所谓孝乎惟孝友于兄弟施于有政是亦为政也则知晋以前无以孝乎为絶句者但于误为乎其来已久】
　　季氏旅于泰山班固述賛曰大夫胪岱侯伯僣畤郑氏曰胪岱季氏旅于大山是也小顔曰旅陈也胪亦陈也胪旅声相近其义一耳禹贡曰蔡防旅平传云祭山曰旅韦昭音卢【卢籀文胪】士冠礼注曰古文旅作胪【周礼司仪旅摈先郑曰旅读为旅于泰山之旅后郑云旅读为鸿胪之胪胪陈之也周书諡法曰惟三月既生魄周公旦太师望相嗣王发既赋宪受胪于牧之野胪即旅也】
　　郁郁乎文哉汗简云古论语郁作戫汉石经仍作郁哀公问社于宰我郑本社作主云田主谓社案三王世家载春秋大传曰天子之国有泰社将封者各取其物色裹以白茅封以为社此之谓主土主土者立社而奉之也公羊传云虞主用桑练主用栗用栗者蔵主也何休云夏后氏以松殷人以柏周人以栗松犹容也想见其容貌而事之主人正之意也柏犹迫也亲而不逺主地正之意也栗者犹战栗谨敬貌主天正之意也疏云夏后氏以下出论语而郑氏注云谓社主正以古文论语哀公问社于宰我故也今文论语无社字是以何氏以为庙主耳
　　管仲之器小哉管子中匡篇施伯谓鲁侯曰管仲者天下之贤人也大器也盖当时有以管仲为大器者故夫子辨之
　　里仁为美择不处仁王伯厚曰张衡思赋引论语云里仁为美宅不处仁里宅皆居也盖古文云然今以宅为择而谓里为所居乃郑氏训解而何晏从之当以古文为正栋案释名曰宅择也择吉处而营之是择有宅义或古文作宅训为择亦通孟子亦作择赵岐曰简择不处仁为不智
　　无适也无莫也郑本适作敌莫音慕无所贪慕也栋案古敌字皆作适礼记杂记曰赴于适者郑注云适读为匹敌之敌史记范睢传攻适伐国田单传适人开户李斯传羣臣百官皆畔不适徐广皆音征敌之敌荀卿子君子篇云天子四海之内无客礼告无适也注云适读为敌【白虎通云君所以不为臣隠何以为君之于臣无适无莫义之与比赏一善而众臣劝罚一恶而众臣惧若为毕隠为不可殆也】
　　瑚琏也栋案二字从玉旁俗所作也当为胡连春秋传曰胡簋之事明堂位曰夏后氏之四连皆不从玉旁孔庙礼器碑又作胡辇古连辇字通易蹇之六四曰往蹇来连虞翻曰连辇也周礼郷师輂辇注云故书辇作连先郑云连读为辇巾车职云辇车组挽陆氏云辇本又作连音辇管子海王曰行服连轺輂汉书莲勺县如淳音辇酌则知连与辇音义皆同也【庄子连字皆音辇説文胡连字又作梿徐云俗作琏】
　　吾与女弗如也论衡引云吾与女俱不如也陈耀文曰郑别传从马融学季长谓卢子干曰吾与女皆不如也曹操祭桥云仲尼称不如顔渊李贤注引论语吾与女俱不如也
　　崔子郑氏注云鲁读崔为髙今从古王充论衡曰仕宦为吏亦得髙官将相长吏犹吾大夫髙子也安能别之盖用鲁论语之言微郑氏之注防不知充语何所指也
　　夫子矢之孔郑缪播皆云矢誓也虞翻周易注云矢古誓字
　　古之贤人也古本作贤仁故郑注云孔子以伯夷叔齐为贤且仁徐彦云古之贤仁也言古之贤士且有仁行若作仁字如此解之若作人字不劳解也
　　五十以学易可以无大过矣鲁论易为亦君子爱日以学及时而成五十以学斯为晚矣然炳烛之明尚可寡过此圣人之谦辞也或云古五字如七【见王肃诗传】孔子晚而好易故有是语史记亦云
　　三人行必有我师焉唐石经及释文皆云我三人行必得我师焉何晏注云言我三人行本无贤愚依注当有我字江熙注谷梁亦云我三人行必有我师顾炎武金石文字记载唐石经云三人行三上多一我字必有我师焉有误为得盖习于俗而忽不攷耳【释文云我三人行一本无我字必得本亦作必有】
　　陈司败郑氏以司败为人名齐大夫栋案古陈田字通故以为齐大夫
　　揖巫马期而进之仲尼弟子列传云巫马施字子旗吕氏春秋亦云巫马旗今论语作期孔安国注云弟子名施案説文云施旗貌齐栾施字子旗知施者旗也古人名字相配故白虎通云闻名即知其字闻字即知其名古旌旗字无作期者当从史记作旗
　　诔曰孔注云诔祷篇名案説文引作讄云累功徳以求福从言累省声郑氏小宗伯注云讄曰祷尔于上下神只则知古文论语本作讄
　　君子笃于亲汗简云古论语笃作竺尚书微子之命云曰笃不忘释文云笃本又作竺説文曰竺厚也
　　如有周公之才之美使骄且吝周书寤敬篇周公曰不骄不恡时乃无敌【陆氏论语释文云吝本亦作恡】此周公生平之学所以裕制作之原也夫子因反其语以诫后世之为人臣者
　　予有乱臣十人案释文及唐石经无臣字陆氏云本或作乱臣十人非后世因晋时所出大誓以益之邪刘原父遂辟马郑之説以邑姜易文母真臆説也原父又云或云古文无臣字如此则不成文尤谬王伯厚已辨之【古乱字皆作治戠敦云土官】
　　子畏于匡注包咸曰阳虎尝暴于匡夫子弟子顔尅时又与虎俱行后尅为夫子御至于匡匡人相与共识尅又夫子容貌与虎相似故匡人以兵围之孔子世家云孔子过匡顔刻为仆大雅云汉云后稷不克笺云克当为刻刻识也然则克与刻同释文云诸书或作顔亥家语云顔刻字子骄孔子适卫子骄为仆仲尼弟子列传无刻名云顔髙字子骄疑髙即尅也【春秋传有顔髙或以为即子骄案顔黄门家训云春秋之世顔髙顔鸣顔羽之徒皆一鬬者尔则髙非子骄明矣】
　　冕衣裳者冕郑本作弁云鲁读弁为絻今从古郷党篇亦然大戴礼孔子曰古者絻而前旒所以蔽明也説文曰冕或作絻从丝李善曰絻古冕字今论语作冕盖从鲁论又説文弁作□□与冕字相似包咸以冕为冠或□字之误【卫灵篇包咸注云冕礼冠明此非冕】
　　求善贾而沽诸蔡邕石经沽作贾唐石经及释文仍作沽玉篇又引作乃説文曰秦以市买多得为夃
　　与衣狐貉者立陆徳明云貉依字当作貈汗简云古论语貉作貈郷党篇同【髙诱淮南注云貈音涸】
　　不使胜食气説文曰既小食也从皀旡声论语曰不使胜食旣栋案气本古饩字详见左传补注饩又与旣通礼记中庸云旣廪称事郑注云旣读为饩是旣与气同【古既字作旣或省文作充见史记及説文】
　　人不间于其父母昆弟之言后汉书范升奏记王邑曰升闻子以人不间于其父母为孝臣以下不非其君上为忠注论语云云间非也言子骞之孝化其父母兄弟言人无非之者忠臣事君有过即谏在下无有非君者是忠臣也家君曰论语依此説为允若如朱注未足为孝也
　　仍旧贯释文云鲁读仍为仁今从古扬雄将作大匠箴曰或作长府而闵子不仁用鲁论也
　　季子然问仲由冉求可谓大臣与释文臣作云古文臣字本今作臣唐石经作臣栋案唐天后以□埊□□【又作□】○□□□□□【又作□】曌□□□□□代天地日月星君臣载初年正照证圣授戴国等字以论语字攷之亦非尽出臆造丙本篆书埊字见管子战国防鹖冠子等书战国防宋使者曰【曽钱本】请受邉城徐攻而留其曰续玉篇云□古文国字【义云章以□为国】
　　咏而归归郑本作馈云馈酒食也鲁读馈为归今从古王充曰咏而馈咏歌馈祭也何晏从鲁论作归故不载孔注【史记仲尼弟子传云咏而归徐广曰一作僓太史公采古文论语故作馈】
　　居之无倦释文云倦亦作卷栋案卷当作劵説文曰劵劳也汉凉州刺史魏君碑云施舎不劵郑氏攷工注云劵今倦字也
　　一朝之忿忘其身以及其亲荀子不苟篇曰鬭者忘其身者也忘其亲者也行其少顷之怒而丧终身之躯然且为之是忘其身也室家立残亲戚不免乎刑戮然且为之是忘其亲也杨倞曰盖当时禁鬬杀人之法戮及亲戚尸子曰非人君之用兵也以为民伤鬬则以亲戚殉一言而不改之也
　　人之言曰予无乐乎为君惟其言而莫予违也韩非子外储説曰晋平公与羣臣饮饮酣乃喟然叹曰莫乐
　　一为人惟其言而莫之违
　　鄙哉硁硁乎案説文□古文磬故何晏注云此硁硁者谓此磬声也史记载乐记云石声硁硁即磬字今礼记作磬
　　工欲善其事必先利其器汉书梅福云孔子曰工欲善其事必先厉其器古文论语厉作利案春秋文七年传云训防利兵是利与厉同
　　好行小慧郑氏云小慧谓小小之才知鲁读慧为恵今从古案篆文叀与彗同汉书昌邑王清狂不惠义作慧
　　且在邦域之中矣汉书王莽传云封域之中依孔注邦当作封古字邦封同或云封当作邦汉讳邦改为封非也尚书序邦诸侯邦康叔义皆作封汉有上邦下邦县字如封字下文邦内郑本作封内明此邦域亦当作封域也【论语释文云邦或作封】
　　友便辟马郑皆读辟为譬谓巧为譬谕以求容媚徐彦曰今世间有一论语音便辟为便僻者非郑氏之意通人所不取矣
　　生而知之者上也杨方五经钩沈曰生而知之者上也问曰孰生而知之乎答曰圣人二仪既判县象列晖八风有序四气错御览日月而达隂阳之数消摇八节俯仰元黄弥纶天地之体穷竟有生之机瞻天为师用醒已心故曰生知不亦审乎【初学记】
　　夫子莞尔而笑释文莞作苋云本今作莞周易夬之九五曰苋陆夬夬虞翻注云苋悦也读如夫子苋尔而笑之苋是汉以来皆作苋唐石经仍作莞非也【广雅曰萖笑也疑苋字之误苋亦训笑故何晏云苋尔小笑貌】
　　吾其为东周乎何晏注云兴周道于东方故曰东周此与公羊黜周王鲁之説合
　　钻燧改火注马融曰周书月令有更火之文邢昺曰其辞今亡隋牛云蔡邕王肃云周公作周书有月令第五十三即此也【与今本异今作汲冢书非也】又云周书月令论明堂之制殿垣方在内水周如外水内径三百步尚书正义引月令云三日曰朏唐大衍歴议曰七十二候原于周公时训月令虽颇有増益然先后之次则同然则月令篇歴隋唐犹在也
　　恶居下流而讪上者蔡邕石经无流字当因子张篇恶居下流涉彼而误盐鐡论大夫曰文学居下而讪上汉书朱云传云小臣居下讪上是汉以前皆无流字
　　恶果敢而窒者郑氏曰鲁论窒作室今从古案韩敕修孔庙后碑亦以窒为室汉书功臣表有清简侯室中同史记作室中徐广曰室一作窒知室与窒通
　　年四十而见恶焉蔡邕石经四十字作古钟鼎文四十字皆従今石经犹然郑注古文孝经云彊而仕行步不逮县车致仕
　　何徳之衰唐石经云何徳之衰也案蔡邕石经云凤兮凤兮何而徳之衰也往者不可諌也来者犹可追也下二也字唐石经无【庄子云孔子适楚楚狂接舆游其门曰凤兮凤兮何如徳之衰也如与而古字通】
　　夫执舆者为谁蔡邕石经云孰车者为谁子路云云案车舆古通用也诗出车云我出我车荀子引作舆下章云出车彭彭史记引作出舆孟子曰十月舆梁成本亦作车梁
　　植其杖而芸蔡邕石经云置其杖而耘案商颂那诗置我鞉鼔笺云置读曰植正义云金縢云植璧秉圭郑注云植古置字然则古者置植字同説文曰植或作防从置
　　君子不施其亲释文施作弛云旧音絁蔡邕石经仍作施左传曰乃施邢侯正义云晋语施邢侯氏孔晁云废其族也则国语读为弛训之为废家语説此施亦为弛王肃曰弛宜为施施行也服虔云施罪于邢矦施犹劾也栋案劾者谓罪法之要辞不劾其亲者所以隠其罪亲亲之义也【古施弛字通见周礼注】
　　叔夜栋案周有叔液鼎即八士之叔夜也古文液或省作夜尚书大传曰思之不容是谓不睿时则有脂夜之妖郑康成注云夜读为液是古液字作夜【今五行志脂夜宇皆作液】
　　子游曰蔡邕石经游作斿説文云防旌旗之游读若偃古人名防字子游游旌旗之流也从防汓声游与斿通大宰九贡八曰斿贡注云斿读如囿游之游汉武班碑亦以斿为游
　　子夏之门人小子当洒埽陆徳明云洒正作洒扫本今作埽栋案陆説非也説文曰洒古文以为洒埽字周礼仆掌埽除粪洒先郑以为洒当为洒后郑据古文论语定为洒经传中如毛诗弗洒弗埽洒埽穹窒于粲洒埽洒扫庭内晋语供备洒埽之臣皆古文也【周伯六书正譌以洒埽字俗用洒失之】
　　君子之道焉可诬也汉书薛宣传云君子之道焉可怃也苏林曰怃同也兼也晋灼曰怃音诬师古曰论语载子夏之言谓行业不同所守各异唯圣人为能体备之家君曰苏解得之
　　贤者识其大者蔡邕石经识作志述而云多见而识之白虎通引作志郑注周礼保章氏云志古文识春秋僖廿四年传云以志吾过又昭四年传云且曰志之十三年传云嵗聘以志业皆古文识论语左传皆出孔壁中故多古文贾公彦曰古之文字少志意之志与记识之志同后代自有记识之字不复以志为识何晏晋人改志为识而古文遂不可攷后人因循莫能是正可嘅也
　　周有大赉善人是富战国防云制海内子元元非兵不可髙诱曰元元善也姚察汉书训纂曰古者谓人云善人因善为元故云黎元其言元元者非一人也栋案大誓云大赉于四海而万姓悦服则善人为黎元审矣何晏以为有乱十人失之
　　恵栋曰夫子言述而不作信哉乡党一书半是礼经尧曰数章【孔壁论语子张已下别为一篇】全书训典论君臣虽人言不废言恒徳则南国有人于善人为邦则曰诚哉是言于隠居行义则曰吾闻其语素绚唐棣逸诗可颂百官冢宰逸典可稽出门如见大賔使民如承大祭此胥臣多闻之所述也视其所以观其所由察其所安此文王官人之所记也【文王官人本载周书大戴采之以为记】克已复礼为仁左氏以为古志已所不欲勿施于人管子以为古语【见小问篇】参分天下而有其二周志之遗文也【今逸周书即周志也在程典篇】陈力就列不能者止周任之遗言也推此言之圣人岂空作耶但经传散佚不能一一举之耳
　　九经古义卷十六
</div>
    <div class="pagination">
<a href="九经古义_page9.html">上一页</a><a href="九经古义.html">1</a><a href="九经古义_page2.html">2</a><a href="九经古义_page3.html">3</a><a href="九经古义_page4.html">4</a><a href="九经古义_page5.html">5</a><a href="九经古义_page6.html">6</a><a href="九经古义_page7.html">7</a><a href="九经古义_page8.html">8</a><a href="九经古义_page9.html">9</a><span class="current-page">10</span>
    </div>
    <div class="pagination"><a href="index.html">返回目录</a></div>
</body>
</html>
