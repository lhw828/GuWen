<!DOCTYPE html>
<html>
<head>
    <meta charset="UTF-8">
    <title>古经解钩沉 - 第 1 页/共 104 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古经解钩沉 - 第 1 页/共 104 页</h1>
    <div class="content">　　钦定四库全书　　　　　经部七
　　古经解钩沉　　　　　　五经总义类
　　提要
　　【臣】等谨案古经解钩沉三十卷
　　国朝余萧客撰萧客字仲林长洲人是编采録唐以前诸儒训诂首为叙録一卷次周易一卷尚书三卷毛诗一卷周礼一卷仪礼二卷礼记四卷左传七卷公羊传一卷糓梁传一卷孝经一卷论语一卷孟子二卷尔雅三卷共三十卷而叙録周易左传均各分子卷实则三十三卷也自宋学大行唐以前训诂之传率遭掊撃其书亦日就散亡沿及明人説经者遂凭臆空谈或荡轶于规矩之外
　　国朝儒术昌明士敦实学复仰逢我
　　皇上稽古右文
　　诏校刋十三经注疏
　　颁行天下风教观摩凡著述之家争奋发而求及于古萧客是书其一也其叙録备述先儒名氏爵里及所着义训其书尚存者不载或名存而其説不传者亦不载余则自诸家经解所引旁及史传类书凡唐以前之旧説有片语单词可考者悉着其目虽有人名而无书名有书名而无人名者亦登之又以传从经钩稽排比一一各着其所出之书并仿资暇集龙龛手镜之例兼着其书之卷第以示有征又经文同异皆以北宋精本叅校正前明监板之讹缺自序谓创始于己夘成藁于壬午昼夜手録几于在目青盲而后成帙其用力亦云勤矣考山井鼎七经孟子考文梁皇侃论语义疏日本尚有全帙又唐史征周易口诀义今永乐大典亦尚有其文是书列皇氏书于佚亡而史氏书亦复未采葢海外之本仅得诸传闻而天禄之珍久藏于清秘非下里寒儒力所能睹也然经生耳目之所及者则捃摭亦可谓备矣乾隆四十四年四月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀










　　钦定四库全书
　　古经解钩沉卷一止
　　长洲余萧客撰
　　序録
　　前序
　　古之人耕且养三年而通一艺三十而五经立故汉晋古注入申部者唯毛苌王弼杜预不兼他经孔安国二何郭璞则尚书公羊论语尔雅外各兼一范谷梁外兼二郑毛诗三礼外兼五其在一经之中注外复有他书及总羣经而有作若郑六艺论之类皆不与本注悉数独以玉海九经旧目较元明刋行注本其幸者传不传参半其不幸者传其一不传其二然隋唐三志注者百数十家今存者十家为书十有三然则其一得传已非不幸讲疏义疏盛于六朝今则唐唯四人得传贾孔为盛然公彦三礼疏中之礼记頴达周易疏外之谈已不复见其自宋明帝周易而下刘焯刘炫书春秋以前有録无书复非注之可比盖毛诗笺传一经或有二家南北旧疏九经至无一种当时得失未可强同遗事余文零落可悯暇日因读注疏摘其所引并李鼎祚周易集解二十七家旧説益以史传稗官百家杂注及太平御览册府元龟诸巨编所载凡涉经义具有成书今所不传尽玉海而止罔不毕取仍注所出其不注者周易则出李鼎祚集解尚书以下即出本经注疏逺自周室迄于唐代凡得三十卷其间多寡亦微有凖绳辞条丰蔚则撮其精英一二仅存则随条辄録名曰古经解钩沉言古以别于现行刋本言经解不言注疏以并包异同钩沉则借晋杨方五经钩沉之名而义不必借昔王应麟集郑周易注两有刋本其集郑古文尚书古文论语贾逵服防古文春秋三书秘钞仅有存者传闻华亭一士大夫家独有尚书间关求借终莫得见今既徧检羣籍知于厚斋所集纵不悉全或当得其七八至于十之二三访求补入亦无伤焉羣经次第畧依经典释文超孟子于尔雅前者唐宋书目孟子本入丙部玉海始列在九经而释文本老子庄子在尔雅前今谓孟庄同时州次部居理合相代每条先后则依先儒世次不以所出之书为断诸书屡见则事从其朔盈庭聚讼则彼我兼通窥豹则管亦一斑集狐则裘非一腋与夫存者杂而观之扶衰絶揽体要质当世表微君子匡不逮焉
　　后序
　　已卯杪秋萧客从事钩沉载寒暑易尚书古注旁搜畧徧而周易五卷既削稿其后得交朱太学文游学博思精所藏宋元精本率前日所未见及所求而不得若王应麟集郑尚书注之类莫不毕具传本往还一瓻无费越一岁辛巳遂下榻滋兰精舍丹铅朝夕乐不为疲至于左目几成青盲而钩沉得信而有征于先儒言匪面命之言提其耳焉壬午二月目疾甚百方自疗四月未尽复转入虚损头不得俯不得回顾行不得盘旋回顾盘旋晕耳鸣辄通夕不止人夀河清半须药物尚可惧吴祐汗青之责同子建论文之书要之皓首非今日之论哉昔兰台歴载二十汉志弗成西乡受诏期月注文精密故知练三都者十年研两京以一纪大率作辍用兼旁杂人事萧客摈絶交游五年专力穷则腴代樵苏愁则娱同丝竹上慙食时期月之敏下非两京三都之精然蜜蜂以兼采为味秋菊则落英可餐绘事以众色成文濉涣则余波未絶周易二十二家集解序上三国志注表二书所言有庶几之合壬午夏五扶疾缮写八月书二十九卷毕先以己卯十月作前序是岁九月作后序及録并前序为序録第一卷许慎説文目在卷末京房注易録入正卷汉魏旧章宋元儒者所弗屑然司马文正类篇一从许氏目在卷之十五至于録居一卷则自陆元朗经典释文以后无闻焉今之所集先儒姓氏及所撰书名僻者近半缺而不论则读者茫如随条附见则繁而寡要不得不别为一卷畧述源流非敢自命古人造作同异饰诗书以惊愚买名声于天下者也本名古注疏钩沉文游曰疏以命名始吴陆玑其作注下之注始刘宋张该不若经解之目本后苍曲台记义虽不同新旧唐书已相承分类遂定今名前序曰古经解钩沉者亦今所追改也前序体例今不尽同者具出于例欲见撰集本意故复并存不必櫽括绳墨尽与本书合也
　　例
　　汉人宋人説经殊旨鸿沟东西大约在李唐限断然卢仝啖赵春秋开弃传之宗王弼何晏易象有空文之注逓相祖述宋学要亦本自西京董仲舒东京马融今集散失尽取唐前非欲独宗汉学实存稽古之思
　　王伯厚处宋诸儒末独能好古易尚书论语则集郑注诗则集齐鲁韩三家春秋则集贾逵服防今祖述其意旁及诸经下尽隋唐旧注质伯厚独集汉注初心不无抵牾要亦孔门各言尔志之义
　　赵宋初叶注疏尊为科律渡江至元半为诸儒集矢其间所引复是注疏唾余大率在不论不议之列故萧客初稿以各经注疏周易集解所载旧注为主后因何晏孔頴达李鼎祚征引繁多更以注疏集解未载者为主其客主之辨诸书则每见辄録注疏集解则但备一家及精义要言什一二而已
　　旧注散见他经疏中仍为尽数分摘盖不在本经便与诸书无异至陆德明释文本为经典作音故其所载先儒诸音今不传者亦每人存一二则其涉旧注注疏所未及者择善而从録其强半陆淳春秋三书专为啖赵之学两家之卷帙虽亡三书之采摭畧备今録其折衷三传理趣明者近数十条唯此二陆不同诸书尽録之例
　　旧注初见备载姓氏书名再见以下独载书名此定法也其或先儒著书异人同名如刘向雷氏并有五经要义及诸书援引不称作者姓氏不能定其谁何则虽初见独出书名或一人数书如贾逵于春秋有左氏长经章句左氏解诂左氏经传朱墨列三家经本训诂其可分属者或从诸书指实或从文句排比其疑不能决则虽屡见独载人名其不立书名独称注解及音者再见以下配姓以相别一经之内复有姓同则少见者称名如孝经注王肃多王献之一见则献之称名王肃称姓孟子注刘熙多刘向一见则刘向称名刘熙称姓其从诸书元引称人称书者则又不以初见再见为例每条下注所出书名非独则古称先兼欲读者便于覆对然一书卷帙多或盈千若不注出某卷几与不注所出书同今自诸书两卷以上便为分别注出其体自唐李匡义资暇集辽僧行均龙龛手鉴巳见资暇中卷曰礼记第十八卷开元礼第七十六龙龛注鑇字云在中阿含经第五十五卷注憻字云出阿差末经第三卷故程大昌攷古编引通鉴演繁露引通典两用其法然则王应麟集郑氏易引书注卷盖非独创
　　各经本文一以注疏本为正其先儒旧本字或异同分注经文各字之下参读后注便知某本作某某本有某字无某字至义门学士红豆侍读以唐石经及宋椠本校补校改涂乙颇多夫唐石宋刋流传既尠其间同异便属沉沦今摘其切于学者闻见标以异字异句脱文诸目直书经句不作旁注盖据唐宋旧刻正有明两雝本之误又此集摘句附注初非全写经文老成典型知无复改窜经字之嫌也
　　九经注疏其书尚存于体不当入集然缺文讹字非得两宋精本不可是正如礼记疏义门先生见南宋刋本已缺落数十处故就传是楼校北宋本经月始出其后吴门流传一北宋本朱太学楷字孔林比对精善今择疏中讹不可意校缺不可文句从朱校本补正百数十条不敢谓识庐山真面庶几为读礼疏者一挹西山朝爽
　　校补缺误率用宋椠惟赵岐孟子章指毛斧季扆曾见章丘李氏所藏北宋蜀大字章句本赵氏篇叙从此校出而斧季手校注疏不言章指出自蜀本惠松崖先生亦仅从旴郡重刋廖氏本校録非世防堂元本然章指旧在各章章句之末今本混入疏中零落大半前辈或疑孙宣公疏里有疏不知孙疏首述章指末乃覆疏初非自疏前疏今若必俟宋本则孙疏二十八卷之疑终无可解故从两家所校急为补入
　　萧客少无过人之性中复贫病相兼三十以后居然濩落此集虽麄立规条然病中涂抹易稿再三其间或旧注失收或前后倒置或本非散失误行采入不能保无一二抵牾然亦有明知其误如崔寔有四民月令无礼记月令注而白帖指为注月令谷梁有麋信注无庾信注而太平御览两三处并作庾注司马彪有续汉书郡国志无礼记注而太平寰宇记指为注礼记若此之类凭臆改定则恐实有其书弃而不録则恐贻讥挂漏承讹袭谬受教大方虽非阙疑抑亦慎言之体
　　録
　　古经解姓氏书目【诸经解并是今所采入其散失之甚无一条可见者不滥载其目】
　　周
　　子夏
　　易传三卷【经典释文一】　二卷【隋书三十二】　六卷【唐防要七十七】四卷【文苑英华七百六十六　案此散失本非张弧所伪撰】
　　诗序【诗攷一　案此韩诗序】
　　魏文侯
　　孝经传【刘昭注补后汉书引　齐民要术引】
　　孟仲子
　　诗论【毛苌诗传引】
　　汉
　　申公
　　鲁诗【汉书八十八】　鲁训【注补后汉书二十九】
　　韩婴
　　韩诗内传四卷【汉书三十】
　　诗叙【水经注引】
　　辕固
　　齐诗【释文一】　齐诗传【徐天麟西汉防要二十五】
　　孟喜
　　易章句二篇【汉书三十】　十卷【释文一】　八卷【隋书三十二】
　　后苍
　　齐诗【汉书注三十　按苍与辕固并为齐诗诸书引率不称作者姓名今备其目于録仍其无姓名于本条他多仿此】
　　戴德
　　丧服变除一卷【旧唐书四十六】
　　丧服记【通典引】
　　戴圣
　　石渠礼论四卷【隋书三十二】　礼义【通典九十二】　礼议【政和五礼新仪十一】　礼议奏三十八篇【西汉防要二十六】
　　欧阳高
　　尚书章句三十一卷【汉书三十释文一】
　　施讐
　　易章句二篇
　　淮南王安
　　九师道训二篇【按汉书安聘明易者九人号九师法】
　　董仲舒
　　公羊治狱十六篇【并汉书三十】　春秋决事十卷【隋书三十二】　春秋决狱【白孔六帖二十六】　春秋断狱五卷【玉海四十】
　　孔安国
　　尚书音【释文一　按释文注汉人不作音后人所托】
　　诗序【北堂书钞引】
　　古文孝经传一卷【隋书三十二】
　　古论语传【释文一】
　　夏侯胜　夏侯建
　　尚书章句各二十九卷
　　尚书解故二十九篇【并汉书三十】
　　京房
　　易章句十二卷【释文一】　十卷【隋书三十二】
　　严彭祖
　　严氏春秋【春秋疏引】
　　顔安乐
　　公羊严氏记十一篇【汉书三十】　顔氏春秋【春秋疏】
　　尹更始　汝南人【汉书三十】　议郎【西汉防要二十六】
　　谷梁章句十五卷【旧唐书四十六】
　　张禹
　　孝经安昌侯説一篇【汉书三十】
　　刘向
　　周易系辞义二卷【旧唐书四十六】
　　尚书五行传记十一卷【汉书三十】
　　春秋説【晋书引】
　　五经要义五卷【旧唐书四十六】
　　孟子注【李善文选注引】
　　许商
　　尚书五行传记一篇【汉书三十】
</div>
    <div class="pagination">
<span class="current-page">1</span><a href="古经解钩沉_page2.html">2</a><a href="古经解钩沉_page3.html">3</a><a href="古经解钩沉_page4.html">4</a><a href="古经解钩沉_page5.html">5</a><a href="古经解钩沉_page6.html">6</a><span>...</span><a href="古经解钩沉_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
