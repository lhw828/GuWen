<!DOCTYPE html>
<html>
<head>
    <meta charset="UTF-8">
    <title>九经古义 - 第 7 页/共 10 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>九经古义 - 第 7 页/共 10 页</h1>
    <div class="content">　　竹笏注云今文笏作忽案説文无笏字注今文当作古文传写之误古笏字本作曶郑氏尚书曰予欲闻六律五声八音在治曶注云曶者臣见君所秉书思对命者也穆天子传曰帗带搢曶郭璞曰曶长三尺杼上推头一名珽亦谓之大圭从曰勿声六书正譌云□呼骨切俗作笏非説文曰曶出气词也从曰象气出形春秋传有郑大子曶説文又云曶籀文作一曰佩也象形曶又与忽通故仪礼一作忽是也今治忽字古皆作曶论语仲忽古今人表作仲曶扬雄甘泉赋云翕赫曶霍河东赋云蠁曶如神师古曰曶读与忽同
　　设决丽于掔注云古文掔作捥案掔依字当作□传写之误説文曰掔手掔从手取声汉书郊祀志云海上燕齐之间莫不搤□游侠传云搤□而游谈髙诱吕览注云□读如棬椀之椀古文作捥春秋传云捘卫侯之手及捥史记樊于期偏袒搤捥左传史记多古文故皆作捥俗作腕非也
　　幂用疏布久之注云久读为炙谓以盖塞鬲口也既夕曰木桁久之注云久当为炙説文云久从后炙之象人两胫复有距也周礼曰久诸墙以观其挠今考工记作炙诸墙当是后郑所易
　　幂奠用功布注云古文奠为尊案古尊字作与奠相似故譌从之奠从丌读若箕从□读若拱
　　四鬄去蹄注云鬄解也今文鬄为剔案剔与鬄同大雅抑诗云用逷蛮方鲁颂泮水云狄彼东南笺云逷狄皆当作剔韩诗云鬄彼东南盖从古文
　　筮人许诺不述命注云古文述皆作术术与述古今字毛诗日月云报我不述韩诗作术祭义术省注云术当为述声之误也
　　既夕云设披注云披辂栁棺上贯结于戴人君旁牵之以备倾今文披皆为藩案披从手皮声古音皮与蕃同蕃又藩通故今文披作藩声之误也辨见诗攷
　　记云御以蒲菆注云蒲菆牡蒲茎也古文菆作驺疏云案宣十二年楚熊负羁囚知防知庄子以其族反之厨武子御每射抽矢菆纳诸厨武子之房杜注云菆好箭又云厨子怒曰非子之求而蒲之爱注云蒲杨栁可以为箭古文菆作驺者汉书鼂错传云错上兵事云材官驺发矢道同的如淳曰驺矢也顔监曰驺谓矢之善者也春秋左氏传作菆字其音同耳驺发驺矢以射也手工矢善故中则同的是菆与驺同也
　　士虞礼记云明日以其班祔注云班次也古文班或为辨辨氏姓或然今文为胖栋案古辨字或读为班故古文班亦作辨史记五帝纪云辩于羣神徐广曰辨音班汉书王莽传云辨社诸侯师古曰辨读为班春秋传襄廿五年云男女以班赂晋侯此今文也哀元年云蔡人男女以班此古文也説见刘光伯规过今文为胖者郑注王制云頖之为言班也頖与胖字虽异而义同是胖犹班也
　　朞而小祥注云古文朞皆作基案尧母碑朞字亦作基中月而禫注云自丧至中凡二十七月古文禫或为导説文曰□古文防读若三年导服之导又木部棪字下所读同栋案导服即禫服从古文故曰导则是□与棪皆读为禫近有妄人作字书名正字通斥许君説为妄是未读仪礼【丧服记云禫而内无哭者注云禫或皆作道】
　　特牲馈食礼云主妇视饎爨于西堂下注云炊黍稷曰饎古文饎作糦周礼作説文曰饎酒食也或作从熙或作糦从米
　　主人左执角再拜稽首受复位诗怀之注云诗犹承也谓奉纳之懐中诗正义云内则説负子之礼云诗负之注云诗之言承也春秋説题辞云诗之为言志也诗纬含神雾云诗者持也然则诗有三训
　　有司云二手执挑匕枋以挹湆注云挑谓之歃读如或舂或抭之抭字或作挑者秦人语也今文挑作抭疏云读从诗或舂或抭彼注抭抒臼也案今毛诗生民云或舂或揄毛传云揄抒臼也不作抭者周礼地官女舂抭二人注云女奴能舂与抭者抭抒臼也诗云或舂或抭董氏引韩诗揄作抭郑先通韩诗故读从之説文云舀抒臼也从爪臼诗云或簸【当作舂】或舀或作抭从手从宂或作□从臼宂案诗释文云揄説文作舀舀训又与揄同明簸当作舂姚令威谓后人改舀为蹂则是宋时説文已误舂为簸矣





　　九经古义卷十
　　钦定四库全书
　　九经古义卷十一　　　　　　长洲惠栋撰礼记古义
　　曲礼云若不得谢注云谢犹听也栋案谢犹去位也説文谢辞去也楚辞大招云青春受王逸云去也一作谢史记蔡泽谓范睢云夫四时之序成功者去今时有代谢之语盖本于楚辞顾炎武训谢为序案招魂云若必筮予之恐后之谢不能复用巫阳焉注亦云谢去也谢去也若训为序不合事理【战国防云靖郭君七日谢病强辞不得三日而听】
　　拾级聚足注云拾当为涉声之误也案周书尝麦云王涉阶故读从之【涉阶犹歴阶也】
　　毋説注云由擥也【今本由作犹】曹宪曰説之当从刀左传焉用筑城以勦民乃从力训为劳
　　跪而迁屦注云迁或为还公羊春秋云宋人迁宿云迁者何以地还之也迁与还义得通故或为还
　　离坐离立毋往参焉注云离两也离与丽【俗作俪】同故训为两【説见仪礼】周书武顺曰人有中曰参无中曰两【战国防犀首与张仪参坐于卫君之侧】
　　笑不至矧注云齿本曰矧大笑则见仓颉篇云龂齿根也与郑异释文云矧本又作哂説文云笑不壊顔曰弞从欠引省声张有复古编曰弞古哂字
　　礼不讳嫌名注云嫌名谓声相近若禹与雨丘与区也释文云丘与区并去求反非也古丘字皆读为区故郑云声相近毛诗丘与诗协左传丘与旗协战国防齐婴儿謡曰大冠若箕脩剑拄颐攻狄不能下垒枯丘荀卿子曰言之信者在乎区盖之间汉儒林传作丘盖顔籀匡谬正俗曰今江淮田野之人犹谓区为丘亦古之遗音也
　　左右攘辟注云攘郤也或者攘古让字汉书礼乐志云隆雅颂之声盛揖攘之容师古曰攘古让字【广韵云攘文字指归云揖攘】
　　入里必式注云不诬十室正义云论语云十室之邑必有忠信如丘者焉是不诬十室栋案荀子大略篇云禹见耕者耦立而式过十室之邑必下大戴礼亦云禹过十室之邑则下为秉徳之士存焉故云不诬十室
　　畛于鬼神注云畛致也畛或为只张揖埤仓曰眂告也礼记曰眂于鬼神【玉篇引】是只当作眂尔疋云畛告也
　　天子之五官云云注云此亦殷时制也史记周本纪云古公乃贬戎狄之俗作五官有司故郑据以为説
　　问大夫之富曰有宰食力力当为加壊字也晋语曰庶人食力官宰食加加加田也周礼司勲加田无国征刘敞以为无国征者不征于国
　　四足曰渍注云渍谓相瀸汗而死也公羊春秋云庄十七年齐人瀸于遂传云瀸者何瀸渍也郑注本此
　　纳女于天子曰备百姓注云姓之言生也天子皇后以下百二十人广子姓也吴语曰越行成于吴曰一介嫡女执箕箒以晐姓于王宫韦昭曰晐备也姓庶姓也时越以王礼尊吴故云晐姓説文曰姓人所生也古之神圣母感天而生子故称天子从女从生生亦声春秋传云天子因生以赐姓又昭四年传云问其姓对曰余子长矣汉书田蚡传跪起如子姓注姓生也
　　檀弓曰何居我未之前闻也注云居读为姬姓之姬齐鲁之间语助也列子黄帝篇云关尹谓列子曰姬鱼语女张湛曰姬音居鱼当作吾栋案左传谁居之居亦音基孝经及论语皆云居吾语女古人读居为姬读吾为鱼外传晋语云暇豫之吾吾不如鸟乌韦昭曰吾读为鱼列子因之遂以居为姬吾为鱼皆声之误也【易繋辞云则居可知矣郑云居读为姬】
　　孔氏之不丧出母自子思始也注云记礼所由废非之淮南子曰孔氏不丧出母此礼之失者
　　细人之爱也以姑息注云息犹安也言苟容取安也案吕览先识篇云周武王告诸侯曰商王大乱沈于酒徳辟逺箕子爰近姑与息
　　子夏丧其子而丧其明注云明目精冀州从事郭君碑云卜商号咷丧子失名或疑借名为明愚案尔疋释训云猗嗟名兮目上为名名在眉睫之间失名者失其珠子也
　　池视重霤注云如屋之有承霤也承霤以木为之用行水亦宫之饰也今宫中有承霤云以铜为之汉书宣纪神爵元年诏曰金芝九茎产于函徳殿铜池中如淳曰铜池承霤也
　　我丧也斯沾注云斯尽也沾读曰觇觇视也国昭子自谓齐之大家有事人尽视之此解非是斯此也沾薄也国子盖言我母之丧而使妇人从宾位斯为薄矣沾训薄见张揖广雅俗作添非是曹宪云沾他缣反世人水旁着忝失之又以此占字为霑亦失之郑氏改沾为觇恐未安
　　人喜则斯陶陶斯咏咏斯犹犹斯舞舞斯愠愠斯戚戚斯叹叹斯辟辟斯踊七经小传云案人舞宜乐不宜更愠又不当渐至辟踊此中间有遗文矣盖本曰人喜则斯陶陶斯咏咏斯犹犹斯舞舞斯蹈矣人悲则斯愠愠斯戚戚斯叹叹斯辟辟斯踊矣自喜而下五变而至蹈自悲而下亦五变而至踊所谓孺子慕者也栋谓刘氏之説是矣而以为中间有遗文者非盖衍文也案古本礼记无舞斯愠及注愠犹怒也七字故陆氏释文云此喜怒哀乐相对本或于此句上有舞斯愠一句并注皆衍文喜则陶以下叙乐之节也愠斯戚以下叙哀之节也文自相配不须増入人悲则斯愠五字古文文简而意备非若后世之繁重也释文具在何不以取正之而为是臆説耶【何嗣曰乐终则愠起则其悮已始于六朝陆氏所据当是晋宋古本】
　　咏斯犹注云犹当为摇声之误也摇谓身动摇也秦人犹摇声相近尔疋云繇喜也郭璞曰咏斯犹犹繇也古今字耳
　　设蒌翣注云蒌翣棺之墙饰周礼蒌作栁缝人职云衣翣栁之材注云栁之言聚诸饰之所聚故书翣栁作接橮郑司农云接读为歰橮读为栁皆棺饰蒌与楼通尔疋云楼聚也又与偻通庄子达生云死得于腞楯之上聚偻之中释文云谓殡于菆涂蒌翣之中【荀子礼论云无帾丝歶缕翣其防以象菲帷帱尉注云缕读为栁】
　　卫有大史曰栁庄案古今人表作栁壮师古曰壮读曰庄栋案晋语曰赵简子问于壮驰兹义作庄严防碑云兆自楚壮即楚庄王也汉讳庄改曰严【汉时庄作壮盈作盁疑皆为避讳而作非正字】
　　洿其宫而猪焉注云猪都也南方谓都为猪尚书大传曰遂践奄践之者籍之也籍之谓杀其身执其家猪其宫猪本与都通禹贡大野既猪史记作既都又孟猪亦为明都
　　赵文子与叔誉观乎九原注云叔誉叔向也知叔誉是叔向者晋语云赵文子与叔向游于九京故知叔誉是叔向周书大子晋云晋平公使叔誉于周见大子晋而与之言五称而五穷孔晁云叔誉者大夫叔向也春秋时大夫有两字者如子产一字子美是也
　　文子其中追【一作退】然如不胜衣注云中身也郷射记曰弓二寸以为侯中楚语左执鬼中韦昭曰中身也礼曰其中退然
　　王制西方曰棘注云棘当为僰僰之言偪高诱吕览注云僰读如匍匐之匐
　　王三又注云又当作宥古侑字作宥见仪礼注古宥字作有见今文尚书【论衡引】古有字作又宥字作防见周伯映【啸堂集古录】又当为宥壊字也
　　执左道以乱政杀卢植曰左道谓邪道案古左与邪通子虚赋云邪与肃慎为邻师古曰邪读为左汉书引周书云以左道事君者诛
　　有圭璧金璋不粥于市皇侃以为用金为印璋案此则璋字古本作章今従玉旁者非也
　　月令其器疏以达注云器疏者刻镂之象物当贯土而出也玉篇引云其器□以达説文云□通也从爻从疋疋亦声大经有□首
　　还反赏公卿诸侯大夫于朝吕览反作乃下同或云反当依吕氏作乃案穆天子传云天子还返还返连文月令是也
　　命相布徳和令后汉礼仪志云立春之日下寛大书曰制诏三公方春东作敬始慎微动作从之罪非殊死且勿案验皆须麦秋退贪残进柔良下当用者如故事刘昭曰月令命相布徳和令蔡邕曰即此诏之谓也
　　孟春天子乃以元日祈谷于上帝乃择元辰躬耕帝籍注云元辰盖郊后吉亥也【俗本作吉辰】正义曰知用亥者以隂阳式法正月亥为天仓以其耕事故用天仓也卢植蔡邕并云郊天是阳故用日耕籍是隂故用辰元者善也皇氏云正月建寅日月防辰在亥故耕用亥也南齐志大学博士刘蔓议礼孟春之日立春迎春又于是月以元日祈谷又择元辰躬耕帝籍卢植説礼通辰日日甲至癸也辰子至亥也郊天阳也故以日籍田隂也故以辰隂礼卑后必居其末亥者辰之末故记称元辰注曰吉亥又据五行之説木生于亥以亥日祭先农又其义也大常丞何諲之议郑注云元辰葢郊后吉亥也亥水辰也凡在恳稼咸存洒润五行説十二辰为六合寅与亥合建寅月东耕取月建与日辰合也国子助教桑惠度议寻郑以亥为吉辰者阳生于子元起于亥取阳之元以为生物亥又为水十月所建百谷赖兹沾润毕熟也
　　天子乃鲜羔注云鲜当为献声之误也今吕览鲜作献故郑读从之献有轩音故云声之误
　　是月也祀不用牺牲用圭璧更皮币蔡氏章句云此祀不用牺牲者祈不用牺牲案春秋传云祈以币更故蔡据为説月令问答曰问者曰仲春令不用牺牲以圭璧更皮币不用牺牲何也曰是月献羔以大牢祀髙禖宗庙之祭以中月安得用牺牲祈者求之祭也着令者豫设水旱疫疠当祷祈用牺牲者是用之助生养传祈以币代牲章因于高禖之事乃造説曰更者刻木代牲如庙有祧更此説自欺极矣经典传记无刻木代牲之説盖书有转误三豕渡河之类也
　　是月也乃合累牛腾马游牝于牧髙诱曰累牛父牛也腾马父马也皆将羣逰从牝于牧之野风合之服防左氏解谊云牝牡相诱谓之风
　　淫雨蚤降注云今月令曰众雨案吕览亦作淫雨説文雨部云小雨也从雨众声明堂月令曰雨职戎切郑所云今月令皆明堂月令也
　　腐草为萤明堂月令曰腐草为蠲説文云马蠲也时则训作腐草化为蚈髙诱注曰蚈马蚿一曰萤火
　　无或差贷案贷依字当作貣古忒字吕览正作忒易豫彖云四时不忒京房本作貣尚书洪范衍忒史记作衍貣又管子书皆以貣为忒今皆读为二者非【张参五经文字云贷相承或借为貣字是贷与貣通又汉张表碑苛忒字作荷□此其证也】
　　季夏行春令则谷实鲜落案吕览淮南鲜皆作解顺彼逺方吕览云巡彼逺方案巡当作循声之误也仪礼注云古文循作顺故月令作顺髙诱淮南注云顺循也郑氏云顺犹服也是读为驯
　　养衰老授几杖行糜粥饮食髙诱曰隂气老年衰故共养之授其几杖赋行饮食糜粥之惺今之八月比戸赐髙年鸠杖粉粢是也周礼大罗氏掌献鸠杖以养老又伊耆氏掌共老人之杖王制云凡三王养老皆引年注云引户校年当行复除也续汉书礼仪志云仲秋之月县道皆案戸比民年始七十者授之以王杖餔之糜粥八十九十礼有加赐后汉书江革传云每至嵗时县当案比革以母老不欲摇动自在辕中挽车此郑氏所云引戸校年当行复除是也
　　无不务内吕览内作入内古文入
　　固封疆注云今月令疆或谓玺案吕览亦作玺髙诱读为移徙之徙
　　天子乃命将帅讲武习射御角力卢植曰角力如汉家乗之引阈蹋踘之属也
　　水泉咸竭吕览咸作减春秋传云咸黜不端正义云诸本咸或作减是咸与减通
　　水泽腹坚释文云腹本又作复又方服反案吕览作复髙诱曰复亦盛也复或作复冻重累也
　　文王世子问内竖之御者注云御如今小史直日矣外传史黯谓赵简子曰臣敢烦当日韦昭曰当日直日也战国防云郢之登徒直使髙诱曰直当日直使也
　　梦帝与我九龄释文作聆云本或作龄案説文无龄字樊毅脩华岳碑云垂曜万軨娄夀曰汉碑龄皆作軨軨亦借用字下文云古者谓年龄齿亦龄也故字以齿未详当攷【广雅曰龄年也九经攷异云九龄石经作秢案汉石经礼记无攷未详何据】
　　况于其身以善其君乎注云于读为迂迂犹广也大也案郑氏论语云子之于也何晏本于作迂盖古字通
　　纤剸注云纤读为歼释文云纤依注音鍼之林反徐子亷反注本或作纤读为歼者是依徐音而改也案此则当云纤读为鍼故下注训为刺今文皆从徐音误为歼
　　告于甸人注云告读为鞠读书用法曰鞠【依字当作鞠】正义云读书读囚人之所犯罪状之书用法谓以法律平断其罪案秋官小司冦读书用法先郑云如今读鞫已乃论之贾公彦曰鞫谓劾囚之要辞读已乃行刑汉书功臣表云新畤侯赵弟坐鞠狱不实如淳曰鞠者以其辞决罪也张汤传云讯鞫论报张晏曰鞫一吏为读状论其报行也刑法志云遣廷史与郡鞠狱如淳曰以囚辞决狱事为鞠谓疑狱也
　　三老五更注云三老五更各一人皆年老更事致仕者也名以三五者取象三辰五星天所因以照明天下者又乐记注云三老五更互言之耳皆老人更知三徳五事者也案三老五更诸儒之説各异宋均援神契注云三老老人知天地人事者五更老人知五行更代之事者应劭汉官仪曰三老五更三代所尊也三者道成于天地人老者久也旧也五者训于五品更者五世长子更更相代言其能以善道改更已也卢植礼记注云选三公老者为三老卿大夫中之老者为五更蔡邕以更字为叟云三老国老也五叟庶老也叟长老之称又以三老为三人五叟为五人案蔡集问答云三老五更子独曰五叟何也曰字误也叟长老之称其字与更相似书者转误遂以为更嫂字女旁瘦字从叟今皆以为更矣立字法者不以形声何得以为字以嫂瘦推之知是更为叟也栋案列子黄帝篇云禾生子伯宿于田更商丘开之舎注云更当作叟然则蔡説不为无据
　　礼运孔子曰大道之行也与三代之英丘未之逮也而有志焉注云志谓识古文
　　诸侯非问疾吊丧而入诸臣之家是谓君臣相谑荀子大略曰君于大夫三问其疾三临其丧于士一问一临诸侯非问疾吊丧不之臣之家
　　故圣人耐以天下为一家注云耐古能字传书世异古字时有存者则亦有今误矣乐记注云耐古书能字也后世变之此独存焉古以能为三台字【王莽传云三能文马是也】栋案古三台字作能古能字作耐又作而古耐字作耏説文云耏罪不至髠也从而从彡或作耐从寸诸法度字从寸应劭汉书注云轻罪不至于髠完其耏【説文曰而頬毛也象毛形周礼曰作其鳞之而】故曰耏古耐字从彡发肤之意也杜林以为法度之字皆従寸后改如耐音若能【孔頴达曰不亏形体犹堪其事故谓之耐】郑云则亦有今误者正义云今书虽存古字为耐亦有误不安寸直作而字则易屯彖云利建侯而不宁及刘向説苑能字皆为而也吕览正月纪云晋平公问于祁黄羊曰南阳无令其谁可而为之髙诱注云而能为治又士容论云柔而坚虚而实注而能也淮南子曰转化推移得之道而以少胜多髙诱曰而能也能以寡统众是秦汉之书皆以而为能












　　九经古义卷十一
<经部,五经总义类,九经古义>
　　钦定四库全书
　　九经古义卷十二　　　　　长洲惠栋撰
　　礼记古义
　　礼器次路繁缨七就七当为五古五字如七【见王肃诗传】因误为之郊特牲云次路五就注云礼器言次路七就与此乖字之误也
　　大圭不琢注云琢当为篆字之误也汉书董仲舒传云良玉不瑑注云瑑谓雕刻为文也
　　晋人将有事于河必先有事于恶池注云恶当为呼声之误也呼池呕夷并州川秦惠王诅楚文云告于不防大神亚駞亚駞即恶池也亚与恶通详易古义
　　配林注云配林林名卢植云配林小山林麓配泰山者也风俗通云配林林树木之所聚生也今配林在泰山西南五六里【何休注公羊引作蜚林蜚声近妃古配字作妃声之误也】
　　郊特牲郷人禓注云禓或为献或为傩郑氏论语曰乡人傩注云十二月命方相氏索室中驱疫鬼鲁读傩为献今从古案此则古文论语作郷人傩鲁论语作郷人献故此注云或为献或为傩礼家所传亦有异同也【献读为莎又读为义义音莪声近傩】
</div>
    <div class="pagination">
<a href="九经古义_page6.html">上一页</a><a href="九经古义.html">1</a><a href="九经古义_page2.html">2</a><a href="九经古义_page3.html">3</a><a href="九经古义_page4.html">4</a><a href="九经古义_page5.html">5</a><a href="九经古义_page6.html">6</a><span class="current-page">7</span><a href="九经古义_page8.html">8</a><a href="九经古义_page9.html">9</a><a href="九经古义_page10.html">10</a><a href="九经古义_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
