<!DOCTYPE html>
<html>
<head>
    <meta charset="UTF-8">
    <title>朱子五经语类 - 第 27 页/共 77 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>朱子五经语类 - 第 27 页/共 77 页</h1>
    <div class="content">　　【防渊录中孚象传】
　　问中孚是诚信之义议狱缓死亦诚信之事故君子尽心于是曰圣人取象有不端确处如此之类今也只得恁地解但是不甚亲切
　　【不知何氏录中孚象传】
　　九二爻自不可晓看来我有好爵吾与尔靡之是两个都要这物事所以鹤鸣子和是两个中心都爱所以相应如此因云洁净精微之谓易自是悬空説个物在这里初不惹着那实事某尝谓説易如水上打毬这头打来那头又打去都不惹着水方得今人説都打入水里去了
　　【林学履录中孚九二爻辞并论经义】
　　【录中某尝谓説易如水上打毬至末胡泳录云读易如水面打毬不沾着水方得若着水便不活了今人都要按从泥里去如何看得】
　　鹤鸣子和亦不可晓好爵尔靡亦不知是説甚底系辞中又説从别处去
　　【防渊录中孚九二爻辞】
　　问中孚六三大义是如何曰某所以説中孚小过皆不可晓便是如此依文解字看来只是不中不正所以歌泣喜乐都无常也
　　【林学履录中孚六三爻辞】
　　小过是小事又是过于小如行过乎恭丧过乎哀用过乎俭皆是过于小退后一步自贬底意思
　　【吕焘录小过】
　　小过大率是过得不多如大过便説独立不惧小过只説这行丧用都只是这般小事伊川説那禅让征伐也未説到这个大槩都是那过低过小底飞鸟遗音虽不见得遗音是如何大槩且恁地説
　　【防渊录小过】
　　飞鸟遗之音本义谓致飞鸟遗音之应如何曰看这象似有羽虫之孽之意如贾谊鵩鸟之类
　　【林学履录小过彖辞本义】
　　小过小者过而亨不知小者是指甚物事
　　【林学蒙录小过彖传】
　　山上有雷小过是声在髙处下来是小过之义飞鸟遗之音也是自髙处放声下来
　　【林学履录小过象传】
　　行过恭用过俭皆是宜下之意
　　【林学履录小过象传】
　　问叶韵曰小过初六不可如何也六二臣不可过也九三凶如何也自是叶了九四又转韵若仍从平声位不当也终不可长也便是叶了六五已上也上字作平声上六已亢也便也是平声疑葢十一唐中上字无平声若从侧声但终不可长也长字作音仗则当字上字亢字皆叶矣皆在四十一漾韵中
　　【不知何氏录小过爻辞】
　　初六飞鸟以凶只是取其飞过髙了不是取遗音之义【林学蒙录小过初六爻辞】
　　三父四祖五便当妣过祖而遇妣是过阳而遇隂然而阳不可过则不能及六五却反回来六二上面【防渊录小过六二爻辞】
　　九四弗过遇之过遇犹言加意待之也上六弗遇过之疑亦当作弗过遇之与九三弗过防之文体正同【防渊录小过九四上六爻辞并论九三爻辞】
　　九四弗过遇之一句晓不得所以下两句都没讨头处又曰此爻小象恐不得如伊川説以长字为上声用永贞便是不可长久勿用永贞是莫常常恁地又曰莫一向要进
　　【不知何氏录小过九四爻辞象传】
　　终不可长也爻义未明此亦当阙
　　【沈僴录小过九四象传】
　　密云不雨大槩是做不得事底意思
　　【防渊录小过六五爻辞】
　　弋是俊壮底意却只弋得这般物事
　　【防渊录小过六五爻辞】
　　既济是已济了大事都亨只小小底正在亨通若能戒惧得常似今日便好不然便一向不好去伊川意亦是如此但要説做亨小所以不分晓又曰若将济便只是不好去了
　　【林学蒙録既济彖辞】
　　亨小当作小亨大率到那既济了时便有不好去所以説小亨如唐时正观之盛便向那不好去
　　【防渊录既济彖辞】
　　初吉终乱便有不好在末后底意思
　　【防渊录既济彖辞】
　　既济初九义无咎也咎字上声六二以中道也道亦上声音斗九三换平声惫字通入备字改作平声则音皮六四有所疑九五不如西隣之时又吉大来也来字音黎上六何可久也久与已通已字平声为期【不知何氏录既济爻辞】
　　髙宗伐鬼方疑是髙宗旧日占得此爻故圣人引之以证此爻之吉凶如箕子之明夷利贞帝乙归妹皆恐是如此又曰汉去古未逺想见卜筮之书皆存如汉文帝之占大横庚庚都似左传时人説话又曰夏啓以光想是夏啓曾占得此卦
　　【林学蒙录既济九三爻辞】
　　问三年克之惫也言用兵是不得已以髙宗之贤三年而克鬼方亦不胜其惫矣曰言兵不可轻用也【林学履录既济九三象传】
　　问既济上三爻皆渐渐不好去葢出明而入险四有衣袽之象曰有所疑也便是不好底端倪自此已露五杀牛则已自过盛上濡首则极而乱矣不知如何曰然时运到那里都过了康节所谓饮酒酩酊开花离披时节所以有这様不好底意思出来
　　【林学履录既济六四爻辞象传九五上六爻辞】
　　六四以柔居柔能虑患豫防葢是心低小底人便能虑事柔善底人心不麄虑事细密刚果之人心麄不解如此
　　【防渊录既济六四爻辞】
　　问未济所以亨者谓之未济便是有济之理但尚迟迟故谓之未济而柔得中又自有亨之道曰然小狐汔济汔字训几与井卦同既曰几便是未济未出坎中不独是説九二爻通一卦之体皆是未出乎坎险所以未济
　　【林学履录未济】
　　【一本注云黄士毅本记此段尤详但今未见黄本】
　　取狐为象上象头下象尾
　　【防渊录未济彖辞】
　　不续终也是首济而尾濡不能济葢不相接续去故曰不续终也狐尾大濡其尾则济不得矣
　　【林学履录未济彖传】
　　问居未济之时未可动作初六柔不能固守而轻进故有濡尾之吝九二阳刚得中得正曳其轮而不进所以正吉曰也是如此大槩难晓某解也且备礼依众人解説又曰坎有轮象所以説轮大槩未济之下卦皆是未可进用濡尾曳轮皆是此意六三未离坎体也不好到四五已出乎险方好上九又不好又曰濡首分明是狐过水而濡其首今象却云饮酒濡首皆不可晓尝有人著书以彖象文言为非圣人之书只是而今也着与孔子分疏
　　【不知何氏录未济爻辞】
　　【录末句一本云只是似这处贵分疏所以有是説】
　　未济与既济诸爻头尾相似中间三四两爻如损益模様颠倒了他曳轮濡尾在既济为无咎在此卦则或吝或贞吉这便是不同了
　　【防渊录未济爻辞】
　　曳轮濡尾是只争些子时候是欲到与未到之间不是不欲济是要济而未敢轻济如曹操临敌意思安闲如不欲战老子所谓犹若冬涉川之象涉则必竟涉只是畏那寒了未敢便涉
　　【防渊录未济初六九二爻辞】
　　亦不知极也极字未详考上下韵亦不叶或恐是敬字今且阙之
　　【沈僴录未济初六象传】
　　初六亦不知极也极字犹言极则又曰犹言界至也【不知何氏录未济初六象传】
　　未济九四与上九有字皆不可晓只得且依稀如此説又曰益损二卦説一卦在二爻一卦在五爻是颠倒此卦与既济説伐鬼方亦颠倒不知是如何【林学蒙录未济九四上九爻辞】
　　看来未济只阳爻便好隂爻便不好但六五上九两爻不如此六五谓其得中故以为吉上九有可济时之才又当未济之极可以济矣亦云不吉更晓不得【林学蒙录未济六五上九爻辞】
　　问未济上九以阳居未济之极宜可以齐而反不善者窃谓未济则当寛静以待九二九四以阳居隂皆当静守上九则极阳不中所以如此曰也未见得是如此大抵时运既当未济虽有阳刚之才亦无所用况又不得位所以如此
　　【林学履录未济上九爻辞】


　　朱子五经语类卷二十七
　　钦定四库全书
　　朱子五经语类卷二十八
　　钱唐程川撰
　　易二十八
　　系辞上传一
　　天尊地卑至变化见矣是举天地事理以明易自是故以下却举易以明天地间事
　　【万人杰录第一章】
　　问第一章第一节葢言圣人因造化之自然以作易曰论其初则圣人是因天理之自然而着之于书此是后来人説话又是见天地之实体而知易之书如此如见天之尊地之卑却知得易之所谓乾坤者如此如见天之髙地之下却知得易所分贵贱者如此又曰此是因至着之象以见至微之理
　　【不知何氏录第一章】
　　天尊地卑上一截皆説面前道理下一截是説易书圣人做这个易与天地凖处如此如今看面前天地便是他那乾坤卑髙便是贵贱圣人只是见成説这个见得易是凖这个若把下面一句説做未画之易也不妨然圣人是从那有易后説来
　　【防渊录第一章】
　　天尊地卑节上一句皆説天地下一句皆説易如贵贱是易之位刚柔是易之变化类皆是易不必专主乾坤二卦而言方以类聚物以羣分方只是事训术训道善有善之类恶有恶之类各以其类而聚也【周谟录第一章】
　　天尊地卑乾坤定矣上句是説天地造化实体以明下句是説易中之事天尊地卑故易中之乾坤定矣杨氏説得深了易中固有屈伸往来之乾坤处然只是説乾坤之卦在易则有乾坤非是因有天地而始定乾坤
　　【黄防录第一章】
　　天尊地卑乾坤定矣观天地则见易也
　　【沈僴录第一章】
　　卑髙以陈贵贱位矣此只是上句説天地间有卑有髙故易之六爻有贵贱之位也故曰列贵贱者存乎位【黄防录第一章】
　　方以类聚物以羣分杨氏之説为方字所拘此只是物有本末事有终始之意随其善恶而类聚羣分善者吉恶者凶而吉凶亦由是而生耳伊川説是亦是言天下事物各有类分故存乎易者吉有吉类凶有凶类
　　【黄防录第一章】
　　问方以类聚物以羣分曰方向也所向善则善底人皆来聚所向恶则恶底人皆来聚物又是通天下之物而言是个好物事则所聚者皆好物事也若是个不好底物事则所聚者皆不好底物事也
　　【吕焘录第一章】
　　问方以类聚物以羣分曰物各有类善有善类恶有恶类吉凶于是乎出又曰方以事言物以物言
　　【刘砺录第一章】
　　【录中方以事言万人杰录云方犹事也】
　　问变化是分在天地上説否曰难为分説变是自隂而阳自静而动化是自阳而隂自动而静渐渐化将去不见其迹又曰横渠云变是倐忽之变化是逐旋不觉化将去恐易之意不如此説既而曰适间説类聚羣分也未见説到物处易只是説一个隂阳变化隂阳变化便自有吉凶下篇説得变化极分晓刚柔者昼夜之象也刚柔便是个骨子只管恁地变化【刘砺录第一章】
　　问不知变化二字以成象成形者分言之不知是衮同説曰莫分不得变化二字下章説得最分晓文蔚曰下章云变化者进退之象如此则变是自微而着化是自盛而衰曰固是变是自隂而阳化是自阳而隂易中説变化惟此处最亲切如言刚柔者立本者也变通者趋时者也刚柔是体变通不过是二者盈虚消息而已此所谓变化故此章亦云刚柔者昼夜之象也变化者进退之象也刚柔者昼夜之象所谓立本变化者进退之象所谓趋时又如言吉凶者失得之象悔吝者忧虞之象悔吝便是吉凶底交互处悔是吉之渐吝是凶之端
　　【陈文蔚录第一章】
</div>
    <div class="pagination">
<a href="朱子五经语类_page26.html">上一页</a><span>...</span><a href="朱子五经语类_page22.html">22</a><a href="朱子五经语类_page23.html">23</a><a href="朱子五经语类_page24.html">24</a><a href="朱子五经语类_page25.html">25</a><a href="朱子五经语类_page26.html">26</a><span class="current-page">27</span><a href="朱子五经语类_page28.html">28</a><a href="朱子五经语类_page29.html">29</a><a href="朱子五经语类_page30.html">30</a><a href="朱子五经语类_page31.html">31</a><a href="朱子五经语类_page32.html">32</a><span>...</span><a href="朱子五经语类_page28.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
