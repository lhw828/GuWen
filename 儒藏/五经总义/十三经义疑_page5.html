<!DOCTYPE html>
<html>
<head>
    <meta charset="UTF-8">
    <title>十三经义疑 - 第 5 页/共 14 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>十三经义疑 - 第 5 页/共 14 页</h1>
    <div class="content">　　华亭呉浩撰
　　礼记
　　矜我慢物中人不免若有心而无迹则于物无伤
　　孔疏以长敖为着迹之称窃疑当兼内外葢凡人之情由心而但制其外则病根未除将有一而不及制者与原思以不行为仁将毋同
　　曾参不在四科而子路入四科故曾参心服之
　　四科就从于陈蔡者言非此外皆劣也一贯之传曾氏在端木氏之上直与子渊比肩其服子路是其虚怀子舆不以不在四科绌季路不以得在四科优也
　　不服闇不登危
　　服闇不知而作也登危行险不循理也妄作行险取辱之道也身辱亲亦辱孝子惧焉
　　尸必式
　　尸在庙门外则疑于臣君在庙门内则疑于君乃君自下之而尸仅式焉非倨也逊避不敢当之意也此与聘于隣国君若迎拜则还辟不敢答拜相似若非在车则必还辟矣车中不便为此容故式之以示逊避之象其式也殆有踧踖不宁而异于平时之式者欤
　　刑不上大夫
　　此非不刑也有罪先议议所不赦则削其爵而刑于甸师上加也当其为大夫刑勿加矣惟王朝之大夫则然若侯国之大夫肆诸朝士则肆诸市王朝之士亦肆诸朝
　　今为士提物更在带下
　　上经云提者当带谓屈臂当深衣之带而提挈其物也则提不在带下矣孔疏士则提之既云即上提者当带何以又云更在带下欤
　　鲁人以臧纥有功立其异母兄臧为
　　臧为之立无废二勲也二勲文仲宣叔也季孙用孟椒之説盟臧氏曰无或如臧孙纥犯门斩关则固以纥为恶臣功于何有
　　山泽之所出
　　疏引羽毛齿革君地生焉按此系重耳荅楚成王见已无以报楚非数之以对成王问也孔氏特以羽毛齿革明山泽之所出耳
　　鲁昭公取同姓孔子不仕昭公既先谏
　　按孔子生于防公二十一年防公在位三十一年而薨公子稠十九嵗矣孔子甫十一嵗耳昭公之娶孔子何以能先谏欤且仕乃可谏而正义已云不仕矣既字恐是不字之譌
　　孔氏之不防出母自子思始也
　　广安游氏曰不防出母古礼之正也孔氏防出母孔子行之而非以为法今礼家为出母齐衰杖期此后世之为非礼之正也又张子曰圣人则处情子思则守礼出妻不当使子防之礼也子于母则不可忘若父不使之防子固不可违父当黙持心防亦礼也若父使之防而防之亦礼也愚按礼父在为母期而有禫出母则无禫为后之子于礼无服嫌不祭也是时孔子犹存鲤可服期圣人始则体伯鱼之情而使之防期犹闻伯鱼之哭而叹其甚中正无偏情理各当子思性刚奚以慰厥子乎白也而非出母所生则可耳
　　日知録以伯鱼之为母期是父在为母疏以谓出母者非戴礼绪言按孔子年十九取宋亓官氏明年生子昭公赐鲤因以命名年六十六而亓官夫人乃卒其无出妻事明矣顾陆之论尤高
　　与哭师同
　　孔子哭子路于中庭注云与哭师同愚按下文师吾哭诸寝非中庭庭在寝室之外寝门之内是亦较朋友为亲之矣故山阴陆氏曰哭以师友之间进之也如曰同于师也无乃已重乎
　　时卫世子蒯聩簒辄而立
　　按左传敬王之命蒯聩曰余嘉乃成世复尔禄次敬之哉则蒯聩虽非父命实奉王命况辄愎而虐不足为君既出之后遂卒于越夫子不为卫辄灵公未尝立辄何必以出公当立而目庄公为簒乎
　　孔子少孤不知其墓
　　注疏曲説也顔氏之归邹大夫实承父命何耻之有且顔氏不以墓告子子独不当一问乎顔氏之死孔子年已二十有四纵不问母不可问之他人乎如聊曼父之母可问乆矣奚待殡于衢而后问乎先儒谓欲致人疑问或有知者告之倘人第非笑之而卒无问且告者可若何云庄辨之良是
　　公无复欢乐
　　按太子曰吾又不乐而正义以公代吾似未切杜氏云君之不乐为由吾也则传文吾字有着落矣然亦觉牵强窃疑不乐二字乃申生自言葢君已老而居不安食不饱非人子之所乐也言此以谢或人
　　逾月则其善也
　　孔頴达谓士数死月为三月是逾越一月然则孔子所言逾月即是中月而禫与　今制二十七月合陈氏乃以三年之防实二十五月葢依三年问也然朝祥祥字已是二十五月何陈氏以为二十四月耶
　　言此未病之时犹得寝卧
　　窃疑曾子病亟时尚欲易之岂未病时得以寝卧只是病时偶尔失检卧此此必须易已病未能故命元起易焉
　　浴于爨室
　　疏谓曾子故为非礼以正其子窃疑死后之浴非必死者之命况易箦之后反席未安而即没乎如谓反席之前欲易之后尚可有言然曾子此时祗欲易箦神衰气倦何暇更及身后之浴想是曾元以厥考易箦意在谦俭故浴亦从谦然而过矣于礼未嫺故进退失据
　　大功废业
　　此与期功之防不废丝竹相反与大功将至辟琴瑟相类杨用修云业乐簴也左传学人舎业亦谓不习乐也若训为学业果可废乎哉生人大功之服不一又加之以期期之服又不一学之废也屡矣惟父母之防学虽废也可或曰大功诵可也其亦知学之不可屡废者欤
　　而曰女何无罪与
　　何字疑当作之字子夏自谓予之无罪故曾子厯数其罪而诘之玩而字与字可见若用何字而曰下须添无罪二字作一句承子夏无罪之言而驳之
　　消摇于门
　　郑注欲人之怪已不如东滙寛纵自适之貌为妥此见夫子之殀寿不贰何怪焉
　　举者出
　　叔孙武叔之母死既小敛举者出【句】尸出户马氏从郑注也然三山陈氏礼书不改上户字而以举者出户为句亦通葢举尸者出户武叔乃随之出户而袒且髺发也孔疏防服小记亦不改上户字士丧礼卒敛主人括发袒于房则出户而袒髺发非礼矣故子游嗤之
　　同爨缌
　　从母之夫舅之妻不应相为服或人之説非下云嫂叔之无服也推而逺之也况从母之夫舅之妻乎若朱子则与郑孔异朱子葢以甥与此二人皆不相为服故答或问云先王制礼父族四母族三妻族二母族惟三故母之父母之母母之兄弟恩止于舅于从母之夫舅之妻皆不为服推不去故也由朱子之言观之则惟舅与从母甥当为之服耳唐宗时从韦縚之言加舅母堂姨舅之服知礼者如崔韦述杨仲昌皆谏或曰同爨缌者或甥与从母之夫同爨或甥幼少与舅之妻同爨则情不容已缌可也如此解或説乃通
　　其徒趋而出
　　郑注徒谓客之旅陈注其徒门弟子也当从陈氏
　　既曰明器矣而又实之
　　曾子葢据周人兼用祭器明器实人器虚鬼器而言夏无祭器故实明器之半周既实祭器则明器宜虚所谓明器神明之也宋襄公用物太多并明器而实之故为曾子之所讥
　　縓纁之类
　　疏引尔雅释器二染谓之縓三染谓之纁今按尔雅縓止一染红色甚淡再染谓之赪非縓也且经止云縓縁不必及纁
　　所识其兄弟不同居者皆吊
　　注以所识为死者窃疑当指生者葢知生者吊所识之兄弟死其同居者固吊矣虽异居者亦当吊之若所识而死则伤之而已其不同居之兄弟未必皆素所往来何从一一而吊之哉
　　或曰由鲁嫁故为之服姊妹之服或曰外祖母也故为之服
　　按春秋王姬乃鲁庄舅之妻非姊妹比也庄公为之大功特欲以媚齐襄耳舅如齐襄服之已为忘父之讐况其妻乎礼舅之妻无服而乃为之大功知有母而不知有父与禽兽奚择焉
　　平公饮酒
　　长乐陈氏曰平公贤孟子而终于不可见尊亥唐而终于不共治愚按孟子生春秋后时则有鲁平公若晋之平公在春秋襄昭之间何由知有孟子哉
　　则岂不得以其母以尝巧者乎
　　注疏则岂不得以句集注引之在前然不如后説为妥幼清前辈曰得字絶句亦通
　　僣于礼有似作机巧非也
　　以机封作机巧也非也视丰碑视桓楹僣于礼也亦非其非相似皆不从其初故欲明作机巧之非而以僣于礼之非况之如皇氏解岂僣滥之事犹可恕乎
　　库门自外入之第一门亦曰臯门
　　集注葢据鲁而言明堂位云库门天子臯门鲁之外朝所在故宰夫之命讳新必至库门也凡诸侯三门臯应路若天子之门则有五一曰臯二曰库臯库各别三曰雉四曰应五曰路路门亦曰毕
　　丧不虑居
　　不虑居不虑及已之居室也葢庙重于居当有庙者先立庙不当有庙歉仄方深忍虑居乎君子之丧居处不安尼甫之言可思也而王制亦云寝不逾庙
　　歌于斯
　　石梁王氏云云已见孔疏王葢本之孔也
　　埋之以帷
　　注其他狗马不能以帷葢不以新帷新葢也若帷葢之敝者上文固云用之惟埋路马则以新帷
　　叔仲皮学子栁章
　　请繐衰而环绖请于子栁也下即请之之辞末句乃是子栁从衍所请耳疏似太曲布细而疏曰繐丧服记云繐衰四升有半
　　蚕则绩而蟹有筐三句
　　绩者自宜有匡不当资之蟹也乃蚕绩无筐而蟹有匡冠者自宜有緌不当资之蝉也乃范冠不緌而蝉有緌兄死自宜服衰不当资之子臯也乃兄死不衰而子臯为之衰此謡葢叹成人衰不由中而美成宰之有以化之也
　　王制卿大夫
　　既云诸侯之上大夫卿又云次国之卿下当其上大夫小国之卿中当其上大夫是卿之下又有上大夫也愚按周官无上大夫则卿即上大夫乎故乡党但记孔子与上大夫言而无与卿言之文贾公彦云春秋之义卿称大夫
　　既云小国之上卿位当大国之下卿中当其上大夫下当其下大夫则小国亦有三卿矣又云小国二卿愚按周礼太宰职设其参三等之国同则小国之卿亦有三但皆再命【本典命】与大国次国三命不同耳夏官大国三军次国二军小国一军军将皆命卿则三等之国卿数同但命于天子者有多寡之差耳
　　集注或以大夫有上中下之辨或以诸侯无中大夫【周礼有中大夫天子之制也】或以小国特言卿则兼三等之卿可知与经小国二卿背葢马氏方氏所见不同而陈氏亦未之折中也
　　其有中士下士者数各居其上之三分
　　徐注云此错简当在下章小国上士二十七人之下三国之士自上士止故言此以足之数各居其上之三分者谓天子及三等之国其中士皆三倍于上士下士皆三倍于中士也非谓頫聘之士可空国而出且本文明説中士下士如何以次国为中小国为下乎愚按郑注大宰职连引上士二十七人其中士下士各居其上之三分徐葢本之但以三分为三倍亦所未安窃疑上之三分云者就上之数而逓加焉则为三案周礼六官中士佐上士其数倍之下士佐中士亦然若佐上士则再倍之天子如此三等之国当放此故云各居其上之三分
　　丧三年不祭
　　此据宗庙吉祭而言丧毕合食名之曰祫三年之内葢荐之而已惟天地社稷越绋而行事不敢以私丧久废至于宫中五祀虽祭而礼不备既葬而后祭六宗山川顾祭服丧服吉凶不得相干殆使人代祭耶春官云王不与祭则大宗伯摄
　　祭丰年不奢凶年不俭
　　此承祭用数之仂而言丰年有丰年之仂祭用其十之一不加多凶年有凶年之仂祭亦用其十之一不加少所谓量入以为出也丧用三年之仂放此
　　凶年不俭
　　杂记祀以下牲集注谓王制云凡祭丰年不奢凶年不俭与此不同未详愚谓未尝不同也葢凶年有凶年之仂祭用其仂较丰之仂杀矣祀以下牲固宜云不俭者凶年之祭亦用数之仂未之或减也非谓牲牢与丰年同
　　岂得谓士逾越一月乎
　　左传士逾月王制大夫士庶人三月而葬孔氏通彼我之怀故谓士数死月为三月是逾越一月如死在八月则逾越九月至十月而葬也晋悼公于襄十五年十一月卒于下年正月葬杜氏亦云积三月也逾月而葬速吕相絶秦文逾越险阻亦谓从坦途越险而仍至于坦途陈氏谓大夫四月可言逾越一月士三月岂得谓逾越一月窃谓非孔疏不可通陈注实错认其意而无以通之矣庶人亦三月而葬者礼不下庶人将行吉凶之事则依放士礼为之无定限
　　明七教以兴民徳
　　疏曰徳者得也恐人不得其所故以七教以兴举其民使之皆得其所也不如严陵方氏之説为妥方氏曰徳非教以兴之则易以废故明七教以兴民徳
　　不粥于市
　　厯陈不粥而并及衣服饮食此非民间常用之物耶何为而不粥也想是恐其竞为滥恶之物以相欺及属游饮食于市者耳
　　上丁命乐正习舞释菜
　　习舞释菜之以上丁也丁宁之也曷丁宁乎尔以人当谨始而丁宁之也曷言乎人当谨始而丁宁之丁后甲三日而甲者日之始也始不可不谨是以丁宁之也曷丁宁乎尔以人当改更也而丁宁之也曷言乎人当改更也而丁宁之丁先庚三日庚之为言更也有过必速更是以丁宁之也吁先王之丁宁乎人者若此其至也曷为乎人且习而忘之也盍亦自丁宁焉从前种种譬如昨日死从后种种譬如今日生慎母茍且于前而又因循于后也
　　马氏云为文明故也律厯志云大成于丁则丁成也孔疏亦云取丁壮成就之义欲使学者艺业成也
　　聘名士礼贤者
　　蔡氏云贤者名士之次名士优故加束帛贤者礼之而已然先儒有言曰士希贤贤希圣人以贤名与士之有名者将母同聘之礼之互文耳
　　断薄刑决小罪出轻系
　　郑氏非之谓与毋有坏堕自相违愚按薄刑小罪即轻系也断决既明可出则出不然月届纯阳热气渐盛圜土之中其苦难堪葢断决正是恤刑助气生长与草艾则墨肃杀用刑有别
</div>
    <div class="pagination">
<a href="十三经义疑_page4.html">上一页</a><a href="十三经义疑.html">1</a><a href="十三经义疑_page2.html">2</a><a href="十三经义疑_page3.html">3</a><a href="十三经义疑_page4.html">4</a><span class="current-page">5</span><a href="十三经义疑_page6.html">6</a><a href="十三经义疑_page7.html">7</a><a href="十三经义疑_page8.html">8</a><a href="十三经义疑_page9.html">9</a><a href="十三经义疑_page10.html">10</a><span>...</span><a href="十三经义疑_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
