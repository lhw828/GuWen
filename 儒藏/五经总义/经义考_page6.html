<!DOCTYPE html>
<html>
<head>
    <meta charset="UTF-8">
    <title>经义考 - 第 6 页/共 17 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>经义考 - 第 6 页/共 17 页</h1>
    <div class="content">　　朱震曰费氏之易至马融始作传融传郑康成康成始以彖象连经文
　　按马氏易传见于释文与今易异者圣人作而万物覩作圣人起婚媾作冓云重婚也击蒙作系蒙血去作恤去履愬愬作虩虩天道亏盈作毁盈介于石介作扴云触小石声由豫作犹豫云疑也盍簪作臧天命不佑作右百果草木皆甲拆作甲宅云根也萃亨旡亨字徳之修也修作循
　　
　　经义考卷九翰林院检讨朱彝尊撰
　　易八
　　郑氏[玄]周易注 隋志九卷[七録十二卷旧唐志同释文序録新唐书十卷] 佚[王应麟録成一卷]
　　后汉书郑玄字康成北海髙密人师事京兆第五元先始通京氏易公羊春秋又从东郡张恭祖受周官礼记左氏春秋韩诗古文尚书以山东无足问者乃西入闗因涿郡卢植事扶风马融公交车再征不至征为大司农所注周易尚书毛诗仪礼礼记论语孝经尚书大传又着六艺论毛诗谱驳许愼五经异义答临孝存周礼难凡百余万言
　　淳于俊曰郑玄合彖象于经欲使学者寻省易了
　　陆澄曰王弼注易玄学之所宗今若弘儒郑注不可废
　　王俭曰易体微逺实贯羣籍施孟异闻周韩殊旨岂可专据小王便为该偹依旧存郑意谓可安
　　萧子显曰康成生炎汉之季训义优洽一世
　　李延寿曰郑玄并为众经注解大行于河北魏末大儒徐遵明门下讲郑氏所注周易遵明以传卢景裕及清河崔瑾景裕传权会郭茂权会早入邺都郭茂恒在门下教授其后能言易者多出郭茂之门
　　隋书郑康成王弼二注梁陈列于国学齐代惟传郑义至隋王注盛行郑学寖微今殆絶矣
　　崇文总目今惟文言说卦序卦杂卦合四篇其余皆逸
　　朱震曰郑氏传马融之学多论互体
　　呉仁杰曰郑康成易省去六爻之卦又省去用九用六覆卦之画移上下体于卦画之下又移卦名于两体之下又移初九至用九爻位之文加之爻辞之上又合彖传象传于经于彖传加彖曰二字于象传加象曰二字
　　冯椅曰郑氏易隋志九卷唐志十卷不知何縁増一卷崇文总目止有一卷惟文言说序杂合四篇余皆逸旨趣渊确去圣人未逺也中兴书目亡
　　王应麟曰康成注易九卷多论互体江左与王辅嗣学并立颜延之为祭酒黜郑置王齐陆澄贻王俭书云易自商瞿之后虽有异家之学同以象数为宗数年后乃有王弼之说王济云弼所误者多何必能顿废前儒河北诸儒专主郑氏隋兴学者慕弼之学遂为中原之师唐因之今郑注不传此景迁晁氏所慨叹也李鼎祚云郑多叅天象王全释人事易道岂偏滞于天人者哉合彖象于经葢自康成始其说间见于鼎祚集解及释文易诗三礼春秋义疏后汉书文选注乃于读易之暇辑为一卷庶使先儒象数之学犹有考焉又曰郑康成诗笺多改字其注易亦然如包蒙谓包当作彪文也泰包荒谓荒读为康虚也大畜豮豕之牙谓牙读为互大过枯杨生稊谓枯音姑山榆也晋锡马蕃庶读为蕃遮谓蕃遮禽也解百果艹木皆甲柝作甲宅皆读如解解谓坼呼皮曰甲根曰宅困劓刖当为萃一握为笑握读为夫三为屋之屋系辞道济天下之道当作导言天下之至赜赜当为动说卦为干卦干当为干其说多凿
　　按郑氏之易与王辅嗣本不同者甚多如为其嫌于无阳也嫌作谦君子以经纶作论君子几作机包蒙包作彪需读为秀需于沙作沚致宼作戎患至掇也掇作惙终朝三褫之褫作拕王三锡命锡作赐乘其墉作庸明辨晳也晳作遰裒多益寡裒作捊舍车而徒车作舆贲如皤如皤作蹯频复作颦复枯杨生梯作荑不鼔缶而歌作击缶则大耋之嗟下无凶字离王公也离作丽浚恒作浚恒或承之羞或作咸羸其角羸作累不详也详作祥失得勿恤作矢得勿恤文王以之作似之夷于左股夷作睇其牛掣作<挈-手+牛>先张之弧后说之弧弧作壶宜待也作宜待时也惩忿窒欲窒作懫壮于頄作頯其行次且作趀且姤作遘后以施命诰四方作诘四方升作升劓刖作倪<亻兀>其形渥作剭列其夤作<月寅>遇其配主配作妃丰其蔀作菩丰其沛作韦日中见沫作眛天际翔也翔作祥丽泽兊作离泽所乐而玩者玩作翫故君子之道鲜矣鲜作尟藏诸用藏作臧议之而后动作仪之有功而不德作不置冶容作野容又以尚贤也作有以暴客作客杂物撰德撰作算为广颡作黄为科上槁作稾为黔喙之属作黯喙蛊则饬也饬作节当日河北诸儒专主郑学今则王伯厚所集一卷外见于陆氏释文者仅此尔
　　荀氏[爽]周易注 隋志十一卷[新旧唐书志十卷] 佚
　　后汉书爽字慈明一名谞颍川颍阴人延熹五年拜郎中献帝即位就拜平原相行至宛陵复追为光禄勲视事三日进拜司空着礼易传诗传尚书正经春秋条例又作公羊问及他所论叙凡百余篇
　　张璠曰爽起自布衣九十五日而至三公
　　荀恱曰臣恱叔父故司徒爽着易传据爻象承应阴阳变化之义以十篇之文解说经意由是兖豫之言易者咸传荀氏学
　　虞翻曰汉初以来海内英才其读易者解之率少至孝灵之际颍川荀谞号为知易臣得其注有愈俗儒又南郡太守马融有俊才其所解释复不及谞
　　邹湛曰易箕子之明夷荀爽训箕为荄诂子为滋漫衍无经不可致诘
　　程逈曰荀爽于说卦添物象以足卦爻所载查元章谓不须添添亦不尽
　　九家易解 隋志十卷[释文序録新旧唐书志作集解] 佚
　　陆德明曰荀爽九家集注十卷不知何人所集称荀爽者以为主故也其序有荀爽景房马融郑玄宋衷虞翻陆绩姚信翟子元注内又有张氏朱氏并不详何人其说卦传本干后更有四为龙为直为衣为言坤后有八为牝为迷为方为囊为黄为裳为帛为浆震后有三为玉为鹄为鼓巽后有二为扬为鹳坎后有八为宫为律为可为楝为丛棘为狐为蒺藜为桎梏离后有一为牝牛艮后有三为鼻为虎为狐兑后有二为常为辅颊注云常西方神也
　　朱震曰秦汉之时易亡说卦孝宣时河内女子发老屋得说卦至后汉荀爽集解又得八卦逸象三十有一
　　李心传曰九家易说卦坤有为牝为迷为方为囊为裳为黄为帛为浆字牝阴阳也迷先迷之意方地之形囊所容物裳下服黄地之色帛桑土所生浆未详其义
　　吴仁杰曰易爻三百八十六诸儒但知三百八十四爻耳独苟爽论八纯卦之爻通用九用六而为五十他未有以为言者按说卦所论二篇之策此三百八十四爻之策也乾坤之策则用六用九两爻之策也注疏旣通乾坤之策为两篇之策朱氏又破荀爽之说谓用九用六皆在八卦爻数之内若尔则乾坤之策未免于重出而用九用六两爻亦几于赘而可削矣夫有是爻则必有是策今三百八十六爻具在而独置两爻不论圣人之意岂若是乎
　　王应麟曰荀爽易其说见于李鼎祚集解若干升于坤曰云行坤降于干曰雨施干起坎而终于离坤起离而终于坎离坎者乾坤之家而阴阳之府故曰大明终始皆诸儒所未发
　　董真卿曰荀爽有周易章句十卷又集九家集解十卷
　　郝敬曰九家者流附会穿凿迂僻无当
　　按荀氏易注见于释文所引其文不同于今者阴疑于阳疑作凝为其嫌于无阳也嫌作嗛财成天地之道作裁成裒多益寡裒作桴朋盍簪作宗贲如皤如皤作波蔑贞凶蔑作灭其欲逐逐作悠悠大耋之嗟作差下戚嗟若亦尔出涕沱若沱作池咸其拇作母解而拇同咸其腓作肥有疾<偹心>也<偹心>作偹文王以之作似之家人嗃嗃作确确其牛掣作觭以正邦也为汉讳作国已事遄往遄作颛愓号愓作钖包有鱼包作胞聚以正也聚作取君子以除戎噐除作虑劓刖作臲□井谷射鲋射作耶井收勿幕收作甃震来虩虩作愬愬震遂泥作队列其夤作肾厉熏心熏作动妇孕不育孕作乘归妹以须作孺月几望作旣望中孚同虽旬作均匪夷所思夷作弟妇丧其茀作绂言天下之至赜而不可恶也恶作亚可与佑神矣佑作侑六爻之义易以贡作功为矫輮作挠为亟心作极心丰多故亲[句]寡旅也别为句
　　刘氏[表]周易章句 隋志五卷[新旧唐书同中经簿录易注十卷七録九卷目録一卷] 佚
　　后汉书刘表字景升山阳髙平人鲁恭王之后也为镇南将军荆州牧封成武侯闗西兖豫学士归者千数表起立学校博求儒术綦母闿宋忠等撰立五经章句谓之后定谢承后汉书表受学于同郡王畅
　　汉末英雄记州畧羣宼旣尽表乃开立学官博求儒士使綦母闿宋忠等撰定五经章句
　　宋氏[衷]周易注[或作忠] 七録十卷[新旧唐书志同释文序録九卷] 佚
　　隋志梁有汉荆州五业从事宋忠注周易十卷亡
　　虞翻曰北海郑玄南阳宋忠虽各立注忠小差玄而皆未得其门难以问世
　　陆德明曰衷字仲子南阳章陵人
　　李氏[譔]古文易 佚
　　蜀志李譔字钦仲梓潼涪人父仁字德贤与同县尹默俱游荆州从司马徽宋忠等学譔具传其学又从黙讲论五经延熙元年为庶子迁仆射转中散大夫右中郎将着古文易尚书毛诗三礼左氏传太玄指归皆依凖贾马异于郑玄与王氏殊隔初不见其所述而意归多同
　　张氏[满]周易林 唐志七卷 佚
　　按张满未详何代人唐志列于许峻之前姑附于此
　　魏氏[伯阳]周易叅同契 唐志二卷[崇文总目一卷通考三卷] 存
　　陆德明曰虞翻注叅同契云易字从日下月
　　三洞珠囊魏伯阳撰叅同契其说以周易爻象论作丹之事而儒者不知神丹之事多作阴阳注之殊失其旨
　　中兴书目叅同契明金丹之诀篇题葢仿纬书之目词韵皆古奥雅难通首言乾坤坎离四卦槖钥之外其次言屯蒙六十卦以见一日用功之蚤晚又次言纳甲六卦以见一月用功之进退又次言十二辟卦以分纳甲六卦而两之葢内以详理月节外以兼统歳功此书大要在坎离二字
　　彭晓序曰魏伯阳会稽上虞人修真潜黙养志虚无慱赡文词通诸纬候得古人龙虎经尽获妙旨乃约周易譔叅同契三篇复作补塞遗脱一篇所述多以寓言借事隐显异文密示青州徐从事徐乃隐名而注之桓帝时公复传授与同郡淳于叔通遂行于世叅杂也同通也契合也谓与周易理通而义合也其书假借君臣以彰内外叙其离坎直指汞鈆列以乾坤奠量鼎噐明之父母保以始终合以夫妻拘其交媾譬诸男女显以滋生析以阴阳导之反复示之晦朔通以降腾配以卦爻形于变化随之斗柄取以周星分以晨昏昭诸刻漏莫不托易象而论之故名周易叅同契云
　　晁公武曰汉魏伯阳撰按神仙传伯阳会稽上虞人通贯诗律文辞赡愽修真养志约周易作此书凡九十篇徐氏笺注桓帝时以授同郡淳于叔通因行于世彭晓为之解隋书不载按唐陆徳明解易字云虞翻注叅同契言字从日下月今此书有日月为易之文其为古书明矣
　　郑东卿曰伯阳之叅同契意在鍜炼而入于术于圣人之道为异端
　　朱子曰叅同契本不为明易姑借此纳甲之法以寓其行持进退之候其言纳甲之法则今所谓京房占法见于火珠林者是其遗法所云甲乙丙丁庚辛者乃以月之昏旦出没言之非以分六卦之方也此虽非为明易而设然易中无所不有苟其言自成一家可推而通则亦无害于易又曰叅同契文章极好葢后汉之能文者为之其用字皆根据古书非今人所能解
　　范成大曰伯阳作叅同契五行相类凡三卷其说似周易其实假借爻象以论作丹之意而世人不考丹事每作阴阳决之殊失其旨
　　黄震曰叅同契者汉世上虞人魏伯阳所造其说出于神仙传不足凭为之注释者五代末彭晓则此书必出于五代之前也叅杂也同通也契合也此方士炼丹之书谓与诸丹经理通而义合也然必冐周易为为称者炼丹取子午时为火候是坎离因用乾坤坎离四正卦于槖钥之外其次言屯蒙六十卦以见一日用功之早晚又次言纳甲六卦以见一月用功之进退又次言十二辟卦以分纳甲六卦而两之要皆附会周易以张大粉餙之其实炼丹无符于易易本无预于炼丹而今世言火候者因以三百八十四爻为一周天以一爻值一日而爻多日少终不相合其妄可知近日蔡季通学慱而不免于杂尝留意此书而晦庵与之游因为校正其书颇行然求其义则终无之呜呼炼丹之说盛于唐而唐世人主若士大夫凡惑之者无不速其死此书又可尚乎道书魏伯阳传言伯阳将三弟子一白犬入山作金丹及成与犬犬死伯阳自服自死弟子继服又死二弟子不服而出山为伯阳求棺敛至则伯阳已活矣其鄙如此且或有之人主奈何以一死试丹而伯阳之再活者今安在寿几何耶
　　刘辰翁曰古书惟叅同契似先秦文
　　俞琰曰叅同契文委时去害与鬼为邻委鬼魏字也郑焕改鬼为仙误矣百世一下遨游人间百一之下为白人乃其旁之立人合之则伯字也汤遭阨际水早隔并汤遭早而无水易字也阨之厄际为阝合之则阳字也此自解魏伯阳三字也
　　胡一桂曰叅同契三篇补塞遗脱一篇大概借易以明火候炼丹修养之法孟蜀彭晓为之分九十一章解义朱文公又隐名而为之注雠定考辨正文复为上中下三篇
　　薛瑄曰叅同契假易论长生之术若指诸掌然终是方技之书
　　陆深曰魏伯阳作叅同契本之纬书文字结构颇为古质时作韵语多所根据过于文人蕐靡之作
　　罗钦顺曰叅同契有彭晓陈显微储蕐谷阴真人俞琰陈致虚六家注皆能得其微旨
　　按叅同契本道家之言不当列于经义然朱子尝为之注且谓无害于易故附载之是书诸家注解颇众则槩畧而不记也
　　亡名氏古五子传 汉志十八篇 以下俱佚
　　汉律厯志日有六甲辰有五子
　　刘向别録所校雠中古五子书除复复位着十八篇分六十四卦着之辰自甲子至壬子凡五子
　　汉书艺文志注自甲子至壬子说易阴阳
　　古杂传 汉志八十篇
　　神输 汉志五篇
　　刘向曰神输者王道失则灾害生得则四海输之祥瑞
　　梁元帝曰易则神输道训
　　杂灾异 汉志三十五篇
　　周易汉志蓍龟家三十八卷
　　蓍书 汉志蓍龟家二十八卷
　　周易明堂 汉志蓍龟家二十六卷
　　周易随曲射匿 汉志蓍龟家五十卷
　　汉书东方朔传上尝使诸数家射覆朔自赞曰臣尝受易请射之乃别蓍布卦而对
　　大筮衍易 汉志蓍龟家二十八卷
　　大次杂易 汉志三十卷
　　易卦八具 汉志蓍龟家卷未详
　　鼠序卜黄 汉志蓍龟家二十五卷
　　周易版词 通考一卷
　　陈振孙曰不知名氏当是汉魏以前人所为其间官名皆东京制也
　　
　　经义考卷十翰林院检讨朱彝尊撰
　　易九
　　王氏[郎]易传 佚
　　魏志王朗字景兴东海郡人魏国初建以军祭酒领魏郡太守迁御史大夫改司空进封兰陵侯谥曰成着易春秋孝经周官传咸传于世正始五年十二月诏故司徒王朗所作易传令学者得以课试
　　魏畧朗本名严后改为朗
　　董氏[遇]周易注[释文序録作章句] 七録十卷 佚
　　魏畧遇字季直建安初举郡孝廉稍迁黄门侍郎黄初中出为郡守明帝时入为侍中大司农遇善左氏传更为作朱墨别异人有从学者遇不肯教而云必当先读百遍言读书百遍而义自见从学者云苦渇无曰遇言当以三余或问三余之义遇言冬者歳之余夜者日之余阴雨者时之余也由是诸生少从遇学无传其朱墨者
　　魏志明帝时大司农弘农董遇歴注经传颇传于世
　　陆徳明曰遇弘农蕐阴人
　　朱震曰天地之数五十有五董遇谓其六以象六画之数减卦之六画为四十九不知五十有五天地之极数大衍之数五十其一太极不动而四十九运而为八卦重而六十四若去六画即说不通
　　按董氏易注君子体仁作体信与京氏荀氏同裒多益寡裒作桴与郑氏荀氏同洗心退藏于密洗作先与京氏荀氏虞氏张氏同夫坤隤然示人简矣隤作妥与陆氏姚氏同余如拔茅茹以其彚征彚作夤贲如皤如皤作盘君子得舆作徳车妇丧其茀作笄为干卦作干卦与诸家别
　　刘氏[邠]易注 佚
　　管辂别传故郡将刘邠字令先清和有思理好易而不能精与辂相见自说注易将讫辂言今明府欲劳不世之神经纬大道诚富美之秋然辂以为注易之急急于水火水火之难登时之验易之清浊延于万代不可不先定其神而后垂明思也自旦至今聴采圣论未有易之一分易安可注也邠因易系辞诸篇之理以为注不得其要辂寻声下难事皆穷柝曰夫乾坤者易之祖宗变化之根源今明府论清浊者有疑疑则无神恐非注易之符也邠言数与何平叔论易及老庄之道至于精神遐流与化周旋清若金水郁若山林非君侣也
　　管氏[辂]周易通灵决 隋志五行家二卷 佚
　　周易通灵要决 隋志五行家一卷 佚
　　周易林 唐志五行家四卷 佚
</div>
    <div class="pagination">
<a href="经义考_page5.html">上一页</a><a href="经义考.html">1</a><a href="经义考_page2.html">2</a><a href="经义考_page3.html">3</a><a href="经义考_page4.html">4</a><a href="经义考_page5.html">5</a><span class="current-page">6</span><a href="经义考_page7.html">7</a><a href="经义考_page8.html">8</a><a href="经义考_page9.html">9</a><a href="经义考_page10.html">10</a><a href="经义考_page11.html">11</a><span>...</span><a href="经义考_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
