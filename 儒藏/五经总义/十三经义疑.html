<!DOCTYPE html>
<html>
<head>
    <meta charset="UTF-8">
    <title>十三经义疑 - 第 1 页/共 14 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>十三经义疑 - 第 1 页/共 14 页</h1>
    <div class="content">　　钦定四库全书　　　　　经部七
　　十三经义疑　　　　　　五经縂义类
　　提要
　　【臣】等谨案十三经义疑十二卷
　　国朝呉浩撰浩字养斋华亭人是书取诸经笺注订之用力颇勤如季本读礼疑图以万人为一军浩袭其説于诗公车千乗公徒三万不主郑笺举成数之解而引司马法文以一乗总三十人定千乗当三万人而疑贾疏附防此法为畿内之制今考大司马万有二千五百人为军小司徒五人为伍五伍为两四两为卒五卒为旅五旅为师五师为军天子诸侯同制小司徒疏谓司马法成百井三百家革车一乗士十人徒二十人至同方百里万井三万家革车百乗士千人徒二千人乃天子畿内采地法又司马法甲士三人歩卒七十二人乃是畿外邦国法此周之定制也齐语管子制国五家为轨故五人为伍十轨为里故五十人为小戎四里为连故二百人为卒十连为乡故二千人为旅五乡为师故万人为军韦昭注万人为军齐制也周则万二千五百人为军此春秋列国之变制也僖公之颂正当齐桓之时或其时即用齐法亦未可知浩据以疑周礼则非也浩又于仪礼聘礼引崔灵恩之説谓诸侯三卿司徒兼冡宰司马兼宗伯司空兼司冦诸侯虽立卿犹不敢称大史记谓鲁以孔子为大司冦若然岂鲁有六卿如天子耶宋二王之后故有大司马楚之有大司马也因僭称王耳今考管子王言篇甯戚艺粟尽地利立为大司徒王子城父为大司马则春秋时诸侯正卿明称大而称大司马者又不止楚宋矣又左氏传曰向为人为大司冦则宋称大者又不特司马矣鲁司冦为司空兼官本非正卿或止得称司冦而概谓诸侯正卿皆不得称大则亦弗之考也又周礼乃立春官宗伯郑注引夏父弗忌为宗人浩谓春秋内外传俱作我为宗伯宗人虽亦掌礼之官但位卑权轻焉能擅为逆祀今考宗人之名通于上下左传哀公二十四年使宗人衅夏献其立夫人之礼对曰无之公怒曰汝为宗司尊之曰宗司是非卑位矣又文王世子公族其在宗庙之中则如外朝之位宗人授事以爵以官注宗人掌礼及宗庙与郑氏周礼大宗伯注宗官典国之礼与其祭祀合又大戴礼诸侯迁庙礼祝宗人及从者皆齐宗人摈与周礼大宗伯职相合郑注宗伯为宗人葢即据此此天子诸侯之宗人也鲁语公父文伯之母飨其宗老韦昭注亦曰宗宗人此卿大夫之宗人也浩以宗人为位卑权轻是以卿大夫之宗人与天子诸侯之宗人合为一也考核颇疎其他如释左传得祐于槖中谓大夫士亦有主与蔡谟之説合而引説文大夫以石为主则出前儒所引之外释尔雅昏强也谓昏当作昬书不昬作劳昬音闵与暋同强也又尔雅夏曰复胙郭注未见所出浩引谷梁杨疏云复胙者复前日之礼有司彻贾疏云复胙者复昨日之胙祭则均可补郭注其説亦颇有可采者葢于注疏之学虽未能贯通融会而研究考证具有根柢视剽剟语录枵腹谈经徒以大言臆断者则胜之逺矣乾隆四十五年九月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀
　　十三经义疑原序
　　载籍之有五经犹天之有五星也地之有五行也人非五谷不生学非五经不殖舍此而他求吾不知所従焉夫经者常也法也径也若径路之无所不通可常行也自汉以五经学宫而经之名著益之以周礼孝经论语为九经益之以仪礼左氏春秋尔雅为十三经而大戴礼不与焉备矣美矣其名定矣有汉唐宋诸儒为之注疏正义解释于是经之义昭然若日月之丽天沛然若江河之行地填填然若洊雷之啓蛰而授杖于肓者也其禆益学者实闳矣哉夫读书不能无疑疑必待晰而后明鹘突不解久则轖结于中若症瘕然虽有文挚不为功使穿凿傅防率臆而武断之其病尤甚【浩】幸生圣世得优游婆娑以丘园老日取诸经研究之寤寐勿谖寒暑无间忘寝食者三十余年或有揆之理而未甚确斟之情而未甚安毎摘而出之博采先儒之説而合订焉必求其义之合乎理近乎情凖之常道而至当而后取而详説之曷敢曰与先儒抗衡辨异同乎亦尽我稽古之心以俟同志者之相叅用晰疑焉云尔华亭后学吴浩序













　　钦定四库全书
　　十三经义疑卷一
　　华亭吴浩撰
　　易经
　　经分上下
　　上下经之分其分于序卦乎奚以明其然也太极动而生阳阳之徤为干静而生隂隂之顺为坤故乾坤为诸卦之首循次以推得卦三十是为上经至于咸恒又为下经之首者则以乾道成男坤道成女人道造端乎夫妇也闗雎为风始亦以夫妇之道者生民之本王政之端与下经以咸恒为首之义同
　　比之匪人不亦伤乎
　　本义无注或谓伤哀伤也爻不言凶而象伤之葢闵之而使人自惕也愚意当先説伤害而后説哀伤比匪者害心害身害家害国无所不害如伤于鈇钺见血殒命者然哀哉如此説庶使观象玩辞之人惕然知警
　　得金矢
　　噬嗑之九四曰噬干胏得金矢金葢取其刚也矢葢取其直也聼讼贵刚直故取象于金矢欤周礼以两造禁民讼入束矢而此不言束以两剂禁民狱入钧金而此不言钧义必有间矣且夫金有五钧金不必其黄也而噬嗑之六五曰得黄金入金而必以黄黄矣而计其斤且三十将贫者之狱终不见治欤解卦之九二亦有得黄矢之文黄中色矢直也岂亦束矢之谓欤易有象取其意而略其迹斯可矣本义据周礼以释金矢似不如程传及陆氏集説之为长
　　不菑畬
　　田一嵗曰菑菑灾也始灾杀其草木也二嵗曰新田新成柔田也三嵗曰畬畬和也田舒缓也曰菑曰新田未成熟也曰畬始成熟矣不菑而畬言因时顺理而无私意期望之心也无妄六二本言不耕获不菑畬则利有攸往而坊记误有凶字郑注遂以无功食禄为凶徴非易本旨
　　其形渥
　　鼎卦九四爻辞其形渥晁氏云诸本作刑剭朱子従之按郑注周礼司烜引易亦作刑剭之诛谓所杀不于市而以适甸师者甸师掌耕耨王籍其塲上多屋刑之于屋中为之隐者厚也掌戮唯王之同族与有爵者杀之于甸师氏








　　十三经义疑卷一
　　钦定四库全书
　　十三经义疑卷二
　　华亭吴浩撰
　　书经
　　五玉三帛二生一死贽
　　此九字蔡传以为当在肆觐东后之下词意诚顺然公羊郑伯使宛来归邴何休注引书亦不改疏以五器为卿大夫上士中士下士授羔雁雉之器谓如者以物相授与之言器各异饰周礼饰羔雁雉执之皆去器则如五器正宜在贽字下葢古人文参差错落于理亦无碍也
　　舞干羽于两阶
　　干武舞羽文舞武在西阶文在东阶武舞先文舞后凡经言舞皆先干而后羽汉之乐先武徳而后文始唐之乐先七徳而后九功乐有声容韶舞容也而声可想矣徳兼中和韶舞和也而中亦致矣
　　禹贡九州
　　宋陈用之以九州之名为大禹所立窃疑禹治水时尚为虞臣安得擅改十二州之制乎当従蔡传书序禹别九州以洪水泛滥区域莫辨而别之非禹始建之也即曰贡金九牧亦必在即位之后矣
　　爰立作相
　　体元者君而调元者相相得其人则天下治相不得其人则天下不治人君立相葢可忽乎哉而书载高宗之于傅説得之梦寐恍惚之间则何以故王制云凡官民材必先论之论辨然后使之即庶司百执事犹必慎简若此况以社稷之重民人之众一旦而授之一人其所系非渺小矣乃不察其言不审其行事徒以一梦之故而遂使秉国之钧其能免折足覆餗之诮乎史记有与之语果圣人之説而书不言九峯以为省文抑知其文则不可省也且知人则哲惟帝其难之而立谈之顷遽信其圣而畀之大任信如太史公所言其立相已为不慎矣先儒刘氏陈氏皆以傅説为高宗之故人良然按高宗之父小乙虑其不知稼穑之艰难而使之居于阛阓之间故其自言曰遯于荒野入宅于河周公作无逸以戒成王亦曰其在高宗时旧劳于外爰暨小人夫小人者小民也草泽中自有英雄版筑间岂无贤哲高宗旧学于甘盘寜遯野之时遂无亲师取友之益哉意必熟察傅説之言熟审傅説之行事以沃心而辅徳非一日矣洎乎作其即位欲得説而相之顾以草野之夫骤举而加诸卿尹大夫之上恐举朝之人起而骇之于是托诸上帝之所赉以慑服乎人心殷人尊神其斯之谓与或谓孔子梦见周公梦亦岂无可据者余曰梦有有因亦有无因即其有因者亦苐梦梦然而非真也孔子之梦周公葢以公之神在天故格之来格而非傅説比也以生存之人未经谋靣安有梦之而肖其形者或又谓穆叔之于防牛昌之于东野非生存之人未经谋靣者与余曰才人互相标榜自古皆然丹篆之吞抚掌之笑岂堪尽信至左氏所载不足信者尤多固不止穆叔之梦耳周礼太卜掌三梦之法一曰致梦二曰觭梦三曰咸陟注云梦者人精神所寤可占者又云经运十其别九十注云王者于天日也夜有梦则昼视日旁之气以占其吉凶梦若真奚以占为又眡祲云嵗终则弊其事若然虽占之犹不必皆中也安有梦中之人审象旁求而竟有维肖者哉故曰傅説者高宗之故人耳求得之而令之相原无待与之语而非省文也然则千古之立相莫慎于高宗而岂其忽之也哉
　　爰立作相【其二】
　　余尝本刘道原外纪作论以帝赉之梦为高宗托词既而思之知欠圆通也夫梦者因也是梦也寜必无之特非由梦而得説乃欲相説而形为是梦耳彼其旧劳于外爰暨小人则于版筑间之傅説固必有如兰之契矣一旦即天子位不见説者有年则思之必深周礼有思梦觉时思之而又爱之重之因而梦之一若上帝之赉之张子厚云寤所以知新于耳目梦所以縁旧于习心假令傅説非高宗之故旧何遽欲以代言而审象旁求且能维肖也乎即或肖焉岂无貌似孔子之阳货而不察而命之相乎置相乃王朝第一大事余故不揣固陋复作此论以备参考焉
　　武成
　　或问孟子于武成秖取二三防孔子何以不删愚谓血流漂杵商人所以泄其愤孔子存之警暴君也孟子恐人借口于武王故云不可尽信防叛臣也史臣不无言之过而圣贤所见不同搃为天下万世计耳
　　肆朕诞以尔东征
　　金縢有雷风之变大诰惟占卜之従成王之东征奉天道以立君道也不然元公避矣王复不行干断周之宗社不几岌岌乎殆哉
　　朕复子明辟
　　孟子有复于王者朱子注复白也若训朕复复字为还明字不亦赘乎代王为辟之説始于荀卿【荀子云周公负扆而坐诸侯趋走堂下】盛于汉儒造为明堂位周公践阼之文又误解尚书以附防之谓复子明辟为还政之事谓诞保文武受命惟七年为致政之时至使王莽假托经文泰然居摄炎汉几熄干戈四起甚矣邪説之为害非浅尠也
　　上服下服
　　吕刑蔡传云事在上刑而情适轻则服下刑舜之宥过无大是也事在下刑而情适重则服上刑舜之刑故无小是也最为平允葢过虽大而亦宥所以开其迁善之途故虽小而必刑所以动其畏罪之念意论轻重之序慎测浅深之宜明刑之弼教也以此周礼小司冦注云上服墨劓也下服宫刖也是以形体分上下矣然上文言断庶民狱讼之中司刺言求民情断民中而施上服下服之罪则上服下服之义亦当与蔡传同

　　十三经义疑卷二
　　钦定四库全书
　　十三经义疑卷三
　　华亭吴浩撰
　　诗经
　　采苹
　　礼记歌于斯疏曰礼大夫祭无乐而春秋或有之然则采苹非祭祀之乐歌也此诗特大夫妻能奉祭祀而其家人序而美之耳
　　摽有梅
　　摽梅刺淫奔也礼男先乎女而此之求士者如此其急焉摽有梅其实七兮求我庶士迨其吉兮摽有梅其实三兮求我庶士迨其今兮摽有梅顷筐暨之求我庶士迨其谓之其刺淫奔奈何赋摽梅惜春去也求贱词也庶士非夫也我庶士非夫而已亲之也首曰迨吉继即曰迨今终且相谓而约遂可定矣何其急也亦可刺也王化流行而独处污下则尤可刺
　　蚕月
　　注治蚕之月当兼三四月而言月令季春之月后妃劝蚕事蚕事既登分茧称丝效功而谓蚕月非季春欤孟夏蚕事毕后妃献茧乃収茧税以桑为均而谓蚕月不兼孟夏欤葢谓之三月则非蚕之终谓之四月则非蚕之始是以谓之蚕月耳或疑邠风缺三月然乎哉
　　曰为改嵗
　　吕氏云十月而曰改嵗三正之通于民俗尚矣周特举而迭用之耳按周自不窋失官至公刘时立国于邠服事有夏故七月一诗用夏正厥后事殷则用殷正也必矣其言一之日者以阳复刚反有亨道焉故以为纪月之始而正朔则未敢改也
　　索绹
　　尔雅释言绹绞也郭璞注云纠绞绳索朱子注孟子本此蔡虚斋云索绹谓索是绞也诗注不符殆传冩之讹欤
　　四之日其蚤
　　秋官羊人职疏引四之日其蚤而云四之日者谓用建子为正至建邜四月夏之二月之日公始用氷是邠风已改正朔也果尔何不云四月而云四之日乎不言月而言日葢公刘正当夏时所用者夏正曹粹中之説然也若用周正则九月建申霜未尝肃十月属酉场未能涤
　　防鸮
　　愚按尚书周公居东在流言后为诗贻王在居东二年得罪人主名后管叔以武庚畔在成王迎公后葢管叔自以有才且为公兄而公独秉政故及其羣弟流言以撼之讵知冲人感悟迎公以归能无惧乎惧则叛叛则不可以不讨作大诰徂东山奉王命也防鸮专咎武庚大诰讳言三叔及蔡仲克庸祗徳命诸王而邦之蔡公之情可见矣朱子注诗因孔氏书注勿辟之説后与九峯辨其不然以为当从郑氏则诗注特未及改定耳义闗君臣兄弟之伦愚故按当年情事次第以白周文公不白之苦衷如此
　　良马五之
　　毛苌以为骖马五辔按三马曰骖马三则辔六即纳两辔于觼亦当四而乃五辔云乎哉
　　良马六之
　　毛传四马六辔此特可为六辔在手注耳然四马实八辔非六辔也郑氏云六之者见之数也谓六见之也此説可从葢大夫见贤不止再三而四之五之六之殷勤之甚也
　　猗重较兮
　　猗毛郑作倚葢较崇五尺五寸在轼之上无事而立则倚较有所敬则式按卫世字武公将兵平戎有勲周平王命武公为公小序亦云入相于周是武公曾为卿士倚重较其实事也乃朱子存其音而另解为叹辞何居纂序以为非真在重较之上衍义亦以为卿士之车鸣鸾清奏从容安舒武公气象宛然在重较无事之规模非即在重较之上然也二説何去何从将以质之博雅之君子
　　上已
　　应氏劭曰周礼女巫嵗时以祓除衅浴禊者洁也已者祉也邪疾已去祈介祉也张衡南都赋于是莫春之禊元已之辰卢植曰辰子至亥也蔡邕曰辰支也按此则以已为己者非
　　居居究究
　　唐风羔裘集注居居未详究究亦未详尔雅则云居居究究恶也郭景纯注皆相憎恶按此则羔裘当为刺其大夫之诗言此羔裘豹袪者自我人居居不和衷也岂无他人之可交维子之故旧而不忍遗耳此羔裘豹袪者自我人究究不协恭也岂无他人之可交维子之肯改而式相好耳于此可想见温柔敦厚之情礼书亦云晋羔裘刺时也豹武而有文不善用之则为暴此豹袪豹袖所以兴居居究究也或曰此美其大夫之词居居亲炙其光辉也究究穷究其言论也未知何据
　　无非无仪
　　恶不可有善不可无释无仪为无善太姒何以称淑女也若哲妇倾城乃智巧之称与善自当有别如其无别将以褒姒为善矣乎大易所谓无攸遂孟母所谓无境外之志戒自恃其哲耳不恃其哲则可以为善矣然则无仪之义将奈何毛传云仪容仪也诗人之刺宣姜也曰胡然而天胡然而帝其斯之谓欤士也而习于容止谓之辟女也而习于容止谓之冶冶容诲淫易戒之矣是以君子贵诚也
　　三事大夫
</div>
    <div class="pagination">
<span class="current-page">1</span><a href="十三经义疑_page2.html">2</a><a href="十三经义疑_page3.html">3</a><a href="十三经义疑_page4.html">4</a><a href="十三经义疑_page5.html">5</a><a href="十三经义疑_page6.html">6</a><span>...</span><a href="十三经义疑_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
