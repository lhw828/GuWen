<!DOCTYPE html>
<html>
<head>
    <meta charset="UTF-8">
    <title>融堂四书管见 - 第 15 页/共 16 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>融堂四书管见 - 第 15 页/共 16 页</h1>
    <div class="content">　　
　　第十五章
　　君子之道，辟［与譬同］如行远必自迩，辟如登高必自卑。《诗》曰：“妻子好［去声］合，如鼓瑟琴；兄弟既翕，和乐［音洛］且耽［诗作湛］；宜尔室家，乐尔妻帑。”子曰：“父母其顺矣乎！”（诗小雅棠棣篇。翕者，翕然无异情也。耽者，和乐之至也。帑，谓子也。）
　　天地位，万物育，只是一个顺而已。妻子如此，兄弟又如此，以至室家妻帑皆如此。一家之中都是和气，于父母分上方始是顺。下面有纤毫不尽分处，上面和气便有所伤，只为一家之心无非父母之心，能以父母之心为心，则骨肉之际安可纤毫不尽分乎？琴瑟和方可鼓，才一弦不和，便不成声。妻子好合，虽云和乐，而兄弟之情未能翕然，则一家和气有亏多矣。兄弟既翕，不特和乐，而且又至于耽焉，此则极言人道必如此而后为顺也。始于家邦，终于四海，全在这上。故曰自卑自迩。
　　　　右第十五章。自君子之道费而隐发挥，至此辞旨方足。
　　
　　第十六章
　　子曰：“鬼神之为德，其盛矣乎！视之而弗见，听之而弗闻，体物而不可遗。使天下之人齐［侧皆切］明盛服，以承祭祀，洋洋乎！如在其上，如在其左右。《诗》曰：‘神之格思，不可度［待洛切］思！矧可射［音亦，诗作斁］思！’夫微之显，诚之不可掩如此夫。”（体物，言变化万物而为之体。不可遗，言无物不具此妙也。齐者，齐戒也。明，犹洁也。洋洋，盛貌。诗大雅抑篇。格，至也。度，犹测也。射，厌也。思，语辞。此者，指鬼神而言也。）
　　武王曰：惟人万物之灵。夫子曰：心之精神是谓圣。本心本圣，本心本灵。生而为人，死为鬼神，一也。无形之可见者，无声之可闻也。而日月以此运行，风霆以此鼓舞。凡形色于两间者，莫不以此发育，物物皆体，物物皆妙而不可遗焉。使天下之人莫不齐明盛服以承祭祀，洋洋乎，如在其上，如在其左右，神之至也，不可测也，况可得而厌斁也，非盛德能尔乎？理虽微而实显，吾心之诚，不闻不睹，而其不可掩之妙亦如是矣。本一故也。
　　　　右第十六章。此后专提诚字，发明中庸。而首以鬼神之德，形容诚之不可掩。
　　
　　第十七章
　　子曰：“舜其大孝也与［平声］！德为圣人，尊为天子，富有四海之内。宗庙飨之，子孙保之。故大德必得其位，必得其禄，必得其名，必得其寿。故天之生物，必因其材而笃焉。故栽者培之，倾者覆之。《诗》曰：‘嘉［诗作假，音暇］乐［音洛］君子，宪宪［诗作显］令德！宜民宜人，受禄于天。保佑命之，自天申之！’故大德者必受命。（子孙，谓虞思陈胡公之属。舜年百有十岁，是得寿也。材，质也。笃，厚也。栽，植也。诗大雅假乐篇。假，即嘉也。言嘉乐君子之如此也。显，著也。）
　　夫子论舜大孝，不指言克谐之事，而以德为圣人、尊为天子、富有四海、宗庙飨、子孙保五事称之。呜呼！此孝之所以大欤？曰位，曰禄，曰名，曰孝，非大德不足以得之也。天道福善祸淫，栽则培，倾则覆，焉可诬哉。假乐之咏可见矣，故大德者必受命。此舜之大孝所以通于神明者也。
　　　　右第十七章。承上章言舜之大孝，以发明所谓诚之不可掩者。
　　
　　第十八章
　　子曰：“无忧者其惟文王乎！以王季为父，以武王为子，父作之，子述之。武王缵大王［大，音泰，下同］、王季、文王之绪。壹戎衣而有天下，身不失天下之显名。尊为天子，富有四海之内。宗庙飨之，子孙保之。武王末受命，周公成文武之德，追王［去声］大王、王季，上祀先公以天子之礼。斯礼也，达乎诸侯大夫，及士庶人。父为大夫，子为士。葬以大夫，祭以士。父为士，子为大夫。葬以士，祭以大夫。期［居之切］之丧达乎大夫，三年之丧达乎天子，父母之丧无贵贱一也。（缵，继也。大王，王季之父也。绪，业也。戎衣，甲胄之属。一戎衣，言一着戎衣而遂克商也。末，犹晚年也。追王者，追尊之以王号也。文王已受命称王，故止追王大王、王季。先公组绀以上至后稷也，祀以天子之礼者。葬用死者之爵，祭用生者之禄。此礼达乎诸侯大夫及士庶人。一也，犹言父虽庶人而子为天子，亦以天子之礼祭之。丧服自期以下诸侯绝，大夫降，而父母之丧则上下皆同也。）
　　父作子述，文王处人道之常，何所忧乎。若舜则不能无忧。王季肇基，父作也。武王缵前王之绪，周公成前王之德，子述也。
　　　　右第十八章。此文王诚之不可掩者。
　　
　　第十九章
　　子曰：“武王、周公，其达孝矣乎！夫［音扶］孝者，善继人之志，善述人之事者也。春秋修其祖庙，陈其宗器，设其裳衣，荐其时食。宗庙之礼，所以序昭［如字］穆也。序爵，所以辨贵贱也。序事，所以辨贤也。旅酬下为［去声］上，所以逮贱也。燕毛，所以序齿也。践其位，行其礼，奏其乐，敬其所尊，爱其所亲，事死如事，生事亡如事存，孝之至也。”（达，通变之谓也。祖庙，天子七诸侯五大夫三适士二官师一。宗器，先世所藏之重器，若赤刀、大训、天球、河图之类也。裳衣，先祖之遗衣服，祭则设之以授尸也。时食，四时之食，各有其物也。宗庙之次，左为昭，右为穆，而子孙亦以为序也。序爵者，公侯卿大夫各以爵为差。事者，宗祝有司之职事，高下各以其所能任也。旅，众也。酬，导饮也。旅酬于下，下亦得献于上也。逮，及也。燕毛，祭毕而燕乃序齿尊老，毛发白位于上。践，犹履也。其，指先王也。所尊所亲，先王之祖考子孙臣庶也。始死曰死，既葬而反曰亡。）
　　达孝当就继志述事上看。志不易，继也，事不易，述也。若以无改父道为孝，则武王不宜伐商。若以友于兄弟为孝，则周公不当诛管蔡。未可与权者，未足与议也。故以达孝称之，是其伐也，其诛也，乃其所以善继志述事者也。使武王忍于商而不伐，周公忍于管蔡而不诛，虽欲践位行礼，如下文所述可得乎？所以盛言祖庙之修，宗庙之礼，而申言孝之至，在继志述事之后也。
　　“郊社之礼，所以事上帝也。宗庙之礼，所以祀乎其先也。明乎郊社之礼、禘尝之义，治国其如示诸掌乎。”
　　上节既言宗庙之礼，于此又兼言郊社之礼。《孝经》称周公郊祀后稷以配天宗，祀文王于明堂以配上帝。盖其礼至周公而备，所以极继志述事之形容也。明乎郊社之礼、禘尝之义，非特文物度数之末而已。所谓微之显诚之不可掩者，果可以外求乎？明乎此，则推之天下国家，无他道也。与《论语》指其掌正同。一章之旨，归宿在此。
　　　　右第十九章。此武王周公诚之不可掩者。三章皆承鬼神之德而发明圣人所以感通鬼神一贯之妙，天下国家由是而达之尔。故此章终之以治国，下章继之以问政。
　　
　　第二十章
　　哀公问政。子曰：“文武之政，布在方策。其人存，则其政举；其人亡，则其政息。人道敏政，地道敏树。夫［音扶］政也者，蒲卢也。故为政在人，取人以身，修身以道，修道以仁。仁者，人也，亲亲为大。义者，宜也，尊贤为大。亲亲之杀［去声］，尊贤之等，礼所生也。在下位不获乎上，民不可得而治矣！［先儒谓此句在下，误重在此］故君子不可以不修身。思修身，不可以不事亲。思事亲，不可以不知人。思知人，不可以不知天。”（哀公，鲁君，名蒋。方，版也。策，简也。息，止也。敏，速也。蒲卢，蒲苇也。杀，隆杀之杀。等，等级也。）
　　政其具也，人者有其具者也。文武之政未尝泯没，人存则举，人亡则息耳。人道之敏于政，犹地道之敏于树。草木不自树也，一元之气运而不息，其生也勃然。政，犹蒲卢草之尤易生者也。为政在人，焉可诬哉。然尽一人字，则甚不易也。取人者，求人之所以为人者也。人之为人，非可外求，反诸身而已。身何以修，曰道而已。道何以修，曰仁而已。本心洞然，常觉常明，略无纤毫微累，人之所以为人者，以此。情昏意蔽，冥冥罔觉，则其与禽兽相近者几希，于人何有。故曰：仁者人也。立人之道，曰仁与义，二者未尝偏废。故又曰：义者宜也。仁莫大于亲亲，义莫大于尊贤。亲亲而得隆杀之宜，尊贤而有等级之辨。此礼之所由生也，政安有不举者乎。故君子不可以不修身。思修身，不可以事亲。思事亲，不可以不知人。思知人，不可以不知天。孟子谓“知性则知天”，是也。非人之外别有所谓天也，我固有之，有此者也。格物者，格此者也。先觉者，觉此者也。下文所谓明善者，明此者也。知所以为天，则知所以为人矣。知所以为人，则知所以事亲而身亦修矣。圣人论为政在人，推而至于仁，又推而至于知天，方尽得一人字。若文武则真其人也。呜呼！政哉，岂偶然也哉。
　　天下之达道五，所以行之者三。君臣也，父子也，夫妇也，昆弟也，朋友之交也，五者天下之达道也。知［去声］、仁、勇，三者天下之达德也。所以行之者一也。或生而知之，或学而知之，或困而知之，及其知之一也。或安而行之，或利而行之，或勉强［上声］而行之，及其成功一也。
　　此节承上文，知天而推明修身之旨也。五者天下达道而所以行之者三。三者何？知、仁、勇是也。三者天下之达德而所以行之者一。一者何？天是也。我固有之，非外铄也。父子之有亲者，此也。君臣之有义者，此也。夫妇之有别者，此也。长幼之有序者，此也。朋友之有信者，此也。名曰达道，非我所私有也。知此则谓之知，全此则谓之仁。勉勉乎此，自强而不息，则谓之勇。名曰达德，非我所独得也。无间于知愚，无间于贵贱，无间于古今。此心同也，此理同也。但囿于形体，蔽于意念，是以日用而不知耳。不能知，安能行。然知有三等焉，有生而知者，有学而知者，有困而后学乃始知者。三者虽不同，及到知处则一而已。既知之而行亦有三等焉，有安而行者，有利而行者，有勉强而行者。三者虽不同，及到成功处则一而已矣。知即是知，行即是仁，其所以能行即是勇。知而不行，犹不知也。行而不至于成功，犹不行也。呜呼！尧舜性之不可及己。人皆可以为尧舜，岂欺我哉。
　　子曰：“好学近乎知［去声］，力行近乎仁，知耻近乎勇。知斯三者，则知所以修身。知所以修身，则知所以治人。知所以治人，则知所以治天下国家矣。”
　　此节又承上文推明知、仁、勇用力之地也。知不自明也，由学而明。好学虽未便知，然近乎知矣。仁不自至也，行之则至。力行虽未便能尽仁，然近乎仁矣。勇不自勇也，知耻则果决。凡甘心于穿窬狗彘之行而不知反者，只是不知耻。知耻虽未便谓之勇，然近于勇矣。“近”字与违道不远，语意正相似。三者同用，阙一不可。知斯三者，方知所以修身，知所以修身则所以治人，所以治天下国家亦若是而已。我之心即人之心，安有身不修而别有所谓治人之道也哉。
　　凡为天下国家有九经，曰：修身也，尊贤也，亲亲也，敬大臣也，体群臣也，子庶民也，来百工也，柔远人也，怀诸侯也。修身则道立，尊贤则不惑，亲亲则诸父昆弟不怨，敬大臣则不眩，体群臣则士之报礼重，子庶民则百姓劝，来百工则财用足，柔远人则四方归之，怀诸侯则天下畏之。齐［侧皆切］明盛服，非礼不动，所以修身也。去［上声］谗远色，贱货而贵德，所以劝贤也。尊其位，重其禄，同其好［去声］恶［去声］，所以劝亲亲也。官盛任使，所以劝大臣也。忠信重禄，所以劝士也。时使薄敛，所以劝百姓也。日省月试，既［许气切］禀［力锦切］称事，所以劝百工也。送往迎来，嘉善而矜不能，所以柔远人也。继绝世，举废国，治乱持危，朝聘以时，厚往而薄来，所以怀诸侯也。凡为天下国家有九经，所以行之者一也。（经，常也，治天下国家之常道也。体者，以身体之。子者，视之如子也。柔者，和柔之也。眩，乱也。报，报上也。劝，勉也。忠信，待之以诚。重禄，养之者厚也。既，读曰饩。饩禀，稍食也。称事，量其事功而上下其食也。往则为之授节以送之，来则丰其委积以迎之也。善者嘉之，不能者矜之。备见忠厚乐易之意，不矜，即慢忽失其心矣。朝谓诸侯朝于天子。聘谓诸侯使大夫来献。厚往薄来，谓燕赐厚而纳贡薄也。）
　　此节又承上文治天下国家而发明九经之旨，终其所以治之之说也。天下国家之本在身，故九者以修身为首，即所谓知修身则知所以治天下国家者也。修身也而下，言其目也。修身则道立而下，言其效也。齐明盛服而下，言其事也。齐明盛服，非礼不动，道自然立。去谗远色，贱货而贵德，心无所蔽，自然不惑。尊位重禄，同其好恶，亲亲之义笃矣，安得怨。官盛任使，大臣无不以之怨而朝廷之权一矣，安得眩。忠信重禄，以体群臣，则手足腹心相视一体，故报礼重。时使薄敛，则养生丧死可以无憾，故百姓劝。一人之身，百工之所为备。无以来之，则财用不足矣。日省月试，既禀称事，所以来也。远人不服，修文德以来之。无以柔之，则四方不归矣。送往迎来，嘉善而矜不能，所以柔也。建国亲侯，所以比天下。诸侯不怀，则天下不畏矣。绝废乱危之有所赖，朝聘往来之有其节，所以怀也。虽然其事则九也，所以行之者非九也。天下国家如此其大，如此其广且众，所以感之而应，唱之而和者，孰使之然哉？一而已。上言达德所以行者一，而先之曰知天。此言九经所以行者一，而继之曰明善。明善即知天也。所谓一也，不知不明，安知一之为何物哉。
　　凡事豫则立，不豫则废。言前定则不跲［其刼切］，事前定则不困，行［去声］前定则不疚，道前定则不穷。在下位不获乎上，民不可得而治矣。获乎上有道：不信乎朋友，不获乎上矣。信乎朋友有道：不顺乎亲，不信乎朋友矣。顺乎亲有道：反诸身不诚，不顺乎亲矣。诚身有道：不明乎善，不诚乎身矣。（凡事者，申言以发下文之义。豫者，先事而为之，即所谓前定也。跲，踬也，犹言蹉跌也。疚，病也。）
　　此节推原其所谓一也，曰言曰事曰行。不前定，皆有病，况道乎。道无穷也，端绪不明，大本不立，人自穷之耳。是故贵于前定也。且以在下位者言之，未有不获乎上而能治民者。朋友而信，是获上之道，前定也。不顺乎亲则朋友不信，事亲而顺，是信朋友之道，前定也。不诚乎身则亲不顺，反身而诚，是顺亲之道，前定也。不明乎善则身不诚，固有之善，洞然无蔽，是诚身之道，前定也。是善也，《大学》所谓止于至善者也。人自二三人至十百千万，此无十百千万，所谓一也，天也，故曰物格而后知至，知至而后意诚。意诚者，所以诚此者也。不明乎善而曰诚者，未之有也。此正曾子子思相传之旨。茫茫千载不著不察，惜哉。
　　诚者，天之道也。诚之者，人之道也。诚者不勉而中［去声下同］，不思而得，从［七容切］容中道，圣人也。诚之者，择善而固执之者也。
　　此节又承明善、诚身而分别二者言之。诚者，自然无妄，不勉而中，不思而得，从容中道。生知安行之事，纯乎天也。故曰天之道。诚之者必勉必思而后至焉。学知困知之事，其用工则由乎人也。故曰人之道。道一而已，初无天人之间，择善固执，方是做明善、诚身工夫。苟明矣，无待于择矣。诚矣，无待于固矣。何天道、人道之可言哉。
　　博学之，审问之，慎思之，明辨之，笃行之。有弗学，学之弗能弗措也。有弗问，问之弗知弗措也。有弗思，思之弗得弗措也。有弗辨，辨之弗明弗措也。有弗行，行之弗笃弗措也。人一能之己百之，人十能之己千之。果能此道矣，虽愚必明，虽柔必强。
　　此节则择善固执之事也。博学，审问，是讲求于人。慎思，明辨，是精研于己。皆所以择善也。虽然不学不问，固无以思辨为也。学之徒博，问之徒审，而不能反求诸己，谨思而明辨之，则毫厘之差千里之谬，善如之何而可择哉。异端邪说固不必论。盖有终身学问汨没乎章句文义之末，而于此事终不明白者，职此之由也。是故学不可以不问，问不可以不思，思不可以不辨，四者次序，工夫相承。性至于明而止耳。若笃行则既明，后事所以固执之也。虽然，岂悠悠泛泛苟焉之谓乎？不学则已，学则的然立志，必期于能，不能不止也。不问则已，问则的然究心，必期于知，不知不止也。不思则已，思必期于得。不辨则已，辨必期于明。不行则已，行必期于笃。不得、不明、不笃，不止也。直是用功，常百倍于人焉。凡学问思辨而不明，气馁志腐而行之无力者，非果能故也。断断乎果能此道，则蔽解惑去，虽愚必明矣，况非愚者乎。矢去川决，虽柔必强矣，况非柔者乎。明即所择者善，强即所执者固。择善固执而身修矣。不失斯所以为人，而文武之政可举矣。若乃悠悠泛泛，不自鞭勉，虽刚明之资，亦末如之何也。三复“果能”二字，令人悚然。
　　　　右第二十章。第十六章自鬼神之德发明诚字，继之以舜之大孝，又继之以武王周公之达孝，然后继之以夫子之论政，广大周流，无非此诚之运，而其大本则不外乎善。此人与天地鬼神一而不二者也。呜呼至哉！孩提之童，知爱其亲，善端方萌，真实无伪，其证莫明于此，其事莫大于此，故论仁必说亲亲，论知天必说事亲，论明善必说顺亲，以至达道九经，往往而是。此大孝达孝之所以通乎神明，而此章之所以承乎其后者欤？
　　
　　第二十一章
　　自诚明，谓之性。自明诚，谓之教。诚则明矣，明则诚矣。（自，由也）
　　诚，无妄也，固有之善，自然无蔽。生而知之者也，故曰性。其次必须知至，方能意诚。学而知之者也，故曰教诚，则自明矣。明则进于诚矣。质虽不同，及其知之，一也。曰性曰教，正合首章之旨。
　　　　右第二十一章。承上章诚者诚之者而发此义。
　　
　　第二十二章
　　唯天下至诚，为能尽其性。能尽其性，则能尽人之性。能尽人之性，则能尽物之性。能尽物之性，则可以赞天地之化育。可以赞天地之化育，则可以与天地参矣。（赞，犹助也。参者，与之参合而无间也。）
　　言诚足矣。又曰至诚，非于诚上更有加也。所以极言之也，天命之性，人人所同，虚灵湛然，本无欠阙，情伪相感，意蔽欲昏，是以冥冥妄行，不能全其所固有尔。至诚无妄，纯德孔明，自然无所亏损，故曰能尽其性。尽者，洞彻底蕴，略无纤毫欠阙，非谓有加于其所固有也。譬之日月，而或蚀焉，有一分之未复即有一分之未尽，复之如故，全体全明，所谓能尽如斯而已。贤者觉其本性，虽己明彻，然未到知天命，未到从心所欲，不逾矩之地也，犹是工夫有欠，皆未可谓之能尽也。必圣人而后可也。我之性即人之性，即物之性，能尽其性，则能尽人之性矣。能尽人之性，则能尽物之性矣。有生之类同具此理。鸢飞鱼跃，昭然灼然，不加揣量，不劳拟议，岂待逐一思索而后得哉。本心不明，处处窒碍，人物与我，了不相通，或者方嚣嚣然驰鹜于外，曰将尽物之性，而后可以尽吾之性也，不既倒置乎？天地万物，皆我性也，能尽其性，能尽人物之性，则发育自我，而天地在范围中矣。此致中和之极功也。曰赞曰参，殊不为过。“尽”字上六个“能”字，“赞”字下两个“可以”字，宜细玩。
　　　　右第二十二章。又言诚者之事。
　　
　　第二十三章
　　其次致曲，曲能有诚，诚则形，形则著，著则明，明则动，动则变，变则化，唯天下至诚为能化。（其次，谓至诚之次。致者，所以用工也。曲，委曲也。前明则诚，明其本心也。此著则明诚之不可掩也。）
　　诚者，自然而然，无待于致曲。致曲者，用功委曲，择善而固执之者也。学之博，问之审，思之慎，辨之明，行之笃，以至不能不止，百倍其功，致曲之谓也。如此乃能有诚，诚则形矣，形则著矣，著则明矣。微之显，诚之不可掩，自然发越，焉可强哉。孟子曰：至诚而不动者，未之有也。不诚，未有能动者也。人心到此，自然感动。感动者，转移变化之机。变而至于能化，则功用与至诚等矣。所谓及其成功，一也。故继之曰：唯天下至诚为能化。
　　　　右第二十三章。又言诚之者之事。
　　
　　第二十四章
　　至诚之道，可以前知。国家将兴，必有祯祥。国家将亡，必有妖孽。见［音现］乎蓍龟，动乎四体。祸福将至，善必先知之，不善必先知之。故至诚如神。（祯祥者，福之兆。妖孽者，祸之萌。蓍所以筮，龟所以卜。四体，先儒谓执玉高卑，其容俯仰之类。神，鬼神也。）
　　天下之至灵者莫如心。惟弗用灵，是以愚尔。今人稍稍虚静，是非利害便能了了，况至诚乎。然所谓前知者，不过于朕兆之萌，见微而知著。国家兴亡，必有祯祥妖孽见乎蓍龟四体之间，故其祸福将至，善与不善，必先知之。既曰必有，又曰必先，知惟其有，是以知非别有一种灵怪，如后世妖妄之说也。鬼神之德只是至诚，圣人亦只是至诚，故曰至诚如神，而易亦曰知几其神。
　　　　右第二十四章。又言诚者之事。至诚前知，是明之极处。
　　
　　第二十五章
　　诚者自成也，而道自道也。诚者物之终始，不诚无物。是故君子诚之为贵。诚者非自成己而已也，所以成物也。成己仁也，成物知［去声］也。性之德也，合外内之道也，故时措之宜也。（物，对自而言，事物之物也。与下文成己、成物正相应。）
　　孟子曰：哭死而哀，非为生者也。诚者已分，当然之事，岂为人而诚哉。有一毫为人之心，即非诚矣。故诚乃自成，而其道乃自道也，非有假于外也，我固有之也。虽然举天下事事物物所以能有终有始者，诚而已。一念不诚，随即间断，何有于物。只每日交际应酬之间便可见。故君子必贵于诚之也。然则诚固自成也，非自成己而已也。感动变化，于是乎在。是成己者，即所以成物也。修身而家齐，而国治，而天下平，非两事也。于是就成己、成物上发明仁知，最宜深玩。仁者，不失其本心之谓。苟诚矣，则纯明融一，无所蔽亏，而已成矣。故曰仁。成己固所以成物也。然非通乎人情，达乎世变，周乎物理，权乎事宜，妙用不穷，泛应曲当，则物亦未易成也。故曰知。子曰：知及之，仁能守之。知则进于仁矣，仁则无不知矣。苟谓之仁而知未足以成物，则是仁上犹有欠也。仁才成己，知便成物，性之德则然通，物与己一而不二，合外内之道也。故时指之而无不宜也。时措不宜，何以为道。此异端之学所以谬于经世，而为万世大法之罪人欤？
　　　　右第二十五章。又言诚之者之事。
　　
　　第二十六章
　　故至诚无息。不息则久，久则征，征则悠远，悠远则博厚，博厚则高明。博厚，所以载物也。高明，所以覆物也。悠久，所以成物也。博厚配地，高明配天，悠久无疆。如此者，不见［音现］而章，不动而变，无为而成。天地之道，可一言而尽也：其为物不贰，则其生物不测。天地之道：博也，厚也，高也，明也，悠也，久也。今夫［音扶下同］天，斯昭昭之多，及其无穷也，日月星辰系焉，万物覆焉。今夫地，一撮土之多，及其广厚，载华岳而不重，振河海而不泄，万物载焉。今夫山，一卷［平声］石之多，及其广大，草木生之，禽兽居之，宝藏［去声］兴焉。今夫水，一勺［市若切］之多，及其不测，鼋鼍蛟龙鱼鳖生焉，货财殖焉。《诗》曰：“维天之命，于［音乌］穆不已！”盖曰天之所以为天也。“于乎［音乌呼］不显，文王之德之纯！”盖曰文王之所以为文也，纯亦不已。（征，验也。悠，亦远也。悠久即悠远也。见，犹示也。不测者，莫知其所以然也。昭昭，明也。以一撮之旨，类推之，则亦当是，言其小耳。振，撼也。卷，区也。诗周颂维天之命篇。于，叹辞。穆，深远也。不显，犹言不见也。纯，无间断也。）
　　心之隐微，有罅隙渗漏便间断。至诚则纯明融一，自然无息。不息则自然可久，久则自然发露，故有征。征非若爝火之光暂作而遽辍也。有征而且悠远也，非有征之能悠远也，不息之运也。到此则自然博矣厚矣。博厚则自然高矣明矣。本无形之可度也，以其无不载不谓之博厚不可也，故配地。本无象之可睹也，以其无不覆不谓之高明不可也，故配天。然而化育之功参乎天地，又非悠久不可也，所谓悠久无疆界之限焉。夫如是者，岂有纤毫作用于其间哉。如万象参错于澄潭明鉴之上，人见其章也而实不见也，人见其变态万状也而实不动也，人见其无所不成也而实未尝有所为也。舜受尧禅，庶务众职，从头整顿，若不胜其烦矣而曰无为。禹乘四载，八年于外，三过其门而不入，若不胜其多事矣而曰行其所无事。文王受命伐犬戎，伐密须，败耆国，伐邗伐崇，而又作邑迁都，若不胜其扰矣而曰不识不知。呜呼！此岂囿形泥象者所可知哉。虽然天地之道可一言而尽，亦曰其为物不贰而已。是物也，天之为天者，此也；地之为地者，此也；人之为人者，此也；万物之为万物，此也。自清浊未分以至无穷，迎之不见其首，随之不见其后，无声之可闻也，无形之可见也，即所以不见而章，不动而变，无为而成者也，是谓太极，是之谓一。夫是以生物而不测，若可测即贰矣。天自天，地自地，了无干涉，而不足以为道矣。以是而论，则博厚不必曰地，高明不必曰天。天地之道，博也、厚也、高也、明也、悠也、久也，一也，本无贰也。仰观于天，此昭昭之多尔，及其无穷而万物无不覆焉。俯察于地，一撮土之多尔，及其广厚而万物无不载焉。人知其无穷也，不知其不贰者所以无穷也。人知其广厚也，不知其不贰者所以广厚也。天地虽大在此不贰中。特蕞尔之形象，以至卷石勺水所以生物不测者，莫不皆然。故于章末始发明之，曰：维天之命，于穆不已。天之所以为天也，于乎不显。文王之德之纯，文王之所以为文也。两个“所以”字，指得极清切。天之命不已，文王之德亦不已。此圣人与天地之所以一而不贰者也。然则配天地而无疆，非至诚无息，孰能与于此哉。
　　　　右第二十六章。又言诚者之事。始论圣人如此。中论天地如此。终论天与圣人所以配合者如此。
　　
　　第二十七章
　　大哉圣人之道！洋洋乎！发育万物，峻极于天。优优大哉！礼仪三百，威仪三千。待其人而后行。故曰苟不至德，至道不凝焉。故君子尊德性而道问学，致广大而尽精微，极高明而道中庸。温故而知新，敦厚以崇礼。是故居上不骄，为下不倍［与背同］，国有道其言足以兴，国无道其默足以容。《诗》曰：“既明且哲，以保其身。”其此之谓与［平声］？（峻，高大也。优优，有余之意。礼仪，经礼也。威仪，曲礼也。其人者，指上文圣人而言。凝，聚也，不失之名也。道，由也。兴者，兴邦之兴。诗大雅烝民之篇）
　　圣人于乾屡赞大哉。惟尧则之亦赞大哉。论圣人之道而以大哉称之，极矣。洋洋乎！发育万物，峻极于天。则天地万物皆此道之变化矣。犹未尽也，复申之以优优大哉。其大无外，又不止于发育峻极矣。经礼，曲礼，皆道之用，必得斯人者而后行。苟非其人，不虚行也。是故苟不至德，至道不凝。道非外物，我固有之，放失于情伪，驰散于物欲，是以不凝尔。德者得也，得其所固有，则优优大哉。非外此而他有所谓大也。尊德性而下，是做至德工夫。德性即其所固有也。天、爵、良、贵、尊无与并。人自贱之，人自污之，于德性而知所尊，大本立矣。然而非道问学，则不知其所以尊也。是物也，范围天地非广大乎，而其实则精微也。运行日月非高明乎，而其实则中庸也。曰致曰尽曰极，皆问学之功也。始由乎问学，终由乎中庸。道之所以凝也，温故而知新，日新，又新新，所以不已也。敦厚以崇礼，经礼、曲礼，庶乎其可行也。夫如是，则不骄不倍，或语或默，何往而非道哉。明哲保身，是言其默足以容礼，非浮薄者之事，故敦厚以崇之。
　　　　右第二十七章。又言诚之者之事。
　　
　　第二十八章
　　子曰：“愚而好［去声下同］自用，贱而好自专，生乎今之世，反古之道。如此者，烖［古灾字］及其身者也。”非天子，不议礼，不制度，不考文。今天下车同轨，书同文，行同伦，虽有其位，苟无其德，不敢作礼乐焉。虽有其德，苟无其位，亦不敢作礼乐焉。子曰：“吾说夏礼，杞不足征也。吾学殷礼，有宋存焉。吾学周礼，今用之，吾从周。”（反者，与之相反也。今，指当时而言。轨，车辙也。伦，人文也。杞，夏之后。征，证也。宋，殷之后也。)
　　议礼、制度、考文三者，天子之事。况今天下车同轨，则度无用制也。书同文，则文无用考也。行同伦，则礼无用议也。虽有位无德，不敢作礼乐焉，愚而自用可乎？虽有德无位，不敢作礼乐焉，贱而自专可乎？考三代之礼，惟周制之从，吾圣人未尝敢违乎今也，生今之世而反古可乎？
　　　　右第二十八章。承上章乐礼而言。
　　
　　第二十九章
　　王［去声］天下有三重焉，其寡过矣乎！上焉者虽善无征，无征不信，不信民弗从。下焉者虽善不尊，不尊不信，不信民弗从。故君子之道本诸身，征诸庶民，考诸三王而不谬，建诸天地而不悖，质诸鬼神而无疑，百世以俟圣人而不惑。质诸鬼神而无疑，知天也。百世以俟圣人而不惑，知人也。是故君子动而世为天下道，行而世为天下法，言而世为天下则。远之则有望，近之则不厌。《诗》曰：“在彼无恶［去声］，在此无射［叶丁故切］，庶几夙夜，以永终誉！”君子未有不如此而蚤有誉于天下者也。（三重，三代之礼也，王天下以此三者为重，故曰三重。君子，指王天下者而言。建，立也。法，法度也。则，准则也。诗周颂振鹭篇。射，厌也，此指无恶无射也。）
　　上焉者，圣人之有位而已远者也。虽善而其事无证，无证则民不信，故弗从。下焉者，圣人之无位而在下者也。虽善而其位不尊，不尊则民不信，亦弗从。惟三代之王，去今不远，典章文物有证而尊。于斯三者而知所重焉，则可以寡过也。虽然上自羲农，下逮周孔，先圣后圣其揆则一也。事虽无证，而道未尝泯，位虽不尊，而道未尝卑，所以必贵于三重者，取其证于民而信从尔。故君子之道，本诸身，征诸庶民。本诸身，非外假也。征诸庶民，信从之谓也。考诸三王而果不谬，则建诸天地而不悖矣，质诸鬼神而无疑矣，百世以俟圣人而不惑矣。于何而建也，天地即我也，非外于此而有所谓不悖也。于何而质也，鬼神即我也，非外此而有所谓无疑也。于何而俟也，百世圣人即我也，非外此而有所谓不惑也。于鬼神之无疑，系之曰知天。于圣人之不惑，系之曰知人。呜呼！此岂区区文义所可求哉。如是则动而为道，行而为法，言而为则，远之有望，近之不厌，特先得我心之同然，而天下之心自有不期然而然者耳。庶几夙夜，以永终誉。奈之何违道而可以干誉也。知天，知人，与问政章同义。
　　　　右第二十九章。承上章三代之礼而言。或曰子曰：夏礼吾能言之，杞不足征也；殷礼吾能言之，宋不足征也。此章所论上焉者虽善无征，疑此之谓。今谓三代而上已远之事，安所据乎？曰以三重而知之也。征诸庶民，考诸三王而不谬，则虽善无征之，非三代无疑也。果无征矣，安所重乎？安所考而知其不谬乎？然则无征，非不足征之谓也。夏殷之不足征，特文献不足，不能备耳。而君臣礼义之大经，典章文物之大体，固未始无也。不然则殷因于夏，周因于殷，而所谓损益者，又如之何而可知耶？或曰：三重固矣，夫子曷为而独从周？曰：非天子不议礼三重王天下者之事。生乎今之世，反古之道，夫子不为也。
　　
　　第三十章
　　仲尼祖述尧舜，宪章文武。上律天时，下袭水土。辟［音譬下同］如天地之无不持载，无不覆帱。［徒报切］辟如四时之错行，如日月之代明。万物并育而不相害，道并行而不相悖，小德川流，大德敦化，此天地之所以为大也。（祖者，宗之也。宪章，法度也。律，法也，齐也。袭，因也。错，参错也。悖，犹背也。）
　　祖述尧舜，道统传也。宪章文武，治其备也。上律天时，健也。下袭水土，顺也。是故与天地合其德，与四时合其序，与日月合其明。广大无疆，万物同体，自然不相害。变通不穷，无非大顺，自然不相悖。小德大德，非德之有二也。自其日用言之，则如百川之分流。自其大原言之，则如造化之醇厚。源泉混混，不舍昼夜，盈科而后进放乎四海，岂二物哉。持载而下，皆天地之所以为大。吾夫子实似之。致中和，天地位焉，万物育焉，此中庸之极效也。呜呼盛哉！
　　　　右第三十章。前此论中庸之德无所不备，于此独盛称仲尼以明之，此所谓集大成，而子思之所以传道也。故孟子亦曰：乃所愿则学孔子。
　　
　　第三十一章
　　唯天下至圣，为能聪明睿知［去声］，足以有临也。宽裕温柔，足以有容也。发强刚毅，足以有执也。齐［侧皆切］庄中正，足以有敬也。文理密察，足以有别［彼列切］也。溥博渊泉，而时出之。溥博如天，渊泉如渊。见［音现］而民莫不敬，言而民莫不信，行而民莫不说［音悦］。是以声名洋溢乎中国，施［去声］及蛮貊。舟车所至，人力所通，天之所覆，地之所载，日月所照，霜露所队［音坠］，凡有血气者，莫不尊亲，故曰配天。（临，临下也。文，文章也。理，条理也。密，详密也。察，明辨也。溥，大也。渊泉，澄彻也。）
　　此足以形容集大成之妙矣。溥博如天，大无不包也。渊泉如渊，澄然不动也。喜怒哀乐，未发之先，安有许多名号，溥博而已，渊泉而已。及其时出之，则曰有临，曰有容，曰有执，曰有敬，曰有别，互见迭出，变化无方，参错纵横，自然中节，非是聪明睿知而下五者临时逐项安排出来也。人皆有是心，心皆具是理。惟至于圣方尽此妙。所谓配天，于是乎在，非待到莫不尊亲处，方谓之配天也。下面是其效自如此。
　　　　右第三十一章。此章之首言惟天下至圣为能云云。下章之首又言惟天下至诚为能云云。二章实与上章相承，皆仲尼之能事也。
　　
</div>
    <div class="pagination">
<a href="融堂四书管见_page14.html">上一页</a><span>...</span><a href="融堂四书管见_page10.html">10</a><a href="融堂四书管见_page11.html">11</a><a href="融堂四书管见_page12.html">12</a><a href="融堂四书管见_page13.html">13</a><a href="融堂四书管见_page14.html">14</a><span class="current-page">15</span><a href="融堂四书管见_page16.html">16</a><a href="融堂四书管见_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
