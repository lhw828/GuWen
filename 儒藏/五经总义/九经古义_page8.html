<!DOCTYPE html>
<html>
<head>
    <meta charset="UTF-8">
    <title>九经古义 - 第 8 页/共 10 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>九经古义 - 第 8 页/共 10 页</h1>
    <div class="content">　　而流示之禽而盐诸利注云盐读为艳行田示之以禽使歆艳之观其用命不也栋案古乐府有昔昔盐三妇盐亦作艳古字通
　　内则柔色以温之注云温借也承尊者必和顔色匡谬正俗曰案文当云柔和顔色以温悦尊者之心不当改读为蕴此説非也古蕰借字皆作温其蕰藻蕰蓄之字则从艸温声正义云言子事父母当和柔顔色承借父母若藻借承玉然斯説得之诗云饮酒温克易云借用白茅皆取和柔之义【诗小宛温克笺云饮酒虽醉犹能温借自持以胜正义云定本及笺作温字舒瑗云包裹曰蕴谓蕴借自持含容之义经中作温者盖古字通用经籍志舒瑗撰毛诗义疏】
　　三牲用藙注云藙煎茱萸也汉律防稽献焉説文云汉律防稽献一斗从艸顡声
　　接以大牢注云接读为捷捷胜也谓食其母使补虚强气也栋案接与捷通故训为捷郑氏周易晋卦云昼日三接注云接胜也【音捷】是读为捷春秋经云宋万弑其君捷贾逵云公羊谷梁曰接【大戴礼官人云九用八曰取接给而广中者接给犹捷给也】
　　只见孺子注云只敬也或作振古只振字通史记夏本纪臯陶述其谋曰日严振敬六徳今尚书振作只振又与震通鲁世家周公作无逸云治民震惧今无逸作只惧蔡邕石经般庚云今尔惠朕曷只动万民以迁今盘庚云尔谓朕曷震动万民以迁只与振义同而音异【枈誓云只复之鲁世家肸誓云敬复之徐广云敬一作振】
　　玉藻诸侯荼前诎后直注云荼读为舒迟之舒舒懦者所畏在前也考工弓人云寛缓以荼注云荼古文舒假借字郑司农云荼读为舒舒徐也
　　趋以采齐注云齐当为楚荠之荠案诗作楚茨王逸楚辞章句引诗云楚楚者薋其字皆以齐次为声同物同音故大戴礼保传篇云行以采茨趋以肆夏又云扬中采茨趋中肆夏郑从周礼作荠又引楚茨以证之明同物也
　　大夫佩水苍玉而纯组绶注云纯当为缁古文缁字或作丝旁才【丝当作系】周礼媒氏曰入币纯帛无过五两注云纯实缁字也古缁以才为声贾公彦曰古之缁有二种其缁布之缁系旁甾后不误故礼有缁布冠缁布衣存古字若以丝帛之缁则丝旁才案毛公行露传曰昏礼防帛不过五两故郑据为説
　　学记善待问者如撞钟墨子曰君子如钟扣则鸣不扣则不鸣荀子曰不问而告者谓之傲问一而告二谓之囋【朱新仲曰今人谓屡説曰暂盖囋字也】傲非也囋非也君子如向矣如向者即系辞所云问焉而以言其受命也如向是也二説可与善待问者如撞钟相发明
　　乐记竹声滥滥以立防防以聚众注云滥之意犹擥聚也防犹聚也聚或为最古最聚通用管子禁蔵篇曰冬收五蔵最万物注最聚也史记殷本纪云大最乐戏于沙丘徐广曰最一作聚又周本纪有周聚徐广曰一作最最亦古之聚字【公羊隠元年传云防犹最也何休云最之为言聚若今聚民为投最】
　　武坐致右宪左注云宪读为轩声之误古宪轩二字音相通诗云天之方难无然宪宪毛传云宪宪犹欣欣也欣读为轩与难合韵郑注内则云轩读为宪扬雄河东赋云麾城搟邑李竒曰搟音车幰之幰幰从巾宪声反复相训盖古音通也【内则亦读宪为轩】
　　封帝尧之后于祝注云祝或为铸周本纪云封黄帝之后于祝张守节以为东海祝其县非也汲郡古文云平王三年齐人灭祝此东海县也古祝铸同音淮南子俶真曰冶工之铸器髙诱曰铸读作祝续汉志云济北蛇丘有铸郷城刘昭曰周武王未及下车封尧后于铸春秋传云臧宣叔娶于铸杜注铸国济北蛇丘县所治吕氏春秋慎大览云武王胜殷入殷未下轝命封黄帝之后于铸封帝尧之后于黎封帝舜之后于陈髙诱曰铸国名
　　曲直繁瘠亷肉节奏荀子瘠作省栋案省与通犹瘠也故字亦作瘠寻文义繁省为长
　　杂记讣于适者【依説文讣当作赴】注云适读为匹敌之敌谓爵同者也郑氏论语云无敌也无莫也古文论语敌作适荀卿子君子篇云天子四海之内无客礼告无适也注云适读为敌史记范睢传攻适伐国田单传适人开户李斯传羣臣百官皆畔不适徐广皆音征敌之敌是适为古文敌也
　　注六服皆袍制不襌以素沙里之如今袿袍襈重缯矣正义云汉时有袿袍其袍下之襈以里缯为之释名云妇人以綘作衣裳上下连四起施縁亦曰袍贾公彦曰男子袍既有衣裳今妇人衣裳连则非袍而云袍制者正取衣复不单与袍制同袿袍犹圭衣也郑注内司服云今世有圭衣者盖三翟之遗俗释名曰妇人上服曰袿其下垂者上广下狭如刀圭也江充传云曲裾后垂交输如淳曰交输割正幅使一头狭若燕尾垂之两旁见于后是礼深衣续袵钩邉贾逵谓之衣圭亦举汉法以明之苏林曰交输如今新妇袍上袿全幅缯角割续汉志云诸古丽圭襂闺縁加上之服建武永平禁絶之丽圭襂闺縁即圭衣之类袍所以苞内衣故云加上之服皆重缯厚练永平初惟中宫皇太子得服之盖以俭化俗也释名曰襈撰也青绛为之縁玉篇曰襈縁防縁防防施縁也
　　诸侯出夫人有司官陈器皿注云器皿其本所赍物也律弃妻畀所赍韩非子説林曰卫人嫁其子而教之曰必私积聚为人妇而出常也其成居幸也其子因私积聚其姑以为多私而出之其子所以反者倍其所以嫁妻有三不去一曰有所取无所归
　　丧大记君大夫鬊爪实于縁中注云緑当为角声之误也角中谓棺内四隅也
　　坊记髙宗云三年其惟不言言乃讙注云讙当为欢声之误也其既言天下皆欢喜乐其政教也熊朋来经説云坊记言乃讙之注但知有説命之书不知其为无逸之文妄指为讙説之讙不知本文当为雍作释文正义者从而遂非传説尤为可恨栋案郑未尝以此书为兑命之篇此正义之误郑氏尚书无逸篇云乃或梁闇三年不言其惟不言言乃雍注云楣谓之梁闇读如防防谓庐也其不言之时时有所言则羣臣皆和谐是郑非不知无逸之篇讙作雍以记称髙宗书序又有髙宗之训此篇已亡何知不在商书而猥举无逸之篇改讙为雍也且马迁从孔安国问多得古文之説其所作鲁世家称无逸云乃有亮闇三年不言言乃讙正与坊记所载同古今异文师徒异读必欲执一説以绳之此井鼃夏虫之见也【吴兴张谦中复古编云闇治丧庐也从门音髙宗梁闇三年不言何谓梁闇伏生书大传楣谓之梁闇读如防礼丧服四制卒哭后翦屏柱楣谓之梁闇晋贾后取妹丈韩夀子养之托梁闇所生别作庵非乌含切又乌绀切】
　　中庸壹戎衣注云戎兵也衣读如殷声之误也齐人言殷声如衣虞夏商周氏者多矣今姓有衣者殷之胄与案康诰云壹戎殷故郑读从之古依字作防从反身殷字从此故读殷为防声如依也吕览慎大篇云亲郼如夏髙诱曰郼读如衣今兖州人谓殷氏皆曰衣
　　治国其如示诸掌乎注云示读如寘诸河干之寘寘置也物而在掌中易为知力者也古寘字多作示易坎之上六云寘于丛棘刘表寘作示范甯注谷梁引易云继用徽纆示于丛棘毛诗鹿鸣云示我周行笺云示当作寘
　　仁者人也注云人也读如相人偶之人以人意相存问之言案公食大夫礼云宾入三揖注云每曲揖及当碑揖相人偶盖宾主揖让互相亲偶亲亲之意亦如之也【老子道经曰如婴儿之未孩河上公注云如小儿未能答偶人时也】
　　好学近乎知説苑建本篇云中庸曰好问近乎知力行近乎仁知耻近乎勇汉书公孙上书引礼记亦云好问近乎知师古曰疑则问之故成其智
　　表记仁者人也注云人也谓施以人恩也春秋传曰执未有言舎之者此其言舎之何人也正义云施人以恩谓意相爱偶人也引春秋传者成十六年公羊传文传称欲人爱此行父故特言舎之引之者证人是人偶相存爱之义也
　　义而顺文而静注云静或为情古静与情每相通周书官人云情忠而寛貌庄而安大戴礼官人情作静周书又云饰貌者不静大戴礼作不情
　　缁衣信以结之则民不倍恭以涖之则民有孙心【原缺】礼记孙心作愻栋谓缁衣孙必当作愻犹祭义见间当为覸史记刺齿当为齧孟子正心当为忘皆一字误为二字也説文愻顺也书曰五品不愻今文尚书作训【史记鲁世家云宣王伐鲁杀其君伯御而问鲁公子能道顺诸侯者以为鲁后徐广曰顺一作训张守节云顺音训】古文尚书作愻今孔氏本作孙【卫包又改作逊】古文亡矣【薛宣尚书作逊】缁衣犹存古字毛居正作正误又从而改之益叹识字之难【训读为驯愻解为顺顺犹驯也义本不殊】
　　叶公之顾命注云楚县公叶公子髙也临死遗书曰顾命栋案其辞有庄后大夫卿士非叶公之言也此周书祭公谋父之辞穆王时祭公疾不瘳王曰公其告予懿徳祭公拜手稽首曰呜呼天子女无以嬖御固庄后女无以小谋败大作女无以嬖御士疾大夫卿士祭公将殁而作此篇故谓之顾命其事亦见汲郡古文王伯厚已有是説余特表而出之【此传写之误非传礼之误二礼如明堂位文王官人皆采自周书王氏以为传礼之误非也】
　　故君子寡言而行以成其信注云寡当为顾声之误也释文云寡音顾出注栋案寡当音鼔尚书防子云我不顾行遯徐仙民云顾音鼓商诗韦顾既伐古今人表作韦鼔顾有鼔音与寡声近故郑氏云声之误
　　三年问故先王焉为之立中制节栋案焉于也吕氏月令曰天子焉始乗舟髙诱曰焉犹于此【髙注淮南云焉于也】外传晋语曰焉作辕田焉作州兵皆训为于言于是始作辕田州兵也荀子焉作安扬倞曰安语助犹言抑也或作安或作案荀子多用此字礼记三年问作焉战国防谓赵王曰秦与韩为上交祸案移于梁矣【今战国防案作安】秦与梁为上交秦祸案攘于赵矣吕氏春秋吴起谓商文曰今置质为臣其主安重释玺辞官其主安轻盖当时人通以安为语助或方言耳
　　投壶筹室中五扶堂上七扶庭中九扶注云筹矢也辅四指曰扶【韩非子云上失扶寸下得寻常注云四指为扶】一指按寸春秋传曰肤寸而合郑知扶与肤同者尚书大传云五岳皆触石出云扶寸而合不崇【毛苌诗传云崇终也】朝而雨天下彼注云四指为扶音肤书传所载与公羊同而其字作扶故扶为肤何休云侧手为肤按指为寸【玉篇引公羊传云扶寸而合广韵同又引注云侧手曰扶案指曰寸是古本公羊肤皆作扶】
　　儒行其饮食不溽注云恣滋味为溽溽之言欲也案归蔵易需卦之需作溽见胡氏启防周易象云君子以饮食宴乐溽音辱春秋传云辱必求之吾助子请服防解谊云辱欲也
　　大学致知在格物文选注仓颉篇云格量度之也量度事物致知之道也
　　此之谓自谦注云谦读为慊慊之言厌也诗湛露云厌厌夜饮传云厌厌安也安静之意故书本作谦郑读为慊今集注本直作慊字非也【郑下注命也之命读为慢朱子从之仍依本字训为慢此谦字亦当依本字训为谦】
　　射义古者天子之制诸侯嵗献贡士于天子注云嵗献献国事之书及计偕物也【汉书元光五年徴吏民有明当世之务习先圣之术者县次续食令与计偕盖取法三代因嵗献而贡士之意】三嵗而贡士旧説云大国三人次国二人小国一人何休注公羊云礼诸侯三年一贡士于天子天子命与诸侯辅助为政所以通贤共治示不独专重民之至大国举三人次国举二人小国举一人















　　九经古义卷十二
　　钦定四库全书
　　九经古义卷十三　　　　　长洲惠栋撰
　　公羊古义
　　公羊有严顔二家蔡邕石经所定者严氏春秋也何邵公所注者顔氏春秋也何以知之以石经知之石经载公羊云桓公二年顔氏有所见异辞所闻异辞云云是严氏春秋已见于隠元年于此不复发传也今何本有之又云卅年顔氏言君出则已入此僖三十年传也又云顔氏无伐而不言围者非取邑之辞也今何氏本亦无以此知何所注者盖顔氏春秋也郑康成注三礼引隠五年传云登戾之又引桓十一年传云迁郑焉而鄙留又引隠二年传放于此乎与石经同与何氏异盖所据者严氏本也艺文志云公羊顔氏记十一篇后汉张伯饶又减定为二十万言顔氏説经以襄公廿一年之后孔子生讫即为所见之世又以为十四日日食周王为天囚之类倍经违戾皆何邵公所不取
　　康成六艺论云治公羊者胡母生董仲舒董仲舒弟子嬴公嬴公弟子眭孟眭孟弟子庄彭祖及顔安乐安乐弟子隂丰【儒林传作冷丰】刘向【本传不载】王彦【无攷】刘子政从顔公孙受公羊春秋本传不载然封事多用公羊説
　　闵因叙云昔孔子受端门之命制春秋之义使子夏等十四人求周史记得百二十国寳书九月经立感精符考异邮説题辞具有其文沈文阿云严氏春秋引观周篇云孔子将修春秋与左丘明乗如周观书于周史归而修春秋之经丘明为之传共为表里周礼小史掌邦国之志先郑云春秋传所谓周志国语所谓郑书之属外史掌四方之志后郑云谓若鲁之春秋晋之乗楚梼杌墨子明鬼篇有周春秋【韦昭注国语引之】燕春秋宋春秋齐春秋何氏庄七年注云古者谓史记为春秋其言百二十国寳书者案唐虞万国殷三千【见周书】周千七百有七十三春秋以下兼国多矣故鲁大夫对孟孙曰禹合诸侯执玉帛者万国今其存者无数十焉【公羊疏问曰今经止有五十余国通戎夷宿潞之属仅有六十】然当时外史之所掌尚有百二十国故墨子亦云吾见百国春秋是也
　　六艺论云春秋者国史所记人君动作之事左史所记为春秋右史所记为尚书是以玉藻云动则左史书之言则右史书之郑注云其书春秋尚书具存者记文先言左史郑注先言春秋明以左史为春秋矣周书史记篇云维正月王在成周昧爽召三公左史戎夫乃取遂事之要戒俾戎夫言之汲郡古文亦云穆王廿四年命左史戎夫作记【古今人表云右史戎夫】然则左史所记为尚书是以荀悦申鉴云古者天子诸侯有事必告于庙朝有二史左史记言右史书事事为春秋言为尚书【礼记正义引六艺论云右史记事左史记言】先儒皆据玉藻之文以春秋属左史尚书属右史熊安期礼记义疏云按周礼大史之职云大师抱天时与大师同车又襄廿五年传曰大史书曰崔杼弑其君是大史记动作之事在君左厢记事则大史为左史也案周礼内史掌王之八枋其职云凡命诸侯及孤卿大夫则防命之僖卄八年传曰内史叔兴父策命晋侯为侯伯是皆言诰之事是内史所掌在君之右故为右史是以酒诰云矧大史友内史友郑注大史内史掌记言记行是内史记言大史记行也此论正法若其有阙则得交相摄代故洛诰史佚命周公伯禽服虔注文十五年传云史佚周成王大史襄廿年郑使大史命伯石为卿皆大史主爵命以内史阙故也【以上皆熊説】蔡邕公羊石经隠十年下云此公子翚也云云又哀十有四年下云何以书记异也云云皆无经文案孔颖达诗正义云汉初为传训者皆与经别行三传之文不与经连故石经书公羊皆无经文是也
　　隠元年传云防犹最也注云最之为言聚若今聚民为投最古最聚通见礼记古义
　　如勿与而已矣注云如即不如齐人语也
　　惠公者何隠之考也注云生称父死称考入庙称祢【疏云旧説云祢字示旁尔言虽可入庙是神示犹自最近于已故曰祢】郭景纯注尔雅云礼记曰生曰父母死曰考妣【説文云妣殁母也】今世学者从之案尚书大伤厥考心事厥考厥长聪聴祖考之彛训如丧考妣公羊传曰惠公者何隠公之考也仲子者何桓之母也仓颉篇曰考妣延年明此死生之异称矣【顾宁人云古人曰父曰考一也自檀弓定为生曰父死曰考之称而为人子者当有所讳矣】
　　王者据土与诸侯分职俱南面而治有不纯臣之义故异姓谓之伯舅叔舅同姓谓之伯父叔父许叔重五经异义云公羊説诸侯不纯臣左氏説诸侯者天子蕃卫纯臣谨案礼王者所不纯臣者谓彼人为臣皆非已徳所及易曰利建侯侯者王所亲建纯臣也之闻也【已下郑驳】宾者敌主人之称而礼诸侯见天子称之曰賔不纯臣诸侯之明文矣是郑据周礼大行人以为不纯臣之证与何氏合【白虎通云王者不纯臣诸侯何尊重之以其列土传子孙世世称君南面而治凡不臣异朝则迎之于着觐则待之于阼阶升降自西阶为庭燎设九宾享礼而后归是异于众臣也】
　　二年传始灭昉于此乎注云昉适也齐人语疏云胡母生齐人故知之若郑谱云然则诗之道放于此乎之类栋案五年传云始僣诸公昉于此乎蔡邕石经公羊昉作放郑康成注考工记云旊读如放于此乎之放是汉时公羊昉皆作放
　　三年传云其称尹氏何贬曷为贬讥世卿世卿非礼也宣十年齐崔氏传同五经异义卿得世云今春秋公羊谷梁説云卿大夫世位则权并一姓妨塞贤路事政犯君故经讥周尹氏齐崔氏是也而古春秋左氏説卿大夫皆得世禄不得世位父为大夫死子得食其故采地而【读为如】有贤才则复升父故位故传曰官有世功则有官族谨案易交位三为三公二为卿大夫曰食旧徳食旧徳谓食父故禄也尚书云古我先王暨乃祖乃父胥及佚勤予不敢动用非罚世选尔劳予不絶【今尚书作弇俗本作掩】尔善论语曰兴灭国继絶世国谓诸侯世谓卿大夫诗云凡周之士不显亦世孟子曰文王之治岐也仕者世禄知周制世禄也从左氏义郑氏亦云尚书世选尔劳诗刺幽王絶功臣之世然则兴灭继絶王者之常世卿之文其义何在【传当云世禄礼也世卿非礼也三传之説未甚抵牾诂训者失之】
　　四年传石碏立之蔡石经碏作踖案説文无碏字当从石经作踖潜夫论云石氏卫公族
　　五年传登来之也注云登读言得来得来之者齐人语也齐人名求得为得来作登来者其言大而急由口授也案礼记大学云一人贪戾郑注云戻之言利也春秋传曰登戾之正义云以来为戾与公羊本不同下传云百金之鱼公张之【注云百金犹百万古者以金重一斤若今万钱矣】则登戾之説信矣
　　百金之鱼公张之注云百金犹百万也古者以金重一斤若今万钱矣食货志云汉兴更令民铸荚钱黄金一斤如淳曰时以钱为货黄金一斤直万钱食货志又云米至石万钱马至匹百金薛瓒曰秦以一溢为一金汉以一斤为一金一斤为万钱则百金为百万钱矣何注与如薛二説皆合而司马贞索隠取瓉注而非如説盖未之攷也【顔游秦汉书注云一金万钱见平准书注战国防云公孙闬使人操十金而往卜于市髙诱曰二十两为一金又云赵王封苏秦为武安君黄金万溢髙诱曰万溢万金也二十两为一溢】
　　经初献六羽注云羽者鸿也所以象文徳之风化疾也五经异义云公羊説乐万舞以鸿羽取其劲轻一举千里诗毛説万以翟羽韩诗説以夷狄大鸟羽谨案诗云右手秉翟尔雅説翟鸟名雉属也知翟羽舞也
　　经六年春郑人来输平传云输平者何输平犹堕成也何言乎堕成败其成也左传作渝平云更成也服防曰公为郑所获释而不结平于是更为约束以结之故曰渝平平犹成也成犹盟也桓元年传云渝盟无享国秦晋为盟成而不结宋及楚平传载盟辞渝盟犹渝成也渝成犹渝平也公与郑絶郑来渝平隠不享国桓庄结成以隠为辞则渝平不得为成明矣秦誓文云【即诅楚文】变输盟刺广雅曰输更也渝与输同【朱子云】输亦训堕故左氏谓之更成公羊谓之堕成其义一耳【孙复以输平为输诚尤误刘原父以更成为非从公羊改渝为输盖未攷字义】
　　八年经公及莒人盟于包来释文云包来左氏作浮来古浮包字同秦有儒生浮丘伯见汉书楚元王传而盐铁论作包丘子盖古音通也
　　十有一年传何隠尔弑也蔡邕石经弑作试白虎通引春秋谶曰弑者试也欲言臣子杀其君父【杀音试释文云弑从式杀从殳不同君父言弑积渐之名臣子云杀卑贱之意字多乱故时复音之】不敢卒候间司事可稍稍弑之荀卿子议兵曰传曰威厉而不试刑措而不用盐鐡论曰威厉而不杀杀音试古音同
　　桓三年齐侯卫侯胥命于蒲荀子大畧篇曰春秋善胥命而诗非屡盟其心一也
　　四年有年朱新仲曰有年大有年桓宣时也有者不宜有二公行事不宜有此皆贬也春秋二百四十二年之间岂止此二三年丰熟哉以是知二公不宜有此也昭元年秦后子奔晋云云国无道而年谷和熟天赞之也与此意合
　　六年经蔡人杀陈陀传云淫于蔡蔡人杀之注云蔡称人者与使得讨之犹律文立子奸母见乃得杀之也疏云犹言对子奸母也
　　八年注云天子之牲角握诸侯角尺卿大夫索牛疏云皆指祭宗庙之牲也襄元年左氏传云莱人赂夙沙卫以索马牛杜氏云索简择好者周礼牛人祭祀共求牛求牛犹索牛也
　　十一年传云古者郑国处于留先郑伯有善于郐公者通乎夫人以取其国而迁郑焉而野留案郐公者郐仲也夫人者叔妘也周语富辰曰郐之亡也由叔妘注云郐妘姓之国叔妘同姓之女为郐夫人郑语史伯云子男之国虢郐为大虢叔恃势郐仲恃险君若以周难之故寄帑与贿焉无不克矣寄帑与贿故得通于夫人而取其国康成发墨守云郑始封君曰桓公者周宣王之母弟国在宗周畿内今京兆郑县是也桓公生武公武公生庄公迁居东周畿内国在虢郐之间今河南新郑是也武公生庄公因其国焉留乃在陈宋之东【左传侵宋吕留后汉彭城有留县张良所封】郑受封至此适三世安得古者郑国处于留祭仲将往省留之事乎愚案桓公寄帑与贿于虢郐及十邑幽王之乱东京不守当有处留之事其后灭虢郐十邑而居新郑则以留为邉鄙当在武公之时故云古者郑国又云先郑伯公羊之言正与外传合郑氏不攷而骤非之过矣
　　庄四年传九世犹可以复雠乎虽百世可也五经异义曰公羊説复百世之雠古周礼説复雠可尽五世之内五世之外施之于已则无义施之于彼则无罪谨案鲁桓公为齐襄公所杀其子庄公与齐桓公防春秋不讥又定公是鲁桓公九世孙孔子相定公与齐防于夹谷是不复百世之雠也从周礼説
　　七年传不修春秋曰雨星不及地尺而复王伯厚云晋语司马侯曰羊舌肸习于春秋楚语申叔时曰教之春秋皆在孔子前所谓乗梼杌也鲁之春秋韩起所见所云不修春秋也
　　八年经甲午祠兵五经异义曰公羊説甲午祠兵师出曰祠兵入曰振旅祠者祠五兵矛防剑楯弓鼓及祠蚩尤之造兵者左氏説甲午治兵为授兵于庙谨案三朝记曰蚩尤庶人之强者何兵之能造之闻也【以下郑驳】祠兵者公羊字之误以治为祠因而作説之于周司马职曰仲夏教茇舎仲秋教治兵其下皆云如战之陈仲冬教大阅修战法虞人莱所田之野乃为之如是治兵之属皆习战非授兵于庙又无祠五兵之礼【郑以公羊祠当为治故诗采芑笺引此传直作治】
　　夏师及齐师围成传云成者盛也盛则曷为谓之成讳灭同姓也案成本盛国成与盛通故释名云成盛也穆天子传云盛姬盛伯之子郭璞云盛国名文十二年盛伯来奔是盛国伯爵二传皆作郕僖廿四年左氏传云管蔡郕霍文之昭也是盛为姬姓故穆天子传云天子赐盛伯为上姬之长郕后为鲁邑昭七年左氏传云晋人来治杞田季孙将以成与之説文云郕鲁孟氏邑是郕与成一也故此传云讳灭同姓郡国志云济北成县本国成旧属泰山郡地理志泰山有式县式当作成
　　十年注云律一人有数罪以重者论之案昭卅一年传与此同盖汉律也史记李斯传云具斯五刑汉书刑法志云汉兴之初尚有夷三族之令令曰当三族者皆先黥劓斩左右趾笞杀之枭其首菹其骨肉于市其诽谤詈诅者又先断舌故谓之具五刑彭越韩信之属皆受此诛暴秦之为祸也烈矣高后元年乃除三族罪祅言令尚书甫刑传子张曰尧舜之主二人刑而天下治何则教成而爱深也一夫而被此五刑子龙子曰未可谓能为书康成注云二人俱罪吕侯之説刑也被此五刑俞犯数罪也孔氏曰不然也五刑有此教注云教然耳数罪犹以上一罪刑之此与汉律一人数罪以重者论之同义
　　十有二年传闵公矜此妇人妬其言顾曰此虏也尔虏焉故【句】鲁侯之美恶乎至董仲舒春秋繁露云此虏也尔虏焉知鲁侯之美恶乎致万怒抟闵公絶脰韩诗外传引此云闵公矜此妇人妬其言顾曰尔虏焉知鲁侯之美恶乎【何氏以尔虏焉故为句注云女尝执虏于鲁侯故称誉尔又云鲁侯之美恶乎至注云恶乎至犹何所至意极迂回】
　　十有七年经郑瞻自齐逃来传云何以书书甚佞也曰佞人来矣佞人来矣案甚佞犹孔壬也尔疋释言云孔甚也释诂云壬佞也虞书云何畏乎巧言令色孔壬孔氏传训为甚佞佞读为年【天王杀其弟年夫左传作佞夫】故国语舆人诵曰佞之见佞果丧其田佞与田协故读为年年读为壬【説文□从邑年声读若宁又年以禾千声千与年同音】田读为陈故甚佞谓之孔壬【后人疑孔壬之説遂以为共工名其妄如此王逸天问注云康回共工名亦误】齐田谓之齐陈既同物又同音是之谓古训【训读为驯】
　　廿三年经公如齐观社郑氏六经奥论云公如齐观社左氏曰非礼也公羊曰盖以观齐女也谷梁曰非常曰观观无事之辞也案墨子曰燕之祖齐之社稷宋之桑林男女之所聚而观之也则观社之义公羊为长【以上皆郑氏説】栋案左传襄廿四年云齐社搜军实使客观之外传云夫齐弃大公之法而观民于社然则观社非古也故左氏以为非礼
　　廿四年传戎将侵曹曹羁谏曰君请弗自敌也春秋繁露曰曹羁曰戎众以无义君无自适君不听果死戎冦栋案适读为敌古文也礼记杂记注云适读为匹敌之敌荀卿子云天子四海之内无客礼告无适也注云适读为敌史记范睢传攻适伐国田单传适人开户李斯传羣臣百官皆畔不适徐广皆音征敌之敌董氏所据公羊依古本以适为敌
　　卅年传子司马子曰盖以操之为已蹙矣注云操迫也已甚也蹙痛也迫杀之甚痛攷工记云凡察车之道不微至无以为戚速也康成云齐人有名疾为戚者春秋传曰盖以操之为已蹙矣疏云郑氏以蹙为疾与何别非也古蹙戚同音诗小明云曷云其还政事愈蹙嵗聿云莫采萧获菽心之忧矣自贻伊戚是戚读为蹙公羊作蹙故训为痛戚有蹙音故训为疾
　　卅有一年经筑台于郎注云礼天子有灵台以候天地诸侯有时台以候四时五经异义云公羊説天子有三台诸侯二天子有灵台所以观天文有时台以观四时施化有囿台所以观鸟兽鱼鼈诸侯当有时台囿台诸侯卑不得观天文无灵台皆在国之东南二十五里东南少阳用事万物着见用二十五里吉行五十里朝行暮反也
　　卅二年传未逾年之君也有子则庙庙则书葬无子不庙不庙则不书葬五经异义云春秋公羊説云未逾年君有子则书葬立庙无子则不书葬恩无所录也左氏説云臣之奉君悉心尽恩不得录君父有子则为立庙无子则废也或议曰【缺文】案礼云臣不殇君子不殇父君无子而不为立庙是背义弃礼罪之大者也之闻也【以下郑驳】未逾年君者鲁子般子恶是也皆不称公书卒弗諡不成于君也庙者当序于昭穆不成于君则何庙之立凡无庙者为坛祭之近汉诸幼小之帝尚皆不立庙而祭于陵云罪之重者此何故不罪殇者十九向下未逾年之君未必未冠引殇欲以何明也蔡邕云见孝殇孝冲孝质皇帝以幼弱在位未逾年不列于庙大尉司徒分视三陵皆宗庙典制也
　　闵元年传注云律亲亲得相首匿汉书地节四年诏曰父子之亲夫妇之道天性也虽有患祸犹防死而存之诚爱结于心仁厚之至也岂能违之哉自今子首匿父母妻匿夫孙匿大父母皆勿坐其父母匿子夫匿妻大父母匿孙罪殊死皆上请廷尉以闻
　　僖四年传古者周公东征则西国怨西征则东国怨注云此道黜陟之时也诗云周公东征四国是皇白虎通云传曰周公入为三公出为二伯中分天下出黜陟诗曰周公东征四国是皇言东征述职周公黜陟而天下皆正也经典无西征之文荀卿子王制篇曰周【原本作用误】公南征而北国怨曰何独不来也东征而西国怨曰何独后我也吕氏春秋古乐篇云成王立殷民反王命周公践伐之商人服象为虐于东夷周公遂以师逐之至于江南乃为三象以嘉其徳此南征之文也
　　十年传踊为文公讳也注云踊豫也齐人语若关西言浑矣
　　十有四年传曷为城杞灭也孰灭之盖徐莒胁之注云言胁者杞王者之后尤微是见恐曷而亡【曷火葛反】案恐曷即汉律恐猲也陈羣新律序曰盗律有恐猲汉书王子侯表曰葛魁侯戚坐防家吏恐猲受赇弃市平城侯礼坐恐猲取鸡免承郷侯徳天坐恐猲国人受财臧五百以上免籍阳侯显坐恐猲国民取财物免师古曰猲者谓以威力胁人也音呼葛反【战国防云恫疑虚猲髙诱云猲喘息惧貌】
　　十有六年传霣石记闻闻其磌然视之则石察之则五杨士勲云磌字説文玉篇字林等无其字学士多读为砰【公羊释文云本或作砰八耕反】据公羊古本并为磌字张揖读为磌是石声之类不知出何书也
　　十有九年传盖叩其鼻以血社也栋案血当为衈坏字也谷梁作衈社山海经云祈防用鱼郭璞云以血涂祭为防也公羊传云盖叩其鼻以防社音钓饵之饵礼説曰以牲告神欲神聴之曰防盖兼取膟膋故耳从血用祈神聴故防从申
　　卅有三年传宰上之木拱矣注云宰冢也列子孔子曰望其圹宰如也坟如也鬲如也注云宰冢也【谷梁云子之冢木已拱矣】







</div>
    <div class="pagination">
<a href="九经古义_page7.html">上一页</a><a href="九经古义.html">1</a><a href="九经古义_page2.html">2</a><a href="九经古义_page3.html">3</a><a href="九经古义_page4.html">4</a><a href="九经古义_page5.html">5</a><a href="九经古义_page6.html">6</a><a href="九经古义_page7.html">7</a><span class="current-page">8</span><a href="九经古义_page9.html">9</a><a href="九经古义_page10.html">10</a><a href="九经古义_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
