<!DOCTYPE html>
<html>
 <head>
  <meta charset="utf-8"/>
  <title>
   经典释文 - 第 1 页/共 22 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   经典释文 - 第 1 页/共 22 页
  </h1>
  <div class="content">
   钦定四库全书　　　　经部七
　　经典释文　　　　　　五经总义类
　　提要
　　【臣】等谨案经典释文三十卷唐陆元朗撰元朗字徳明以字行呉人贞观中官国子博士兼太子中允事迹具唐书本传此书前有自序云癸夘之嵗承乏上庠因撰集五典孝经论语及老庄尔雅等音古今并録经注毕详训义兼辩示传一家之学考癸夘为陈后主至徳元年岂徳明年甫弱冠即能如是淹博耶或积久成书之后追纪其草创之始也首为序録一卷次周易一卷古文尚书二卷毛诗三卷周礼二卷仪礼一卷礼记四卷春秋左氏六卷公羊一卷谷梁一卷孝经一卷论语一卷老子一卷庄子三卷尔雅二卷其列老庄于经典而不取孟子颇不可解葢北宋以前孟子不列于经而老庄则自西晋以来为士大夫所推尚徳明生于陈季犹沿六代之余波也其例诸经皆摘字为音惟孝经以童防始学老子以众本多乖各摘全句原本音经者用墨书音注者用朱书以示分别今本则经注通为一例葢刋板不能备朱墨又文句繁伙不能如本草之作隂阳字自宋以来已混而并之矣所采汉魏六朝音切凡二百六十余家又兼载诸儒之训诂证各本之异同后来得以考见古义者注疏以外惟赖此书之存真所谓残膏剰馥沾溉无穷者也自宋代监本注疏即析附诸经之末故文献通考分见各门后又散附注疏之中往往与相淆不可辨别此为通志堂刻本犹其原帙何焯防校经解目録颇嗤顾湄校勘之疎然字句偶讹规模自在研经之士终以是为考证之根焉乾隆四十五年五月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀













　　钦定四库全书
　　经典释文卷一
　　唐　陆德明　撰
　　序录
　　序
　　夫书音之作作者多矣前儒撰著光乎篇籍其来既久诚无闲然但降圣已还不免偏尚质文详畧互有不同汉魏迄今遗文可见或专出已意或祖述旧音各师成心制作如面加以楚夏声异南北语殊是非信其所闻轻重因其所习后学鑚仰罕逢指要夫筌蹄所寄唯在文言差若毫厘谬便千里夫子有言必也正名乎名不正则言不顺言不顺则事不成故君子名之必可言也言之必可行也斯富哉言乎大矣盛矣无得而称矣然人禀二仪之淳和含五行之秀气虽复挺生天纵必资学以知道故唐尧师于许由周文学于虢叔上圣且犹有学而况其余乎至于处鲍居兰翫所先入染丝斲梓功在初变器成采定难复改移一薫一莸十年有臭岂可易哉岂可易哉余少爱坟典留意艺文虽志怀物外而情存著述粤以癸卯之嵗承乏上庠循省旧音苦其太简况微言久絶大义愈乖攻乎异端竞生穿凿不在其位不谋其政既职司其忧宁可视成而已遂因暇景救其不逮研精六籍采摭九流搜访异同校之苍雅辄撰集五典孝经论语及老庄尔雅等音合为三袟三十卷号曰经典释文古今竝录括其枢要经注毕详训义兼辩质而不野繁而非芜示传一家之学用贻后嗣令奉以周旋不敢坠失与我同志亦无隐焉但代匠指南固取诮于博识既述而不作言其所用复何伤乎云尔
　　条例
　　先儒旧音多不音注然注既释经经由注显若读注不晓则经义难明混而音之寻讨未易今以墨书经本朱字辩注用相分别使较然可求旧音皆録经文全句徒烦翰墨今则各标篇章于上摘字为音虑有相乱方复其录唯孝经童蒙始学老子众本多乖是以二书特纪全句五经人所常习理有大宗义行于世无烦覼缕至于庄老读学者稀故于此书微为详悉又尔雅之作本释五经既解者不同故亦畧存其异文字音训今古不同前儒作音多不依注注者自读亦未兼通今之所撰微加斟酌若典籍常用防理合时便即遵承标之于首其音堪互用义可竝行或字有多音众家别读苟有所取靡不毕书各题氏姓以相甄识义乖于经亦不悉记其或音一音者盖出于浅近示传闻见览者察其衷焉然古人音书止为譬况之说孙炎始为反语魏朝以降渐繁世变人移音讹字替如徐仙民反易为神石郭景纯反餤为羽盐刘昌宗用承音乘许叔重读皿为猛若斯之俦今亦存之音内既不敢遗旧且欲俟之来哲书音之用本示童蒙前儒或用假借字为音更令学者疑昧余今所撰务从易识援引众训读者但取其意义亦不全写旧文典籍之文虽夫子删定子思读诗师资已别而况其余乎郑康成云其始书之也仓卒无其字或以音类比方假借为之趣于近之而已受之者非一邦之人人用其郷同言异字同字异言于兹遂生矣战国交争儒术用息秦皇灭学加以坑焚先圣之风埽地尽矣汉兴改秦之弊广收篇籍孝武之后经术大隆然承秦焚书口相传授一经之学数家竞爽章句既异踳駮非一后汉党人既诛儒者多坐流废后遂私行金货定兰台漆书经字以合其私文灵帝乃诏诸儒正定五经于石碑之上为古文三体书法以相参检树之学门使天下取则未盈一纪寻复废焉班固云后世经传既已乖离传学者又不思多闻阙疑之义而务碎义逃难便词巧说安其所习毁所不见终以自弊此学者之大患也诚哉是言余既撰音须定纰谬若两本俱用二理兼通今竝出之以明同异其泾渭相乱朱紫可分亦悉书之随加刋正复有他经别本词反义乖而又存之者示博异闻耳经借文字相承已久至如恱字作说闲字为闲智但作知汝止为女若此之类今竝依旧音之然音书之体本在假借或经中过多或寻文易了则翻音正字以辩借音各于经内求之自然可见其两音之者恐人惑故也尚书之字本为隷古既是隷写古文则不全为古字今宋齐旧本及徐李等音所有古字盖亦无几穿凿之徒务欲立异依傍字部改变经文疑惑后生不可承用今皆依旧为音其字有别体则见之音内然亦兼采说文字诂以示同异者也春秋人名字氏族及地名或前后互出或经传更见如此之类不可具举若国异名同及假借之字兼相去辽逺不容踈略皆斟酌折衷务使得宜尔雅本释坟典字读须逐五经而近代学徒好生异见改音易字皆采杂书唯止信其所闻不复考其本末且六文八体各有其义形声防意宁拘一揆岂必飞禽即须安鸟水族便应着鱼虫属要作虫旁草类皆从两如此之类实不可依今竝校量不从流俗方言差别固自不同河北江南最为钜异或失在浮清或滞于沈浊今之去取冀祛兹弊亦恐还是鷇音更成无辩夫质有精麤谓之好恶【竝如字】心有爱憎称为好恶【上呼报反下乌路反】当体即云名誉【音预】论情则曰毁誉【音余】及夫自败【蒲迈反】败他【蒲败反】之殊自坏【呼怪反】坏撤【音怪】之异此等或近代始分或古己为别相仍积习有自来矣余承师说皆辩析之比人言者多为一例如而靡异邪【不定之词】也【助句之词】弗殊莫辩复【扶又反重】复【音服反也】宁论过【古禾反经过】过【古卧反超过】又以登升共为一韵攻公分作两音如此之俦恐非为得将来君子幸留心焉五经字体乖替者多至如鼋鼍从乱辞从舌席下为带恶上安西析旁着片离边作禹直是字譌不乱余读如宠【丑陇反】字为宠【力孔反】锡【思歴反】字为钖【音阳】用攴【普卜反字林普角反】代文【武云反】将无【音无】混旡【音既】其【阙】之流便成两失又来旁作力俗以为约勑字说文以为劳俫之字水旁作曷俗以为饥渴字字书以为水竭之字如此之类改便惊俗止不可不知耳
　　次第
　　五经六籍圣人设敎训诱机要宁有短长然时有浇淳随病投药不相沿袭岂无先后所以次第互有不同如礼记经解之说以诗为首七略艺文志所记用易居前阮孝绪七录亦同此次而王俭七志孝经为初原其后前义各有旨今欲以著述早晚经义揔别以成次第出之如左
　　周易
　　虽文起周代而卦肇伏牺既处名敎之初故易为七经之首周礼有三易连山久亡归藏不行于世故不详录
　　古文尚书
　　既起五帝之末理后三皇之经故次于易伏生所诵是曰今文阙谬处多故不别记马郑所有同异今亦附之音后
　　毛诗
　　既起周文又兼商颂故在尧舜之后次于易书诗虽有四家齐鲁韩世所不用今亦不取
　　三礼
　　周仪二礼竝周公所制宜次文王礼记虽有戴圣所录然忘名已久又记二礼阙遗依类相从次于诗下三礼次第周为本仪为末先后可见然古有乐经谓之六籍灭亡既久今亦阙焉
　　春秋
　　既是孔子所作理当后于周公故次于礼左丘明受经于仲尼公羊髙受之于子夏谷梁赤乃后代传闻三传次第自显
　　孝经
　　虽与春秋俱是夫子述作然春秋周公垂训史书旧章孝经专是夫子之意故宜在春秋之后七志以孝经居易之首今所不同
　　论语
　　此是门徒所记故次孝经艺文志及七录以论语在孝经前今不同此次
　　老子
　　虽人不在末而众家皆以为子书在经典之后故次于论语
　　庄子
　　虽是子书人又最后故次老子
　　尔雅
　　尔雅周公复为后人所益既释于经又非记传之次故殿末焉众家皆以尔雅居经典之后在诸子之前今微为异
　　注解传述人
　　宓牺氏之王天下仰则观于天文俯则察于地理观鸟兽之文与地之宜近取诸身逺取诸物始画八卦【或云因河图而画八卦】因而重之为六十四文王拘于羑里作卦辞周公作爻辞孔子作彖辞象辞文言系辞说卦序卦杂卦共成十翼班固曰孔子晚而好易读之韦编三絶而为之传传即十翼也【先儒说重卦及爻辞为十翼不同解见余所撰注疏】自鲁商瞿子木受易于孔子以授鲁桥庇子庸子庸授江东馯【戸旦反徐广音寒】臂子弓子弓授燕周丑子家子家授东武孙虞子乘子乘授齐田何子庄【髙士传云字庄汉书儒林传云临淄人】及秦燔书易为卜筮之书独不禁故传授者不絶汉兴田何以齐田徙杜陵号杜田生授东武王同子中及洛阳周王孙梁人丁寛【字子襄事田何复从周王孙受古义作易说三万言训故举大谊而已艺文志云易説八篇为梁孝王将军】齐服生【刘向别录云齐人号服光】皆着易传汉初言易者本之田生同授淄川杨何【字叔一本作字叔元太中大夫】寛授同郡砀田王孙王孙授施雠及孟喜梁丘贺由是有施孟梁丘之学焉施雠【字长卿沛人为博士】传易授张禹【字子文河内轵人徙家莲勺以论语授成帝官至丞相安昌侯】及琅邪鲁伯【防稽太守】禹授淮阳彭宣【字子佩大司空长平侯作易传】及沛戴崇【字子平少府作易传】伯授太山毛莫如【字少路常山太守】及琅邪邴丹【字曼容】后汉刘昆【字桓公陈留东昬人侍中农太守光禄勲】受施氏易于沛人戴賔其子轶【字君文官至宗正】孟喜【字长卿东海兰陵人曲台署长丞相掾】父孟卿善为礼春秋孟卿以礼经多春秋烦杂乃使喜从田王孙受易喜为易章句授同郡白光【字少子】及沛翟牧【字子况】后汉洼丹【字子玉南阳育阳人世传孟氏易作易通论七篇官至大鸿胪】觟阳鸿【字孟孙中山人少府】任安【字定祖广汉緜竹人】皆传孟氏易梁丘贺【字长翁琅邪诸人少府】本从太中大夫京房受易【房淄川杨何弟子】后更事田王孙传子临【黄门郎少府】临传五鹿充宗【字君孟代郡人少府莬太守】及琅邪王骏【王吉子御史大夫】充宗授平陵士孙张【字仲方博士杨州牧光禄大夫给事中家世传业】及沛邓彭祖【字长夏真定太守】齐衡咸【字长賔王莽讲学大夫】后汉范升【代郡人博士】传梁丘易【一本作传孟氏易】以授京兆杨政【字七行左中郎将】又颍川张兴【字君上太子少傅】传梁丘易弟子著录且万人子鲂传其业【鲂官至张掖属国都尉】京房【字君明东郡顿丘人本姓李推律自定为京至魏郡太守】受易梁人焦延寿【字延寿名赣】延寿云尝从孟喜问易防喜死房以延寿易即孟氏学翟牧白生不肯曰非也延寿尝曰得我术以亡身者京生也房为易章句说长于灾异以授东海嘉【汉书儒林传作殷嘉】及河东姚平河南乗【一本作桑】皆为郎博士由是前汉多京氏学后汉戴冯【字次仲汝南平舆人侍中兼领虎贲中郎将】孙期【字仲竒济隂成武人兼治古文尚书不仕】魏满【字叔牙南阳人农太守】竝传之费直【字长翁东莱人单父令】传易授琅邪王璜【字平仲又传古文尚书】为费氏学本以古字号古文易无章句徒以彖象系辞文言解说上下经【七录云直易章句四卷残缺】汉成帝时刘向典校书考易说以为诸易家说皆祖田何杨叔元丁将军大义畧同唯京氏为异向又以中古文易经校施孟梁丘三家之易经或脱去无咎悔亡唯费氏经与古文同范晔后汉书云京兆陈元【字长孙司空南阁祭酒兼传左氏春秋】扶风马融【字季长茂陵人南郡太守议郎为易传又注尚书毛诗礼记论语】河南郑众【字仲师大司农兼传毛诗周礼左氏春秋】北海郑【字康成髙密人师事马融大司农徴不至还家凡所注易尚书三礼论语尚书大传五经中笺毛诗作毛诗谱驳许慎五经异议鍼何休左氏膏肓公羊墨守起谷梁废疾休见大慙】颍川荀爽【字慈明官至司空为易言】竝传费氏易沛人髙相治易与费直同时其易亦无章句专说隂阳灾异自言出丁将军传至相相授子康【康以明易为郎】及兰陵母将永【豫章都尉】为髙氏学汉初立易杨氏博士宣帝复立施孟梁丘之易元帝又立京氏易费髙二家不得立民间传之后汉费氏兴而髙氏遂微永嘉之乱施氏梁丘之易亡孟京费之易人无传者唯郑康成王辅嗣所注行于世【江左中兴易唯置王氏博士太常荀崧奏请置郑易博士诏许值王敦乱不果立】而王氏为世所重今以王为主其系辞已下王不注相承以韩康伯注续之今亦用韩本子夏易传三卷【卜商字子夏卫人孔子弟子魏文侯师七畧云汉兴韩婴传中经簿录云丁寛所作张璠云或馯臂子弓所作薛虞记虞不详何许人】孟喜章句十卷【无上经七录云又下经无旅至节无上系】京房章句十二卷【七录云十卷录一卷目】费直章句四卷【残缺】马融传十卷【七录云九卷】荀爽注十卷【七录云十一卷】郑注十卷【录一卷七录云十二卷】刘表章句五卷【字景升山阳髙平人后汉镇南将军荆州牧南城侯中经簿录云注易十卷七录云九卷录一卷】宋衷注九卷【字仲子南阳章陵人后汉荆州五业从事七志七录云十卷】虞翻注十卷【字仲翔防稽余姚人后汉侍御史】陆绩述十三卷【字公纪吴郡吴人后汉偏将军鬰林太守七志云录一卷】董遇章句十二卷【字季直农华隂人魏侍中大司农七志七录并云十卷】王肃注十卷【字子邕东海兰陵人魏卫将军太常兰陵景侯又注尚书礼容服论语孔子家语述毛诗注作圣证论难郑】王弼注七卷【字辅嗣山阳髙平人魏尚书郎年二十四卒注易上下经六卷作易畧例一卷又注老子七志云注易十卷】姚信注十卷【字徳祐七录云字元直吴兴人吴太常卿七录云十二卷】王廙注十二卷【字世将琅邪临沂人东晋荆州刺史赠骠骑将军武陵康侯七志七录云十卷】张璠集解十二卷【安定人东晋秘书郎参著作集二十二家解序云依向秀本钟防字士季颍川人魏镇西将军为易无互体论向秀字子期河内人晋散骑常侍为易义庾运字度新野人官至尚书为易义一云易注应贞字吉甫汝南人晋散骑常侍为明易论荀煇字景文颍川颍隂人晋太子中庶子为易义七志云注易十卷张辉字义元梁国人晋侍中平陵亭侯为易义王宏字正宗弼之兄晋大司农赠太常为易义阮咸字仲容陈留人籍之兄子晋散骑常侍始平太守为易义阮浑字长成籍之子晋太子中庶子冯翊太守为易义扬乂字舒汝南人晋司徒左长史为易卦序论王济字武子太原人晋河南尹为易义衞瓘字伯玉河东人晋太保兰陵成侯为易义栾肇字水初大山人晋太保掾尚书郎为易论邹湛字润甫南阳新野人晋国子祭酒为易统畧杜育字方叔襄城人国子祭酒为易义杨瓉不知何许人晋司徒右长史为易义张轨字士彦安定人凉州刺史諡武公为易义宣舒字幼骥陈郡人晋宜城令为通知来藏往论邢融裴藻许适杨藻四人不详何人竝为易义七录云集二十八家七志云十卷】干宝注十卷【字令升新蔡人东晋散骑常侍领著作】黄颖注十卷【南海人晋广州儒林从事】蜀才注十卷【七录云不详何人七志云是王弼后人案蜀李书云姓范名长生一名贤隐居青城山自号蜀才李雄以为丞相】尹涛注六卷【不详何人】费元珪注九卷【蜀人齐安西参军】荀爽九家集注十卷【不知何人所集称荀爽者以为主故也其序有荀爽京房马融郑宋衷虞翻陆绩姚信翟子子不详何人为易义注内文有张氏朱氏竝不详何人】谢万【字万石陈郡人东晋豫州刺史】韩伯【字康伯颍川人东晋太常卿】袁悦之【字元礼陈郡人东晋骠骑谘议参军】桓【字敬道谯国龙亢人伪楚皇帝】卞伯玉【济隂人宋东阳太守黄门郎】荀柔之【颍川颍隂人宋奉朝请】徐爰【字季玉琅邪人宋大中大夫】顾懽【字景怡或云字平吴郡人齐太学博士徴不起】明僧绍【字承烈平原人国子博士徴不起】刘瓛【字子珪沛国人齐步兵校尉不拜諡贞简先生七录云作系辞义防】自谢万以下十人竝注系辞为易音者三人【王肃己见前李轨字范江夏人东晋祠部郎中都亭侯徐邈字仙民东莞人东晋中书侍郎太子前衞率】
　　右易近代梁褚仲都陈周正【正作老庄义防官至尚书仆射諡简子】竝作易义此其知名者
　　书者本王之号令右史所记孔子删录断自唐虞下讫秦穆典谟训诰誓命之文凡百篇而为之序及秦禁学孔子之末孙恵壁藏之【家语云孔腾字子襄畏秦法峻急藏尚书孝经论语于夫子旧堂壁中汉纪尹敏传以为孔鲋藏之】汉兴欲立尚书无能通者闻济南伏生【名胜故秦博士】传之文帝欲徴时年已九十余不能行于是诏太常使掌故晁错受焉【古文尚书云伏生年老不能正言言不可晓使其女传言敎错】伏生失其本经口诵二十九篇传授【汉书云伏生为秦禁书壁藏之汉定伏生求其书亡数十篇独得二十九篇以敎齐鲁之间】以其上古之书谓之尚书【郑以为孔子撰书尊而命之曰尚书尚者上也葢言若天书然王肃云上所言下为史所书故曰尚书】伏生授济南张生千乘欧阳生【字和伯千乗人】生授同郡儿寛【御史大夫】寛又从孔安国受业以授欧阳生之子【欧阳大小夏侯尚书皆出于寛】欧阳氏世传业至曽孙髙作尚书章句为欧阳氏学髙孙地余【字长賔侍中少府】以书授元帝传至欧阳歙【字正思后汉大司徒】歙以上八世皆为博士济南林尊【字长賔为博士论石渠官至少府太子太傅】受尚书于欧阳髙以授平当【字子思下邑人徙平陵官至丞相封侯子晏亦明经至大司徒】及陈翁生【梁人信都太傅家世传业】翁生授殷崇【琅邪人为博士】及龚胜【字君賔楚人右扶风】当授朱普【字公文九江人为博士】及鲍宣【字子都勃海人官至司】后汉济隂曹曽【字伯山谏大夫】受业于欧阳歙传其子祉【河南尹】又陈留陈弇【字叔明受业于丁鸿】乐安牟长【字君髙河内太守中散大夫】竝传欧阳尚书沛国桓荣【字春卿太子太傅太常五更闗内侯】受尚书于朱普【东观汉记云荣事九江朱文文即普字】以授汉明帝遂世相传东京最盛【汉纪云门生为公卿者甚众学者慕之以为法荣子郁以书授和帝而官至侍中太常郁子焉复以书授安帝官至太子太傅太尉】张生【济南人为博士】授夏侯都尉【鲁人】都尉传族子始昌【始昌通五经以齐诗尚书敎授为昌邑太傅】始昌传族子胜【字长公后属东平长信少府太子太傅】胜从始昌受尚书及洪范五行传说灾异又事同郡简卿卿者儿寛门人又从欧阳氏问为学精熟所问非一师善说礼服受诏撰尚书论语说【艺文志夏侯胜尚书章句二十九卷】号为大夏侯氏学传齐人周堪【堪字少卿太子少傅光禄勲】及鲁国孔霸【字次孔子十三世孙为博士以书授元帝官至太中大夫关内侯号襃成君】霸传子光【字子夏丞相博山侯光又事牟卿】堪授鲁国牟卿【为博士】及长安许商【字伯长四至九卿善筭着五行论】商授沛唐林【字子髙王莽时为九卿】及平陵吴章【字伟君王莽时博士】重泉王吉【字少音王莽时为九卿】齐炔钦【字幼卿王莽时博士】后汉北海牟融亦传大夏侯尚书夏侯建【字长卿胜从父兄子为博士议郎太子少傅】师事夏侯胜及欧阳髙左右采获又从五经诸儒问与尚书相出入者牵引以次章句为小夏侯氏学传平陵张山拊【字长賔为博士论石渠至少府】山拊受同县李寻【字子长骑都尉】及郑寛中【字少君为博士授成帝官至光禄大夫领尚书事关内侯】山阳张无故【字子孺广陵太傅】信都秦恭【字延君城阳内史増师法至百万言】陈留假仓【字子骄以谒者论石渠至胶东相】寛中授东郡赵【御史大夫】无故授沛唐尊【王莽太】恭授鲁冯賔【为博士】后汉东海王良亦传小夏侯尚书汉宣帝本始中河内女子得泰誓一篇献之与伏生所诵合三十篇汉世行之然泰誓年月不与序相应又不与左传国语孟子众书所引泰誓同马郑王肃诸儒皆疑之汉书儒林传云百两篇者出东莱张霸分析合二十九篇以为数十又采左传书序为作首尾凡百二篇篇或数简文意浅陋成帝时刘向校之非是后遂黜其书古文尚书者孔惠之所藏也鲁恭王坏孔子旧宅【汉景帝程姬之子名余封于鲁諡恭王】于壁中得之并礼论语孝经皆科斗文字博士孔安国【字子国鲁人孔子十二世孙受诗于鲁申公官至谏大夫临淮太守】以校伏生所诵为隷古写之増多伏生二十五篇【艺文志云多十六篇】又伏生误合五篇凡五十九篇为四十六卷【艺文志云尚书古文经四十六卷五十七篇】安国又受诏为古文尚书传值武帝末巫蛊事起经籍道息不获奏上藏之私家【安国并作古文论语古文孝经传艺文志云安国献尚书传遭巫蛊事未列于学官】以授都尉朝司马迁亦从安国问故迁书多古文说刘向以中古文校欧阳大小夏侯三家经文脱误甚众【艺文志云酒诰脱简一召诰脱简二文异者七百有余脱字数十】都尉朝授胶东庸生【名谭亦传论语】庸生授清河胡常【字少子以明谷梁春秋为博士至部刺史又传左氏春秋】常授虢徐敖【右扶风掾又传毛诗】敖授琅邪王璜及平陵涂恽【字子真】恽授河南乘钦【字君长一本作桑钦】王莽时诸学皆立恽璜等贵显范晔后汉书云中兴扶风杜林传古文尚书贾逵【字景伯扶风人左中郎将侍中】为之作训马融作传郑注解由是古文尚书遂显于世案今马郑所注竝伏生所诵非古文也孔氏之本絶是以马郑杜预之徒皆谓之逸书王肃亦注今文而解大与古文相类或肃私见孔传而秘之乎江左中兴元帝时豫章内史枚赜【字仲眞汝南人】奏上孔传古文尚书亡舜典一篇购不能得乃取王肃注尧典从眘徽五典以下分为舜典篇以续之【孔序谓伏生以舜典合于尧典孔传尧典止说帝曰钦哉而马郑王之本同为尧典故取为舜典】学徒遂盛后范甯【字武子顺阳人东晋豫章太守兼注谷梁】变为今文集注俗间或取舜典篇以续孔氏齐明帝建武中吴兴姚方兴采马王之注造孔传舜典一篇云于大头买得上之梁武时为博士议曰孔序称伏生误合五篇皆文相承接所以致误舜典首有曰若稽古伏生虽昬耄何容合之遂不行用汉始立欧阳尚书宣帝复立大小夏侯博士平帝立古文永嘉丧乱众家之书竝灭亡而古文孔传始兴置博士郑氏亦置博士一人近唯崇古文马郑王注遂废今以孔氏为正其舜典一篇仍用王肃本
　　孔安国古文尚书传十三卷马融注十一卷【字季长】郑注九卷王肃注十卷谢沈注十五卷【字行思防稽人东晋尚书祠部郎领著作录一卷】李颙注十卷【字长林江夏人东晋本郡太守】范甯集解十卷姜道盛集解十卷【天水人宋给事中字道盛】尚书大传三卷【伏生作】为尚书音者四人【孔安国郑李轨徐邈案汉人不作音后人所托】
　　右尚书梁国子助敎江夏费甝作义防行于世
　　诗者所以言志吟咏性情以讽其上者也古有采诗之官王者廵守则陈诗以观民风知得失自考正也动天地感鬼神厚人伦美敎化移风俗莫近乎诗是以孔子最先删录既取周诗上兼商颂凡三百一十一篇【毛公为故训时已亡六篇故艺文志云三百五篇】以授子夏子夏遂作序焉【或曰毛公作序解见前】口以相传未有章句战国之世専任武力雅颂之声为郑衞所乱其废絶亦可知矣遭秦焚书而得全者以其人所讽诵不専在竹帛故也汉兴传者有四家鲁人申公【亦谓申培公楚王太傅武帝以安车蒲轮徴之时申公年八十余以为大中大夫】受诗于浮丘伯以诗经为训故以敎无传疑者则阙不传号曰鲁诗弟子为博士者十余人郎中令王臧【兰陵人】御史大夫赵绾【代人】临淮太守孔安国胶西内史周霸城阳内史夏寛东海太守鲁赐【砀人】长沙内史缪生【兰陵人】胶西中尉徐偃胶东内史阙门庆忌【邹人】皆申公弟子也申公本以诗春秋授瑕丘江公尽能传之徒众最盛鲁许生免中徐公【免中县名】皆守学敎授丞相韦贤受诗于江公及许生传子成【贤字长成字少翁父子竝为丞相封扶阳侯又治礼论语成兄子赏以诗授哀帝大司马车骑将军】又王式【字翁思东平新桃人昌邑王师】受诗于免中徐公及许生以授张生长安【名长安字幼君山阳人为博士论石渠至淮阳中尉】及唐长賔【东平人为博士楚王太傅】褚少孙【沛人为博士褚氏家传云即续史记褚先生】张生兄子防卿【谏大夫】以诗授元帝传王扶【琅邪人泗水中尉】扶授许晏【陈留人为博士】又薛广德【字长卿沛国相人御史大夫】受诗于王式授龚舍【字君倩楚国人太山太守】齐人辕固生【汉景帝时为博士至清河大傅】作诗传号齐诗传夏侯始昌始昌授后苍【字近君东海郯人通诗礼为博士至少府】苍授翼奉【字少君东海下邳人为博士谏大夫】及萧望之【字长倩东海兰陵人御史大夫前将军兼传论语】匡衡【字稚圭东海承人丞相乐安侯子咸亦明经歴九卿家世多为博士】衡授师丹【字公仲琅邪人大司空】及伏理【字游君髙密太传家世传业】满昌【字君都颍川人詹事】昌授张邯【九江人】及皮容【琅邪人】皆至大官徒众尤盛后汉陈元方亦传齐诗燕人韩婴【汉文帝时为博士至常山太傅】推诗之意作内外传数万言号曰韩诗淮南贲生受之武帝时婴与董仲舒论于上前仲舒不能难【婴又为易传燕赵闲好诗故其易微唯韩氏自传之】其孙商为博士孝宣时涿韩生其后也河内赵子事燕韩生授同郡蔡谊【谊以诗授昭帝至丞相封侯】谊授同郡食子公【为博士】及琅邪王吉【字子阳王骏父昌邑中尉谏大夫吉兼五经能为邹氏春秋以诗论敎授】子公授太山栗丰【部刺史】吉授淄川长孙顺【为博士】丰授山阳张就顺授东海发福【一本作福】竝至大官艺文志云齐韩诗或取春秋采杂说咸非其本义鲁最为近之毛诗者出自毛公河间献王好之徐整【字文操豫章人吴太常卿】云子夏授髙行子髙行子授薛仓子薛仓子授帛妙子帛妙子授河间人大毛公毛公为诗故训传于家以授赵人小毛公【一云名苌】小毛公为河间献王博士以不在汉朝故不列于学一云子夏传曽申【字子西鲁人曽参之子】申传魏人李克克传鲁人孟仲子【郑诗谱云子思之弟子】孟仲子传根牟子根牟子传赵人孙卿子孙卿子传鲁人大毛公汉书儒林传云毛公赵人治诗为河间献王博士授同国贯长卿【徐整作长公】长卿授解延年【为阿武令诗谱云齐人】延年授虢徐敖敖授九江陈侠【王莽讲学大夫】或云陈侠传谢曼卿元始五年公车徴説诗后汉郑众贾逵传毛诗马融作毛诗注郑作毛诗笺申明毛义难三家于是三家遂废矣魏太常王肃更述毛非郑荆州刺史王基【字伯舆东莱人】駮王肃申郑义晋豫州刺史孙毓【字休朗北海平昌人长沙太守】为诗评评毛郑王肃三家同异朋于王徐州从事陈统【字元方】难孙申郑宋徴士鴈门周续之【字道祖及雷次宗俱事庐山恵逺法师】豫章雷次宗【字仲伦宋通直郎徴不起】齐沛国刘瓛竝为诗序义前汉鲁齐韩三家诗列于学官平帝世毛诗始立齐诗久亡鲁诗不过江东韩诗虽在人无传者唯毛诗郑笺独立国学今所遵用
　　毛诗故训传二十卷【郑氏笺】马融注十卷【无下袟】王肃注二十卷谢沈注二十卷江熙注二十卷【字太和济阳人东晋兖州别驾】郑诗谱二卷【徐整畅大叔裘隐】孙毓诗同异评十卷陆玑毛诗草木鸟兽虫鱼防二卷【字元恪吴郡人吴太子中庶子乌程令】为诗音者九人郑徐邈蔡氏孔氏阮侃王肃江惇干寳李轨【阮侃字徳恕陈留人河内太守江惇字思俊河内人东晋徴士蔡氏孔氏不详何人】
　　右诗梁有桂州刺史清河崔灵恩集众解为毛诗集注二十四卷俗间又有徐爰诗音近吴兴沈重亦撰诗音义
　　安上治民莫善于礼郑子太叔云夫礼天之经地之义民之行也左传云礼所以经国家定社稷序民人利后嗣者也礼敎之设其源逺哉帝王质文世有损益至于周公代时转浮周公居摄曲为之制故曰经礼三百威仪三千及周之衰诸侯始僭将逾法度恶其害己皆灭去其籍自孔子时而不具矣孔子反鲁乃始删定值战国交争秦氏坑焚惟故礼经崩坏为甚汉兴有鲁髙堂生传士礼十七篇即今之仪礼也而鲁徐生善为容孝文时为礼官大夫景帝时河间献王好古得古礼献之【郑六艺论云后得孔氏壁中河间献王古文礼五十六篇记百三十一篇周礼六篇其十七篇与髙堂生所传同而字多异刘向别录云古文记二百四篇艺文志曰礼古经五十六篇出于鲁淹中苏林云淹中里名】或曰河间献王开献书之路时有李氏上周官五篇失冬官一篇乃购千金不得取考工记以补之瑕丘萧奋以礼至淮阳太守授东海孟卿【孟喜父】卿授同郡后苍及鲁闾丘卿其古礼经五十六篇苍传十七篇所余三十九篇宣付书馆名为逸礼苍说礼数万言号曰后苍曲台记【在曲台校书着记因以为名】孝宣之世苍为最明苍授沛闻人通汉【字子方以太子舍人论石渠至中山中尉】及梁戴徳【字延君号大戴信都太傅】戴圣【字次君号小戴以博士论石渠至九江太守】沛庆普【字孝公东平太傅】由是礼有大小戴庆氏之学普授鲁夏侯敬又传族子咸【豫章太守】大戴授琅邪徐良【字斿卿为博士州牧郡守家世传业】小戴授梁人桥仁【字季卿大鸿胪家世传业】及杨荣【字子孙琅邪太守】王莽时刘歆为国师始建立周官经以为周礼河南缑氏杜子春受业于歆还家以敎门徒好学之士郑兴父子【兴字少赣河南人后汉太中大夫子众已见前竝作周礼解诂】等多往师之贾景伯亦作周礼解诂礼记者本孔子门徒共撰所闻以为此记后人通儒各有损益故中庸是子思伋所作缁衣是公孙尼子所制郑云月令是吕不韦所撰卢植【字子干涿郡人后汉北中郎将九江太守】云王制是汉时博士所为陈邵【字节良下邳人晋司空长史】周礼论序云戴徳删古礼二百四篇为八十五篇谓之大戴礼戴圣删大戴礼为四十九篇是为小戴礼【汉刘向别录有四十九篇其篇次与今礼记同名为他家书拾撰所取不可谓之小戴礼】后汉马融卢植考诸家同异附戴圣篇章去其繁重及所叙略而行于世即今之礼记是也郑亦依卢马之本而注焉范晔后汉书云中兴郑众传周官经后马融作周官注【郑注引杜子春郑大夫郑司农之义郑三礼目录云二郑信同宗之大儒今賛而辩之】本治小戴礼后以古经校之取其于义长者顺者故为郑氏学又注小戴所传礼记四十九篇通为三礼焉汉初立髙堂生礼博士后又立大小戴庆氏三家王莽又立周礼后汉三礼皆立博士今庆氏曲台久亡大戴无传学者唯郑注周礼仪礼礼记竝列学官而丧服一篇又别行于世今三礼俱以郑为主马融注周官十二卷郑注十二卷王肃注十二卷干寳注十三卷
　　右周礼
　　郑注仪礼十七卷马融王肃孔伦【字敬序防稽人东晋庐陵太守集众家注】陈铨【不详何人】裴松之【字士期河东人宋大中大夫西郷侯】雷次宗蔡超【字希逺济阳人宋丞相谘议参军】田儁之【字僧绍冯翊人齐东平太守】刘道拔【彭城人宋海丰令】周续之【自马融以下竝注丧服】
　　右仪礼
　　卢植注礼记二十卷郑注二十卷王肃注三十卷孙炎注二十九卷【字叔然乐安人魏秘书监徴不就】业遵注十二卷【字长儒燕人宋奉朝请】庾蔚之畧解十卷【字阙随颍川人宋贠外常侍】
　　右礼记
　　郑【三礼音各一卷】王肃【三礼音各一卷七录唯云撰礼记音】李轨【周礼仪礼音各一卷礼记音二卷】刘昌宗【周礼仪礼音各一卷礼记音五卷】徐邈【周礼音一卷七录无礼记音三卷】射慈【字孝宗彭城人吴中书侍郎齐三传礼记音一卷】谢桢【不详何人礼记音一卷】孙毓【礼记音一卷】缪炳【礼记音一卷】曹耽【字爱道谯国人东晋安北谘议参军礼记音二卷】尹毅【天水人东晋国子助敎礼记音一卷】蔡谟【字道明济阳考城人晋司徒文穆公】范宣【字宣子济阳人东晋贠外郎不就礼记音二卷】徐爰【礼记音三卷】王晓【阙作周礼音一卷云定郑氏音阙土江南无此书不详何人】
　　右作音人近有戚衮作周礼音沈重撰问礼礼记音梁国子助敎皇侃撰礼记义防五十卷又传丧服义防竝行于世
　　古之王者必有史官君举则书所以慎言行昭法式也诸侯亦有国史春秋即鲁之史记也孔子应聘不遇自衞而归西狩获麟伤其虚应乃与鲁君子左丘明观书于太史氏因鲁史记而作春秋上遵周公遗制下明将来之法襃善黜恶勒成十二公之经以授弟子弟子退而异言丘明恐弟子各安其意以失其眞故论本事而为之传明夫子不以空言说经也春秋所贬损人当世君臣其事实皆形于传故隐其书而不宣所以免时难也及末世口说流行故有公羊【名髙齐人子夏弟子受经于子夏】谷梁【名赤鲁人穈信云与秦孝公同时七录云名淑字元始风俗通云子夏门人】邹氏【王吉善邹氏春秋】夹氏之传邹氏无师夹氏有录无书故不显于世【桓谭新论云左氏传遭战国寝藏后有余年鲁人谷梁赤作春秋残畧多有遗文又有齐人公羊髙縁经文作传弥失本事】汉兴齐人胡母生【字子都景帝时为博士年老归敎于齐齐之言春秋者宗事之公孙亦颇受焉】赵人董仲舒【官至江都胶西相】竝治公羊春秋兰陵褚大【梁相】东平嬴公【谏大夫】广川仲温吕步舒【步舒丞相长史】皆仲舒弟子嬴公守学不失师法授东海孟卿及鲁眭【字孟符节令】授严彭祖【字公子东海下邳人为博士至左冯翊太子太傅】及顔安乐【字翁孙鲁国薛人也孟姊子也为齐郡太守丞】由是公羊有严顔之学弟子百余人常曰春秋之意在二子矣彭祖授琅邪王中【少府家世传业】中授同郡公孙文【东平太傅徒众甚盛】及东门云【荆州刺史】安乐授淮阳泠丰【字次君菑川太守】及淄川任翁【少府】丰授大司徒马宫【字游卿东海戚人封扶徳侯】及琅邪左咸【郡守九卿徒众甚盛】始贡禹【字少翁琅邪人御史大夫】事嬴公而成于眭孟以授颍川堂谿惠惠授泰山冥都【丞相史】又踈广【字仲翁东海兰陵人太子太傅】事孟卿以授琅邪筦路筦路及冥都又事顔安乐路授大司农孙寳【字子严颍川鄢陵人】瑕丘江公受谷梁春秋及诗于鲁申公武帝时为博士【传子至孙皆为博士】使与董仲舒论江公呐于口而丞相公孙本为公羊学比辑其义卒用董生于是上因尊公羊家诏太子受衞太子复私问谷梁而善之其后浸微唯鲁荣广【字王孙】皓星公二人受焉广尽能传其诗春秋蔡千秋【字少君谏大夫郎中戸将】梁周庆【字幼君】丁姓【字子孙至中山太傅】皆从广受千秋又事皓星公为学最笃宣帝即位闻衞太子好谷梁乃召千秋与公羊家竝说上善谷梁说后又选郎十人从千秋受防千秋病死徴江公孙为博士诏刘向受谷梁欲令助之江博士复死乃徴周庆丁姓待诏使卒授十人十余嵗皆明习乃召五经名儒太子太傅萧望之等大议殿中平公羊谷梁同异【时公羊博士严彭祖侍郎申挽伊推宋显谷梁议郎尹更始待诏刘向周庆丁姓竝论】望之等多从谷梁由是大盛庆姓皆为博士姓授楚申章昌曼君【为博士至长沙太傅】初尹更始【字翁君汝南邵陵人议郎谏大夫长乐戸将】事蔡千秋又受左氏传取其变理合者以为章句传子咸【大司农】及翟方进【字子威汝南上蔡人丞相封侯】房凤【字子元琅邪不其人光禄大夫五官中郎将青州牧】始江博士授胡常常授梁萧秉【字君房】王莽时为讲学大夫
　　左丘明作传以授曽申申传衞人吴起【魏文侯相】起传其子期期传楚人铎椒【楚太傅】椒传赵人虞卿【赵相】卿传同郡荀卿名况况传武威张苍【汉丞相北平侯】苍传洛阳贾谊【长沙梁王大傅】谊传至其孙嘉嘉传赵人贯公【汉书云贾谊授贯公为河间献王博士】贯公传其少子长卿【荡隂令】长卿传京兆尹张敞【字子髙河东平阳人徙杜陵】及侍御史张禹【字长子清河人】禹数为御史大夫萧望之言左氏望之善之荐禹徴待诏未及问防病死禹传尹更始更始传其子咸及翟方进胡常常授黎阳贾护【字季君哀帝时待诏为郎】护授苍梧陈钦【字子佚以左氏授王莽至将军】汉书儒林传云汉兴北平侯张苍及梁太傅贾谊京兆尹张敞大中大夫刘公子皆修春秋左氏传始刘歆【字子骏向之子王莽国师】从尹咸及翟方进受左氏【哀帝时歆与房凤王龚欲立左氏为师丹所奏不果平帝世始得立】由是言左氏者本之贾护刘歆歆授扶风贾徽【字元伯后汉颍隂令作春秋条例二十一卷】徽传子逵逵受诏列公羊谷梁不如左氏四十事奏之名曰左氏长义章帝善之逵又作左氏训诂司空南閤祭酒陈元作左氏同异大司农郑众作左氏条例章句南郡太守马融为三家同异之说京兆尹延笃【字叔坚南阳人】受左氏于贾逵之孙伯升因而注之汝南彭汪【字仲博】记先师竒说及旧注太中大夫许淑【字惠卿魏郡人】九江太守服防【字子慎河南人】侍中孔嘉【字山甫扶风人】魏司徒王朗【字景兴肃之父】荆州刺史王基大司农董遇徴士炖煌周生烈竝注解左氏传梓潼李仲钦着左氏指归陈郡颍容【字子严后汉公车徴不就】作春秋条例又何休【字邵公任城人后汉谏大夫】作左氏膏肓公羊墨守谷梁癈疾郑康成鍼膏肓发墨守起废疾自是左氏大兴汉初立公羊博士宣帝又立谷梁平帝始立左氏后汉建武中以魏郡李封为左氏博士羣儒蔽固者数廷争之及封卒因不复补和帝元兴十一年郑兴父子奏上左氏乃立于学官仍行于世迄今遂盛行二传渐微【江左中兴立左氏传杜氏服氏博士太常荀崧奏请立二传博士诏许立公羊云谷梁肤浅不足立博士王敦乱竟不果立】左氏今用杜预注公羊用何休注谷梁用范甯注【二传近代无讲者恐其学遂絶故为音以示将来】士燮注春秋经十一卷【字彦威苍梧人吴衞将军龙编侯】贾逵左氏解诂三十卷服防解谊三十卷王肃注三十卷董遇章句三十卷杜预经传集解三十卷【字元凯京兆杜陵人晋镇南大将军开府仪同三司当阳穆侯】孙毓注二十八卷杜预春秋释例十五卷四十篇服防音一卷魏髙贵郷公音三卷【曹髦字士彦魏废帝】嵇康音三卷【字叔夜谯国人晋中散大夫】杜预音三卷李轨音三卷荀讷音四卷【字世言新蔡人东晋尚书左民郎】徐邈音三卷
　　右左氏梁东宫学士沈文何撰春秋义防阙下袟陈东宫学士王元规续成之元规又撰春秋音
　　何休注公羊十二卷王愆期注十二卷【字门子河东人东晋散骑常侍辰阳伯】髙龙注十二卷【字文范阳人东晋河南太守】孔衍集解十四卷【字舒元鲁人东晋广陵相】李轨音一卷江惇音一卷
　　右公羊
　　尹更始谷梁章句十五卷唐固注十二卷【字子正丹阳人吴尚书仆射】糜信注十二卷【字南山东海人魏乐平太守】孔衍集解十四卷徐邈注十二卷徐干注十三卷【字文祚东莞人东晋给事中】范甯集注十二卷肃注十二卷【不详何人】胡讷集解十卷
　　右谷梁
　　孝经者孔子为弟子曽参说孝道因明天子庶人五等之孝事亲之法亦遭焚烬河间人顔芝为秦禁藏之汉氏尊学芝子贞出之是为今文长孙氏博士江翁少府后苍谏大夫翼奉安昌侯张禹传之各自名家凡十八章又有古文出于孔氏壁中别有闺门一章自余分析十八章总为二十二章孔安国作传刘向校书定为十八后汉马融亦作古文孝经传而世不传世所行郑注相承以为郑案郑志及中经簿无唯中朝穆帝集讲孝经云以郑为主检孝经注与康成注五经不同未详是非【江左中兴孝经论语共立郑氏博士一人】古文孝经世既不行今随俗用郑注十八章本
　　孔安国马融郑众郑王肃苏林【字孝友陈留人魏散骑常侍】何晏【字平叔南阳人魏吏部尚书驸马都尉闗内侯】刘邵【字孔才广平人魏光禄勲一云刘熙】韦昭【字嗣吴郡人吴侍中领左国史髙陵亭侯为晋讳改为曜】徐整谢万孙氏【不详何人】扬【天水人东晋给事中】袁宏【字彦伯陈郡人东晋东阳太守】虞槃佑【字猷髙平人东晋处士】庾氏【不详何人】殷仲文【陈郡人东晋东阳太守】车【字武子南平人东晋丹阳尹】荀昶【字茂祖颍川人宋中书郎】孔光【字文泰东莞人】何承天【东海人宋廷尉卿】释慧琳【秦郡人宋世沙门】王戴【字彦运大阙人齐光禄大夫】明僧绍
　　右竝注孝经皇侃撰义防先儒无为音者
　　论语者孔子应荅弟子及时人所言或弟子相与言而接闻于夫子之语也当时弟子各有所记夫子既终微言已絶弟子恐离居已后各生异见而圣言永灭故相与论撰因辑时贤及古明王之语合成一法谓之论语郑康成云仲弓子夏等所撰定汉兴传者则有三家鲁论语者鲁人所传即今所行篇次是也常山都尉龚奋长信少府夏侯胜丞相韦贤及子成鲁扶卿【郑云扶先或说先先生】太子少傅夏侯建前将军萧望之竝传之各自名家齐论语者齐人所传别有问王知道二篇凡二十二篇其二十篇中章句颇多于鲁论昌邑中尉王吉少府宋畸琅邪王卿御史大夫贡禹尚书令五鹿充宗胶东庸生竝传之唯王阳名家古论语者出自孔氏壁中凡二十一篇有两子张【如淳云分尧曰篇后子张问何如可以从政以下为篇名曰从政】篇次不与齐鲁论同【新论云文异音四百余字】孔安国为传后汉马融亦注之安昌侯张禹受鲁论于夏侯建又从庸生王吉受齐论择善而从号曰张侯论最后而行于汉世禹以论授成帝后汉包咸【字子长吴人大鸿胪】周氏【不详何人】竝为章句列于学官郑就鲁论张包周之篇章考之齐古为之注焉魏吏部尚书何晏集孔安国包咸周氏马融郑陈羣【字长文颖川人魏司空】王肃周生烈【炖煌人七录云字文逢本姓唐魏博士侍中】之说并下已意为集解正始中上之盛行于世今以为主郑注十卷王肃注十卷虞翻注十卷何晏集解十卷谯周注【字允南巴西人晋散骑常侍不拜阳城亭侯】衞瓘注八卷【少二卷宋明帝补阙】崔豹注十卷【字正熊燕国人晋尚书左中兵郎】李充集注十卷【东晋人】孙绰集注十卷【字兴公太原人东晋廷尉卿长乐亭侯】盈氏注十卷【不详何人】孟整注十卷【一云孟陋陋字少孤江夏人东晋抚军参军不就】梁觊注十卷【天水人东晋国子博士】袁乔注十卷【字彦叔陈国人东晋益州刺史湘西简侯】尹毅注十卷江熙集解十二卷张冯注十卷【字长宗吴人东晋司徒左长史】孔澄之注十卷【字仲渊防稽人宋新安太守】虞遐注十卷【防稽人齐贠外郎】王弼释疑三卷栾肈释疑十卷徐邈音一卷
　　右论语皇侃撰义防行于世
　　老子者姓李名耳【河上公云名重耳】字伯阳陈国苦县厉郷人也【史记云字耼又云曲里人一云陈国相人】生而皓首【刘向列仙传云受学于容成生于殷时】为周柱下史【史记云为周守藏史或言是老莱子盖百六十余嵗或言二百余嵗众家皆云先为柱下史转为守藏史葛洪云文王时为主藏史武王时为柱下史或云老子在黄帝时为广成子一云为天老在尧时为务光子在殷时为彭祖在周为柱下史】覩周之衰乃西出闗【周敬王时】为闗令尹喜说道徳二篇尚虚无无为【刘向云西过流沙莫知所终】班固云道家者清虚以自守卑弱以自持此人君南面之术也汉文帝窦皇后好黄老言有河上公者居河之湄结草为庵以老子敎授文帝徴之不至自诣河上责之河上公乃踊身空中文帝改容谢之于是作老子章句四篇以授文帝言治身治国之要其后谈论者莫不宗尚言唯王辅嗣妙得虚无之旨今依王本博采众家以明同异河上公章句四卷【不详名氏】毋丘望之章句二卷【字仲都京兆人汉长陵三老】严遵注二卷【字君平蜀都人汉徴士又作老子指归十四卷】虞翻注二卷王弼注二卷【又作老子指略一卷】钟防注二卷羊祜解释四卷【字叔子泰山平阳人晋太傅钜平成侯】范望州注训二卷【字叔文防稽人吴尚书郎】王尚述二卷【字君曽琅邪人东晋江州刺史封杜忠侯】程韶集解二卷【钜鹿人东晋郎中闗内侯】邯郸氏注二卷【不详何人】常氏注二卷【不详何人】盈氏注二卷孟子注二卷【或云孟康康字公休安平广宗人魏中书监广陵亭侯】巨生内解二卷【不详何人】袁真注二卷【字彦仁陈郡人东晋西中郎将豫州刺史】张嗣注二卷张凭注二卷孙登集注二卷【字仲山太原中都人东晋尚书郎】蜀才注二卷释慧琳注二卷释慧严注二卷【陈留人本姓范宋世沙门】王载注二卷顾懽堂诰四卷【一作老子义防】节解二卷【不详作者或云老子所作一云河上公作】刘遗民谱一卷【字遗民彭城人东晋柴桑令】想余注二卷【不详何人一云张鲁或云刘表鲁字公旗沛国丰人汉镇南将军闗内侯】戴逵音一卷【字安道谯国人东晋散骑常侍太子中庶子徴不就】
　　右老子近代有梁武帝父子及周正讲防北学有杜弼注世颇行之
　　庄子者姓庄名周【太史公云字子休】梁国防县人也六国时为梁漆园吏与魏惠王齐宣王楚威王同时【李颐云与齐愍王同时】齐楚尝聘以为相不应时人皆尚游说庄生独髙尚其事优游自得依老氏之旨著书十余万言以逍遥自然无为齐物而已大抵皆寓言归之于理不可案文责也然庄生宏才命世辞趣华深正言若反故莫能畅其致后人増足渐失其眞故郭子云一曲之才妄窜竒说若阏弈意脩之首危言游鳬子胥之篇凡诸巧杂十分有三汉书艺文志庄子五十二篇即司马彪孟氏所注是也言多诡诞或似山海经或类占梦书故注者以意去取其内篇众家竝同自余或有外而无杂唯子所注特防庄生之旨故为世所贵徐仙民李范作音皆依郭本以郭为主
　　崔譔注十卷二十七篇【清河人晋议郎内篇七外篇二十】向秀注二十卷二十六篇【一作二十七篇一作二十八篇亦无杂篇为音三卷】司马彪注二十一卷五十二篇【字绍统河内人晋秘书监内篇七外篇二十八杂篇十四解说三为音三卷】郭象注三十三卷三十三篇【字子河内人晋太傅主簿内篇七外篇十五杂篇十一为音三卷】李颐集解三十卷三十篇【字景眞颍川襄城人晋丞相参军自号道子一作三十五篇为音一卷】孟氏注十八卷五十二篇【不详何人】王叔之义防三卷【字穆阙琅邪人宋处士亦作注】李轨音一卷徐邈音三卷
　　右庄子
　　尔雅者所以训释五经辩章同异实九流之通路百氏之指南多识鸟兽草木之名博览而不惑者也尔近也雅正也言可近而取正也释诂一篇葢周公所作释言以下或言仲尼所増子夏所足叔孙通所益梁文所补张楫论之详矣前汉终军始受豹防之赐自兹迄今斯文盛矣先儒多为亿必之说乖葢阙之义唯郭景纯洽闻强识详悉古今作尔雅注为世所重今依郭本为正犍为文学注三卷【一云犍为郡文学卒史臣舍人汉武帝时待诏阙中卷】刘歆注三卷【与李廵注正同疑非歆注】樊光注六卷【京兆人后汉中散大夫沈旋疑非光注】李巡注三卷【汝南人后汉中黄门】孙炎注三卷【音一卷】郭璞注三卷【字景纯河东人东晋农太守著作郎音一卷图賛二卷】
　　右尔雅梁有沈旋【约之子】集众家之注陈博士施干国子祭酒谢峤舍人顾野王竝撰音既是名家今亦采之附于先儒之末





　　经典释文卷一
&lt;经部,五经总义类,经典释文&gt;
　　钦定四库全书
　　经典释文卷二
　　唐　陆德眀　撰
　　周易音义
　　周【代名也周至也遍也备也今名书义取周普】易【盈只反此经名也虞翻注参同契云字从日下月】上经【上者对下立名经者常也法也径也由也】干【卦名】传【直恋反以传述为义谓夫子十翼也解见题】第一【亦作弟】王弼注【本亦作王辅嗣注音张具反今本或无注字师説无者非】乾【竭然反依字作干下乙干从旦防防音偃説卦云干健也此八纯卦象天】元亨【许庚反卦徳也训通也余放此】潜【捷盐反】龙【喻阳气及圣人】见龙【贤遍反示也注及下见龙皆同】利见【如字下皆同】大人【王肃云圣人在位之目】离隐【力智反】处于【昌吕反众经不音者放此】徳施【始防反与也】不偏【音篇】则过【古卧反诸经内皆同】夕惕【他厯反怵惕也郑云惧也广雅同】若厉【力世反危也】无【音无易内皆作此字説文云竒字无也通于无者虚无道也玉述説天屈西北为无】咎【其久反易内同】重刚【直龙反下同】竭知【音智】或跃【羊灼反广雅云上也上音时掌反】所处【一本作可处】近乎【附近之近】犹【以救反】与【音预】不谬【靡幼反本或作缪音同】夫位【音符下皆同】亢【苦浪反子夏传云极也广雅云髙也】则佞【乃定反】邪【字又作耶似嗟反】彖【吐乱反断也断音都乱反】资始【郑云资取也】乃统【郑云统本也】云行【如字】雨施【始豉反卦内皆同】之累【劣伪反】者邪【或作耶同余嗟反后协句辞皆放此】象【翔大反精象拟象也】自强【其良反】反复【芳服反注同本亦作覆】大人造【郑徂早反为也王肃七到反就也至也刘歆父子作聚】文言【文饰卦下之言也夫子之十翼梁武帝云文言是文王所制】之长【张丈反】之干【古旦反】体仁【如字京房荀爽董遇本作体信】利物【孟嘉京荀陆绩作利之】不成名【一本作不成乎名】遯世【徒顿反】无闷【门逊反】乐则【音洛】确乎【苦学反郑云坚髙之貌説文云髙至】可拔【蒲八反郑云移也广雅云出也】庸行【下孟反】闲邪【似嗟反下同】几【既依反注同理初始微名几】能全【一本作能令】尟克【今亦作鲜同仙善反少也】怵【律反】解怠【佳卖反】上下【并如字王肃上音时掌反】非离【力智反】相应【应对之应易内不出者并同】流湿【申入反】就燥【苏早先皁二反】圣人作【如字郑云起也马融作起】而当【都浪反易内皆同有异者别出】故尽【津忍反】当其【如字】上治【直吏反下及注同】放逺【于万反】见而【贤遍反】粹【虽遂反】挥【音辉广雅云动也王肃云散也本亦作辉义取光辉】为行【下孟反下之行行而皆同】日可【人实反】未见【贤遍反】以辩【如字徐扶免反】重刚【直龙反下同】夫大人【音符端之字皆放此】先天【悉荐反】后天【胡豆反】知丧【息浪反】其唯圣人乎【王肃本作愚人后结始作圣人】坤【本又作巛巛今字也同困魂反説卦云顺也八纯卦象地】利牝【频忍反徐邈扶忍反又扶允反】有攸【音由所也】丧朋【息浪反马云失也下及注并同】必离【力智反】无疆【或作壃同居良反下及注同】必争【争鬬之争】履霜【如字郑读履为礼】积着【张虑反众经不音者皆同】始凝【鱼氷反】驯【似遵反向秀云从也徐音训此依郑义】任其【而鸩反众经皆同】知光【音智注同】不擅【善战反専也】括【古活反结也方言云闭也广雅云塞也】囊【乃刚反】无誉【音余又音预】不造【七到反又曹早反】否【皮鄙反】闭【必计反字林兵结反云闗也】施慎【并如字慎谨也象词同本或作顺非】之饰【申职反本或作饰俗字】坤至柔【本或有文言曰者】为邪【似嗟反】余殃【于良反郑云祸恶也説文云凶也】臣弑【式志反本或作杀音同下同】由辩【如字马云别也荀作变】言顺【如字】直方大不习无不利则不疑其所行【张璠本此上有易曰众家皆无】木蕃【伐袁反】而畅【勑亮反】隂疑【如字荀虞姚信蜀才本作凝】为其【于伪反注为其同】嫌【户谦反注同郑作谦荀虞陆董作嗛】未离【力智反】
　　屯【张伦反难也盈也坎宫二世卦】则否【备鄙反】得主则定【本亦作则寜】而难【乃旦反卦内除六二注难可余并同贾逵注周语云畏惮也】天造【徂早反注同】草昧【音妹广雅云草造也董云草昧微物】而不宁【而辞也郑读而曰能能犹安也】经论【音伦郑如字谓论撰书礼乐施政事黄頴云经论匡济也本亦作纶】磐【本亦作盘又作槃歩千反】桓【马云槃桓旋也】晏安【本又作宴各依字晏一谏反宴一见反】下贱【遐嫁反】屯如【子夏传云如辞也】邅如【张连反马云难行不进之貌】乗马【绳证反四马曰乗下及注并同郑云马牝牡曰乘子夏传音绳】班如【如字子夏传云相牵不进貌郑本作般】媾【古后反马云重防本作冓郑云犹防本或作构者非】相近【附近之近下近五同又如字】即鹿【王肃作麓云山足】君子几【徐音祈辞也注同又音机近也速也郑作机云弩牙也】如舍【式夜反止也注下同徐音舍】往吝【力刃反又力慎反马云恨也】虽比【毗志反下皆同】之易【以防反】不揆【葵癸反】以从【如字郑黄于用反】合好【呼报反下同】恢【苦回反大也】博施【式豉反及下文皆同】拯【拯救之拯】亨于【许庚反】他间【间厠之间】涟如【音连説文云泣下也】应援【于眷反又音袁】闉【音因塞也春秋传云当陈隧者井堙木刋是也】厄【于革反又于卖反】委仰【如字又鱼亮反】长也【直良反】
　　蒙【莫公反蒙蒙也稚也稽览图云无以敎天下曰蒙方言云蒙萌也离宫四世卦】童【如字字书作僮郑云未冠之称广雅云痴也】筮【市制反决也郑云问】告【古毒反示也语也】再三【息暂反又如字】渎【音独乱也郑云防也】则复【扶又反】能断【丁乱反】夫疑【音扶六五注同】时中【张仲反注时中决中同又如字和也】童蒙求我【一本作来求我】不谘【本亦作咨又作资并通】果行【下孟反注及六三注象同】用説【吐活反注同徐又音税】桎【音质】梏【古毒反在足曰桎在手曰梏小尔雅云杻谓之梏械谓之桎杻音丑】所恶【乌路反】包蒙【如字郑云苞当作彪彪文也】用取【七住反本又作娶下及注同】独逺【于万反下文同】能比【毗志反】以巽【音逊郑云当作逊】击蒙【经厯反王肃云治也马郑作系】击去【起吕反下同】为之【于伪反又如字】扞【胡旦反】御【鱼吕反本又作卫】
　　需【音须字从雨重而者非饮食之道也训养郑读为秀解云阳气秀而不直前者畏上坎也坤宫游魂卦】有孚【徐音敷信也又作敷】光【师读絶句】亨贞吉【一句马郑揔为一句】不陷【防没之陷】位乎【如字郑音涖】云上【时掌反干寳云升也】于天【王肃本作云在天上】宴【乌练反徐乌殄反安也下同郑云享宴也李轨乌衍反】乐【音洛注同】最逺【袁万反下逺险同】于难【乃旦反下及注皆同】利用恒未失常也【本亦冇无咎者】于沙【如字郑作沚】转近【附近之近】后时【胡豆反】衍在【以善反徐怡战反】致寇【如字郑王肃本作戎】则辟【音避下同】已得【音纪又音已】所复【扶又反】不速【如字马云召也释诂云疾也释言云徴也召也】讼【才用反争也言之于公也郑云辩财曰讼离宫游魂卦】窒【张栗反徐得悉反又得失反马作咥云读为踬犹止也郑云咥觉悔貌】惕【汤厯反王注或在惕字上或在下皆通在中吉下者非】中【如字马丁仲反】吉【有孚窒一句惕中吉一句】渉难【乃旦反】犹复【扶又反下同】不枉【纡往反】而令【力呈反】正夫【音符下注同】断不【丁乱反下注并同】契之【苦计反下同】其分【符问反】相滥【力暂反】争何【争鬬之争】隂和【胡卧反】而逋【补呉反徐方呉反】眚【生领反子夏传云妖祥曰眚马云灾也郑云过也】下物【遐嫁反】窜【七乱反徐又七外反逃也】掇【徐都活反説文云拾取也郑本作惙陟劣反忧也】忤也【五故反】复即【音服后同者更不音】渝【以朱反变也马同郑云然也】不邪【似嗟反】锡【星厯反又星自反赐也】鞶【歩干反马云大也徐云王肃作槃】【音带亦作带】终朝【马云旦至食时为终朝】三【息暂反注同或如字】褫【徐敇纸反又直是反本又作褫音同王肃云解也郑本作拕徒可反】
  </div>
  <div class="pagination">
   <span class="current-page">
    1
   </span>
   <a href="经典释文_page2.html">
    2
   </a>
   <a href="经典释文_page3.html">
    3
   </a>
   <a href="经典释文_page4.html">
    4
   </a>
   <a href="经典释文_page5.html">
    5
   </a>
   <a href="经典释文_page6.html">
    6
   </a>
   <span>
    ...
   </span>
   <a href="经典释文_page2.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
