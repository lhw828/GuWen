<!DOCTYPE html>
<html>
<head>
    <meta charset="UTF-8">
    <title>乐书 - 第 13 页/共 117 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>乐书 - 第 13 页/共 117 页</h1>
    <div class="content">　　云门之舞冬日至于地上之圜丘奏之咸池之舞夏日至于泽中之方丘奏之九德之歌九磬之舞于宗庙之中奏之
　　夫宫音之主也第以及羽故乐器重者从细轻者从大是以金尚羽石尚角瓦丝尚宫匏竹尚议革木一声凡三宫既文之以五声必播之以八音言鼓鼗举革以见木也言管举竹以见匏也言琴瑟举丝以见瓦也钟师凡乐事以钟鼓奏九夏然则言奏之圜丘方泽宗庙岂举金以见石欤前言分乐以祀天神祭地示有歌此旋乐以礼天神地示无歌小师大祭祀大飨登歌小祭祀小乐事不登歌何邪曰礼天神地示无歌犹大神不祼也小祭祀小乐事不登歌犹小祭祀不兴舞也天地不歌尊之也宗庙有歌亲之也然天祀莫大于圜丘地祭莫大于方泽鬼享莫大于禘祫作旋宫之乐以降神特施祭之大者故也天神以云门则天气也地示以咸池法地泽也人鬼以九德之歌九磬之舞者以舜以继体而帝禹以继体而王皆足以承宗庙奉祭祀故也
　　若乐六变则天神皆降可得而礼矣若乐八变则地示皆出可得而礼矣若乐九变则人鬼可得而礼矣声本于日律本于辰故甲之数九乙庚八丙辛七丁壬六戊癸五此声之数也子午之数九丑未八寅申七夘酉六辰戌五己亥四此律之数也盖圜钟夘位之律也而丁为之干故其乐六变函钟未位之律也而乙为之干故其乐八变黄钟子位之律也而甲为之干故其乐九变天神以阳升卒有以降而礼之者六变之乐有以召之也地示以隂藏卒有以出而礼之者八变之乐有以召之也人鬼域于隂阳之间而无不之卒有以接而礼之者九变之乐有以召之也成王制礼作乐而神祗祖考至于安乐之者本诸此欤
　　凡乐事大祭祀宿县遂以声展之
　　大师大祭祀帅瞽登歌令奏击拊下管播乐器令奏鼓小师大祭祀登歌击拊下管击应鼓彻歌凡小祭祀小乐事鼓则大师小师所职无非乐事也大司乐则揔其凡而已小胥正乐县之位王宫县诸侯轩县卿大夫判县士特县辨其声眡了掌大师之县则大祭祀宿县遂以声展之则王之宫县而已非中小祭祀之乐也何以明之古者将祭散斋七日宿斋三日所谓前期十日帅执事而卜日遂戒也大祭祀宿县则县之于前期宿齐之时也惟乐不可以为伪而县之于宿齐之时其诚亦已至矣遂以声展之则审一以定和亦所以逹其诚欤展声之展与展牲之展同诗曰允矣君子展也大成尔雅曰展诚也由是观之凡大祭祀宿县而展其声其逹诚之意可知矣先儒谓大祭祀宿县则中小祭祀亦与焉是不知中小祭祀非皆前期十日而遂戒也不然则宿县展声何以独称大祭祀乎
　　王出入则令奏王夏尸出入则令奏肆夏牲出入则令奏昭夏帅国子而舞大飨不入牲其他皆如祭祀春秋曰水火金木土谷谓之六府正德利用厚生谓之三事六府三事谓之九功九功之德皆可歌也谓之九歌书曰劝之以九歌俾勿壊瞽蒙掌九德之歌以役大师大司乐奏九徳之歌九防之舞由是言之防舜乐也谓之九磬之舞夏禹乐也九德之歌得不为九夏乎宗庙九变之乐必奏九德之歌九磬之舞岂非舜行天道以治人禹行人道以奉天而其乐有以相成欤九夏之乐以王夏为首以明王道自禹始故也王于尸为尊必北面事之以其在庙门内则全于君故也乃若庙门外则疑于臣此王所以先尸也牲所以奉神而尸则象神而已此所以先牲也王也尸也牲也方宗庙祭祀之时其出入未始不均也王则中心无为以守至正非有出入也其出入则以送尸与牲而已故王出入令奏王夏继之以尸出入令奏肆夏牲出入令奏昭夏也大飨之礼有施之祭祀者有施之宾客者礼记郊血大飨不问卜此施之祭祀也大飨尚腵脩大飨有四此施之宾客也是大飨之礼非特仁鬼神于幽亦所以仁宾客于明矣古人之飨宾如承大祭其所异者特不入牲而已盖飨鬼神在庙门内故君子必入牲而亲杀之既祭飨宾则在庙门外其何入牲之有
　　大射王出入令奏王夏及射令奏驺虞诏诸侯以弓矢舞
　　庶人有主皮之射而无宾射燕射士有宾射燕射而无大射大射惟王于诸侯为然盖先王将祭择士豫焉为其行同能耦无以别也使射而择之其射也有大礼焉故谓之大射射之为礼有旌以诏之有鼓以节之有扑以戒之定其位有物课其功有筭军旅之事如斯而已故传曰出则征诛入则揖让其义一也大射之乐王出入大司乐令钟师奏王夏如大祭大飨之仪明其大一统也乃射令奏驺虞明其乐仁而杀以时也诏诸侯以弓矢舞明其择士以观其容也大祭大飨帅国子而舞固大司乐之职也至于大射之诸侯非大司乐所得专特以义诏之使舞而已天子揔干而舞所以乐尸诸侯执弓矢而舞所以乐王也然则王射以驺虞大夫士之乡射亦以驺虞者乡射询众庶亦欲官备于天子故也大射记钟人以钟鼓奏陔夏此奏王夏者奏王夏主王出入言之以钟鼓奏陔夏主射节言之大射以钟鼓奏陔夏乡射特以鼓奏陔夏何也曰君尊故有钟鼓大夫士卑特用鼓而己大司乐所令言飨不及燕言射不及宾奏驺虞不及貍首诏诸侯不及大夫者以大司乐司其大故也













　　乐书卷四十二
　　钦定四库全书
　　乐书卷四十三
　　宋　陈旸　　撰
　　周礼训义
　　春官
　　大司乐　　　乐师
　　大司乐
　　王大食三侑皆令奏钟鼓
　　膳夫掌王之饮食膳羞以养王王日举鼎十有二物以乐侑食卒食以乐彻于造凡此王常食之食非大食之食也常食之食以乐侑之则大食以乐侑之可知矣公食大夫礼三饭而后侑则以乐侑食犹仪礼以币侑食也三侑之乐皆令奏钟鼓则钟鼓乐之盛也大食礼之盛也有盛礼必有盛乐以乐之非王者以大临物安足享此礼成于三而乐亦如之故王大食则其礼具三侑则其乐备王者以乐侑食岂特乐吾一身为哉乃所以乐天下也文王言三皇五帝有劝戒之器名侑卮而荀卿有宥坐之器释者以谓宥与侑同则知大司乐与膳夫不害字异而实同也春秋传飨醴皆曰宥与此同意荀卿以三宥为三臭误矣
　　王师大献则令奏恺乐
　　风谓之恺风天地之怒气散焉故也王师大献奏乐谓之恺乐人之怒气已焉故也昔晋文公败楚于城濮犹且振旅恺以入于晋况王者亲征之师大献功于社乎奏礼乐有司之事也大司乐则令之而已令之者尊奏之者卑凡言令者类皆如此古者作大事动大众必告社而后行诗曰乃立冢土戎丑攸行大祀曰大师宜于社是也及其有功未必不献焉大司马若师有功则恺乐献于社是也郑氏谓大献防于祖赵啇诘之不亦宜乎
　　凡日月食四镇五岳崩大傀异诸侯薨令去乐大札大凶大烖大臣死凡国之大忧令弛县
　　忧之日短则去乐而已忧之日长则令弛县焉凡日月食天变之见于象者也若春秋书日食三十六之类是已四镇五岳崩地变之见于形者也若春秋书沙鹿梁山崩之类是已大傀异烖人鬼之为恠异者也与老子所谓其鬼不神者异矣大札若厉疫而死是也大灾若齐大灾是也凡国之大忧若国有大故是也大宗伯之职以凶礼哀邦国之忧以防礼哀死亡以荒礼哀凶札礼之所哀则乐之所当弛也然则膳夫大防大荒大札天也有烖邦有大故则不举司服大札大荒大灾素服与此不同者盖先王吉凶与民同患忧乐以天下其忧以天下也大则去乐小则弛县及其极也又素服不举焉素服则以防礼处之饰乎其外而已不举则减常膳彻乐县岂特饰外而已哉故素服止于大荒大札大灾而不举又及于大防大故也曲礼曰大夫无故不彻县此言弛县者弛则存而不用彻则屏而去之岂特不用乎弛县与大夫彻县异去乐与叔弓卒去乐同
　　凡建国禁其淫声过声凶声慢声
　　昔顔渊问为邦孔子对以乐则韶舞放郑声之淫者盖乐声有四慢则不肃不若凶之不善凶则不善不若过之不中过则不中不若淫之不正为邦以礼乐为急乐以放郑声为先故建国所禁之声其序如此乐记曰凡奸声感人而逆气应之逆气成象而淫乐兴焉正声感人而顺气应之顺气成象而和乐兴焉淫乐则多哇之郑也和乐则中正之雅也先王建国不先禁淫乐则郑声得以乱雅矣古之人将欲善必先遏恶将欲存诚必先闲邪意亦类此然礼乐之道同归故曲礼论安民之礼以毋不敬为先周官论建国之乐以禁四声为先
　　大防涖廞乐器及葬藏乐器亦如之
　　古者居防以哀为主而葬亦如之故哭则不歌哀则不乐人情之常也大防涖廞乐器及葬而藏亦如之因人情为之节文故也防礼之于乐器涖之在大司乐帅之在大师而小师则与之而已大师不言乐器葬奉而藏之以笙师见之也
　　乐师
　　乐师掌国学之政以教国子小舞
　　学记曰家有塾党有庠术有序所谓设庠序以教于邑也国有学所谓立大学以教于国也盖有【阙】邦国学之政则三国而已大司乐掌成均【阙】
　　建国之学政则成均者国学也建国之学政【阙】之学【阙】　焉以成均之法治建国之学【阙】　诸侯【阙】
　　为学【阙】此则政教一于天子【阙】

　　凡舞有帗舞有羽舞有皇舞有旄舞有干舞有人舞【阙】
　　乐射舞蹈则舞者蹈【阙】
　　也一于动容而已帗【阙】
　　大司乐见之也或言【阙】而【阙】之或【阙】
　　也羽舞籥师鼓羽籥之舞是也皇舞舞师以舞旱暵是也旄舞旄人所教之舞是也干舞司干授舞器是也人舞所谓手舞足蹈是也记曰乐者非谓歌干扬也乐之末节也故童子舞之又曰十有三年舞勺成童舞象二十舞大夏古之教国子以六舞而干舞居一焉以干为童子之舞则以干舞之类教国子小舞不亦宜乎记曰比音而乐之及干戚羽旄谓之乐又曰干戚旄狄以舞之皆先干戚后羽旄与乐师之序不同者教人则先文后武故先羽旄与大司乐教国子以六舞同意作乐则先武后文故先干戚与夏书舞干羽于两阶同意言羽又言狄者内司服掌后之六服袆衣揄狄阙狄袆衣缋翚狄于衣尔雅谓素质五色皆备成章者也揄狄缋揄狄于衣尔雅谓青质五色皆备成章者也所谓羽者岂翚狄揄狄之羽欤狄言体羽言用其实一也
　　乐书卷四十三
　　钦定四库全书
　　乐书卷四十四
　　宋　陈　撰
　　周礼训义
　　春官
　　乐师
　　教乐仪行以肆夏趋以采荠车亦如之环拜以钟鼔为节堂上谓之行堂下谓之歩门外谓之趋乐师教乐之仪堂下行以肆夏门外趋以采荠车亦如之大驭凡路行以肆夏趋以采荠凡驭路仪以和鸾为节记曰和鸾中采荠是也车出以钟鼔奏九夏然则教乐之仪或行或趋或环佩而拜如之何不以钟鼔为节乎礼曰升车有鸾和之声行歩有环佩之声则环佩而拜其声与钟鼓之节相应固其理书大传天子左五钟右五钟出撞黄钟右五钟皆应然后太师奏登车告出也入撞蕤宾左五钟皆应然后少师奏登堂就席告入也由是观之黄钟所以奏肆夏也防宾所以奏采荠也出撞阳钟而隂应之是动而节之以止易序卦物不可以终动之意也入撞隂钟而阳应之是止而济之以动易序卦不可以终止之意也此言行以肆夏先于趋以采荠岂主出言之邪礼记趋以采荠先于行以肆夏岂主入言之邪大戴礼言歩中采荠趋中肆夏误矣后世奏永至之乐为行歩之节岂效古采荠肆夏之制欤采荠之诗虽不经见大致亦不过若采蘩采苹之类也
　　凡射王以驺虞为节诸侯以貍首为节大夫以采苹为节士以采繁为节
　　古者君臣之射以习礼乐内志正外体直其容体比于礼其节比于乐故天子以备官为节乐仁而杀以时也诸侯以时防为节乐御而射以礼也大夫则乐循法而已士则乐不失职而已射人以射法治射仪王以六耦射三侯三获三容乐以驺虞九节诸侯以四耦射二侯二获二容乐以貍首七节孤卿大夫以三耦射一侯一获一容乐以采苹五节士以三耦射豻侯一获一容乐以采蘩五节自天子达于士名位不同节亦异数所以定志而明分也故明乎其节之志以不失其事则功成而德行立徳行立则无暴乱之祸而国安矣其于观盛徳也何有记曰左射貍首右射驺虞驺虞义兽也又其色白冝正以杀为事而不杀是亦仁之至也驺虞乐仁而杀以时则庶类蕃殖而朝廷治朝廷治则百官备而无旷职庸非乐官备之意乎貍之为物其性善搏其行则止而拟度焉射者必持弓矢审固奠而后发亦拟度之意也驺虞之诗见于周南而貍首无所经见惟逸书有之曽孙侯氏四正具举大夫君子凡以庶士小大莫处御于君所以燕以射则燕则誉岂貍首之诗邪檀弓曰貍首之班然执女手之卷然岂貍首之歌邪貍首乐御而射以礼则小大御于君所而防之有时而然也仪礼大射乐正命大师奏貍首郷射奏驺虞盖以此欤大夫士投壷之礼奏貍首亦大夫郷射奏驺虞之意也射士职也不言孤卿则以射人见之矣
　　凡乐掌其序事治其乐政凡国之小事用乐者令奏钟鼓大宰政典居事典之先礼记祭统政行则事成冉子退朝之晏则事也孔子不谓之政鲁子叔奉君命以吊滕则政也惠伯不谓之事是政者事之本上之所施以正人者也事者政之末下之所为以治职者也故凡乐序事虽政之末而乐师掌之知所先后故也凡乐之政则事之本而乐师治之以掌国学之政故也礼器曰晋人将有事于河必先有事于恶池左传曰国之大事在祀然则祭祀之礼无非事也以大祀为大事则祭祀之小者小事而已祭祀之事虽大小不同其用乐一也故凡大祭祀宿县大事之用乐者也凡国之小事令奏钟鼓小事之用乐者也然则钟鼓乐之盛亦用之小事可乎曰凡乐事以钟鼓奏九夏虽用有等降要之以钟鼓为节无时而可废
　　凡乐成则告备诏来瞽臯舞及彻帅学士而歌彻令相飨食诸侯序其乐事令奏钟鼓令相如祭之仪
　　礼以陈为备乐以奏为备故礼则告备而后行礼乐则乐成而后告备古者郷饮乡射燕礼大射皆于乐成告于乐正曰正歌备所谓乐成告备也瞽则瞽蒙之职而诏之使来舞则舞人之职而诏之使缓者乐师主以乐教非特知可陈之数又达难知之义焉所以诏瞽与舞非以事也以义而已然则诏舞使缓岂非讯疾以雅乎大胥掌学士之版以待致诸子凡祭祀用乐以鼓徴学士小胥掌学士徴令乐师掌国学之政以教国子所谓学士者学乐之士非国子则诸子也方祭祀之时乐师凡乐成告备诏来瞽臯舞则凡发诸声音形诸动静者亦已尽矣及彻又帅学士而歌彻令相岂诗所谓乐具入奏废彻不迟之意欤飨食诸侯序其乐事令奏钟鼓为节与夫相瞽之礼如祭祀之仪是待賔客如事神敬之至也然乐师所掌特飨而已大飨大食则有大司乐存焉
　　燕射帅射夫以弓矢舞
　　凡射礼卿大夫士三耦天子六耦车攻诗曰射夫既同助我举柴賔之初筵诗曰射夫既同献尔发功与此所谓射夫者耦射之夫其智足以帅人者也祭统曰及入舞君执干戚就舞位率其羣臣以乐皇尸则舞动其容虽天子必有执也必有帅也况射夫乎司弓矢大射燕射共弓矢如数并夹则燕射之夫其舞率以乐师其执则以弓矢容必比礼节必比乐非特内志正外体直而已又将见内顺治外无敌而可以观盛徳也诗曰钟鼔既设举醻逸逸大侯既抗弓矢斯张发彼有的以祈尔爵此大射之礼也籥舞笙鼓乐既和奏各奏尔能賔载手仇室人入又酌彼康爵以奏尔时此燕射之礼也射义曰古者诸侯射必先行燕礼所以明君臣之义也然则燕射乐师射夫以弓矢舞则亦使之行君臣之义而已帅之而舞非特乐师之于射夫为然大司乐之于国子舞师之于祭祀亦莫不在所帅焉诏之而舞者以义帅之而舞者以身
　　乐出入令奏钟鼓
　　乐固非有出入其出入则应彼而已故王出入则令以钟鼓奏王夏尸出入则令以钟鼓奏肆夏牲出入则令以钟鼔奏昭夏钟师凡乐事以钟鼔奏九夏是也楚茨诗曰鼓钟送尸言送以见逆又曰乐具入奏言入以见出记曰入门而金作出以雍盖送尸者以乐之出入见于燕礼也出以彻歌入以金作是又享礼也乐之出入大致如此孰谓笙歌舞者及其器哉
　　凡军大献教恺歌遂倡之
　　泮水之颂曰矫矫虎臣在泮献馘淑问如臯陶在泮献囚不告于讻在泮献功凡军大献非特献馘献囚而已功亦在所献焉传曰清庙之歌一倡而三叹则教恺歌在乐师而遂倡之在学士凡军大献如此则其大献于祖得无所待乎乐师之教国子非特小舞也凡形之为乐仪声之为恺歌亦然记所谓乐师辨乎声诗此也若夫大司乐则并与乐徳乐语乐舞而教之岂特声歌仪容小舞之末哉然言恺歌不足以该乐言恺乐则歌在其中矣与郷射奏驺虞又歌之同意
　　凡防陈乐器则帅乐官及序哭亦如之
　　凡防陈乐器而不作与檀弓谓琴瑟张而不平竽笙备而不和谓之明器异矣
　　凡乐官掌其政令听其治讼
　　凡司伺末官探本大司乐所司犹至于末则凡乐之本无不举矣乐官非能如大司乐并与本末而举之仅能各探一器之本元一官之职而已虽谓之官可也凡乐官大有政令乐师不得而专也掌之而已小有治讼乐师得以专听之岂非大事从其长小事则专逹欤















　　乐书卷四十四
　　钦定四库全书
　　乐书卷四十五
　　宋　陈　撰
　　周礼训义
　　春官
　　大胥　　　　小胥
　　大胥
　　大胥掌学士之版以待致诸子
　　文王世子曰凡学世子及学士必时春夏学干戈秋冬学羽籥皆于东序小乐正学干大胥赞之胥鼔南言大胥则知胥小胥也言大胥赞小乐正则知小乐正乐师也夏官诸子之职言国子之倅是知世子之类则国子也国子之倅则学士诸子也自其学乐事言之谓之学士自其为倅言之谓之诸子其实一也大胥序乐师之后者以赞乐师故也小胥又序大胥之后者以赞大胥故也胥以养人为义大胥以中士为之小胥以下士为之其养人也特赞相之而已与凡乐职之胥又异矣
　　春入学舎菜合舞秋颁学合声
　　月令孟春命乐正入学习舞仲春上丁命乐正习舞释菜孟夏命乐师习合礼乐季秋上丁命乐正入学习吹季冬命乐师大合吹而罢夏小正亦曰丁亥万用入学由是观之春夏舞秋冬重声矣春入学释菜合舞则举春以见夏必略夏而言春者以容貌达而为舞春则貌之时故也秋入学合声则举秋以见冬必略冬而言秋者以声音发而为言秋则言之时故也谓之合舞防六乐而舞也谓之合声防六乐而吹也若夫燕义凡国之政事国子存游倅使之春合诸学以顺阳义秋合诸射以顺隂义则又因其有文武之才而达之非为言貌而发也
</div>
    <div class="pagination">
<a href="乐书_page12.html">上一页</a><span>...</span><a href="乐书_page8.html">8</a><a href="乐书_page9.html">9</a><a href="乐书_page10.html">10</a><a href="乐书_page11.html">11</a><a href="乐书_page12.html">12</a><span class="current-page">13</span><a href="乐书_page14.html">14</a><a href="乐书_page15.html">15</a><a href="乐书_page16.html">16</a><a href="乐书_page17.html">17</a><a href="乐书_page18.html">18</a><span>...</span><a href="乐书_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
