<!DOCTYPE html>
<html>
<head>
    <meta charset="UTF-8">
    <title>乐书 - 第 34 页/共 117 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>乐书 - 第 34 页/共 117 页</h1>
    <div class="content">　　八音上　　八音中　　八音下
　　声音通论
















　　八音上
　　乐出于虚而寓于实出于虚则八音同冥于道寓于实则八音各丽于器器具而天地万物之声可得而考矣故万物盈于天地之间若坚若脆若劲若韧若实若虚若沉若浮皆得効其响焉故八物各音而同和也自少皥氏効八风之调而八音固已大备后世虽有作者皆不能易兹八物矣金声舂容秋分之音也莫尚于钟石声温润立冬之音也莫尚于磬丝声纎微夏至之音也莫尚于琴瑟竹声清越春分之音也莫尚于管籥匏声崇聚立春之音也笙竽繋焉土声函胡立秋之音也埙缶繋焉革声隆大冬至之音也鼗鼔系焉木声无余立夏之音也柷敔繋焉然金失之重石失之轻丝失之细竹失之髙匏失之长土失之下革失之洪木失之短要皆不相夺伦然后克谐而无失也经论八音多矣原始言之不过曰施之金石要终言之不过曰匏竹在下兼始中终言之则曰金石丝竹乐之器也乃若论其详冝莫若周官大师焉盖乐器重者从细而细不逾羽轻者从大而大不逾宫适细大之中而无逾者其惟角乎盖莫重于金故尚羽莫轻于瓦丝故尚宫轻于金重于瓦丝者石也故尚角匏竹非有细大之从也故尚议革木非有清浊之变也故一声然金石土类西凝之方也故与土同位于西匏竹木类东生之方也故与木同位于东丝成于夏故琴瑟在南革成于冬故鼗鼓在北大师之序八音以金石土为先革丝次之木匏竹为后者盖西者秋言之时声之方也虚者乐所自出声之本也故音始于西成于东于西则金石先于土者以音逆推其所始故也于东则匏竹后于木者以阳顺序其所生故也革丝居南北之正先革后丝者岂亦先虚之意欤乐记言乐之器荀卿言所以道徳者以徳待器而后达故也
　　八音中
　　八音之于乐象为八卦位为八方气为八风中为八极其数一本中和之五冲气之三以导中声而已古者上农捇土出金以为钟上工磨石出玉以为磬钟于五行为金于五事为言于五藏为气于五性为义金则奏为铿鎗言则发为号令直其气所以立横方其义所以立武此听其声所以思武臣也磬于八音为石于八卦为干石则其形曲折而有别干则其行刚健而不防有别所以立辨不陷所以致死此听其声所以思死封疆之臣也琴瑟同出于丝而静好其声则噍杀而哀防静而亷依义以立志而已此听其声所以思志义之臣也竽笙箫管同出于竹而发猛其声则动浊而滥合比而防有聚众之义焉此听其声所以思畜聚之臣也鼓为乐之君而鼙则卑者所鼓其为革声一也士哗而讙羣趋而动有进众之义焉此听其声所以思将帅之臣也由是观之君子之于音听之在心不在耳彼其音之所发亦诚有所合之也岂在悦郑卫铿鎗而已哉而发之言钟鼓鼙之声则知丝为琴瑟竹为竽笙箫管也言丝声竹则知钟为金鼓鼙为革也言石声磬则金声钟之类见矣言竹声滥则石声清之类见矣匏竹利制言竹则匏在其中矣革木声言革则木在其中矣就八者单出言之故谓之声曲听其杂比言之故谓之音八音不言土者以七音待土賛之而后和故也郑康成以石声磬当为罄字之误岂经防哉于有之金声铿铿以立横横以劲武金声正则人思武矣石声硁硁以立别别以致死石声正则人思死节矣丝声哀哀以立亷亷以立志丝音正则人将立操矣竹音滥滥以立防防以聚众竹音正则人思和洽矣土音浊浊以立太太以含育土音正则人思寛厚矣革音讙讙以进众革音正则人思毅勇矣匏音啾啾以立清清以忠谨匏音正则人思恭爱矣木音直直以立正正以寡欲木音正则人思絜已矣亦足发明于此琴瑟之音言哀鼔鼙之音言讙者盖琴瑟夏至之音一隂生之时也鼓鼙冬至之音一阳生之时也阳主乐以哗隂主哀以静此其音所以不同
　　八音下
　　乐经之亡乆矣其遗音余韵虽夺于殽乱之众言然质诸他经亦可少概见矣乐记曰圣人作为鞉鼓椌楬埙箎此六者徳音之音也然后钟磬竽瑟以和之盖作革以为鞉鼓作木以为椌楬作土以为埙作竹以为箎作金以为钟作石以为磬作匏以为竽作丝以为瑟则鞉鼔椌楬埙箎唱徳音于其始也钟磬竽瑟和徳音于其终也书曰戞击鸣球拊琴瑟以咏下管鞉鼔合止柷敔笙镛以间盖鸣球以为石琴瑟以为丝下管以为竹拊鞉鼔以为革柷敔以为木笙以为匏镛以为金则戞击鸣球拊琴瑟作之于堂上也管鞉鼓柷敔笙镛作之于堂下也引而伸之触类而长之周官旋宫之乐举钟以见石举鞉鼓以见木举管以见匏举琴瑟以见瓦诗之有瞽言应田县鼓与鞉则革音也言柷圉则木音也言箫管则竹音也言磬则石音也不言金者以石见之不言匏者以竹见之盖八音之于乐一音不备不足以为乐以用言之未有不比音以体言之未有不比物故金石以动之丝竹以行之革木以节之匏以宣之瓦以賛之所道者中徳所咏者中声然后八音克谐不至于夺伦也然诗书不言土音易于比坎离独言缶不及土音者盖八音以土为主犹五事以思为主也故七音非土不和土非七音不备诗书举七音以见土推用以见体也易举缶以见七音明体以见用也由是观之八音乐之器而乐非器也君子和乐之情以制器工师因乐之器以考音古之人有鼓琴而流鱼为之出听有鼓瑟而六马为之仰秣凡类此者固岂八音之器能使之然哉盖亦冥于非器之器载道而与之俱矣
　　声音通论
　　凡物动而有声声变而有音声不过五非乐之道也乐之象而已音不过八非乐之象也乐之器而已此记乐者所以有声者乐之象金石丝竹者乐之器之説也易曰天数五地数五然则五声其天地之道欤曰人者统八卦谐八音舞八佾以终天地之功然则八音其人之道欤乐通伦理而三才之道具则冲气以为和彼发诸声音所道者孰非中徳所咏者孰非中声哉世之论乐者谓五声天音也八音天化也岂不偏乎五经通议曰声者物之性也音者声成文也是五声八音之于乐相有以成相无以废多之为有余之赘少之为不足之亏不可得而加损也以五声配四时言之则角商隂阳之中也徴羽隂阳之正也中正具而为雅者其在于宫乎以八音配八卦言之惟干为天下之至阳而磬之石音系焉惟坤为天下之至隂而瓦之土音系焉竹音震革音坎匏音艮音虽不同而同于阳无非本乎干者也木音巽丝音离金音兊音虽不同而同于隂无非本乎坤者也是隂阳相应则和偏胜则乖凢乐之声音或虚实相成或幽显相形虽清浊不齐其于为声均也或杂比成文或曲折成方虽当愆不一其于为音均也盖声音之发心术形焉性术尽焉故古之作乐莫始于律同莫备于六乐未有不资五声以文之八音以播之舜以之在治忽而帝周以之大合乐而王书曰声依永律和声八音克谐无相夺伦舜成帝功之效也诗曰穆穆厥声肃雍和鸣我客戾止永观厥成周成王功之效也由是观之先王作乐本之情性以为情稽之度数以为文制之礼义以为节以绳徳厚而无过徳以象事行而无过事一要宿于刚而不怒柔而不慑阳而不散隂而不宻以遂天地冲气之和而已后世不知出此五声夺于二变而声始不正矣八音以木易匏而音始不谐矣彼哉彼哉亦岂知先王立乐之方声音之节责之大师声音之用责之鼓人声音之合责之大胥哉盖禽兽知声而不知音众庶知音而不知乐今之论乐者曾声音之不知欲其幽以致鬼神明以和邦国内以谐万民外以安賔客逺以説逺人微以作动物不亦难乎









　　乐书卷一百六
　　钦定四库全书
　　乐书卷一百七
　　宋　陈　撰
　　乐图论
　　雅部
　　五声【宫　商　角　徴　羽】
　　辨四声　　禁四声　　明二变
　　乐德　　　乐语
　　一曰宫
　　雄之论声生于日以甲乙为角庚辛为商丙丁为徴壬癸为羽戊巳为宫至于对或人之问则曰黄钟以本之中正以平之是五声之本出于黄钟九寸之律为宫而宫之为声以时言之位四时之中以声言之为四声之纲犹之宫室之宫居中而覆乎四隅也其声则和平厚重洪舒而最浊犹牛之鸣窌也其数五成数十丝数八十一应九九之数也其时季夏其日戊巳其辰辰戌丑未其帝黄帝其神后土其精勾陈其虫祼其岳嵩山其生金其胜水其行土其味甘其臭香其色黄其脏脾其性信其情恐其事思其主唱声调则广裕乱则荒骄君之象也王之宫县亦取诸此盖天统以圜钟为宫地统以函钟为宫人统以黄钟为宫以其尊无二上故也先儒有十二宫之説岂乐殊贵贱之意耶
　　二曰商
　　商金行也其数四成数九丝数七十二其浊次乎宫其声明以敏其和温以断其律中夷则其日庚辛其辰辛酉其帝少昊其神蓐收其精白虎其虫毛其岳华山其时秋其方西其生水其胜木其味辛其臭腥其色白其脏肺其性义其情怒其事言其主和声调则凝敏乱则陂坏臣之象也臣以度义为忠则商之为言度也先儒谓商章也疆也误矣
　　三曰角
　　角木行也其数三成数八丝数六十四清而不皎浊而不溷其声防以约其和洁以浄其律中太蔟其日甲乙其辰寅夘其帝太皥其神勾芒其精苍龙其虫鳞其岳泰山其时春其方东其生火其胜土其味酸其臭羶其色青其脏肝其性仁其情喜其事貎声调则圆彻乱则忧恐民之象也盖角形之上穷善触而难制而小民之难保如之然则角之为触其来尚矣
　　四曰徴
　　徴火行也其数二成数七丝数五十四其清逾于商其声泛以疾其和平以切其律中仲吕其日丙丁其辰巳午其帝炎帝其神祝融其精朱雀其虫羽其岳衡山其时夏其方南其生土其胜金其味苦其臭焦其色赤其臓心其性礼其情乐其事视声调则流演乱则哀勤事之象也盖徴之为义出无而验有者也先儒谓徴祉也止也又谓间声四调无徴调误矣
　　五曰羽
　　羽水行也其数一成数六丝数四十八其清逾于徴其声散以虚其和短以抑其律中应钟其日壬癸其辰子亥其帝髙阳其神元冥其精武其虫介其岳恒山其时冬其方北其生木其胜火其味咸其臭朽其色黒其脏肾其性智其情悲其事听声调则平和乱则危匮物之象也先儒谓羽宇也舒也盖羽之为物因时翕张而已翕而宇之张而舒之羽之义也然宫唱而商和则善太平之乐也角从宫则哀衰国之乐也羽从宫则悲亡国之乐也自其变成方言之谓之五声自其比音而乐言之谓之五乐其实一也先儒谓万物人事非五行不生非五行不成非五行不灭故五音用火尺则重用金尺则兵用木尺则丧用土尺则乱用水尺则律吕合调天下和平亦臆説也
　　辨四声
　　人感物以形声声本无而为有故五声之别宫为上平声商为下平声角为入声徴为上声羽为去声知此可与言声律矣先儒一宫二商三角四变徴五徴六羽七变宫之説一何妄耶唐调露中太子使乐工于东宫奏宝庆之曲李嗣真闻之曰此乐宫商不和君臣相阻之验也角徴失位父子不恊之兆也杀声多而哀调苦非美善之音也数月而太子废可谓深于音乐者矣由是言之乐其可妄作哉
　　禁四声
　　昔顔渊问为邦孔子对之乐则韶舞放郑声之淫者盖以谓乐声有四狎侮之唱则慢声也不若凶之不善非怨之吟则凶声也不若过之不中常舞于宫酣歌于室则过声也不若淫之不正然则北里之曲其淫声欤为邦以礼乐为急乐以放郑声为先故乐师凡建国所禁之声其序如此乐记曰凡奸声感人而逆气应之逆气成象而淫乐兴焉正声感人而顺气应之顺气成象而和乐兴焉淫乐则多哇之郑也和乐则中正之雅也先王建国不先禁杂乐则郑声得以乱雅矣古之人将欲掦善必先遏恶将欲存诚必先闲邪意亦类此然礼乐之道同归故曲礼论安民之礼以毋不敬为先周官论建国之乐以禁四声为先
　　明二变
　　五声者乐之指拇也二变者五声之骈枝也骈拇枝指出于形而侈于形存之无益也去之可也二变出乎五声而滛于五声存之亦无益也削之可也盖五声之于乐犹五星之在天五行之在地五常之在人也五声可益为七音然则五星五行五常亦可益而七之乎其説必不行矣先儒必为是説者盖有原焉左氏曰为之七音以奉五声周语载武王伐商嵗在鹑火月在天驷日在析木之津辰在斗柄星在王鼋自鹑及驷七列南北之揆七同楚语述先王之祀有七事而以天地民四时之务当之书大述圣王巡十有二州论十有二俗以定七始而以七统当之汉焦延寿京房郑康成之徒谓黄钟为宫太蔟为商姑洗为角林钟为徴南吕为羽应钟为变宫蕤賔为变徴是谓七姑班固又从而傅防之谓舜欲闻六律五声八音七始咏以出纳五言汝听是其説始于夏书而蔓衍于左国语书汉志是不知书之在治忽有五声而无七始国语之七同有四宫而无徴也左氏为七音之説盖八音耳八音以土为主而七音非土不和故书之益稷礼之乐记其言八音皆虚其土犹大衍之数虚其一也大衍之数虚其一无害为五十七音之数虚其土无害为八音也若以七音为二变在焉是以五声奉五声岂其理欤臣尝读后周史武帝时有龟兹人白籍入国最善为胡琵琶听其所奏之调有七音一曰婆陁力二曰鸡识三曰沙识四曰沙侯五曰加滥六曰般瞻七曰俟利箑以应七律之音合为八十四调又知二变之声出于夷音非华音也苏夔素号知音尝援韩诗外乐声所感及月令五音所中并皆有五不闻更加变宫变徴是欲以夏变夷不欲以夷音变夏乐也若夔者可谓知五声之本矣今夫天无二日土无二君宫既为君而又有变宫是二君也害教莫甚焉岂先王制乐之意哉
　　乐徳
　　周官大司乐以乐徳教国子中和祗庸孝友盖中以本道之体其义逹而为和其敬达而为祗祗则顺行所成庸则友行所成友以事师长孝以事父母则乐徳所成终始圣人之徳无以加于孝则人道而已若通之于天道则孝不足言之然则自世胄而言谓之胄子自合国子弟而言谓之国子其实一也帝则徳全而教略故舜命夔教胄子以直寛刚简之四徳王则业天而教详故周命大司乐教国子以中和祗庸孝友之六徳古者教人之道未尝不始终以乐文王世子曰三王之教世子必以礼乐孔子曰成于乐则乐者固教之始终欤太学之教先入学释菜以示之礼继之小雅肄三以示之乐学杂服者逹之以安礼学操缦者达之以安乐是知教人始终以乐岂特国子而已哉虽万民之众司徒固以六乐教之中乐礼教之和矣周之教国子非特乐徳也盖并与乐语乐舞而教之岂舜教胄子不足于此耶以经求之诗言志歌永言非无乐语也乐则韶舞非无乐舞也特举乐徳该之而已乐德必始于中和者乐为中和之纪故也荀卿亦曰乐之中和
　　乐语
　　周官大司乐以乐语教国子兴道讽诵言语兴道讽为乐语之体诵言语为乐语之用其实一也文王世子曰凡学世子及学士必时春诵夏大师诏之瞽宗大乐正学舞干戚语説命乞言皆大乐正授数又言天子视学养老之礼登歌清庙既歌而语以成之也言父子君臣长防之道合徳音之致礼之天者也郷射记曰古者于旅也语乐记曰乐终可以语可以道古瞽蒙掌歌讽诵诗曰乐语有五均是知大司乐以乐语教国子以备升歌大致不过如此先乐徳后乐语者徳为乐之实语为乐之文与四科先徳行后言语同序
　　乐书卷一百七
　　钦定四库全书
　　乐书卷一百八
　　宋　陈　撰
　　乐图论
　　雅部
　　八音
　　八音位　　　　　　八音次
　　金　　　　石　　　土　　　革
　　丝　　　　匏　　　竹　　　木
　　八音位
　　先王作乐莫不文之以五声播之以八音故列琴瑟于南列管于东南列磬于西北列钟于北所以正其位也记曰列其琴瑟管磬钟鼔如此然琴瑟丝音也与瓦同于尚宫管竹音也与匏同于利制鼔革音也与木同于一声磬石音也钟金音也故举丝以见瓦举竹以见匏举革以见木而五声八音具矣后圣有作为乐如此其备则蒉桴而土鼔虽鄙朴而不足尚然先王必存而不废者贵本始之意也
　　八音次
　　周官大师掌六律六同以合隂阳之声皆播之以八音先金石而土革次之先丝木而匏竹次之八者之序也国语曰铸之金磨之石繋之丝木越之匏竹节之鼓而行之以遂八风太元曰防割竹革木土金繋石弹丝以和天下掜拟之八风八音所以掜拟八风而遂之八风所以从律而不失先后之序故其论次亦因之而已
　　一曰金
　　金生于土而别于土其卦则兊其方则西其时则秋其风阊阖其声尚羽其音则铿立秋之气也先王作乐用之以为金奏焉周官钟师掌金奏镈师掌金奏之鼔鼔人掌四金之音声孟子曰金声是也金奏之乐未甞不用鼔特谓之金者以金为主故也礼曰内金示和也又曰入门而金作示情也国语曰金奏肆夏庄子曰金石有声不考不鸣则奏金而鸣之内以示情外以示和音之实也
　　二曰石
　　石之为物坚实而不动其卦则干其时则秋冬之交其方则西北之维其风不周其声尚角其音则辨立冬之气也先王作乐击之以为磬之属焉盖金石之乐其声未尝不相应故庄子曰金石有声不考不鸣国语曰金石以动之唐李真以车铎而得徴音之石则其相应可知矣三代之乐既坏于秦汉汉至成帝时尚未有金石之乐及晋武破符坚之后而四厢金石始备焉后世猥以泗濵石其声下而石和而以华原所出者易之信乎审一以定和难矣哉
　　三曰土
　　土则埏埴以成器而冲气出焉其卦则坤其方则西南之维其时则秋夏之交其风则凉其声尚宫其音则浊立秋之气也先王作乐用之以为埙之属焉盖埙箎之乐未尝不相应也故诗曰伯氏吹埙仲氏吹箎又曰如埙如箎乐记以埙箎为徳音之音周官笙师并掌而教之则其声相应信矣
　　四曰革
　　革去故以为器而羣音首焉其卦则坎其方则北其时则冬其风广莫其律黄钟其声一其音讙冬至之气也先王作乐用之以为鼓之属焉盖鞉所以兆奏鼓者也二者以同声相应故祀天神以雷鼓雷鼗祭地以灵鼓灵鼗享人鬼以路鼓路鼗乐记亦以鞉鼓合而为徳音周官少师亦以鞉鼓并而鼓之也
　　五曰丝
　　丝饰物而成声其卦则离其方则南其时则夏其声尚宫其律蕤賔其风景其音哀夏至之气也先王作乐之以为琴瑟之属焉葢琴瑟之乐君子所常御其大小虽不同而其声应一也故均列之堂上焉
　　六曰匏
　　匏之为物其性轻而浮其中虚而通笙则以匏为母象植物之生焉其卦则艮其方东北之维其时春冬之交其声尚议其律大吕太蔟其风融其音啾立春之气也先王作乐虑之以为笙竽之属焉记曰歌者在上匏竹在下国语曰匏竹利制葢匏竹相合而成声得清浊之适故也
　　七曰竹
　　竹之为物其节直而有制其心虚而能通而利制之音所由出也其卦则震其方则东其时则春其声尚议其律姑洗其风明庶其音温春分之气也先王作乐窍之以为箫管之属焉
　　八曰木
　　木者所以合止乐之器其卦则巽其方东南之维其时春夏之交其风清明其律夹钟其声一其音直立夏之气也先王作乐斵之以为敔柷之属焉乐记曰作为椌楬徳音之音柷敔以椌楬为用椌楬以柷敔为体二者之声二合一止未尝不相待也






</div>
    <div class="pagination">
<a href="乐书_page33.html">上一页</a><span>...</span><a href="乐书_page29.html">29</a><a href="乐书_page30.html">30</a><a href="乐书_page31.html">31</a><a href="乐书_page32.html">32</a><a href="乐书_page33.html">33</a><span class="current-page">34</span><a href="乐书_page35.html">35</a><a href="乐书_page36.html">36</a><a href="乐书_page37.html">37</a><a href="乐书_page38.html">38</a><a href="乐书_page39.html">39</a><span>...</span><a href="乐书_page35.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
