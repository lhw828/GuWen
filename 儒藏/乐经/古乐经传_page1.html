<!DOCTYPE html>
<html>
<head>
    <meta charset="UTF-8">
    <title>古乐经传 - 第 1 页/共 6 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古乐经传 - 第 1 页/共 6 页</h1>
    <div class="content">　　钦定四库全书　　　　　经部九
　　古乐经传　　　　　　　乐类
　　提要
　　【臣】等谨案古乐经传五卷
　　国朝李光地撰光地所着尚书解义诸书已别着録是书乃所作古乐经解诂取大司乐以下二十官为经以乐记为之记又有附乐经附乐记统为五卷乐经乐记为光地所自订其乐教乐用二篇则其孙清植以遗稿集成者也乐经之最不易通为千古聚讼者莫若大司乐一篇葢窦公以后久失其康成之注亦自隐奥难晓学者各为之説遂至纷纭轇轕无所折衷光地之论谓经文圜钟为宫当作黄钟为宫葢即以黄钟为宫也黄钟为角则黄钟角调也其起调毕曲之律以姑洗太蔟为徴则太蔟徴调也其起调毕曲之律以南吕姑洗为羽则姑洗羽调也其起调毕曲之律以大吕据此则黄钟为角乃姑洗为黄钟之角太蔟为徴乃南吕为太蔟之徴姑洗为羽乃大吕为姑洗之羽经文自当为黄钟之角太蔟之徴姑洗之羽不得以黄钟为角太蔟为徴姑洗为羽光地错综比附亦未免迂曲而不可通然其以上文祀天神四望所用之律为证亦自有意义虽近于穿凿正不妨存一解以补前人所未备其他立説则多考核确当议论精详葢其用功甚深逈非师心臆度者所可及矣乾隆四十六年六月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀


　　钦定四库全书
　　古乐经传卷一
　　大学士李光地撰
　　乐经
　　汉书文帝时得魏文侯乐工窦公年一百八十岁出其本经一篇卽今周官大司乐章则知此篇乃古乐经也
　　大司乐中大夫二人乐师下大夫四人上士八人下士十有六人府四人史八人胥八人徒八十人
　　大司乐掌成均之法以治建国之学政而合国之子弟焉凡有道者有德者使敎焉死则以爲乐祖祭于瞽宗以乐德敎国子中和祗庸孝友以乐语敎国子兴道讽诵言语以乐舞敎国子舞云门大卷大咸大防大夏大大武
　　成均五帝之学名也周人兼立四代之学其所以敎则皆古者之遗法故举成均爲尊而大司乐掌焉其法则下文乐德乐语乐舞之类是也国之子弟公卿大夫之子弟也瞽宗殷学也立师敎之死而祀之于学所谓释菜于先师者也只敬也庸常也体中达和所谓至德也敬业有常所谓敏德也仁孝友悌所谓孝德也此养士之本故与师氏之教同兴者以物兴懐道者自述其意所谓诗言志者也倍文曰讽以声节之曰诵所谓歌永言者也发端曰言答述曰语所谓君子于是语于是道古者也云门以下黄帝至周列代之乐也盖乐德则以理义养其心乐语则以声音养其耳乐舞则以舞蹈养其血脉古人所谓以乐敎者以此
　　以六律六同五声八音六舞大合乐以致鬼神以和邦国以谐万民以安宾客以说逺人以作动物
　　大合乐乃肄习于学之事以致鬼神以下则推言其用之之效盖用乐多端各从类应非专主一事而言也六律阳律也六同阴律也律以爲声之和声以爲音之纲音以爲舞之节作乐本末其序如此用之祭祀则鬼神以致用之邦国则邦国以和用之乡党闾里则万民以谐用之飨燕之属则宾客以安远人以说至于凡有血气能动之物莫不兴起其序以自尊而卑自近而远也○案大司乐即尚书典乐之职国之子弟即胄子也六德即直温寛栗之类异其文耳兴道讽诵言语于是乎有诗歌然后以声依之以律和之播之以音动之以舞而乐之用广矣所谓神人以和者也然则乐者盖先王之所以敎而因推之于宗庙朝廷邦国以和神人书礼所称其致一也后世不知乐爲敎之具故其职领于有司而已学士先生鲜有知者其精微之防不传而徒索之铿锵节奏以庶几和神人之治亦不可得已
　　乃分乐而序之以祭以享以祀
　　自此以下皆用乐之事也祭者地享者人鬼祀者天神
　　乃奏黄钟歌大吕舞云门以祀天神
　　上言祭享祀三事而此下乃有六乐者盖有祀日月星辰不系于天祭岳渎山川不系于地特祠閟宫分享羣庙之时也然其曰祀曰祭曰享则仍蒙上文其实三事而已凡阳律言奏阴律言歌者阳律则尚阴而乐器阴也阴律则尚阳而人声阳也阴阳和而后乐成也祀天之乐以阳律爲重天主生物之始故用黄钟阳生之律而合以阴之大吕也
　　乃奏大簇歌应钟舞咸池以祭地
　　祭地之乐以阴律爲重地主成物之终故用应钟阴成之律而从阳之大簇也
　　乃奏姑洗歌南吕舞大磬以祀四望
　　四望之义不一此所指则日月星辰也四望以成天之功故用姑洗阳成之律而合以阴之南吕也
　　乃奏防宾歌函钟舞大夏以祭山川
　　山川代地生物故用函钟阴生之律而从阳之防宾也
　　乃奏夷则歌小吕舞大以享先妣
　　周特尊祀姜嫄故妣先于祖人道阴阳参焉但以生物终始爲义而已妣主育养自己至申万物致养故用夷则小吕之合律也
　　乃奏无射歌夹钟舞大武以享先祖
　　祖主生成自卯至戌万物形就故用无射夹钟之合律也六乐用律与舞盖以尊卑爲次然于阴阳象类各有合者又如此○又案合辰之説以斗建交会左右相逢然天运日行旣有岁差则今不与古合矣盖星日有差而气候之温寒晷刻之长短则不差也今子月与丑月寅月与亥月气候晷刻莫不相似可知合辰之理万古不易也
　　凡六乐者文之以五声播之以八音
　　凡乐之所谓五声者有调有音调则全乐而名之如曰宫调曰商调者是已音则逐字而命之如曰宫音曰商音者是已前六乐十二律者皆不言是何调理应皆爲宫也至此节云文之以五声乃是调中之五声尔凡其律虽爲主以名调然中闲和应之律五声具备此凡乐之大纲也
　　凡六乐者一变而致羽物及川泽之再变而致臝物及山林之三变而致鳞物及丘陵之四变而致毛物及坟衍之五变而致介物及土六变而致象物及天神
　　变犹更也乐稍歇则更奏故曰一成亦曰一变此一条承上而论爲乐感召之理以起下六变八变九变之端也人鬼神百物莫不有感召之理焉羽物轻清得气之先其次则臝物爲其近于人也其次则鳞次毛次介以动静之性而别也川泽之窍大山林之气疏其次丘陵次坟衍次土以气之通塞爲叙也象物即日月星辰之属在天成象者也天神即上下文所祀之天神也六变而致此故下云天神皆降可得而礼也由是而八变以兴地由是而九变以来人鬼此不究言之者缘下有其文则此固可省也○注家以此六变爲大蜡之乐特因上下各言鬼神之祀中间乃及百物缘文生义爲此说尔无所据也夫大蜡而用乐则有之矣其索物而致之感通之理当与此同然考之经则祭蜡而龡豳颂击土鼓以息老物盖籥章氏之掌非大司乐之司也且经文上蒙六乐故知是通言乐理非指蜡祭其及于百物者因此与下节皆论鬼神之感而邦国万民宾客远人之属乃是同类感应易晓故言此以备作动物之意犹虞书既言神人以和而必终之以百兽率舞者尔非自爲一事也
　　凡乐圜钟爲宫【当作黄钟】黄钟爲角大簇爲征姑洗爲羽靁鼔靁鼗孤竹之管云和之琴瑟云门之舞冬日至于地上之圜丘奏之若乐六变则天神皆降可得而礼矣凡乐函钟爲宫大簇爲角姑洗爲征南吕爲羽灵鼔灵鼗孙竹之管空桑之琴瑟咸池之舞夏日至于泽中之方丘奏之若乐八变则地皆出可得而礼矣凡乐黄钟爲宫【当作圜钟】大吕爲角大簇爲征应钟爲羽路鼓路鼗阴竹之管龙门之琴瑟九德之歌九防之舞于宗庙之中奏之若乐九变则人鬼可得而礼矣
　　上六乐者用以祀祭享各有二焉此则合二者而一之盖阳生而郊天配以日月星辰阴生而祭地配以岳渎山川大禘大祫有事太庙配以羣后之时也其所分以祀以祭以享之律则与前文同但黄钟圜钟两字错互诸儒相承遂不复正原其所以盖以黄钟一律宫角两用或者疑其重复而以意易之致误之根当缘于此不知黄钟爲宫则黄钟宫调也其起调毕曲之律即以黄钟黄钟爲角则黄钟角调也其起调毕曲之律则以姑洗太簇爲征则太簇征调也其起调毕曲之律则以南吕姑洗爲羽则姑洗羽调也其起调毕曲之律则以大吕此四律者皆前所祀天神四望之乐故此大祀则合而用之至下二乐莫不皆然但祭祀之大者废商故调止于四而地乐中有太簇本黄钟之商声人乐中有无射乃西方之穷律缘去商调之义故此二律有应爲起调毕曲者则并去之盖防宾与太簇同类南吕与无射同方故其乐可以相代也至于三宫之义应乎三始子天气之始也午地气之始也卯人事之始也然午者正阳之位故地始于未义旣如此气亦相应冬至祀天则黄钟之月也夏至祭地则林钟之合也揆以春禘之文则夹钟之月也此三宫所以爲乐之本不可移易其余三调之次乃各以六律五声之序求之则当之者名其调也音有八而用止于革丝竹者鼓鼗以命管琴瑟以升歌皆举其重者言六代之舞在天则统以天神之所用在地则统以地之所用在庙则亦以古爲尊故舍近而用大防焉其三乐之变数多寡不同者天动而地静动者速静者迟神伸而人鬼屈伸者易求屈者难致也然上六变者山林川泽丘陵坟衍土皆已毕至而此谓乐八变地乃出者前之所致山川之类尔经别地于山川而所谓土者原隰之称非地也故以此三乐而通上文之说则自一至九乐之每变所感愈远作乐者各以所欲致而求之则凡在天地之间者幽明上下无不以其类至此乐之成也
　　凡乐事
　　包下祭祀飨射侑食恺献之类
　　大祭祀宿县遂以声展之王出入则令奏王夏尸出入则令奏肆夏牲出入则令奏昭夏帅国子而舞
　　大祭祀即上天神地人鬼之祀也宿县谓前宿而豫县之展者陈其声而省听之也王夏肆夏昭夏乐章之名九夏之三也祭祀用乐既详前文故此但言豫期展省之事及正乐之外有此三夏以赞出入而已乐之诸工各有所属而国子六舞者大司乐所以敎故又特言之
　　大飨不入牲其他皆如祭祀
　　大飨飨宾客也不入牲则不奏昭夏但王出入宾出入奏王夏肆夏而已其宿县展声命舞亦与祭祀同也○祀祭享各有所用声律宾飨不言者其类至多因所宜而用之篇章既异声律亦殊不可槩定也
　　大射王出入令奏王夏及射令奏驺虞诏诸侯以弓矢舞
　　驺虞乐章名王射以驺虞爲节也舞谓执弓挟矢揖让进退之仪
　　王大食三侑皆令奏钟鼔
　　大食朔月月半也常日亦以乐侑食而不奏钟鼓
　　王师大献则令奏恺乐
　　大献献防于祖也恺乐献功之乐也赵商问于郑康成云大司马师有功则恺乐献于社大司乐注云献防于祖未达异意答曰司马以军之功故献于社大司乐宗伯之属主于宗庙之礼故献于祖也
　　凡日月食四鎭五岳崩大傀异烖诸侯薨令去乐大札大凶大烖大臣死凡国之大忧令弛县
　　傀犹怪也大怪异烖若星辰犇霣及震裂爲害者札疫疠也凶凶年也大烖水火也大臣王朝之大臣也大忧败军亡将之类也去乐者不作乐也弛县者释下其器也弛县亦去乐而弛县盖久矣
　　凡建国禁其淫声过声凶声慢声
　　国诸侯之国也政教有得失风俗有邪正则声音异矣盖太师陈列国之诗以观民风则大司乐因而禁之也淫者轶于礼之谓乐之荡也郑卫之声是也过谓过其节如忧而至于伤俭而至于啬唐魏之声是也凶者恶逆之声如北鄙杀伐是也慢者暴慢之声如傲僻乔志是也此四者喜怒哀乐之偏本乎人情流于风俗者也政敎善则人得其性情之正而又以和声感之故风移而俗易矣○又按大司乐所职王朝之乐也乡三物六艺之敎畿内民庶之乐也至于九州列国习尚耆好不同声音言语不通虽王道之行四达不悖然大司乐亦禁其淫过凶慢而已所谓修其敎不易其俗使之乐其所自生不忘其所本盖礼乐之善经也推此而论则后世之乐亦岂必一一合于古哉就其时俗之所宜而去其所爲导淫增悲者固足以兴人心之善成化中之理殷天地之和是则孟氏所谓今之乐由古之乐者举而措之存乎其人而已
　　大丧涖廞乐器及葬藏乐器亦如之
　　廞兴也谓作之也盖以爲明器之用故葬则藏之穴中凡言令言帅言涖者其职尊也
　　乐师掌国学之政以敎国子小舞凡舞有帗舞有羽舞有皇舞有旄舞有干舞有人舞
　　乐师贰大司乐者大司乐所敎六代之舞成人所舞也此小舞谓幼小时所舞者内则曰十三舞勺成童舞象二十舞大夏然则自成童以前皆小舞也大夏者前六舞之一二十而舞此则其余以次徧舞之可知帗析五采缯羽者析羽皇杂五采羽如凤皇色旄者牦牛之尾干者兵舞人者手舞此包大小舞而言也
　　敎乐仪行以肆夏趋以采荠车亦如之环拜以钟鼓爲节凡射王以驺虞爲节诸侯以貍首爲节大夫以采苹爲节士以采蘩爲节
　　此所敎者自王以下非国子也乐仪凡行趋登车环拜及射其节应乎乐者皆是也肆夏采荠皆乐章名尔雅曰堂上谓之行门外谓之趋然则王出至堂而肆夏作出路门而采荠作其反亦如之此谓歩迎宾客如以车出入则亦如之也环旋也周旋拜跪节以钟鼓也驺虞见大司乐貍首采苹采蘩皆乐章名
　　凡乐掌其序事治其乐政
　　凡下祭飨射献之事也序事者陈列之次序乐政者作乐之政令
　　凡国之小事用乐者令奏钟鼓
　　小事小祭祀之事也大祭祀以钟鼓奏九夏则大司乐令之
　　凡乐成则告备诏来瞽臯舞
　　此节先郑以瞽爲鼔谓呼击鼓者与舞偕来也后郑仍字谓诏眡了扶瞽者来入也愚谓瞽工升歌乐之初事此言于告备之后则疑先郑之说爲长臯号告也使鼓来而告当舞者此鼔盖所以节舞也按尚书箾韶九成舜乐之终记言升歌清庙下而管象然后舞作则知凡舞皆在合乐之时故于告备之后言之
　　及彻帅学士而歌彻
　　歌彻歌雍也学士主舞瞽人主歌今云帅学士而歌彻则是学士亦歌也疏谓学士自舞瞽者自歌恐非文义
　　令相
　　乐之始终皆令相瞽出入也按前言小祭祀者专以令奏钟鼓言耳及后又言凡乐则大祭祀皆在其中
　　飨食诸侯序其乐事令奏钟鼔令相如祭之仪
　　飨食杀于大飨者也令奏钟鼔令相而无来鼓臯舞歌彻之事则知飨食之礼比于小祭祀矣
　　燕射帅射夫以弓矢舞
　　燕射杀于大射者也射夫众耦也大司乐诏诸侯乐师则帅射夫
　　乐出入令奏钟鼓
　　兼上祭祀飨射而言也大司乐于王与尸宾及牲出入令奏夏乐而已乐出入则无文故乐师令之但言钟鼓者皆杀九夏也
　　凡军大献敎恺歌遂倡之
　　大司乐言王师大献者王自行也此言凡军则命将帅皆包之预敎恺乐之歌而遂倡其端也
　　凡丧陈乐器则帅乐官及序哭亦如之
　　言凡丧亦不止大丧也乐器明器也帅乐官者往陈乐器也序哭谓入圹序哭之时
　　凡乐官掌其政令听其治讼
　　乐官自大胥以下至于司干之属皆是
　　大胥中士四人小胥下士八人府二人史四人徒四十人
　　大胥掌学士之版以待致诸子春入学舍采合舞秋颁学合声以六乐之防正舞位以序出入舞者
　　胥有才智之称大胥小胥皆与乐师佐大司乐而经纪学政者学士即诸子也自隶于学则曰学士自出于国则曰诸子诸子及年然后入学故待而致之而掌其版也舍采释菜也盖祭乐祖于瞽宗因而合舞也颁学者颁其所习之业因而合声也合者齐其缀兆均其节奏之谓下但言正舞位不言声者按月令仲春命乐正习舞释菜季春大合乐故郑氏以六乐之防爲大合乐之事也盖习之经月又大防而正其位使出而舞者舞罢而入者无不以其序焉然此合乐者敎舞而已至大司乐以六律五声八音六舞大合乐则声音齐奏歌舞毕陈视此爲备然则大胥必先期序正以待大司乐之陈肄非两事也
　　比乐官展乐器
　　比挍也展省也以上敎国子之事此则兼及大师以下之官皆所以待合乐而爲有事之用也
　　凡祭祀之用乐者以鼓征学士
　　大胥击鼓以召之乐师告当舞者而大司乐帅以舞焉
　　序宫中之事
　　兼序宫中之事其意深矣商书曰敢有恒舞于宫酣歌于室此所以大爲之坊也
　　小胥掌学士之征令而比之觵其不敬者巡舞列而挞其怠慢者
　　不敬谓慢期不时至也觵罚爵也
　　正乐县之位王宫县诸侯轩县卿诸侯判县士特县辨其声凡县钟磬半爲堵全爲肆
　　乐县谓钟磬之属悬于笱簴者宫县如宫墙然四面悬也轩县如轩车然三面悬也判县东西悬也特县一面悬也既正其位又因而辨其声也凡钟磬编悬之二八十六枚而在一簴谓之堵钟一堵磬一堵谓之肆此所谓县者皆肆也若诸侯之卿大夫半天子之卿大夫西悬钟东悬磬士亦半天子之士则悬磬而已所谓堵也自大司乐乐师及大小胥皆以敎爲职而凡乐之政令纲纪掌焉若太师以下则无与于国学之政所司者声音之事器数之守所敎者其属而已此周官先后之序也
　　大师下大夫二人小师上士四人瞽蒙上瞽四十人中瞽百人下瞽百有六十人眂了三百人府四人史八人胥十有二人徒百有二十人
　　大师掌六律六同以合阴阳之声阳声黄钟大簇姑洗防宾夷则无射阴声大吕应钟南吕函钟小吕夹钟皆文之以五声宫商角征羽皆播之以八音金石土革丝木匏竹
　　六律五声八音大司乐既言之盖大司乐总其事而序其用大师则专其职而辨其声也凡阳律自子左旋以终于戌阴律自丑右转以终于卯左右相配谓之合律其理见大司乐分祀中十二律皆有五声而旋相爲宫有调有音调则云某宫调某转调而尽于六十音则各用其爲调之律所转生之声加以变宫变征而穷于八十四所谓文之以五声也金钟镈也石磬也土埙也革鼓鼗也丝琴瑟也木柷敔也匏笙也竹管箫也金石以纪律乐之纲也琴瑟以应人声在堂上笙管埙贵人气在堂下乐之用也鼓鼗柷敔所以节乐而已故序其轻重之次则曰金石丝竹匏土革木国语伶州鸠所言是也此则以成于天地者爲贵故先以金石土成于动物者次之故继以革丝成于植物者又次之故继以木匏竹也所谓播之以八音也
　　敎六诗曰风曰赋曰比曰兴曰雅曰颂以六德爲之本以六律爲之音
</div>
    <div class="pagination">
<span class="current-page">1</span><a href="古乐经传_page2.html">2</a><a href="古乐经传_page3.html">3</a><a href="古乐经传_page4.html">4</a><a href="古乐经传_page5.html">5</a><a href="古乐经传_page6.html">6</a><a href="古乐经传_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
