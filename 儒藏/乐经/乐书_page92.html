<!DOCTYPE html>
<html>
<head>
    <meta charset="UTF-8">
    <title>乐书 - 第 92 页/共 117 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>乐书 - 第 92 页/共 117 页</h1>
    <div class="content">
　　七寸长尺二寸前圜后方朱緑里上前垂三寸系白玉珠为十二旒以其绶采色为组缨三公诸侯七旒珠青玉卿大夫五旒珠黑玉皆有前无后各以其绶采色为组缨旁垂黈纩郊祀天地明堂则冠之而辨物之徳应物之事不变之体无方之用莫不该存乎其间矣唐制天子之服大裘冕者祀天地之服也下至平冕者郊庙舞郎之服也先王之制虽不复详于后世至于天子冕而总干亦不过如此虽然冕而总干非特施于郊庙虽食老更于太学亦用焉以宗庙之礼乐食老更之贤徳亦可谓敬之至矣若夫诸侯朱干设锡冕而舞大武则又僭天子之礼古人不为也由此论之诸侯冕而舞大武礼经犹以为僭况舞郎之舞其可用平冕乎然则如之何而可曰爵弁以舞文韦弁以舞武不亦可乎











　　明堂位曰皮弁素积禓而舞大夏盖皮弁以白鹿皮为之则顺物性之自然而文质具焉其衣用布十五升其色象之则素衣其衣也素积其裳也后汉舆服志委貌冠皮弁冠同制长七寸高四寸制如覆柸前高广后卑锐所谓夏之母追商之章甫也行大射礼于辟廱公卿诸侯大夫行礼者冠委貌衣端素裳执事者冠皮弁衣缁衣皂领袖下素裳所谓皮弁素积者也盖皮弁之服天子以视朝以宴以听政服以舞大夏诸侯以听朔以巡牲以卜夫人世妇以迎王之郊劳以待聘宾卿大夫以王命劳侯氏以聘于邻国以卜宅士以冠学士以释采凡大夫士之朔月皆皮弁则皮弁之所施者众矣盖人为者多变自然者不易皮弁因其自然而已此所以三王共皮弁素积而周天子至士共用之也今夫大武所以象征诛必朱干玉戚冕而舞之者以武不可觌故也大夏所以象揖逊必皮弁素积禓而舞之者以文不可匿故也记曰裘之禓也见美也服之袭也充美也礼不盛服不充故大裘不禓则袭衮可知也由是观之禓袭未尝相因也干戚羽籥未尝并用也于大夏言禓而舞则大武冕而舞必用袭矣于大武之舞言干戚则大夏之舞必用羽籥矣
　　舞衣下
　　书曰之舞衣在西房孔安国曰国所为舞者之衣皆中法然古者皮弁素积冕服之外无所经见特汉舞者之衣法五方色谓之五行之舞汉去三代未逺疑亦得古遗制也唐赵慎言曰今祭器茵褥总随五方五郊衣服独乖其色舞者常持皂饰工人皆服绛衣臣愚窃不便之其舞人工人衣服请依方色宗庙黄色仍各以所主摽袖亦可谓知言矣今诚祖述其制而行之使舞工之服五郊各放方色天祀以地祭以黄宗庙以绣亦庶乎近古也若夫宗庙以黄则不知地示果用何色邪

















　　周官大胥以六乐之会正舞位小胥巡舞列经曰行其缀兆行列得正焉盖位则酂也所以为缀列则佾也所以为行正之以辨其序巡之以肃其慢则治民劳者酂逺而佾寡其徳杀故也治民逸者酂短而佾多其徳盛故也非故不同凡各称徳而已天子之于诸侯生则旌以舞没则表以諡观舞之行缀足以知临民之徳闻諡之异同足以知为治之行然则为诸侯者孰不敏徳崇行以法天下后世为哉今之舞者不列于庭而列于堂下其退文进武不复有出入之序非古人所谓八佾舞于庭序出入舞者之意也至于进退疾徐之际又不复尽筋骨之力以要钟鼓拊会之节非古人所谓文以揖逊武以击刺之意也讲而习之正今日急务也
　　舞缀兆下
　　内之为志意外之为容貌陈之为行列变之为进退听雅颂之声则知反情以和志故志意得广焉执其干戚习其俯仰诎伸则不至慢易以犯节故容貌得庄焉行其缀兆要其节奏则回邪曲直各归其分故行列得正焉进退得齐焉然雅颂之声诗之歌也干戚舞之器也俯仰诎伸舞之容也缀兆舞之位也节奏声之饰也言雅颂则风举矣言干戚则羽籥举矣言俯仰诎伸则疾舒举矣言缀兆则逺短举矣言节奏则文采举矣耳之所听志意得广而有容手之所执体之所习容貌得庄而有敬足之所行心之所安行列得正可畏而爱之进退得齐可则而象之如此则五宫皆备而天乐全矣其于出则征诛入则揖逊天下莫不听而从服也何有荀卿所谓歌清尽舞意天道兼继之目不自见耳不自闻然而治俯仰屈信进退迟速莫不廉制尽筋骨之力以要钟鼓俯会之节如此而已




















　　祭统曰君执干戚就舞位大胥以六乐之会正舞位以序出入舞者诸子掌凡乐事正舞位授舞器书曰舞干羽于两阶盖位者酂也正之所以辨其序故文舞在主之东阶武舞在宾之西阶则文舞先武舞后者上文下武之意也诗曰公庭万舞岂非在公庭宾主两阶间邪今之舞文武者不复讲六代之制辨出入之序非大胥正舞位之旨也

<经部,乐类,乐书,卷一百七十一>
<经部,乐类,乐书,卷一百七十一>
　　天子宫县四面舞行八佾诸侯轩县三面舞行六佾大夫判县二面舞行四佾士特县一面舞行二佾左传隠公五年秋九月考仲子之宫将万焉公问羽数于众仲对曰天子用八诸侯用六大夫四士二盖舞所以节八音而行八风故自八以下其说是也公从之于是初献六羽始用六佾也孔颖达之疏周礼诸子正舞位之文谓诸公六佾诸侯四佾非也后世礼废乐坏八佾之舞鲁人不特用于周公之庙而羣公之庙亦用焉不特用于鲁羣公之庙而诸侯之庙亦用焉非特用于诸侯之庙而季氏之庭亦用焉此子家驹所以深讥之于前而孔子所以切齿于后也周官小胥巡舞列盖防此欤后汉献帝初平八年总章始复备八佾舞袁宏纪云迎气郊始用八佾是也亦可谓知古矣
　　万舞
　　商颂曰万舞有奕周风曰公庭万舞鲁颂曰万舞洋洋春秋曰万入去籥左氏传曰考仲子之宫将万焉又曰楚令尹子元欲蛊文夫人舘于宫侧而振万焉晋志曰万舞象功是舞也先王所以习戎备自商至周所不易也何休释公羊万舞之说以为象武王以万人伐纣不亦失乎武舞一也谓之干舞其名也谓之万舞其数也礼乐所谨者不过名数而已










　　乐书卷一百七十一
　　钦定四库全书
　　乐书卷一百七十二
　　宋　陈　撰
　　乐图论
　　雅部
　　舞
　　圣朝乐舞　　　庙室乐舞　　　舞人圣朝乐舞
　　圣朝建隆之初窦俨首议更周乐舞之名以崇徳舞为文徳之舞象成舞为武功之舞权籍教坊及开封府乐户子弟充之冠服用唐旧制而已太祖皇帝乾元殿朝羣臣更诣大明殿上夀诏用文徳武功之舞然郊庙殿廷同制其容缀未称朝廷揖逊之意故和岘建言宜先奏文舞焉殿廷所用文舞宜为盛徳升闻之舞取舜受尧禅徳升闻之义也舞工用百二十人八佾之数判为八列列十六工皆着履执拂服袴褶冠进贤二工执五采纛引之文容变数略仿旧仪次奏武舞宜为天下大定之舞取武王一戎衣而天下大定之义也舞工亦凖文舞之数被金甲持防二工执五色旗引之一变象六师举二变象上党平三变象维定四变象荆湖复五变象卭蜀来六变象师还振旅至于铙铎雅相錞鼗并舞舞工冠服仍旧而已太宗淳化中岘弟防复奏昔改殿庭二舞以光太祖功烈今亦应更定舞名其旧用盛徳升闻冝更名化成天下之舞取易称化成天下之义也天下大定更名威加海内之舞取汉高帝为威加四海之歌也盖其舞亦六变焉一变象讲武二变象漳泉归三变象杭越朝四变象殄并汾五变象清银夏六变象兵还振旅每变乐一曲而已诏从之和岘弟兄可谓善因时而造者真宗又诏殿廷二舞复用干徳旧名祥符中崇奉玉清昭应宫等诸祠每乗舆荐献并作备乐别号文舞曰发祥流庆之舞武舞曰降真观徳之舞又因太宗裁万国朝天之曲造同和之舞裁平晋之曲造定功之舞郊庙并奏之天圣中孙奭进言太常雅乐郊庙酌献上用登歌不作文舞亚献又不作武舞止奏正安而已于是刘筠等议自是宗庙酌献复用文舞武舞工先入以须亚献而亚献终献并舞正安之曲郊祀天地与宗庙既异庙室各有称颂功徳故文舞迎神之后各奏逐室之舞郊祀降神奏高安之曲文舞已作及皇帝酌泛齐惟登歌奏禧安之乐而舞缀不作亚献终献用武舞焉明道中冬至皇帝率羣臣于文徳殿庄献明肃皇太后行上夀之礼设宫县进厚徳无疆之文舞四海会同之武舞各三变而罢由此观之文武并用长乆之道也岂不信哉
　　庙室乐舞
　　圣朝建隆初窦俨实始建议更周乐名以崇徳为文徳之舞以象成为武功之舞至于祖宗庙室乐舞之名未尝不各称功徳之实而形容之矣是故僖祖文献睿和皇帝室曰大善之舞顺祖惠元睿明皇帝室曰大寜之舞翼祖简恭睿徳皇帝室曰大顺之舞宣祖昭武睿圣皇帝室曰大庆之舞太祖启运立极英武睿文神徳圣功至明大孝皇帝室曰大定之舞太宗至仁应道神功圣徳文武睿烈大明广孝皇帝室曰大盛之舞真宗膺符稽古成功让徳文明武定章圣元孝皇帝室曰大明之舞仁宗体天法道极功全徳神文圣武濬哲明孝皇帝室曰大仁之舞英宗体干膺歴隆功盛徳宪文肃武睿神宣孝皇帝室曰大英之舞神宗绍天法古运徳建功英文烈武圣孝皇帝室曰大神之舞哲宗钦文睿武昭孝皇帝室曰大成之舞文懿皇后【僖祖崔氏】惠明皇后【顺祖桑氏】简穆皇后【翼祖刘氏】昭宪皇后【宣祖杜氏】孝惠皇后【贺氏】孝明皇后【王氏】孝章皇后【太祖宋氏】淑徳皇后【尹氏】懿徳皇后【符氏】明徳皇后【李氏】元徳皇后【太宗李氏】章怀皇后【潘氏】章穆皇后【郭氏】章献明肃皇后【刘氏】章懿皇后【真宗李氏】慈圣光献皇后【仁宗曹氏】宣仁圣烈皇后【英宗高氏】钦圣宪肃皇后【向氏】钦慈皇后【陈氏】诸后之室凡行酌献之礼孝惠孝章位同奏大统之曲淑徳位奏大昌之曲章怀位奏大治之曲则自余随帝室所奏亦可类见矣臣窃议祖宗之室曲异异舞至于后室一用文徳之舞而武舞不用焉岂非惑于先儒妇人无武事之说邪春秋书初献六羽非无武舞也特举羽以见干而已如曰不然閟宫祀姜嫄之诗何以美万舞洋洋乎古人亦尝振万于文夫人之侧亦足考信矣方今诚于诸后之室并奏文武之舞以娱乐神灵以形容徳美真旷世甚盛之举而不失先王之制也
　　舞人
　　周人教国子之舞有大司乐有小乐师又舞师下士二人胥四人舞徒四十人然则古之舞者非独给繇役之贱者而已虽贵为国子爵为下士亦预焉汉太乐律卑者之子不得舞宗庙之酎除吏二千石至六百石闗内侯至五大夫之子取其适者五尺以上年十二至三十顔色和身体修治者以为舞人古国子下士之实也唐之郊庙舞工不合古制赵慎言奏议隋代犹以品子为之号二舞郎唐兴遂变其制诚愿复古道取品子年二十以下容质修正者备二舞之员令太常博士主之准国子学给料闲日得习六乐学五礼满十嵗量文武授散官号云门生其制亦可谓近古矣然不设课试之法劝沮之术未为备制也圣朝舞郎之制尚仍唐旧诚推慎言之法辅之以课试劝沮之方以之飨郊应接神祗未有不降格而来飨矣今日不得不为之留意也








　　乐书卷一百七十二
<经部,乐类,乐书>
　　钦定四库全书
　　乐书卷一百七十三
　　宋　陈　撰
　　乐图论
</div>
    <div class="pagination">
<a href="乐书_page91.html">上一页</a><span>...</span><a href="乐书_page87.html">87</a><a href="乐书_page88.html">88</a><a href="乐书_page89.html">89</a><a href="乐书_page90.html">90</a><a href="乐书_page91.html">91</a><span class="current-page">92</span><a href="乐书_page93.html">93</a><a href="乐书_page94.html">94</a><a href="乐书_page95.html">95</a><a href="乐书_page96.html">96</a><a href="乐书_page97.html">97</a><span>...</span><a href="乐书_page93.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
