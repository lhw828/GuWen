<!DOCTYPE html>
<html>
<head>
    <meta charset="UTF-8">
    <title>古乐经传 - 第 3 页/共 6 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古乐经传 - 第 3 页/共 6 页</h1>
    <div class="content">　　司干下士二人府二人史二人徒二十人
　　司干掌舞器
　　舞器兼羽籥干戚之类籥师之敎则槩以羽修文事也司干所藏则槩以干存武备也文则修之武则备之周公名官之意也
　　祭祀舞者既陈则授舞器既舞则受之宾飨亦如之
　　言授舞器则非一器可知
　　大丧廞舞器及葬奉而藏之
　　除羽是籥师所廞余舞器皆司干廞之凡所职应廞一器者则不言葬因其少畧之也应廞多器者则下必言葬因其多详之也
　　右凡乐职二十自大司乐至小胥皆以学校之教爲职而掌乐之政令焉自大师至眡了则专乎声乐之事故次之典同本律吕审声音以造乐器故又次之乐器之司自磬师至镈师备矣故又次之有声必有舞故韎师旄人籥师又次之籥章鞮鞻氏或爲上古先世之乐或爲外方逺裔之音故又次之典庸器声器也司干舞器也皆藏器以待事而已故又次之凡散见书传如乐正司业父师司成之类乃异代之制而杂出他官若鼓人舞人鳬氏韗人磬人梓人之属则各执艺事以役于此者也
　　辩证
　　圜钟爲宫以下说异于古何也曰调与声不同从来说者皆未别明声调是以特就经上之律起意而不复以前文参考尔且以黄钟之五调论则所谓黄钟宫调者用黄钟所生之七律而以黄钟起调黄钟毕曲也所谓黄钟商调黄钟角调黄钟征调黄钟羽调者则亦用黄钟所生之七律而或以太簇或以姑洗或以林钟南吕起调毕曲也所以然者黄钟以太簇爲商以姑洗爲角以林钟爲征以南吕爲羽如此节用黄钟爲角调则必以其所生之角声起调毕曲自然之理也故如黄钟之爲角声也则必曰夷则角而不曰黄钟角如太簇之爲征声也则必曰林钟征而不曰太簇征如姑洗之爲羽声也则必曰林钟羽而不曰姑洗羽汉魏以来乐部未之有改然则黄钟爲角之爲角调而用姑洗太簇爲征之爲征调而用南吕姑洗爲羽之爲羽调而用大吕无疑也攷礼运虽有旋相爲宫之言然并未着其例然则六经中大乐声调之理惟周官此文爲可据尔况其证之前文又相符合则圣人之微辞奥义殆未易以曲说通也郑氏而下爲说颇多其中亦有推论巧合如沈氏笔谈之云者然终于声调之理无当故不敢从
　　其易圜钟黄钟也何据曰案班氏律志黄钟爲天统林钟爲地统太簇爲人统则黄钟当爲天宫林钟当爲地宫明矣故前文亦以黄钟祀天林钟祭地也太簇虽属人统然前文既与应钟合而爲祭地之乐则施之宗庙之宫义有未允而夹钟者前文所用以享于先祖者也盖天气始于子地气始于午人事始于卯者阴阳昼夜之正也地退一位而始于未则避南方之正阳也人进一位而始于寅则重民事之蚤作也然则宗庙之祭以圜钟爲宫既合享祖之文又着人事之始比于援引星辰舍经证纬不亦善乎汉书郊祀志盖仍此误至唐祖孝孙以黄钟祀天林钟祭地乃爲能复古者独其以太簇享庙则但据三统之义而未知周官之有互文爲少失尔
　　商调之避他书亦有足征者与曰孔子谓宾牟贾曰声淫及商何也曰非武音也有司失其传也孔子曰唯某之闻诸苌亦若吾子之言是也郑康成解此爲有贪商天下之心揆之文义爲不类按国语武王以夷则之上宫毕阵以黄钟之下宫布戎以太簇之下宫布令于殷以无射之上宫施舍百姓史记亦云武王伐纣吹律听声杀气相幷而音尚宫然则大武之乐盖尚宫声而末流之失其音节乃有滥入于商者故曰声淫及商犹所谓岁在星纪淫于元枵者云尔非贪商天下之谓也夫大武之乐以武功着然于商声犹不用况此三祭所奏者云门咸池大韶之舞则其去商调也何疑其爲缘此之义于太簇无射二律有应爲起调毕曲者则幷去之又何据也曰国语伶州鸠谓太簇所以金奏注云正声爲商故爲金奏又景王将铸无射之钟而州鸠以爲不可是亦必有说矣盖黄钟一律爲诸声之本而太簇爲其商则是太簇之正声商也吕令西方其音商而无射者又穷秋之律金气之盛也三祭之乐既去商调故于此二律之起调毕曲者而幷去之是亦求之声音之理而可通者即以本经之文爲据可矣
　　前文奏太簇以祭地奏无射以享先祖何也曰前文言歌奏而不言其所爲之调则知是共一调也既两律共爲一调则阴阳相宣高下相济可以无嫌矣此三乐者各自爲调者也各自爲调则其一声之起调毕曲者必独盛而孤行是以避之也且大祭与分祭不同前者大武之乐用以享祖矣而此宗庙之中乃舍武而用韶圣人于此必有精意存焉其前后异同之闲正可参伍之以求其说尔
　　合辰之说谓气候晷刻皆同信乎曰此据入气之一日言耳故交子月之一日必与交丑月之一日同也交寅月之一日必与交亥月之一日同也其余合辰无不皆然古以斗建合朔爲说者亦谓至此一日则斗柄移宫而日月迁次故指此以爲标识焉尔今既天与岁差而此説不可用则当明其意焉可也
　　十二月之合气候晷刻相似十二律之合则分寸长短悬殊何也曰十二月之合其气候晷刻则同矣然而阴阳之消长进退岂可同乎哉律也者冩阳气之消长者也故亥则阳消于外而寅则阳息于中盖相应而相反虽相反而实相应者也故比而合之阴阳之道乃备发敛之气乃和律之有合也又岂与天地不相似哉
　　十二声之説何如曰十二声者以声论而形在其中也故谓侈弇厚薄之类爲器之形则可以高下陂险达微之类爲器之形则不可惟但以声言之则其制器以合之者自有小大长短厚薄侈弇之法且其于诸器皆有以包之而不独钟制爲然矣考工磬人章云已上则摩其旁已下则摩其端已上声太高也故摩旁以薄之已下声太下也故摩端以厚之此则不独钟器之证而国语云钟尚羽琴瑟尚宫磬尚角匏竹尚制盖钟声洪大故其器不当过于大而尚羽其击撞之节则亦不当过于大而尚羽也琴瑟之声细微故其器不当过于细而尚宫其搏拊之节则亦不当过于细而尚宫也磬声和平而角音爲清浊之中故磬之制与夫敲戛之节贵得其平而尚角也匏竹者以人气吹之者也人声之高下清浊本有裁制故匏竹之制与夫吹之之节一唯以人声爲之凖则而已此又不独钟器爲然且不独制器爲然之证矣夫高下者声之所不能无者也故高声正声下声非声之病也今专指其病而絶无一声之得其正者则亦何所据以爲齐量之凖乎
　　磬师以下官名次第如何曰典同以声律造乐器自磬师至镈师所掌皆是也故次于典同之后除琴瑟爲升歌之用大师小师之职此外则金石音之纲也故首以磬师钟师竹匏土音之用也故次以笙师鼓音之节也故终以镈师也磬师兼敎编钟编磬而官以磬名者盖八音磬最难辨亦惟磬音最中虞书夔之自言惟曰击石拊石又曰戛击鸣球搏拊琴瑟以咏那之诗曰既和且平依我磬声故八音之次金爲先者其声铿訇而大犹五声之先宫也审音之职石爲重者其声清越而和犹五声之中角也前眡了专击颂磬笙磬亦此意也钟师虽以钟名官然所掌者大钟而非编钟则次于磬师宜矣金石既调乐器从之笙师所掌竹匏土三器皆堂下之乐也专以笙名官者箫管虽重而笙之用广自堂下之乐奏而与歌相终始故钟磬系之歌笙非他音之不应钟磬以歌与笙爲主也镈帅主鼓而已而官以镈名盖必知钟镈之节而后可以命鼓人避钟师之名故但举镈也就数者职掌先后名义轻重之闲而古乐之意可求此所以爲圣人之经也


　　古乐经传卷一
<经部,乐类,古乐经传>
　　钦定四库全书
　　古乐经传卷二
　　大学士李光地撰
　　乐记
　　乐记盖孔门之遗书先儒以爲公孙尼子次撰而曰通天地贯人情辨政治其语精矣然又谓河闲献王与诸生等采周官及诸子言乐事者以爲乐记则似此书爲汉儒编辑盖当时礼乐道微传说不同故也又刘向校书时得乐记二十三篇与河闲所传于王禹者不同今乐记断取才十一篇曰乐本曰乐论曰乐施曰乐言曰乐礼曰乐情曰乐化曰乐象曰宾牟贾曰师乙曰魏文侯此外尚有十二篇曰奏乐曰乐器曰乐作曰意始曰乐穆曰说律曰季札曰乐道曰乐义曰昭本曰昭颂曰窦公二十三篇之目具于刘向别录既与河闲异传而前十一篇之文不异益知记乐者在汉以前非诸生采集之书矣但十一篇之说皇氏以爲事不分明熊氏亦曰依别录十一篇之次宾牟贾师乙魏文侯今此记有魏文侯乃次宾牟贾师乙爲末则是今之乐记十一篇之次与别录不同推此而言其乐本以下亦杂乱矣愚谓此书章段正义虽以十一篇分属而条理甚疎则皇氏熊氏之疑是也然戴氏集礼司马迁作史记皆在刘向之前自魏文侯以下章句微有先后而文义无甚差互则凡正说乐理之处仍是古人原本未经后来变乱其十一篇名目或者刘向加增耳皇氏以爲事不分明则可熊氏谓古有十一篇之次而今杂乱则恐未然也今定篇第以别录爲主而删去十一篇之说案其辞指离合别爲十章大抵不离所谓通天地贯人情辨政治者而其词达理粹前后互相发明则非洙泗之徒断不能及抑此十一篇以魏文侯终后十二篇又以窦公终窦公即文侯乐工汉文帝时献其本经者也文侯战国贤君独能留心礼乐之事意此记即是子夏窦公诸人之所论述故以其篇退而居后者让也
　　凡音之起由人心生也人心之动物使之然也感于物而动故形于声声相应故生变变成方谓之音比音而乐之及干戚羽旄谓之乐
　　心感物而动则形于言而有声矣所谓诗言志者也有言则自相应和而高下疾徐之变生焉所谓歌永言者也其相应之变合节成调则谓之音所谓声依永者也于是比合人之声音被之乐器以爲之乐复爲之舞蹈之器以动其容焉而乐成矣所谓律和声八音克谐者也皆所以发明首句音由心生之义以下数节则皆申此节之意也
　　乐者音之所由生也其本在人心之感于物也是故其哀心感者其声噍以杀其乐心感者其声啴以缓其喜心感者其声发以散其怒心感者其声粗以厉其敬心感者其声直以廉其爱心感者其声和以柔六者非性也感于物而后动是故先王慎所以感之者故礼以道其志乐以和其声政以一其行刑以防其奸礼乐刑政其极一也所以同民心而出治道也
　　此节言声也申感物而动故形于声之意首句乃是言音乐以引起之○此记言乐而每兼礼又并及于刑政盖四事惟一理故于此曰礼乐刑政其极一也本意既明以后仿此
　　凡音者生人心者也情动于中故形于声声成文谓之音是故治世之音安以乐其政和乱世之音怨以怒其政乖亡国之音哀以思其民困声音之道与政通矣宫爲君商爲臣角爲民征爲事羽爲物五者不乱则无怗懘之音矣宫乱则荒其君骄商乱则陂其臣壊角乱则忧其民怨征乱则哀其事勤羽乱则危其财匮五者皆乱迭相陵谓之慢如此则国之灭亡无日矣郑衞之音乱世之音也比于慢矣桑闲濮上之音亡国之音也其政散其民流诬上行私而不可止也
　　此节言音也申变成方谓之音之意宫商角征羽之配皆兼调与声言之而以调爲主宫调洪厚君之道也商调激烈臣之操也角调和畅民之理也征调疾速事之宜也羽调繁细物之象也其调中之声亦然○案上言声则推其出于人心此言音则本其由于政治其实则一而已矣盖政治者所以同民之心而和其声音也前后语脉相承细玩可见
　　凡音者生于人心者也乐者通伦理者也是故知声而不知音者禽兽是也知音而不知乐者众庶是也唯君子爲能知乐是故审声以知音审音以知乐审乐以知政而治道备矣是故不知声者不可与言音不知音者不可与言乐知乐则几于礼矣礼乐皆得谓之有德德者得也
　　此节言乐也申此音而乐之之意审乐知政所以几于礼也故曰见其礼而知其政
　　右第一章○此章论音乐之本生于人心原于政治盖推其始而言之也
　　是故乐之隆非极音也食飨之礼非致味也清庙之瑟朱而疏越壹倡而三叹有遗音者矣大飨之礼尚酒而俎腥鱼大羮不和有遗味者矣是故先王之制礼乐也非以极口腹耳目之欲也将以敎民平好恶而反人道之正也
　　大乐之音希淡大飨之礼素质则是非极音致味以穷口腹耳目之欲也皆爲民情有好恶焉而易于失其正故制爲礼乐以平其情以复其性而已矣盖乐者生于人心而感乎人心起于风俗而移乎风俗其道相爲终始者也故此节承上章慎所以感之者而言作乐之用以下亦皆申此节之意也○陈氏曰朱练朱丝以爲不练而声清练之则声浊越瑟底之孔也疏而通之使其声迟缓皆质素之声非要眇之音也初发倡之时仅有三人从而和之言和者少也愚谓诗惟颂多不叶韵而且深厚简短故以琴瑟歌清庙之诗者常以一人唱之而使三人应和而赞叹之所以成其声响而足其余音是其本章之疎淡而有所遗也
　　人生而静天之性也感于物而动性之欲也物至知知然后好恶形焉好恶无节于内知诱于外不能反躬天理灭矣夫物之感人无穷而人之好恶无节则是物至而人化物也人化物也者灭天理而穷人欲者也于是有悖逆诈僞之心有淫泆作乱之事是故强者胁弱众者暴寡知者诈愚勇者苦怯疾病不养老幼孤独不得其所此大乱之道也
　　此言民之好恶所以不平而人道所以不正反申上节之意以起下文之端也○人生而静古注以人初生未有情欲时言之非也乃泛论人之有生其静而未发则天性具焉尔须以程朱之说爲至
　　是故先王之制礼乐人爲之节衰麻泣所以节丧纪也钟鼓干戚所以和安乐也昏姻冠笄所以别男女也射乡食飨所以正交接也礼节民心乐和民声政以行之刑以防之礼乐刑政四达而不悖则王道备矣此又正申敎民平好恶而反人道之正之意节丧纪丧也和安乐祭也别男女冠昏也正交接射乡朝聘也此节专以礼言而乐在其中亦礼先乐后之意也
　　乐者爲同礼者爲异同则相亲异则相敬乐胜则流礼胜则离合情饰貌者礼乐之事也礼义立则贵贱等矣乐文同则上下和矣好恶着则贤不肖别矣刑禁暴爵举贤则政均矣仁以爱之义以正之如此则民治行矣相亲则不离故恶平而得其正也相敬则不流故好平而得其正也此节又承节民心和民声而言其敎之效也
　　乐由中出礼自外作乐由中出故静礼自外作故文大乐必易大礼必简乐至则无怨礼至则不争揖让而治天下者礼乐之谓也暴民不作诸侯宾服兵革不试五刑不用百姓无患天子不怒如此则乐达矣合父子之亲明长幼之序以敬四海之内天子如此则礼行矣乐以心言和平生于中故易而静礼以身言中正形于外故简而文至于不怨不争则天下化之而无有作恶无有作好矣此节又承相亲相敬而言其效之极也
　　右第二章○此章论作乐之用感乎人心成乎政治盖要其终而言之也然人心感政治成则和乐又兴焉故曰其道相爲终始
　　大乐与天地同和大礼与天地同节和故百物不失节故祀天祭地明则有礼乐幽则有鬼神如此则四海之内合敬同爱矣礼者殊事合敬者也乐者异文合爱者也礼乐之情同故明王以相沿也故事与时并名与功偕故钟鼓管磬羽籥干戚乐之器也屈伸俯仰缀兆舒疾乐之文也簠簋俎豆制度文章礼之器也升降上下周还裼袭礼之文也故知礼乐之情者能作识礼乐之文者能述作者之谓圣述者之谓明明圣者述作之谓也
　　礼乐之理原于天地惟与天地同和故于天地所生之物而能使之各得其情也惟与天地同节故用以报本反始而能使之各安其位也礼乐之道与天地鬼神同运并行此所以能通天下爲一心而合敬同爱也是之谓礼乐之情而百王不能变者若夫事则因时而异名则以功而殊器数文爲则随宜而损益是皆所谓礼乐之文也必知礼乐之情而后可以有作其文则明者述之而已此节因上二章而极论礼乐之原本以下亦皆申此节之意
　　乐者天地之和也礼者天地之序也和故百物皆化序故羣物皆别乐由天作礼以地制过制则乱过作则暴明于天地然后能兴礼乐也
　　此申同和同节之意而言兴礼乐者必先明乎此也
　　论伦无患乐之情也欣喜欢爱乐之官也中正无邪礼之质也庄敬恭顺礼之制也若夫礼乐之施于金石越于声音用于宗庙社稷事乎山川鬼神则此所与民同也
　　此申礼乐情文之意论伦无患者讲论人伦而出于心之所安无拘苦之意也四者皆所谓礼乐之情惟圣人爲能尽之至于金石声音之节享祀鬼神之事则是以其文措之天下者耳非其本也
　　王者功成作乐治定制礼其功大者其乐备其治辩者其礼具干戚之舞非备乐也孰享而祀非达礼也五帝殊时不相沿乐三王异世不相袭礼乐极则忧礼粗则偏矣及夫敦乐而无忧礼备而不偏者其惟大圣乎此申事与时并名与功偕之意百王所相沿者礼乐之情尔若礼乐之文则各象其功德而不必相沿袭也所以不相沿袭者盖文久而偏弊则必因其时俗而更新之使之乐而不忧正而不偏非达于礼乐之情之圣能如是乎
　　天高地下万物散殊而礼制行矣流而不息合同而化而乐兴焉春作夏长仁也秋敛冬藏义也仁近于乐义近于礼乐者敦和率神而从天礼者别宜居鬼而从地故圣人作乐以应天制礼以配地礼乐明备天地官矣此又复申同和同节之意至于礼制乐作则百物不失而可以祀天祭地故曰天地官矣官犹位也
　　天尊地卑君臣定矣卑高以陈贵贱位矣动静有常小大殊矣方以类聚物以羣分则性命不同矣在天成象在地成形如此则礼者天地之别也地气上齐天气下降阴阳相摩天地相荡鼔之以雷霆奋之以风雨动之以四时暖之以日月而百化兴焉如此则乐者天地之和也
　　申天高地下四句之意
　　化不时则不生男女无辨则乱升天地之情也及夫礼乐之极乎天而蟠乎地行乎阴阳而通乎鬼神穷高极远而测深厚乐着大始而礼居成物着不息者天也着不动者地也一动一静者天地之闲也故圣人曰礼乐云
　　申天地官焉之意礼乐之理既原于天地则其效至于格天地可知矣故推其功用以爲穷极乎天蟠结乎地流行乎阴阳感通乎鬼神盖所以和同天人之际使之无闲者也极天蟠地则是穷高极远而测深厚也行乎阴阳鬼神则是着大始而居成物也天则不息地则不动阴阳鬼神则一动一静于天地之闲惟礼乐有以幽赞而潜通之此圣人之敎所以礼云乐云者以此也
　　右第三章○此章论作乐之理本于天地之中和而其终成于位育之至化学者必通其情而不可以徒泥其文也
　　昔者舜作五之琴以歌南风夔始制乐以赏诸侯故天子之爲乐也以赏诸侯之有德者也德盛而敎尊五谷时熟然后赏之以乐故其治民劳者其舞行缀远其治民逸者其舞行缀短故观其舞知其德闻其諡知其行也
　　天子既作乐以自象其功德又于诸侯之有功德者则作乐以赏之其舞之行缀各称其治民之优劣故见其舞则知其德犹闻其諡而知其行也
　　大章章之也咸池备矣韶继也夏大也殷周之乐尽矣此即大司乐之六舞也因上言赏乐之舞节象其德政故极言德政之盛者至六代之舞无以加也
　　天地之道寒暑不时则疾风雨不节则饥敎者民之寒暑也敎不时则伤世事者民之风雨也事不节则无功然则先王之爲乐也以法治也善则行象德矣
　　寒暑风雨者天地所以感物之和也敎化政事者王者所以感民之和也敎化修而德尊政事举而功成则天地之和应之而乐可作矣乐以法治故治善则舞缀之行各象其德也此总说上两节之意
　　右第四章○此章申第一章之意明乐之由于政治但第一章以音言此章以舞言也
　　夫豢豕爲酒非以爲祸也而狱讼益繁则酒之流生祸也是故先王因爲酒礼壹献之礼宾主百拜终日饮酒而不得醉焉此先王之所以备酒祸也故酒食者所以合欢也乐者所以象德也礼者所以缀淫也是故先王有大事必有礼以哀之有大福必有礼以乐之哀乐之分皆以礼终乐也者圣人之所乐也而可以善民心其感人深其移风易俗【汉志俗下有易字】故先王着其敎焉穷口腹之欲则酒能生祸矣惟主于合欢而已则意不在于饮食也礼乐之作犹是故礼以节哀乐之情而乐以感人心之善皆所谓敎民平好恶而反人道之正也以下亦皆申说此意
　　夫民有血气心知之性而无哀乐喜怒之常应感起物而动然后心术形焉是故志微噍杀之音作而民思忧啴谐慢易繁文简节之音作而民康乐粗厉猛起奋末广贲之音作而民刚毅廉直劲正庄诚之音作而民肃敬寛裕肉好顺成和动之音作而民爱流辟邪散狄成涤滥之音作而民淫乱
　　此即第一章喜怒哀乐爱敬之六事也然彼言有是情故发是声此则言感是声而动是情盖承上节感人深之意而申第二章人生而静以下之义也
　　是故先王本之情性稽之度数制之礼义合生气之和道五常之行使之阳而不散阴而不宻刚气不怒柔气不慑四畅交于中而发作于外皆安其位而不相夺也然后立之学等广其节奏省其文采以绳德厚律小大之称比终始之序以象事行使亲疎贵贱长幼男女之理皆形见于乐故曰乐观其深矣
　　承上节而言先王所以作乐敎人者其序如此皆安其位以上作乐之本也以下则皆作乐之用也本之情性故有以合生气之和稽之度数故有以道五常之行四畅者阴阳刚柔之气和平而畅达也简省文采专务德厚亦以本情性者言也律小大比终始以象事行亦以稽度数者言也
　　土敝则草木不长水烦则鱼鼈不大气衰则生物不遂世乱则礼慝而乐淫是故其声哀而不庄乐而不安慢易以犯节流湎以忘本广则容奸狭则思欲感条畅之气灭平和之德是以君子贱之也
　　此节与上节相反盖时俗之乐而非先王之乐也其哀乐等六声亦正与志微噍杀六声相应
　　凡奸声感人而逆气应之逆气成象而淫乐兴焉正声感人而顺气应之顺气成象而和乐兴焉倡和有应回邪曲直各归其分而万物之理各以类相动也
　　并承上两节而结其意
　　是故君子反情以和其志比类以成其行奸声乱色不留聪明淫乐慝礼不接心术惰慢邪僻之气不设于身体使耳目鼻口心知百体皆由顺正以行其义然后发以声音而文以琴瑟动以干戚饰以羽旄从以箫管奋至徳之光动四气之和以着万物之理是故清明象天广大象地终始象四时周旋象风雨五色成文而不乱八风从律而不奸百度得数而有常小大相成终始相生倡和清浊迭相爲经故乐行而伦清耳目聪明血气和平移风易俗天下皆宁
　　上言正乐淫乐以类相动故此言学乐之君子必先谨淫乐之感然后发以正乐之和以之治已则心平而气顺措之天下则风移而俗易也○清明广大至徳之化也终始周旋四气之和也五色成文以下万物之理也
　　故曰乐者乐也君子乐得其道小人乐得其欲以道制欲则乐而不乱以欲忘道则惑而不乐是故君子反情以和其志广乐以成其敎乐行而民乡方可以观德矣申上节修己治人之意以结首节所谓感人之深移风易俗之易也
　　右第五章○此章申第二章之意明乐之感乎人心成乎政治而其语益加详矣
　　徳者性之端也乐者徳之华也金石丝竹乐之器也诗言其志也歌咏其声也舞动其容也三者本于心然后乐器从之是故情深而文明气盛而化神和顺积中而英华发外惟乐不可以爲僞
　　此即第三章情文之指明文之生于情也以下亦皆申说其意
　　乐者心之动也声者乐之象也文采节奏声之饰也君子动其本乐其象然后治其饰是故先鼓以警戒三歩以见方再始以着往复乱以饬归奋疾而不拔极幽而不隐独乐其志不厌其道备举其道不私其欲是故情见而义立乐终而徳尊君子以好善小人以听过故曰生民之道乐爲大焉
　　此申第一节之意言君子之厚于情而不轻于着其文者如此也乐将作必先播鼗鼓以警戒舞将动必三举歩以示其方舞者之进而往也必再起乐节以着其意而不急于往其退而归也则爲之乱乐以饬之而不缓于归是故其始也情余于文从容暇豫虽奋疾而不拔也其既也情见乎文发扬昭宣虽极幽而不隐也情余于文者独乐其志不厌其道者也情见乎文者备举其道不私其欲者也独乐其志故情见而义立不私其欲故乐终而德尊
　　乐也者施也礼也者报也乐乐其所自生礼反其所自始乐章徳礼报情反始也乐也者情之不可变者也礼也者理之不可易者也乐统同礼辨异礼乐之说管乎人情矣
　　此复兼礼乐以申第一节之意至爱从心而出故曰施品节称情而立故曰报乐所自生反所自始孟子所谓礼乐之实事亲从兄者是也从心而出故情不可变而至爱周流称情而立故理不可易而品节有定凡此皆礼乐之情也
　　穷本知变乐之情也着诚去僞礼之经也礼乐偩天地之情达神明之徳降兴上下之神而凝是精粗之体领父子君臣之节是故大人举礼乐则天地将爲昭焉天地防合阴阳相得煦妪覆育万物然后草木茂区萌达羽翼奋角觡生蛰虫昭蘓羽者妪伏毛者孕鬻胎生者不防而卵生者不殈则乐之道归焉耳
　　此又推礼乐之情达于天地即第三章天地官焉之意人情之变不可胜穷故穷本则知变人情之僞尤难于去故着诚以去僞本穷诚着则礼乐之情得矣故作礼乐以依像天地之情则神明之德可通而上下之神可致也天地之情神明之徳理之精者也而不越乎人伦日月之闲故礼乐之道精粗之体妙合而凝虽微极于天地鬼神之幽而显则领乎父子君臣之节也爲昭者言其理察乎天地也天地防合以下则是至和之感而万物育焉者第三章之极乎天而蟠乎地者是也
　　乐者非谓黄钟大吕歌干扬也乐之末节也故童者舞之铺筵席陈尊俎列笾豆以升降爲礼者礼之末节也故有司掌之乐师辨乎声诗故北面而宗祝辨乎宗庙之礼故后尸商祝辨乎丧礼故后主人是故德成而上艺成而下行成而先事成而后是故先王有上有下有先有后然后可以有制于天下也
　　又总结上数节以尽首节之意
　　右第六章○此章申第二章之意明乐有本原而不在乎声容之迹彼以明圣之沿革明之此以德艺之贵贱证之也
　　君子曰礼乐不可斯须去身致乐以治心则易直子谅之心油然生矣易直子谅之心生则乐乐则安安则久久则天天则神天则不言而信神则不怒而威致乐以治心者也致礼以治躬则庄敬庄敬则严威心中斯须不和不乐而鄙诈之心入之矣外貌斯须不庄不敬而易慢之心入之矣
　　子谅韩诗外传作良此言礼乐之切于身心者如此
　　故乐也者动于内者也礼也者动于外者也乐极和礼极顺内和而外顺则民瞻其顔色而弗与争也望其容貌而民不生易慢焉故德煇动于内而民莫不承听理发诸外而民莫不承顺故曰致礼乐之道举而错之天下无难矣
　　此节言以礼乐治身心则其感于人者如此顔色发于心极和故民不与争容貌形于身极顺故不生易慢
　　乐也者动于内者也礼也者动于外者也故礼主其减乐主其盈礼减而进以进爲文乐盈而反以反爲文礼减而不进则销乐盈而不反则放故礼有报而乐有反礼得其报则乐乐得其反则安礼之报乐之反其义一也
　　此节言礼乐之道相济治其身心者亦当相济乃不偏也礼者撙节退让故曰减乐者欣喜欢爱故曰盈撙节退让而粲然有文者减而进者也欣喜欢爱而秩然有节者盈而反者也报者往来报答之谓有往来报答则和行乎其中矣有终始节奏则敬存于其内矣
　　夫乐者乐也人情之所不能免也乐必发于声音形于动静人之道也声音动静性术之变尽于此矣故人不耐无乐乐不耐无形形而不爲道不耐无乱先王耻其乱故制雅颂之声以道之使其声足乐而不流使其文足论而不息使其曲直繁瘠廉肉节奏足以感动人之善心而已矣不使放心邪气得接焉是先王立乐之方也
　　上文并论礼乐此下又专言乐也此节则言乐之因人心而作者如此○案其文足论而不息即所谓可以语可以道古者也盖古人之爲乐者必有事实而非虚词故可以讲论而知其意如孔子之说大武其一端也
　　是故乐在宗庙之中君臣上下同听之则莫不和敬在族长乡里之中长幼同听之则莫不和顺在闺门之内父子兄弟同听之则莫不和亲故乐者审一以定和比物以饰节节奏合以成文所以合和父子君臣附亲万民也是先王立乐之方也
　　此节言乐之感乎人心者如此审其情之一所以定和比其物之殊所以饰节○案此言先王作乐达乎乡党闾巷闺门此所以风移而俗易也与后世但议于朝庙之闲专爲具文者异矣
　　故听其雅颂之声志意得广焉执其干戚习其俯仰诎伸容貌得庄焉行其缀兆要其节奏行列得正焉进退得齐焉故乐者天地之命中和之纪人情之所不能免也夫乐者先王之所以饰喜也军旅鈇钺者先王之所以饰怒也故先王之喜怒皆得其侪焉喜则天下和之怒则暴乱者畏之先王之道礼乐可谓盛矣
　　此节言乐之声容皆本于天地中和之理人情所不能自已者故习之则得其情不可徒观其饰而忘其意也
　　右第七章○此章总论乐之本末功效盖通前六章而发明其未尽之意也章首兼论礼乐于身心之要最爲深切其后论乐亦分三节始于人心之动中于感人之效而终于天地之命中和之纪故知此章是总论也
　　宾牟贾侍坐于孔子孔子与之言及乐曰夫武之备戒之已久何也对曰病不得其众也
</div>
    <div class="pagination">
<a href="古乐经传_page2.html">上一页</a><a href="古乐经传.html">1</a><a href="古乐经传_page2.html">2</a><span class="current-page">3</span><a href="古乐经传_page4.html">4</a><a href="古乐经传_page5.html">5</a><a href="古乐经传_page6.html">6</a><a href="古乐经传_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
