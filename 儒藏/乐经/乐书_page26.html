<!DOCTYPE html>
<html>
<head>
    <meta charset="UTF-8">
    <title>乐书 - 第 26 页/共 117 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>乐书 - 第 26 页/共 117 页</h1>
    <div class="content">　　安上治民莫善于礼移风易俗莫善于乐礼乐所以同民心出治道虽一邑之小一国之大天下之广其为之也舍礼乐何以哉子游为武城宰而歌之声洋洋乎盈耳孔子曰君子学道则爱人小人学道则易使者礼乐不可废于一邑也顔渊问为邦孔子告之三王之礼二帝之乐者礼乐不可废于一国也孔子曰先进于礼乐野人也如用之则吾从先进者礼乐不可废于天下也冉求曰如其礼乐以俟君子如治国何哉孔子门人学乐者多矣或援琴而歌或执干而舞或咏而归或坐而无非乐道以成已者也子夏对魏文以德音之乐而曰修身及家平均天下是子夏不特知乐道以成已又知推之为天下国家而已其贤于子贡问乐不亦逺乎








　　乐书卷八十九
　　钦定四库全书
　　乐书卷九十
　　宋　陈　撰
　　论语训义【阳货　微子】
　　阳货
　　子曰礼云礼云玉帛云乎哉乐云乐云钟鼔云乎哉礼出于天地之性而玉帛特礼之物而已乐出于天地之命而钟鼔特乐之器而已物不徒设必有难知之义存焉器不徒制必有寓意之象存焉是礼虽不在玉帛然非玉帛无以致其义乐虽不在钟鼔然非钟鼔无以明其象因物以致义得义而物可忘因器以明象得象而器可忘若是者非圣人其谁邪故圣人曰礼乐云扬雄曰玉帛不分钟鼔不枟吾无以见圣人矣
　　恶郑声之乱雅乐也
　　中正则雅多哇则郑礼乐废而邪音起是郑声有时而乱雅也故圣人恶诸然则郑声之乱雅奈何亦曰黄钟以本之中正以平之确乎郑衞不能入也传曰郑衞之音使人之心淫是衞声之淫不如郑声乱雅之甚故举是以见之荀卿曰先王贵礼乐而贱邪音其在序官也审诛赏禁淫声使夷俗邪音不敢乱雅太师之职也盖圣人达而赏罚行而邪音乱雅固在所诛圣人穷而褒贬作而郑声乱雅特在所恶而已
　　孺悲欲见孔子孔子辞以疾将命者出户取瑟而歌使之闻之
　　古人之论瑟谓君父有节臣子有义然后四时和万物生盖君父有节臣子有义人之道也四时和万物生天之道也所学乎圣人者不过乐得天人之道而已是瑟者乐道之器歌者乐道之声孺悲子欲见孔子非有乐道之心也孔子辞以疾取乐道之器示之以乐道之声其意虽教实以愧之也岂非孟子所谓不屑之教欤孔子辞孺悲子以疾犹孟子辞齐王以疾也辞孺悲子以疾而歌瑟犹辞齐王以疾而出吊也盖孔孟一道也茍尽师道无贵贱无尊卑吾所以待之一也
　　宰我问三年之丧期已乆矣君子三年不为礼礼必坏三年不为乐乐必崩
　　三年不目日视必盲三年不目月精必蒙况三年不为礼乐乎今夫君子礼乐不可以斯须去身其所不为者特亲丧而已矣子生三年然后免于父母之怀必报之以三年之丧然后恔于其心执亲之丧虽三年不为礼乐何遽至于崩坏乎记曰是月禫徙月乐圣人之中制也昔人朝祥而暮歌孔子曰逾月则其善也孟献子禫县而不乐孔子曰加于人一等矣至于孔子既祥五日弹琴不成声十日而成笙歌是君子之于礼乐固将终身焉其为之也亦因人情为之节文而已过之则为献子不及则为鲁人要之得圣人中制者惟孔子为然宰我乃所愿学则孔子也不图为乐于既祥十日之后而欲为之于才三年之祥孔子得不诛之乎
　　防子
　　齐人馈女乐季桓子受之三日不朝孔子行
　　考之天文翼星近太防主俳倡命之曰天倡则优倡之徒虽上应天文特獶杂子女之新乐而已非先王之乐也昔夏桀大进倡优为漫烂之戯齐侯盛陈优倡奏宫中之乐君子必欲加法而深诛之者为其伤风害政莫兹为甚故也是以秦穆遗戎而由余去齐人馈鲁而孔子行岂非诗所谓庶姜孽孽庶士有朅之意哉魏文侯尝悦于此子夏辞而辟之其所学固可知矣
　　太师挚适齐亚饭干适楚三饭缭适蔡四饮缺适秦鼓方叔入于河播鼗武入于汉少师阳击磬襄入于海周官太师掌六律六同以合阴阳之声而教六诗少师掌教鼔鼗柷敔埙箫管歌六乐声音之节与其和则掌律同声音以教六诗之类太师之职也掌六乐声音之节与其和以教歌之类少师之职也鼓人掌六鼔四金之音声以节声乐以和军旅以正田役则鼔方叔鼓人之职也瞽蒙掌播鼗眡了掌凡乐事击颂磬笙磬则播鼗武瞽蒙之职也击磬襄眡了之职也古者以乐侑食凡食三饭一侑大食三侑令奏钟鼓则凡饭异乐每乐异工故干则亚饭之工也缺则四饭之工也周衰之末礼乐出自诸侯而天子与诸侯夷当是时也先王之泽浃于人心者犹在不得其职则去非特贤且贵者知去就之义虽乐工之贱亦与知焉





　　乐书卷九十
<经部,乐类,乐书>
　　钦定四库全书
　　乐书卷九十一
　　宋　陈　撰
　　孟子训义
　　梁惠上下
　　声音不足听于耳欤
　　凡物动而有声声变而有音易曰天数五地数五则五声者天地之道也传曰人者统八卦谐八音舞八佾以终天地之功则八音者人之道也乐通伦理而三才之道具矣然则之声音其有不足以形容之乎盖肥甘者食之美而悦于口轻暖者服之美而悦于体采色者视之美而悦于目声音者听之美而悦于耳便嬖者使令之适而悦于意为肥甘不足于口欤必将刍豢稻粱五味调香以养其口为轻暖不足于体欤必将疏房越席牀第几筵以养其体为采色不足于目欤必将雕刻镂黼黻文章以养其目为声音不足于耳欤必将鸣鼓钟弹琴瑟以养其耳为便嬖不足使令于前欤必将众侍妾盛官徒以适其意凡此王之诸臣皆足供之固知王之不为是也其所大欲特在辟土地以广之朝秦楚以臣之莅中国以君之抚四夷以服之而已岂难知哉
　　庄见孟子曰见于王王语以好乐未有以对也曰好乐何如孟子曰王之好乐甚则齐国其庶几乎他日见于王曰王尝语庄子以好乐有诸王变乎色曰寡人非能好先王之乐也直好世俗之乐耳曰王之好乐甚则齐其庶几乎今之乐犹古之乐也曰可得闻与曰独乐乐与人乐乐孰乐曰不若与人与少乐乐与众乐乐孰乐曰不若与众
　　先王之乐其本存于欣喜欢爱之情其末见于声容节奏之文探本知末者知其情而能作即末穷本者识其文而能述周衰乐壊天下识情文者盖鲜故夫知声而不知音者有之知音而不知乐者有之亦乌知夫乐与音相近而不同邪盖齐王所问者乐所好者音不悦先王之乐以乐民直悦世俗之乐以乐身而已尚何异魏文倦于聼古乐晋平乐于聼新声哉此孟子所以有今乐犹古乐之説庶乎王知反本也今夫郑之好滥宋之燕女衞之促数齐之敖辟四者皆失节流湎以忘本此新乐之世俗之乐也黄帝之大咸尧之大章舜禹之韶夏商周之武其声足乐而不流其文足论而不息此古乐之先王之变也古今之乐以本同以末异徇末以忘本则古必异今抑末以同本则今亦犹古古之所谓乐之本不过与民同乐而已诚能因今乐与民同乐是亦古乐之实也观齐王悦南郭之吹竽廪食以数百人喜邹忌之鼔琴卒授之国政彼其好世俗之乐徇末忘本如此又孰知与人与众以反乐之本乎此韩子所以有与众之説晏子所以有独乐之戒也孟子以齐王不能同乐于民故语之以今乐犹古所以引而进之也子夏以文侯好音而不知乐故对之以今乐异古所以抑而攻之也
　　臣请为王言乐今王鼔乐于此百姓闻王钟鼔之声管籥之音举疾首蹙頞而相告曰吾王之好鼔乐夫何使我至于此极也父子不相见兄弟妻子离散今王田猎于此百姓闻王车马之音见羽旄之美举疾首蹙頞而【阙】









　　乐书卷九十一
　　钦定四库全书
　　乐书卷九十二
　　宋　陈　撰
　　孟子训义
　　梁惠
　　齐宣王见孟子于雪宫王曰贤者亦有此乐乎孟子对曰有人不得则非其上矣不得而非其上者非也为民上而不与民同乐者亦非也乐民之乐者民亦乐其乐忧民之忧者民亦忧其忧乐以天下忧以天下然而不王者未之有也齐宣王之于国外有游畋之囿内有雪宫之乐游畋之囿则专利而已非与民同利也雪宫之乐则独乐而已非与民同乐也故有为人下者不得是乐而非其上则为不知命为人上者有是乐而弗与民同则为不知义义命所在则是义命所去则非今王茍知独乐为非而忧乐与民同则在下者亦将以君事为忧乐而不非其上矣以易求之比则乐民之乐而下至于顺从师则忧民之忧而民至于从之是忧乐施报之効也故推乐民之乐而乐以天下特忧民之忧而忧以天下则天下虽广风俗同而如一家中国虽大心徳同而如一人万邦孰不向之以为方下民孰不往之以为王哉文王乐以天下而庶民子来宣王忧以天下而百姓见忧如此而已周官膳夫掌王之膳羞侑食及彻于造皆以乐特天地之烖荒扎之变邦之大故然后去乐焉古之王者无终食之间忘忧乐于天下况欲王而与天下同忧乐邪始有忧乐以民卒乎忧乐以天下与孔子所谓修已以安人继之修己以安百姓同意若夫不知务此而欲长处雪宫之乐难矣哉梁王疑贤者不乐台沼故曰贤者亦乐此乎齐王疑贤者无雪宫之乐曰贤者亦有此乐乎
　　方命虐民饮食若流流连荒亡为诸侯忧从流下而忘反谓之流从流上而忘反谓之连从兽无厌谓之荒乐酒无厌谓之亡先王无流连之乐荒亡之行惟君所行也
　　凡物员则行方则止行则顺止则逆方命则逆而不行之谓也今夫游豫有事补助有政先王之命也景公逆先王之命而不行无补助之政以恤民有师行粮食以虐民饮食无节至于若流流连荒亡至于无度斯固不足为诸侯之度适贻彼忧而已盖顺流而下以忘反则其乐无所要宿故谓之流遡流而上以忘反则其乐莫知纪极故谓之连此游于佚者也从兽无厌则其行妨而不治故谓之荒乐酒无厌则其行丧而不存故谓之亡此淫于乐者也观景公游海上逾时弗反则从流上下忘反可知其好弋有至诛典禽之吏则从兽无厌可知其饮酒有至终夕之乐则乐酒无厌可知然则欲观转附朝儛岂从禽之地欤遵海而南放于琅琊岂流连之地欤孔子有云景公奢于台榭淫于苑囿五音之乐不解丧乱蔑资曾莫惠我师由是观之晏子谆谆为景公诵之者诚欲忧乐与民同而已昔齐桓公将东游问于管仲管仲对曰先王之游春出省农事之不本者谓之游秋出补人之不足者谓之夕师行而粮食其民者谓之亡从乐而不反者谓之荒先王有游夕之业于人无荒亡之行于身桓公卒再拜而命之以宝法亦晏子告景公之意也书曰内作色荒外作禽荒甘酒嗜音有一于此未或不亡孟子特以乐酒无厌言之者举甚者故也言兴补不足及助不给者以景公之行适当省耕时故也
　　景公悦大戒于国出舍于郊于是始兴补不足召太师曰为我作君臣相悦之乐盖征招角招是也其诗曰畜君何尤畜君者好君也
　　景公之于齐小有流连之乐大有荒亡之行一闻晏子之言卒知冥豫成而有渝不可以无咎故大戒于国不敢慢其事出舍于郊不敢宁其居始兴委积仓廪以补民之不足夫然孰谓不可比先王之观邪景公三问政于师旷师旷对之必恵民而已景公于是仓廪以赋众贫散府财以赐孤寡仓无陈粟府无余财亦晏子所以畜君之意也然则晏子一言而利溥如此则君臣相悦而志行矣此所以召太师作征角招之乐也刘向乐书别录有招本之名岂原诸此盖征为事角为民君臣之相悦作乐以象成夫岂以独乐为哉凡以行政事恤民穷而已则始兴者行政事也补不足者恤民穷也舜作歌以勅天命其要在康庶事制琴以歌南风其要在阜民财而乐以韶名之征角为之招岂效此耶师旷为晋平公奏清角清征亦是意也晏子畜君能使之行政事恤民穷如此非健且巽而何自迹观之畜君固不能无尤自心观之畜君者乃所以好之何尤之有此小畜之初所以言复自道何其咎也左丘明以鬻拳兵谏为爱君失是矣然景公不知用势晏子不知除患卒使田成得志于民虽区区导之以振穷恤孤亦奚补治乱之数哉此子夏所以深咎之也且晏子之功孟子所不为今称其言若是何也晏子以其君显其功虽不足为而其言在所可取亦圣人所不弃也故周任之言孔子取之以告求阳虎之言孟子取之以对滕其可以人废言乎莫非招也或作韶自播之八音言之或作防自文之五声言之言征招角招则宫商羽之招可知矣特言征角岂举中见上下之意邪然齐有招乐非特陈公子完奔齐而鲁太师摰亦适齐故也
　　子贡曰见其礼而知其政闻其乐而知其徳由百世之后等百世之王莫之能违也自生民以来未有夫子也礼者政之体制于治定之时乐者徳之华作于功成之后是治者政之所由成功者徳之所由致昔之圣人有能为礼乐之道无欲为礼乐之心故造事而达者推至之情而有所作造事而穷者因至粗之文而有所述孔子述而不作者也故于礼执之而已非有所制也于乐正之而已非有所作也盖礼自外成孔子执之而正人以为政乐由中出孔子正之而成己以为徳以迹考之孔子言而履之者皆礼而莫备于乡党行而乐之者皆乐而莫显于陈蔡以乡党之礼施于有政以陈蔡之乐形容其徳彼见见闻闻者恶有不知之邪子贡之知孔子以此而已然孔子之礼乐其理一成而不可易其情一尽而不可变故虽歴百世更百王其能违而弗从乎盖孔子圣之时道之管也礼乐之统归是矣百王之法一是矣前乎以功业而作者不若孔子之至备虽尧舜犹可以贤之况其下者乎后乎以礼乐而治者不若孔子之大成虽百世之王莫之能违况去之未逺者乎窃稽子贡之知孔子对太宰嚭之问则譬之太山而不知所以为崇对赵简子之问则譬之江河而不知所以为量或比宫墙之峻而不可入或并日月之明而不可毁以言乎深足以配海以言乎髙足以配天彼其知孔子岂特礼乐哉然孟子语其所知止是者姑道可以法后世者尔虽然见礼主于知政未始不知徳雄曰人而无礼焉以为徳是也闻乐主于知徳未始不知政乐记曰审乐以知政是也












　　乐书卷九十二
　　钦定四库全书
　　乐书卷九十三
　　宋　陈　撰
　　孟子训义
　　离娄上
　　孟子曰离娄之明公输子之巧不以规矩不能成方圆师旷之聪不以六律不能正五音尧舜之道不以仁政不能平治天下今有仁心仁闻而民不被其泽不可法于后世者不行先王之道也故曰徒善不足以为政徒法不能以自行诗云不愆不忘率由旧章遵先王之法而过者未之有也见乃谓之象形乃谓之器圣人明道之象以制器即器之体以寓象非智至明不足以创之非工至巧不足以述之离娄之明能察秋毫于百歩之外智之至明者也公输子之巧能得意于运斤成风之妙工之至巧者也以至明之智创物而以至巧之工述之不能废规矩而成方圆是规矩非出于方圆而方圆之所自出者也述天地自然气数而以声通之谓之律声之曲折而成方杂比而成文谓之音圣人推日以配音而以情质因辰以配律而以和音非聼至聪不足以逹之师旷之聪能合乎八风之调聼之至聪者也以至聪之耳聼乐不能废六律而正五音是六律非生于五音而五音之所自生者也盖方圆之所成五音之所正必本于天性之聪明成于人为之法度然则尧舜虽有亶聪明作元后之道茍不资法度之粗以为仁政其能平治天下使之各当其分而不乱哉曰巧者能生规矩不能废规矩而正方圆圣人能生法不能废法而治国亦是意也今夫始万物者道也非仁政不行继道者仁政也非道不立尧舜不以仁政不能平治天下则所谓道者乃所以在之也尧典所言皆道所以在天下舜典所言皆政所以治之在之本也治之末也尧舜一道史之所言如此相为终始而已人君有仁声仁闻犹离娄之有明公输子之有巧师旷之有聪也有仁政犹离娄公输子之以规矩师旷之以六律也根诸中有不之仁心形诸外有足聼之仁闻固冝近有以泽天下逺有以法后世然且不足致此者非他不行先王仁政之道云尔有仁心仁闻而不遵先王之法谓之徒善有先王之法而无仁心仁闻谓之徒法齐王恩足及禽兽而功不加百姓其心非不善也而无益于政徒善不足以为政故也禹之法非亡而夏不世王其法非不美也而无益于行徒法不能以自行故也茍主于中者有仁心仁闻之善而辅之以先王之法正于外者有先王之法而主之以仁心仁闻然犹其善不足以为政其法不能以自行自古迨今未之闻也离娄之明公输子之巧师旷之聪圣人之法不可废于天下如此庄周反谓胶离朱之目天下人始含其明欐公倕之指天下人始有其巧塞瞽旷之耳天下人始含其聪殚残天下之圣法而民始可与论议盖非一曲之论将以复道之本故也
　　圣人既竭目力焉继之以规矩凖绳以为方贠平直不可胜用也既竭耳力焉继之以六律正五音不可胜用也既竭心思焉继之以不忍人之政而仁覆天下矣衡运生规规圆生矩矩方生绳绳直生凖所谓规矩者正方圆之噐也凖绳者正平直之噐也离娄之明止于目之所视而圣人竭目力焉则能内视无形而极乎离娄之所不能见师旷之聪止于耳之所能聼而圣人竭耳力焉则能反聼于无声而极乎师旷之所不能闻明虽足以极离娄之所不能视非继之以规矩凖绳不足以正方圆平直之噐聪虽足以极师旷之所不能闻非继之以六律不足以正宫商角征羽之音昔舜欲作十二章之服以行典礼必命禹以明之察音律之变以在治忽必命禹以聼之以禹为能竭耳目之力故也作服必观古人之象审音必本于六律岂继之规矩凖绳六律之意邪彼其于噐械声音之小者犹若是况宰制天下乎一海内虽竭心思以尽精防之妙如之何不继以不忍人之仁政哉先王有不忍人之仁心斯有不忍人之仁政以不忍人之仁心行不忍人之仁政其兼爱足以仁民其博爱足以爱物凡在天地之间体性抱情者吾之仁均有以周覆之所谓仁覆天下如此而已周官天子执冐圭以朝诸侯圭以鋭为用象天有生物之仁则其命之以冐者岂亦仁覆天下之意欤然于耳目言力于心言思者盖人以心为君无为以运其思于内以耳目为官有为以竭其力于外故也
　　有孺子歌曰沧浪之水清兮可以濯我缨沧浪之水浊兮可以濯我足孔子曰小子聼之清斯濯缨浊斯濯足矣自取之也
　　水之为物其出有源其行有委得其地则清非其地则浊清者为阳人之所尊也以之濯首饰之缨岂仁则荣人所尊戴之意邪浊者为阴人之所贱也以之濯下体之足岂不仁则辱人所卑贱之意邪由是观之水之性未尝不洁而或清或浊非性之罪也异其所处以取之而已人之性未尝不善而或仁或不仁亦非性之罪也异其所为而取之而已孟子有称夏谚者有称人有恒言者有称孺子歌者盖性命之理人所同然言或在道孟子取之









　　乐书卷九十三
　　钦定四库全书
　　乐书卷九十四
　　宋　陈　撰
　　孟子训义
</div>
    <div class="pagination">
<a href="乐书_page25.html">上一页</a><span>...</span><a href="乐书_page21.html">21</a><a href="乐书_page22.html">22</a><a href="乐书_page23.html">23</a><a href="乐书_page24.html">24</a><a href="乐书_page25.html">25</a><span class="current-page">26</span><a href="乐书_page27.html">27</a><a href="乐书_page28.html">28</a><a href="乐书_page29.html">29</a><a href="乐书_page30.html">30</a><a href="乐书_page31.html">31</a><span>...</span><a href="乐书_page27.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
