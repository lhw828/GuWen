<!DOCTYPE html>
<html>
<head>
    <meta charset="UTF-8">
    <title>乐书 - 第 6 页/共 117 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>乐书 - 第 6 页/共 117 页</h1>
    <div class="content">
　　乐书卷十六
　　钦定四库全书
　　乐书卷十七
　　宋　陈　撰
　　礼记训义
　　乐记
　　然后立之学等广其节奏省其文采以绳徳厚律小大之称比终始之序以象事行使亲疏贵贱长幼男女之理皆形见于乐故曰乐观其深矣
　　教不可陵节学不可躐等先王之于乐本之情性以为情稽之度数以为文制之礼义以为节非独以善吾身又将以教诸人也故始之以中和祗庸孝友之乐徳中之以兴道讽诵言语之乐语终之以二帝三王之乐舞始之以十三舞勺中之以成童舞象终之以二十舞大夏其立之乐等用其才之差而使习之如此抑又使之广其节奏而不为简节之音省其文采而不为繁文之乐则徳之充实而端厚者故足绳之使不淫矣周官小师掌六乐之节钟师掌九夏之奏节奏之辨也乐之止有节其作有奏两者合而成文则文采而已采为文之实文为采之华节奏文采均声之饰而已君子动其本然后治其饰治饰之道欲始博而终约始博之节奏不可以不广终约之文采不可以不省广节奏省文采以绳徳厚则能使人复性之静而不逐物之动又何穷人欲灭天理之有诚推而行之通万世而无弊矣律述此者也比辅此者也乐之于天下其体固有小大其用固有终始盖难以一隅举述之以小大之称则大小相成而无轻重之不等辅之以终始之序则终始相生而无先后之不伦以此象乎事行则事容有小大终始矣绳徳厚以为性象事行以为行则越之声音形之动静一远一近而亲疏之理存焉一上一下而贵贱之理存焉一先一后而长幼之理存焉一内一外而男女之理存焉能使是理莫不形见于乐岂不原于律小大之称比终始之序以使之邪统而论之先王本之情性则合生气之和道五常之行使夫隂阳刚柔皆安其位而不相夺所以观其和之深也稽之度数则立之学等广其节奏省其文采以绳徳厚而使之戒谨所以观其徳之深也制之礼义则律小大之称比终始之序以象事行而使之可则所以观其事之深也使之亲疏贵贱长幼男女之理皆形见于乐所以观其理之深也故曰乐观其深矣乃若芒忽而无形幽昏而无声居于杳防而已则又乐深之又深载道而与之俱防妙通且将不可识况得而观之乎
　　土敝则草木不长水烦则鱼鼈不大气衰则生物不遂世乱则礼慝而乐淫故其声哀而不庄乐而不安慢易以犯节流湎以忘本广则容奸狭则思欲感条畅之气而灭平和之徳是以君子贱之也
　　土非作乂则敝敝则草木为之不长水非适可则烦烦则鱼鼈为之不大气非充盛则衰衰则生物为之不遂世非平治则乱乱则礼慝而乐淫此天地自然之理人道必至之患也盖礼以顺人情为善一有不顺是慝礼已乐以适中正为雅一有不适是淫乐已礼慝不足以善物乐淫不足以化俗故其声哀矣外貌为之不庄其声乐矣中心为之不安或慢易以简节反以犯其节或流湎以逐末反以忘其本广则啴缓而容奸以乱正狭则急数而思欲以害道如此则感动条畅之顺气而殄灭和平之至徳其何以动四气之和奋至徳之光乎是以君子贱之也盖同异相济为和高下一致为平诗曰神之听之终和且平易曰圣人感人心而天下和平国语曰物得其常曰乐极乐之所集曰声声应相保曰和细大不逾曰平则阳而不散隂而不宻刚气不怒柔气不慑是和之徳也四畅交于中而作于外皆安其位而不相夺是平之徳也感条畅之气而灭平和之徳非治世之乐也乱世之音而已君子贱之不亦宜乎荀卿有云先王贵礼乐而贱邪音其在序官也修宪命审诗商禁淫声以时顺脩使夷俗邪音不敢乱雅太师之事也由是观之礼慝而乐淫虽有司失职亦世乱所致而已然则君子贱之其有意于复先王所贵者邪传不云乎烦手淫声淊湮心耳君子贱之又曰乐所以成政也故先王贵之史记以条畅之气为涤荡之气是不知商人涤荡其声所以为盛美之意也
　　凡奸声感人而逆气应之逆气成象而淫乐兴焉正声感人而顺气应之顺气成象而和乐兴焉倡和有应回邪曲直各归其分而万物之理各以类相动也
　　声乐之象也其而感人不能无奸正气体之充也其出而应声不能无逆顺盖乐者天地之和正声之所止者也而奸声则乖此而已人者天地之委和顺气之所钟者也而逆气则反此而已然气合于无象见于有相感而文生文之所生则象之所见也象之所见则乐之所形也易曰见乃谓之象形乃谓之器【原阙】

























　　天下之情以正声感之则和以奸声感之则荡天下之行以非类成之则恶以正类成之则善能反情以和其志则好滥之音莫能淫燕女之音莫能溺其心一于和而已能比类以成其行则以道制欲而不以欲忘道其迹一于善而已君子之于乐智及之而其志成于和仁能守之而其行归于善则其徳全矣徳全则性全而耳目聪明者性全故也性全则神全而心术内通者神全故也性全矣虽有奸声乱色必去之而不留神全矣虽有淫乐慝礼必郤之而不接然奸声可以为淫乐而淫乐不止于奸声乱色可以为慝礼而慝礼不止于乱色奸声乱色其入人也浅不能累吾聪明于其外淫乐慝礼其入人也深不能蔽吾心术于其内夫然则惰慢邪辟之气不设于身体使夫耳彻为明鼻彻为颤口彻为甘心彻为知知彻为徳而百体所由无逆而非顺无邪而非正以行吾义防淫泆而已尚何淫乐慝礼之有乎传曰乐音君子之所养义者此也若夫天机不张而五官皆备则天乐而已圣人之事也君子之由顺正盖又不足道然则君子反情以和其志岂徒然哉以之成已则比类以成其行以之成物则广乐以成其教要之以反为文一也
　　然后以声音而文以琴瑟动以干戚饰以羽旄从以箫管奋至徳之光动四气之和以着万物之理
　　君子之于乐反情以和其志比类以成其行本之情性也奸声乱色不留聪明淫乐慝礼不接心术惰慢邪辟之气不设于身体稽之度数也使耳目鼻口心知百体皆由顺正以行其义制之礼义也本之情性以为情稽之度数以为文制之礼义以为节则乐之道备矣夫然后发以声音而为徳音之音文以琴瑟而为徳音之器动以干戚而为武徳之容饰以羽旄而为文徳之容从以箫管而为备成之乐则性术之变尽矣此诗所以有箫管备举之説欤以书推之戞击鸣球搏拊琴瑟以咏为堂上之乐下管鼗鼓至箫韶九成为堂下之乐则以声音文以琴瑟堂上之乐也动以干戚饰以羽旄从以箫管堂下之乐也琴瑟作于堂上象庙朝之治箫管作于堂下象万物之治则徳自此显足以奋至徳之光气自此调足以动四气之和夫然则可以賛化育而与天地参矣万物之理何防而不着乎吕氏春秋谓朱襄氏使士达作五之琴以和隂阳以定羣生白虎通亦谓瑟有君臣之节臣子之义然后四时和万物生由一器推之如此则备成之乐足以奋至徳之光动四气之和以着万物之理其势然也黄帝张乐于洞庭之野奏之以人徽之以天行之以礼义建之以太清四时迭起万物循生则又进乎此矣荀卿曰鳯凰于飞其翼若干其声若箫箫以比竹为之其状鳯翼其音鳯声大者二十三管小者十六管是箫虽有管而非管夏至之音也管则合两以致用象箫而非箫十二月之音也周官之于箫管教之以小师播之以瞽蒙吹之以笙师则箫管异器而同用要皆堂下之乐而已燕礼下管新宫记曰下管象以管为堂下之乐则箫亦可知也荀卿谓君子以钟鼓道志以琴瑟乐心动以干戚饰以羽旄从以磬管周颂谓钟鼔喤喤磬筦将将是皆合堂上下之乐而杂论之非分而序之故也















　　乐书卷十七
　　钦定四库全书
　　乐书卷十八
　　宋　陈　撰
　　礼记训义
　　乐记
　　是故清明象天广大象地终始象四时周还象风雨天职气覆而清明气之上达者也地职形载而广大形之旁礴者也运行乎天地之间一变一通而终则有始者其四时乎一散一润而周则复还者其风雨乎乐之道本末具举情文兼尽其声清而不可溷明而不可掩者仰有以象乎天也非特人声而已其体广而不可极大而不可围者俯有以象乎地也非特钟鼓而已六舞终于大武始于云门八音终于革木始于金石六律终于无射始于黄钟六同终于夹钟始于大吕皆象乎四时也非特宫羽而已五声六律十二管还相为宫舞动其容以要钟鼓拊防之节千变万化惟意所适皆象乎风雨也非特舞之一端而已虽然用此象彼则异体而同用犹非其至也语其至则乐行而伦清皎然而文明则清明与天为一矣和正以广其大必易则广大与天地为一矣比终始之序动四气之和则终始与四时俱矣鼓之以雷霆奋之以风雨则周还与风雨俱矣岂曰象之而已哉若夫黄帝张乐于洞庭之野建之以太清烛之以日月文明复居于窈冥而已则清明不足多也以物为量傥然立于四虚之道则复动于无方而已则广大不足多也四时迭起万物循生其卒无尾其始无首则终始不足多也一盛一衰一清一浊行流散徙所常无穷则周还不足多也记之所言姑道所象之末节云尔盖乐之有是四象犹易之有四象易有四象所以示人神矣乐有四象所以示人明矣经解曰防静精防易教也广博易良乐教也斯不亦示人神明之辨欤荀卿有之其清明象天其广大象地其俯仰随还有似于四时言之详畧与此不同者各有攸趋也
　　五色成文而不乱
　　乐之于天下寓之节奏为五声着之文采为五色盖声出于脾合口而通之谓之宫声出于肺开口而吐之谓之商声出于肝而张齿涌吻谓之角声出于心而齿合吻开谓之徴声出于肾而齿开吻聚谓之羽宫土也其性员而居中故主合有若牛之鸣窌者矣商金也其性方而成器故主张有若羊之离羣者矣角木也其性直而崇高故主涌有若雉之鸣木者矣徴火也其性烈而善烛故主分有若豕之负骇者矣羽水也其性润而泽物故主吐有若马之鸣野者矣五声之于乐近取诸身以尽性逺取诸物以穷理如是则节奏合为文采莫不杂比成文而不乱矣五色成文而不乱则宫为君足以御臣商为臣足以治民角为民足以兴事徴为事足以成物羽为物足以致用夫然则各得其所不相陵犯而无惉懘之音矣声成文谓之音岂不信然茍五声皆乱而不成文迭相陵犯而不相为经不亦淫慢之音乎不言五声而言五色者为声成文而言故也
　　八风从律而不奸
　　雄曰防割匏竹革木土金击石弹丝以和天下掜拟之八风左氏之论八音则曰以遂八风论舞则曰【原阙】








<经部,乐类,乐书,卷十八>
<经部,乐类,乐书,卷十八>











　　七林钟未之气六月建焉而辰在鹑火其数五十四夷则申之气七月建焉而辰在鹑尾其数五十一南吕酉之气八月建焉而辰在寿星其数四十八无射戍之气九月建焉而辰在大火其数四十五应钟亥之气十月建焉而辰在析木其数四十二是先王因天地阴阳之气辨十有二辰即十有二辰生十有二律其长短有度其多寡有数而天下之度数出焉要之皆黄钟以本之也传曰律所以立均出度雄曰泠竹为管室灰为以揆百度百度既设济民不误然则百度得数而有常岂不原于十二律邪说者以百刻为百度何其误也五音有变宫变徴之数琴有少宫少商之调皆非先王制乐度数之常也抑其变而已矣岂不流于郑声之淫乎
　　小大相成终始相生倡和清浊迭相为经
　　先王之作乐文之以五声之和播之以八音之谐节之以十二律之度则声音律吕越于乐县之间其体有小大不相废而相成其用有终始不相戾而相生一倡一和一清一浊迭相为经而所常未始有穷也盖音莫不有适而衷也者适也太清则志危以危听清则耳谿极谿极则不鉴不鉴则竭矣太浊则志下以下听浊则耳不收不收则不不则怒矣皆非所谓适也一清一浊迭相为经要合清浊之衷而已安往而不适哉百度得数而有常有常之常也倡和清浊迭相为经无常之常也有常以为体无常以为用非知真常者孰能究此郑氏谓蕤賔至应钟为清黄钟至中吕为浊岂所谓迭相为经之意邪
　　故乐行而伦清耳目聪明血气和平移风易俗天下皆寜
　　荘子曰不杂则清莫动则平乐行而伦清则八音克谐无相夺伦其伦之固已清而无患矣确乎郑卫之音莫能入而杂之也以之行乎一身耳目聪明于其外血气和平于其内则中国虽大若出乎一人矣以之行乎天下移风易俗于其始天下皆宁于其终则天下虽广若出乎一家矣国语曰夫乐必听和而视正听和则聪视正则明其耳目聪明之谓乎传曰乐者所以动荡血脉通流精神而和正其心其血气和平之谓乎昔王豹处淇而河西善讴緜驹处高唐而齐右善歌夫以匹夫之歌且能感人深如此又况人君擅天下利势而以先王之乐感人未有不移风易俗者矣太伯之于吴率以仁义化以道德而风俗移易举欣欣然迁善逺罪而不自知一国尚尔况天下乎楚越以好勇之风成轻死之俗而有蹈水赴火之歌郑卫以好淫之风成轻荡之俗而有桑间濮上之曲奸声尚尔况和乐乎孔子曰移风易俗莫善于乐信矣荀卿言乐行而志清自人言之也此言乐行而伦清自乐言之也
　　故曰乐者乐也君子乐得其道小人乐得其欲以道制欲则乐而不惑以欲忘道则惑而不乐
　　人生而静天之性也率之则为道感物而动人之情也徇之则为欲君子所乐乐得其性而已故言道小人所乐乐得其情而已故言欲以道制欲是顺性者也故乐而不惑以欲忘道是犯性者也故惑而不乐孔子闻韶其乐至于三月不知肉味魏文听古乐其惑至于倦而欲寐则君子小人之情覩矣齐景公欲比先王之观晏子告以先王无流连之乐荒亡之行卒使之作君臣相恱之乐诚以君子之道事其君欲其以道制欲而不以欲忘道也齐人夹谷之举不亦晏子罪人乎
　　是故君子反情以和其志广乐以成其教乐行而民乡方可以观徳矣
　　经曰乐者情之不可变荀卿曰乐者和之不可变是情为和之本和为情之用君子反情以和其志则是志以道寜而其仁足以成已广乐以成其教则是以乐教和而其智足以成物乐教行于上而民乡方于下则上所广之教无非德教下所乡之方莫不背伪而趋德岂不可以观之哉古之诸侯必德盛教尊然后赏之以乐子贡之称孔子知其徳必始于闻乐亦本诸此传曰乐中平则民和而不流乐肃庄则民齐而不乱如是则百姓莫不安其处乐其乡以至足其【阙】　乐行而民乡方其教有至于此可谓入人深化民速矣盖乐之于天下所以同民心出治道广之足以为教行之足以成政然则声音之道庸讵不与政相通邪乐行而伦清郑卫之音不可得而杂也乐行而民乡方天下之俗有可得而易也



</div>
    <div class="pagination">
<a href="乐书_page5.html">上一页</a><a href="乐书.html">1</a><a href="乐书_page2.html">2</a><a href="乐书_page3.html">3</a><a href="乐书_page4.html">4</a><a href="乐书_page5.html">5</a><span class="current-page">6</span><a href="乐书_page7.html">7</a><a href="乐书_page8.html">8</a><a href="乐书_page9.html">9</a><a href="乐书_page10.html">10</a><a href="乐书_page11.html">11</a><span>...</span><a href="乐书_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
