<!DOCTYPE html>
<html>
<head>
    <meta charset="UTF-8">
    <title>乐书 - 第 75 页/共 117 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>乐书 - 第 75 页/共 117 页</h1>
    <div class="content">












　　宋何承天幼好律厯之学尤善弹筝文帝赐之银装筝一尝考魏晋之世孙氏善广旧曲宋识善击节倡和陈左善清歌刘和善吹郝素善弹筝朱生善琵琶而刘和郝素皆与荀朂同定律吕故傅休奕曰人多钦所闻忽所见不亦惑乎设此六人生于上世越古今而无俪何但夔牙同契哉










　　唐清乐部有云和筝盖其首象云与云和琵琶之制类矣于頔常令客弹琴其嫂聴而叹曰三分之中一分筝声二分琵琶声亦可谓知音矣













　　梁羊偘素善音律自造采莲歌颇有新致妓妾列侍穷极奢靡有弹筝陆大喜者着鹿角爪长七寸古之善筝者不独此也郝素谢常桓伊何承天之于晋辛宣仲之于宋皆世所谓善筝者也其得妙趣遗音者特雍门周而止耳故时人谓雍门周能使喜者堕泪戚者起舞焉











　　唐有轧筝以片竹润其端而轧之因取名焉
　　鼓筝
　　説文曰筝鼓筑身乐也英雄记述袁绍使鼔筝于帐中炖煌实録述索承宗伯夷成善鼓筝又张华令郝生鼔筝史记李斯曰弹筝而歌者真秦之声晋书曰桓伊抚筝而歌由此观之筝之为乐真秦声也古人非特鼔而弹之亦抚而歌之者矣昔魏文帝曰斩泗濵之梓以为筝则梓之为木非特以为琴瑟亦用之为筝者矣凡此非君子常御之乐魏之游楚常携以自随君子不取也






















　　筑之为器大抵类筝其颈细其肩圆以竹鼓之如击琴然又有形如颂琴施十三身长四尺二寸颈长三寸围四寸五分首长广七寸五分阔六寸五分品声按柱左手振之右手以竹尺击之随调应律焉髙渐离击之于燕汉高祖击之于沛而戚夫人亦善焉至唐置于雅部长四尺五寸折九尺之半为法是不知特世俗之乐非雅颂之音也圣朝防袭唐制设柱同筝法第一黄钟正声【次第十二正声全】第十二黄钟清声筝以指弹筑以筯击大同小异其按习并依钟律弹击之法降之俗部可也






















　　东汉京房性好钟律知音声作准器其状如瑟长丈而十三隐间九尺应黄钟之律九寸其中一下有画分寸为六十律清浊之节实乃筝也汉史官侯部用之唐元和以后律家莫能为者后魏陈仲儒颇闲乐事诸依京房立准以调八音是不知京氏之术得诸小黄门令焦延夀而已非圣王之制也

</div>
    <div class="pagination">
<a href="乐书_page74.html">上一页</a><span>...</span><a href="乐书_page70.html">70</a><a href="乐书_page71.html">71</a><a href="乐书_page72.html">72</a><a href="乐书_page73.html">73</a><a href="乐书_page74.html">74</a><span class="current-page">75</span><a href="乐书_page76.html">76</a><a href="乐书_page77.html">77</a><a href="乐书_page78.html">78</a><a href="乐书_page79.html">79</a><a href="乐书_page80.html">80</a><span>...</span><a href="乐书_page76.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
