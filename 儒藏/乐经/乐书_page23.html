<!DOCTYPE html>
<html>
<head>
    <meta charset="UTF-8">
    <title>乐书 - 第 23 页/共 117 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>乐书 - 第 23 页/共 117 页</h1>
    <div class="content">　　钦定四库全书
　　乐书卷七十七
　　宋　陈　撰
　　尚书训义
　　虞书【大禹谟　益稷】
　　大禹谟
　　帝乃诞敷文德舞干羽于两阶
　　舞有文武有大小文武虽殊其所以象德一也大小虽殊其所以为文武一也周官大司乐舞云门咸池之类文舞之大者也舞大大武之类武舞之大者也舞师乐师羽舞之类文舞之小者也干舞之类武舞之小者也舜舞干羽特舞之小者而已盖羽者文德之容干者武德之器武舞以扞蔽之干所以示威文舞以翼蔽之羽所以示怀两者并用而不孤立虽有苗之顽未有不畏怀而来格矣昔市南宜僚弄丸而两家之难觧孙叔敖甘寝秉明而郢人投兵然则舜舞干羽而七旬有苗格岂足怪哉始伐以武而逆命犹孟子所谓以善服人未有能服人也终怀以文而来格犹孟子所谓以善养人然后能服天下也舞干必于宾主两阶者以其班师振振则无事于征诛有事于揖逊揖逊于两阶者礼舞干羽者乐也岂非揖逊而天下治者礼乐之谓欤乐记言比音而乐之及干戚羽旄谓之乐郊特牲明堂位祭统皆言朱干玉戚以舞大武皮弁素积以舞大夏简兮之诗言硕人俣俣公庭万舞继之左手执籥右手秉翟皆先文后武者尧舜揖逊其舞先干者以苗民逆命故也汤武征诛其舞先万者以武功为大故也然则舜之诞敷文徳而有苗格文王于崇非不修徳卒不免用师故诗曰执讯连连攸馘安安岂文王之徳不及禹耶时异而已矣
　　益稷
　　予欲闻六律五声八音在治忽以出纳五言汝听周官大师掌六律六同以合阴阳之声阳声黄钟太蔟姑洗防宾夷则无射阴声大吕应钟南吕函钟小吕夹钟皆文之以五声宫商角征羽皆播之以八音金石土革丝木匏竹六诗曰风曰赋曰比曰兴曰雅曰颂以六徳为之本以六律为之音盖六律所以考五声五声所以成八音八音所以察治忽此乐之所由以成五言所由以出纳者也今夫诗言其志歌永其言则敎六诗以六徳为之本言之所以纳也以六律为之音言之所以出也言之变虽无穷而出纳皆不过五则所道者孰非中徳所咏者孰非中声耶雄谓中声莫盛乎五荀卿谓诗者中声之所止如此而已尝试论之古乐之发六律固正矣而后世四清兴焉律之所以不正也五声固和矣而后世二变兴焉声之所以不和也然四清之名起于钟磬二八之文非古制也岂郑氏傅防汉得石磬十六而妄为之说耶二变之名起于六十律旋宫之言非古制也岂京房班固傅防左丘明为之七音以奉五声之说耶不知丘明所谓七音即八音也八音以土为主是以金石丝竹匏与革木皆待之而后和焉故虞书乐记国语之论八音皆虚土音以为之主犹天地之数五十有五而大衍虚其五之意也由是观之乐音有八孰谓合二变而七之乎大司乐以六律六同五声八音六舞大合乐则舜欲闻六律五声八音以作乐则舞可知矣
　　工以纳言时而飏之
　　舜之于臣民趋操同者躬礼乐以帅之趋操异者推礼乐以教之自予欲观古人之象至作服汝明者躬礼以帅之也自予欲闻六律五声八音至出纳五言汝听者躬乐以率之也自庶顽谗说至欲并生哉者推乐以教之也工之飏言若风之物则防以入之非特言之者无罪而闻之者亦足劝矣盖舜之于股肱耳目之官欲左右有民而责之使翼欲宣力四方而责之使为则法度彰矣欲观古象以作服而责之使明欲闻音律以作乐而责之使听则礼乐着矣如此则夫何为哉垂拱视天民之阜而已
　　夔曰戛击
　　戛击如以戈戛以止乐器之所以为敔也击以作乐器之所以为柷也此六经之道同归礼乐之用为急礼胜则离而以进为文故曲礼以毋不敬为先乐胜则流而以反为文故作乐先戛而后击与乐记所谓节奏先节后奏同意今夫论伦无患乐之情也乐之所终患以生焉然则作乐戛而后击是以礼节乐而使之无夺伦之患岂不为得乐之情也欤尔雅曰戛礼也礼节乐故也
　　鸣球
　　礼记郊特牲言诸侯之宫县而击玉磬明堂位言四代之乐器而搏拊玉磬春秋之时齐侯以玉磬赂晋止兵臧文仲以玉磬如齐吿籴则玉之于石类也玉磬则出乎其类者矣顾命言天球在东序吕氏春秋言尧命夔击石拊石以象上帝玉磬之音则天球玉之自然可以为鸣球众声之所求而依之者也传曰金石有声不考不鸣礼记言玉之声清越以长者乐也谓之鸣球虽出于所考要之其声清越以长无异于禽之鸣也
　　搏拊
　　乗水者付之泭作乐者付之拊拊之为器韦表糠里状则类鼓声则和柔倡而不和非徒铿锵而已书传谓以韦为鼓白虎通谓拊革而糠是也其设则堂上此所谓搏拊是也其用则先歌大师所谓登歌则令奏击拊是也既曰搏拊又曰击拊者拊之或搏或击拊声大小之辨也与所谓击石拊石为磬声小大之辨同意荀卿曰县一钟而尚拊大戴礼曰县一磬而尚拊盖一钟一磬特县之乐也拊设于一钟一磬之东其为众乐之倡可知矣大柷登歌击拊固小师之职也大师则令之使奏击而已此先戛击后搏拊礼记先搏拊者书以作乐序之记以乐器序之故其先后不得不异













　　乐书卷七十七
　　钦定四库全书
　　乐书卷七十八
　　宋　陈　撰
　　尚书训义
　　虞书【益稷】
　　益稷
　　琴瑟以咏祖考来格虞宾在位羣后德让
　　八音以丝为主丝以琴为君琴之乐出乎器入乎觉而瑟实类之其所异者特丝分而音细耳明堂位曰大琴大瑟中琴小瑟四代之乐器也尔雅曰大琴谓之离大瑟谓之洒盖琴则易良瑟则静好其声尚宫其音主丝士君子所常御所以乐得其道堂上之乐也故用大琴必以大瑟配之用中琴必以小瑟配之然后大者不陵细者不抑足以禁淫邪正人心矣荀卿曰琴瑟以乐心岂虚言哉周官大司乐云和之琴瑟以礼天神空桑之琴瑟以礼地龙门之琴瑟以礼人鬼是琴瑟之用各以声类所宜云和阳地也琴瑟宜于圜丘奏之空桑隂地也琴瑟宜于方泽奏之龙门人功所凿而成也琴瑟宜于宗庙奏之此言琴瑟以咏继之祖考来格则乐以迎来亦举宗庙见圜丘方泽之意也仪礼乡饮酒礼二人皆左何瑟后首挎越燕礼小臣左何瑟面执越乐记曰清庙之瑟朱而疏越皆不及琴者瑟二十五琴则五而已亦举大见小之意也大司乐以六律六同五声八音六舞大合乐以致鬼神示以和邦国以谐万民以安宾客以说逺人以作动物舜之作乐祖考来格则致鬼神可知虞宾在位则安宾客说逺人可知羣后徳逊则和邦国谐万民可知鸟兽跄跄凤凰来仪则作动物可知虞周之乐相为表里而已
　　下管
　　礼记文王世子曰登歌清庙下管象舞达有神兴有徳郊特牲曰歌者在上匏竹在下贵人声也仲尼燕居曰升歌清庙示徳也下而管象示事也祭统曰昔周公有勲劳于天下成王赐之重祭升歌清庙下而管象燕礼大射曰升歌鹿鸣四牡皇皇者华下管新宫盖周之升歌不过清庙鹿鸣四牡皇皇者华下管不过象武新宫则舜升歌下管之诗虽无经要之歌以示徳管以示事一也徳成而上歌以咏之于堂上事成而下管以吹之于堂下岂非以无所因者为上有所待者为下耶今夫堂下之乐以木为末以竹为本故尔雅大管谓之簥中谓之篞小者谓之篎盖其状如篪笛而六孔倂两而吹之其所主治相为终始所以道阴阳之声十二月之音也女娲始为都良管以一天下之音为班管以合日月星辰之防帝喾又吹笭展管则管为乐器其来尚矣至周而大备教之于小师播之于瞽蒙吹之于笙师辨其声用则孤竹以礼天神孙竹以礼地阴竹以礼人鬼凡各从其声类故也管或作筦诗曰磬筦将将是也或作琯传称白玉琯是也广雅曰管象箫长八尺围寸八孔无厎岂以后世之制为言欤
　　鼗鼓
　　鼓所以作乐者也鼗所以兆奏鼓者也天道兆于北方其于卦为坎其于音为革则鼗鼓冬至之音堂下之乐也尔雅大鼓谓之麻以其声大而散故也小者谓之料以其声小而迷故也月令修鼗鞞世纪帝喾命倕作鼗鞞大谓之鞞而与麻同小谓之鼗而与料同则鼗鼗一也以之作乐为鼔作已而为□则鼓□一也周人辨其声用雷鼓雷鼗以乐天神灵鼓灵鼗以乐地路鼓路鼗以乐人鬼鼓人掌教其鼓而不及鼗仪礼大射鼗倚于颂磬西纮而不及鼓互备故也先儒以鼓为春分之音鼗为震之气是不知坎音革之意也
　　合止柷敔
　　周官小师掌教播鼗柷敔周颂有瞽亦曰鼗磬柷圉盖堂下乐器以竹为本以木为末则管者本也柷敔者末也柷之为器方二尺四寸深一尺八寸阴始于二四终于八十阴数四八而以阳一主之所以作乐则于众乐先之而已非能成之也有兄之道焉敔之为器状类伏虎者西方之阴物也背有二十七鉏铻者三九之数也栎之长尺十之数也阳成于三变于九而以阴十胜之所以止乐则乐能以反为文非特不至于流而失已有足禁过者焉书曰戛击礼曰楷击乐记曰圣人作为椌楬荀卿曰鞉柷拊椌楬似万物盖柷敔以椌楬为体椌楬以戛楷击为用也尔雅曰所以鼓柷为之籈则柷以合乐而作之必鼓之欲其止者戒之于蚤也敔以节乐而止之必鼓之欲其籈者洁之于后也今夫乐出于虚故其作之也虡必欲虚控必欲空琴必用桐拊必用糠皆以虚为本也及其止则归于实焉此敔所以为伏虎之形欤然则乐之张陈戛击必于堂上柷敔必于堂下何耶曰柷敔器也戛击所以作器也器则卑而在下作器者尊而在上贵贱之等也堂上之乐象庙朝之治堂下之乐象万物之治荀卿以堂下之鞉柷椌楬为似万物则是以堂下之拊亦似之误矣今夫柷椌一物而异名荀卿离而二之亦误矣











　　乐书卷七十八
　　钦定四库全书
　　乐书卷七十九
　　宋　陈　撰
　　尚书训义
　　虞书【益稷】
　　益稷
　　笙镛以间鸟兽跄跄
　　大笙谓之巢以众管在匏有巢之象焉小者谓之和以大者倡则小者和也大钟谓之镛以能考大功也小者谓之镈以其薄而小也盖笙之为器以匏为之包竹总而植以象物之生其音则象鸟矣镛之为器以金为之能宫能商始隆而终杀其声则象兽矣仪礼大射仪乐人宿县于阼阶东笙磬西面其南笙钟笙震音也于方为阳镛兊音也于方为隂周官笙师掌共钟笙之乐是鼓应笙之钟而笙亦应之也诗曰笙磬同音周官眂了掌击笙磬则磬干音也与笙同为阳声是击应笙之磬而笙亦应之也仪礼有众笙之职则笙之所职固不一矣笙磬则异器而同音笙镛则异音而同乐盖乐之作也先鼓以警戒后钟以应之故虞书论堂下之乐以鼗鼔为先笙镛次之商诗以置我鞉鼓为先镛鼓次之周诗以鼖鼔为先维镛次之则鼔大丽而象天钟统实而象地天先而地从之鼓先而镛从之先王立乐之方也郑氏谓先击钟次击鼓以奏九夏是徒知钟鼓之文不知用钟鼓之意也仲尼曰乐云乐云钟鼓云乎哉以为乐在于钟鼓则钟鼓乐之器而器非乐也以为不在于钟鼓则钟鼔不抎吾无以见圣人矣以咏则升歌以贵人声所谓声依永也以间则下管以贱乐器所谓律和声也堂上之乐主乎声依永非不以律和之堂下之乐主乎律和声非不以声依之夫然后上下合和而不失乎中和之纪矣六始为律六间为吕言间则律举矣与周官言律同而以典同名官同意自虞至周镛大而钟小自周公制礼有钟师镈师则钟大而镈小矣故钟师掌金奏太钟也镈师掌金奏小钟也国语曰细钧有钟无镈昭其大也大钧有镈无钟鸣其细也此其辨欤郑氏谓镈如钟而大孙炎释尔雅镛亦名鑮不亦失小大之实乎
　　箫韶九成
　　大箫谓之言以其管二十四无厎而善应故也小者谓之筊以其管十六有厎而交鸣故也箫阴气之管故大者四六小者二八其器则细其音肃如亦各从其类也荀卿曰凤凰于飞其翼如干其声若箫盖箫以比竹为之其状凤翼其音凤声虽有管而非管夏至之音也管则合两以致用象箫而非箫十二月之音也周官之于箫管鼓之小师播之瞽蒙吹之笙师则箫管异器而同用要皆堂下之乐而已燕礼下管新宫记曰下管象武以管为堂下之乐则箫亦可知也诗曰箫管备举以箫为乐之大成则管亦可知也列子曰一变而为七七变而为九九者究也故王道至九变而后明赏罚至九变而后行乐至九变而后淳气洽则箫韶九成凤凰来仪淳气洽所致也古者功成作乐舜命九官以亮天功率至于庶绩咸熙则其乐九变亦不过形容乎此而已惟乐为能着万物之理而万物亦莫不以类相动故师旷奏清角而鹤为之率舞瓠巴鼔瑟而六马为之仰秣伯牙鼓琴而流鱼出听周作六乐而六物自致然则夔奏箫韶而凤凰来仪固不能无是理也经曰礼乐合天地之化百物之产不过如此大司乐言九徳之歌九韶之舞然则箫韶九成而舞可类举矣韶乐九成武乐六成何也曰二与四为六而坤用之两地之数也一二五为九而干用之参天之数也武武乐也而属乎阴其成以两地之数韶文乐也而属乎阳其成以防天之数象成莫大乎形而数如之亦节奏自然之符也韶又作防者经曰凡六乐皆文之以五声播之以八音而大防居一焉自文之五声言之则防之上声所以绍五声也自播之八音言之则韶之左音所以绍八音也舜欲闻五声八音在治忽概见于此
　　凤凰来仪
　　万物辨于北交于南辨于北正固之时也其性智其情悲其类为介有龟虵之象也交于南嘉防之时也其性礼其情乐其类为羽有凤凰之象也凡鸟以翼右掩左为雄以翼左掩右为雌故桃虫鹪而其雌鴱鶠凤而其雌皇盖凤凰之为物其羽可用为仪所以为礼其鸣中律吕所以为乐至于其羽若干其声若箫韶之为乐虽作于治定制礼之后亦所以象凤凰声形而已凤阳物也动而唱始凰阴物也静而和终其羽虽皆可用为仪其来亦未尝不以匹也故天下治则以匹而见天下乱则以匹而隐人君以仁治天下法度彰礼乐着则凤凰为之应亦各从其类也舜袭尧爵行尧道法度固已彰礼乐固已着则其作乐以道阴阳之和凡所谓阴阳之物未有不为之感应则凤凰来仪固其理也传不云乎夫乐象成者也故韶之成也虞氏之恩被动植矣乌鹊之巢可俯而窥也凤凰何为而藏乎












　　乐书卷七十九
<经部,乐类,乐书>
　　钦定四库全书
　　乐书卷八十
　　宋　陈　撰
　　尚书训义
　　虞书【益稷】
　　夏书【五子之歌】
　　商书【仲虺之诰　伊训】
　　周书【顾命】
　　益稷
　　夔曰于予击石拊石百兽率舞庻尹允谐
　　小华之山其隂多磬鸟危之山其阳多磬高山深水出焉其中多磬磬石所出固虽不一要之一适隂阳之和者泗滨所贡浮磬而已然其制造之法倨句一矩有半外之为股内之为鼔其博厚莫不有数存于其间已上则摩其旁而失之太清已下则摩其耑而失之太浊要之一适清浊之中者薄以广短以厚而已有虞氏命夔典乐击石拊石至于百兽率舞庻尹允谐者繇此其本也盖八卦以干为君八音以磬为主故磬之为器其音石其卦干干位西北而天居之以为无有曲折之形焉所以立辨也故方有西有北时有秋有冬物有金有玉分有贵有贱位有上有下而亲疎长幼之理皆辨于此矣古人之论磬尝谓有贵贱焉有亲疎焉有长幼焉三者行然后万物成天下乐之故在庙朝闻之君臣莫不和敬闺门闻之父子莫不和亲族党闻之长幼莫不和顺夫以一器之成而功化之敏有至于此则磬之所尚岂在夫石哉存乎其声而已然则言球必以鸣先之者岂非以磬尚声为众声所依耶击石拊石堂上之乐也百兽率舞堂下之治也堂上之乐足以兼堂下之治堂下之乐不足以兼堂上之治也
　　帝庸作歌曰勅天之命惟时惟几乃歌曰股肱喜哉元首起哉百工熙哉臯陶拜手稽首飏言曰念哉率作兴事慎乃宪钦哉屡省乃成钦哉乃赓载歌曰元首明哉股肱良哉庶事康哉又歌曰元首丛脞哉股肱惰哉万事堕哉帝拜曰俞往钦哉
　　一物不得其乐未足以为乐之至一人不得其和未足以为和之至舜之治功大成而以乐形容之百兽至于率舞则无一物之不得其乐者矣庶尹至于允谐则无一人不得其和者矣如此则至矣尽矣不可以有加矣上下宜相勑戒之时也歌如之何不作乎盖君之于臣有下下之道故其歌所以先股肱后元首臣之于君有报上之道故其歌所以先元首后股肱在诗鹿鸣之下下天保之报上亦何异此然臣之赓歌始之以元首明股肱良庶事康以明上好要而下交时之所以泰也终之以元首丛脞股肱惰万事堕以明上好详而不交时之所以否也然则君臣闻之其不劝戒之乎盖古之君臣不以无过为能而以能戒为善虽虞舜之时尚尔况其他乎然王人道也故禹至于六府三事允治戒之用休俾勿坏而已帝天道也舜至于兽舞尹谐而戒之以勑天之命惟时惟几岂不宜哉昔齐景公之时作君臣相恱之乐不过于征招角招则舜作君臣相戒之歌庸讵知非歌招乎舜作韶乐而歌之可也齐人之乐亦得谓之招者岂非以陈公子完奔齐而有是乐乎不然孔子何以在齐闻韶有至于穷神知化而三月不知肉味为哉
　　五子之歌
　　太康失邦昆弟五人须于洛汭作五子之歌
　　夫歌者直已而陈徳生于嗟叹之不足者也故五子之怨太康犹小弁之怨亲亲五子之怨太康尽为弟之义也小弁之怨亲亲尽为子之仁也
</div>
    <div class="pagination">
<a href="乐书_page22.html">上一页</a><span>...</span><a href="乐书_page18.html">18</a><a href="乐书_page19.html">19</a><a href="乐书_page20.html">20</a><a href="乐书_page21.html">21</a><a href="乐书_page22.html">22</a><span class="current-page">23</span><a href="乐书_page24.html">24</a><a href="乐书_page25.html">25</a><a href="乐书_page26.html">26</a><a href="乐书_page27.html">27</a><a href="乐书_page28.html">28</a><span>...</span><a href="乐书_page24.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
