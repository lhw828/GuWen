<!DOCTYPE html>
<html>
<head>
    <meta charset="UTF-8">
    <title>律吕成书 - 第 11 页/共 18 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>律吕成书 - 第 11 页/共 18 页</h1>
    <div class="content"><经部,乐类,苑洛志乐>】
　　钦定四库全书　　　　　　　经部九
　　苑洛志乐　　　　　　　　　乐类
　　提要
　　【臣】等谨按苑洛志乐二十巻明韩邦竒撰邦竒有易学启防意见已着録是书首取律吕新书为之直解凡二卷前有邦竒自序后有卫淮序第三巻以下乃为邦竒所自着其于律吕之原较明人所得为密而亦不免于好竒如云门咸池大章大夏大韶大获六乐名虽见于周官而音调节奏汉以来无能传者邦竒乃各为之谱谓黄帝以土徳王云门象天用火起黄钟之徴以生为用则林钟也咸池象地用水起大吕之羽以土所尅为用则无射也大章大韶皆起于黄钟夏以金徳王林钟律属金商声故大夏用林钟之商南吕用南吕起声商以水徳王应钟律属水羽声故大濩用应钟之羽夷则用夷则起声今考旋宫之法林钟一律以黄钟之徴为火以仲吕之商为金若以月律论之则是六月之律而非金也故邦竒于大夏下自注云相縁如此还用夷则为是则夷则为七月之律属金与大濩用应钟为十月之律属水者一例矣然则林钟夷则不已两岐其説乎又谓大司乐圜钟为宫以南吕起声一变在姑洗至六变在圜钟故云若乐六变则天神皆降函钟为宫以应钟起声一变在防宾至八变在函钟故云若乐八变则地只皆出黄钟为宫以南吕起声一变在姑洗至九变在黄钟故云若乐九变则人可得而礼今考左氏传谓五降之后不容弹矣则宫徴商羽角五声也前汉书礼乐志曰八音七始则宫徴商羽角变宫变徴七声也凡谱声者率不越此二端此书圜钟为宫初奏以黄钟之羽南吕起声顺生至黄钟收宫凡得十声次奏用林钟之羽姑洗起声而姑洗实为前奏黄钟之角所谓用宫逐羽而清角生也函钟为宫用太蔟之羽应钟起声顺生至本宫太蔟又顺生徴商二律复自商逆转徴宫二律收宫凡得十四声商不顺生羽而逆转为徴所谓引商刻羽而流徴成也黄钟为宫凡阳律之奏用宫逐羽阴吕之奏引商刻羽是以十声与十四声各五奏也至谓周乐皆以羽起声本于咸池而于黄钟为宫起南吕则用黄钟本宫之羽函钟为宫起应钟应钟为太蔟之羽太蔟为林钟之徴则又用徴之羽矣圜钟为宫起南吕南吕为黄钟之羽黄钟为圜钟之羽则又用羽之羽矣同一用羽起声而所用之法又歧而为三推其意不过误解周礼八变九变之文以函钟为宫当在初奏之第九声方与八变合即不得不以应钟为第一声而应钟非函钟之羽也以函钟为宫当在初奏之第七声方与六变合即不得不以南吕为第一声而南吕非圜钟之羽也即又不得不谓应钟为羽之羽南吕为徴之羽矣由杜撰而迁就由迁就而支离此数卷最为偏驳其他若谓凡律空围九分无大小之异其九分为九方分防宾损一下生大吕优于益一上生大吕以黄钟至夹钟四清声为可废以夷则至应钟四律围径不当逓减虽其説多本前人然决择颇允又若考定度量权衡乐器乐舞乐曲之类皆能本经据史具见学术与不知而妄作者究有迳庭史称邦竒性嗜学自诸经子史及天文地理乐律术数兵法之书无不通究所撰志乐尤为世所珍亦有以焉末有嘉靖二十八年其门人杨继盛序据继盛自作年谱葢尝学乐于邦竒所云夜梦虞舜击钟定律之事颇为荒渺然继盛非妄语者亦足见其师弟覃精是事寤寐不忘矣乾隆四十六年八月恭校上
　　总纂官【臣】纪羽【臣】陆锡熊【臣】孙士毅
　　总　校　官【臣】陆　费　墀










　　苑洛志乐序
　　昔子华有志于乐孔子扣之曰非曰能之愿学焉竒何人也议及于斯窃有志而未能也故曰志乐云夫乐生于心者也有是心而无所寄宣其意于言言成章为诗而犹未足以尽其意也而歌咏之歌咏之而犹未足以尽其意也而被之声容是之谓乐乐无诗非乐也亦无乐也古乐之亡久矣周礼失其直乐记遗其制去籍于诸侯之僭残壊于秦火之焚汉儒附防于其前诸家纷纭于其后上诬天文下诬地理中诬人事配五行四时八卦四隅十二辰此通彼滞小就大遗零星破碎补辏牵合取其一庶或可用防其同则见难行卒皆人为之私夫岂天然之妙扵人心固已戾矣又何暇论雅与滛古与今哉是编也一以貭实为体敷施为用谐声为止中律为的凢宫商之相应正变之相接全半之相济阴阳之相宜如星之丽天如风之行水如织具之经纬乎文绮虽万象错列而各有条理皆取诸造化之自然而不敢附之以已意期于宣人情而承诗歌耳虽不必屑屑乎考天文察地理稽人事配五行四时八卦四隅十二辰自有所符契焉考之古人制作之极用之圜丘而天神降用之方泽而地示出用之宗庙而祖考格用之朝廷而庶尹谐用之房中而宫闱睦此无他顺其自然发乎人心宫商正变全半阴阳中节而已矣顾兹薄艺亦惟可以措之行事美其观听不失乎乐之情焉尔若夫究其功用极感通之妙探其本原继夔伦之志以承古人之絶学以备一时之制作则有子有言以俟君子云苑洛韩邦竒识






　　志乐序
　　志乐者何大司马苑洛先生所作也夫乐所以宣天地之和通阴阳之变平人心之感省民物之风罔不有理寓焉慨自先王遗响日就泯没世儒沿袭莫或穷原古乐所由沦缺先生愽物不穷志复古雅廼稽诸典籍验以气候竭其心思积以嵗月依永谐声因变成方恊律吕以和阴阳适声音以类万物而天地八方之音以定真有以防声气之元继伯夔之絶响矣嵗丁未先生自少宰总宪留台宏以属吏尝侍记室偶语律吕新书以所闻问难先生廼出兹编以示宏随请锓梓既而先生晋今秩其属王君学吾陶君大年谷君钟秀李君迁林君冕茅君坤龙君翔霄王君嘉孝李君庶余君文献张君洽相与以继有终先生以宏齿稍长命识之宏谓兹刻也先生及何大复氏序诸首简复何言哉方今称艺穷书圃振古述作关中其选也先生独绍孔继轲濳心经术如易占经纬禹贡详略正蒙注解诸书具可为时作范此特其一耳若先生者又讵直关中人物也哉














　　律吕直解叙
　　余读韩子律吕直解叙曰夫神理之弗着其噐数之亡乎天生一成万一上万下噐数下也由后世以来弗之详矣其上焉者又安有所逹哉是故圣人得一而知万智者由万以得一谈一者虚而寡用谈万者广而莫归要之以知其要实者为至夫天地之间者气也制而利用曰噐生之节度曰数神理者气之宰也是故气数详则神理日明而天下之事得矣此韩子之学也夫








　　律吕直解序
　　直解者何不文之也何以不文便初学也蔡氏之新书固已极备而大明矣然其为书也理虽显而文隐数虽着而意深初学难焉此直解之所以作也
　　治十七年三月中旬苑洛子韩邦竒识











　　钦定四库全书
　　苑洛志乐卷一
　　明　韩邦竒　撰
　　陈氏乐书曰甚哉诸儒之论律吕何其纷纷邪谓阴阳相生自黄钟始而左旋八八为伍管以九寸为法者班固之説也下生倍实上生四实皆三其法而管又不专以九寸为法者司马迁之説也持隔九相生之説以中吕止生黄钟不满九寸谓之执始下生去减上下相生终于南事十二律之外更增六八为六十律者亰房之説也本吕覧淮南王安蔡邕之説建防賔重生之议至于大吕夹钟仲吕之律所生分等又皆倍焉者郑康成之説也隔七为上生隔八为下生至于仲吕则孤而不偶防賔则逾次无凖者刘向之説也演亰房南事之余而伸之为三百六十律日当一管各以次生者宋钱乐之之説也斥亰房之説而以新旧法分度参録之者何承天沈约之説也校定黄钟毎律减三分而以七寸为法者隋刘焯之论也析毫厘之彊弱为筭者梁武帝之法也由此观之诸儒之论角立蠭起要之最为精宻者班固之志而已今夫阴阳之声上生者三分之外益一下生者三分之内损一盖古人简易之法犹古厯周天三百六十五度四分度之一也若夫律同之声适多寡之数长短之度小大之量清浊之音一要宿乎中声而止则动黄钟而林钟应动无射而仲吕应和乐未有不兴者矣弹宫而徴应弹徴而商应弹商而羽应弹羽而角应是五声以相生为和相胜为缪先王立乐之方也律不求元声元气虽能宰物终是苟且与天地何与哉然圣人得元声以候元气今当元气以求元声律能应气度量衡由之而定九八音之轻重厚薄大小多寡长短皆由于律其体则天地之体宜其用之能感天地也
　　丝随五声管随十二律然和平沉厚麄大而下者宫声也劲凝明峻从上而下归于中者商声也圆长通彻中平而正者角声也抑扬流利从下而上归于中正者徴声也喓哸而逺彻细小而高者羽声也
　　圣人不能以一身周天下之用故制为噐数以教万世是以天下后世人非圣人而道则圣人之道也昔孔子闻韶于齐夫其考击而搏拊者固非皆夔伦也而其美如此者噐数存也且圣人之道有文有本天地之道有纎有洪自然之理也今不论度量衡之数而曰妙在其人则圣人当时止为一支之木一块之土一钩之金足矣何必为钟为鼓为笙为磬又从而为篁为有烦有简若是哉今试以祭祀之时燕享之际琴瑟缺其笙尽去其篁铸万钧为镈钟合以方寸之鼗皷又从而尽去八音使寳常击食噐荀朂摇牛铎可乎不可乎是故君子不为无益之空言必究制作之实用
　　自隋唐以来律皆造作用全刀剖削而成非本然之管恐伤元气且律吕丝忽所争若非良工剖削之际安能适中予谓多取竹管其从长未免用刀防之必求径三分四厘六毫周广十分三厘六毫者而后用之庶得声气之元矣
　　律虽非生于累黍然古乐既亡律管非累黍亦何由定予谓亦须自九十黍累为九寸然后依蔡氏之説多截竹管或长一分或半分或十分分之一以至于九或短一分或半分或十分分之一以至于九中间必有适之者矣
　　埋管之地不可以城市之中盖城市之地翻取数过皆灰粪瓦砾非本然之土必于圹野素无人居之地土之黄壤者亦须去二三尺以尽客土撅亦不可深深则恐伤正气如此之或得正气之应矣
　　古乐既亡代变新声至元则壊之极矣周德清中原音韵方且自谓知音姑以四声论之声之有平上去入犹天之元亨利贞地之东西南北也今以元音入不能歌乃以入声入三声是何理也夫之知王黄呼唤虽差声与韵未害也德清乃以六为溜国为鬼至于别为平则无字彼徒知讥沈约以南蛮之音为中原之音自不知以北狄之音为中原之音也独其论黄荒原元之分阴阳为得耳以点绛唇论之则防艺中原差而竚立闲阶是矣
　　噐与造化通唯律而已黄钟既定凢天地之噐虽衣服盘盂皆造化之运形而上形而下本一物也
　　宫声重而尊商声明而敏角声轻而易制徴声泛而不流羽声涣散而抑
　　八音之数惟丝为自然其七音皆倚此而起数
　　古以周尺八尺为歩以今歩尺除之中尺可考也宫商角徴羽借此五字为母五字即五声也
　　春阳无不到陵原无二气
　　防賔隔八若益一分上生大吕与损一分下生大吕倍其数长短不差丝毫然不如下生为自然于十二律之序为顺审思自见
　　司马迁以宫生角角生商商生徴徴生羽羽生宫则反其所尅不可被之八音
　　大吕为当十月管逆数至应钟为夏至
　　世説称有田父于野地中得周时玉尺便是天下正尺荀朂试以校尺所造金石丝竹皆短校一米
　　今尺惟车工之尺最准万家不差毫厘少不同则不利载是孰使之然哉古今相沿自然之度也然今之尺则古之尺二寸也所谓尺二之轨天下皆同是也以木工尺去二寸则周尺也昔鲁公欲高大其宫室而畏王制乃以时尺增一寸召班授之班知其意复一寸进于公曰臣家相传之尺乃舜时同度之尺也乃以其尺为之度诸侯闻之争召班然班亦本木工之圣者也
　　世儒有言学乐必先等字若然三百篇无一章中律者经言律和声未闻以律就声也夫人之声有洪者细者亮者万万不齐古之圣人虽尧舜之声亦不能合律惟大禹一人声可为律耳正使人人之声皆中律亦只五声人有八十四喉舌哉且如鹿鸣一句上字宫下字徴岂一字二音哉恊以就律耳等字云者非知乐者之言也
　　声出于脾合口而通之谓之宫出于肺开口而吐之谓之商出于肝而张齿涌吻谓之角出于心而齿合吻开谓之徴出于肾而齿开吻聚谓之羽
　　宫土声也其性圆而居中若牛之鸣窌而主合商金声也其性方而成噐若羊之离羣而主张角木声也其性直而崇高若雉之鸣木而主涌徴火声也其性明而辨物若豕之负骇而主分羽水声也其性润而泽物若马之鸣野而主吐
　　宫声雄洪调则政和国安乱则其国危在西域则婆脆九也商声锵锵仓仓然调则刑法不作威令行乱则其宫壊在西域则稽积识也角声喔喔确确然调则四民安乱则其人怨在西则沙识也徴声倚倚戯戯然调则百物理乱则庶绩隳在西域则沙腊也羽声诩雨具然调则仓廪实庶物备乱则其民忧其财匮在西域则般瞻也
　　黄钟宫声去太簇商声一寸去大吕接声六分三厘去林钟应声三寸瑟黄钟折马后即大吕不必下一也十二管倍其长则倍其空围半其长则半其空围十二管虽有长短空围则同康成以十二管随其长短而减其空围则于八百一十分十七万之数戾矣










</div>
    <div class="pagination">
<a href="律吕成书_page10.html">上一页</a><span>...</span><a href="律吕成书_page6.html">6</a><a href="律吕成书_page7.html">7</a><a href="律吕成书_page8.html">8</a><a href="律吕成书_page9.html">9</a><a href="律吕成书_page10.html">10</a><span class="current-page">11</span><a href="律吕成书_page12.html">12</a><a href="律吕成书_page13.html">13</a><a href="律吕成书_page14.html">14</a><a href="律吕成书_page15.html">15</a><a href="律吕成书_page16.html">16</a><span>...</span><a href="律吕成书_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
