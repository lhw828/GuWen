<!DOCTYPE html>
<html>
<head>
    <meta charset="UTF-8">
    <title>古乐经传 - 第 6 页/共 6 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古乐经传 - 第 6 页/共 6 页</h1>
    <div class="content">　　杀牲盛馔曰举日举以乐言毎日举而以乐侑食也
　　仲夏之月大雩帝用盛乐季秋上丁命乐正入学习吹是月也大飨帝【月令】
　　季秋大飨帝恐即所谓季秋祀帝于明堂配之以考者也仲夏大雩注亦言雩五精之帝配以先帝
　　凡学春官释奠于其先师秋冬亦如之凡始立学者必释奠于先圣先师及行事必以币凡释奠者必有合也有国故则否凡大合乐必遂养老适东序释奠于先老遂设三老五更羣老之席位焉适馔省醴养老之珍具遂咏焉退修之以孝养也反登歌清庙既歌而语以成之也言父子君臣长幼之道合徳音之致礼之大者也下管象舞大武大合众以事逹有神兴有徳也有司告以乐阕王乃命公侯伯子男及羣吏曰反养老幼于东序终之以仁也【文王世子】
　　春秋释奠于先师者之常礼也始立学而释奠则其礼尤重故行事必用币有合谓合乐也始立学及春秋常奠皆合乐也国故如灾异札瘥之类是也周礼春入学舍菜合舞秋颁学合声葢于是时天子则视学焉而以其明日养老适东序以下则养老之文也先老者先代之老也更或以为叟字之误注曰以乡饮酒礼言之三老如賔五更如介羣老如众賔其説近是适馔谓适馔所也省视酒醴及养老之珍具遂歌以迎賔而退修之所以致其孝养也退修之者即修其酒醴珍具酳馈之节在其中矣反谓献老礼毕反而就席也语谈説也歌备而谈説所以成其意下文言父子君臣长幼之道合徳音之致即谓谈説乐义也大合众者合国子而舞也乐以通神明象功徳故言逹有神兴有徳也公侯伯子男者畿内五等之爵羣吏乡遂之官也使之各归养老皆如此礼仁之大者也
　　飨禘有乐而食尝无乐隂阳之义也凡饮养阳气也凡食养隂气也故春禘而秋尝春飨孤子秋食耆老其义一也而食尝无乐
　　疏云依礼三代无春禘之文周则春曰祠王制夏殷之礼云春曰禴今云春曰禘故知禘当为禴熊氏云此夏殷礼秋尝无乐若周则四时祭皆有乐故祭统云内祭则大尝禘升歌清庙下管象是秋尝有乐也案王制夏后氏养老以飨礼则夏家养老用春时有乐无秋食之礼殷人养老以食礼用秋时不作乐无春飨之礼周人修而兼用之则周人养老春夏用飨礼秋冬用食礼四时皆用乐故文王世子云凡大合乐必遂养老注云春合舞秋合声下云养老之礼遂咏焉登歌清庙是秋时养老亦用乐也皇氏曰春是生养之时故飨孤子取长养之义秋是成熟之时故食耆老取老成之义
　　賔入大门而奏肆夏示易以敬也卒爵而乐阕孔子屡叹之奠酬而工升歌徳也歌者在上匏竹在下贵人声也
　　疏云此论朝聘之賔设燕飨之礼奏乐之节燕则大门是寝门也飨则大门是庙门也案燕礼记賔及庭奏肆夏此入大门即奏肆夏者熊氏云燕礼燕已之臣子此谓朝聘之賔故入即奏肆夏也示易以敬者示主人和易严敬于賔也卒爵而乐阕者賔至庭乐作及至主人献爵賔受爵啐酒拜告防而乐止賔饮讫酢主人主人受酢毕主人献公而作乐公饮卒爵而乐止此卒爵兼賔以及主也依大射礼主人受胙不作乐若其飨时主君亲献賔賔亲酢主君賔主俱作乐也屡叹之者叹美此礼善其和易恭敬之义也奠酬而工升歌者据大射礼献卿之后大夫媵觯于公所谓酬也公奠置此酬而未举于时工升歌也或当飨时主君亲酬賔賔初奠酬荐东于时即工升歌大射与乡礼异也徳也者歌咏其诗明賔主之徳
　　殷人尚声臭味未成涤荡其声乐三阕然后出迎牲声音之号所以诏告于天地之间也【以上郊特牲】
　　按那之诗曰奏鼓简简衎我烈祖而后曰汤孙奏假绥我思成则是未祭而先乐以降神葢商道也
　　父有服宫中子不与于乐母有服声闻焉不举乐妻有服不举乐于其侧大功将至辟琴瑟小功至不絶乐【杂记】
　　注云宫中子与父同宫者也礼由命士以上父子异宫不与于乐谓出行见之不得观也至来也愚按此皆轻服耳若重服则父母妻之服已亦服焉自当不与于乐而不举乐也大功小功亦谓大功小功有服者于其将至而辟琴瑟所以助哀小功则否
　　乐以迎来哀以送往故禘有乐而尝无乐【祭义】
　　疏云春夏阳来似神之来故春夏之祭有乐秋冬隂象神之去故秋冬之祭无乐然周礼四时之祭皆有乐殷则烝尝之祭亦有乐故那诗云庸鼓有斁万舞有奕下云顾予烝尝则殷秋冬之祭亦有乐也
　　昔者周公旦有勲劳于天下周公既没成王康王追念周公之所以勲劳者而欲尊鲁故赐之以重祭外祭则郊社是也内祭则大尝禘是也夫大尝禘升歌清庙下而管象朱干玉戚以舞大武八佾以舞大夏此天子之乐也康周公故以赐鲁也子孙纂之至于今不废【祭统】注云清庙颂文王之诗也管象吹管而舞武象之乐也愚按管象者吹管而叶象诗非舞也如升歌鹿鸣下管新宫之类是也注以有成童舞象之文故谓象为武然此之象葢以诗言未及舞也象童时所舞大武成人所舞也象武所执不知朱干玉戚与否注连言之亦非
　　两君相见揖让而入门入门而县兴揖让而升堂升堂而乐阕下管象武夏籥序兴陈其荐爼序其礼乐备其百官行中规还中矩和鸾中采齐客出以雍彻以振羽入门而金作示情也升歌清庙示徳也下而管象示事也【仲尼燕居】
　　注云谓飨诸侯来朝者也县兴金作也下谓堂下象武武舞也夏籥文舞也序更也愚按春秋传云文王大明緜两君相见之乐也此云升歌清庙其文不符故疏以为元侯相见也下管象句冝絶武夏籥序兴大武之舞与夏籥之舞迭作也葢升歌而后管管而后舞其序如此注以下管为句而于象武每合言之似非是
　　左传叔孙豹如晋晋侯享之金奏肆夏之三不拜工歌文王之三又不拜歌鹿鸣之三三拜韩献子使行人子员问之曰子以君命辱于敝邑先君之礼借之以乐以辱吾子吾子舍其大而重拜其细敢问何礼也对曰三夏天子所以享元侯也使臣弗敢与闻文王两君相见之乐也臣不敢及鹿鸣君所以嘉寡君也敢不拜嘉四牡君所以劳使臣也敢不重拜皇皇者华君教使臣曰必谘于周敢不重拜
　　注云肆夏乐曲名周礼以钟鼓奏九夏其二曰肆夏一名樊三曰韶夏一名遏四曰纳夏一名渠葢撃钟而奏此三夏曲疏云天子享元侯歌肆夏则于余诸侯不得用当歌文王与两君相见同也然则两元侯相见与天子享之礼同亦歌肆夏仲尼燕居两君相见升歌清庙谓元侯也不歌肆夏避天子也诸侯来朝乃歌文王遣臣来聘必不得同矣当歌鹿鸣也此传言三夏天子所以享元侯则文王两君相见之乐亦谓享也虽不言燕燕亦当然晋侯享穆叔为歌鹿鸣穆叔以已所当得三拜而受燕礼工歌鹿鸣则是享燕同乐矣若然肆夏之为乐章乐之最尊者两君相见尚不得用之而燕礼者诸侯燕已羣臣之礼而记云若以乐纳宾则賔及庭奏肆夏郑云卿大夫有王事之劳者则奏此乐所以得用之者彼为纳賔之乐郊特牲云賔入大门而奏肆夏郑云賔朝聘者是朝賔聘客俱得用之与此升歌异也愚按疏解亦宻然以肆夏为升歌则不可凡九夏皆金奏也其春秋义理所以异者或燕礼只于入门时用之而享元侯则献酬之后升歌之前尚有此金奏之乐耳葢享元侯惟奏肆夏然升歌之乐不可废也疏于礼记升歌清庙谓元侯相见则然矣其云不用肆夏以避天子非也
　　附乐论三篇
　　论分乐合乐
　　大司乐前云大合乐者肄习于学宫之事而统论其用乐功效之所至犹虞书所谓声依永律和声八音克谐神人以和者乃总言其理如此也下文分乐而序及圆丘方丘宗庙之乐乃正言其用乐之事周人特祀姜嫄故以妣先于祖以分乐享先祖推之则下宗庙当为大禘大祫之祭也六乐分序固是以尊卑先后为等然各有隂阳之分义类之配焉葢乐器隂也人声阳也阳律用以奏阳合于隂也隂律用以歌隂合于阳也祀以阳律为主阳始于子而终于辰故用子律及其合以祀天用辰律及其合以祀四望也【阳主始故以子为尊】祭以隂律为主隂始于未而终于亥故用亥律及其合以祭地用未律及其合以祭山川也【隂主终故以亥为尊】享则合隂阳而用之物始生于夘而终于戌长养于自已至申之间故用长养之律以享妣用终始之律以享祖也六乐不着宫商角徴羽之调随其诗之所冝而用也考下大禘祫之乐则无射之律不用此享先祖用之者既用大武之舞而牧野之举以无射布戎毕陈则武功之始不可去也时享舞大武用无射大禘祫舞大韶去无射武尽美矣韶则尽善周公之心孔子之志也方丘之乐去太簇此祭地犹用之亦此意也
　　论古今舞
　　六代之舞不可详惟武舞见于賔牟贾之问者犹可追想古人遗意武始而北出再成而灭商三成而南四成而南国是疆五成而分周公左召公右六成复缀以崇天子所谓周有六成之舞者此也又曰总干山立武王之事也扬蹈厉太公之志也武乱皆坐周召之治也又曰夹振之而四伐盛威于中国也分夹而进事蚤济也乆立于缀以待诸侯之至也是皆以舞之往返进退坐立歩伐言之而当日之武功文徳可以观容而知此乐舞之本意也又如大明之诗所谓上帝临汝无贰尔心者则与总干山立而相应维师尚父时惟鹰扬者则与扬蹈厉而相宣是故聴其歌观其舞不啻睹其事游其世焉故虞氏之亡乆矣至孔子在齐闻韶三月忘味者此物此志也降及后代古法寖微然髙帝大风之诗起舞而歌之太宗破阵之乐有舞以之则象武之意犹有存者近世舞乃有谱则案五声之音制为五行之象其俯仰周旋左右进退乃不象其事之实而逐其音之变然则所谓盛徳之形容者奚有哉故吾谓俗乐虽淫且鄙而歌舞自相应和犹不似雅乐之无情无理也后有作者悉此意而折中之用以祖宗之功徳闵臣下之勤劳道述孝友贞顺之休声移易里巷黎庻之风俗所谓君子于是语于是道古者必有取于兹焉
　　论十二律名
　　十二律之数以管而得十二律之名以钟而定葢铸钟以冩律之声而为八音之纲纪故即其器以名律也然惟四律以钟名者案周礼祀天则分祭合祭皆长黄钟祭地则分祭长黄钟【祭地主隂律也】合祭长林钟享庙则长夹钟是四律者最尊故特列之也黄者以中色喻中声也林者万物至未而茂盛如林也夹者在中间之谓时惟中春四时之首也应者穷上反下声与气无不终始相应也称吕者三吕者侣也助也大吕助阳生物者也仲吕助阳长物者也南吕助阳成物者也钟悬之列自北而南三吕之中位独在南故曰南吕也不称钟吕者五太簇者簇奏也古人金奏所用葢于时则雷出地奋威徳竝行于律则木行商声仁义竝用故大奏尚之也姑洗者万物始生孤穉而洗洁也防賔者正阳之时万物相见如賔主酬酢礼容葳防也夷则者生物既盛平之以法也无射者阳律之终终则厌怠故欲其无射也然惟黄钟为宫则阳气在内属信居中徳之盛者故太簇则余隂尚固阳气奋击而出属商属义姑洗则生理毕达属角属仁林钟则万物嘉美属徴属礼南吕则万物成就分别属羽属智应钟阳穷复生与黄钟同徳为变宫防宾隂生致役于阳与林钟同徳为变征莫不各有其象类焉此黄钟一律之尊也
　　古乐经卷五
　　古乐经传跋
　　右古乐经传凡五卷先大父文贞公之遗藁也公年十七即讲律吕之学慨乐书之有阙中岁尝彚次经传子史诸书厘爲八篇曰乐理乐敎乐章乐律乐器乐声乐舞乐用而各爲之解乙酉春燬于火比戊子秋更订篇目据依经传旁罗羣籍先就藁若干帙期于次第赓续以酬夙志恭惟
　　圣祖皇帝天纵生知好古敏求逮耄龄而愈笃其时方修明四府以惠敎万世又综七畧之精蕴道数兼该归于一贯律吕则
　　亲授侍臣纂成正义阐制作之秘要于古未之有也先
　　公频承
　　圣训于黄钟眞度隔八相应线体比例不同之理深有领受于是叹观海者难爲水辍不复续独以爲旣就藁者于古乐书字语之隐奥难明与错互不可解者具有诠释足爲学徒搜讨之助存在箱箧惟乐经乐记及附记之声律篇经公手定余则散而未裒丙午【淸植】与王君振声搜寻旧帙念先公手泽罔敢失坠乃推本遗指以引经者附之经引史传子集者附之声律篇之后别爲一卷王君与缪君湘芷割清俸镵之棃枣陈君对初任其校讐丁未长至工既竣敬纪本末于后览者知是编之意所以爲古书之解诂而非作也孙【清植】谨识









</div>
    <div class="pagination">
<a href="古乐经传_page5.html">上一页</a><a href="古乐经传.html">1</a><a href="古乐经传_page2.html">2</a><a href="古乐经传_page3.html">3</a><a href="古乐经传_page4.html">4</a><a href="古乐经传_page5.html">5</a><span class="current-page">6</span>
    </div>
    <div class="pagination"><a href="index.html">返回目录</a></div>
</body>
</html>
