<!DOCTYPE html>
<html>
<head>
    <meta charset="UTF-8">
    <title>乐律全书 - 第 73 页/共 124 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>乐律全书 - 第 73 页/共 124 页</h1>
    <div class="content">　　掌六律六同以合隂阳之声
　　子寅辰午申戌此六律为阳丑卯巳未酉亥此六吕为隂黄钟生林钟故子与未合林钟生太蔟故未与寅合太蔟生南吕故寅与酉合南吕生姑洗故酉与辰合姑洗生应钟故辰与亥合应钟生防賔故亥与午合防賔生大吕故午与丑合大吕生夷则故丑与申合夷则生夹钟故申与卯合夹钟生无射故卯与戌合无射生仲吕故戌与已合仲吕生黄钟故已与子合凡阳律生隂者则阳为夫隂为妻阳尊而隂卑凡隂吕生阳者则隂为母阳为子隂尊而阳卑律娶妻而吕生子天地之情也旧说以为子与丑合寅与亥合辰与酉合午与未合申与巳合戌与卯合此乃附防于日躔与斗建之相合也其説非是详见上文大司乐条下
　　阳声
　　即所谓六律也
　　黄钟
　　阳声第一其位在子名曰黄钟乃小吕之子函钟之夫也故与小吕函钟互相合也
　　太蔟
　　阳声第二其位在寅名曰太蔟乃函钟之子南吕之夫也故与函钟南吕互相见也
　　姑洗
　　阳声第三其位在辰名曰姑洗乃南吕之子应钟之夫也故与南吕应钟互相合也
　　防賔
　　阳声第四其位在午名曰防賔乃应钟之子大吕之夫也故与应钟大吕互相合也
　　夷则
　　阳声第五其位在申名曰夷则乃大吕之子夹钟之夫也故与大吕夹钟互相合也
　　无射
　　阳声第六其位在戌故名无射乃夹钟之子小吕之夫也故与夹钟小吕互相合也
　　隂声
　　即所谓六同也
　　大吕
　　隂声第一其位在丑名曰大吕乃防賔之妻夷则之母也故与防賔夷则互相合也
　　应钟【应当作夹】
　　隂声第二其位在卯名曰夹钟乃夷则之妻无射之母也故与夷则无射互相合也
　　南吕【南当作小】
　　隂声第三其位在己名曰小吕乃无射之妻黄钟之母也故与无射黄钟互相合也
　　函钟
　　隂声第四其位在未名曰函钟乃黄钟之妻太蔟之母也故与黄钟太蔟互相合也
　　小吕【小当作南】
　　隂声第五其位在酉名曰南吕乃太蔟之妻姑洗之母也故与太蔟姑洗互相合也
　　夹钟【夹当作应】
　　隂声第六其位在亥名曰应钟乃姑洗之妻防賔之母也故与姑洗防賔互相合也
　　皆文之以五声宫商角征羽
　　五声旋宫琴谱详见律吕精义内篇
　　皆播之以八音金石土革丝木匏竹
　　八音乐器图様详见律吕精义内篇
　　教六诗
　　谓大师之官教瞽蒙以诗
　　曰风曰赋曰比曰兴
　　风者纲也赋比兴者目也
　　曰雅
　　此亦纲也不言目者见前
　　曰颂
　　纲三目三是所谓六诗也
　　以六德为之本
　　中和祗庸孝友是为学诗之本
　　以六律为之音
　　六律六同曲谱是为歌诗之音不言同者省文
　　大祭祀帅瞽登歌
　　率领瞽蒙登堂歌诗歌在堂上者近之也
　　令奏击拊
　　作而中止止而复作不用柷敔但以搏拊舂牍为作止之节也
　　下管
　　匏竹之属总名曰管下者谓逺之也管之言下犹歌之言登也八音诸器清细者宜近之洪大者宜逺之则无相夺伦矣
　　播乐器
　　即上文所谓播之以八音或云播指鞉而言也
　　令奏鼓朄【引去声】
　　作而中止止而复作则不击钟而先击朔鞞以引鼓鼓应各三声毕然后击钟而奏乐也或问作而中止止而复作此何谓也荅曰譬如释奠初献乐作读祝时乐暂止是谓作而中止也读祝毕乐复作是谓止而复作也作而中止者不必戞敔止而复作者不必击柷
　　大飨亦如之
　　燕防賔客亦如祭祀奏乐详见仪礼燕礼及大射仪
　　大射帅瞽而歌射节
　　解见上文乐师条下
　　大师执同律以听军声而诏吉凶大防帅瞽而廞作匶諡【匶古柩字】
　　先儒或引左国语史记兵书之文解释甚详然非乐家所急乐官帅瞽临防议諡亦非所宜故皆不论
　　凡国之瞽蒙正焉
　　但系国中无目之人皆属大师之官所统
　　小师
　　无目之人多才艺者头等立为大师次等立为小师大师掌乐事之大者小师掌乐事之小者是以谓之大师小师
　　掌教鼓鼗柷敔埙箫管歌
　　丝音也箫管竹音也埙土音也鼓鞉革音也柷敔木音也于八音内惟举其五而不言金石匏何也别属钟师磬师笙师不属小师故也瞽蒙条下亦有此条惟少一教字为异耳
　　大祭祀登歌击拊
　　不言令奏者亲自击之也凡言令奏者使人代击也
　　下管击应鼓
　　即朔鞞亦名悬鼓应即应鞞亦名应鼓二器悬于建鼓两旁朔鞞在西应鞞在东
　　彻歌
　　歌彻馔之乐章
　　大飨亦如之
　　大防与廞【与音预】
　　凡小祭祀小乐事鼓
　　俱解见上文矣
　　掌六乐声音之节与其和
　　譬如设两面鼓令两人齐击之若声不齐是名不中节若声不同是名不相和浑如一声是则名为节又名为和也和字节字乐家以为众妙之门礼家亦然故论语曰礼之用和为贵又曰不以礼节之亦不可行也记曰大乐与天地同和大礼与天地同节和读如字旧读和为去声非是
　　瞽蒙
　　无目之工谓之瞽蒙皆属大师小师教之教成选贤者以补大师小师之缺
　　掌播鼗柷敔埙箫管歌
　　言掌不言教者谓亲自作之也言掌教者教人作之不亲作也
　　讽诵诗
　　乐记子贡见师乙而问焉曰赐闻声歌各有宜也如赐者宜何歌也师乙曰乙贱工也何足以问所宜请诵其所闻而吾子自执焉寛而静柔而正者宜歌颂广大而静疏逹而信者宜歌大雅恭俭而好礼者宜歌小雅正直而静亷而谦者宜歌风肆直而慈爱者宜歌商温良而能断者宜歌齐夫歌者直已而陈德也动已而天地应焉四时和焉星辰理焉万物育焉已上一节所谓讽诵诗也
　　世奠系
　　师乙又曰故商者五帝之遗声也商人识之故谓之商齐者三代之遗声也齐人识之故谓之齐明乎商之音者临事而屡断明乎齐之音者见利而让临事而屡断勇也见利而让义也有勇有义非歌孰能保此已上一节所谓世奠系也
　　谨按世犹时也奠犹定也繋犹属也毛传郑谱定某诗属某时即所谓世奠系朱传非之恐未然也孟子曰诵其诗读其书不知其人可乎是以论其世也此之谓欤
　　鼓琴瑟
　　鼓祭祀燕飨一应琴瑟也此句不属上文旧以为属上误
　　掌九德六诗之歌以役大师
　　所歌者不止此举此例其余耳役犹言差役也谓众瞽蒙随大师差役也
　　眡了掌凡乐事播鼗击颂磬笙磬
　　有目之工谓之眡了或云似瞎而能视易曰眇能视是也颂磬笙磬解见磬师条下
　　掌大师之县【即古悬字】
　　凡设县时听大师役使也县谓宫轩判特四县解见小胥条下
　　凡乐事相瞽
　　相谓扶持之也瞽蒙无目赖眡了有目者扶持之也
　　大防廞乐器大旅亦如之
</div>
    <div class="pagination">
<a href="乐律全书_page72.html">上一页</a><span>...</span><a href="乐律全书_page68.html">68</a><a href="乐律全书_page69.html">69</a><a href="乐律全书_page70.html">70</a><a href="乐律全书_page71.html">71</a><a href="乐律全书_page72.html">72</a><span class="current-page">73</span><a href="乐律全书_page74.html">74</a><a href="乐律全书_page75.html">75</a><a href="乐律全书_page76.html">76</a><a href="乐律全书_page77.html">77</a><a href="乐律全书_page78.html">78</a><span>...</span><a href="乐律全书_page74.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
