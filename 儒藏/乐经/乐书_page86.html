<!DOCTYPE html>
<html>
<head>
    <meta charset="UTF-8">
    <title>乐书 - 第 86 页/共 117 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>乐书 - 第 86 页/共 117 页</h1>
    <div class="content">













　　乐书卷一百六十
　　钦定四库全书
　　乐书卷一百六十一
　　宋　陈　撰
　　乐圗论
　　俗部
　　歌
　　歌上　　歌中　　歌下　　善歌
　　歌上
　　声音之道常与政相为流通故政治而俗康则其歌和以雅政荒而下怨则其歌哀以思是以夏政之衰宫嫔万人衣以文绣食以粱肉鼓噪晨歌闻者悲酸见者忧思商政之敝造靡靡之乐感北里之声饮以长夜人不堪命迨周之末鲁以淫乐废朝晋以嗜音败国战国苦兵乐尤哀思闻渐离之筑而沾襟聆雍门之琴而澘涕继之秦皇殚财于钟虡汉武厌志于新声王莽乐成而哀厉顺帝闻禽而悲泣为乐若此其政可知矣既而梁商兴薤露之歌朝臣为之饮泪梁冀妻为啼妆愁眉堕马之饰京师为之争効以至懊恼歌于晋挽铎歌于宋杨畔奏于齐后庭奏于陈爰及隋唐新音变曲倾动当世或写倾杯行天之声或歌世俗讴謡之曲徒取恱心志为耳目之娱而已无复止乎礼义之意也可不大哀邪
　　歌中
　　古之善歌者必先调其气其气出自脐间至喉乃噫其词而抗坠之意可得而分矣大而不至于抗越细而不至于幽散未有不气盛而化神者矣是故声振林木响遏行云者秦青也泉涌回流防鱼赴节者舒氏也大风随至者夏统也余响绕梁者韩娥也动梁尘者虞公也动草木者王母也音传林薮者冯乗之老人也响传九陌者庐陵之永新也变国俗者緜驹也化河右者高唐也由此观之诗之所至歌亦至焉歌之所至化亦至焉岂非人声固有以通隂阳应物类然邪歌之为用非特如此而已故周申喜闻之而得母则子母之道得矣百里奚闻之而得室则夫妇之道得矣季厯作哀慕之歌而兄弟之道得矣伯夷作西山之歌而君臣之道得矣比干作秣马金阙之歌而忠臣之志得矣许由作箕山之歌而逸民之志得矣歌之于天下其妙有以通隂阳应物类其显有以厚人伦移风俗岂曰小补之哉
　　歌下
　　古者命歌之名大抵即事实而号之非有深逺难知之义也故仰以取诸天则白露晨露白云卿云云步云白雪南风大风之类无非取诸天也俯以取诸地则江南淮南南阳阳陵阳阿下里瓠子扶风襄阳白铜鞮之类无非取诸地也中以取诸人则驾辩采菱采葛采莲巴人之类无非取诸人也日有白日朝日歌夜有子夜之歌时有阳春四时之歌月有十二月之歌年有百年之歌山则枞阳箕山西山水则白水緑水前溪动物则天马白麟朱鴈植物则芝房白纻桃叶声则上声同声数则八阅九曲若此之类盖不可胜举合于雅颂之音者虽出于后世而可存乖于雅颂之音者虽传于上世而可废不可不知也昔宋玉识音而善文襄王好乐而爱赋既美其才又恶其似屈原也乃谓之曰子盍从楚之俗使楚人贵子之德乎对曰昔楚有善歌者王其闻之欤始而曰下俚巴人国中唱而和之者数万人中而曰阳阿采菱国中唱而和之者数百人既而曰阳春白雪朝日鱼丽含商吐角絶节赴曲国中唱而和之者不过数人而止盖其曲弥高其和弥寡是合于雅颂者为难学而乖于雅颂者为易习也又况懊恼之鬼语团扇之淫辞其可流播人间而败坏礼俗哉
　　善歌
　　古有声歌未尝不贵人声而贱物器然非假物器以达之则所谓人声者特徒歌之謡而已非古乐之发也是故击壤而歌者尧民也拥檝而歌者越人也援琴而歌者子夏也曳履而歌者曾参也登木而歌者原壤也拾穗而歌者林类也鼓盆而歌者庄周也叩角而歌者寗戚也抚楹而歌者鲁襄也弹劒而歌者冯驩也抚而歌者阮瑀也抚节而歌者秦青也然昔之善歌者非特乎此帝喾之咸黒周之薛谈汉之李延年唐贞元中有田顺元和长庆以来有李正信米加荣何戡陈意奴武宗以后有陈幻竒罗厐咸通中有陈彦晖邓牵复皆得竒音号为善歌者也然所道非中德所咏非中音一于多哇之郑而已君子不取也梁元帝纂要曰古艳曲有北里靡靡激楚流风阳阿之曲皆非正声之乐也可谓有志于雅歌矣汉祭遵投壶雅歌其知此欤







　　乐书卷一百六十一
　　钦定四库全书
　　乐书卷一百六十二
　　宋　陈　撰
　　乐圗论
　　俗部
　　歌
　　四方歌　　房中歌　　歌行
　　西汉乐章　东汉乐章　魏乐章
　　四方歌
　　昔有娀氏二女居九成之台天帝使燕夜往鸣之二女覆以玉篚既而发视之遗五色卯二而北飞焉于是始作燕往飞之歌实始为北音也禹省南土涂山之女令妾放涂山之阳乃作人子之歌实始为南音也夏后氏孔甲田于东阳萯山天大风晦防迷入民间之室主人方乳或曰后来乃良日也必大吉或曰不胜之子是必有殃后乃携之以归而子之后折撩斧破断其足遂为守者孔甲曰呜呼有命矣夫乃作破斧之歌实始为东音也周昭王南征荆右还涉汉梁败殒于汉中卒余靡长且多力振王北济王乃封之于西翟因追思故处实始为西音也四方之歌虽无经见百家子史往往备载而详録之世之论者又以周南召南出于南音而秦音又出于西音岂无所传授邪晚周风衰雅缺而妖淫靡曼之声蠭起并作遭秦苛乐经放失迨汉兴八十余载武帝始立乐府采诗夜诵一时之文彬彬可纪然杂出于街陌讴謡之鄙不纯乎先王雅颂之音亦在去取之域矣圣朝景祐初广集厯代诗歌而为之记其辞以郊祀为始朝飨次之杂歌又次之亦可谓备矣然其所存者不皆求合雅颂之音未合乎仲尼删诗之意也
　　房中歌
　　汉高帝时叔孙通制宗庙礼有房中祠乐其声则楚也孝惠更名为安世文景之朝无所増损至武帝定郊祀礼令司马相如等造为安世曲合八音之调安世房中歌有十七章存焉然其大致在悦声色无复箴戒之意与周南关雎乐得淑女友以琴瑟钟鼓者异矣后世歌诗得失非特乎此故闻画一之歌则知朝政之一矣闻高髻之歌则知时俗之荡矣闻嚼复嚼则知人事之乐生矣闻何其获则知人情之苦役矣然则后之为君可不审哉
　　歌行
　　古乐志有清歌高歌缓歌长歌法歌雅歌酣歌怨歌劳歌其尤合于雅音者雅歌而已古乐府有艳歌行长歌行短歌行朝歌行怨歌行前缓声歌行后缓声歌行櫂歌行鞠歌行放歌行蔡歌行陈歌行其惑溺于郑音者艳歌行而已诚能去其溺于郑音者存其合于雅音者其亦庶乎古乐之发也由此观之伏牺有网罟之歌神农有丰年之咏黄帝有龙衮之颂尧有大唐之歌虽无所经见要之亦不失为雅歌之古乐而已
　　西汉乐章
　　汉高帝过沛与故人父老湛乐欢哀作风起之号三侯之章后以沛宫为原庙有歌童百二十员以相和班固不次之郊庙之乐盖以燕乐父老之词非郊庙所宜歌也迨至武帝定郊祀之礼祠太一于甘泉祭后土于汾隂爰立乐府采诗讽诵有赵代秦楚之謡以李延年为协律都尉诏司马相如等造为郊祀十九章之歌畧论律吕合八音之调以正月上辛用事甘泉圜丘使童男女七十人歌之然汉郊庙诗歌未有祖宗之事而八音均调又不协钟律内之掖庭才人外之上林乐府皆以郑声施之朝廷外戚之家至与人主争女乐焉自公卿大夫观听者但识铿锵而不谕其意欲以风动众庶岂不难哉苟能修起旧文放郑近雅诚非小功小美也哀帝雅性不好音乐虽有放罢郑卫之诏减乐府之员然不知据经仿古制为雅乐其亡益乎【十九章之歌一曰练时日二曰帝临三曰青阳四日朱明五曰西颢六曰元七曰惟防元八曰天地九曰日出入十曰天马十一曰天门十二曰景星十三曰斋房十四曰后皇十五曰华十六曰五神十七曰朝陇首十八曰象载瑜十九曰赤蛟绥十九章之中如天马赤蛟之类皆歌之宗庙非所以上承祖宗下化兆民之意也汳黯之云不亦正乎】
　　东汉乐章
　　昔新都初献乐于明堂清厉而哀非兴国之声其为东汉之资欤东汉蔡邕叙乐四品郊庙神灵一也天子飨燕二也萧子云曰南郊乐歌二汉同用五郊互奏之至于庙乐则明帝与东平王苍等制舞歌一曲十四句荐于世祖之庙自时厥后盖亦有其文矣至于临朝飨燕乐声尤备遭董卓之乱典章焚荡故不存焉当是时也光武喜郑声顺桓悦非心声灵帝耽胡乐梁商大臣朝廷之望也賔防以薤露之歌为乐京师近地诸夏之本也嘉防以魁挽歌之技为乐岂国家乆长之兆也然则人主之为乐可不戒之哉
　　魏乐章
　　魏文帝既受汉禅虽有改乐舞之名无变歌诗之实故萧子显曰魏辞不见疑尽用汉辞也沈约曰魏国初建使王粲改作登歌安世及巴渝诗而已后并作于太祖之庙今安世之辞不行于世独着渝时歌焉考之晋志汉巴渝舞有矛渝弩渝安台行辞本歌曲四篇其辞既古莫能晓其句度魏初乃使王粲更造其辞为矛渝弩渝安台行辞新福歌曲其述魏德时行辞一篇而已用之郊庙岂足以形容功德告于神明也哉臣观文帝尝出猎问侍臣曰猎之为乐何如八音刘曰猎胜于乐鲍勋曰夫乐上通神明下和人理隆治致化万邦咸乂故移风易俗莫善于乐况猎者华盖于原野伤生育之至理栉风沭雨不以时隙哉文帝因怒而罢亦未为能复自道之君也然则刘岂不为逢君之恶之臣而鲍勋岂不为尽忠补过之臣也





　　乐书卷一百六十二
　　钦定四库全书
　　乐书卷一百六十三
　　宋　陈　撰
　　乐圗论
　　俗部
　　歌
　　晋乐章　宋乐章　　齐乐章　梁乐章陈乐章　北齐集章　后周乐章
　　晋乐章
　　晋武帝受命之初百度草创采汉魏之遗范览景文之垂则泰始二年诏郊祀明堂礼乐权用先代旧仪但命傅休奕更造郊庙歌曲四十六章而已是以郊庙歌辞有四十六曲存焉非先王功成作乐化平裁曲之意也其后命荀朂作古尺以调声韵仍以张华等所制之文陈诸下管永嘉之乱象舞歌工自胡归晋琴瑟磬筦百无一焉其歌曲又可知矣【歌辞四十六曲祠天地五郊夕牲歌祠天地五郊迎送神歌飨天地五郊歌天地郊明堂夕牲歌天地郊明堂降神歌天郊飨神歌地郊飨神歌明堂飨神歌祠庙夕牲歌祠庙迎送神歌祠豫章府君登歌祠京兆府君登歌祠宣皇帝登歌祠景皇帝登歌祠文皇帝登歌祠庙飨神登歌二篇宣武舞歌四篇宣文舞歌一篇正德舞歌二篇大务舞歌二篇正德舞歌四篇宣文舞歌二篇正德舞歌二篇大豫舞歌诗以至歌宣帝歌景帝歌文帝歌武帝歌元帝歌明帝歌成帝歌康帝歌穆帝歌哀帝歌简文帝歌孝武帝凡四十六曲也】至安帝隆安初遽作懊憹之歌有草上女儿之句既而宋高祖以季春草生之时定京都诛桓氏而子女妓妾悉为军赏之资而已然则乐歌之发其可伪为哉
　　宋乐章
　　宋武帝肇有天下永初中太常郑鲜之等撰立新歌王韶之所撰歌辞七曲并施用郊庙文帝元嘉中南郊始设登歌诏顔延之造郊天夕牲迎送神飨歌诗三篇孝武大明中使商谈造文帝太后庙歌明帝又自造昭宜二太后歌诗谢庄造明堂歌王俭造太庙二室及郊配辞其它多仍晋旧也得非以乐颂体大重于改作以俟来哲欤不然何奋藻摛词之乏也
　　齐乐章
　　齐建元初有司奏郊庙雅乐歌辞旧使学者博士并撰择而用之至于请勅之外凡义学者亦令制焉叅议太庙登歌冝用司徒禇渊辞余悉用谢超宗辞然超宗所撰又多删顔延之谢庄之辞用为新曲而已鼓吹之乐宋齐并用汉曲窜易其名以实当代之事其充庭用十六曲高祖乃去其四存其十二以合四时也如汉曲朱鹭易为木纪汉曲有所思易为期运集之类是已语之先王象成之乐不亦逺乎臣尝观武帝命歌姬舞女奏帷慢之乐为欢曲则抚几称善作哀音则引巾拭泪甚者至于曲终而碎犀如意数枚是不知礼有乐不可极之戒诗有好乐无荒之説也其君也哉【武帝与王公集石头烽火楼令长沙王晃歌子夜歌之曲曲终打床为数叚碎犀如意数枚】
　　梁乐章
　　梁武帝笃信浮屠氏法制善哉大乐大欢天道仙道神王龙王灭过恶除爱水断若轮等十曲皆述佛法号为正乐又有法乐童子伎童子倚歌梵呗设无遮大防则为之至于改汉曲芳树为于穆言大梁阐运君臣和乐休祚方逺也若此之类亦多矣欲其形容一代功德而求福应适速乱亡而已何则佛夷人也其声夷音也武帝不奏中华之声而惟夷音是求其与伊川被发岂殊哉已而侯景引胡人渡江遂破台城王通以为梁亡非释迦之罪者罪其崇信之过也臣尝考梁制十二雅王雅专于三朝用之凡客入及皇帝出閤入宁变服出四箱鼓吹作并奏肆夏皇帝升坐黄钟太蔟二箱更作肆夏然周礼王出入奏王夏賔出入奏肆夏是肆夏之乐天子所以享元侯施于賔客可也施之皇帝出入变器升坐之际不亦乖成周之制紊尊卑之序乎【隋制因之其失一也】
　　陈乐章
　　陈武帝诏求宋齐故事太常卿周宏逊奏曰齐氏承宋咸用元徽旧式惟北郊之礼颇有增益皇帝入坛门奏永至饮福酒奏嘉胙太尉亚献奏凯容埋牲奏幽帝还便殿奏休成众官并出奏肃成此乃元徽所阙永明所加也惟送神之乐宋孝建二年奏肆夏普通荐蔬诏萧子云改诸歌词奏肆夏其相和引依五音第之非随月吹也受禅之后并用梁乐唯改七室舞词而已天嘉元年文帝始定圆丘明堂宗庙之乐或以雅名或以韶名鼓吹作祠用宋曲燕用梁乐盖取神人不相杂揉也及后世嗣位沈荒淫佚靡所不至抑又遣宫嫔习北方箫鼓谓之化北酒酣则奏之陈氏至此江南遂亡举宗北归是代北之应也岂非用夷变夏之祸欤【陈之世盛歌王献之桃叶曲曰桃叶复桃叶渡江不用檝但渡无所苦我自迎接汝后隋晋王伐陈始营于桃叶山下及韩擒虎渡江陈大将陈蛮奴至新林以导北军初后主自作新歌词极哀怨令后宫贵人习而歌之其词曰玉树后庭花花开不复乆亦短祚之明兆也可不戒哉】
　　北齐乐章
　　北齐文宣初禅未遑改制至武成之时始定四郊宗庙之乐羣臣出入奏肆夏牲出入荐毛血奏昭夏迎送神及初献亚献礼五方上帝并奏高明之乐入坛门及升坛饮福就燎位还便殿并奏皇夏以高祖配享奏武德之乐祼地奏登歌四时祭庙及禘祫皇六世祖司空五世祖吏部尚书祖秦州刺史曾祖太尉武正公祖文穆皇帝诸神室并奏始基之乐高祖神武皇帝室奏武德之乐文襄皇帝室奏文德之乐显祖文宣皇帝室奏文正之乐肃宗孝昭皇帝室奏文明之乐其出入之仪并同四郊之礼至于鼓吹二十四曲皆易古名号叙今功德汉曲朱鹭为水德思悲翁为出山东艾如张为战韩陵上之回为于关陇拥离为灭山胡战城南为丘武定巫山高为战芒山上陵为摛萧崩将进酒为破候景君马黄为定汝頴芳树为克淮南有所思为嗣丕基雉子班为圣道洽圣人出为受魏禅上邪为平瀚海临高台为服江南逺如期为刑罚中石留行为逺声至化成为喜瑞臻云为成礼乐其陋至于黄雀钓竿之曲虽不被于鼓吹然不削而去之适芜累一代之乐矣臣观后主时乐工曹妙达安马驹之徒皆所昵狎至有封王开府服簮缨为伶人之事后主亦自能度曲别采新声为无愁曲音韵窈窕极于哀思曲终乐阕莫不掩涕是不知好乐无荒职思其忧诗人所以刺唐也然则国入于周而齐祚以丧岂无所感召而然邪
　　后周乐章
　　后周太祖迎魏武入关声乐阙焉恭帝元年平荆州大获梁氏乐器乃诏曰六乐尚矣其声歌之节舞蹈之容不可得而详也自宜依准成周制其歌舞祀五帝日月星辰用黄帝乐歌大吕祭九州社稷水旱雩禜用唐尧乐歌应钟祀四望飨诸侯用虞舜乐歌南吕祀四类幸辟雍用夏禹乐歌函钟祭山川用殷汤乐歌小吕享宗庙用周武王乐歌夹钟皇帝出入奏皇夏賔出入奏肆夏牲出入奏昭夏藩国客出入奏纳夏功臣出入奏章夏皇后进羞奏深夏宗室防聚奏族夏上酒宴乐奏陔夏诸侯见奏鷔夏皇帝大射歌驺虞诸侯歌貍首大夫歌采苹士歌采蘩其文虽具而未及施用而闵帝受禅明帝践阼虽革魏氏之乐未臻雅正天和元年初造山云舞以备六代建德二年六代乐成奏于崇信殿其宫县依梁三十六架朝防皇帝出入奏皇夏太子出入奏肆夏王公出入奏骜夏诸侯正日献玉帛奏纳夏宴族人奏族夏大防至尊执爵奏登歌十八曲食举奏深夏至宣帝时革前代鼓吹为歌曲十有五改汉诸朱鹭为精季思悲翁为征陇西艾如张为迎魏帝上之回为平窦秦拥离为复洪农战城南为克沙苑巫山高为战河隂上陵为平汉东将进酒为取巴蜀有所思为拔江陵芳树为受魏禅上邪为宣重光君马黄为哲皇出雉子班为平东夏圣人出为擒明彻而卒至于亡者非歌曲之罪也钟鼓无节公私顿弊而已此武帝改乐为七以林钟为宫而卢贲以为将亡之证也【林钟之管即黄钟下生之义黄钟君也而生于臣明隋九五之应也隂者臣也而居孽位隋登庸之兆也】呜呼六乐复于后周而后周无成王之治后庭作于大唐而大唐无帝之乱是无它乐在人和不在声音故也















</div>
    <div class="pagination">
<a href="乐书_page85.html">上一页</a><span>...</span><a href="乐书_page81.html">81</a><a href="乐书_page82.html">82</a><a href="乐书_page83.html">83</a><a href="乐书_page84.html">84</a><a href="乐书_page85.html">85</a><span class="current-page">86</span><a href="乐书_page87.html">87</a><a href="乐书_page88.html">88</a><a href="乐书_page89.html">89</a><a href="乐书_page90.html">90</a><a href="乐书_page91.html">91</a><span>...</span><a href="乐书_page87.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
