<!DOCTYPE html>
<html>
<head>
    <meta charset="UTF-8">
    <title>乐书 - 第 56 页/共 117 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>乐书 - 第 56 页/共 117 页</h1>
    <div class="content">















　　晋大司马桓温屯中堂夜吹警角御史中丞司马恬奏劾大不敬厥明温见之叹曰此儿乃敢弹我真可畏也又陆士衡为河北都督内怀忧懑闻众军警角鼓吹谓其司马孙极曰我今闻此不如华亭鹤鸣然则军中用警角尚矣卫公兵法曰军城及野营行军在外日出没时挝鼓千捶三百三十三捶为通鼓音止角音动吹十二声为一叠三角三鼓而昏明毕是也宋张兴世谓父曰天子鼓角非田家翁所吹然则桓温人臣屯中堂而用之虽欲勿劾得乎哉








　　胡笳似觱篥而无孔后世卤簿用之盖伯阳避入西戎所作也刘琨尝披而吹杜挚尝序而赋岂张博望所传摩诃兠勒之曲邪晋有大箛小箛盖其遗制也沈辽集大胡笳十八拍世号为沈家声小胡笳十九拍末拍为契声世号为祝家声唐陈懐古刘光绪尝勘停歇句度无谬可谓备矣楚调有大胡笳鸣小胡笳鸣并琴筝笙得之亦其遗声欤杜徳曽序笳赋以为老子所作非也









　　胡人卷芦叶为笳吹之以作乐汉筝篴録有其曲李陵有胡笳互动之説是也






<经部,乐类,乐书,卷一百三十>
　　汉有吹鞭之号笳之类也其状大类鞭焉者今牧童多卷芦叶吹之晋先蚕仪注凡车驾所止吹小菰发大菰其实胡笳也古之人激南楚吹胡笳叩角动啇鸣羽发徴风云为之摇动星辰为之变度况人乎刘畴甞避乱坞壁贾胡欲害之者百数畴援而吹之为出塞之声动游客之思羣胡卒泣遯而去刘越石为胡骑围之者数重越石中夜奏之羣胡卒弃围而奔由此观之笳声之感人如此其深施之于戎貉可也晋之施于车驾仪注不几乎变夏于夷邪【刘畴事出曹嘉之晋书刘越石事出世説】















　　芦管之制胡人截芦为之大防与觱篥相类出于北国者也唐宣宗善吹芦管自制杨栁枝新倾杯二有数拍不均尝命俳优辛骨拍不中因瞠目视之骨忧惧一夕而毙非寛仁之主也【唐咸通中丞相李蔚自大梁移镇淮海甞搆池亭目曰赏心有小校薛阳陶因献朱崖李相陆畅元白所撰芦管歌萹一轴次出其管兹亭奏之盖其管絶微毎于一觱篥管中常容三管桂苑丛谭所载也】










　　沈约曰胡箎出于胡吹非雅器也今太乐雅箎长一尺二寸则箎之小者非尺有四寸之大者也孔子上出三分名翘后世有笛吹谓之小箎岂亦出于胡吹欤箎或作防者与龠不齐故也













　　马融赋笛以谓出于羌中旧制四孔而已京房因加一孔以备五音风俗通汉武帝时丘仲作尺四寸笛后更名羌笛焉宋书云有胡笛小箎出于鼓吹岂梁之胡歌邪灵帝好胡笛而汉室以倾明皇喜胡箫而唐祚几坠以中华万乘之主耽外夷淫乱之音则天下何以观化焉哉然而不乱且亡未之有也广雅曰籥谓之笛七孔有黄钟大吕二均声盖不考笙师籥篴异器之过也古者羌笛有落梅花曲开元中有李谟善吹独歩当时越

　　州刺史皇甫政月夜泛鉴湖命谟吹笛谟为之尽妙时有一老父泛舟聴之因奏一声湖波摇动笛遂中裂即探怀中一以毕其曲政视之有三龙翊舟而聴老父曲终以笛付谟谟吹之竟不能声而老父亦失所在矣大中以来有王六六王师简亦妙手也













</div>
    <div class="pagination">
<a href="乐书_page55.html">上一页</a><span>...</span><a href="乐书_page51.html">51</a><a href="乐书_page52.html">52</a><a href="乐书_page53.html">53</a><a href="乐书_page54.html">54</a><a href="乐书_page55.html">55</a><span class="current-page">56</span><a href="乐书_page57.html">57</a><a href="乐书_page58.html">58</a><a href="乐书_page59.html">59</a><a href="乐书_page60.html">60</a><a href="乐书_page61.html">61</a><span>...</span><a href="乐书_page57.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
