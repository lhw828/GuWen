<!DOCTYPE html>
<html>
<head>
    <meta charset="UTF-8">
    <title>乐书 - 第 41 页/共 117 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>乐书 - 第 41 页/共 117 页</h1>
    <div class="content">









　　考工记韗人为臯陶长六尺有六寸左右广六寸中厚三寸穹者三之一上参正先儒以为晋鼓其制大以短盖所以鼓金奏也钟师以钟鼓奏九夏镈师掌金奏之鼓岂晋鼓欤易曰晋进也古者兵法以鼓进以金止以晋鼓金奏进其所止故也司马春振旅军将执晋鼓吴与越战载常建鼓韦昭谓建鼓为楹而植之盖晋鼓之建于军犹路鼓之建于寝故也李照制晋鼓为乐节然晋鼓所以鼓金奏非所以节乐也








　　大司马春振旅师帅执提郑氏曰马上鼓有曲木提持鼔立马髦上者故谓之提贾公彦曰郑氏据当时有单骑举以况周其实周时无骑法也然古者军容以车非无骑法也不然左氏何以称齐鲁相遇以鞍为几乎礼记称前有车骑史记称赵王骑射盖骑法之设其来尚矣后世鼔吹有节鼔以木持而击之岂其遗制欤


<经部,乐类,乐书,卷一百十七>








　　镈师凡军之夜三鼜皆鼔之守鼜亦如之掌固曰夜三鼜以戒号郑氏皆谓鼓之以鼖鼔然鼖虽鼓人用之以鼔军事诸侯执之以振旅要皆非警夜之鼜鼔也司马法曰昏鼔四通为大鼜夜半三通为晨戒平旦五通为明三鼜之制大致若此郑氏之説不亦昧乎宋沈约乐志曰长丈二尺曰鼜鼔凢守备及役事鼔之其言守备则是及鼓役事则非矣鼔人不云乎鼛鼔鼔役事曷尝以鼜鼓合而一之乎盖役事上之所以役下警守下之所以事上役下必以仁未尝不欲缓故以臯鼔事上必以义未尝不欲蚤故以鼜鼔鼜恺之乐比宾射为轻故眡了先言宾射而鼜恺献亦如之然军警夜以鼜所以同忧戚也献功以恺所以同和乐也惟能同忧戚然后可与同和乐故恺乐献于社而眡了奏钟鼔以乐之若然者人人孰不出死断亡而愉哉









　　乐书卷一百十七
　　钦定四库全书
　　乐书卷一百十八
　　宋　陈　撰
　　乐图论
　　雅部
　　八音【革之属下】
　　鼔论　　　朔鼔　　　鼓
　　应鼔　　　鼙鼔　　　鲁鼔
　　薛鼔　　　咢
　　鼔论
　　雷积阳气而后成声虫待雷声而后啓蛰先王之为鼔其冒之也必以启蛰之日其伐之也必为冬至之音盖冬至之节五隂用事而一阳复焉启蛰之日三隂用事而三阳泰焉以一阳之器冒于三阳之时其声象雷其形象天其于乐象君故凡鼔琴瑟鼔钟鼔磬鼔柷鼔敔鼔簧鼔缶皆谓鼔以鼔无当于五声五声不得不和故也传曰鼔所以检乐为羣音之长是鼔为五声之君五声又以中声为君故鼔大而短则其声疾而短闻小而长则其声舒而逺闻然则大而不短小而不长则其声必适舒疾之节其闻必适短逺之衷一防归中声而已鼔之为用岂不大矣哉以之祀天神曰雷以之祭地只曰灵以之享人鬼曰路鼔军事则为鼖鼔役事则为鼛鼔金奏则为晋以至引之而为应之而为应始之而为朔警之而为鼜执之而为提卑之而为鼙兆之而为鼗其所以和之节之止之通之又不过錞铙镯铎焉然则先王之为乐也节矣盖乐之作也用雅部之鼔先王之乐也用胡部之鼔四夷之乐也用俗部之鼔则世俗之乐而已世俗之乐孟子之所深辟四夷之乐先王陈之于门外以示逺人来服而不以夷乐乱华音也盖四夷之乐陈于国门之外可也唐明皇虽通音律尤善羯鼔而宋璟相之不知师用雅乐以革君心之非反善腰鼔羯鼔深论制作之法使其君闻而悦之夫岂知周公之于成王作六乐禁四声以善其心之意哉唐之贤相称于前者不过房杜闻于后者不过姚宋然文皇有兴礼乐之问而房杜不能对明皇有喜夷乐之心而宋璟又从而道之终唐之世典章文物虽号为至盛然卒于昬乱而后已无礼乐以文之故也彼哉彼哉亦焉用彼相为哉今大鼔冬至之音也风俗通谓鼔者春分之音万物皆鼔甲而出故谓之鼔其言不经君子不取也

















　　周官小师凡小乐事鼓仪礼大射一建鼓在其南东鼓朔鼙在其北有瞽诗曰应田县鼓先儒以田为则朔鼙皆小鼓也以其引鼓故曰以其始鼓故曰朔仪礼有朔无周礼有无朔互备故也然鼓小师之职而大师非不与也特令奏之而已后世乐府有左鼙右应之鼓设而不击用四散鼓在县四隅击以为节不合仪礼之制革而正之可也亦作一名鞞









　　礼器曰县鼓在西应鼓在东诗曰应田县鼓尔雅曰小鼓谓之应盖堂下之乐以管为本器之尤小者也应之为鼓鞞之尤小者也周官小师大祭祀下管击应鼓彻歌大飨亦如之是作乐及其小者乃所以为备也大师大祭祀击拊鼓亦此意欤今夫祀天神以雷鼓雷鼗祭地以灵鼓灵鼗享人鬼以路鼔路鼗而又击应鼓者当堂上击拊之时则堂下击应鼓以应之然后播鼗而鼓矣应施于击拊又施于歌彻其乐之终始欤








　　行军者所鼓也故周人论司马所执五鼓推而上之王执路鼓鼓之尤大者也推而下之旅师执鼙鼓之尤小者也尊者执大卑者执小上下之分也司马法曰万人之师执大鼓千人之师执鼙仪礼大射应鼙在阼阶西建鼓之东朔鼙在西阶西建鼓之北鼙【阙】鼓其声皆以讙为主及比建而用之则鼙常在其左矣古之奏乐先击西朔而东鼙应之是朔鼙倡始者也应鼙和终者也礼图谓商人加左鞞右应为众乐之节盖不考仪礼左应右朔之过也鼙或鼓在卑上于鼓为卑故也或革在卑右以其上革故也
　　鲁鼓　　薛鼓
　　○□○○□□○□○○□半○□○□○○○□□○□○鲁鼓○□○○○□□○□○○□□○□○○□□○半○□○○○□□○薛鼔取半以下为投壶礼尽用之为射礼司射庭长及冠士立者皆属賔党乐人及使者童子皆属主党鲁鼓○□○○□□○○半○□○○□○○○○□○□○薛鼓○□○○○○□○□○□○○○□○□○○□○半○□○□○○○○□○
　　少仪曰侍射则约矢侍投则拥矢胜则洗而以请客亦如之是投壶之礼大槩与射礼相似其所异者特繁简不同尔以鲁薛鼓节论之圆者击鼙方者击鼓取半以下为投壶礼尽用之为射礼闻鼔节则知其事矣鲁薛所令之辞所制之鼓虽见于经其详不可得而知也观春秋之时齐晋之君盖尝用此中行穆子相之晋侯先穆子曰有酒如淮有肉如坻寡君中此为诸侯师中之齐侯举矢曰有酒如渑有肉如陵寡人中此与君代兴中之古之人以此行燕礼为会同之主于其中否以卜兴衰其重投壶之礼如此则鲁薛之详亦不是过也后世有骁壶之乐岂其遗制欤
　　咢
　　韩诗曰有章曲曰歌无章曲曰謡故释乐以徒歌谓之謡则徒击鼓谓之咢其无章曲可知矣诗曰或歌或咢盖歌乐之正也咢非乐之正也特歌之助而已周成王之时内亲睦九族外尊事黄耇而燕飨之其乐无所不备如此抑何诚礼之至邪



　　乐书卷一百十八
　　钦定四库全书
</div>
    <div class="pagination">
<a href="乐书_page40.html">上一页</a><span>...</span><a href="乐书_page36.html">36</a><a href="乐书_page37.html">37</a><a href="乐书_page38.html">38</a><a href="乐书_page39.html">39</a><a href="乐书_page40.html">40</a><span class="current-page">41</span><a href="乐书_page42.html">42</a><a href="乐书_page43.html">43</a><a href="乐书_page44.html">44</a><a href="乐书_page45.html">45</a><a href="乐书_page46.html">46</a><span>...</span><a href="乐书_page42.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
