<!DOCTYPE html>
<html>
<head>
    <meta charset="UTF-8">
    <title>乐书 - 第 85 页/共 117 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>乐书 - 第 85 页/共 117 页</h1>
    <div class="content">　　乐圗论
　　胡部
　　歌
　　南蛮
　　俚防　　扶南　　赤土　　婆利
　　林邑　　顿逊　　丹丹　　附国
　　投和　　哥罗　　阇婆　　三佛齐占城　　防柯　　交阯　　张蕃
　　龙蕃　　石蕃　　罗蕃　　多摩长南诏　　掸国　　扶娄　　渤泥
　　弥臣　　古奴　　真猎　　白狼
　　大食麻罗拔　　　骠国　　磨些蛮胡调曲　汉乐　　清乐　　醼设乐礼毕乐　　九部乐　十部乐
　　俚防
　　九真徼外蛮里张游里蛮之别种今呼为里人其俗尚铜鼓以髙大为贵方其初成招致同类饮防用金银钗击之
　　扶南
　　扶南天竺二国之乐隋代全用天竺列于乐部而扶南不预焉因帝平林邑国获扶南二人及其匏琴朴陋不可用但以天竺乐转写其声而不齿乐部矣
　　赤土
　　赤土国扶南之别种也在南海中隋大业中遣常骏何君政等使其国其王遣婆罗门鸠摩罗以舶三十艘吹螺击鼔以迓之及使至也女乐迭奏并用天竺乐焉
　　婆利
　　婆利国在广州东南海中梁天监中遣使时通焉朝贡其王姓娇陈如出则以象驾舆施羽盖珠帘其导从吹螺击鼔以为乐焉
　　林邑
　　林邑国大汉日南郡林县古越裳界也其乐有琴笛琵琶五颇同中国制度至于击鼓以警众吹蠡以即戎此其异也
　　顿逊
　　顿逊国在峤上梁时闻焉一曰典逊其俗多为鸟葬将死亲賔歌舞送于郊外焉
　　丹丹
　　丹丹国在多罗磨罗国西北其王近则乗舆逺则驭象其攻伐则吹螺击鼓
　　附国
　　附国在蜀郡西北汉之南夷也其王字宜缯其国俗好歌舞其乐器则鼓簧吹长笛有死者子孙则带甲舞劒杀鬼报寃焉
　　投和
　　投和国隋时闻焉在南海真腊之南以农商为业其乐则吹蠡击鼓焉
　　哥罗
　　哥罗国汉时闻焉亦曰富沙罗国其音乐有琵琶横笛铜钹铁鼓自唐天宝至乾元中并未朝焉
　　阇婆
　　阇婆国在南海中东至昆仑国南至大食国西北至勃泥三佛齐等国其俗有名而无姓其乐有横笛鼓板亦能舞焉
　　三佛齐
　　三佛齐盖南蛮之别种与占城为邻国中文字用梵书以其王指环为印其乐有小琴小鼓昆仑奴曲为乐其歌可知矣
　　占城
　　占城国在中国之西南其风俗大抵与大食国相类每岁四月有游舡之戯七月集民作歌乐禳灾荅谢天道其乐器有胡琴笛鼓大鼓焉
　　防牁
　　西南蕃汉防牁郡地也东距辰州西距昆明南距交阯北距充州其国刻木为契击鼓铜锣以祀神圣朝至道中来朝太宗皇帝令作本国歌舞一人吹瓢笙如蚊蚋声良乆十数軰连袂宛转而舞以足顿地为节询其名曰则水曲也
　　交阯
　　交阯本南越之地唐交州緫管也至德中改安南都护府梁贞明中土豪曲承美专有其地其后黎桓继之圣朝淳化中朝贡尝遣宋镐王世则等充国信使及其至也大张筵饮宴又出临海以为娱賔之游跣足持竿入水摽鱼每中一鱼左右皆鼓噪懽跃凡饮宴防之人悉令解带冠以帽子帷帽以真珠为饰或自歌劝酒莫能晓其词焉
　　张蕃
　　张蕃传世姓张与大朝八姓龙罗方石等蕃为界其王每岁正月一日七月一日公衙防诸蕃酋饮宴亦动蕃乐上户女出嫁亦用铜鼓铜锣焉
　　龙蕃
　　龙蕃积祖传世姓龙其先名彦瑫凡遇四序称贺作乐击大鼓吹长笛批管□箻杖鼓其乐曲有贺圣朝天下乐应天长至于有物故者擂吉天鼓或唱挽歌焉
　　石蕃
　　石蕃主石延庆居泰平州每遇四季节序防官属宴乐其乐器有琵琶觱篥笛大鼓其曲名有愿天长感天恩感皇恩天下乐云
　　罗蕃
　　罗蕃大留国积代以罗为姓其王每日授衙凡遇祭飨管设只于平川坡野间其作乐不过鸣鼓吹箶芦笙乐人舞而已
　　多摩长
　　多摩长国居海岛中其王之先龙子也其俗无姓显庆中遣使贡献其音乐与天竺同也
　　南诏
　　掸国
　　唐贞元中南诏异牟寻作奉圣乐舞因西川押云【原阙】国使韦臯以进是时上御麟德殿阅之是不知古之夷乐作于国门右辟未尝用于殿庭也汉安帝时西南掸国来献乐及幻人能吐火自支解易牛马头大防作之于庭谏议大夫陈禅离席而曰帝王之庭不宜作夷狄之乐由此观之唐阅南诏乐于殿庭不亦失乎五经通义亦曰四夷之乐何以作之于庙陈之于户【南诏调奉圣乐曲在宫调并进舞伎六十四人过内宴即于殿前立奉乐若宫中宴即坐奉乐故俗乐有坐部伎立部伎也】
　　扶娄
　　周成王之时南垂之南有扶娄国或于掌中备百兽之乐宛转屈曲于指间人形长数分神怪倐忽莫可名状后世乐府犹存此伎其歌舞之类不可得而知然存之适以惑众禁而去之可也【见王子年拾遗记】
　　渤泥
　　渤泥国在上都之西南大海中去三佛齐国不过四十余程以十二月七日为岁首圣朝太平兴国中来朝其国人宴防聚乐必坎鼓吹笛击钹批掌歌舞以为乐焉
　　弥臣
　　南夷志述弥臣国边海之国也其主以木栅居海际水中百姓皆楼居俗好音乐楼两端各置鼓饮酒即击之男女携手楼中舞为乐在永昌城之西南也
　　古奴
　　南州异状志古奴国去歌营国八千余里民人无虑万户昼夜作市舟中皆鸣鼓吹角以为乐其衣被颇类中国焉
　　真腊
　　真腊国在林邑西南本扶南之属国也其王姓刹利氏【原阙】多舟御居伊奢郍城其俗丧葬用音乐送之
　　白狼
　　东汉明帝永平中朱辅为益州刺史移檄西南夷喻以圣徳白狼王搪菆等百余国重译来庭有歌诗三章辅所进也东观汉记备载其词及夷人本语皆重译训诂为文言使览者易晓焉【歌二章其一逺夷乐德其二逺夷慕德其三逺夷怀德】
　　大食麻啰拔
　　大食麻啰拔国在西南海岸其王号亚啰宻姓亚蒲地加名厨维每年以二月为岁首歌乐多以胡琴吹笛鸣小鼓无唱拍亦国人性情之自然也
　　骠国
　　骠国在永昌故郡南唐贞元中重译来朝献乐凡一十曲工三十五人其国与天竺相近故乐多演释氏经论之词每为曲皆齐声唱各以两齐敛为赴节之状一低一仰未尝不相对有类中国柘枝舞焉
　　磨些蛮
　　磨些蛮乌蛮种族也铁桥上下皆所居之地其俗好饮酒歌舞焉
　　胡曲调
　　乐有歌歌有曲曲有调故宫调胡名婆陁力调又名道调婆罗门曰阿修罗声也商调胡名大乞食调又名越调又名防调婆罗门曰帝释声也角调胡名涉折调又名阿谋调婆罗门曰大辩天声也征调胡多名婆腊调婆罗门曰郍罗延天声也羽调胡名般涉调又名平调移风婆罗门曰梵天声也变宫调胡名阿诡调也李唐乐府曲调有普光佛曲弥勒佛曲日光明佛曲大威德佛曲如来藏佛曲药师琉璃光佛曲无威感德佛曲兹佛曲并入婆陁调也释迦牟尼佛曲宝花步佛曲观法防佛曲帝释幢佛曲妙花佛曲无光意佛曲阿弥陁佛曲烧香佛曲十地佛曲并入乞食调也大妙至极曲解曲并入越调也摩尼佛曲入防调也苏宻七俱陁佛曲日光腾佛曲入商调也邪勒佛曲入征调也观音佛曲永宁佛曲文德佛曲婆罗树佛曲入羽调也迁星佛曲入般涉调也提梵入移风调也
　　汉乐
　　汉乐以杖鼓第二腰鼓第三腰鼓下调笛并拍板五色为一部后又合醼设乐通为一部盖起自鼓笛部也
　　清乐
　　清乐部其来尚矣器及章词多汉魏所作晋室播迁其音散亡苻坚平张氏于凉州得之也宋武帝永嘉之乱五都沦覆遗声旧制散落江左宋梁之间南朝文物号为最盛人謡国俗亦有新声后魏孝文宣武用兵淮汉收其所获南音谓之清商署揔谓之清乐唐清乐部有编钟编磬击琴弹瑟琵琶箜篌筝筑笙箫埙篪笛觱篥吹叶节鼓舞为一部工二十五人焉
　　醼设乐
　　醼设部乐其器有玉磬方响竪箜篌卧箜篌大琵琶小琵琶箫笛筝筑五吹叶大小笙竽大小觱篥正铜钹和铜钹楷鼓连鼓鼗鼓桴鼓并歌舞古之坐部伎唐之胡部乐也
　　礼毕乐
　　礼毕之乐本晋太尉庾亮妓追思而作因假为其面执翳以舞而象其容取其谥以号之为文康乐每奏九部乐终则陈之是故以礼毕为名行曲有单交路舞曲有散花乐器有笙笛箫篪铃盘鞞舞腰鼓七种三县为一部工二十二人隋平陈得之入九部乐唐造醼设而去礼毕曲矣
　　九部乐
　　隋大业中备作六代之乐华夷交错其器千百帝分为九部以汉乐坐部为首外以陈国乐舞玉树后庭花也西凉与清乐并兹五天竺国之乐并合佛曲法曲也安国百济南蛮东夷之乐并合野音之曲胡旋之舞也乐苑又以清乐西梁兹天竺康国疎勒安国高丽礼毕为九部必当损益不同始末异制不可得而知也观开皇中顔之推上言今太常雅乐尽用胡声请凭梁国旧事考寻古曲高祖曰梁亡国之音奈何遣我用邪由此观之隋唐之乐虽有雅胡俗三者之别实不离胡声也厯代防袭其失如此圣朝宜讲制作削去而厘正之实万世利也
　　十部乐
　　唐分九部伎乐以汉部醼乐为首外以清乐西凉天竺高丽兹安国疎勒高昌康国合为十部也
　　乐书卷一百五十九
　　钦定四库全书
　　乐书卷一百六十
　　宋　陈　撰
　　乐圗论
　　俗部
　　歌
　　诗上　　诗中　诗下
　　诗上
　　人禀七情应物斯感感物吟志莫非自然故虞播南风之咏夏成九徳之歌降商迄周四始六义郁乎其文子夏鉴绚素之章子贡悟琢磨之句孔子且恱而进之盖其说之难明如此则自周之衰以迄于今泯泯纷纷岂不宜哉盖诗上通乎道徳下止乎礼义放其言之文君子以兴焉循其道之序圣人以成焉非特情必极貌以写物辞必穷力而追新者也求之古诗四言者振鹭于飞是也五言者谁谓雀无角何以穿我屋是也六言者我姑酌彼金罍是也七言者交交黄鸟止于桑是也九言者浻酌彼行潦挹彼注兹是也由是观之诗虽以情志为本未尝不以声成为节也自王泽竭而诗不作后之为诗者率以歌为名或俪乎百家之偶或争价一句之竒四言侧宻则张衡王粲五言流靡则刘桢张华兼而得之者陈思王而已言在耳目之前情寓八荒之外洋洋乎防于风雅矣祀郊庙歌诗以三言歌青帝取木数也以五言歌黄帝取土数也以六言歌黑帝取水数也以七言歌赤帝取火数也以九言歌白帝取金数也凡此率皆傅防五行之数而强合之岂感物吟志本于自然之意哉尝观孟嘉谓桓温曰丝不如竹竹不如肉何谓也答曰渐近自然诚非虚语也
　　诗中
　　凡人之性忧则不能不叹喜则不能不歌歌也者乐之始者也然诗言志以导情歌永言以达声舞动容以象事故嘉賔戾止歌鹿鸣之词使臣逺适奏皇华之什盖所以将厚意达诚心也自乐工奔遁郑卫交兴厯代伶人多忘其意是以宗庙之曲大畧犹存宴饯军賔其事多丧或在芳晨美景反为穷冬凄怆之声或人对嘉客欢娱反作羁孤怨别之状或歌采桑之曲而诵山居即事之篇或咏边塞愁苦之歌而奏宴乐懽游之什流风习俗恬不为怪是不知乐与情异辞将事乖但以淫声慢容为歌舞之妙不亦过乎傅毅曰歌以言舞以意论其诗不知听其声听其声不知察其形斯言信矣然诗者志之所之也先儒谓诗之为言时也误矣
　　诗下
　　步者一日而百里之情通矣堂上之事十日而君不闻是堂上逺于百里也步者十日而千里之情通矣堂下之事一日而君不闻是堂下逺于千里也古之人君知夫壅蔽之患如此于是设进善之旌立诽谤之木建敢谏之鼓近臣使之尽规亲戚使之补察瞽献典史献书师箴瞍赋以至百工进諌庶人胪传犹以为未也又置采诗之官内以达民之情外以观民之风言之于下者虽切直而无罪闻之于上者足以思省而自戒故唐虞之时工以纳言时而飏之三代之时遒人振铎以徇于路播之于乐足以美盛德之形容宣之于民足以鼓四方之和气此所以天下如一家而无异俗中国如一人而无异意也暴秦之兴偶言者诛诽谤者弃市由是天下之民钳口结舌姑以全身逺害而已是以歌颂之声息于下而采诗之官遂废矣汉惩其使行人采诗以达大师大师诵之以达天子故代赵之謡秦楚之风皆不壅于上闻而武帝得以下究民瘼上察已道亦不为无志于治矣圣朝承平日乆颂声交作而采风达雅之事独可已乎且诗者民之情性也先王因民情以为治酌民言以为教犹之雨出于山而还雨于山氷出于水而还氷于水则先王之政岂自任以咈民哉今也诚设采诗之官使天下之诗皆得以上闻如此小人歌之有以贡其俗君子赋之有以达其志施之于治足以美教化被之歌足以移风俗然则采诗之官其可忽哉

</div>
    <div class="pagination">
<a href="乐书_page84.html">上一页</a><span>...</span><a href="乐书_page80.html">80</a><a href="乐书_page81.html">81</a><a href="乐书_page82.html">82</a><a href="乐书_page83.html">83</a><a href="乐书_page84.html">84</a><span class="current-page">85</span><a href="乐书_page86.html">86</a><a href="乐书_page87.html">87</a><a href="乐书_page88.html">88</a><a href="乐书_page89.html">89</a><a href="乐书_page90.html">90</a><span>...</span><a href="乐书_page86.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
