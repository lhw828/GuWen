<!DOCTYPE html>
<html>
<head>
    <meta charset="UTF-8">
    <title>乐书 - 第 20 页/共 117 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>乐书 - 第 20 页/共 117 页</h1>
    <div class="content">








　　乐书卷六十五
　　钦定四库全书
　　乐书卷六十六
　　宋　陈　　撰
　　诗训义
　　小雅【何人斯　鼓钟　　楚茨】
　　何人斯
　　伯氏吹壎仲氏吹篪
　　壎之为器平底六孔水之数也中虚上锐火之形也壎以水火相合然后成器亦以水火相和然后成声故大者声合黄钟大吕小者声合太蔟夹钟一要宿中声之和而已先儒谓围五寸有半长三寸有半盖取诸此篪之为器大者尺有四寸阴数也其围三寸阳数也小者尺有二寸则全于阴数而已要皆有翘焉一孔上达寸有三分而横吹之篪为不齐者也尔雅曰大埙谓之器大箎谓之沂器则六孔交鸣而喧哗沂则出于一孔而其声清以辨也土王于长夏而壎土音也有伯氏之意焉竹王于仲春而篪竹音也有仲氏之意焉故曰伯氏吹壎仲氏吹篪板诗曰天之牖民如壎如篪是壎篪异器而同乐伯仲异体而同气故诗人取以况焉观周官小师教埙瞽蒙播之笙师兼篪而教之详于埙畧于篪者以埙主倡始不得不详篪主和终而已不得不畧不亦寓伯仲之防乎昔暴公之于苏公以义相友有兄弟之亲以情相欢有埙篪之乐是虽靡不有初而鲜克有终真余耳之光初萧朱之隙末也丧其本心亦已甚矣谯周曰幽王之时暴辛公善埙苏成公善篪由是观之岂诗人因其所善取譬耶世本曰暴公作埙苏公作篪是不知埙箎之作其来尚矣壎又作埙篪又作防者焉金方而土员水平而火锐一从熏火也其彻为黑则水而已一从员则土之形也籥本起黄钟之龠如笛而三孔所以通中声也篪或作防者与龠不齐故也
　　鼓钟
　　鼓钟锵锵淮水汤汤忧心且伤淑人君子怀允不忘鼓钟喈喈淮水湝湝忧心且悲淑人君子其徳不回鼓钟伐鼛淮有三洲忧心且妯淑人君子其徳不犹鼓钟钦钦鼔瑟鼔琴
　　周官镈师掌金奏之鼓凡祭祀鼓其金奏之乐礼记晋平公鼓钟杜蒉闻钟声曰安在尔雅曰徒鼓钟谓之脩盖鼔钟之诗刺幽王为流连之乐鼓作其钟于淮水之上乐而忘反者也非持鼓钟以自娱抑又伐鼛以劳人而琴瑟笙磬管籥之乐无不备举亦异乎先王所为而已昔齐景公欲为流连之乐而晏子以谓先王无是之乐卒能出舍于郊兴发以补不足作征招角招君臣相恱之乐是得易所谓防豫成有渝无咎者也幽王流连而不知反曾齐景公之不若诗人如之何不刺之邪
　　笙磬同音
　　凡音之起由人心生也妙有以通八卦之徳显有以类万物之情故离音丝其发为琴瑟震音竹其发为笙干音石其发为磬周官眡了掌击笙磬笙师掌共钟笙之乐仪礼大射乐人宿县于阼阶东笙磬西面其南笙钟是磬与笙同为阳声击应笙之磬而笙亦应之也钟与笙则一阴一阳而已鼓应笙之钟而笙亦应之也笙磬作于堂之上下异器而同音笙镛均作于堂下异音而同乐此书诗所以异致欤鼔钟钦钦虽敬而有不足之意鼓瑟鼓琴则先大后小皆以反为文者也笙磬同音则声应相保而为和以雅以南以籥不僭则节之以中声而不乱皆不至慢易以失节者也言以反为文刺幽王之不知反言不至慢易以失节刺幽王之不知节陈善闭邪之道也
　　以雅以南以籥不僭
　　雅者中国之乐也南者南夷之乐也春秋书万入去籥万武舞也籥文舞也谓之雅则声音节奏合于雅言雅则颂可知矣谓之南则南夷之乐言南则三方可知矣籥则文舞言籥则万可知矣华夷之乐虽殊要之播于中声之籥而执以舞之则声容有节而不僭矣先王作乐崇徳始也鼓钟以致其敬中也鼓瑟鼓琴笙磬同音以致其和终也以雅以南以籥不僭以致其节周官鼓人掌六鼓四金之音声以节声乐以和军旅大师掌六乐声音之节与其和礼曰夫敬以和何事不行盖敬胜则乖而离必以和济之语所谓礼之用和为贵之意也和胜则荡而流必以节正之语所谓知和而和以礼节之之意也作乐终始不失乎礼周官所谓乐礼是已若然庸讵有流湎慢易之患耶幽王徒有是乐而无徳以宜之鼓钟之刺曷可已哉
　　楚
　　礼仪既备钟鼓既戒
　　礼乐之于天下无主不止无文不行故主减与盈者礼乐之情也以进与反者礼乐之文也礼仪欲其既备是礼主其减而以进为文也岂卑者举之罄者与之之意欤钟鼔欲其既戒是乐主其盈而以反为文也岂髙者下之饶者取之之意欤古之行聘礼酒清人渇而不敢饮肉干人饥而不敢食日莫人倦而不敢惰得非礼仪欲其既备耶以钟鼓奏九夏而终之以祴夏骜夏九叙惟歌而终之以戒之用休得非钟鼓欲其既戒耶礼乐所施如此则其用于祭祀以交神人亦何独不然盖贤君子之祭也致其诚信与其忠敬奉之以物道之以礼安之以乐参之以时明荐之而已矣不求其为此孝子之心也楚之诗君子思古之贤君得四海之欢心而与之祭祀我孔熯矣式礼莫愆致诚信忠敬之谓也苾芬孝祀奉之以物之谓也礼仪既备道之以礼之谓也鼔钟既戒安之以乐之谓也孝子之心如此而已此所以孝孙徂位工祝致告也祭义曰反馈乐成荐俎序其礼乐备其百官奉承而进之于是喻其志意以其恍惚以与神明交庶或飨之此之谓欤















　　乐书卷六十六
　　钦定四库全书
　　乐书卷六十七
　　宋　陈　撰
　　诗训义
　　小雅【楚茨　莆田　车舝　宾之初筵】
　　楚
　　鼓钟送尸神保聿归诸宰君妇废彻不迟
　　惟圣人为能飨帝惟孝子为能飨亲故祭之日乐与哀半飨之必乐已至必哀是乐之所以迎来哀之所以送往也然则鼓钟送尸神保聿归则反乐而不哀者岂孝子之情也哉哀以送往孝子之心也鼓钟送尸先王之礼也以礼废心则不仁以心忘礼则不智二者并行夫然后全之尽之也周官大司乐凡乐事尸出入则奏肆夏钟师凡乐事以钟鼓奏九夏然则鼓钟送尸庸非奏肆夏之乐乎内宗掌宗庙之祭祀荐加豆笾及以乐彻则佐传豆笾外宗掌宗庙之祭祀似王后荐玉豆眡豆笾及以乐彻亦如之则诸宰君妇之彻有乐可知矣古之作乐钟鼓既设未尝不终之以舞则送尸之乐虽不言舞以钟鼔见之也祭统曰及入舞君执干戚就舞位君为东上冕而总干率其羣臣以乐皇尸是故天子之祭也与天下乐之诸侯之祭也与竟内乐之鼓乐送尸神保聿归继之以诸父兄弟备言燕私乐具入奏以绥禄岂非鼓舞以乐皇尸与天下乐之之意耶
　　乐具入奏
　　周官乐师凡乐出入令奏钟鼓盖乐之用于天下明则有燕飨幽则有祭祀先王于祭祀之末既归宾客之俎矣又能备燕私以亲诸父兄弟则仁之至义之尽也乐也者不过乐斯二者而已宗庙之礼既毕复具入奏于燕私之所则钟鼓备设所以亲同姓成和乐也湛露天子所以燕诸侯其诗曰厌厌夜饮在宗载考亦此意欤古之作乐奏黄钟者必歌大吕舞云门奏太蔟者必歌应钟舞咸池言乐具入奏则歌舞具举岂特钟鼓而已哉
　　甫田
　　琴瑟击鼓以御田祖
　　古者有事于释奠祭先师有事于瞽宗祭乐祖养老祭先老执爨祭先炊马祭先牧食祭先饭然则于田祭田祖亦示不忘本始而已盖备物而祭之者礼也作乐而御之者乐也然离音丝而琴瑟以之南方之乐也坎音革而击鼓以之北方之乐也南方至阳用事而阴萌焉故万物自是而之死北方至阴用事而阳萌焉故万物自是而之生甫田之御田祖必琴瑟击鼓者以自冬徂春农事则终而复始百谷则死而复生故作是乐以御之各有度数存焉用是以祈甘雨则阴阳和百谷生其于介稷黍谷士女也何有周官籥章凡国祈年于田祖龡雅击土鼓以乐田畯国祭蜡则龡颂击土鼓以息老物又曰国索鬼神而祭祀则以礼属民而饮酒于序以诗推之攸介攸止烝我髦士以我齐明与我牺羊以社以方则蜡以息民之祭也琴瑟击鼓以御田祖以祈甘雨则祈年之祭也于蜡祭言礼以见乐于祈年之祭言乐以见礼诗人之法言也
　　车舝
　　四牡騑騑六辔如琴
　　郑风曰琴瑟在御莫不静好则琴常御之乐也卫风曰公庭万舞在前上处则舞前处之乐也以六辔御四牡和正而有节无以异于常御之琴故车舝以如琴言之两骖在前疾徐而有节无以异于前处之舞故太叔于田以如舞言之
　　宾之初筵
　　钟鼓既设举醻逸逸
　　庶人有主皮之射而无宾射燕射士有宾射燕射而无大射大射惟王于诸侯为然周官大司乐大射王出入令奏王夏及射令奏驺虞诏诸侯以弓矢舞盖宾之初筵钟鼓既设不过奏王夏驺虞而已奏王夏明其大一统也奏驺虞明其乐仁而杀以时也然则王射以驺虞大夫士之乡射亦以驺虞者乡射询众庶亦欲官备于天子也大射记钟人以钟鼔奏陔夏大司乐奏王夏乡射特以鼓奏陔夏何也曰奏王夏主王出入言之以钟鼓奏陔夏主射节言之君尊故有钟鼓大夫士卑特用鼓而已考之大射记乐人宿县于阼阶东笙磬西面其南笙钟其南鑮皆南陈建鼓在西南鼓应鼙在其东南鼓西阶之西颂磬东面其南鼓其南鑮皆南陈一建鼓在西阶之东南面簜在建鼓之间鼗倚于颂磬西纮以至瑟歌鹿鸣三终下管新宫三终举旌以宫偃旌以商始奏肆夏中奏貍首卒奏陔骜是诗特言设钟鼓者举大以该之也彤弓言钟鼓既设为飨有功诸侯故此言钟鼔既设为大射择士故也
　　乐书卷六十七
　　钦定四库全书
　　乐书卷六十八
　　宋　陈　撰
　　诗训义
　　小雅【賔之初筵】
　　大雅【灵台】
　　宾之初筵
　　籥舞笙鼓乐既和奏
　　道生一则奇而为阳一生二则偶而为隂二生三因隂阳参合而为冲气籥之为器如笛而三孔律度量衡所出隂阳冲气所宣一龠之实所不能述而册之所书亦不能记也伊耆氏用苇以始之后世用竹以易之律度所生隂阳合焉所以通中声也故大者谓之产以其声生出不穷也小者谓之箹以其声不至流纵也中者谓之仲则适细大之中而已要之皆道春分之音应文舞之节也周官籥师掌教国子舞羽龡籥鼓羽籥之舞笙师掌教龡笙籥则舞羽龡籥所谓籥舞也鼓羽籥之舞而以笙师教龡籥焉所谓笙鼓也笙师凡飨射共钟笙之乐燕乐亦如之则燕射之乐籥舞笙鼓无所不备此仪礼所谓簜在建鼓之间盖所以备和奏洽百礼矣然笙之为乐有配钟言之书所谓笙镛以间是也有配磬言之鼓钟所谓笙磬同音是也有配瑟言之鹿鸣所谓鼓瑟吹笙是也有配歌言之仪礼所谓歌鱼丽笙由庚是也由此推之笙之于八音固无所不应岂特应鼓而已哉观燕射之礼乐人设县射人吿具工歌三终左瑟面鼓卒而奏陔舞勺凡所以言其志永其声动其容者靡不具焉是诗特以籥舞笙鼓为言举终始以见之也大司乐大射诏诸侯以弓矢舞乐师燕射帅射夫以弓矢舞故宾之初筵始言大射之礼而曰大侯既抗弓矢斯张射夫既同献尔发功继言燕射之礼而曰实载手仇室人入又酌彼康爵各奏尔时是大司乐之诸侯既同之射夫也乐师之射夫入又之室人也射虽不同如此其执弓矢舞曷尝不一哉
　　舍其坐迁屡舞僊僊乱我笾豆屡舞僛僛侧弁之俄屡舞傞傞
　　先王未尝不用盟也所不贵者屡盟而已未尝不用舞也所不贵者屡舞而己书讥常舞诗讥屡舞其致一也盖以礼饮酒者始乎治常卒乎乱况幽王饮酒不以礼而臣下化之至于屡舞如此岂足怪哉陈幽公之民男子休耕农而野舞女子休蚕织而市舞序诗者推本风化之所行而刺之然则幽王饮酒无度天下化之固势所不免也古人皆以幽諡之岂其均有不智之实耶
　　灵台
　　虡业维枞贲鼓维镛
　　天下之大兽五脂者膏者臝者羽者鳞者先王于此以脂者膏者为牲以臝者羽者鳞者为笋虡击其所县而由其虡鸣则虡之为器中实虚焉乐之所由出也惟道集虚而文王之道寓是焉横谓之笋笋上设版谓之业以象业成于上乐作于下而文王之业寓是焉今夫木之性仁桧之为木柏叶松身则叶与身皆曲以曲而防之故音防计之桧枞之为木松叶柏身则叶与身皆直以直而从之故音从客之枞而文王以徳行仁如之物大谓之贲道大谓之路贲异于路鼓者事之生作之大故也凡乐象成民功为大夫钟谓之镛者以其能考民功之大故也文王有灵徳妙之而为道显之而为业苟不假仁以行之则民亦孰知其为灵而乐附之耶传曰积恩为爱积爱为仁积仁为灵灵台之所以为灵者积仁故也由是观之文王之徳所以降而在民散而在物民物共由之莫知其所以然而然者以徳行仁之效也作乐以形容之其谁曰不宜古者作乐所以道阴阳之和者也文为阳而鼓所以作阳声也武为阴而钟所以聚阴声也文王以文治故灵台之乐先鼓而后钟武王以武功故执竞之乐先钟而后鼓惟其时物而已然文王之乐以鼓钟言之则大矣而未备至武王然后磬管将将成王然后箫管备举此灵台所以列于雅执竞有瞽所以在颂也
　　于论鼔钟
　　鼔者冬至之音其大丽似天钟者立秋之音其统实似地乐云乐云钟鼓云乎哉是钟鼓乐之器而乐非器也有精防之义存焉然钟鼔不论吾无以知其义矣古之论乐者论伦无患则论其情而已非论其义也其文足论而不息则论其文而已亦非论其义也论其义则得之于耳而心喻之得之于心而神受之岂特恱其铿锵而已哉荀卿曰钟鼓以道志于论鼓钟则以意逆志为得之矣莫非鼓也而大者谓之贲莫非钟也而大者谓之镛于论贲鼓其义见于作大事也于论维镛其义见于考大功也文王受命而民乐其有灵徳以及鸟兽昆虫而始附之者以其有事功之大素信于民故也文王之乐其琴瑟笙簧见于鹿鸣其鼔舞见于伐木是诗特详于钟鼓者举其大而已此大雅言乐所以异于小雅欤
　　于乐辟廱
　　夏后氏以序名学则主以礼射而畧于乐商人以瞽宗名学则主以乐教而畧于礼周人兼而用之而名其学以辟廱辟者法之所自出本之以为礼廱者和之所自生本之以为乐辟廱以本之则礼乐之敎足以同人心出治道其于安上治民移风易俗也何有盖乐则生矣生则恶可已以至不知手之舞之足之蹈之者也故乐吾成已之道自仁之于父子充之至于圣人之于天道乐吾成物之道也自尽人之性推之至于尽物之性道志道事以诗书道行道和以礼乐乐吾允文之道也受成出师资之以为谋反奠献馘归之以为功乐吾允武之道也文王之道见于雝雝在宫者不以善服人而以善养之及其卒也壮者抗强行之志而有造老者激己惰之气而无斁乐道之效至于如此岂特乐轮奂而已哉文王立辟廱于丰武王广之于镐自西自东自南自北无不中心恱而诚服皥皥如也彼亦孰知其乐为哉鲁僖公之颂思乐泮水言采其芹不过乐其礼教而已语其道则未也钟鼓言于论辟廱言于乐必两言之者所以叹美之有言之不足之意故也








　　乐书卷六十八
　　钦定四库全书
　　乐书卷六十九
　　宋　陈　撰
　　诗训义
　　大雅【灵台　　行苇　假乐　卷阿】
　　灵台
　　鼍鼓逢逢蒙瞍奏公
　　中庸曰今夫水一勺之多及其不测鼋鼍蛟龙生焉则鼍之为物其性静而恶聒喜夜自鸣而已盖出乎黾之类其声大而逺闻者也国语曰蒙瞍修声盖耳目形也聪明神也聋聩者其神在目不在耳故以之司视而掌火蒙瞍者其神在耳不在目故以之司听而鼓乐则蒙者非无目也有蒙之者焉瞍者可使几声审吉凶者也鼍鼔逢逢而乐得其性如此则文王灵德所及深矣以蒙瞍奏公而形容之则乐之象成岂私乐吾一身为哉必有以乐人物遂性而已此所以不言事而言公也然雅为王政之兴颂为王功之成灵台言乐止于鼔钟者原王政之所由兴故也维清所奏及于象舞者要王功之所自成故也
　　行苇
</div>
    <div class="pagination">
<a href="乐书_page19.html">上一页</a><span>...</span><a href="乐书_page15.html">15</a><a href="乐书_page16.html">16</a><a href="乐书_page17.html">17</a><a href="乐书_page18.html">18</a><a href="乐书_page19.html">19</a><span class="current-page">20</span><a href="乐书_page21.html">21</a><a href="乐书_page22.html">22</a><a href="乐书_page23.html">23</a><a href="乐书_page24.html">24</a><a href="乐书_page25.html">25</a><span>...</span><a href="乐书_page21.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
