<!DOCTYPE html>
<html>
<head>
    <meta charset="UTF-8">
    <title>瑟谱 - 第 7 页/共 7 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>瑟谱 - 第 7 页/共 7 页</h1>
    <div class="content">　　钦定四库全书
　　瑟谱卷六　　　　　　　元　熊朋来　撰瑟谱后录
　　仪礼乡饮乡射大射燕礼四篇皆以瑟歌诗各附诗谱今録诸家言瑟之制
　　世本尔雅皆曰庖牺氏作瑟又曰大帝使素女鼓五十悲不自胜乃为二十五具二均声隋志言伏羲瑟二十七通歴曰伏羲作二十五之瑟髙氏小史亦云大昊氏作二十五瑟淮南子云神农作瑟事物纪原谓宜从世本之说瑟书引黄帝纪素女于广都来为帝鼓五十帝损之为二十五其瑟长七尺二寸聂氏礼图雅瑟长八尺一寸广一尺八寸颂瑟长七尺二寸广一尺八寸呉良辅乐书曰八尺一寸宫数也七尺二寸商数也姜夔乐议曰八尺一寸者九黄钟律之长也广一尺八寸者倍黄钟律之长也七尺二寸者八黄钟律之长也陈旸乐书曰汉武祠太一后土作二十五瑟今大乐所用亦二十五聂崇义礼图二十三十九之说误矣姜氏曰二十三十九之说可废也大晟乐书曰大晟之瑟长七尺二寸【瑟之长至八尺一寸七尺二寸而定瑟之广至一尺八寸而定不一尺八寸不能容二十五瑟之至二十五而定矣】
　　风俗通云筝形如瑟唐大乐令壁记亦云筝与瑟正同而少秦人有一瑟而争蒙恬中分之令各取半因名秦筝然今之筝仅得瑟之半秦又仅得筝之半也蔡邕云瑟前其柱则清后其柱则浊【秦筝亦然瑟多柱比秦筝宜稍薄古者瑟柱以玉为之】造瑟之制桐背梓腹【古用槐桑陈氏乐书云不若桐能发金石声然椅桐梓漆其来久矣】九梁二越【今秦筝亦九梁二越存瑟之制】因尔雅大瑟谓之洒防云瑟两头有孔其在底下者名越今瑟筝第一梁有孔遂实其第二梁不通二越非防越之意且筝工于第八梁多闭塞虽取声不在尾越未免隔絶其心腹不能防通夫丝声于易象离卦琴瑟皆宜中虚外实【尔雅防说不足慿彼所见者亦后世之筝瑟若两头之作孔是四越也】造瑟者第一梁如琴作唇而实之【亦以别于秦筝】空洞其第二梁至第八梁使二越中虚相通可也【安梁须上下四旁皆周至勿令胶漆壅滞中虚而外欲就实】其岳用桑不必异产且存伏羲氏桑为瑟之初意丝声于桑宜造瑟之度皆用九故九九而八十一八九而七十二瑟以八尺一寸七尺二寸为其长之度不可加矣京氏因瑟作凖长丈而闲九尺用十三盖筝之异名近代姜氏拟造瑟长九尺九寸隠闲八尺一寸其首尾各九寸梓匠难之按仪礼正义瑟首寛尾狭近首鼓处则寛近尾不鼓并而狭故首欲近前以就一尺八寸之广令可容二十五近尾不鼓而尾之底有越故尾狭于首而长倍之以容越也首之越上当其鼓处越宜衡尾之越余所归越宜纵仪礼乡射燕礼何瑟者面鼓执越内正义谓前越言执者内有结执越则手入浅也大射乡饮酒何瑟者后首挎越内正义谓挎越则手入深也【何上声担也越户括切挎音枯】后首则尾之越在前以手挎而肩担之其向身是谓内古法八尺一寸七尺二寸并首尾言之姜氏求加焉非也其曰武崇寸有八分四隅刻云以縁其武盖取诸云和漆其壁与首尾腹盖取诸椅桐梓漆不漆其背虞柱之蹶也柱崇二寸七分此则从姜说可也十分其瑟之长以其一为首之长而尾倍之又四分其尺有八寸之广去一以为尾之广八尺一寸之瑟隠间五尺五寸七尺二寸之瑟隠间五尺天地之数也大衍之数也五十二十五之意也【瑟之尺寸皆用九者八尺一寸瑟首长八寸一分七尺二寸瑟首长七寸二分四分其尺有八寸之广去一以为尾广计一尺三寸五分两壁崇二寸七分即所谓武也中崇倍之为五寸四分足二寸七分自首度之两壁通足各崇五寸四分中崇直下与足平通为八寸一分尾梁两壁至云尾各崇六寸三分中春受处五寸四分直下与云尾平通为八寸一分鴈柱崇二寸七分翅间一寸八分如用姜氏法武崇一寸八分则其中之崇加一倍有半为四寸五分足二寸七分两壁通足四寸五分中崇直下与足平通为七寸二分尾梁两壁至云尾各崇五寸四分中脊受处四寸五分直下云平尾通为七寸二分首梁如琴作舌其唇横长八寸一分而实之】首尾绘锦昭其文也隠间粉素昭其质也余皆漆之如琴法其度以货泉周尺径寸在焉自丁度髙若讷至司马文正公皆谓之法钱西山蔡氏曰后之君子有能验声气之元以求古之律吕于此当有考而不可忽也【此即隋志十五等尺中第一晋荀朂尺同又如胡安定横累十黍取寸刻之皇祐乐图即和岘所用景表尺以十货泉较之景表尺得九十四黍当以汉钱为近古也】
　　汉货泉周　　　　　　胡安定累
　　尺径寸图　　　　　　黍取寸图




　　或问姜氏瑟图退律之法谓如黄钟下生林钟改黄钟为应钟余四律不动请试以太常旧法推之如黄钟下生林钟而林钟自为宫上生太簇为徴太簇下生南吕为商南吕上生姑洗为羽姑洗下生应钟为角应钟又生蕤賔为少宫蕤賔生大吕为少徴亦只改黄钟为大吕余六律皆不动彼则以黄钟退律见应钟此则以黄钟进律见大吕新成旧退于理更长【十二律皆然林钟生太簇则夷则见而林钟退矣】律吕相生变动周流错综成文进退皆合自然姜氏出新意以二变取声角羽二强欲避宫徴之名【二变不以起调而不可去也角羽逺而宫徴近故名少宫少征若取之角羽黄钟不可以用仲吕无射林钟亦不可以用黄钟仲吕必须近宫徴求之隔八相生至对宫而后定对宫常居徴后一辰】然而丑未相直林钟必见大吕而后己子丑相代黄钟退则大吕见矣彼又欲去商角徴羽调止用十二宫及其谱越九歌竟用无射商夷则羽夹钟商林钟羽南吕商大吕羽正自不能行其言矣如瑟图何
　　或问瑟有用二十五皆八十一丝者有用大小各十二者韩非言瑟以大为小声以小为大声知此时瑟有大小岂以韩非之言而改其法陈宠言为政犹张琴瑟大急者小絶后汉瑟与琴皆大小也汉礼乐志有柱工员二人绳工员六人张瑟八人盛时瑟未甚废柱之髙下之大小张瑟之缓急皆有专工治之【本注柱工主筝瑟之柱者琴瑟绳言紏合作之】或谓唐时犹言瑟五十以史传及他诗徴之唐亦未必有五十之瑟有以柱前后解之者不知此诗本非言瑟为适怨清和之说学者滋惑不复深思惟洪文敏公以为不然近代有庐陵王大初【名泰来吉之永丰人】为此诗解说益明惜其言未必传尔
　　或谓仪礼经传通解以开元诗谱与钟律俱传名之曰诗乐矣其曰窃疑云者谓其声莫得闻也当时未尝瑟而亲试其谱歌诗必以瑟今按谱下指则各诗之音应如诵依瑟声为歌声可也所谓叠字散声以叹发其趣者谱中亦时有之【按尚书大传以于穆清庙为歌之呼曰于者叹之可以见诗词之中自有叹发之处不必在诗词之外因诗人之词而永歌嗟叹之可也】至于一声一字则郊庙乐章皆然以钟磬之谱必如是也今増谱诸诗本欲去四清二变然试之而难为听念古人居今有不得不随时者故依开元谱例以雅通俗夫亦以周诗寓唐乐存声歌之彷佛不犹愈于他曲哉乐律未易言若字音之学于儒者事最近而好者亦鲜五音之外有半征半商【依皇极经世百五十二音犹以来日二母为未偹也】则律吕之有余音宜也琴瑟具五音其字音则琴角瑟商故琴有清角瑟有清商
　　瑟曲如素女之白雪【张华博物志云白雪是素女鼓五十瑟曲名】皇娥之天清地旷【王子年拾遗记皇娥倚瑟而清歌云云】师旷之无射【即旷见王子晋王子请入坐敷席注瑟师旷曰歌无射曰国诚宁矣逺人来观修义经矣好乐无荒】灵均之九歌【楚俗亦以瑟歌而合乐故其词曰陈竽瑟兮浩倡又曰縆瑟兮交鼓】梁太傅惜誓之清商【至少原之埜兮赤松王乔皆在旁二子拥瑟而调均兮余因称乎清商朱文公云此梁太傅贾谊之词清商其歌曲名】又如郊庙乐章汉房中歌十七郊祀歌十九梁十二雅唐十二和盖亦以歌瑟合乐唐诗犹以陌上桑归鴈为瑟曲【李太白瑟诗弹作陌上桑薛能归鴈诗二十五弹夜月不胜清怨却飞来温庭筠瑟诗鴈声还向潇湘去十二楼中月自明　按全唐诗作钱起诗注中作薛能误】近代姜尧章又作越九歌以拟楚之九歌而自为鼓瑟之谱【亦托言祠神舜禹越王越相项王涛之神曹娥厐将军旌忠蔡孝子】或谓暮春浴沂乃所鼓之瑟曲如此因以言志于理或然【如清庙既歌而语以成之非想像空言也】
　　鲁论专言瑟今瑟谱不以他曲而以歌诗去古虽逺按谱鼓之必闻诵诗之声倚瑟咏歌亦兴观之一助乐记云尧作十五之瑟命之曰大章其乐舞曰咸池而大章乃瑟名也周礼云和空桑龙门亦琴瑟之名本注因龙门而空桑云和皆曰山名按上下文鼓鼗竹管歌舞各以其名则琴瑟亦宜有名若桐峯文梓清商亦瑟之名也是以唐卢迈四瑟有寒玉石磬响泉和志之号










　　瑟谱卷六
</div>
    <div class="pagination">
<a href="瑟谱_page6.html">上一页</a><a href="瑟谱.html">1</a><a href="瑟谱_page2.html">2</a><a href="瑟谱_page3.html">3</a><a href="瑟谱_page4.html">4</a><a href="瑟谱_page5.html">5</a><a href="瑟谱_page6.html">6</a><span class="current-page">7</span>
    </div>
    <div class="pagination"><a href="index.html">返回目录</a></div>
</body>
</html>
