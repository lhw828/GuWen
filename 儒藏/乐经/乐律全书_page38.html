<!DOCTYPE html>
<html>
<head>
    <meta charset="UTF-8">
    <title>乐律全书 - 第 38 页/共 124 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>乐律全书 - 第 38 页/共 124 页</h1>
    <div class="content">　　磬铭
　　石乃天地自然之物磬乃圣人准彠之程故虞书云击石拊石百兽率舞而商颂曰既龢且平依我磬声若夫箫管在庭琴瑟在堂笙磬颂磬处乎其间为众音之纪纲是知磬之为器岂惟含宫吐商契律吕之微妙尽制度之精详股博参分去一以为鼓博鼓长参分去一以为股长倨句屈折能致其曲端直中矩不逾其方体谦卑以自牧怀敬义而含章介然有如烈士之辨坚节操以守封疆粹然有如君子之行移风俗以正纲常忆昔尼父尚兹雅音和而不流乐而不淫虽果哉之末难犹揭浅而厉深若非荷蒉之贤孰识夫子之心人有存殁道无古今拊之击之堪羡堪钦
　　论磬石所产处
　　谨按禹贡九州言磬者三徐州泗滨浮磬磬非可浮物而谓之浮者犹俗语所谓浮头一层也旧注以为浮者浮生于土不根著者是也葢石之出土者常见风日厥质坚脆而性最灵是以为佳其埋没土水中者不见风日厥性柔软而声不和此乃择磬要诀然石工奸猾者患坚石之难琢往往窃以软石易之凡监造之人不可不察也豫州锡贡磬错错杂也磬有特者编者大小不一故曰错旧注谓错为治磬之错非也且冀州厥赋惟上上错青州海物惟错州厥赋下上上错豫州厥赋错上中梁州厥赋下中三错此乃禹贡文法错皆训杂独磬错则不然误矣梁州厥贡璆磬蔡氏曰璆玉磬也磬石磬也林氏曰徐州贡浮磬梁州既贡玉磬又贡石磬豫州又贡磬错以此观之则知当时乐器磬最为重按璆字亦作球书曰戞击鸣球又曰天球在东序此天子之器也春秋齐侯以玉磬赂晋师止兵臧文仲以玉磬如齐告籴此诸侯之器也乡饮乡射皆有磬而不言玉磬葢大夫士之器惟石磬欤夫玉也石也一之物耳故其用无异以贵贱之等言之则诸侯已上用玉已下用石宜矣古用泗滨浮磬蔡氏书传曰今下邳有石磬山或以为古取磬之地一统志曰磬石山在邳州城西南八十里与泗水相近山有石其声清亮可为磬禹贡泗滨浮磬即此山所出者又曰磬石山在灵璧县北七十里山出磬石赵希鹄曰灵璧石出虹州灵璧县其石不在山谷深山之中掘之乃见色如漆间有细白纹如玉然不起峯亦无岩岫佳者如菡蓞或如卧牛如蟠螭扣之声清越如金玉以利刀刮之略不动伪者多以太湖石染色为之葢太湖石微有声亦有白脉然以利刀刮之则成屑按希鹄所説掘之乃得恐非古人所谓浮磬尝得数枚叩之不清亦无漆色葢伪者耳今不拘何处之石皆可但择其声佳者而已山海经曰小华之山其隂多磬石郭璞注云即少华山在今华隂县石可以为乐器经又曰髙山泾水出焉而东流注于渭其中多磬石郭云今泾水出安定朝那县西笄头山至京兆髙陵县入渭也经又曰鸟危之山其阳多磬石郭虽不言在何处今以泾水之文次序考之亦当在陜西也然则出磬之山不独泗滨可知矣
　　论磬大小不等
　　宋制新乐特磬十二黄钟厚二寸一分大吕已下第加其厚至应钟厚三寸五分范鎭议曰磬之用石者天成之物也各以其律为之长短厚薄而其声和此出于自然而圣人知之取以为法后世不能考正遂使大小长短若一黄钟之磬最薄而轻大吕已下渐厚而重至于应钟最极厚重与律相乖而欲求其正音不亦逺乎臣谨按一统志金大定中汾东岸崩得古墓有钟磬各数十小者仅五寸许大至三尺凡十二等音律之次后世别以厚薄而此别以大小其制度皆周器非秦汉以后所作葢与鎭説全同今仍宋制非也
　　论四清不可废
　　左传谓中声以降五降之后不容弹矣则降用半律为清声矣国语武王以夷则之上宫毕陈以黄钟之下宫布戎则上宫声髙为清声矣以至晋师旷师延之时亦有清角清徴晋人笛法正声应黄钟下徴应林钟则清声所由来逺矣特其用多寡不同故有十三管之和十九管之巢三十六簧之竽二十五之瑟则清声寓于其中可知矣后世儒者以汉成帝犍为郡水濵得古磬十六枚正始中徐州薛城送玉磬十六枚于是多宗郑氏二八之説用四清声以谓夷则南吕无射应钟四宫管短则减黄钟大吕太簇夹钟四管之半以为清声而应之则乐音谐矣
　　论钟磬不齐击
　　孟子曰金声也者始条理也玉振也者终条理也孟子论始终条理以一音之始终言之非指一奏之始终也柷敔为一奏之始终金玉为一音之始终前音之玉继以后音之金金而复玉玉而复金欲其相连不欲其间断是谓绎如也以成若小有间断则不成片叚与造化之气不相贯而不成乐矣钟以定其高磬以节其永人知髙下之间不可以或僭未知永短之间尤不可以或爽故曰歌永言又曰依我磬声葢言歌声与八音皆依磬声以为之迟速磬若急时则无永磬若缓时则过永无永则佻过永则靡故舜命夔击石拊石百兽率舞夔乃戞击鸣球搏拊琴瑟致神人之昭格夫八音皆能感物而舜能感神人之盛独归于击石者磬终八音之条理故也后世钟磬齐击殊失始终条理之义则磬声一依于钟声不能为八音之所依矣故朱熹文集曰金声而玉振之者此以乐明之也振而节之犹今乐之有板也
　　今议止用一磬
　　钟磬者乐之节也节者俗呼板眼是也节贵乎简故乐记曰繁文简节之音县钟磬贵乎少故荀子曰县一钟而尚拊大戴礼曰县一磬而尚拊此之谓也夫县一钟一磬者谓特县之钟磬此唐虞旧制也或以玉为之或以石为之则不拘耳玉为之者其名曰球益稷所谓鸣球顾命所谓天球孟子所谓金声玉振之葢玉磬之特县者也石为之者其名曰磬舜典所谓击石拊石禹贡所谓浮磬砮磬论语所谓击磬于卫之类葢石磬之特县者也商周以降始有编县之制故商颂有小球大球葢玉磬之编县者也而周礼有编钟编磬此石磬之编县者也要之编县不如特县之近古耳何况又有宫县轩县判县种种分别臝属羽属鳞属种种庄饰徒令见者惊犹鬼神而唐虞旧制益以支离矣孔子曰礼与其奢也宁俭凡古制文过于质者非学乐之所急但从一磬尚拊之説庶几唐虞之旧制耳
　　革音之属总序
　　臣谨按鼓之制其名虽多大率不甚相逺伊耆氏之土鼓不过以瓦为其腔耳夏后氏之足鼓不过以鼓加其趺耳殷之楹鼓即今以柱为柄者也楹乃柱之别名如曰为屋几楹是也周之县鼓即今县于鼓旁者也建鼓即今揷柄穿心鼔也绘以风云雷雨之象谓之雷鼓绘以麟龙之象谓之灵鼓绘以飞鹭盘旋之象谓之路鼔路鹭通省文也或难曰兹説亦有考据乎答曰周礼大司乐云一变而致羽物及川泽之示再变而致臝物及山林之示三变而致鳞物及丘陵之示四变而致毛物及坟衍之示五变而致介物及土示六变而致象物及天神四灵之物皆与地祗并言象物则与天神并言故知象物乃云雷之象也鹭乃鼓精旧有是説隋唐已来刻翔鹭于鼔上周制但绘鹭于鼓腔而已诗云振振鹭鹭于飞鼔咽咽醉言归此之谓也或曰八面六面四面何耶答曰八面者一様八副也六面四面放此犹今仪仗花腔鼓二十四面杖鼓十二面非一鼔而有多面也旧説及图近乎穿凿不必从也尔雅大鼔谓之鼖小者谓之应然则不大不小谓之田又谓之一名朔鞞应一名应鞞洪武正韵曰鼙亦作鞞上鼓也葢今俗呼鞭鼓是也古人谓之应鞞又谓之应鼓仪礼应鞞在建鼓东礼记应鼓在县鼓东先儒以为击之便也然则鞭乃便之讹欤路鼓已上虽大小不同而形皆如鼓惟鞞之两端一大一小此其异也又有曰搏拊者以熟皮为囊而实之以糠左右两手重击为搏轻击为拊近代搏拊亦如鼓形古有雅鼓疑即此器又有大鞉小鞉形如小鼓有柄有耳播之为乐今乐无之盖缺典也
　　夏后氏之制曰
　　足鼓足者趺也
　　鼓下用柱柱下
　　用趺故曰足鼓
　　亦名贲鼓诗云
　　贲鼓维镛周初
　　未有周制故用
　　夏后氏之制耳
　　殷制楹鼓楹者
　　柱也鼓甚大则
　　不可用趺但埋
　　其柱而坚筑之
　　故曰楹鼓亦名
　　鼛鼓诗云鼛鼓
　　弗胜彼时未有
　　周制故用殷制
　　周制县鼓其说
　　见于毛诗戴记
　　而不见于周礼
　　仪礼然周礼有
　　晋鼓鼓金奏者
　　建鼓是也建鼓
　　两旁所县朔应
　　二鞞名县鼓耳
　　诗云应田县鼓
　　记曰县鼓在西
　　应鼓在东盖田
　　鼓与县鼓乃一
　　器二名耳应田
　　县鼓谓应与田
　　县而鼓之虽似
　　三物实二物也
　　晋鼓长六尺六
　　寸两面各径四
　　尺中间径六尺
　　六寸六分一名
　　建鼓绘以云雷
　　则谓之雷鼓绘
　　以四灵飞鹭则
　　谓之灵鼓路鼓
　　古人之鼔不言用何木造今南方鼓则用楠木樟木北方鼓则用桑木梓木葢随乡土所产之木庶几便于用也周尚县鼔而周礼书中不言其制度仪礼惟言建鼔歴代从之今拟以木为柱方七寸长丈二贯于鼓心鼔及柱皆光素黑漆其下有跗形如十字而不用兽跗庶几质朴耳
　　诸鼓考证
　　周礼韗人【职名韗当作】为臯陶【臯鼓名陶当作鼓腔也以木为之】长六尺有六寸【此乃晋鼓之度数也不言晋而言臯何也臯鼓大晋鼓小举大则小可知】左右端广六寸【古人鼓皆横击故称两面为左右端广六寸者一版腔也一周共二十版】中尺厚三寸【毎腔一版其形中寛头窄中间广一尺厚三寸两头广六寸厚二寸】穹者三之一【穹谓穹隆如天之形俗呼瓮腹是也筭法四尺为实三归得一尺三寸三分加在四尺两旁共该径六尺六寸六分】上三正【上文三者正数诸鼓以为定式是以晋鼓□鼓臯鼓其长短虽不同而围径皆同也】鼓【防下文例则此当曰谓之晋鼓今不然者鼓上疑有脱文此鼓不言面之尺数下文二鼓不言版之广狭葢互相明耳】长八尺【两面相距】鼓四尺【面之径也】中围加三之一【中围中间也加三之一即上文六尺六寸六分是也先儒以为五尺三寸三分误也】谓之鼖鼓【鼖一作贲音焚诗曰贲鼓维镛】为臯鼓【臯一作鼛音髙诗曰鼛鼓弗胜】长寻有四尺【两面相距丈二】鼓四尺【面径同前】倨句磬折【磬折指臯之形也先儒以为鼓形磬折非也磬折者直折也】凡冐鼓【冐犹张也俗呼缦鼓】必以啓蛰之日【正二月天不冷不热】良鼓瑕如积环【先儒旧注谓漆之文理也瑕犹也犹良琴之弊者有梅花断纹也以此证之则古人鼓面皆通漆】鼓大而短则其声疾而短闻【晋鼓之是也】鼓小而长则其声舒而逺闻【朔鞞之是也】
　　臣谨按周制鼓之名有六曰雷鼓曰灵鼓曰路鼓曰鼖鼓曰鼛鼓曰晋鼓以雷鼓救日月以灵鼓攻猛兽以路鼓逹穷者与遽令则知不独祭祀用之而已若夫贲鼓维镛则非止军事也鼓钟伐鼛又非止役事也司马春振旅军将执晋鼓亦非止金奏也鼓之用无穷岂可泥于一端哉



　　大鞉长一尺面
　　径一尺通柄长
　　四尺五寸声洪
　　而徐篇首播之
　　小鞉长七寸面
　　径七寸通柄长
　　三尺二寸声焦
　　而急章首播之
　　此器四名一曰
　　朔鞞二曰鼓
　　三曰县鼓四曰
　　相鼓以木为腔
　　长二尺大面径
　　一尺四寸小靣
　　径七寸声洪而
　　徐鞭鼓之声
　　此器四名一曰
　　应鞞二曰应鼓
　　三直曰应四直
　　曰鞞以木为腔
　　长一尺四寸大
　　面径一尺小面
　　径五寸声焦而
　　急杖鼓之声
　　雅形鼓木为
　　腔长一尺四寸
　　面径七寸熟皮
　　缦之而实以糠
　　声搏拊拊在
　　堂上坐奏节歌
　　雅在堂下立奏
　　节舞其用不同
　　拊用熟皮缝成
　　袋长一尺四寸
　　面径七寸实之
　　以糠用时置膝
　　上用毕置座上
　　座长一尺八寸
　　广一尺连趺高
</div>
    <div class="pagination">
<a href="乐律全书_page37.html">上一页</a><span>...</span><a href="乐律全书_page33.html">33</a><a href="乐律全书_page34.html">34</a><a href="乐律全书_page35.html">35</a><a href="乐律全书_page36.html">36</a><a href="乐律全书_page37.html">37</a><span class="current-page">38</span><a href="乐律全书_page39.html">39</a><a href="乐律全书_page40.html">40</a><a href="乐律全书_page41.html">41</a><a href="乐律全书_page42.html">42</a><a href="乐律全书_page43.html">43</a><span>...</span><a href="乐律全书_page39.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
