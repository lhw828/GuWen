<!DOCTYPE html>
<html>
<head>
    <meta charset="UTF-8">
    <title>乐书 - 第 4 页/共 117 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>乐书 - 第 4 页/共 117 页</h1>
    <div class="content">


















　　养而其政散老幼孤独不得其所而其民流非大治之道也岂足以同民心哉自好恶无节于内至灭天理而穷人欲不能平好恶之患也自有悖逆诈伪之心至老幼孤独不得其所不能反人道之正之患也由是观之先王之于礼乐刑政独可已乎
　　是故先王之制礼乐人为之节衰麻哭泣所以节防纪也钟鼔干戚所以和安乐也昏姻冠笄所以别男女也射乡食飨所以正交接也
　　礼始于冠本于昏重于防祭尊于朝聘和于射乡故昏姻之礼废则夫妇之道衰而淫僻之罪多矣乡饮酒之礼废则骨肉之恩薄而背死忘生者众矣朝聘之礼废则君臣之位失而侵陵之患起矣故先王之制礼乐而人为之节因人性有哀死之情为制衰麻哭泣以节之因人性有和乐之情为制钟鼓干戚以和之有男女之情为制昏姻冠笄以别之有賔主之情为制射乡食飨以正之盖居防以哀为主其于衣服容体则斩衰以三为升数而其貌若苴齐衰以四五六为升数其貌若枲大功以十八九为升数而其貌若止小功缌麻以十五为升数而去其半则容貌可也其于言语声音则斩衰唯而不对其哭若往而不反齐衰对而不言其哭若往而反大功言而不议其哭三曲而偯缌麻议而不及乐则哀容可也女至于击胷伤心男至于稽颡触地所以节防纪者如此有文事必有武备有武事必有文备故钟鼓以声文事先王以之饰喜焉干戚以容武事先王以之饰怒焉喜则天下和之怒则暴乱者畏之所以和安乐者如此妇曰昏隂为昏故也夫曰姻阳为大故也阳大而小因之隂昏而明合之则二姓之好自此和室家之道自此正所以别男女之亲也男娶以三十则参天之阳数女嫁以二十则两地之隂数则阳数者必成以隂故始之以二十之冠则隂数者必成以阳故始之以十五之笄所以别男女之成也周礼所谓婚冠亲成男女如此而已诸侯之射先行燕礼卿大夫之射先行乡饮酒礼旌以诏之鼓以节之扑以戒之定其位有物课其功有筭使人存争心于揖逊之间奋武事于燕乐之际德行由是可观齿位由是可正所以正交接于乡党也食以养隂而食在所主焉飨以养阳而饮在所主焉故诸侯飨礼七献食礼七举而诸伯如之诸子飨礼五献食礼五举而诸男如之礼事相于世妇乐事序于乐师所以正交接于賔客也然乱多而刑五治多而礼五故天之所秩不过五礼有庸而已大宗伯以吉礼事邦国之鬼神示以凶礼哀邦国之忧以賔礼亲邦国以军礼同邦国以嘉礼亲万民由是观之节防纪而使之不过者凶礼也和安乐而使之不乖者吉礼也别男女而使之不杂者嘉礼也正交接而使之不渎者賔礼也不言军礼者举干戚与射以见之礼运言礼必本于天殽于地列于鬼神达于防祭射御冠婚朝聘又言礼必本于天动而之地继之以其居人也曰养其行之以饮食冠婚防祭射御朝聘然则乐记不及祭御朝聘者举防以见祭举射以见御举和乐以见朝聘故也言衰麻哭泣之礼于其始言昏姻冠笄射乡食飨之礼于其终而以钟鼓干戚之乐居其中者以明有礼必有乐以和之亦举中见上下之意也
　　礼节民心乐和民声政以行之刑以防之礼乐刑政四达而不悖则王道备矣
　　帝道成于虞王道备于周周之时礼掌于宗伯乐掌于司乐政掌于司马刑掌于司冦以为化民于未伪之前者在礼乐而不在刑政治民于已伪之后者在刑政而不在礼乐四者交达顺理而不悖则王道备而无缺矣礼乐譬则阳也刑政譬则隂也隂积于无用之地不时出以佐阳则天道不成刑政委于不急之务不时用以佐礼乐则王道不备然则急刑政缓礼乐其覇道欤礼自外作而节民心以外节内也与书以礼制心同意乐由中出而和民声以内和外也与书以义制事同意然志气之帅也心形之君也君行而帅从心动而志随乐以道其志顺而出之也礼以节民心逆而反之也礼乐刑政一也所以同民心于内则治道之所自出王道之始也四达不悖于其外则天下往矣王道之所由备岂特出治道而已哉诗序言王道成此言王道备者成则无亏而已备则成不足言之













　　乐书卷十
<经部,乐类,乐书>
　　钦定四库全书
　　乐书卷十一
　　宋　陈　撰
　　礼讫训义
　　乐记
　　乐者为同礼者为异同则相亲异则相敬乐胜则流礼胜则离合情饰貌者礼乐之事也
　　雷出地奋豫之所以作乐也先王以之道天地之和上天下泽履之所以为礼也先王以之明天地之别故乐主和而为同凡天下所谓同者丽焉礼主别而为异凡天下所谓异者丽焉周官大司徒以乐礼教和以仪辨等记曰仁近于乐义近于礼敎和则其仁足以相亲而不乖辨等则其义足以相敬而不越二者不可偏胜也乐胜礼无以节之则流而忘本礼胜乐无以和之则离而乖义诗曰好乐无荒戒其流也易曰履和而至戒其离也乐者为同而有异焉故乐虽合爱未甞不异文礼者为异而有同焉故礼虽殊事未甞不合敬要之乐同礼异者特其所主尔以乐防情而教之和故足以合相亲之情以礼防伪而教之中故足以饰相敬之貌是礼乐之事非礼乐之道也及其至也极乎天蟠乎地行乎隂阳通乎鬼神穷髙极远而测深厚斯所以为礼乐之道欤然立于礼成于乐学道之序也乐者为同礼者为异先乐而后礼者乐记以乐为主故也言乐由中出礼自外作大乐必易大礼必简之类亦此意欤
　　礼义立则贵贱等矣乐文同则上下和矣好恶着则贤不肖别矣刑禁暴爵举贤则政均矣仁以爱之义以正之如此则民治行矣
　　礼自外作有数存焉而其本在义乐由中出有情存焉而其末在文礼粗而显而以义微之乐妙而幽而以文阐之故礼非义立则贵贱之位不等乐非文同则上下之情不和天尊地卑而君臣定卑高已陈而贵贱位礼义立则贵贱等之谓也节奏合而成文父子以之和亲君臣以之和敬乐文同则上下和之谓也好贤如缁衣好之至也恶恶如巷伯恶之至也因礼乐以好恶则好恶着而贤不肖别矣刑以禁暴与众弃之也爵以举贤与士共之也因好恶以施刑爵则人人劝赏畏刑而政均矣爵以举贤仁不可胜用也刑以禁暴义不可胜用也仁以立人而有以爱之义以立我而有以正之则礼乐刑政四达而不悖固足以同民心出治道而民治不行未之有也庄周谓愚智处宜贵贱履位仁贤不肖袭情终之以太平治之至者此欤前言政以一其行刑以防其奸别而言之此兼刑以为政何哉曰孔子将为政于卫甞谓礼乐不兴则刑罚不中子张问政于孔子则对之明于礼乐而已是礼乐者政之本刑罚者政之助以刑为政古人有之而非所以先之也故孔子论为政齐之以礼为先而刑次之
　　乐由中出礼自外作乐由中出故静礼自外作故文莹天功明万物阳之道也乐由之来焉则域乎动矣幽无形深不测隂之道也礼由之作焉则域乎静矣方阳之复也虽动而静此乐由中出所以为静也方隂之出也虽静而动此礼自外作所以为文也易言干之静专坤之为文如此而已言静则知文为动言文则知静为质人之心也静而与物辨则在性而质动而与物杂则在貌而文原乐之始则静而已及要终焉未始不动乎外也要礼之终则文而已及原始焉未始不中正以为质也以易求之乐生于天一之水而其声为可听礼生于地二之火而其形为可视坎水也于卦为阳而至隂藏焉故静离火也于卦为隂而至阳出焉故文岂非坎者物之所以归根而复静离者物之所以嘉会而文明故耶
　　大乐必易大礼必简
　　夫干天下之至健其徳行常易以知险所以示人者一于易而已夫坤天下之至顺其徳行常简以知阻所以示人者一于简而已易则于性有所因简则于理有所循乐也者性之不可变者也其作自乎天其来自乎阳其所以著者在于太始未甞不与干同德焉此大乐所以必易也礼也者理之不可易者也其制自乎地其作自乎隂其所以居者在于成物未尝不与坤同德焉此大礼所以必简也清庙之瑟朱而疏越壹倡而三叹有遗音者矣非易而何大飨之礼尚酒而爼腥鱼大羮不和有遗味者矣非简而何然乐失则奢非乐之大也礼失则烦非礼之大也礼乐之所以大者未离于域中其声可得而闻也其形可得而见也若夫声泯于不可闻之希形藏于不可见之夷言所不能论意所不能致岂所以为礼乐之妙欤大乐之易大礼之简言必者不易之理也易曰易简之善配至徳然则礼乐皆得岂不谓之有徳邪
　　乐至则无怨礼至则不争揖譲而治天下者礼乐之谓也
　　乐不至不可以言极和礼不至不可以言极顺内极和则不乖于心何怨之有外极顺则不逆于行何争之有乐以治内为同礼以修外为异同则相亲而无怨异则相敬而不争盖怨乖道也无怨则人道尽矣争逆徳也无争则人徳极矣揖让而治天下动无我非者礼乐而已此传所谓陈礼乐盛揖逊之容而天下治也尧舜至治之极不过法度彰礼乐着拱俟天民之阜而已岂非古人所谓揖让而治天下者其惟礼乐乎荀卿曰乐者出以征诛则莫不听从文以揖让则莫不从服记言治天下及揖让而不及征诛者礼乐以文徳为备故也对而言之乐主于无怨礼主于不争通而言之礼亦可以无怨乐亦可以不争故经言乐则曰瞻其顔色而民不与争礼器言礼则曰内谐而外无怨也言无怨则容或有焉与诗称无妬忌同意言不争则直不为尔与诗称不妬忌同意周道之衰民之无良相怨一方则乐不至可知受爵不让至于己斯亡则礼不至可知传谓礼乐徧行则天下乱矣其亦矫枉之过论欤言礼乐之至先乐而后礼言治天下先礼而后乐者乐出于虚载道而与之俱形而上者也礼成于实与器而大备形而下者也自形而上言则乐先乎礼与易系言易简先干后坤同自形而下言则礼先乎乐与易言阖辟先坤后干同然治天下在礼乐而不在道徳在宥天下在道徳而不在礼乐茍自礼乐而进于道徳则无为而在宥天下尚何事揖让之劳以治之乎庄周曰闻在宥天下不闻治天下
　　暴民不作诸侯賔服兵革不试五刑不用百姓无患天子不怒如此则乐达矣合父子之亲明长幼之序以敬四海之内天子如此则礼行矣
　　先王之于天下达礼乐之原举而措之而已举乐而措之则暴民不作于下诸侯賔服于上大则兵革不试小则五刑不用百姓无患而有所谓和天子不怒而有所谓威如此则乐无不达矣举礼而措之则父子天性也有以合其亲而不离长幼天伦也有以明其序而不乱以敬四海之内则立爱自亲始而足以教民睦立敬自长始而足以教民顺天子如此则徳教加于百姓刑于四海而礼无不行矣盖达者必行行者未必达礼为乐之始故言行乐为礼之成故言达乐虽达矣有所谓行礼虽行矣有所谓达乐行而伦清则中国如出乎一人故言诸侯百姓而以天子不怒终焉礼达而分定则天下如出乎一家故言父子长幼而以敬四海之内终焉然则兵革言试五刑言用者兵革必试而后用与诗言师干之试同义五刑用而不必试与书言五刑五用同义
　　大乐与天地同和大礼与天地同节和故百物不失节故祀天祭地
　　天地之气春夏与物交而为和秋冬与物辨而为节和则有声而大乐出焉节则有形而大礼出焉乐之本出于天地自然之和礼之本出于天地自然之节而其用实同之故同于和者和亦得之同于节者节亦得之非成天地之能而官之者也故可名于大矣乃若乐者天地之和礼者天地之序则直与之为一非特同之而已同之与易所谓与天地相似同意与易所谓与天地准同意中庸言溥博如天渊泉如渊继之渊渊其渊浩浩其天岂不终始一致欤乐以统同其和则百物不失礼以辨异其节则祀天祭地易曰乾道变化各正性命保合大和乃利贞和故百物不失之谓也孔子曰非礼无以节祀天地之神节故祀天祭地之谓也天神远人而尊致礼以祀之是以道宁之也地示近人而亲致礼以祭之是以物接之也或致道以宁之或备物以接之非特报其生成百物之功而已亦所以寓节莫重于祭之意也均是和也或谓百物不失或谓百物皆化者盖乐也者道天地冲气之和所以合天地之化百物之产者也故其大与天地同和其妙为天地之和与天地同和其功浅故止于百物不失为天地之和其功深故至于百物皆化自天地防合隂阳相得至胎生者不防卵生者不殈所谓百物皆化也百物不失则不能与此特不失其道理而已故诗序曰崇丘废则万物失其道理矣大乐必易大礼必简礼乐之徳也大乐与天地同和大礼与天地同节礼乐之功也
　　明则有礼乐幽则有鬼神如此则四海之内合敬同爱矣
　　大乐与天地同和而主乎施大礼与天地同节而主乎报主乎施则生成百物而无所失主乎报则祀天祭地以报其生成之功而已用是以观明则有礼乐幽则有鬼神得非传所谓动天地感鬼神莫近于礼乐经所谓极乎天蟠乎地通乎鬼神者欤万物莫不尊天而亲地乐由天作而其道尊礼以地制而其道亲神则圣人之精气属乎阳而尊鬼则贤智之精气属乎隂而亲彼尊而我尊之敬之所由生也彼亲而我亲之爱之所由生也经曰乐者敦和率神而从天礼者别宜居鬼而从地是礼乐则合敬同爱于其明鬼神则合敬同爱于其幽明寓爱敬于礼乐幽寓爱敬于鬼神如此则推而放诸四海之内未有不合敬同爱者也然仁近于乐而同爱者仁之情也义近于礼而合敬者义之情也仁于爱亲有以同四海之爱义于敬长有以合四海之敬则是人人亲其亲长其长而天下平矣孔子曰爱敬尽于事亲徳教加于百姓刑于四海如此而已两谓之合一谓之同礼主敬而为异故言合乐主爱而为同故言同与儒有合志同方同意若夫自礼乐之情同言之则礼之敬也乐之爱也以异而同而已均谓之合不亦可乎虽然合敬同爱礼乐之情非礼乐之文也合情饰貌礼乐之事非礼乐之道也














　　乐书卷十一
　　钦定四库全书
　　乐书卷十二
　　宋　陈　撰
　　礼记训义
　　乐记
　　礼者殊事合敬者也乐者异文合爱者也
　　无事而不有礼无文而不有情礼也者理之不可易者也语其事未尝不通变以从宜如之何不殊乎乐也者情之不可变者也语其文未甞不比物以饰节如之何不异乎礼虽殊事而不殊乎合敬礼之本故也乐虽异文而不异于合爱乐之本故也礼虽殊事而有所谓文所谓升降上下周旋裼袭礼之文是也乐虽异文而有所谓事大司乐凡乐事遂以声展之是也特絶谓之殊不同谓之异礼之事则相絶远矣故言殊乐之文特不同而已故言异别言之如此合言之一也故诗曰殊异乎公路五帝殊时三王异世亦可类推矣
　　礼乐之情同故明王以相防也故事与时并名与功偕庄敬恭顺皆礼也情主于合敬欣喜欢爱皆乐也情主于合爱礼乐殊事而同道异物而合用其情所以同也天官太宰以礼典和邦国谐万民春官大司乐以六乐和邦国谐万民则礼以和为用乐以和为体其情同故也明王之于礼乐有改制之名无变情之实礼之损益虽事与时并乐之象成虽名与功偕要其情同明王未尝不相防也今夫礼以时为大而先王因时以作事故尧舜之时有事于揖逊无事于征伐汤武之时有事于征伐无事于揖逊则事曷尝不与时并哉乐以功为主而先王因功成以作乐故尧舜功成于揖逊而乐以大章大防名之汤武功成于征伐而乐以大濩大武名之则名曷尝不与功偕哉盖事在人时在天事与时并则与之并而为一也名在彼功在我名与功偕则与之偕而相比也今夫明王所以相防者礼乐之情也所以不相袭者礼乐之文也五帝殊时不相防乐三王异世不相袭礼岂曰情之云乎经曰事不节则无功孟子曰有其事必有其功荀子曰无昬昬之事者无赫赫之功庄周曰圣人踌躇以兴事以毎成功是事者功之始功者事之成礼制于治定而为功之始故以事言乐作于功成而为事之成故以功言敌而言之如此总而言之虽扬蹈厉之蚤亦曰及时事也
　　故钟鼓管磬羽籥干戚乐之器也屈伸俯仰缀兆舒疾乐之文也簠簋爼豆制度文章礼之器也升降上下周旋裼袭礼之文也故知礼乐之情者能作识礼乐之文者能述作者之谓圣述者之谓明明圣者述作之谓也先王之为乐也发之声音则铸之金而为钟其用统实以象地节之革而为鼓其用大丽以象天越之竹而为管籥则猛以象星辰日月磨之石而为磬则廉制以象水形之动静则羽籥以舞大夏干戚以舞大武此乐之器也而象实寓焉执其干戚习其俯仰屈伸容貌得庄焉行其缀兆要其节奏行列得正焉进退得齐焉其治逸者其行缀远其治劳者其行缀短一舒一疾莫不要钟鼓拊防之节而兼天道焉此乐之文也而质实寓焉其为礼也着之齐量则外方以正内圆以应有父道焉有夫道焉簠之所以为器也内方以守外圆以从有子道焉有妻道焉簋之所以为器也晖之度数其数以阳竒爼之所以为器也其数以隂偶豆之所以为器也又制度以等异之文章以藻色之礼之器然也象在其中矣龙之为物出入隠见莫之能制而裼袭如之裼则见而成章袭则隠而成体故一升一降上下周旋以合其仪裼袭以美其身礼之文然也质在其中矣然礼乐之情寓于象质之微而难知其文显于器数之粗而易识故知其情者能作之于未有则圣之事非明之所及也识其文者能述之于已然则明之事而已圣不与焉盖圣者明之出明者神之显故知而作之者为圣识而述之者为明其知神之所为乎曲礼曰圣人作为礼以教人又曰君子退逊以明礼圣作明述之辨也别而言之先作后述者圣明之序也合而言之先明后圣者述作之序也古之制器者智创之巧述之创业者父作之子述之然则礼乐以圣作以明述亦岂异此孔子述而不作非不足于圣也特不居而已盖有不知而作者又在所不与焉诗曰不识不知知则知人所为识则识其面目而已是识之外矣知之内矣识之浅矣知之深矣礼乐之情存乎内而深故称知其文存乎外而浅故称识
　　乐者天地之和也礼者天地之序也和故百物皆化序故羣物皆别
　　至隂肃肃至阳赫赫肃肃出乎天赫赫发乎地两者交通而成者天地之和也乐实与之俱焉天尊地卑神明位矣以春夏先秋冬后四时序矣天地至神而有尊卑先后者天地之序也礼实与之俱焉是乐者天地之和礼者天地之序和则不乖故百物因形移易而皆化序则不乱故羣物萌区有状而皆别乐之敦和礼之别宜亦如此而已天无为以之清地无为以之宁两无为相合万物以化而至乐得矣和故百物皆化之谓也天高地下万物散殊而礼制行矣序故羣物皆别之谓也乐统同也嫌于不异故言百物以辨之与易干称六龙同意礼辨异也嫌于不同故言羣物以统之与易干称羣龙同意言礼者天地之序又言天地之别何也曰天地故有序矣所谓别者因其序以别之原礼之始则为天地之序要礼之终则为天地之别经不云乎序故羣物皆别祭有昭穆所以别父子远近长幼亲疎之序而无乱也
　　乐由天作礼以地制过制则乱过作则暴明于天地然后能兴礼乐也
　　乐者天地之和礼者天地之序则合异以为同乐由天作礼以地制则散同以为异盖由天作则有所循而体自然与孟子称由仁义之意同以地制则有所裁而节之与孟子称行仁义之意同对之则其辨如此通之则礼亦可以言由与作矣故曰乐由阳来礼由隂作古者治定制礼功成作乐礼未可制而制之是过制也乐未可作而作之是过作也过制则失序矣离而为慝礼能无乱乎过作则失和矣流而为淫乐能无暴乎孟子曰文武兴则民好善幽厉兴则民好暴好暴反乎好善而过作则暴岂非未尽善之意欤乐由天作礼以地制先作后制礼乐之序也过制则乱过作则暴先制后作制作之序也由是观之明于天地然后能兴礼乐而制之非成能之圣人畴克之哉明于天地然后能兴礼乐明王制作之始也举礼乐而天地将为昭焉明王制作之效也故曰礼乐之情同明王以相防也
　　论伦无患乐之情也欣喜欢爱乐之官也
　　乐有情有文微情文之显以之神则非意之所能致言之所能论也阐情文之幽以之明则意之所能致言之所能论也故其文不息其情无患皆得而论焉诗曰于论鼓钟岂兼情文之义而论之欤盖八音克谐无相夺伦论乎隂阳而无散宻之患论乎刚柔而无怒慑之患各安其位而其伦清矣非乐之文也乐之情而已孟子曰欣欣然皆有喜色传曰欢然有恩以相爱则欣喜在色而主乎外欢爱在心而主乎内非乐之君也乐之官而已莫非乐之情也论伦无患者情之和穷本知变者情之中和则审一而足以率一道中则通上下而足以理万变此乐所以为中和之纪欤若夫休乐而无形幽昬而无声于人论者谓之防防所以论情而非情也
　　中正无邪礼之质也
　　诚非礼不着伪非礼不去诚着则中正伪去则无邪中正无邪则释回增美质矣岂不为礼之质乎礼非特有质盖亦有本焉夫礼本于太一成于太素则太一本之始也太素质之始也礼运言五行四时十二月还相为本继之五味六和十二食还相为质圣人作则必以天地为本继之五行以为质语曰本立而道生传曰性者生之质是本先于根而存乎道质先于干而存乎性忠则不欺于道而为徳之正信则不疑于道而为徳之固此礼之在道者也故谓之本行有所修而不废未必不顾言言有所道而由行之未必不顾行此礼之在性孝也故谓之质本固不止于忠信故孔子之言俭戚左氏之言孝亦谓之本焉质固不止于言行故其徳中正其行无邪亦谓之质焉盖俭戚非礼之中孝非礼之末故与忠信同为礼之本干之九三重刚不中而与时行忠信以进徳修辞立诚以居业其于礼之本可谓体之矣拟言于法言得其正拟行于徳行得其中故中正无邪与行修言道同为礼之质干之九二龙徳而正中抑又闲邪存其诚言行谨信而不伐其于礼之质可谓体之矣以行修言道为礼之质则修身践言为礼之文可也以忠信为礼之本而以义理为之文则不可矣今夫义出于道徳理出于性命人心之所同然圣之所先得者也以之为礼之文殆非圣人之言岂汉儒附益之妄邪









</div>
    <div class="pagination">
<a href="乐书_page3.html">上一页</a><a href="乐书.html">1</a><a href="乐书_page2.html">2</a><a href="乐书_page3.html">3</a><span class="current-page">4</span><a href="乐书_page5.html">5</a><a href="乐书_page6.html">6</a><a href="乐书_page7.html">7</a><a href="乐书_page8.html">8</a><a href="乐书_page9.html">9</a><span>...</span><a href="乐书_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
