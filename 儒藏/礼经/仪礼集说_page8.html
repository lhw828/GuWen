<!DOCTYPE html>
<html>
<head>
    <meta charset="UTF-8">
    <title>仪礼集说 - 第 8 页/共 95 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>仪礼集说 - 第 8 页/共 95 页</h1>
    <div class="content">　　注曰妇人送者子弟之妻妾
　　疏曰左氏传云士有子弟尊无送卑故知妇人送者是子弟之妻妾
　　若异邦则赠丈夫送者以束帛
　　注曰赠之就宾馆
　　继公谓以物餽将行者曰赠酬之外又赠以此币以其劳于道路故也古之士得取于异邦则大夫可知矣独云赠丈夫则是古者妇人不越疆而送嫁也
　　右礼送者
　　若舅姑既没则妇入三月乃奠菜
　　崔灵恩曰若舅姑偏有没者厥明盥馈于其存者三月又庿见于其亡者
　　继公谓乃奠菜亦题下事也必三月乃奠菜者三月一时天气变故以之为节也
　　席于庿奥东面右几席于北方南面
　　注曰北方墉下
　　疏曰生时见舅姑舅姑别席异面是今亦别席异面象生也
　　继公谓右几见席南上也凡设几例在席之上端舅席东面而南上姑席南面其西上与生人室中之席东面者北上南面者东上鬼神则变之生时见舅姑舅不用几此有之者异其神也姑席无几几主于尊者也是亦质明行事
　　祝盥妇盥于门外妇执笲菜祝帅妇以入祝告称妇之姓曰某氏来妇敢奠嘉菜于皇舅某子
　　注曰帅道也入入室也来妇言来为妇嘉美也皇君也言君者尊之菜盖用堇
　　继公谓执笲菜亦于门外庿见用笲菜异于生时之贽也云帅妇以入是妇亦升自西阶也此时妇入室西面祝在左而为之告也某氏者髙国之女则曰姜氏季孟之女则曰姬氏皇者尊大之之称某子者某諡也犹言文子武子矣此盖指其为大夫者也假设言之以着其庿见之礼与为士者同耳
　　妇拜扱地坐奠于几东席上还又拜如初【扱初合反】
　　妇拜拜于其位也扱地未详奠菜于几东席上则是几前犹有余席亦可见设几之节矣还又拜亦反于故位复拜也此又拜者接神礼然也其例见于聘礼及特牲少牢馈食礼
　　妇降堂取笲菜入祝曰某氏来妇敢告于皇姑某氏奠菜于席如初礼
　　注曰降堂阶上也于姑言敢告舅尊于姑
　　继公谓取犹受也降堂取笲菜以其行礼于室也在堂则降阶在室则降堂逺近之差礼亦冝然入入而北面也祝亦在左告之如初礼拜而奠于席上之右还又拜也
　　妇出祝阖牖户
　　疏曰先牖后户者先阖牖后阖户也
　　继公谓妇出户则先释辞请醴之而妇入于房矣
　　老醴妇于房中南面如舅姑醴妇之礼
　　妇既庿见而老醴之象舅姑生时使赞醴妇之礼盖达神意也不于堂辟尊者在之处也上云赞醴妇此云如舅姑见上赞者为代舅姑醴之也房中行礼则老其西面拜与妇见醴乃成为妇若庿见舅姑之偏没者恐无此礼
　　壻飨妇送者丈夫妇人如舅姑飨礼
　　疏曰舅姑没故壻兼飨丈夫妇人
　　继公谓壻飨丈夫妇人亦当异日而皆酬之以束帛也此礼之节冝在始嫁之时因言庿见而及之故其文在此非谓行之于老醴妇之后也
　　右舅姑已没之礼
　　记士昬礼凡行事必用昬昕受诸祢庿【昕音欣祢乃礼反】注曰用昕使者用昬壻也
　　疏曰用昕谓纳采问名纳吉纳征请期五者皆用昕即诗所谓旭日始旦也昬亲迎时也
　　继公谓祢庿父庿也庿受重其事也经凡言士礼多主于一庿者一庿则祖祢皆在焉惟云祢主于祢也盖祖尊而祢亲受昬礼冝于亲者
　　辞无不腆无辱【腆他典反】
　　腆善也言当善其辞又不可以辱命也
　　贽不用死
　　注曰贽鴈也
　　继公谓此文在皮帛之前则是指纳采之类言也夫贽云者亲奉其物以相见之称也纳吉之类礼虽用鴈然遣使为之固不可谓之贽以贽为言记者过也且不用死之云亦似长语古人非昬礼而用鴈岂有用死者乎似重失之
　　皮帛必可制
　　注曰俪皮束帛也
　　继公谓制制为衣裘也然则他礼之用皮帛者其有不可制者乎亦似长语矣
　　腊必用鲜
　　帷云腊必用鲜是鱼用薧矣一腊而用鲜亦异昬礼也
　　鱼用鲋必殽全【鲋音附】
　　注曰殽全者不馁败不剥伤
　　继公谓他时鱼或用鱄此则惟许用鲋云必殽全语亦似过他礼用鱼岂有不殽全者乎
　　女子许嫁笄而醴之称字
　　注曰许嫁已受纳征礼也笄女之礼犹冠男也女宾执其礼
　　继公谓此礼当于房中行之醴之亦谓以醴饮之也字若伯姬仲氏之类矣女子之笄有二节一则成人之笄一则许嫁之笄其醴之而妇人执其礼并同惟以称字与否为异周易屯六二之辞曰女子贞不字十年乃字言许嫁乃字也然则未许嫁而笄者不字明矣古者女子成人乃许嫁
　　祖庿未毁教于公宫三月若祖庿已毁则教于宗室注曰嫁女必就尊者教之教之者女师也祖庿女所出之祖也公君也敎以妇德妇言妇容妇功宗室大宗之家
　　李微之曰此言公族之为士者也若祖庿已毁而教于宗室然则异姓者亦教于宗子之家与
　　继公谓此据士族之贵者言也祖女所自出之君也毁坏也传曰坏庿之道易檐可也改涂可也礼国君五庿太祖之庿不毁其余先君若过髙祖则毁其庿而迁之未毁者以其犹在今君四亲庿之中也其与君共太祖者若太祖去今君五世庿虽不毁其礼亦与既毁者同祖庿未毁而教于公宫统于祖也祖庿既毁而教于宗室统于宗也凡别子之庿亦皆三世若四世而毁
　　问名主人受鴈还西面对宾受命乃降
　　问名之仪主人以宾升西面宾升自西阶东面问名主人阼阶上北面再拜进受鴈于楹间还于阼阶上西面宾亦还于西阶上东面主人对宾受命乃俱降也
　　祭醴始扱壹祭又扱再祭
　　疏曰始扱壹祭及又扱则分为两祭是为祭醴三也继公谓始扱一祭又扱则再祭示隆杀也一扱而可以再祭则柶叶如勺矣
　　宾右取脯左奉之乃归执以反命【奉芳勇反】
　　疏曰右手取脯左手兼奉之以降授从者于西阶下乃归
　　继公谓以疏说攷之则记文似不备也右取脯左奉之不游手也执以反命谓至于壻父之门外乃受之以反命也此记在问名下纳征上则是但据纳采问名之宾而言耳盖经文惟见此醴宾之礼故也若纳吉纳征请期之宾反其礼亦如之可知
　　纳征执皮摄之内文兼执足左首随入西上参分庭一在南【摄之涉反下同】
　　注曰兼执足者左手执前两足右手执后两足随入不并行也
　　疏曰毛在内故云内文
　　继公谓先儒读摄为折则训叠也今人屈物而叠之谓之折古之遗言与执皮摄之者中屈其反叠而执之也内文兼执足摄之之法也文兽毛之文也内文者事未至也左首为西上也云随入者以其并设嫌亦并行也西上统于宾也参分庭一在南者参分庭深而所立之处当其参分之一故二分在北一分在南也此设皮之位亦当在西方
　　宾致命释外足见文主人受币士受皮者自东出于后自左受遂坐摄皮逆退适东壁【见贤遍反】
　　注曰宾致命主人受币庭实所用为节
　　疏曰经云释外足见文者人以足郷上执之足逺身为外释之则文见也注意谓宾升堂致命则庭中执皮者释外足主人堂上受币则主人之士于堂下受皮是庭实所用为节
　　继公谓释外足见文所谓张皮也见文者事已至也皮以文为美故当授受之节冝示之他时则否士谓主人之私臣非指有爵者也自东自门东而来也士之私臣其位在门东北面后与左皆据执皮者言也受者居客之左便其先执前乃执后也聘礼曰宾出当之坐摄之逆退在东者先退由便也此记与聘礼互见当参攷
　　父醴女而俟迎者母南面于房外【迎鱼敬反】
　　注曰女既次纯衣父醴之于房中南面盖母荐焉重昬礼也女奠爵于荐东立于位而俟壻壻至父出母出南面于房外示亲授壻
　　疏曰舅姑共飨妇而姑荐故知父醴女亦母荐继公谓特牲馈食礼主人致爵于主妇西面荅拜此父醴女于房中位冝如之其仪则畧与赞醴妇之礼同
　　女出于母左父西面戒之必有正焉若衣若笄母戒诸西阶上不降
　　注曰必有正焉者以托戒使勿忘
　　继公谓是时父立于阼阶上女出于母左而就之东面受戒父乃正其衣或正其笄而戒之且女之衣笄固自正矣今乃复正之者欲其以此为识耳女既就父则母东面于西阶上俟女至而戒之以女当降自西阶也母不降送尊也孟子曰女子之嫁也母命之往送之门戒之或此礼至后世而变与
　　妇乘以几从者二人坐持几相对【乘绳证反从才用反】
　　注曰持几者重慎之
　　妇入寝门赞者彻尊幂酌酒三属于尊弃余水于堂下阶间加勺【属音烛】
　　注曰属注也酒贵新昬礼又贵新故事至乃取之继公谓酒清水也水色与酒并设故亦以酒名之云酌则以勺也弃余水者不欲人防用之也彻幂加勺兼指二尊而言
　　笲缁被纁里加于桥舅荅拜宰彻笲
　　注曰被表也笲有衣者妇见舅姑以饰为敬桥所以庪笄其制未闻
　　继公谓缁被纁里竹器之饰也此文主于枣栗腵脩者其实奠菜之笲亦如之舅既荅拜而兴宰乃彻笲节也
　　妇席荐于房
　　注曰醴妇飨妇之席荐也
　　继公谓亦如冠礼席在南笾豆在北也
　　飨妇姑荐焉
　　注曰舅姑共飨妇舅献爵姑荐脯醢
　　妇洗在北堂直室东隅篚在东北面盥【直音值】
　　注曰洗在北堂所谓北洗北堂房中半以北洗南北直室东隅东西直房户与隅闲
　　疏曰房无北壁故得北堂之名房与室相连为之而无北壁是以得设洗直室东隅
　　继公谓室之东隅有二云在北堂故无嫌于南篚盛爵觯为妇酢姑酬也庭中设洗水在洗东篚在洗西此篚在洗东则水在洗西矣盥为将洗爵以酢舅也无嫌于不洗故惟以盥见之此洗内洗也亦曰北洗凡其设之与盥者之位皆如此记主为妇礼发之故惟云妇洗　案注云东西直房户与隅闲言直二者之闲也亦意之之辞未必有据
　　妇酢舅更爵自荐【酢音昨】
　　凡卑者受尊者献则不敢酢此妇乃酢舅者飨妇则妇如宾也更爵男子不承妇人爵也自荐者为姑亲荐已故不敢使人荐舅行礼欲其称也
　　不敢辞洗舅降则辟于房不敢拜洗【辟音避】
　　此谓舅将献妇之时也舅降谓降洗也妇辟于房者既不从降又不敢安于堂上故冝辟也从降而辞洗升堂而拜洗丈夫于敌者之礼也若妇人之于丈夫则无之以是礼不可得而行故也记者于此乃有不敢辞洗拜洗之说则是谓妇人于舅可以辞洗而不敢辞可以拜洗而不敢拜与亦似异于礼意矣
　　凡妇人相飨无降
　　注曰姑飨妇人送者于房无降者以北洗篚在上继公谓此谓姑飨妇人送者与舅没而姑特飨妇者也故以凡言之言妇人相飨无降明男女相飨则有降者如上记所谓舅降是也
　　妇入三月然后祭行
　　入入夫之室也祭行谓夫家之祭方行也妇入三月然后可以入庿故夫家必至是乃举其常祭欲令妇得助祭而成妇之义也凡舅姑之存若没其礼皆然
　　庶妇则使人醮之妇不馈
　　注曰庶妇庶子之妇也使人醮之亦有脯醢不馈者共养统于适也
　　继公谓使人醮之则不必赞矣是时舅席于阼姑席于房外当于受适妇之见之礼则醮之之位其亦在户牖闲与此仪物亦皆与醴同惟以用酒为异故不取尚文之义而轻于醴也妇不馈则舅姑亦不飨之矣此以上专记事以下专记辞不欲其相乱也
</div>
    <div class="pagination">
<a href="仪礼集说_page7.html">上一页</a><span>...</span><a href="仪礼集说_page3.html">3</a><a href="仪礼集说_page4.html">4</a><a href="仪礼集说_page5.html">5</a><a href="仪礼集说_page6.html">6</a><a href="仪礼集说_page7.html">7</a><span class="current-page">8</span><a href="仪礼集说_page9.html">9</a><a href="仪礼集说_page10.html">10</a><a href="仪礼集说_page11.html">11</a><a href="仪礼集说_page12.html">12</a><a href="仪礼集说_page13.html">13</a><span>...</span><a href="仪礼集说_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
