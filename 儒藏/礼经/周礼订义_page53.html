<!DOCTYPE html>
<html>
<head>
    <meta charset="UTF-8">
    <title>周礼订义 - 第 53 页/共 96 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周礼订义 - 第 53 页/共 96 页</h1>
    <div class="content">　　掌胜国邑之社稷之祝号以祭祀祷祠焉
　　刘执中曰周胜于商取其社以祭之故曰胜焉弇上以絶天之阳也栈下以絶地之生也北其牖而祭之为其国亡也故使丧祝掌其祀事【○贾氏曰君自无道被诛社稷无罪故郑谓存之重神也】○陈君举曰不止是也存先代之后忘子卯之日陈埀和之器古人如此皆有深意如诗称有客白马助祭于庙皆是此意若曰商之圣贤六七作岂谓其处此哉皆警戒修省之意作夏社与此同意○王氏曰胜国邑之社稷丧之类故丧祝掌其事
　　凡卿大夫之丧掌事而敛饰棺焉
　　贾氏曰言掌事者虽礼有降杀劝防以下皆掌之兼主敛事故緫云掌事而敛饰棺焉
　　甸祝下士二人府一人史一人徒四人
　　郑康成曰甸之言田也田狩之祝○郑锷曰王田必于甸故田猎之祭名祝为甸
　　掌四时之田表貉之祝号
　　杜氏曰貉读为百尔所思之百书亦或为祃貉兵祭也甸以讲武治兵故有兵祭诗是类是祃尔雅曰师祭也○郑康成曰谓田者习兵之礼故亦祃祭祷气势之十百而多【○刘执中曰田以习兵敎以战阵而后乃田故亦祷焉】○郑锷曰肆师掌为位甸祝掌其祝号而已
　　舎奠于祖庙祢亦如之
　　郑康成曰舍读为释释奠者告将时田若将征伐○郑锷曰将出田必行释奠之礼以告于庙乃载迁庙之主以行其载以祖为主故舎奠于祖庙○郑司农曰祢父庙○郑锷曰祢则但祭而不载言亦如之谓其舍奠也○李嘉防曰四时之田亦近郊耳必舍奠于祖祢者为人君出入不可不谨重也
　　师甸致禽于虞中乃属禽
　　郑康成曰师甸谓起大众以田也○王氏曰凡言师田师不必田田不必师今此言师甸其事皆田又甸祝所掌是用师以田而已
　　郑锷曰田毕虞人植旌旗于所表之处令获者各致禽其中甸祝则防而属之使禽兽以类相从○王昭禹曰致禽属禽山泽之虞也
　　及郊馌兽舍奠于祖祢乃敛禽
　　郑康成曰馌馈也以所兽馈于郊荐于四方羣兆入又以奠于祖祢荐且告反也○王昭禹曰馌兽者司马
　　郑康成曰敛禽谓取三十入腊人【○项氏曰一为干豆二为賔客三为充君之庖】○王氏曰小宗伯言颁禽此言敛禽互相备○郑锷曰此小宗伯大司马之事甸祝则为之祝也
　　禂牲禂马皆掌其祝号
　　刘执中曰禂祷也祷牲祷马者又因敛禽以祭牲牢之神求其博硕肥腯以祭马祖之神求其六闲四种孔阜奕奕诗云吉日维戊既伯既祷其此之谓乎
　　诅祝下士二人府一人史一人徒四人
　　郑康成曰诅谓祝之使沮败也
　　掌盟诅类造攻说襘禜之祝号
　　郑康成曰八者之辞皆所以告神明○贾氏曰按秋官自有司盟之官此兼言之者司盟直掌盟载之法不掌祝号与载辞
　　易氏曰防血以诏明神谓之盟渝盟则诏明神以殛之谓之诅【○郑锷曰所谓盟诸大门之外诅诸五父之衢则盟与诅不同】春秋诸侯皆以一时之事言不相信故盟以结之耳然亦有诅焉如郑伯使出豭犬鸡以诅射颍考叔者非诅乎郑以大事用盟小事用诅非也盟也诅也类也造也攻也说也禬也禜也凡此八事皆掌告神之祝号其六则大祝之六祈也祝号乃掌于此盖盟诅之时用此六祈则掌之也○贾氏曰类造以下即大祝六祈大祝不掌祝号故此诅祝与盟同为祝号○王氏曰于人也盟诅以要之于鬼神也类造攻说禬禜以求之民之所不能免也先王与同患焉因为典礼置官以掌之弥乱救灾于是乎在矣
　　作盟诅之载辞以叙国之信用以质邦国之剂信郑康成曰载辞为辞而载之于防坎用牲加书于其上【○黄氏曰祝号非辞盟诅有辞载其所以盟之故而要结于鬼神】○贾氏曰人多无信故为要誓之辞对神要之使用信故云以叙国之信用【○王昭禹曰国之信用谓王国为载辞以使人信而用之有先后之序焉】
　　郑康成曰国谓王之国邦国诸侯国也质正也成也文王修徳而虞芮质厥成○刘执中曰剂谓盟约之载谓彼不信而渝盟以负于神故叙国之信以诅之于神用以质邦国之剂信俾明神信其剂而降祸于渝者则天下无敢特不信以事其君无敢渝盟以事不信【○郑锷曰司盟掌盟载之法诅祝则掌为之辞其辞则叙述王国之所信用者非后王所伪为也诸侯祖先受先王誓告之辞书于质剂传以为信固可以为验也使为诸侯者归而求之故府知夫故事则无敢不率者○李嘉防曰盟诅帝尧之所去惟苗民罔中于信则用之今诅祝作为载辞所以辅其信于悠乆而安人心于无所反覆特不可屡盟而为长乱之道必继以质邦国之剂信者观春秋之郑屡争盟于上国虑大国一时之言或偏狥而难从必盟载作于王朝则邦国之要约乃可质以为信】○易氏曰王者以信待人故天下不期信而自信焉用是防血之盟与夫渝盟之诅哉先施于民者信而已然后以盟诅辅之
　　司巫中士二人府一人史一人胥一人徒十人
　　黄氏曰卜祝巫史皆世官巫秩中士巫咸乂王家大史下大夫大史司寇苏公皆为公卿先王取士可见○郑锷曰荐信于鬼神固不可以无祝史既有大小祝又设司巫与羣巫何耶葢巫与祝异祝则以辞告神巫则神所降古者民之精爽不擕贰者神明降之在男曰觋在女曰巫是故国家用之使制神之处位次主分而言之有觋巫之异合而言之皆谓之巫巫既多故立司巫以统之
　　陈蕴之曰先王之时安有巫诅之事今特设巫祝一项官十余员周公岂好巫者正是周公通幽明之理所以安鬼神之道与尧命重黎相似重黎虽不是巫亦是此意到汉无此一项官滛祀谄祭无所不有遂有巫蛊之事防汉如此淆杂方知周公之意思深长
　　掌羣巫之政令
　　王昭禹曰司巫为羣巫之长故掌羣巫政令
　　若国大旱则帅巫而舞雩
　　王氏曰帅女巫也不言女以女巫见之
　　郑康成曰雩旱祭也○贾氏曰春秋纬云雩者呼嗟求雨之祭
　　王昭禹曰阳亢在上阻隂而旱帅巫而舞雩所以助达隂中之阳
　　郑康成曰天子于上帝诸侯于上公之神【○贾氏曰月令大雩帝习盛乐据天子雩五帝按彼下文命百县雩祀百辟卿士百县谓畿内乡遂明畿外诸侯亦雩祀百辟卿士即古上公勾龙柱弃之等○郑司农曰鲁僖公欲焚巫尫以其舞雩不得雨】
　　国有大烖则帅巫而造巫恒
　　杜氏曰司巫帅巫官之属防聚常处以待命○刘执中曰恒常也谓鬼神皆有恒徳人而事之不以常道则为灾故造巫恒者改过自新作巫之常道以弥灾患子曰南人有言曰人而无恒不可以作巫医黄氏曰郑谓当按视所施为直按视之非造也葢事当从冝不拘常辙故谓之造○郑锷曰巫者禳变之术难以一定言故曰造巫恒言造为其所恒行之术【○郑康成曰恒乆也巫乆者先巫之故事造之当按视所施为】
　　祭祀则共匰【音丹】主及道布及蒩馆
　　杜氏曰匰以器名主谓木主【○郑锷曰主在庙则藏于石室谓之宗祏及合祭于庙则以匰盛而至祭所祝取主而匰退】道布新布三尺【○郑康成曰道布者为神所设巾中霤礼曰以功布为道布属于几○郑锷曰道妙无方神者得之故所用巾谓之道布】郑康成曰蒩之言借也祭食有当借者馆所以承蒩若今筐也士虞礼曰苴刌茅长五寸实于筐馔于西坫上又曰祝盥取苴降洗之升入设于几东席上东缩【○郑锷曰蒩者茅也郷师所谓共茅蒩是也盛蒩名曰馆者如人之馆舍然谓茅托于其中也】主先匰蒩后舘互言之者明共主以匰共蒩以筐大祝取其主蒩陈之器则退也○郑锷曰三者皆司巫所共以其与神交
　　凡祭事守瘗
　　郑康成曰瘗谓若祭地只有埋牲玉者○郑锷曰祭有瘗埋牲玉之礼礼瘗埋于泰折祭地也不止地示宗庙之中亦有瘗缯之类祭而瘗埋祭之终也司巫守之俟礼毕乃去见钦神之至也
　　凡丧事掌巫降之礼
　　郑康成曰降下也【○贾氏曰人死骨肉下沉于地精魂上归于天天地与神人通故使巫下神】○王氏曰巫神所降故丧事有巫降之礼焉尽爱之道也
　　黄氏曰其礼虽亡其意犹可知先王之于鬼神察矣故曰知幽明之故知死生之说又曰知鬼神之情状
　　男巫无数
　　郑康成曰巫能制神之处位次主者○王昭禹曰国语曰古者民神不杂民之精爽不擕贰者而又能齐肃正其智能上下比义其圣能光逺宣朗其明能光照之其聦能听彻之如是则神降之在男曰觋在女曰巫通而言之皆巫矣楚语之言则是谓在男曰觋在女曰巫误矣神降之然后在男曰巫在女曰觋故男巫女巫皆不豫为员数
　　掌望祀望衍授号
　　王昭禹曰祝与巫皆事神者故巫所以佐祝凡祝所掌之祀礼巫则掌降其神焉此所以掌望祀望衍也望祀谓凡祝所祀之神男巫则望而降之望衍谓尸祭之余尊而祭之凡祭之衍祭是也男巫于衍祭亦望而降其神【○黄氏曰望祀四望之类是望衍小祭祀如四方百物之类是衍之言多也既多矣不正则为黩秦汉以来滛祀何可计数康成改为延恊于大祝之衍祭其曰延而进之独用币义亦通】
　　杜氏曰授号以所祭之名号授之【○郑锷曰授奉祭之人以神之号使知其为某神之至尔】
　　郑康成曰二者诅祝所授类造攻说禬禜之神号男巫为之招
　　旁招以茅
　　郑锷曰用茅以招之神来无方其招亦非一方也故曰旁招茅之为物柔顺洁白惟洁白可以见诚敬之心惟柔顺可以致懐柔之礼
　　刘执中曰男巫掌侯禳之小祭游魂浪祟失位无依而为厉于人者则望其方而祀之稷蒩脯兼衍而祭亦以不祥无名之祟倏忽为祸者则望其所而衍祭之其有名有依不安其所而耀其虗怪以病乎人者则因其所归而祭之以授其名号旁招以茅谓将祭于二者则于偏旁幽僻之地束茅以招之然后望授焉
　　冬堂赠无方无筭
　　郑锷曰冬则赠送不祥与季冬赠恶梦之赠同【○李嘉防曰占梦所赠止恶梦也若司巫凡有不祥者皆赠去之】凡送行必自堂始自内而外故于堂上行赠送礼以送之其送也无定方或东或西或南或北其路则无筭数或千里或万里欲其去之之逺【○刘执中曰冬者歳之穷理宜推故以纳新者也况堂乃人之所寝而安之者不冝有邪气以妨春阳之来不冝有妖祟以碍吉祥之至故男巫以脯醢币帛绕堂而赠以遣之故曰无方小大多少莫不除之故曰无】
　　春招弭以除疾病
　　郑康成曰招招福也弭读为敉字之误也敉安凶祸也招敉皆有祀衍之礼
　　刘执中曰春阳既来则亦祭以招吉祥以弭去邪祟则疾病可得而除今之男巫尚有然者岂古之遗法欤
　　郑锷曰冬则日星穷而歳终故行堂赠之礼春则歳事之初祸福所由始行招弭之事
　　王吊则与祝前
　　郑康成曰巫祝前王也○贾氏曰丧祝云王吊则与巫前二官俱在王前也【○李嘉会曰王吊祝可往也巫何与焉祝则以辞巫则用桃茢以除害也】
　　女巫无数其师中士四人府二人史四人胥四人徒四十人
　　郑节卿曰神所在而有之先王随所在而祭之故在内则女祝在外则有司巫而男巫女巫又各有别内外不敢互用也
　　掌歳时祓除衅浴
　　郑康成曰歳时祓除如今三月上已如水上之类衅浴谓以香薰草药沐浴【○贾氏曰一月有三已据上旬之已而为祓除之事见今三月三日水上戒浴是也】○郑锷曰每歳以时祓除衅浴其宫中之事乎【○王昭禹曰求神以去凶祸谓之祓若社之类是也除旧以致新谓之除若以除疾病之类是也○项氏曰衅器以厌妖沐浴以去恶若此者歳时有之女巫皆掌其事】
　　李嘉防曰既曰歳时非止上已意宗庙之神主以香薰草药沐浴之也及宫人有疾病则祓除之后世祖行之以为上已之礼耳
　　旱暵则舞雩
　　贾氏曰此谓五月以后修雩故有旱暵之事暵气也○刘执中曰常旸则大旱矣帅女巫而舞助隂气也【○郑司农曰求雨以女巫故檀弓曰歳旱缪公召县子而问吾欲暴巫而奚若曰天则不雨而望之愚妇人无乃已防乎】
　　若王后吊则与祝前
　　郑康成曰女巫与祝前后如王礼【○贾氏曰与天官女祝前后也】
　　凡邦之大烖歌哭而请
　　王氏曰歌以致神哭以祈哀○郑康成曰有歌者有哭者冀以悲哀感神灵【○李嘉防曰歌与哭兼之者若五子之歌及今丧家挽歌其哀怨尤甚】
　　孙氏曰祠祝禬禳本于人心之不能免者圣人既因之以为节文鬼神巫觋出乎天道之不可测者圣人亦存之以销怪妄后世儒生学士乃欲一切絶之不知其不容絶也夫大祝小祝用之宗庙朝廷可也宫阃严宻之地亦有女祝以供祭祀之役先王不虑其蛊惑兆衅何哉葢命之为祝而领之天官乃可以尽奉祀之诚而习礼法之正凡非其鬼而祭之者不容入矣男巫女巫凡以神士者皆不限其数而録用于官府葢必神降之而后在男为巫在女为觋凡以神士者掌三辰之法以犹鬼神示之居亦本于天象而状其神位者也郑氏曰巫既知神如此又能居以天法故圣人用之夫聚之官府而不散于乡党水旱疾疫为民以祈而鬼神盻飨乃见先王虑事之周矣






　　周礼订义卷四十三
　　钦定四库全书
　　周礼订义卷四十四　　　宋　王与之　
　　大史下大夫二人上士四人
　　郑康成曰大史史官之长○林椅曰巫史卜祝冝以鬼神为类彼六典八法八则八枋皆治职事类也顾列于此者谓宗庙之典祏欤【○郑节卿曰太宰命令大史必与焉书之顾命国语借田之事类皆可攷】
　　愚案史官公道所系清议所出君相有一过举史氏直书此所以权重宰相列之春官虽大宰不得统摄之
　　郑锷曰礼记言天子建六官先六大曰大史大祝今大祝大史皆以下大夫二人为之无乃祝史之史曰不然昔季梁谓随侯曰祝史矫举以祭子木言武子之祝史陈信无愧辞而礼记又云失其义陈其数祝史之事是乃祝史之史今此官掌典法则掌约剂掌正歳年颁告朔掌祭祀卜日读礼书掌朝觐执书以诏王掌大师抱天时掌大迁国抱法掌射饰中正左传所谓天子有日官居卿以底日者也【○郑康成曰居犹处也言建六典以处六卿之职○王氏详説曰大史虽非卿而实卿之职此所以居史官之上】日官不在六卿之数而位从卿是乃大史之职昔老子为守藏史复为柱下史四方所记文书皆归柱下秦时张苍为御史主柱下方书汉司马迁之祖本出重黎之后掌天官迁之父谈称大史公迁亦称大史以天官治太初之厯与此大史所掌无异虽与大祝同为下大夫非其伦也【○薛平仲曰有卜而后有祝有祝而后有史祼之冥冥之幽而载之昭昭之显天理人事相为贯通此小祝巫史之所由叙次记月令曰乃命大史守典奉法司天日月星辰之行又曰大史执简记奉讳恶此盖夏商之遗制而成周所以分之以小史别之以冯相保章而大史实緫之】王氏详説曰礼记玉藻有左史书动右史书言是记有左右史然以左传考之左史即大史右史即内史襄二十五年传载大史书崔杼之事非书动乎僖二十八年载王命内史防命晋侯之事非书言乎书曰大史友内史友是之谓也
　　礼库曰古者史官不易业不兼官不贰事如周之史佚鲁之史克晋之史苏史黯史赵史墨皆世世掌之后来亦略有此意如大史谈之后有迁班叔皮之后有孟坚刘知几之后有刘餗近日乃百官迁转之地古人惟史官之流不易业卜官乐工亦世世掌之此其所以精欤
　　掌建邦之六典以逆邦国之治掌灋以逆官府之治掌则以逆都鄙之治
　　愚案典法则字説见大宰逆字説见小宰
　　王昭禹曰建者作而立之也大宰以道揆者也大史以法守者也以道揆则所建者法之所自出以法守则所建者书之所自成史以掌官书为事所谓建特作而立其书以道制法有不与也【○郑锷曰典法则小宰贰大宰之治司防攷用财之数其书则建于大史书者不刋之典茍无其书虽大宰之尊亦无所稽攷谓之建也冝哉】李嘉防曰六典曰建法则不曰建何也如大宰之建六典葢政赋以随凶丰刑典以随乱平故曰建今大史所掌者年歳尤当随年歳以为设施所以必建也若八法八则有常法矣守之可也
　　凡辩灋者攷焉不信者刑之
　　郑康成曰谓邦国都鄙以法争讼来正之者○易氏曰刑之以司约之法而刑之○王昭禹曰上之制下以有法也其书皆藏于大史有疑焉则使辨于大史而攷之不信者是谓非法其刑之冝矣
　　林椅曰五官具见之法多有其目而无其数葢周公宅百揆緫其网于上其数在有司故也若大史辨法者攷焉六官之法当尽在是矣
　　愚案三代之时有议论而无诽谤有面辨而无腹非朝廷法度至使天下之懐疑者得以致辨而上之人又反覆考正之当是时下无挠法之心求质其所未安上无恃法之心求释其所未信辨者既明攷者既当起信险肤者犹肆其利口以阻乱吾之法则焉得不絶之然则未信者吾与之开导反覆不信者然后刑之则古人之忠厚可见矣
　　凡邦国都鄙及万民之有约剂者藏焉以贰六官六官之所登
　　黄氏曰剂不独劵书诅祝质邦国之剂信凡有约者皆有剂司约所谓大约剂小约剂是也小宰听卖买以质剂亦谓有剂可质
　　郑康成曰贰犹副也○贾氏曰以贰六官者六官各有一通大史亦副冩一通也六官之所登者约剂相续不絶在后六官更有约剂皆副冩一通上于大史以藏之【○黄氏曰观文意似多一六官字邦国都鄙万民约剂六官既登之又藏于大史所以副贰六官○易氏曰司约以其约剂登于六官又以其副登于大史为六官之贰】○王氏曰司约掌邦国及万民之约剂若大乱则六官辟藏其不信者杀盖六官所藏约剂有登于司约而藏焉者大史又藏焉则以贰六官所藏及其所登者参之攷之故也
　　若约剂乱则辟灋不信者刑之
　　黄氏曰辟之为言正也大史掌邦法若约剂纷乱抵冒不可攷则以法正之
　　【愚案法字疏家以为约剂不如黄氏作邦法辟字郑锷以约剂藏于故府啓籥乃见故以辟为开黄氏谓辟之为言正也不如作开辟若六官约剂乱则大史辟开所藏之贰亦好书言后非民罔以辟四方正之以法是非曲直自不可掩然犹怙乱嚚讼刑不容巳】
</div>
    <div class="pagination">
<a href="周礼订义_page52.html">上一页</a><span>...</span><a href="周礼订义_page48.html">48</a><a href="周礼订义_page49.html">49</a><a href="周礼订义_page50.html">50</a><a href="周礼订义_page51.html">51</a><a href="周礼订义_page52.html">52</a><span class="current-page">53</span><a href="周礼订义_page54.html">54</a><a href="周礼订义_page55.html">55</a><a href="周礼订义_page56.html">56</a><a href="周礼订义_page57.html">57</a><a href="周礼订义_page58.html">58</a><span>...</span><a href="周礼订义_page54.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
