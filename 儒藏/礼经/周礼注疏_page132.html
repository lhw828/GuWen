<!DOCTYPE html>
<html>
<head>
    <meta charset="UTF-8">
    <title>周礼注疏 - 第 132 页/共 187 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周礼注疏 - 第 132 页/共 187 页</h1>
    <div class="content">　　○纡，於于反。汾，扶文反。潞，音路。长子，丁丈反，长子，县名，属上党。）

　　[疏]注“霍山”至“归德”
　　○释曰：其利松柏，霍山见有松柏出焉。云“霍山在彘”者，彘则厉王流于彘，後为县名，汉改为永安县。按《禹贡》“既大原，至于岳阳。覃怀底绩，至于衡漳”，注云“岳阳，大岳之南，漳水横流入河”。《地理志》：大原，今为郡名。大岳在河东县彘东，名霍大山。覃怀为县名，属河内。漳水出上党，沽大黾谷，东比至安平、阜城入河，行千六百八十里。始是长子，即上党也，汾阳、归德皆郡名。

　　正北曰并州，其山镇曰恒山，其泽薮曰昭馀祁，其川池、呕夷，其浸氵来、易，其利布帛，其民二男三女，其畜宜五扰，其宜五种。（恒山在上曲阳，昭馀祈在邬，池出卤城，呕夷，祁夷与？出平舒，氵来出广昌，易出故安。五扰，马、牛、羊、犬、豕。五种，黍、稷、菽、麦、稻也。凡九州及山镇泽薮言曰者，以其非一，曰其大者耳。此州界，扬、荆、豫、兖、雍、冀与《禹贡》略同，青州则徐州地也，幽、并则青、冀之北也，无徐、梁。
　　○，唤胡反，李呼哥反，又香刑反。池，徒多反，李如字。枢，乌侯反，一音驱。邬，徐於据反，县名，属太原，刘乌古反。卤，音鲁。）

　　[疏]注“恒山”至“徐梁”
　　○释曰：上曲阳、邬、卤城、平舒、广昌、故安，皆按《地理志》知之。云“五扰，马、牛、羊、犬、豕”者，六扰中鸡为缓，故去之。云“五种，黍、稷、菽、麦、稻也”者，若馈用六，则兼有菰，若民之要用，则去菰，故知是此五者。周公设经，六扰之内，三扰已上则言扰，二扰则指兽名，若三四不满六者，从下次去之。六之内，三种已上即言种，二者则指名。云“凡九州及山镇泽薮言曰者，以其非一，曰其大者耳”者，但一州之内，山川多少，各有其一而言曰，故云曰其大者。云“此州界，扬荆豫兖雍冀与《禹贡》略同”者，不失本处，虽得旧处，犹有相侵入，不得正，故云“略同”。若周之兖州，於《禹贡》侵青、徐之地。周之青州，於《禹贡》侵豫州之地。周之雍、豫，於《禹贡》兼梁州之地。周之冀州，於《禹贡》小於《禹贡》时冀州，以其北有幽州、并州故知也。周之九州无徐、梁，《禹贡》有徐、梁，无幽、并。《尔雅》云：“两河间曰冀州，河南曰豫州，济东曰徐州，河西曰雍州，汉南曰荆州，江南曰扬州，燕曰幽州，济河间曰兖州，齐曰营州。”《诗谱》曰：“雍、梁、荆、豫、徐、扬之民，咸被其化。”数不同者，《禹贡》所云尧舜法，《尔雅》所云似夏法，《诗谱》所云似殷法，亦与《禹贡》三代不同，是以州名有异。自古已来，皆有九州，惟舜时暂置十二州，至夏还为九州，故《春秋》云“夏之方有德也，贡金九牧”是也。但自神农已上有大九州，桂州、迎州、神州之等，至黄帝以来，德不及远，惟於神州之内分为九州，故《括地象》云“昆仑东南万五千里名曰神州”是也。九州之内，所有山川，或有解出其处者，至江、河、淮、泗、汉、洛等，不释所出者，此等皆《禹贡》有成文。如彼导洛自熊耳、导渭自鸟鼠、导河自积石、导江自岷山、导淮自桐柏、导汉自れ冢，为此，故不言也。至於《禹贡》虽言，义理不明者，此亦辨之。若《禹贡》“泾属渭”，彼直言泾水入渭，不言道之所从，如此之类，皆须释其所出也。

　　乃辨九服之邦国，方千里曰王畿，其外方五百里曰侯服，又其外方五百里曰甸服，又其外方五百里曰男服，又其外方五百里曰采服，又其外方五百里曰卫服，又其外方五百里曰蛮服，又其外方五百里曰夷服，又其外方五百里曰镇服，又其外方五百里曰藩服。（服，服事天子也。《诗》云“侯服于周”。）

　　[疏]注“乃辨”至“藩服”
　　○释曰：此言“九服”，仍除王几为数，故从其外已下为九也。此九服之名言“侯”者，侯之言候，为王斥候。言“甸”者，甸之言田，为王治田出税。言“男”者，男之言任也，为王任其职理。“采”者，事也，为王事民以供上。言“卫”者，为王卫御。言“蛮”者，近夷狄，蛮之言縻，以政教縻来之，自北已下皆夷狄。诸言“夷”者，以其在夷狄中，故以夷言之。言“镇”者，以其入夷狄深，故须镇守之。言“藩”者，以其最在外为藩蓠，故以藩为称。蛮服，《大行人》谓之要服，言“要”，亦是要束为义。自侯服已下，各举一边为号，皆互而通也，其夷狄三服亦自互而相通，是以《大行人》总谓之藩国，世一见也。
　　○注“服服”至“于周”
　　○释曰：此总解“服”之意。引《诗》云“侯服于周”者，见诸侯皆服事于周之义，故称服也。

　　凡邦国，千里封公，以方五百里则四公，方四百里则六侯，方三百里则七伯，方二百里则二十五子，方百另则百男，以周知天下。（以此率遍知四海九州邦国多少之数也。方千里者，为方百里者百。以方三百里之积，以九约之，得十一有奇。云“七伯”者，字之误也。周九州之界，方七千里，七七四十九，方千里者四十九，其一为畿内，馀四十八。八州各有方千里者六。周公变殷汤之制，虽小国，地皆方百里。是每事言“则”者，设法也。设法者以待有功，而大其封。一州之中，以其千里封公，则可四。又以其千里封侯，则可六。又以其千里封伯，则可十一。又以其千里封子，则可二十五。又以其千里封男，则可百。公侯伯子男，亦不是过也。州二百一十国，以男备其数焉。其馀以为附庸。四海之封，黜陟之功，亦如之。虽有大国，爵称子而已。郑司农云：“此制亦见《大司徒职》曰‘诸公之地方五百里，诸侯之地方四百里，诸伯之地方三百里，诸子之地方二百里，诸男之地方百里’。”
　　○率，音律，又音类。彳扁，音遍。奇，纪宜反。见，贤遍反。）

　　[疏]“凡邦”至“天下”
　　○释曰：言“凡邦国”者，畿外要服已内有八州，州别置二百一十国，总有千六百八十国，故云凡也。云“千里封公以方五百里则四公”者，八州，州别有千里之方六，取一千里以封公，又取一千里以封侯，又取一千里以封伯，又取一千里以封子，又取一千里以封男。一州总取千里之方，充五等诸侯，其不满二百一十国者，更取馀一千里方作男国者，备之使满，馀剩地作附庸间田，八州皆然，总结之以周知天下。
　　○注“以此”至“百里”
　　○释曰：云“以此率”者，八州皆为此法，故云以此率也。云“遍知四海九州邦国多少之数也”者，释经“周知天下”也。云“方千里者，为方百里者百，以方三百里之积，以九约之，得十一有奇”者，云方千里开方之，百里一截，纵横皆为十截，十十而百，则得为方百里者百。云“以方三百里之积以九约之”者，方三百里，三三而九，用为方百里者九十九，为十一伯，馀有方百里者一，不尽，故云十一有奇也。今经云“方三百里则七伯”，故言云“七伯者字之误也”。以“十一”似七字，故云字之误也。云“周九州之界方七千里”者，以先王之作土有三焉，若太平之时，土广万里，中国七千。中平之世，土广七千，中国五千。衰末之世，土广五千，中国三千。《王制》云“公、侯方百里，伯七十里，子、男五十里”，此是夏制，五等爵，三等受地，殷汤承之，合伯子男为一，惟有公侯伯三等爵，三等受地，与夏同。武王伐纣，增以子男，爵地与夏同，以九州之界尚狭故也。至武王崩，成王幼，不能践阼，周公摄政，六年致太平，制礼，成武王之意，斥大九州，九州方七千里，五等之爵，五等受地，则此经所云者是也。故云周九州之界方七千里。云“七七四十九，方千里者四十九，其一为畿内，其馀四十八。八州各有方千里者六。周公变殷汤之制，虽小国，地皆方百里”者，若然，殷三等爵，三等受地，地有百里、七十里、五十里。至周公无问有功、无功，皆益满百里，以有不满百里不成国故也。既皆满百里，其馀待有功，乃益之地。公有功，益满五百里。侯有功，益满四百里。伯有功，益满三百里。子有功，益满二百里。男有功，只得百里，更有功，乃更进之与子爵。云“是每事言‘则’者，设法也。设法者以待有功，而大其封”者，必知不即封而言设法以待有功者，以其称公者，惟有二王後乃东西大伯，今八州皆言方千里封公则四公，八州岂有三十二公乎？明知五者皆是设法以待有功，乃大其封也。若无功，纵本是公爵，惟守百里地，谓若虞公，虢公，旧是殷之公，至周仍守百里国，以无功故也。故注《王制》云“是以周世有爵尊而国小，爵卑而国大”。云“一州之中，以其千里封公，则可四。又以其千里封侯，则可六。又以其千里封伯，则可十一。又以其千里封子，则可二十五。又以其千里封男，则可百”，郑云此者，欲计一州须满二百一十国之意。云“公侯伯子男亦不是过也”者，五百里已下，若过五百里，则是特赐法，若鲁卫之等是也。云“州二百一十国”者，此据《王制》文。彼下又云“天下县内九十三国，凡九州，千七百七十三国”。是通畿内外为数，并是殷周国数也。既以州有千里之方六，已用五个千里方为前五等国数，以前公国已得四，侯六，伯十一，子二十五，男百，总得一百四十六，於二百一十国仍少六十四。郑云“以男备其数”，必知以男备其数者，若不以男备数，则馀千里者一，充数不足，何得更馀为附庸。若然，则更取馀方一千里开方之，得百里，之方百於前侯国六用千里方，仍有二百里方一，开方之，得四个男国。於前伯国十一，用千里方一，又得一个男国。得此五国，添前一百四十六，为一百五十一，仍少五十九。更取馀千里方一开方之，得百里之方百，取五十九为五十九国，前添百五十一，得二百一十国，馀仍残百里之方四十一。郑云“其馀以为附庸”者，以附庸不满百里故也。《王制》兼闲田而言，此直云为附庸，文略不具。其实人作附庸即受之，无附庸则为闲田，使大夫治之，以利民税，若周之畿内四等公邑者也。云“四海之封黜陟之功亦如之”者，郑以上经九服总言，此经惟言要服已内九州，不言四海夷狄诸侯，故郑兼见四海夷、镇、藩。言黜陟之功亦如之者，亦皆有百里、二百里地，有功者进地，得与侯伯三百四百同，但不进爵耳。无功有过则退之。云“虽有大国，爵称子而已”者，《曲礼》云：“其在东夷、北狄、西戎、南蛮，虽大曰子。”郑注云“虽有侯伯之地，爵亦无过子，是以同名曰子”是也。

　　凡邦国，小大相维。（大国比小国，小国事大国，各有属，相维联也。
　　○比，毗志反，下文“比小国”并注同。）

　　[疏]注“大国”至“联也”
　　○释曰：春秋之世，小国朝大国，大国聘小国，又有敌国自相聘，是以《司仪》公侯伯子男相为宾，又相为国客。故《易 比 象》云“先王以建万国，亲诸侯”，又《王制》云：“五国以为属，属有长。十国以为连，连有帅。三十国以为卒，卒有正。二百一十国以为州，州有伯。”彼虽是殷之诸侯，亦是各有属相维联之事也，故郑据而言也。

　　王设其牧，（选诸侯之贤者，为牧，使牧理之。）

　　[疏]注“选诸”至“理之”
　　○释曰：此即《大宰》云“建其牧”是也。按《大宗伯》注并《曲礼》注，皆兼伯而言，此直言诸侯者，以侯为主，无贤侯乃兼伯可也。

　　制其职，各以其所能，（牧监参伍之属。用能，所任秩次。）

　　[疏]注“牧监”至“秩次”
　　○释曰：此即《大宰》云“设官分职”。彼下文又云“施典於邦国，而建其牧，立其监，设其参，传其伍，陈其殷，置其辅”也。云“用能，所任秩次”者，称其所任，则以次禄秩之。

　　制其贡，各以其所有。（国之地物所有。）

　　[疏]注“国之地物所有”
　　○释曰：诸侯国无贡於王法，民间得税，大国半，次国三之一，小国四之一，皆市取当国所有以贡於王。即《大宰》“九贡”，《小行人》云“春入贡”及《禹贡》“厥篚厥贡”之类是也。故郑云“国之地物所有”也。

　　王将巡守，则戒于四方，曰：“各平乃守，考乃职事，无敢不敬戒，国有大刑。”（乃犹女也。守，谓国竟之内。职事，所当共具。
　　○女，音汝。竟，音境。共，音恭，又九用反。）

　　[疏]注“乃犹”至“共具”
　　○释曰：《职方氏》既主四方诸侯，故至十二年王将巡守之时，先以文书戒敕于四方曰，各汝当国所守境内，待王之务，无得失所。又当考校汝所拟供王职事，若不敬戒，国有大刑。大刑，谓杀之也。

　　及王之所行，先道，帅其属而巡戒令。（先道，先由王所从道，居前，行其前日所戒之令。）

　　[疏]注“先道”至“之令”
　　○释曰：此谓王将发行之时，即在王前巡行前日所施戒令豫备之等，如前所施以不。

　　王殷国亦如之。（殷犹众也。十二岁王若不巡守，则六服尽朝，谓之殷国。其戒四方诸侯，与巡守同。
　　○朝，直遥反。）

　　[疏]注“殷犹”至“守同”
　　○释曰：王有故，不巡守於方岳之下，则春东方尽来，夏南方尽来，秋西方尽来，冬北方尽来。王待之，亦各於其时。在国外为坛，行朝觐盟载之法。若然，则王自在国外为之，而云“亦如之”者，亦如上文戒令四方诸侯者。王殷国所在无常，或在畿内国城外即为之，或向畿外诸侯之国行之，故有戒令之事也。

　　土方氏掌土圭之法，以致日景。（致日景者，夏至景尺有五寸，冬至景丈三尺，其间则日有长短。）

　　[疏]注“致日”至“长短”
　　○释曰：按《玉人职》“土圭尺有五寸以致日”。先郑注《大司徒》，以为於颍川阳城，夏日至昼漏半，立八尺之表，表北得尺五寸景，与土圭等，则为地中，以建王国也。冬至景丈三尺者，亦於颍川阳城昼漏半，立八尺表，表北得丈三尺景，亦为地中。云“其间则日有长短”者，谓冬至日极短，夏至日极长。其极长极短之间，冬至後日渐长，夏至後日渐短。假令冬至日南至之後，日渐北之时，日行大分六小分四。大分者，一寸为十分。小分者，十分寸之一分，又为十分。但日景一寸，则於地千里。大分一为百里，小分一则为十里。则冬至後，日向南行六百四十里。但冬至丈三尺景，除本尺五寸外，加丈一尺五寸。从冬至至春分，昼夜等之时，则减五尺七寸半景。从春分到夏至，又减五尺七寸半景，则减昼丈一尺五寸。惟有尺五寸在，以为夏至之景。南戴日下万五千里，谓之地中。故云“其间则日有长短”也。

　　以土地相宅，而建邦国都鄙。（土地犹度地。知东西南北之深，而相其可居者。宅，居也。
　　○相，息亮反，注同。度，待洛反。深，尺鸩反。）

　　[疏]“以土”至“都鄙”
　　○释曰：上经据建王国度地法，此经据封畿外及畿内都鄙。
　　○注“土地”至“居也”
　　○释曰：景一寸差千里，一分则百里，但封邦国都鄙无过五百里已下，则取分，无取於寸。一分则百里，为男国，亦为大都。已上差之，二分则二百里子国，已外可知。若小都五十里，则为小分五分，若大夫二十五里，则为小分二分半。言“东西南北之深”者，景侵入为深，地之远近里数，侵入亦为深也。言相宅者，既欲度景，先相所居，乃後度之。

　　以辨土宜土化之法，而授任地者。（土宜，谓九直所宜也。土化，地之轻重粪种所宜用也。任地者，载师之属。
　　○直，张力反。犀，直吏反。种，章勇反。）

　　[疏]“以辨”至“地者”
　　○释曰：既为土方氏，非直度地相宅，亦当相地所宜，故须辨土宜并土化之法而授任地者，此谓以书作法授之。
　　○注“土宜”至“之属”
　　○释曰：九之文，出於九职。言土宜，明是土地所宜，故以此推之。云“土化，地之轻重粪种所宜用也”者，谓若《草人职》“掌粪种之法”。地有九种，轻重不同，其所用粪种，若用麋、用牛之等是也。云“任地者，载师之属”者，载师掌任地事，下文廛里已下，皆是任地之事也。

　　王巡守，则树王舍。（为之藩罗。）

　　[疏]注“为之藩罗，”
　　○释曰：谓若掌舍设┕互之时，则此官亦为王於外周树藩罗。

　　怀方氏掌来远方之民，致方贡，致远物，而送逆之，达之以节。（远方之民，四夷之民也。谕德延誉以来之。远物，九州之外无贡法而至者。达民以旌节，达贡物以玺节。）

　　[疏]“怀方”至“以节”
　　○释曰：既职名“怀方”，怀，来也，故来远方之民，及致方贡之等。
　　○注“远方”至“玺节”
　　○释曰：知“谕德延誉以来之”者，经直言“来远方”，不言别有馀事，故惟晓谕以王之德美，又延引以王之美誉以招来之。云“远物，九州之外无贡法而至”者，此经上云“致方贡”，谓六服诸侯，又云“致远物”，宜是藩国。是以《大行人》上云“侯服世一见，其贡祀物”之等，下文云“藩国世一见，各以贵宝为贽”，文与此相当，故知义然也。知“达民以旌节，达贡物以玺节”者，达民则行道路，贡物即是货贿，故《掌节》云“道路用旌节，货贿以玺节”是也。

　　治其委积、馆舍、饮食。（续食其往来。
　　○续食，音嗣。）

</div>
    <div class="pagination">
<a href="周礼注疏_page131.html">上一页</a><span>...</span><a href="周礼注疏_page127.html">127</a><a href="周礼注疏_page128.html">128</a><a href="周礼注疏_page129.html">129</a><a href="周礼注疏_page130.html">130</a><a href="周礼注疏_page131.html">131</a><span class="current-page">132</span><a href="周礼注疏_page133.html">133</a><a href="周礼注疏_page134.html">134</a><a href="周礼注疏_page135.html">135</a><a href="周礼注疏_page136.html">136</a><a href="周礼注疏_page137.html">137</a><span>...</span><a href="周礼注疏_page133.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
