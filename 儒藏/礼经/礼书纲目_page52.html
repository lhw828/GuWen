<!DOCTYPE html>
<html>
<head>
    <meta charset="UTF-8">
    <title>礼书纲目 - 第 52 页/共 57 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>礼书纲目 - 第 52 页/共 57 页</h1>
    <div class="content">　　礼书纲目卷七十七
　　钦定四库全书
　　礼书纲目卷七十八　　　　　婺源江永撰
　　孝经　　　　曲礼三
　　补【依朱子孝经刋误定】
　　仲尼居曽子侍子曰先王有至德要道以顺天下民用和睦上下无怨【孝者德之至道之要也言先代圣德之王能顺天下人心行此至要之化则上下臣人和睦无怨】汝知之乎曽子避席曰参不敏何足以知之【礼师有问避席起荅】子曰夫孝德之本也【人之行莫大于孝故为德本】教之所由生也【言教从孝而生】复坐吾语女身体髪肤受之父母不敢毁伤孝之始也【父母全而生之己当全而归之故不敢毁伤】立身行道名于后世以显父母孝之终也【言能立身行此孝道自然名后世光显其亲故行孝以不毁为先扬名为后】夫孝始于事亲中于事君终于立身【言行孝以事亲为始事君为中忠孝道着乃能扬名荣亲故曰终于立身也】爱亲者不敢恶于人【博爱也】敬亲者不敢慢于人【广敬也】爱敬尽于事亲而德教加于百姓刑于四海【刑法也君行博爱广敬之道使人皆不慢恶其亲则德教加被天下当为四夷之所法则也】盖天子之孝也【盖犹略也孝道广大此略言之】在上不骄高而不危【诸侯列国之君贵在人上可谓高矣而能不骄则免危也】制节谨度满而不溢【费用约俭谓之制节慎行礼法谓之谨度无礼为骄奢泰为溢】高而不危所以长守贵也满而不溢所以长守富也富贵不离其身然后能保其社稷而和其民人【列国皆有社稷其君主而祭之言冨贵常在其身则常为社稷之主而人自和平也】盖诸侯之孝也非先王之法服不敢服【服者身之表也先王制五服各有等差言卿大夫遵守礼法不敢僣上偪下】非先王之法言不敢道非先王之德行不敢行【法言谓礼法之言德行谓道德之行若言非法行非德则亏孝道故不敢也】是故非法不言非道不行【言必守法行必遵道】口无择言身无择行【言行皆遵法道所以无可择也】言满天下无口过行满天下无怨恶【礼法之言焉有口过道德之行自无怨恶】三者备矣然后能守其宗庙【三者服言行也礼卿大夫立三庙以奉先祖言能备此三者则能长守宗庙之祀】盖卿大夫之孝也资于事父以事母而爱同资于事父以事君而敬同【资取也言爱父与母同敬父与君同】故母取其爱而君取其敬兼之者父也【言事父兼爱与敬也】故以孝事君则忠【移事父孝以事于君则为忠矣】以敬事长则顺【移事兄敬以事于长则为顺矣】忠顺不失以事其上然后能保其禄位而守其祭祀【能尽忠顺以事君长则常安禄位永守祭祀】盖士之孝也用天之道【春生夏长秋敛冬藏举事顺时此用天道也】分地之利【分别五土视其高下各尽所宜此分地利也】谨身节用以养父母【身恭谨则逺耻辱用节省则免饥寒公赋既充则私养不阙】此庶人之孝也【庶人为孝唯此而已】故自天子至于庶人孝无终始而患不及者未之有也【始自天子终于庶人尊卑虽殊孝道同致而患不能及者未之有也言无此理故曰未有】
　　右经一章【旧本今文分作六章古文作七章　朱子曰此一节夫子曽子问荅之言而曽氏门人之所记也疑所谓孝经者其本文正如此其下则或者杂引传记以释经文乃孝经之传也窃尝考之传文固多传会而经文亦不免有离析增加之失顾自汉以来诸儒传诵莫觉其非至或以为孔子之所自着则又可笑之尤者盖经之首统论孝之始终中乃敷陈天子诸侯卿大夫士庶人之孝而其末结之曰故自天子以下至于庶人孝无终始而患不及者未之有也其首尾相应次第相承文势连属脉络贯通同是一时之言无可疑者而后人妄分以为六七章又增子曰及引诗书之文以杂乎其间使其文意分断间隔而读者不复得见圣言大体大义为害不细故今定此六七章者合为一章而删去子曰者二引书者一引诗者四凡六十一字以复经文之旧其传文之失又别论之如左方】
　　子曰君子之教以孝也非家至而日见之也【言教不必家到户至日见而语之但行孝于内其化自流于外】教以孝所以敬天下之为人父者也教以悌所以敬天下之为人兄者也【举孝悌以为教则天下之为人子弟者无不敬其父兄也】教以臣所以敬天下之为人君者也【举臣道以为教则天下之为人臣者无不敬其君也】诗云恺悌君子民之父母【恺乐也悌易也义取君以乐易之道化人则为天下苍生之父母也】非至德其孰能顺民如此其大者乎
　　右传之首章【旧本苐十三章　朱子曰此一节释至德以顺天下之意当为传之首章然所论至德语意亦疎如上章之失云　上章谓传之二章】
　　子曰教民亲爱莫善于孝教民礼顺莫善于悌【言教人亲爱礼顺无加于孝悌也】移风易俗莫善于乐【风俗移易先入乐声变随人心正由君德正之与变因乐而彰故曰莫善于乐】安上治民莫善于礼【礼所以正君臣父子之别明男女长防之序故可以安上化下也】礼者敬而已矣【敬者礼之本也】故敬其父则子恱敬其兄则弟恱敬其君则臣恱敬一人则千万人恱【居上敬下尽得懽心故曰悦也】所敬者寡而恱者众此之谓要道右传之二章【旧本第十二章　朱子曰此一节释要道之意当为传之二章但经所谓要道当自已而推之与此亦不同也】
　　曽子曰甚哉孝之大也【参闻行孝无限高卑始知孝之为大也】子曰夫孝天之经也地之义也民之行也【经常也利物为义孝为百行之首人之常德若三辰运天而有常五土分地而为义也】天地之经而民是则之【天有常明地有常利言人法则天地亦以孝为常行也】则天之明因地之利以顺天下是以其教不肃而成其政不严而治【法天明以为常因地利以行义顺此以施政教则不待严肃而成礼也】
　　右传之三章【旧本今文第七章　朱子曰此以下皆传文而此一节盖释以顺天下之意当为传之三章而今失其次矣但自其章首以至因地之义皆是春秋左氏传所载子太叔为赵简子道子产之言为易礼字为孝字而文势反不若彼之通贯条目反不若彼之完备明此袭彼非彼取此无疑也其曰先王见教之可以化民又与上文不相属故温公改教为孝乃得粗通而下文所谓德义敬譲礼乐好恶者郤不相应疑亦裂取他书之成文而强加装缀以为孔子曽子之问荅但未见其所出耳然其前叚文虽非是而理犹可通存之无害至于后叚则文既可疑而谓圣人见孝可以化民而后以身先之于理又已悖矣况先之以博爱亦非立爱惟亲之序若之何而能使民不遗其亲耶其所引诗亦不亲切今定先王见教以下凡六十九字并删去】
　　子曰昔者明王之以孝治天下也【言先代圣明之王以至德要道化民是为孝理】不敢遗小国之臣而况于公侯伯子男乎【小国之臣至卑者耳王尚接之以礼况于五等诸侯是广敬也】故得万国之懽心以事其先王【万国举其多也言行孝道以理天下皆得懽心则各以其职来助祭也】治国者不敢侮于鳏寡而况于士民乎【理国谓诸侯也鳏寡国之防者君尚不敢轻侮况知礼义之士乎】故得百姓之懽心以事其先君【诸侯能行孝理得所统之懽心则皆恭事助其祭享也】治家者不敢失于臣妾而况于妻子乎【理家谓卿大夫臣妾家之贱者妻子家之贵者】故得人之懽心以事其亲【卿大夫位以材进受禄养亲若能孝理其家则得大小之懽心助其奉养】夫然故生则亲安之祭则鬼享之【夫然者上孝理皆得懽心则存安其荣没享其祭】是以天下和平灾害不生祸乱不作【上敬下懽存安没享人用和睦以致太平灾害祸乱无因而起】故明王之以孝治天下也如此【言明王以孝为理则诸侯以下化而行之故致如此福应】诗云有觉德行四国顺之【觉大也义取天子有大德行则四方之国顺而行之】
　　右传之四章【旧本今文第八章　朱子曰此一节释民用和睦上下无怨之意为传之四章其言虽善而亦非经文之正意盖经以孝而和此以和而孝也引经亦无甚失且其下文语已更端无所隔碍故今且得仍旧耳】
　　曽子曰敢问圣人之德无以加于孝乎【参问明王孝理以致和平又问圣人德教更有大于孝否】子曰天地之性人为贵【贵其异于万物也】人之行莫大于孝【孝者德之本也】孝莫大于严父【万物资始于干人伦资父为天故孝行之大莫过尊严其父也】严父莫大于配天则周公其人也【谓父为天虽无贵贱然以父配天之礼始自周公故曰其人也】昔者周公郊祀后稷以配天【后稷周之始祖也郊谓圜丘祀天也周公摄政因行郊天之祭乃尊始祖以配之也】宗祀文王于明堂以配上帝【明堂天子布政之宫也周公因祀五方上帝于明堂乃尊文王以配之也】是以四海之内各以其职来祭【君行严配之礼则德教刑于四海海内诸侯各修其职来助祭也】夫圣人之德又何以加于孝乎【言无大于孝者】故亲生之膝下以飬父母日严【亲犹爱也膝下谓孩防之时也言亲爱之心生于孩防比及年长渐识义方则日加尊严能致敬于父母也】圣人因严以教敬因亲以教爱【圣人因其亲严之心敦以爱敬之教故出以就傅趋而过庭以教敬也抑搔痒痛悬衾箧枕以教爱也】圣人之教不肃而成其政不严而治【圣人顺羣心以行爱敬制礼则以施政教亦不待严肃而成理也】其所因者本也【本谓孝也】
　　右传之五章【旧本今文通下章为第九章　朱子曰此一节释孝德之本之意传之五章也但严父配天本因论武王周公之事而賛羙其孝之词非谓凡为孝者皆欲如此也又况孝之所以为大者本自有亲切处而非此之谓乎若必如此而后为孝则是使为人臣子者皆有今将之心而反陥于大不孝矣作传者但见其论孝之大即以附此而不知其非所以为天下之通训读者详之不以文害意焉可也其曰故亲生之膝下以下意却亲切但与上文不属而与下章相近故今文连下二章为一意但下章之首语已更端意亦重复不当通为一章此语当依古文且附上章或自别为一章可也】
　　子曰父子之道天性也君臣之义也【父子之道天性之常加以尊严又有君臣之义】父母生之续莫大焉【父母生子传体相续人伦之道莫大于斯】君亲临之厚莫重焉【谓父为君以临于已恩义之厚莫重于斯】故不爱其亲而爱他人者谓之悖德不敬其亲而敬他人者谓之悖礼【言尽爱敬之道然后施教于人违此则于德礼为悖也】
　　右传之六章【旧本今文通上章为第九章无子曰字　朱子曰此一节释教之所由生之意传之六章也古文析不爱其亲以下别为一章而各冠以子曰今文则合之而又通上章为一章无此子曰二字而于不爱其亲之上加故字今详此章之首语实更端当以古文为正不爱其亲语意正与上文相续当以今文为正至君臣之义之下则又当有脱简焉今不能知其为何事也悖礼以上皆格言但以顺则逆以下则又杂取左氏传所载季文子北宫文子之言与此上文既不相应而彼此得失又如前章所论子产之语今删去凡九十字】
　　子曰孝子之事亲也居则致其敬【平居必尽其敬】养则致其乐【就养能致其懽】病则致其忧【色不满容行不正履】丧则致其哀【擗踊哭泣尽其哀情】祭则致其严【齐戒沐浴明不寐】五者备矣然后能事视【五者阙一则为未能】事亲者居上不骄【当荘敬以临下也】为下不乱【当恭敬以奉上也】在丑不争【丑众也争竞也当和顺以从众也】居上而骄则亡为下而乱则刑在丑而争则兵【谓以兵刃相加】三者不除虽日用三牲之养犹为不孝也【三牲太牢也孝以不毁为先言上三事皆可亡身而不除之虽日致太牢之养固非孝也】
　　右传之七章【旧本今文第十章　朱子曰此一节释始于事亲及不敢毁伤之意乃传之七章亦格言也】
　　子曰五刑之属三千而罪莫大于不孝【五刑谓墨劓荆宫大辟也条有三千而罪之大者莫过不孝】要君者无上【君者臣之禀命也而敢要之是无上也】非圣人者无法【圣人制礼作乐而敢非之是无法也】非孝者无亲【善事父母为孝而敢非之是无亲也】此大乱之道也【言人有上三恶岂唯不孝乃是大乱之道】
　　右传之八章【旧本今文第十一章　朱子曰此一节因上文不孝之云而系于此乃传之八章亦格言也】
　　子曰君子之事上也【上谓君也】进思尽忠【进见于君则思尽忠节】退思补过【君有过失则思补益】将顺其美【将行也君有美善则顺而行之】匡救其恶【匡正也救止也君有过恶则正而止之】故上下能相亲也【下以忠事上上以义接下君臣同德故能相亲】诗云心乎爱矣遐不谓矣中心藏之何日忘之【遐逺也义取臣心爱君虽左右不谓为逺爱君之志恒藏心中无日蹔忘也】
　　右传之九章【旧本今文第十七章　朱子曰此一节释忠于事君之意当为传之九章因上章争臣而误属于此耳进思尽忠退思补过亦左传所载士贞子语然于文理无害引诗亦足以明移孝事忠之意今并存之　或云冝为十一章】
　　子曰昔者明王事父孝故事天明事母孝故事地察【王者父事天母事地言能敬事宗庙则事天地能明察也】长防顺故上下治【君能尊诸父先诸兄则长防之道顺君人之化理】天地明察神明彰矣【事天地能明察则神感至诚而降福祐故曰彰也】故虽天子必有尊也言有父也必有先也言有兄也【父谓诸父兄谓诸兄皆祖考之也礼君燕族人与父兄齿也】宗庙致敬不忘亲也【言能敬事宗庙则不敢忘其亲也】脩身慎行恐辱先也【天子虽无上于天下犹修持其身谨慎其行恐辱先祖而毁盛业也】宗庙致敬鬼神着矣【事宗庙能尽敬则祖考来格享于克诚故曰着也】孝悌之至通于神明光于四海无所不通【能敬宗庙顺长防以极孝悌之心则性通于神明光于四海故曰无所不通】诗云自西自东自南自北无思不服【义取徳教流行莫不服义从化也】
　　右传之十章【旧本今文第十六章　朱子曰此一节释天子之孝有格言焉当为传之十章　或云冝为十二章】
　　子曰君子之事亲孝故忠可移于君【以孝事君则忠】事兄悌故顺可移于长【以敬事长则顺】居家理故治可移于官【君子所居则化故可移于官也】是以行成于内而名立于后世矣【修上三德于内名自传于后代】右传之十一章【旧本今文第十四章　朱子曰此一节释立身名及士之孝传之十一章也或云宜为九章】
　　子曰闺门之内具礼矣乎严父严兄妻子臣妾犹百姓徒役也
　　右传之十二章【旧本今文无此章古文有之　朱子曰此一节因上章三可移而言传之十二章也严父孝也严兄弟也妻子臣妾官也　或云冝为十章】
　　曽子曰若夫慈爱恭敬安亲名则闻命矣敢问子从父之令可谓孝乎【事亲有隐无犯又敬不违故疑而问之】子曰是何言与是何言与【有非而从成父不义理所不可故再言之】昔者天子有争臣七人虽无道不失其天下诸侯有争臣五人虽无道不失其国大夫有争臣三人虽无道不失其家【降杀以两尊卑之差争谓谏也言虽无道为有争臣则终不至失天下亡家国也】士有争友则身不于令名【令善也益者三友言受忠告故不失其善名】父有争子则身不防于不义【父失则谏故免陥于不义】故当不义则子不可以不争于父臣不可以不争于君【不争则非忠孝】故当不义则争之从父之令又焉得为孝乎
　　右传之十三章【旧本今文第十五章　朱子曰此不解经而别一义冝为传之十三章】
　　子曰孝子之丧亲也【生事已毕死事未见故此章】哭不偯【气竭而息声不委曲】礼无容【触地无容】言不文【不为文饰】服美不安【不安美饰故服缞麻】闻乐不乐【悲哀在心故不乐也】食防不甘【甘美也不甘美味故疏食水饮】此哀戚之情也【谓上六句】三日而食教民无以死伤生毁不灭性此圣人之政也【不食三日哀毁过情灭性而死皆亏孝道故圣人制礼施教不令至于殒灭】丧不过三年示民有终也【三年之丧天下达礼使不肖企及贤者俯从夫孝子有终身之忧圣人以三年为制者使人知有终竟之限也】为之棺椁衣衾而举之【周尸为棺周棺为椁衣谓敛衣衾被也举为举尸内于棺也】陈其簠簋而哀慼之【簠簋祭器也陈奠素器而不见亲故哀慼也】擗踊哭泣哀以送之【男踊女擗祖载送之】卜其宅兆而安措之【宅墓穴也兆茔域也塟事大故卜之】为之宗庙以鬼享之【立庙祔祖之后则以鬼礼享之】春秋祭祀以时思之【寒暑变移益用増感以时祭祀展其孝思也】生事爱敬死事哀慼生民之本尽矣死生之义备矣孝子之事亲终矣【爱敬哀慼孝行之始终也备陈死生之义以尽孝子之情】
　　右传之十四章【旧本今文第十八章　朱子曰传之十四章亦不解经而别一义其语尤精约也】
　　子曰父在观其志父没观其行三年无改于父之道可谓孝矣【父在子不得自专而志则可知父没然后其行可见故观此足以知其人之善恶然又必能三年无改于父之道乃见其孝不然则所行虽善亦不得为孝矣　尹氏曰如其道虽终身无改可也如其非道何待三年然则三年无改者孝子之心有所不故也游氏曰三年无改亦谓在所当改而可以未改者耳】子曰事父母防谏见志不从又敬不违劳而不怨【此章】
　　【与内则之言相表里防防也防諌所谓父母有过下气怡色柔声以谏也见志不从又敬不违所谓谏若不入起敬起孝悦则复谏也劳而不怨所谓与其得罪于乡党州闾寕熟谏父母怒不悦而挞之流血不敢疾怨起敬起孝也】　子曰父母在不逺游游必有方【逺游则去亲逺而为日乆定省旷而音问疎不惟已之思亲不置亦恐亲之念我不忘也游必有方如已告云之东则不敢更适西欲亲必知己之所在而无忧召已则必至而无失也范氏曰子能以父母之心为心则孝矣】　子曰父母之年不可不知也一则以喜一则以惧【知犹记忆也常知父母之年则既喜其夀又惧其衰其于爱日之诚自有不能已者】　孟懿子问孝子曰无违【孟懿子鲁大夫仲孙氏名何忌无违谓不背于理】樊迟御子告之曰孟孙问孝于我我对曰无违【樊迟孔子弟子名须御为孔子御车也孟孙即仲孙也夫子以懿子未达而不能问恐其失指而以从亲之令为孝故语樊迟以之】樊迟曰何谓也子曰生事之以礼死葬之以礼祭之以礼【生事葬祭事亲之始终具矣礼即礼之节文也人之事亲自始至终一于礼而不苟其尊亲也至矣是时三家礼故夫子以是警之然语意浑然又若不专为三家发者所以为圣人之言也　胡氏曰人之欲孝其亲心虽无穷而分则有限得为而不为与不得为而为之均于不孝所谓以礼者为其所得为者而已矣】　孟武伯问孝子曰父母惟其疾之忧【武伯懿子之子名彘言父母爱子之心无所不至惟恐其有疾病常以为忧也人子体此而以父母之心为心则凡所以守其身者自不容于不谨矣岂不可以为孝乎旧説人子能使父母不以其陥于不义为忧而独以其疾为忧乃可谓孝亦通】　子游问孝子曰今之孝者是谓能养至于犬马皆能有养不敬何以别乎【子游孔子弟子姓言名偃养谓饮食供奉也犬马待人而食亦若养然言人畜犬马皆能有以养之若能养其亲而敬不至则与养犬马者何异甚言不敬之罪所以深警之也　胡氏曰世俗事亲能养足矣狎恩恃爱而不知其渐流于不敬则非小失也子游圣门高弟未必至此圣人直恐其爱逾于敬故以是深警之也】　子夏问孝子曰色难有事弟子服其劳有酒食先生馔曽是以为孝乎【色难谓事亲之际惟色为难也食饭也先生父兄也馔饮食之也曾犹尝也葢孝子之有深爱者必有和气有和气者必有愉色有愉色者必有婉容故事亲之际惟色为难耳服劳奉养未足为孝也　程子曰告懿子告众人者也告武伯者以其人多可忧之事子游能养而或失于敬子夏能直养而或少温润之色各因其材之高下与其所失而告之故不同也　并论语】　子曰立爱自亲始教民睦也立敬自长始教民顺也【亲长父兄也睦和厚也】教以慈睦而民贵有亲教以敬长而民贵用命【尊长出教令者】孝以事亲顺以听命错诸天下无所不行【祭义】　子云善则称亲过则称已则民作孝　子云君子弛其亲之过而敬其美【弛犹弃忘也孝子不藏戢父母之过】　子云从命不忿防谏不倦劳而不怨可谓孝矣【防諌不倦者子于父母尚和顺不用鄂鄂论语曰事父母防谏见志不从又敬不违内则曰父母有过下气怡色柔声以諌諌若不入起敬起孝説则复諌此所谓不倦】　子云睦于父母之党可谓孝矣【睦厚也党犹亲也】故君子因睦以合族【合族谓与族人燕与族人食】　子云于父之执可以乗其车不可以衣其衣君子以广孝也【父之执与父执志同者也可以乗其车车于身差逺也谓今与已位等】子云父母在不称老言孝不言慈闺门之内戯而不
　　叹【孝上施言慈则嫌下流也戯谓孺子言笑者也孟子曰舜年五十而不失其孺子之心叹谓有忧慼之声也】君子以此坊民民犹薄于孝而厚于慈　父母在不敢有其身不敢私其财示民有上下也【身及财皆当统于父母也有犹专也】父母在馈献不及车马示民不敢专也【车马家物之重者　并坊记】　曽子曰孝子之养老也乐其心不违其志乐其耳目安其寝处以其饮食忠养之孝子之身终终身也者非终父母之身终其身也是故父母之所爱亦爱之父母之所敬亦敬之至于犬马尽然而况于人乎【贱喻贵也　内则】　曽子曰孝有三大孝尊亲其次弗辱其下能养公明仪问于曽子曰夫子可以为孝乎曽子曰是何言与是何言与君子之所为孝者先意承志谕父母于道参直养者也安能为孝乎【公明仪曽子弟子】　曽子曰身也者父母之遗体也行父母之遗体敢不敬乎居处不荘非孝也事君不忠非孝也涖官不敬非孝也朋友不信非孝也战陈无勇非孝也五者不遂烖及于亲敢不敬乎【遂犹成也】亨孰羶芗尝而荐之非孝也养也君子之所谓孝也者国人称愿然曰幸哉有子如此所谓孝也已【然犹而也】众之本教曰孝其行曰养养可能也敬为难敬可能也安为难安可能也卒为难父母既没慎行其身不遗父母恶名可谓能终矣仁者仁此者也礼者履此者也义者宜此者也信者信此者也强者强此者也乐自顺此生刑自反此作　曽子曰夫孝置之而塞乎天地之而横乎四海施诸后世而无朝夕推而放诸东海而准推而放诸西海而准推而放诸南海而准推而放诸北海而准【无朝夕言常行无辍时也放犹至也准犹平也】　曽子曰树木以时伐焉禽兽以时杀焉夫子曰断一树杀一兽不以其时非孝也孝有三小孝用力中孝用劳大孝不匮【劳犹功也】思慈爱忘劳可谓用力矣尊仁安义可谓用劳矣博施备物可谓不匮矣【思慈爱忘劳思父母之慈爱已而自忘已之劳苦】父母爱之喜而弗忘父母恶之惧而无怨【无怨无怨于父母之心】父母有过谏而不逆【顺而谏之】父母既没必求仁者之粟以祀之此之谓礼终【虽贫困犹不取恶人物以事亡亲】　乐正子春下堂而伤其足数月不出犹有忧色门吊子曰夫子之足瘳矣数月不出犹有忧色何也乐正子春曰善如尔之问也善如尔之问也吾闻诸曽子曽子闻诸夫子曰天之所生地之所养无人为大【疏曰言天地生养万物之中无如人最为大故孝经云天地之性人为贵是也】父母全而生之子全而归之可谓孝矣不亏其体不辱其身可谓全矣【曽子闻诸夫子述曽子所闻于夫子所言】故君子顷歩而弗敢忘孝也今予忘孝之道予是以有忧色也【顷当为跬声之误也予我也】壹举足而不敢忘父母壹出言而不敢忘父母壹举足而不敢忘父母是故道而不径舟而不游不敢以先父母之遗体行殆壹出言而不敢忘父母是故恶言不出于口忿言不反于身不辱其身不羞其亲可谓全矣【径歩邪趋疾也忿言不反于身人不能无忿怒忿怒之言当由其直直则人服不敢以忿言来也　并祭义】　单离居问于曽子曰事父母有道乎【单离居曽子弟子也】曽子曰有爱而敬父母之行若中道则从若不中道则谏谏而不用行之如由已【且俯从所行而思諌道也】从而不谏非孝也【同父母之非不匡諌】谏而不从亦非孝也【徒以义諌而行不从】孝子之谏达善而不敢争辨争辨者作乱之所由兴也【内则曰父母有过下气怡色柔声以谏谏若不入起敬起孝説则复谏也】由已为无咎则宁【谓顺諌】由己为贤人则乱【谓争辨贤与无咎互相足】孝子无私乐父母所忧忧之父母所乐乐之孝子唯巧变故父母安之若夫坐如尸立如齐弗讯不言【齐谓祭祀时讯问也】言必齐色【严敬其色】此成人之善者也未得为人子之道也【为人父之事】单离居问曰事兄有道乎曽子曰有尊视之以为己望也【谓仪象也】兄事之不遗其言【奉其所令】兄之行若中道则兄事之兄之行若不中道则养之【养犹隠之】养之内不养于外则是越之也养之外不养于内则是疏之也是故君子内外养之也单离居问曰使弟有道乎曽子曰有嘉事不失时也【谓冠娶也】弟之行若中道则正以使之【正以使之以弟道】弟之行若不中道则兄事之【且以兄礼敬之】诎事兄之道若不可然后舍之矣【屈事兄之道然犹不变则怒罚之】曽子曰夫礼大之由也不与小之自也【言大者得自由也】饮食以齿【以长防也】力事不让辱事不齿执觞觚杯豆而不醉和歌而不哀【觚器也实之曰觞杯盘盎盆盏之总名也豆酱器以木曰豋】夫弟者不衡坐不苟越不干逆色趋翔周旋俛仰从命不见于顔色未成于弟也【大戴礼】
　　右论孝附













　　礼书纲目巻七十八
　　钦定四库全书
　　礼书纲目巻七十九　　　　　婺源江永撰
　　少仪　　　　曲礼四
　　补
　　人生十年曰幼学【名曰幼时始可学也内则曰十年出就外傅居宿于外学书计】二十曰弱冠三十曰壮有室【有室有妻也妻称室】四十曰强而仕五十曰艾服官政【艾老也】六十曰耆指使【指事使人也六十不与服戎不亲学】七十曰老而传【传家事任子孙是谓宗子之父】八十九十曰耄【耄惽忘也春秋传曰谓老将至耄又及之】七年曰悼【悼怜爱也】悼与耄虽有罪不加刑焉【爱幼而尊老】百年曰期颐【期犹要也颐犹养也不知衣服食味孝子要尽养道而已　朱子曰期当音居宜反论语期可已矣与朞字同周匝之义也期谓百年已周颐谓当养而已期如上句幼弱耄悼等字颐如上句学冠不刑等字　曲礼】　幼名冠字五十以伯仲死諡周道也【檀弓】　年长以倍则父事之【谓年二十于四十者人年二十弱冠成人有为人父之端今四十于二十者有子道内则曰年二十惇行孝弟】十年以长则兄事之五年以长则肩随之【肩随者谓之并行差退】羣居五人则长者必异席【席以四人为节因宜有所尊　曲礼】
　　右年齿差等
　　幼子常视毋诳【注见内则】童子不衣裘裳【裘大温消隂气使不堪若不衣裳便易】立必正方不倾聴【习其自端正】长者与之提携则两手奉长者之手【习其扶持尊者提携谓牵将行】劒辟咡诏之【谓置之于背剑谓挟之于旁辟咡诏之谓倾头与语口旁曰咡】则掩口而对【习其乡尊者屏气也　曲礼】　童子之节也缁布衣锦縁锦绅并纽锦束发皆朱锦也【童子未冠之称也冠礼曰将冠者采衣紒也】童子不裘不帛不屦絇无缌服聴事不麻无事则立主人之北南面见先生从人而入【皆为幼小不备礼也虽不服缌犹免深衣无麻往给事也裘帛温伤壮气也絇屦头饰也　玉藻】　小子走而不趋举爵则坐祭立饮【小子弟子也卑不得与宾介俱备礼容也】尊长于己逾等不敢问其年【逾等父兄党也问年则已恭孙之心不全】燕见不将命【自不用宾主之正来则若子弟然】遇于道见则面【可以则不敢烦动也】不请所之【尊长所之或卑防】丧俟事不犆吊【亦不敢故烦动也事朝夕哭时】侍坐弗使不执琴瑟不画地手无容不翣也【端慤所以为敬也尊长或使弹琴瑟则为之可】寝则坐而将命【命有所传辞也坐者不敢临之】侍射则约矢【不敢与之拾取也】侍投则拥矢【不敢释于地也投投壶也投壶坐】胜则洗而以请【洗爵请行觞不敢直饮之】客亦如之【客射若投壶不胜主人亦洗而请之】不角【角谓觥罚爵也于尊长与客如献酬之爵】不擢马【擢去也谓彻也已彻马嫌胜故薄之　并少仪】　童子委挚而退【不与成人为礼也　曲礼】　适有丧者童子曰听事【曰某愿听事于将命者童子未成人不敢当相见之礼　少仪】
　　右品节
　　汜埽曰埽埽席前曰拚拚席不以鬛执箕膺擖【详见士相见礼】凡为长者粪之礼必加帚于箕上【如是得两手奉箕防也谓初执而往】
　　【时也弟子职曰执箕膺擖厥中有帚】以袂拘而退其尘不及长者【谓埽时也以袂拥帚之前埽而郤行之】以箕自乡而扱之【扱读曰吸谓収粪时也箕去弃物以乡尊者则不防】　奉席如桥衡【横奉之令左昂右低如有首尾然桥井上防槔衡上低昂】请席何乡请衽何趾【顺尊者所安也衽卧席也坐问乡卧问趾因于阴阳】席南乡北乡以西方为上东乡西乡以南方为上【布席无常此其顺之也上谓席端也坐在阳则上左坐在阴则上右】　见父之执不谓之进不敢进不谓之退不敢退不问不敢对【敬父同志如事父】此孝子之行也　谋于长者必操几杖以从之【从犹就也】长者问不辞让而对非礼也【当谢不敏若曽子之为】　从于先生不越路而与人言【尊不二也先生老人教学者】遭先生于道趋而进正立拱手【为有教使】先生与之言则对不与之言则趋而退【为其不欲与己并行】从长者而上丘陵则必乡长者所视【为逺视不察有所问】　将即席容毋怍【怍谓顔色变也】两手抠衣去齐尺【齐谓裳下缉也】衣毋拨【拨貌】足毋蹶【蹶行遽貌】先生书防琴瑟在前坐而迁之戒勿越【广敬也在前谓当行之前】虚坐尽后【谦也】食坐尽前【为污席】坐必安执尔颜【执犹守也】长者不及毋儳言【儳犹暂也非类杂】正尔容聴必恭【聴先生之言既説又敬】毋勦説【勦犹擥也谓取人之説以为己説】毋雷同【雷之声物无不同时应者人之言当各由己不当然也孟子曰人无是非之心非人也】必则古昔称先王【言必有依】　毋践屦毋踖席抠衣趋隅必慎唯诺【趋隅升席必由下也慎唯诺者不先举见问乃应】侍坐于先生先生问焉终则对【不敢错乱尊者之言】请业则起请益则起【尊师重道也起若今抠衣前请也业谓篇卷也益谓受説不解了欲师更明説之子路问政子曰先之劳之请益曰无倦】父召无诺先生召无诺唯而起【应辞唯恭于诺】侍坐于所尊敬毋余席【必尽其所近尊者之端为有后来者】见同等不起【不为私敬】烛至起【异昼夜】食至起【为馔变】上客起【敬尊者】烛不见跋【跋本也烛尽则去之嫌若烬多有厌倦】尊客之前不叱狗【主人于尊客之前不敢倦嫌若风去之】让食不唾【嫌有秽恶并曲礼】　洗盥执食饮者勿气有问焉则辟咡而对【示不敢歆也　少仪】　侍坐于君子君子问更端则起而对【离席对敬异事也君子必令复坐】　侍于君子不顾望而对非礼也【礼尚谦也不顾望若子路率尔而对】　长者赐少者贱者不敢辞【不敢亢礼也贱者僮仆之属】　侍坐于君子若有告者曰少间愿有复也则左右屏而待【复白也言欲须少空闲有所白也屏犹退也也】毋侧聴【嫌探人之私也侧聴耳属于垣】毋噭应毋淫视毋怠荒游毋倨立毋跛坐毋箕寝毋伏敛发毋髢冠毋免劳毋袒暑毋褰裳【皆为其不敬噭号呼之声也淫视睇眄也怠荒放散身体也跛偏任也伏覆也髢髲也毋垂余如髲也免去也褰或为肄】　侍坐于长者屦不上于堂【屦贱空则不陈于尊者之侧】解屦不敢当阶【为妨后升者】就屦跪而举之屏于侧【谓独退也就犹着也屏亦不当阶】乡长者而屦跪而迁屦俯而纳屦【谓长者送之也不得屏迁之而已俯俛也纳内也迁或为还　并曲礼】　排阖説屦于户内者一人而已矣【虽众敌犹有所尊也】有尊长在则否【在在内也后来之众皆説屦于户外　少仪】　凡侍坐于君子君子欠伸问日之早晏以食具告改居则请退可也夜侍坐问夜膳荤请退可也【详见士相见礼】　侍坐于君子君子欠伸撰杖屦视日蚤莫侍坐者请出矣【以君子有倦意也撰犹持也　曲礼】　侍坐于君子君子欠伸运笏泽劒首还屦问日之蚤莫虽请退可也【以此皆解倦之状伸频伸也运笏谓玩防也金器防之易以污泽　少仪】　请见不请退【去止不敢自由　同上】
　　右洒埽应对进退
　　燕侍食于君子则先饭而后已【所以劝也】毋放饭毋流歠小饭而亟之【亟疾也备哕噎若见问也】数噍毋为口容【口容防口少仪】　侍食于先生异爵者后祭先饭【谦也玉藻】　　侍食于长者主人亲馈则拜而食【劝长者食耳虽贱不得执食兴辞拜而已示敬也】主人不亲馈则不拜而食【以其礼于已不隆　曲礼】　凡食果食者后君子【阴阳所成非人事也】火食者先君子【备火齐不得也　玊藻】　食桃李弗致于核【防也】祭上环食中弃所操【上环头忖也　同上】　侍饮于长者酒进则起拜受于尊所【降席拜受敬也燕饮之礼乡尊】长者辞少者反席而饮长者举未釂少者不敢饮【不敢先尊者尽爵曰釂燕礼曰公卒爵而后饮也】　御同于长者虽贰不辞【谓侍食于长者馔具与之同也贰谓重殽膳也辞之为长者嫌】偶坐不辞【盛馔不为己并曲礼】
　　右侍食
　　弟子职　　　　曲礼五
　　补【出管子】
　　先生施敎弟子是则温恭自虚所受是极【必虚其心然后能有所容极谓尽其本原也】见善从之闻义则服温柔孝弟毋骄恃力【骄而恃力则羝羊触藩】志无虚邪行必正直游居有常必就有德【虚谓虚伪】顔色整齐中心必式夙兴夜寐衣带必饬【式法也】朝益暮习小心翼翼一此不懈是谓学则
　　右学则
　　少者之事夜寐蚤作既拚盥潄执事有恪【埽席前曰拚盥洁手潄涤口】摄衣共盥先生乃作沃盥彻盥汛拚正席【共盥谓共先生之盥器也彻盥谓既盥而彻盥器也泛拚谓广拚内外不止席前也】先生乃坐出入恭敬如见宾客危坐乡师顔色毋怍【怍谓变其容貌】
　　右蚤作
　　受业之纪必由长始一周则然其余则否【谓先从长者教之一周之外则不必然】始诵必作其次则已【始诵而作以敬事端也至于次诵则不必然】凡言与行思中以为纪古之将兴者必由此始【中者无过不及之名以此为纪纲然后可兴也】后至就席狭坐则起【狭坐之人见后至者则当起】若有宾客弟子骏作对客无让应且遂行趋进受命所求虽不得必以反命【骏作迅起也对客无让者供给使令不敢亢礼也受命为先生命求虽不得必以反白】反坐复业若有所疑捧手问之师出皆起至于食时
　　右受业对客
　　先生将食弟子馔馈摄衽盥潄跪坐而馈置酱醋食陈膳毋悖【馈谓选具其食】凡置彼食鸟兽鱼鼈必先菜羹【先菜后肉食之次也】羹胾中别胾在酱前其设要方【胾谓肉之细者远胾近酱食之便也其陈设食器要令成方也】饭是为卒【既饭而食则卒也】左酒右酱【是谓胾也礼三反乃食胾而辩殽皆毕又用酒以酳用浆以潄故言饭胾而食终乃言酒浆明在胾外也郑注二礼两引此文皆作浆字又此上文已云胾在酱前则此酱不应复在胾外矣今文误也】告具而退捧手而立三饭二斗左执虚豆右执挟匕周还而贰唯嗛之视同嗛以齿周则有始柄尺不跪是谓贰纪【三饭食必设二斗也挟犹箸也匕所以载鼎实者贰谓再益也食尽曰嗛视有尽者则益之齿次序也如菜肉同尽则先益菜后益肉也豆有柄长尺则立而进之此是再益之纲纪也】　先生已食弟子乃彻趋走进潄拚前敛祭【既食毕埽席前并搜敛所祭也】
　　右馔馈
　　先生有命弟子乃食以齿相要坐必尽席【所谓食坐尽前恐汚席也】饭必捧擥羹不以手亦有据膝无有肘既食乃饱循咡覆手【不以手当以梜也隠肘则太伏也咡口也覆手而循之所以拭其不洁也】振衽埽席已食者作抠衣而降旋而乡席各彻其餽如于宾客既彻并器乃还而立【振衽埽席谓振其衣祍以拂席之汚宾客食毕亦自彻其餽并谓藏去也】
　　右乃食
　　凡拚之道实水于盘攘臂袂及肘堂上则播洒室中握手执箕膺揲厥中有帚【攘袂者恐湿其且不便于事也堂上寛故播散而洒室中隘故握手为掬以洒揲舌也既洒水将拚之故执箕以舌自当而置帚于箕中也】入户而立其仪不贷执帚下箕倚于户侧【谓倚箕于户侧】凡拚之纪必由奥始【西南隅也】俯仰磬折拚毋有彻【彻动也不得触动他物也】拚前而退聚于户内【从前埽而却退聚其所埽秽壤于户内也】坐板排之以叶适已实帚于箕【板秽时以手排之适已向已也】先生若作乃兴而辞【以拚未毕故辞之令止也】坐执而立遂出弃之既拚反立是协是稽【协合也稽考也谓合书考义也】
　　右洒埽
　　暮食复礼【谓复朝食之礼】昬将举火执烛隅坐错总之法横于坐所栉之逺近乃承厥火【总束也古者束薪蒸以为烛故谓之总其未然者则横于坐之所也栉谓烛尽察其将尽之远近乃更以烛承取火也】居句如矩蒸闲容蒸然者处下捧椀以为绪【句曲也旧烛既尽则更使人以新烛继之一横一直其两端相接之处势曲如矩则方正不邪也蒸细薪也言稍寛其束使其蒸间可以各容一蒸以通大气又使已然者居下未然者居上则火易然也绪烛烬也椀所以贮绪也】右手执烛左手正栉有堕代烛交坐无倍尊者乃取厥栉遂出是去【先执烛者既捧椀以贮节之余绪遂以左手正栉而投其绪于椀中至其栉渐短有堕而不可执者则后执烛者代之而交坐于其处前执烛者乃取栉而出弃之也】
　　右执烛
　　先生将息弟子皆起敬奉枕席问所欲趾俶衽则请有常则否【俶始也变其祍席则当问其所趾若有常处则不请也】
　　右请祍
　　先生既息各就其友相切相磋各长其仪周则复始是谓弟子之纪
　　右退习　事师无犯无左右就养无方服勤至死心丧三年【心丧戚容如父而无服也凡此以恩义之间为制　檀弓】　宦学事师非礼不亲【详见曲礼】











　　礼书纲目卷七十九
　　钦定四库全书
　　礼书纲目卷八十　　　　　　　婺源江永撰
　　臣礼　　　　曲礼六
　　补
</div>
    <div class="pagination">
<a href="礼书纲目_page51.html">上一页</a><span>...</span><a href="礼书纲目_page47.html">47</a><a href="礼书纲目_page48.html">48</a><a href="礼书纲目_page49.html">49</a><a href="礼书纲目_page50.html">50</a><a href="礼书纲目_page51.html">51</a><span class="current-page">52</span><a href="礼书纲目_page53.html">53</a><a href="礼书纲目_page54.html">54</a><a href="礼书纲目_page55.html">55</a><a href="礼书纲目_page56.html">56</a><a href="礼书纲目_page57.html">57</a><a href="礼书纲目_page53.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
