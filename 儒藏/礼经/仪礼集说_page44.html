<!DOCTYPE html>
<html>
<head>
    <meta charset="UTF-8">
    <title>仪礼集说 - 第 44 页/共 95 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>仪礼集说 - 第 44 页/共 95 页</h1>
    <div class="content">　　继公谓于祖庿亦尊国君之礼也
　　下大夫摈
　　下大夫摈公使为之也必使下大夫者欲与上介之爵相当也此公事也故重之
　　摈者出请事大夫朝服迎于外门外再拜賔不荅拜揖大夫先入每门每曲揖
　　大夫三庿曾祖庿在最东祖庿次而西祢庿又次之此受于祖庿故亦有每门每曲揖此每门谓二閤门也大夫之庿惟自曾祖而下虽别子之后亦无大祖庿王制云一昭一穆与大祖之庿而三记者误也
　　及庿门大夫揖入
　　此说见賔受饔饩条
　　摈者请命
　　注曰亦从入而出请
　　继公谓请命亦请将其君命也不几筵者君使尊不敢设神位以临之不几筵之义有二礼太重者不设此类是也礼差轻者亦不设小聘之礼是也
　　庭实设四皮賔奉束帛入三揖皆行至于阶三让此三让者賔也
　　賔升一等大夫从升堂北面听命賔东面致命大夫降阶西再拜稽首賔辞升成拜受币堂中西北面賔降出大夫降授老币
　　自三让至此其礼意与归饔饩同大夫于是进立于中庭西面
　　无摈
　　无傧逺辟君也臣之傧虽杀于主君之醴而束帛庭实则同故不用之聘賔有傧礼若不在国无嫌
　　右问卿
　　摈者出请事賔面如觌币
　　注曰面亦见也
　　继公谓聘使私见于主君曰觌大夫曰靣盖异其称以别尊卑也然周礼以私觌为私面则又通而言之与此异觌币束锦也后放此
　　賔奉币庭实从
　　注曰庭实四马
　　继公谓摈者入告出许賔乃入介礼皆放此
　　入门右
　　注曰见私事也虽敌賔犹谦入门右为若降等然继公谓亦中门而入乃右也下放此入门右者欲于此北面奠币也賔与大夫爵敌乃若降等然者不敢自同于奉命之礼也大夫不出迎以面与问礼相因也凡自敌以下客礼之相因而行者惟于内俟之
　　大夫辞
　　于中庭南面辞之
　　賔遂左
　　大夫不俟其奠币而亲辞賔亦不果奠币而遂左此则异于降等者也于是賔少立于入门左之位以俟之
　　庭实设揖让如初大夫升一等賔从之
　　庭实旣设于西方大夫乃至入门右之位揖賔而皆行如初谓三揖三让也賔亦三辞
　　大夫西面賔称面
　　注曰称举也举相见之辞以相接
　　继公谓称面不言东乡可知也称面者敌者之礼也亦以向者以大夫辞之不得为礼于下故尔
　　大夫对北面当楣再拜受币于楹闲南面退西面立不稽首别于聘君之命賔亦当少退賔不振币异于授主君也不言受马之仪如觌可知
　　賔当楣再拜送币降出大夫降授老币
　　右賔私面
　　摈者出请事上介特面币如觌介奉币
　　注曰特面者异于主君君尊众介始觌不自别也继公谓特面独请面也上介与大夫尊不相逺故别于士介面不与之同面又初面之仪亦与賔异故无嫌
　　皮二人賛
　　注曰亦俪皮也
　　入门右奠币再拜
　　注曰降等也
　　继公谓介奠币賛者亦奠皮出
　　大夫辞
　　注曰于辞上介则出
　　继公谓于其旣拜乃辞之降于賔也
　　摈者反币
　　注曰出还于上介也
　　继公谓此与请受之言互见也反币者取之出请受而上介受之也不礼辞者亦别于君主人之士亦取皮从其币以出委之于门外上介旣受币则賛者亦取之
　　庭实入设介奉币入大夫揖让如初
　　介入门左少立大夫亦进至于入门右之位揖而皆行也大夫先升当楣北面
　　介升大夫再拜受
　　注曰亦于楹闲南面而受
　　继公谓云介升大夫再拜明其不称面也介于卿虽降一等然同为大夫故受于堂上亦得在楹闲也
　　介降拜大夫降辞介升再拜送币
　　注曰介旣送币降出也大夫亦降授老币
　　继公谓降拜者亦贬于卿大夫旣辞则揖而先升西面介升拜于西阶上北面也
　　右上介私面
　　摈者出请众介面如觌币入门右奠币皆再拜大夫辞介逆出
　　于士介亦亲辞辟君也
　　摈者执上币出礼请受賔辞
　　注曰賔亦为士介辞
　　继公谓惟执上币是亦不必其受之也
　　大夫荅再拜摈者执上币立于门中以相拜士介皆辟老受摈者币于中庭士三人坐取羣币以从之【相息亮反辟音避】
　　此士介私面之仪大约与其觌礼同惟以一入而大夫亲辞为异老受摈者币于中庭者以大夫降立于此故也
　　右众介私面
　　摈者出请事賔出大夫送于外门外再拜賔不顾賔亦告事毕乃出也此言賔不顾见敌者之礼也必言之者嫌其或异于尊者也礼于尊者拜或辟去而不敢当
　　摈者退大夫拜辱
　　注曰拜送也
　　继公谓摈者从大夫出门而遂退拜辱谢其屈辱而相已也此拜亦兼二义经盖以其所主者立文也
　　右賔退
　　下大夫尝使至者币及之【使所吏反】
　　注曰尝使至己国则以币问之也君子不忘旧继公谓使至者谓小聘之使或为上介者也言及之明非正礼
　　上介朝服三介问下大夫下大夫如卿受币之礼注曰上介三介下大夫使之礼也
　　防曰据此篇大聘使卿五介小聘使大夫三介若大国之卿七介小聘使大夫五介小国之卿三介小聘使大夫一介也问下大夫使上介是各以其爵也继公谓此异于上卿者上士摈耳
　　其面如賔面于卿之礼
　　如其礼耳庭实则用俪皮也士介不面亦杀于正礼
　　右问下大夫尝使者
　　大夫若不见【贤遍反】
　　注曰有故也
　　君使大夫各以其爵为之受如主人受币礼不拜【为于伪反】注曰各以其爵主人卿也则使卿大夫也则使大夫不拜代受之耳不当主人礼也
　　继公谓必使人代受者不可虚聘君之命也各以其爵者亦欲与使者之尊相当也聘君问卿使卿问大夫使大夫此受者非主人则亦无揖让之礼也惟言不拜见其重者耳
　　右代受问
　　夕夫人使下大夫韦弁归礼
　　注曰夕问卿之夕也
　　继公谓次日之夕夫人乃归礼不惟不敢与君同曰又且不敢同其时皆下之也使下大夫者亦下君或亦辟其于朝君之礼也亦韦弁者君与夫人之聘享其器币略同其日又同则使者之同服亦宜也
　　堂上笾豆六设于户东西上二以并东陈
　　注曰笾豆六者下君礼也设于户东又辟馔位也继公谓笾豆六与子男之礼同重聘使也凡设笾豆自二以上皆先豆而后笾乃言笾豆者文顺耳此六豆六笾皆宜用朝事者而各去其末之二其设之之序则豆皆在西笾继之而东韭菹其南醓醢屈以终麷其南蕡亦屈以终饔饩之礼其馔各有所属户西之馔为饪也西夹东夹之馔为腥也此无牢故惟有堂上之馔而设于户东示其异也不用簋簋钘者亦以无牢故也此礼主于饮主君之礼主于食
　　壶设于东序北上二以并南陈醙黍清皆两壶【醙所九反】注曰醙白酒也凡酒稻为上黍次之次之皆有清白以黍闲清白者互相备明三酒六壶也先言醙白酒尊先设之
　　继公谓设于东序北上亦统于豆醙未详　案注云凡酒稻为上黍次之次之盖据内则三醴之次言之也
　　大夫以束帛致之
　　以束帛致其礼亦盛之也飧不致此杀于飧乃致者盖主君以设飧为差轻而夫人以归礼为特重所以异也
　　賔如受饔之礼傧之乗马束锦
　　此亦不尽与受饔之礼同云如者亦大略言之
　　上介四豆四笾四壶受之如賔礼
　　四豆者去菁菹鹿臡四笾者去形盐膴四壶者去酒不言其位如賔可知也言受之明亦用束帛致之也如賔礼者亦如其受饔之礼也不言所使者下大夫可知于上介亦使下大夫者礼穷则同也
　　傧之两马束锦
　　夫人归礼不及士介者以其礼薄不可得而复杀且君于士介已无堂上之馔故也
　　明日賔拜礼于朝
　　注曰于是乃言賔拜明介从拜也
</div>
    <div class="pagination">
<a href="仪礼集说_page43.html">上一页</a><span>...</span><a href="仪礼集说_page39.html">39</a><a href="仪礼集说_page40.html">40</a><a href="仪礼集说_page41.html">41</a><a href="仪礼集说_page42.html">42</a><a href="仪礼集说_page43.html">43</a><span class="current-page">44</span><a href="仪礼集说_page45.html">45</a><a href="仪礼集说_page46.html">46</a><a href="仪礼集说_page47.html">47</a><a href="仪礼集说_page48.html">48</a><a href="仪礼集说_page49.html">49</a><span>...</span><a href="仪礼集说_page45.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
