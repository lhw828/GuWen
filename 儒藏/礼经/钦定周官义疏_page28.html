<!DOCTYPE html>
<html>
<head>
    <meta charset="UTF-8">
    <title>钦定周官义疏 - 第 28 页/共 118 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定周官义疏 - 第 28 页/共 118 页</h1>
    <div class="content">　　以嵗时巡国及野而赒万民之囏阸以王命施惠【囏古艰字】正义郑氏康成曰嵗时者随其事之时不必四时也囏阨饥乏也　王氏应电曰遗人职乡里之委积以恤民之囏阨但掌其所赒之物耳司稼巡野观稼而赒其急而平其兴则以补助其耕敛之不足也司救嵗时有天患民病以王命施惠并疾病亦在所振恤然二官所治者广故乡师亲出巡以王命施惠代王行也
　　案以王命施惠者其职代王巡行见民囏阨即以王命发仓廪出泉布而无所壅遏不待奏请报可此圣人虑事之详忧民之切也　嵗时有天患民病司救所巡自国中及郊野则此职之野亦兼六遂盖乡遂皆切近王都其民治必分掌之而后能详至于囏阨则并以属地官之攷以示其不异于乡也自稍以往地域广逺非王官所能徧都家之长自当震动恪恭而时式以求民瘼矣
　　嵗终则攷六乡之治以诏废置
　　正义贾氏公彦曰以诏废置者告王与宰废置之案诏废置不但告宰亦容有司徒
　　正嵗稽其乡器比共吉凶二服闾共祭器族共丧器党共射器州共宾器乡共吉凶礼乐之器
　　正义郑氏康成曰吉服者祭服也凶服者吊服也【贾疏比内无祭事其于族祭酺党祭禜州祭社之等无过用朝服凶服衰裳主人自共其吊服是暂服可以相共】比长主集为之祭器者簠簋鼎爼之属闾胥主集为之丧器者夷槃素爼楬豆輁轴之属【贾疏案丧大记士并瓦槃大夫乃用夷槃士丧礼小敛有素俎大敛有楬豆既夕礼士朝庙用輁轴以载柩皆非庶人之礼引之者以况丧器知非族内有大夫士得用者以大夫士自有禄位不在共限不言棺椁亦主人自共也】族师主集为之此三者民所以相共也射器者弓矢楅中之属党正主集为之为州长或时射于此党也宾器者尊俎笙瑟之属州长主集为之为乡大夫或时宾贤能于此州也【贾疏一州管五党州长春秋二时射于序学要在一党之中故云或时射于此党一乡管五州乡大夫行乡饮酒之时必在一州之内故云或时宾贤能于此州】吉器若闾祭器者也凶器若族丧器者也礼乐之器若州党宾射之器者乡大夫备集此四者为州党族闾或有故而不共也【案备集此四者则非别为是器也即取之州党族闾而彼此相通耳】此乡器者旁使相共则民无废事上下相补则礼行而教成　贾氏公彦曰比闾族所共并罚物所为案载师职宅不毛者有里布田不耕者出屋粟注罚之以共吉凶二服及丧器以非官事故不用官物也党州乡所共皆为国行礼则官物所为酒正职凡为公酒者亦如之酒材尚得公物此等器亦出官物可知郑氏锷曰必于正嵗者岂非以春秋之祭酺祭禜防民而射于序索鬼神而饮食之类皆用夏正故与
　　若国大比则攷教察辞稽器展事以诏诛赏【比必里反】正义郑氏康成曰察辞视吏言事知其情实不展犹整具　李氏如玉曰考其官之教或行与否【案此大比羣吏之治也如教行于二十五家然后闾胥为得其职若三年大比兴贤能考徳行道艺则乡大夫之职】察其吏之辞或实与否稽其乡之器或具与否省其乡之事或治与否以告宰而诏王行诛赏也
　　通论王氏应电曰嵗终废置三嵗诛赏与宰相成百职皆然




　　钦定周官义疏卷十
　　钦定四库全书
　　钦定周官义疏卷十一
　　地官司徒第二之四
　　乡大夫之职各掌其乡之政敎禁令
　　正义郑氏众曰万二千五百家为乡　王氏详说曰五官中惟正贰攷以职称乡大夫亦以职称者乡大夫六卿也所以别于六官之属
　　案州长党正皆曰敎治政令而乡大夫则曰政敎禁令者乡大夫六卿也用其体望以统六乡而不与治民之事下经使各以敎其所治又曰各宪之于其所治盖州长党正始有民治故乡大夫职不言民治也非惟不治民亦不聼羣吏之治乡师职各掌其所治乡之敎而聼其治是也遂大夫则兼聼治讼以无王朝之事也
　　通论王氏安石曰经于乡大夫曰政敎禁令州长曰敎治政令党正曰政令敎治族师曰戒令政事闾胥曰闾之徴令比长曰比之治命官之意其轻重皆一字间也政令为重禁令次之戒令又次之徴令为下乡大夫州长详于敎而兼政党正族师详于政而兼敎闾胥则承上之政敎而掌其徴令耳比长则并无所为令矣
　　正月之吉受敎灋于司徒退而颁之于其乡吏使各以敎其所治以攷其徳行察其道艺【行下孟反下皆同】
　　正义郑氏康成曰其乡吏州长以下　王氏安石曰攷攷知其实伪察察见其精粗　王氏应电曰每歳以党正所书州长所攷者复攷察之以为异时賔兴之本　邓氏元锡曰徳与行并言欲内外兼举道与艺并言欲精粗一贯也
　　案德行曰攷道艺曰察盖互言之
　　通论魏氏校曰乡大夫皆六卿所兼而同受司徒之灋盖礼以义起在朝则宰重在乡则大司徒重在军则大司马重
　　以歳时登其夫家之众寡辨其可任者国中自七尺以及六十野自六尺以及六十有五皆征之其舍者国中贵者贤者能者服公事者老者疾者皆舍以歳时入其书正义王氏昭禹曰族师所统者寡故使校其数然后登之于籍乡大夫所统者众第因族师所校者登之而已小司徒颁比灋于六乡之大夫使各登其乡之众寡故乡大夫以歳时登之　郑氏康成曰国中城郭中也【贾疏以对野故知是城郭中】国中复者多役者少故晚征而早免之野复者少役者多故早征而晚免之入其书者言于大司徒　郑氏众曰征之者给公上事也舍者谓有复除舍不收役事也贵者若今宗室及关内侯皆复也服公事者若今吏有复除也老者若今八十九十复羡卒也疾若今癃不可事者复之【贾疏并举汉法况之】　贾氏公彦曰七尺谓年二十六尺谓年十五征之谓筑作挽引道渠之役若田猎五十则免祭义五十不为甸徒若征伐六十乃免王制六十不与服戎不辨国中及野外也　黄氏度曰征不言歳而言七尺六尺者歳虽登而身不及若矬短侏儒则舍之陈氏深曰国中地近役多故晚征而早舍之野地
　　逺役少故早征而晚舍之　刘氏彝曰贵命士以上贤者能者俊造学士
　　案后郑以征为税又引此以证大宰九赋为口率出泉遂为圣经莫大之薄蚀若易税为役则其义可与陈氏深之説相足盖注谓国中役者少野外役者多以人言也陈氏谓国中役多野役少以事言也唯国中之服役者既少而役事又多所以征宜迟而舍宜早也唯野之服役者既多而役事又少所以征宜早而舍宜迟也　小司徒颁比灋于乡大夫使简稽而登诸籍故曰入其数乡大夫既登诸籍故曰入其书古者以六卿为军将而周官之六卿实兼乡大夫
　　则车徒虽分调于畿内而必以乡民为本盖主帅与列校士众不相习则不可用也朱子诗传谓天子乡遂之民共贡赋衞王室为平王逺戍申许言之耳羣儒遂谓乡遂之兵不调是谓道听而涂説也
　　三年则大比攷其徳行道艺而兴贤者能者乡老及乡大夫帅其吏与其众寡以礼礼賔之厥明乡老及乡大夫羣吏献贤能之书于王王拜受之登于天府内史贰之【比必里反】
　　正义郑氏康成曰贤有徳行者能有道艺者众寡谓乡人之善者无多少也【贾疏案乡饮酒堂上堂下皆有众賔不言其数此经众寡两言来观礼者无问多少也】变举言兴者谓合众而尊宠之以乡饮酒之礼礼而賔之厥其也其賔之明日也献犹进也王拜受之重得贤者王上其书于天府天府掌祖庙之宝藏者内史副写其书者当诏王爵禄也【贾疏案内史职有策命诸侯羣臣之事故使内史贰之】　朱子曰徳者有徳行者有行艺者有艺道乃识得徳行艺之所以然也注云能有道艺者盖通晓事物之理所以属能　贾氏公彦曰天府掌宝物贤能之书亦是宝物故藏于天府通论王氏详説曰五家为比不过防其竒衺未必有可书之事也五比之闾则书其敬敏任恤是于六行之中可书者二四闾之族则书其孝弟睦婣是于六行之中可书者四其于徳行道艺有所未备也至五族之党然后书之五党之州又从而攷之至三年乡大夫又攷之然后賔兴焉可谓详且慎矣
　　余论叶氏时曰选举之灋孰不知乡举里选之为是然必有以敎于平时书于每岁而后可攷于三年后世科目盛行天下相率为词章利禄之学虽一旦欲行旌举之典以求徳行道艺之士不可得也甫田诗或耘或耔黍稷嶷嶷攸介攸止烝我髦士以此见井田之行不惟兵农不分而士农亦不分也　吕氏祖谦曰三代时士惟进徳修业上之人自求之故待之甚重而攷之则甚详后世乃士求上之爵禄故上之待士甚轻攷之又略
　　退而以乡射之礼五物询众庶一曰和二曰容三曰主皮四曰和容五曰兴舞【注故书舞为无杜子春读为舞】
　　正义贾氏公彦曰乡射之礼者仪礼乡射云豫则钩楹内堂则由楹外又记云序则物当栋堂则物当楣堂谓乡学据乡大夫所行射礼豫谓州长春秋习射于序　郑氏康成曰以用也行乡射之礼而以五物询于众民当射之时民必观焉因询之也孔子射于矍相之圃盖观者如堵墙射至于司马使子路执弓矢出誓射者又使公罔之裘序点觯而语【贾疏礼记射义文】询众庶之仪若是乎　郝氏敬曰乡人众多询其能是五物者进而与之射　何氏乔新曰询问众庶求其人以储养而待举也
　　案凡射众耦皆合揖让相先故取其能和胜不胜相形媢嫉易生故取其能容和容兴舞则方射之时容体比于礼节比于乐也于献贤能之书后即以此为询者所以劝董兴起羣士使感奋踊跃为后举之本也贤能徳行道艺既成者故谋于乡先生五物材质可造者故询于众庶
　　辨正王氏志长曰郑谓和载六徳容包六行贾氏以为和居六徳之终故曰载孝居六行之始故曰包其説辨矣然觧容为孝终属牵强不若后儒谓五物皆指射言盖古者射以观徳虞书所谓侯以明之五物非射不能知犹后世观身言之法也
　　案郑氏锷谓州长射而不饮党正饮而不射非也卿大夫之射必先行乡饮酒之礼州长春秋以礼防民而射于州序则先饮酒可知矣又据射义谓卿大夫之射始兼饮酒故州党但言以礼防民以礼属民不知州长乃中大夫党正亦下大夫显与经背
　　存疑郑氏康成曰庶民无射礼因田猎分禽则有主皮主皮者张皮射之无侯也　马氏融论语注曰射有五善一曰和志二曰和容三曰主皮四曰和颂五曰兴舞　贾氏公彦曰乡射记唯君有射于国中其余则否乡射在城外众庶皆观焉故得询此五物案大夫士之射礼皆于庠序行之庠序不定在城外也唯君有射于国中谓在寝耳大夫士之寝庭不足以容射故乡射记云其余则否岂城内独少众庶乎庶民虽无射礼亦必习射不然何以防万民之卒伍而用之邪主皮非礼射所有盖强有力者所以习武事故以此备五物焉马氏五善之云未知所本疑即此经之异文尔
　　此谓使民兴贤出使长之使民兴能入使治之【长知丈反】正义郑氏康成曰言是乃所谓使民自举贤者因出之而使长民于外也使民自举能者因入之而使治民于内也言为政以顺民为本书曰天聪明自我民聪明天明威自我民明威【贾疏尚书咎繇篇文言天虽聪明不用己之聪明用民之聪明民所归者则授之天虽明察可畏不用己之明威用民之明威民所叛者则讨之也】老子曰圣人无常心以百姓心为心古今未有遗民而可为治者　王氏应麟曰古者使民兴乡之贤能还以长治其乡士自脩于家民自为乡谋故取舍公贤否明也
　　案注谓出使长民敎以徳行道艺于外义未审疏遂谓或为都鄙之主或为诸侯益逺矣所谓出者出于乡州而入于成均升于司马也入者还归其州党也盖兴其才徳之大者而进于王朝则将为公卿大夫以临长之兴其行能之小者则还治其比闾族党之民先王之世所以不患选举之不公而百官得其宜万事得其序也圣人言举直错诸枉则民服于此可见焉
　　余论礼库曰一乡利病及风俗善恶惟乡人知之其中有可推者使民兴之而因以长之必能兴利除害以宜于民自乡举里选之灋壊天下官吏悉总于吏部贤不肖何自知之
　　歳终则令六乡之吏皆防政致事【防古外反】
　　正义郑氏康成曰防计也致事言其歳尽文书　贾氏公彦曰年终将攷其得失则令六乡之吏州长之官皆计会敎政之功状致其所掌之事于乡大夫乡大夫得之致与大司徒然后攷之　王氏应电曰羣吏上计于乡大夫乡大夫致于大司徒大司徒致于宰此灋百官皆然司徒为五官之首故发其例案乡大夫令防政致事遂大夫亦如之公邑虽统于六遂而防政致事之令则不及焉以小司徒令羣吏正要防而致事则公邑之长自致于小司徒可知也小宰月终以官府之叙受羣吏之要赞宰受歳防歳终令羣吏致事小司徒令羣吏正要防而致事小司防正歳令其属入防遂致事皆于防政之外别言致事则截然为二事明矣小司徒曰正要防兼月要也小司宼独言入防而士师职歳终正要防与小宰小司徒同则防政为财用之计明矣非国政无所用财地官则賔祭师役学校之用秋官则圜土囚食器物之用皆是也士师惟正要防而无致事之文以凡狱讼皆与大小司宼共听断别无可致之事至春夏二官则并无防政致事之文盖礼事兵事之财用乃他职共之事毕之后更无可致之事可防之财其义与士师无致事之文可参验也
　　正歳令羣吏攷灋于司徒以退各宪之于其所治正义郑氏锷曰令羣吏攷灋以所颁者或有所疑又使自往而攷覈之
　　案正月始受灋于司徒而颁之正歳复使羣吏攷灋于司徒何也所受之灋乃始和而布之者颁之浃日则利害之实被于民者可见矣故复使羣吏就司徒而攷之盖惟恐民隠壅于上闻而所布之灋尚未能尽乎事物之理也
　　国大询于众庶则各帅其乡之众寡而致于朝
　　正义郑氏康成曰大询者询国危询国迁询立君【贾疏小司宼掌外朝之政以致万民而询焉此云国大询于众庶故知询此三者】　郑氏众曰大询于众庶洪范所谓谋及庶民　贾氏公彦曰朝谓外朝三槐九棘之所
　　国有大故则令民各守其闾以待政令以旌节辅令则达之
　　正义贾氏公彦曰大故谓灾变寇戎之等　郑氏康成曰使民皆聚于闾胥所治处【贾疏二十五家为闾闾胥则有治政之处以聚民而守之】民虽以徴令行其将之者无节则不得通【贾疏谓有旌节辅此徴令文书乃得通达】　王氏应电曰各守其闾亦有以静待动之意凡军中搏贼之灋皆然
　　案国有大故大司徒令无节者不行于天下则有节者无几矣然特关市之转货贿国使之通聘问有节者无几耳若王有令或六官之长有令虽有执玉节以通令者【如珍圭以徴守牙璋以起军旅以治兵守之类】犹惧变出非常或有矫假必使道路之官执旌节以辅之则令之始出必有所受致令之人必有识者【如王之令必受于大仆宰夫而致之者虎贲行人司徒之令必受于乡师而致之者官中之士司马之令必受于县师或通于掌固皆道路之官所熟识也】而可保其别无变诈矣
　　总论王氏应电曰治天下以正风俗得贤才为本故乡大夫之职莫急于敎民莫重于兴贤而比灋次之正歳之所攷歳时之所登歳终之所防致三歳之所大比不过于此乡大夫特举其要而其节目则有司存也
　　州长各掌其州之敎治政令之灋【长知丈反】
　　正义郑氏众曰二千五百家为州　朱氏申曰有敎则有治政令所以辅敎治者灋则其条目也　王氏应电曰敎之而伦理明治之而争辨息
　　案贾疏读敎字为句而以治字领下为文以党正例之盖非也乡大夫掌政敎禁令党正掌政令敎治而州长独曰掌敎治政令之灋何也乡大夫六卿也其于乡之政敎禁令躬为表仪执其总以率属而已其灋之详则州长掌之下经所列是也攷徳行道艺劝戒则有灋祭祀礼射丧纪防民涖事则有灋师田行役戒令赏罚则有灋大攷州里废兴则有灋故乡大夫之职正月受敎灋于司徒退而颁之于其乡吏即颁之州长也盖乡大夫董其成党正以下承其事而掌其灋者则州长耳
　　正月之吉各属其州之民而读灋以攷其徳行道艺而劝之以纠其过恶而戒之【属音烛下同行下孟反】
　　正义郑氏康成曰属犹合也聚也因聚众而劝戒之者欲其善　贾氏公彦曰读灋者读一年政令及十二敎之灋使知之　郑氏锷曰观下文言正歳则读敎灋如初则知此所读者为教灋　王氏应电曰正歳党正书其徳行道艺故此因众聚之时攷覈其实能者勉之益奋有过恶者则戒之使自新也
　　案灋即乡大夫正月之吉所受于司徒而颁之者随受随颁而随读之见其汲汲于民事也攷其徳行道艺而劝之正所以为乡大夫賔兴之本
　　若以歳时祭祀州社则属其民而读灋亦如之
　　正义贾氏公彦曰春祭社以祈膏雨望五谷丰孰秋祭社百谷丰稔所以报功凡读灋皆因节防以聚民通论林氏之竒曰读灋有因乎时者若正月之吉之类有因乎事者若祭祀之类
　　余论郑氏锷曰春祈秋报外孟冬又割祠于公社则歳时不一祭也
　　春秋以礼防民而射于州序【防如字】
　　正义贾氏公彦曰以礼防民谓先行乡饮酒之礼乃射　郑氏康成曰序州党之学也【贾疏下党正亦云饮酒于序故知州党学同名为序】防民而射所以正其志也
　　凡州之大祭祀大丧皆涖其事
　　正义郑氏康成曰大祭祀谓州社稷也【贾疏知有稷者以天子诸侯社皆有稷配之】大丧谓乡老乡大夫于是卒者也【贾疏曰州之大祭祀大丧则非国家丧祭故注云然】涖临也
　　存疑王氏志长曰社祭上文已见或谓山川及前哲令徳之在其地者
　　若国作民而师田行役之事则帅而致之掌其戒令与其赏罚
　　正义贾氏公彦曰师谓征伐田谓田猎行谓巡狩役谓役作　郑氏康成曰致之致之于司徒也【贾疏州长致于小司徒小司徒乃帅而致于大司徒小司徒职大军旅帅其众庶是也】掌其戒令赏罚则是于军因为师帅【贾疏若别有军吏掌之则不得还自掌故知因为师帅也】王氏应电曰致于司徒而后致于司马凡旅帅卒正等军吏皆六乡平日所选用者故州长即掌其戒令赏罚
　　案师田行役自党正以下不复言致者皆州长之所帅也司马敎战乡师治其政令刑禁巡其前后之屯而戮其犯命者故搜苖狝狩无一不列乡郊黄氏度乃谓司马作军六乡不与显与经背
　　歳终则防其州之政令【防古外反】
　　正义贾氏公彦曰防其州之政令谓防计党正以下政令文书将以攷课也
　　正歳则读敎灋如初
　　正义郑氏康成曰正月读之至正歳复读之因此四时之正重申之
　　案明正月之吉及歳时祭祀州社所读皆敎灋也
　　三年大比则大攷州里以赞乡大夫废兴【比必里反】
　　正义贾氏公彦曰年年攷讫至三年则大攷之言大者有黜陟废兴故也　郑氏康成曰废兴所废退所兴进也　王氏昭禹曰州长乡官之次也于攷劝纠戒务致其悉故属民攷徳行纠过恶而终之以大攷州里
　　案云以赞乡大夫废兴则废兴乡大夫主之矣乡大夫职不言废于此见之所废谓简不帅敎者而移郊移遂
　　党正各掌其党之政令敎治
　　正义郑氏众曰五百家为党　朱氏申曰州长掌其灋党正则奉之以施于其党焉　吴氏澄曰州长详于敎而略于政党正详于政而略于敎故各先其所重
　　及四时之孟月吉日则属民而读邦灋以纠戒之春秋祭禜亦如之【禜荣敬反】
　　正义郑氏康成曰以四孟之月吉日读灋者弥亲民者于敎亦弥数【贾疏乡大夫治五州去民逺不读灋州长治五党则四读灋党正则七读灋族师则十四读灋是弥亲民者于敎亦弥数也】禜谓雩禜水旱之神【贾疏祭灋雩禜祭水旱昭公元年左传水旱疠疫之不时于是乎禜之】盖亦为坛位如祭社稷云　王氏志长曰春秋传龙见而雩雩之正盖指建已之雩则党正之春祭禜是也秋旱暵亦脩雩祀以求雨稻人旱暵共其雩敛则党正之秋祭禜是也通论郑氏锷曰有敎灋又有邦灋统言之则敎灋亦邦灋也分言之则邦灋以治灋言民知敎灋则不违乎理义民知邦灋则不丽乎刑辟州长正月之吉读灋下言正歳读敎灋如初则知所读者纯于敎灋党正四时孟月吉日读邦灋下言正歳属民读灋则知其所读者虽有敎灋实以邦灋为主故州长之读则有劝有戒党正之读则有纠戒而无劝民畏党正之纠孰敢不从州长之劝戒耶
　　案四时之孟月吉日谓朔也孟月谓寅巳申亥月以夏正言也族师每月吉皆属民读灋値四孟之月则族师帅其民以之党正而已不更读之卑者当统于尊少者当彚于多也读灋皆以月吉者示以定期然后民可趋赴也农务殷时或亦少辍焉
　　国索鬼神而祭祀则以礼属民而饮酒于序以正齿位壹命齿于乡里再命齿于父族三命而不齿
　　正义郑氏康成曰国索鬼神而祭祀谓歳十二月大蜡之时建亥之月也【贾疏党之饮酒非蜡祭之礼以其礼非蜡月故注云然】正齿位者乡饮酒义所谓六十者坐五十者立侍六十者三豆七十者四豆八十者五豆九十者六豆是也必正之者为民三时务农将阙于礼至此农隙而敎之尊长养老见孝弟之道也党正饮酒礼亡以此事属于乡饮酒之义微失少矣【贾疏仪礼当别有党正饮酒之礼今亡矣其事与乡饮酒相属故取以况义但微失于少】凡射饮酒此乡民虽为卿大夫必来观礼乡饮酒乡射记大夫乐作不入士既旅不入是也【贾疏乡饮酒乡射记卿大夫皆作乐前入士未旅前入故云大夫乐作不入彼注云后乐贤也士既旅不入注云后正礼也若然大夫士皆为乐贤行礼而至】齿于乡里者以年与众賔相次也齿于父族者父族有为賔者以年与之相次异姓虽有老者居于其上不齿者席于尊东所谓遵【贾疏齿于乡里者位在堂下与五十已下众賔相次齿于父族者賔在戸牖之间南面若賔是同姓父族则与之齿不齿者席于尊东乡饮酒乡射酒尊皆在室戸东房戸西賔主夹之卿大夫来观礼为乡人所遵灋谓之为遵席位在酒尊东公三重大夫再重天子之国三命者不齿诸侯之国但爵为大夫则不齿矣】　朱子曰古人贵贵长长并行不悖虽云不序齿亦不相压自别设一位如今之挂位然　魏氏校曰抑于父族下非所以贵贵躐于父族上非所以亲亲故别设席此礼之权制也
　　案正齿位而饮酒则其为正賔必年最高者也次者为介又次者三人为三賔又次者立堂下一命者无论堂上堂下皆以齿齿重而爵微也三命则爵已崇故虽同族在五属者亦不以齿不以齿则辈行无论矣席于賔东不与賔介齿亦不加尊于賔介贵贵长长之义并行而不悖也唯再命者父族为賔介则已以齿下之堂上堂下仍如法若异姓为賔介再命者未可席于賔东则唯不与而已以其不便于位次也此饮酒之礼党正为主人凡与斯礼者主人皆先使人告之则或齿或不齿或与或不与之故早已筹及故不虞其窒碍也
　　通论贾氏公彦曰郑注乡饮酒礼云此篇无正齿位之事者三年一贡士直行饮酒之礼贤者为賔其次为介又其次为众賔以賔贤能为主故与党正正齿位礼异也
　　存疑孔氏颖达曰乡饮酒乡大夫为主人州则春秋习射从而饮之党则因大蜡于学饮酒子贡观蜡是也
　　案习射正齿位皆先行乡饮酒之礼有賔有介有众賔党正所属宜惟闾胥族师所书者与焉州长所防宜惟党正所书者与焉知然者乡大夫三年大比以礼礼賔惟贤者能者而其余不与也
　　余论叶氏时曰记曰三命不齿若族有七十者虽三命者不敢先则依然贵亲尚齿矣
　　凡其党之祭祀丧纪昏冠饮酒敎其礼事掌其戒禁【冠古玩反】
　　正义郑氏康成曰谓其党之民　金氏瑶曰敎则预使肄习之讲论之戒禁戒其必如礼而禁其不如礼也
　　凡作民而师田行役则以其灋治其政事
　　正义郑氏康成曰亦于军因为旅帅　吴氏澄曰灋什伍比聨之灋民情以礼为本国事以灋为准　郑氏锷曰师田行役众庶所聚非灋无以集事平时有敎临事有灋乃所以相济
　　歳终则防其党政帅其吏而致事【防古外反】
　　正义贾氏公彦曰防计一党之政治功状帅其族师以下之吏致其所掌之事于州长州长又致于乡大夫乡大夫致于大司徒而行赏罚
　　案羣吏之职其大纲有二一则防政财用之计也一则致事小司徒职所谓治成也乡大夫歳终令六乡之吏皆防政致事而惟党正有致事之文以州长所掌者惟敎士察吏及敎治政令之灋无事之可致而族师以下之事皆致于党正也乡吏所致之事夫家众寡马牛车辇之稽也狱讼之成也役事之要也鼓铎旗物兵噐之籍也四时徴令之目也吉凶礼乐之噐也乡师歳终攷六乡之治则致于乡师由乡师而达于乡大夫明矣遂大夫之令防政致事鄙师之防政致事一与乡同而遂大夫则兼聴治讼掌诛赏废兴县正则稽功防事盖以遂人遂师所掌者皆小司徒之事而野政简遂大夫非六卿故其事可兼而小者又可寄之县正也　党正以下不曰政令者凡乡大夫有令皆州长布之故曰防其州之政令党正以下则奉令承事而已故第曰防政也
　　正歳属民读灋而书其徳行道艺
　　正义郑氏康成曰书记之　王氏应电曰党正近民知之为详故书其实迹以待攷某贤也以某事知其贤某能也以某事知其能即虞书所谓载采采也王氏昭禹曰党正所书非一日之积州长即因是以攷之乡大夫之所兴又因州长之所攷是以信而有徴也
　　案乡三物惟六艺之成熟有司可自辨之若六行则非乡党族姻不能详也六徳则非与朝夕乆故者知之不能审也故闾胥凡聚众庶则书其敬敏任恤者族师月吉属民而读邦灋则书其孝弟睦婣有学者党正正歳属民读灋则书其徳行道艺未有简士而不属其民者盖论之以相习之人然后闻见实徴之以众多之口然后好恶公积之以歳月之深然后鉴别当如是则所谓贤者能者无所容其伪冐矣而州长乡大夫又层累而攷之所以举不失人而官无废事也
　　以歳时涖校比及大比亦如之【比必里反】
　　正义郑氏众曰校比族师职所谓以时属民而校登其族之夫家众寡辨其贵贱老幼废疾可任者及其六畜车辇如今小案比　贾氏公彦曰党正所临临族师族师至三年大案比党正亦往涖之
　　族师各掌其族之戒令政事【注故书或无事字】
</div>
    <div class="pagination">
<a href="钦定周官义疏_page27.html">上一页</a><span>...</span><a href="钦定周官义疏_page23.html">23</a><a href="钦定周官义疏_page24.html">24</a><a href="钦定周官义疏_page25.html">25</a><a href="钦定周官义疏_page26.html">26</a><a href="钦定周官义疏_page27.html">27</a><span class="current-page">28</span><a href="钦定周官义疏_page29.html">29</a><a href="钦定周官义疏_page30.html">30</a><a href="钦定周官义疏_page31.html">31</a><a href="钦定周官义疏_page32.html">32</a><a href="钦定周官义疏_page33.html">33</a><span>...</span><a href="钦定周官义疏_page29.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
