<!DOCTYPE html>
<html>
<head>
    <meta charset="UTF-8">
    <title>礼记述注 - 第 54 页/共 61 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>礼记述注 - 第 54 页/共 61 页</h1>
    <div class="content">　　注曰众之所治众之所以治也众之所乱众之所以乱也目巧谓但用巧目善意作室不由法度犹有奥阼宾主之处也自目巧以下古今常事不可废改也集说曰室之有奥所以为尊者所处堂之有阼所
　　以为主人之位也席或以南方为上或以西方为上详见曲礼车之尊位在左父之齿随行贵贱长幼各有所立之位此皆古圣人制礼之义也　熊氏曰承上文而言吾身之礼乐固足以致太平而礼乐之文亦不可无故以礼文兴废为治乱所从言之　坡谓自目巧以下言众之所治也
　　室而无奥阼则乱于堂室也席而无上下则乱于席上也车而无左右则乱于车也行而无随则乱于涂也立而无序则乱于位也
　　坡谓此节言礼之所废众之所乱也
　　昔圣帝明王诸侯辨贵贱长幼逺近男女外内莫敢相逾越皆由此涂出也三子者既得闻此言也于夫子昭然若发蒙矣
　　集说曰贵贱以爵言长幼以齿言逺近以亲踈言男女以同异言外内以位序言也　方氏曰发蒙者若目不明为人所发而有所见也　坡谓此涂即指奥阼之等盖礼无过于此者
　　孔子闲居第二十九
　　疏曰善其无倦而不衰退燕避人曰闲
　　孔子闲居子夏侍子夏曰敢问诗云凯弟君子民之父母何如斯可谓民之父母矣孔子曰夫民之父母乎必达于礼乐之原以致五至而行三无以横于天下四方有败必先知之此之谓民之父母矣
　　集说曰诗大雅泂酌之篇凯乐也弟易也横者广被之意言三无五至之道广被于天下也四方将有祸之衅而必能先知者以其切于忧民是以能审治乱之几也
　　子夏曰民之父母既得而闻之矣敢问何谓五至孔子曰志之所至诗亦至焉诗之所至礼亦至焉礼之所至乐亦至焉乐之所至哀亦至焉哀乐相生是故正明目而视之不可得而见也倾耳而听之不可得而闻也志气塞乎天地此之谓五至
　　注曰凡言至者至于民也志谓恩意也言君恩意至于民则其诗亦至也诗谓好恶之情也自此以下皆谓民之父母者善推其所有以与民共之人耳不能闻目不能见行之在胷心也　熊氏曰爱人之心诚切则形于咏歌莫非慈祥极至之言故诗至焉既发于言则施之于事者必实而品节立轨物彰自可范民于有序而礼至矣礼至则政教不乖乎事理人情而至和洋溢故乐至焉乐至则乐民之深者自忧民之害无所不用其极故哀至焉然乐民之乐者民亦乐其乐哀民之哀者民亦哀其哀是上下之哀乐相生也五至之事如此然所以谓之至者何五者无形与声惟是爱民之心存焉矣目正视则明全此时功化未形之法制虽正视不可见耳倾听则聪审未宣之诰诫虽倾听不可闻而志之存乎心气之见乎诗皆形之为礼乐之具发之为哀乐之情充满于天地周遍于有形有声之处此之谓五至也
　　子夏曰五至既得而闻之矣敢问何谓三无孔子曰无声之乐无体之礼无服之丧此之谓三无子夏曰三无既得畧而闻之矣敢问何诗近之孔子曰夙夜基命宥宻无声之乐也威仪逮逮不可选也无体之礼也凡民有丧匍匐救之无服之丧也
　　集说曰夙早也基始也宥寛也宻宁也周颂昊天有成命篇言文王武王夙夜忧勤以肇基天命惟务行寛静之政以安民夫政寛静则无乖戾故以喻无声之乐也逮逮诗作棣棣盛也选择也邶风柏舟之篇言仁人威仪之盛自有常度不容有所选择初不待因物以行礼而后可见故以喻无体之礼也手行为匍伏地为匐邶风谷风之篇言凡人有死丧之祸必汲汲然往救助之此非为有服属之亲特周救其急耳故以喻无服之丧也
　　子夏曰言则大矣美矣盛矣言尽于此而已乎孔子曰何为其然也君子之服之也犹有五起焉
　　疏曰服习也言君子习此三无犹有五种起发其义
　　子夏曰何如孔子曰无声之乐气志不违无体之礼威仪迟迟无服之丧内恕孔悲无声之乐气志既得无体之礼威仪翼翼无服之丧施及四国无声之乐志气既从无体之礼上下和同无服之丧以畜万邦无声之乐日闻四方无体之礼日就月将无服之丧纯德孔明无声之乐气志既起无体之礼施及四海无服之丧施于孙子
　　熊氏曰君子行此无声之乐始而欲平躁释使气志皆和而无乖违不违则此心之和常存故曰得既得则涵泳从容太和在我故曰从如此则名誉着闻故曰日闻日闻不已则气志之在我者必将益励其和方兴未艾盖既享天下之名必思保天下之治也无体之礼而威仪舒徐而迟迟然迟恐失之怠故继之以肃敬而翼翼惟威仪得中则事上接下皆无所乖戾故曰和同愈久愈大故曰日就月将愈大则及于四海之逺矣无服之丧始而内存仁爱非内恕孔悲乎仁者爱人故继之以施及四国由是愈推愈广合天下皆在容保中故畜万邦此徳之畜万邦者至纯无间岂不孔明乎孔明者不息也息则昧矣不息则悠逺故施于孙子
　　子夏曰三王之徳参于天地敢问何如斯可谓参于天地矣孔子曰奉三无私以劳天下子夏曰敢问何谓三无私孔子曰天无私覆地无私载日月无私照奉斯三者以劳天下此之谓三无私其在诗曰帝命不违至于汤齐汤降不迟圣敬日齐昭假迟迟上帝是祗帝命式于九围是汤之徳也
　　集说曰三王之徳参于天地盖古语故子夏举以为问诗商颂长发之篇孔子引之以证汤无私之徳则禹及文武可例矣严氏曰商自契以来天命所向未尝去之然至汤而后与天齐谓王业至此而成天命至此而集天人适相符合也汤之谦抑所以自降下者甚敏而不迟故圣敬之徳日以跻升也徳日新又日新是圣敬日跻之盛即文王之纯亦不已也其昭格于天迟迟甚缓言汤无心于得天也无所觊幸一唯上帝之敬其诚专一然天自命之以为法于天下使为王也
　　天有四时春秋冬夏风雨霜露无非教也地载神气神气风霆风霆流形庶物露生无非教也
　　熊氏曰此言天地之无私也天以气运于上春秋执生杀之机冬夏极隂阳之用风雨之发生霜露之肃杀无非天道至公之教也地顺承天变化之神与隂阳之气但见神气散而为风薄而为霆风行而植物之甲者拆霆震而动物之蛰者蘓是风霆流行而成形斯庶物呈生而可见无非地道至公之教也教者因物付物而曲成之有不令而行不言而喻之化也
　　清明在躬气志如神耆欲将至有开必先天降时雨山川出云其在诗曰嵩髙维岳峻极于天维岳降神生甫及申维申及甫为周之翰四国于蕃四方于宣此文王之德也
　　注曰清明在躬气志如神谓圣人也耆欲将至谓其王天下之期将至也神有以开之必先为之生贤知之辅佐若天将降时雨山川为之先出云矣峻髙大也翰干也言周道将兴五岳为之生贤辅佐仲山甫及申伯为周之干臣天下之蕃卫宣徳于四方以成其王功此文武之徳也是文王武王奉天地无私之徳也此宣王诗也文武之时其徳如此而诗无以言之取类以明之　程子曰清明在躬气志如神贵熟蓝田吕氏曰孟子云中天下而立定四海之民君子乐之所谓耆欲
　　三代之王也必先其令闻诗云明明天子令闻不已三代之徳也
　　疏曰必先其令闻者所以王天下者必父祖未王之前先有令闻也诗大雅江汉之篇记者之意谓三代之王也父祖及身令闻不休已故云三代之徳也子夏问三王孔子唯云汤与文武不称夏者以夏承禹后为天下治水过门不入无私事明但殷周以战争而取天下恐其有私故特举汤与文武也
　　弛其文徳协此四国大王之徳也子夏蹶然而起负墙而立曰弟子敢不承乎
　　注曰弛施也协和也大王文王之祖周道将兴始有令闻承奉承不失队也起负墙者所问竟辟后来者应氏曰嵩髙生贤本于文武徳洽四国始于大王
　　其积累岂一日哉

　　礼记述注卷二十二
　　钦定四库全书
　　礼记述注卷二十三
　　安溪　李光坡　撰
　　坊记第三十
　　疏曰郑云名坊记者以其记六艺之义所以坊人之失也
　　子言之君子之道譬则坊与坊民之所不足者也大为之坊民犹逾之故君子礼以坊徳刑以防淫命以防欲疏曰此篇凡三十九章此下三十八章悉言子云惟此章称子言之者以是诸章之首一篇总要故重之集説曰辟读为譬坊与防同言君子以道防民之失犹以堤防遏水之流也　应氏曰性之善为徳礼以防之而养其源情之荡为淫刑以防之而遏其流民之欲无穷圣人有命之説焉使知命出于天各有分限而人力莫施以是防之则觊觎者塞羡慕者止而欲不得肆矣　坡谓注云命谓教令可兼説盖君命即天命也
　　子云小人贫斯约富斯骄约斯盗骄斯乱礼者因人之情而为之节文以为民坊者也故圣人之制富贵也使民富不足以骄贫不至于约贵不慊于上故乱益亡注曰此节文者谓农有田里之差士有爵命之级慊恨不满之貌也　疏曰制富者居室丈尺俎豆衣服之事须有法度不足至骄也制贫者农田百畆桑麻自赡比闾相赒不令至于约也贵者制其禄秩随功爵而施则贵臣无复恨君禄爵薄于已也　熊氏曰小人无道以安贫故气慊而约无徳以守富故气盈而骄约则觊觎心生故盗骄则犯上心生故乱此皆人之情也礼者因人情之过不及而为之节文以为民坊也
　　子云贫而好乐富而好礼众而以宁者天下其几矣诗云民之贪乱宁为荼毒故制国不过千乗都城不过百雉家富不过百乗以此坊民诸侯犹有畔者
　　注曰宁安也大族众家恒多作乱古者方十里其中六十四井出兵车一乗此兵赋之法也成国之赋千乗雉度名也髙一丈长三丈为雉百雉为长三百丈方五百歩子男之城方五里百雉者此谓大都三国之一　熊氏曰诗大雅桑柔之篇引之以明民为荼毒则贫必不好乐富必不好礼众必不肯自宁也坡谓民岂不知乱之能荼毒人乎然其贪乱也宁为所荼毒而不恤此形民喜乱之心最为真至解者似少失之
　　子云夫礼者所以章疑别微以为民坊者也故贵贱有等衣服有别朝廷有位则民有所让
　　集说曰疑者惑而未决微者隐而不明惟礼足以章明之分别之也　熊氏曰贵贱上下之等衣服隆杀之别朝廷尊卑之位其间毫髪不可僭差之际正人之易惑事之难明者
　　子云天无二日土无二王家无二主尊无二上示民有君臣之别也春秋不称楚越之王防礼君不称天大夫不称君恐民之惑也诗云相彼盍旦尚犹患之
　　注曰楚越之君僭号称王不称其防谓不书葬也春秋传曰呉楚之君不书葬辟其僭号也臣者天君称天子为天王称诸侯不言天公辟王也大夫有臣者称之曰主不言君辟诸侯也此者皆为使民疑惑不知孰者尊也盍旦夜鸣求旦之鸟也求不可得也人犹恶其欲反昼夜而乱晦明况于臣之僭君求不可得之类乱上下惑众也
　　子云君不与同姓同车与异姓同车不同服示民不嫌也以此坊民民犹得同姓以弑其君
　　注曰同姓者谓先王先公子孙有继及之道者也其非此则无嫌也仆右恒朝服君则各以时事唯在军同服于
　　子云君子辞贵不辞贱辞富不辞贫则乱益亡故君子与其使食浮于人也宁使人浮于食
　　注曰食谓禄也在上曰浮禄胜已则近贪已胜禄则近防　熊氏曰贵贱谓爵之尊卑贫富谓禄之厚薄乱争夺也
　　子云觞酒豆肉让而受恶民犹犯齿衽席之上让而坐下民犹犯贵朝廷之位让而就贱民犹犯君诗云民之无良相怨一方受爵不让至于已斯亡
　　集说曰诗小雅角弓之篇爵酒器也严氏云兄弟有因杯酒得罪而怨者此为持平之论以解之言凡人之不善者其相怨各执一偏而不能参彼已之曲直故但知怨其上而不思已过然其端甚微或止因受爵失辞逊之节而或至于忘其身亦可念矣　方氏曰礼六十以上笾豆有加故酒肉以犯齿言三命不齿席于尊东故衽席以犯贵言族人不得戚君位故朝廷以犯君言
　　子云君子贵人而贱己先人而后己则民作让故称人之君曰君自称其君曰寡君
　　熊氏曰贵人而贱己如坐下就贱之类先人而后己如受恶之类此让道也
　　子云利禄先死者而后生者则民不偝先亡者而后存者则民可以托诗云先君之思以畜寡人以此坊民民犹偝死而号无告
　　疏曰财利荣禄之事假令死之与生并合俱得君上则先与死者后与生者以此化民则民皆不偝于死者亡谓身为国事而出亡在外存谓身在国内若君有利禄先与在外亡者而后与国内存者以此化民民皆仁厚可以大事相付托也偝死而号无告者言民偝弃死者其生者老弱号呼无所控告也　熊氏曰诗邶风燕燕之篇畜诗作朂勉也庄姜言归妾戴妫思念先君庄公以妇道朂勉寡人夫思先君见不偝之意既归而犹以此朂庄姜见其可托也
　　子云有国家者贵人而贱禄则民兴让尚技而贱车则民兴艺故君子约言小人先言
　　注曰言人君贵尚贤者能者而不吝于班禄赐车服则让道兴贤者能者人所服也技犹艺也约言先言言人尚徳不尚言也约与先互言耳君子约则小人多矣小人先则君子后矣　方氏曰上之所化如此不徒事乎空言而已故继之以君子约言小人先言
　　子云上酌民言则下天上施上不酌民言则犯也下不天上施则乱也故君子信让以涖百姓则民之报礼重诗云先民有言询于刍荛
　　集说曰上酌民言谓人君将施政教必斟酌参挹乎舆论之可否如此则政教所加民尊戴之如天所降下者矣信则不欺于民让则不恃乎己以此临民民得不亲其上死其长乎故曰民之报礼重也诗大雅板之篇询于刍荛问于取草取薪之贱者也引此以明酌民言之意　方氏曰上不酌民言则事或妄行而失其所守故曰则犯也下不天上施则民或肆慢而无以相治故曰乱也
　　子云善则称人过则称己则民不争善则称人过则称己则怨益亡诗云尔卜尔筮履无咎言
　　坡谓此卫风氓之篇引之以见推善引过斋戒自省如卜筮然则所称合礼无取咎之言矣此明所以不争不怨之故至为深切何可易议也尔卜尔筮犹易言原筮
　　子云善则称人过则称己则民让善诗云考卜惟王度是镐京惟正之武王成之
　　集说曰诗大雅文王有声之篇言稽考卜者武王也谋度镐京之居盖武王之志已先定矣及以吉凶取正于而亦协从武王遂以为正而成此都焉是武王不自以为功而让之卜也故引以为让善之证
　　子云善则称君过则称己则民作忠君陈曰尔有嘉谋嘉猷入告尔君于内女乃顺之于外曰此谋此猷惟我君之徳于乎是惟良显哉
　　注曰君陈盖周公之子伯禽弟也　疏曰知周公子者以书序云周公既没命君陈分正东郊成周似若蔡仲之命书序云蔡叔既卒王命蔡仲践诸侯位相似皆是父卒命子故疑周公子
　　子云善则称亲过则称己则民作孝大誓曰子克纣非子武惟朕文考无罪纣克予非朕文考有罪惟子小子无良
　　子云君子弛其亲之过而敬其美论语曰三年无改于父之道可谓孝矣髙宗云三年其惟不言言乃讙注曰弛犹弃忘也　方氏曰子为父隐所谓弛其过也善则称亲所谓敬其美也　熊氏曰引书借不言二字为讳亲之过以明弛过之意
　　子云从命不忿微谏不倦劳而不怨可谓孝矣诗云孝子不匮
　　集说曰从命不忿谓承受父母命令之时不可有忿戾之色诗大雅既醉之篇言孝子事亲无乏止之时坡谓受命不从者何足校其忿不忿惟是从者则
　　知爱矣然或非己所欲或有不均独贤之意虽从命而几防介于顔面是忿己则与不从者亦五十百歩之间耳
　　子云睦于父母之党可谓孝矣故君子因睦以合族诗云此令兄弟绰绰有裕不令兄弟交相为瘉
　　注曰睦厚也党犹亲也合族谓与族人燕与族人食令善也绰绰寛裕貌也交犹更瘉病也　熊氏曰绰绰有裕能睦之证交相为瘉不能睦之证
　　子云于父之执可以乗其车不可以衣其衣君子以广孝也
　　注曰父之执与父执志同者也可以乗其车车于身差逺也谓与已位等　疏曰若尊卑悬絶假非执友不可传通车服故知与已位等但是父执故不可衣其衣也
　　子云小人皆能养其亲君子不敬何以辨
　　子云父子不同位以厚敬也书云厥辟不辟忝厥祖注曰同位尊卑等为其相防厥其也辟君也忝辱也为君不君与臣子相防则辱先祖矣君父之道宜尊严
　　子云父母在不称老言孝不言慈闺门之内戏而不叹君子以此防民民犹薄于孝而厚于慈
　　集说曰曲礼云恒言不称老与此意同孝所以事亲慈所以畜子言孝不言慈者虑其厚于子而薄于亲故也可以娯人而使之乐者戏也可以感人而使之伤者叹也闺门之内谓父母之侧戏而不叹非专事于戏也谓为孺子之容止或足以娯亲犹云可尔恨叹之声则伤亲故不为也
　　子云长民者朝廷敬老则民作孝
　　注曰长民谓天子诸侯也
　　子云祭祀之有尸也宗庙之有主也示民有事也修宗庙敬祭事教民追孝也以此坊民民犹忘其亲
　　注曰有事有所尊事　方氏曰为亲之死故为尸以象其生为神之亡故为主以寓其存经曰事死如事生事亡如事存此所言示民有事也追孝与祭统言追养继孝同义
　　子云敬则用祭器故君子不以菲废礼不以美没礼故食礼主人亲馈则客祭主人不亲馈则客不祭故君子苟无礼虽美不食焉易曰东邻杀牛不如西邻之禴祭实受其福诗云既醉以酒既饱以徳以此示民民犹争利而忘义
　　注曰祭器笾豆簋铏之属也有敬事于賔客则用之谓飨食也盘盂之属谓燕器　疏曰菲薄也言君子不以贫窭菲薄废礼不行没过也不可以财物丰多华美其事没过于礼也易既济九五爻辞诗大雅既醉之篇　方氏曰食者利之所存礼则义之所出故言争利以忘义
　　子云七日戒三日斋承一入焉以为尸过之者趋走以教敬也醴酒在室醍酒在堂澄酒在下示民不淫也尸饮三众宾饮一示民有上下也因其酒肉聚其宗族以教民睦也故堂上观乎室堂下观乎上诗云礼仪卒度笑语卒获
　　集说曰戒谓散斋也承奉事之也醴齐醍齐澄酒此三酒味薄者在上味厚者在下贵薄而贱厚是示民以不贪淫于味也尸饮三主人主妇賔长各一献也然后主人献宾是众宾饮一也尊上者得酒多卑下者少是示民以上下之等也因其祭祀之酒肉于祭礼之末序昭穆相献酬此以和睦之道教民也祭祀之时堂上者观室中之礼仪堂下者又观堂上之礼仪其容有不肃者乎诗小雅楚茨之篇卒尽也言礼仪尽合于法度笑语尽得其宜也
　　子云宾礼每进以让防礼每加以逺浴于中霤饭于牖下小敛于户内大敛于阼殡于客位祖于庭葬于墓所以示逺也殷人吊于圹周人吊于家示民不偝也子云死民之卒事也吾从周以此坊民诸侯犹有薨而不葬者注曰逺之所以崇敬也　疏曰乡饮酒礼主人迎賔至门三辞至阶三让皆主人先入先登是宾礼每进以让也殷人即圹上而吊于送死太简周人孝子反哭至家乃后始吊于送死殷勤是情礼备具故云吾从周
　　子云升自客阶受吊于宾位教民追孝也未没防不称君示民不争也故鲁春秋记晋防曰杀其君之子奚齐及其君卓以此坊民子犹有弑其父者
　　注曰谓反哭时也既葬矣犹不由阼阶不忍即父位也没终也春秋传曰诸侯于其封内三年称子至其臣子逾年则谓之君矣奚齐与卓子皆献公之子也献公卒其年奚齐杀明年而卓子杀矣
　　子云孝以事君弟以事长示民不贰也故君子有君不谋仕唯卜之日称二君
　　集说曰推事父之道以事君推事兄之道以事长皆诚实之至岂敢有副贰其上之心乎欲贰其君是与尊者相敌矣故云示民不贰也君子人君之子也有君君在也不谋仕嫌欲急于为政也世子他事皆不得称君贰惟命之时或君有故而已代之则自称曰君之贰其左传卜贰圉正谓君之贰故郑引之云二当为贰也
　　防父三年防君三年示民不疑也
　　疏曰君无骨肉之亲若不为重服民则疑君不尊今与防父同示民不疑于君之尊也
　　父母在不敢有其身不敢私其财示民有上下也集说曰与曲礼不许友以死不有私财意同有上下谓卑当统于尊也
　　故天子四海之内无客礼莫敢为主焉故君适其臣升自阼阶即位于堂示民不敢有其室也父母在馈献不及车马示民不敢専也以此坊民民犹忘其亲而贰其君
　　集说曰自此遗彼曰馈自下献上曰献车马家物之至重者以上四节皆明事君事亲之道故总结之曰忘其亲而贰其君
　　子云礼之先币帛也欲民之先事而后乐也先财而后礼则民利无辞而行情则民争故君子于有馈者弗能见则不视其馈易曰不耕获不菑畬凶以此坊民民犹贵禄而贱行
　　集说曰礼之先币帛谓先行相见之礼后用币帛以致其情也此是欲教民以先任事而后得禄之义若先用财而后行礼则民必贪于财利矣无辞无辞让之节也行情直行已情也礼畧而利行不能无争夺矣人有馈遗于已礼也已或以他故或以疾病不能出见其人则不视其馈视犹纳也此盖不敢以无礼而当人之礼易无妄六二爻辞今文无凶字田一嵗曰菑三嵗曰畬不耕而获不菑而畬以喻人臣无功而食君之禄引之以证不行礼而贪利也
　　子云君子不尽利以遗民诗云彼有遗秉此有不敛穧伊寡妇之利故君子仕则不稼田则不渔食时不力珍大夫不坐羊士不坐犬诗云采葑采菲无以下体徳音莫违及尔同死以此坊民民犹忘义而争利以忘其身疏曰此邶风谷风之篇葑蔓菁也菲草生下湿地似芜菁花紫赤色可食记者引诗断章为义凡有二意一则云采此葑菲但采其叶下体之根茎虽美不可并取则是不尽取其利当遗与于下二则云采其葑菲无以下体之恶并弃其叶据下体有苦恶之时作记者据其根善则无得并取其根无尽利也据其根恶则无得并弃其叶不求备也　集说曰诗小雅大田之篇秉禾之束为把者穧铺而未束者言彼处有遗余之秉把此处有不収敛之铺穧寡妇之不能耕者取之以为利耳伊语辞与今诗文颠倒不同仕则不稼禄足以代耕也田则不渔有禽兽不可再取鱼龞也食时言人君食四时之膳也不力珍不更用力务求珍羞也坐羊坐犬杀食而坐其皮也皆言不尽利之道
　　子云夫礼坊民所淫章民之别使民无嫌以为民纪者也故男女无媒不交无币不相见恐男女之无别也诗云伐柯如之何匪斧不克取妻如之何匪媒不得艺麻如之何横从其畆取妻如之何必告父母以此坊民民犹有自献其身
　　注曰淫犹贪也章明也嫌嫌疑也重男女之防所以逺别之于禽兽也有币者必有媒有媒者不必有币仲春之月防男女之时不必待币献犹进也伐柯伐木以为柯也艺亦树也言取妻之法必有媒如代柯之必须斧也取妻之道必告父母如树麻当先易治其田　疏曰自此以下终于篇末总坊男女奔淫之事夫妇重慎之义也所淫所贪欲之事非直淫泆也若其淫泆则当云防民淫不须云所也章民之别明民之男女令相分别也自献其身谓女自进其身以求男者也　集说曰诗齐风南山之篇以此坊民以下十一字旧本在诗云之上令以类推之当在所引诗下
</div>
    <div class="pagination">
<a href="礼记述注_page53.html">上一页</a><span>...</span><a href="礼记述注_page49.html">49</a><a href="礼记述注_page50.html">50</a><a href="礼记述注_page51.html">51</a><a href="礼记述注_page52.html">52</a><a href="礼记述注_page53.html">53</a><span class="current-page">54</span><a href="礼记述注_page55.html">55</a><a href="礼记述注_page56.html">56</a><a href="礼记述注_page57.html">57</a><a href="礼记述注_page58.html">58</a><a href="礼记述注_page59.html">59</a><span>...</span><a href="礼记述注_page55.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
