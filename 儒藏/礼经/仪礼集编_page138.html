<!DOCTYPE html>
<html>
<head>
    <meta charset="UTF-8">
    <title>仪礼集编 - 第 138 页/共 159 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>仪礼集编 - 第 138 页/共 159 页</h1>
    <div class="content">　　乃食食举
　　注曰举言食者明凡解体皆连肉
　　疏曰乃食谓食肺云食举谓骨体正脊从俎举乡口因名体为举
　　敖氏曰乃食乃以右手食食也既食食则食举所以安之
　　姜氏曰乃食则固食举矣又言食举者起下文之词疏不明此故误分上下为各食其一也
　　世佐案乃食食黍也举即肺脊也士昬礼云賛尔黍授肺脊皆食以湆醤皆祭举食举也此食法盖与彼同唯不以湆醤为异疏误当以敖説为正姜氏以此二句分属上下节亦非
　　主人羞肵俎于腊北
　　注曰肵俎主于尸主人亲羞敬也神俎不亲设者贵得宾客以神事其先
　　疏曰肵俎尸入乃设之故知主于尸
　　敖氏曰不言降与升文省少牢礼曰主人羞肵俎升自阼阶
　　郝氏曰肵俎在阼阶西羞进也
　　尸三饭告饱祝侑主人拜
　　注曰三饭告饱礼一成也侑劝也或曰又劝之使又食少牢馈食礼侑辞曰皇尸未实侑也
　　敖氏曰此祭以馈食为名故当食而尸尤尊虽主人拜亦不答也
　　佐食举干尸受振祭哜之佐食受加于肵俎举兽干鱼一亦如之
　　注曰干长胁也兽腊其体数与牲同
　　敖氏曰此一举也凡于尸每食必举牲体若骨者明主人以此供尸食也是虽连举三俎之实然同时相接为之故但主于牲而揔为一举耳下文放此
　　尸实举于菹豆
　　注曰为将食庶羞举谓肺脊
　　敖氏曰于既三饭而奠举士吉祭之礼然尔士虞则不食举卒食乃授之是其异也
　　郝氏曰尸以左手所执肺脊实于菹豆不实于肵俎者肵俎在腊北逺也
　　佐食羞庶羞四豆设于左南上有醢
　　注曰众羞以豕肉所以为异味四豆者膮炙胾醢南上者以膮炙为上以有醢不得防也
　　疏曰公食大夫礼云炙南醢以西牛胾醢牛鮨注云先设醢防之以次也此四豆有醢则不得先设非防之次故也又惟一醢不得与胾炙相对相对之法炙在南醢在北胾在北醢在南
　　敖氏曰少牢馈食礼羞两胾两醢此亦当放之也左亦醢之北湆之南也南上者胾醢相间两胾各在醢之南也四豆乃不綪者统于正豆也正豆两而为一列故此豆虽有四亦不宜綪以异之
　　郝氏曰庶羞设于大羮北尸在西以北为左南上上大羮自南陈而北也有醢二醢二羞也醢在胾南四豆直陈不綪故曰南上
　　世佐案庶羞豕胾醢也四豆以少牢礼例之其胾醢各二与左大羮北也南上胾为上也
　　尸又三饭告饱祝侑之如初
　　注曰礼再成也
　　姜氏曰如初谓主拜
　　举骼及兽鱼如初
　　注曰兽鱼如初者兽骼鱼一也
　　敖氏曰此再举也
　　郝氏曰豕后足骨曰骼兽亦举骼鱼亦举一
　　姜氏曰如初谓祭哜
　　世佐案亦加于肵俎
　　尸又三饭告饱祝侑之如初
　　注曰礼三成
　　举肩及兽鱼如初
　　注曰不复饭者三三者士之礼大成也举先正脊后肩自上而郤下防而前终始之次也
　　疏曰先举正脊自上也次举胁即郤也后举骼即下防也终举肩即前也前者牲体之始后者牲体之终敖氏曰此三举也兽谓兽肩
　　世佐案注云自上而郤下者谓由脊而及胁也云防而前者谓由骼而及肩也郤犹退也防犹屈也疏分句似未审
　　佐食盛肵俎俎释三个
　　注曰佐食取牲鱼腊之余盛于肵俎将以归尸俎释三个为余改馔于西北隅遗之所释者牲腊则正脊一骨长胁一骨及臑也鱼则三头而已
　　疏曰案下记云尸俎右肩臂臑肫胳正脊二骨横脊长胁二骨短胁今尸举正脊一骨长胁一骨及骼肩则脊胁各有一骨在前脚三节后脚二节各举其一讫前脚举肩讫宜次盛臂后脚举胳讫宜次盛肫前后各一节及横脊以归前脚唯有臑在并脊胁各一骨为三也
　　杨氏曰前已举四体外今宜盛臂肫横脊短胁故知所释者唯此耳
　　敖氏曰俎释三个不可遽空神俎也少牢馈食礼于每牲之俎惟释脊胁皆俎实之下者也然则此牲俎之所释者亦宜放之其正脊长胁短胁与腊俎三个盖如牲俎也
　　举肺脊加于肵俎反黍稷于其所
　　注曰尸授佐食佐食受而加之反之也肺脊初在菹豆
　　敖氏曰此防佐食之文皆谓佐食举之反之也其所俎南也
　　右迎尸正祭
　　主人洗角升酌酳尸
　　注曰酳犹衍也是献尸也云酳者尸既卒食又却颐衍养乐之不用爵者下大夫也因父子之道质而用角角加人事略者
　　疏曰不用爵次当用觚而用角者因无臣助祭父子相养之道是质云人事略得用功少也【从杨氏图节本】张氏曰此初献节内有主人献尸有尸醋主人且亲嘏有主人献祝主人献佐食凡四细节
　　尸拜受主人拜送尸祭酒啐酒宾长以肝从
　　疏曰亦当如少牢用俎缩执俎肝亦缩进末盐在右
　　尸左执角右取肝防于盐振祭哜之加于菹豆卒角祝受尸角曰送爵皇尸卒爵主人拜尸答拜
　　注曰曰送爵者节主人拜
　　敖氏曰云皇尸卒爵明主人当送之也后言之者见送爵之辞为指主人
　　右主人酳尸
　　祝酌授尸尸以醋主人
　　注曰祝酌不洗尸不亲酌尊尸也古文醋作酢
　　主人拜受角尸拜送主人退佐食授挼祭
　　注曰退者进受爵反位尸将嘏主人佐食授之挼祭亦使祭尸食也其授祭亦取黍稷肺祭
　　敖氏曰此挼字亦因与授字相类而衍也以神俎敦之黍稷肺祭授之者象尊者赐之食然
　　世佐案授挼祭者以其所堕下之祭授主人也授挼连文则挼非授字之误明矣敖又以此挼字为衍汰哉又案杨本注中反位之下有受亦当为授四字然则授挼之授经本作受而注改之邪诸本并无此四字未知杨氏何所据也
　　主人坐左执角受祭祭之祭酒啐酒进听嘏
　　注曰听犹待也受福曰嘏嘏长也大也待尸授之以长大之福也
　　敖氏曰进听嘏进于尸前而听其嘏已之辞下文云亲嘏主人是也又以少牢馈食礼之所言者参之则此嘏云者盖致福于人之称
　　郝氏曰嘏假通尸传神意以福假主人
　　佐食抟黍授祝祝授尸尸受以菹豆执以亲嘏主人注曰独用黍者食之主其辞则少牢馈食礼有焉疏曰少牢云祝以嘏于主人曰皇尸命工祝承致多福无疆于女孝孙来女孝孙使女受禄于天宜稼于田眉夀万年勿替引之
　　敖氏曰馈食之礼主于黍稷而黍又其尊者故特取之以通其意焉少牢馈食礼所载嘏辞乃祝传尸嘏者也此尸亲嘏其辞之首与彼异
　　郝氏曰抟黍揑黍饭成团象福禄独抟黍黍贵于稷尸食惟黍
　　张氏曰少牢命祝致嘏故云皇尸命工祝此尸亲嘏当省去此语直用承致多福以下
　　主人左执角再拜稽首受复位诗懐之实于左袂挂于季指卒角拜尸答拜
　　注曰诗犹承也谓奉纳之懐中季小也实于左袂挂袪以小指者便卒角也少牢馈食礼曰兴受黍坐振祭哜之【世佐案注季小之小释文作少诗召反下同】
　　敖氏曰左执角为右手将有事也诗字未详或曰敬愼之意内则曰诗负之亦此意也拜不奠爵受黍不祭皆异于大夫也季指左手之小指也挂袪于指以黍在中故也古者袪挟于袂然犹挂之者虑拜时或遗落也主人拜受黍而尸不答拜者以其受神惠故也
　　郝氏曰诗言志也诗序云诗者志之所之内则云诗负之言专志也懐藏也
　　世佐案凡拜必奠爵虑倾出也执爵而拜者唯妇人立拜则可耳此云主人左执角再拜稽首受不言奠角兴者文略也少牢云主人坐奠爵兴再拜稽首兴受黍
　　主人出冩啬于房祝以笾受
　　注曰变黍言啬因事托戒欲其重稼啬啬者农力之成功
　　敖氏曰出亦执角以出也笾虗笾也此单言啬少牢言啬黍未详
　　郝氏曰出出室写倾也啬穑通即黍以笾受所写黍重神贶也
　　右尸酢主人
　　筵祝南面
　　注曰主人自房还时
　　敖氏曰筵祝盖于其立处之西亦有司为之下放此郝氏曰南面室内当户
　　主人酌献祝祝拜受角主人拜送设菹醢俎
　　注曰行神恵也先献祝以接神尊之菹醢皆主妇设之佐食设俎
　　疏曰佐食接尸故后献之祝接神先献之
　　敖氏曰士虞与少牢礼皆云祝与佐食坐受爵此不言坐如之可知菹醢葵菹蜗醢也
　　郝氏曰献祝与佐食皆因献尸及之角即献尸之角姜氏曰注亦臆词据经惟前献尸时主妇设菹醢后亚献及致爵时主妇设笾豆而已经例凡不言主人主妇亲设者皆有司为设之
　　祝左执角祭豆兴取肺坐祭哜之兴加于俎坐祭酒啐酒
　　敖氏曰此离肺也当奠角乃兴取肺坐絶祭哜之既执角乃祭酒不言奠角执角与絶者亦文略耳记曰祝俎离肺一
　　以肝从祝左执角右取肝防于盐振祭哜之加于俎卒角拜主人答拜受角
　　敖氏曰肝加于俎辟尊者礼也下文主人主妇之仪亦放此少牢馈食礼曰不兴加于俎
　　酌献佐食佐食北面拜受角主人拜送佐食坐祭卒角拜主人答拜受角降反于篚升入复位
　　疏曰献佐食不言俎者上经云执事之俎陈于阶间二列北上郑注云执事谓有司以佐食亦在有司内者下记云佐食俎觳折脊胁也又下经宾长献节郑注云凡献佐食皆无从其荐俎献兄弟以齿设之郝氏曰角实于篚在堂下既献反之升入升堂入室复户内西向之位佐食独不设俎者以兄弟为之其荐俎齿于兄弟中于后献众兄弟时并设也
　　世佐案献佐食之礼惟致爵而已不布席无荐设无从皆杀于祝也其受献之位盖北面于尸席前
　　右主人献祝佐食
</div>
    <div class="pagination">
<a href="仪礼集编_page137.html">上一页</a><span>...</span><a href="仪礼集编_page133.html">133</a><a href="仪礼集编_page134.html">134</a><a href="仪礼集编_page135.html">135</a><a href="仪礼集编_page136.html">136</a><a href="仪礼集编_page137.html">137</a><span class="current-page">138</span><a href="仪礼集编_page139.html">139</a><a href="仪礼集编_page140.html">140</a><a href="仪礼集编_page141.html">141</a><a href="仪礼集编_page142.html">142</a><a href="仪礼集编_page143.html">143</a><span>...</span><a href="仪礼集编_page139.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
