<!DOCTYPE html>
<html>
<head>
    <meta charset="UTF-8">
    <title>周礼注疏 - 第 46 页/共 187 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周礼注疏 - 第 46 页/共 187 页</h1>
    <div class="content">　　[疏]“以灵鼓鼓社祭”
　　○释曰：《郊特牲》云：“社祭土，神地之道。”则《孝经纬》云“社是五土之总神”，是地之次祀，故举社以表地祗。《大宗伯》亦云“血祭，祭社稷五祀”，亦举社以表地，其实地之大小之祭皆用灵鼓也。

　　以路鼓鼓鬼享，（路鼓，四面鼓也。鬼享，享宗庙也。
　　○享，许丈反，刘虚让反，牛人职同。）

　　[疏]“以路鼓鼓鬼享”
　　○释曰：案《大宗伯》，宗庙有六享，则袷及四时皆言享先王，则皆是大祭。纵有享先公为次祀，祭殇为小祀，皆用此路鼓，以其天神地祗大小同鼓故也。

　　以{卉鼓}鼓鼓军事，（大鼓谓之{卉鼓}。鼓长八尺。
　　○{卉鼓}，扶云反。）

　　[疏]“以{卉鼓}鼓鼓军事”
　　○释曰：案《大司马》云“春执鼓铎，王执路鼓，诸侯执{卉鼓}鼓，军将执晋鼓”。郑注云：“王不执{卉鼓}鼓，尚之於诸侯。”则在军以{卉鼓}为正，无妨兼有路鼓、晋鼓之等也。
　　○注“大鼓”至“八尺”
　　○释曰：云“大鼓谓之{卉鼓}”，是训{卉鼓}为大。此唯两面而已，而称大者，此不对路鼓已上，以其长八尺，直对晋鼓八尺六寸者为大耳。“{卉鼓}鼓长八尺”，《<韦军>人》文。

　　以鼓鼓役事，（鼓长丈二尺。
　　○，音羔。）

　　[疏]“以鼓鼓役事”
　　○释曰：案《绵》诗云“鼓弗胜”，郑云：“鼓不能止之。”此云鼓役事，谓击鼓起役事。与彼不同者，但起役止役皆用鼓，两处义得相兼耳。
　　○注“鼓长丈二尺”
　　○释曰：“丈二尺”，<韦军>人文。此既丈二尺，大於{卉鼓}鼓，不得大名，但{卉鼓}鼓长八尺，尚对晋鼓为{卉鼓}，明鼓亦大可知。不可同名为{卉鼓}，故别以鼓为号也。

　　以晋鼓鼓金奏，（晋鼓长六尺六寸。金奏谓乐作击编钟，
　　○编，必先反。）

　　[疏]“以晋鼓鼓金奏”
　　○释曰：凡作乐，则先击钟，故钟师以锺鼓奏《九夏》。郑云“先击钟，次击鼓”。金则钟也，奏则击也，则是击钟後即击鼓，故云晋鼓鼓金奏。
　　○注“晋鼓”至“编钟”
　　○释曰：“晋鼓长六尺六寸”，亦<韦军>人文。云“金奏谓乐作击编钟”者，案《磬师》云“击编钟”，郑注云：“磬亦编，於锺言之者，锺有不编，不编者锺师击之。”若然，则磬师击编钟，锺师击不编钟。又案《师》云“掌金奏之鼓”。郑注云“主击晋鼓”。则此晋鼓和金奏。但锺之编与不编，作之皆是金奏，晋鼓皆和之矣。郑唯言编钟，据《磬师》而言；其实不编者亦以晋鼓和之。故《锺师》云“以锺鼓奏九夏”，郑云“先击锺，次击鼓”。是不编之锺亦有鼓。鼓即晋鼓也。

　　以金钅享和鼓，（钅享，钅享于也，圜如碓头，大上小下。乐作，鸣之与鼓相和。
　　○钅享，音淳。碓，音对，本又作椎，直追反。）

　　[疏]“以金钅享和鼓”
　　○释曰：谓作乐之时，以此金钅享和於鼓节也。
　　○注“钅享钅享”至“相和”
　　○释曰：“钅享，钅享于也”者，钅享于之名出于汉之大予乐官。并云其形圜如碓头，大上小下，并出彼文而知之。又云“乐作，鸣之与鼓相和”，此郑以意解之。案：下三金皆大司马在军所用，有文。此金钅享不见在军所用，明作乐之时与鼓相和，故云和鼓也。

　　以金镯节鼓，（镯，钲也，形如小锺，军行鸣之，以为鼓节。《司马职》曰：“军行鸣镯。”
　　○镯，直角反。钲，音征。）

　　[疏]“以金镯节鼓”
　　○释曰：此谓在军之时所用。节鼓，与鼓为节也。
　　○注“镯钲”至“鸣镯”
　　○释曰：郑云“镯，征也”者，案《诗》有“钲人伐鼓”，就而解之，彼注“钲以静之”，此解以为军行所用。不同者，义亦一也，以其动静俱用故也。云“形如小锺”者，亦据汉法而言也。云“军行鸣之，以为鼓节”，此依《大司马》文而释，故引彼文云“军行鸣镯”，对上金钅享作乐为节。案：彼是公司马所执也。

　　以金铙止鼓，（铙如铃，无舌有秉，执而鸣之，以止击鼓。《司马职》曰：“鸣铙且却。”
　　○铙，女交反。秉，兵政反。本又作柄，下同。却，起略反。）

　　[疏]“以金铙止鼓”
　　○释曰：此案《春秋左氏传》，曹刿云“一鼓作气，再而衰，三而竭”，哀公传“陈书曰：吾闻鼓而已，不闻金矣”。是进军之时击鼓，退军之时鸣铙。
　　○注“铙如”至“且却”
　　○释曰：云“铙如铃，无舌”者，亦约汉法而知也。云“有秉执而鸣之”者，案《大司马》云“卒长执铙”，故知执而鸣之也。又引《司马职》“鸣铙且却”者，欲见军退时鸣之，是止鼓时所用也。

　　以金铎通鼓。（铎，大铃也，振之以通鼓。《司马职》曰：“司马振铎。”
　　○铎，待洛反。铃，音零。）

　　[疏]“以金铎通鼓”
　　○释曰：此是金铃金舌，故曰金铎，在军所振。对金铃木舌者为木铎，施令时所振。言通鼓者，两司马振铎，军将已下即击鼓，故云通鼓也。
　　○注“铎大”至“振铎”
　　○释曰：铎，大铃，亦约汉法知之。引《司马职》者，案彼两司马执铎，所引“司马振铎”，即两司马也。

　　凡祭祀百物之神，鼓兵舞、舞者。（兵谓于戚也。，列五采缯为之，有秉。皆舞者所执。
　　○，音拂，刘音弗。）

　　[疏]“凡祭”至“舞者”
　　○释曰：上文神祀社祭鬼享，文局不及小神，故此更广见小神之事，故云凡祭祀百物之神也。云“鼓兵舞舞者”，天地之小神，所舞不过此兵舞舞二事。案下《舞师》，山川用兵舞，社稷用舞。今此小神等，若义近山川者舞兵舞，义近社稷者舞舞，故六舞之中唯言此二舞而已。
　　○注“兵谓”至“所执”
　　○释曰：“兵谓干戚也”者，案《司兵》云“祭祀授舞者兵”。郑亦云“授以朱干玉戚”。必知兵舞是干戚者，见《礼记 乐记》云“干戚之舞非备乐”。《祭统》又云“朱干玉戚，并是大武之舞”。是知兵舞干戚也。又知“舞，列五采缯为之，有秉”者，案《乐师》注“，析五采缯”。今灵星，舞子持之，是举今以晓古，故知之也。

　　凡军旅，夜鼓{鼓蚤}，（{鼓蚤}，夜戒守鼓也。《司马法》曰：“昏鼓四通为大{鼓蚤}，夜半三通为晨戒，旦明五通为发句。”
　　○{鼓蚤}，千历反。句，本又作朐，亦作煦，休具反，刘休武反，或况家反。）

　　[疏]“凡军旅夜鼓{鼓蚤}”
　　○释曰：在军警戒，急在於夜，故军旅於夜鼓其{鼓蚤}鼓以警众也。
　　○注“{鼓蚤}夜”至“发句”
　　○释曰：言{鼓蚤}者，声同忧戚，取军中忧惧之意，故名戒守鼓为{鼓蚤}也。引《司马法》曰：“昏鼓四通为大{鼓蚤}”者，欲取从初夜即为警戒之意，故击鼓四通，使大忧戚也。云“夜半三通为晨戒”者，警众豫使严备，侵早当行。云“旦明五通为发句”者，旦明五通，晨句之时当发，故云发句也。

　　军动，则鼓其众，（动且行。）

　　[疏]“军动则鼓其众”
　　○释曰：寻常在道，欲行之时所击之鼓，则上注“五通发句”是也。今别言军动，则据将临陈之时，军旅始动，则击鼓以作士众之气，故曹刿云一鼓作气。郑云“动且行”，谓行前向陈时也。

　　田役亦如之。

　　[疏]释曰：田猎围合之时必击鼓，象对敌，故《大司马职》云“鼓遂围禁”是也。

　　救日月，则诏王鼓。（救日月食，王必亲击鼓者，声大异。《春秋传》曰：“非日月之眚，不鼓。”
　　○眚，生领反。）

　　[疏]“救日”至“王鼓”
　　○释曰：谓日月食时，鼓人诏告于王击鼓，声大异以救之。案《大仆职》云“军旅田役赞王鼓”。郑注云：“佐击其馀面。”又云“救日月食亦如之”。大仆亦佐击其馀面。郑既云佐击其馀面，则非只两面之鼓。案：上解祭日月与天神同用雷鼓，则此救日月亦宜用雷鼓，八面，故《大仆》与《戎右》俱云“赞王鼓”，得佐击馀面也。案庄二十五年《左氏传》：“夏六月辛未，朔，日有食之，鼓用牲于社，非常也。唯正月之朔，慝未作，日有食之，於是乎用币于社，伐鼓于朝。”若然，此救日食用鼓，惟据夏四月阴气未作，纯阳用事，日又太阳之精，於正阳之月，被食为灾，故有救日食之法也。月似无救理。《尚书 胤征》季秋九月日食，救之者，上代之礼，不与周同。诸侯用币于社，伐鼓于朝，退自攻责。若天子法，则伐鼓于社。昭十七年，昭子曰“日食，天子伐鼓于社”是也。
　　○注“救日”至“不鼓”
　　○释曰：“救日月食，王必亲击鼓者，声大异”者，言声大异者，但日月食始见其微兆，未有灾验，故云异也。引《春秋传》者，亦庄二十五年传辞。彼传云：“秋，大水，鼓用牲干社、于门，亦非常也。凡天灾，有币无牲，非日月之眚不鼓。”讥其为大水用鼓。引之，证其日月得有用鼓法。《春秋》不记救月食者，但日食是阴侵阳、臣侵君之象，故记之；月食是阳侵阴、君侵臣之象，非逆事，故略不记之也。

　　大丧，则诏大仆鼓。（始崩及窆时也。）

</div>
    <div class="pagination">
<a href="周礼注疏_page45.html">上一页</a><span>...</span><a href="周礼注疏_page41.html">41</a><a href="周礼注疏_page42.html">42</a><a href="周礼注疏_page43.html">43</a><a href="周礼注疏_page44.html">44</a><a href="周礼注疏_page45.html">45</a><span class="current-page">46</span><a href="周礼注疏_page47.html">47</a><a href="周礼注疏_page48.html">48</a><a href="周礼注疏_page49.html">49</a><a href="周礼注疏_page50.html">50</a><a href="周礼注疏_page51.html">51</a><span>...</span><a href="周礼注疏_page47.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
