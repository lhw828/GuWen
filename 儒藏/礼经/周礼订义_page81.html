<!DOCTYPE html>
<html>
<head>
    <meta charset="UTF-8">
    <title>周礼订义 - 第 81 页/共 96 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周礼订义 - 第 81 页/共 96 页</h1>
    <div class="content">　　若国札丧则令赙补之若国凶荒则令赒委之若国师役则令槁【苦报反】禬之若国有福事则令庆贺之若国有祸烖则令哀吊之凡此五物者治其事故
　　王昭禹曰病疾为札札而死曰丧札丧则在所赙补以利傅之谓之赙助其不足谓之补【○贾氏曰案宗伯云以丧礼哀死亡此云国札丧则令赙补之彼据吊葬致哀此据设财物补其不足也】谷不熟为凶凶甚而为荒凶荒则在所赒委以利周之谓之赒以聚与之谓之委【○贾氏曰宗伯云荒礼哀凶札此云国凶荒则赒委之者彼谓自贬损此谓令他人以财委之】有兵寇则谓之师防众以兴功则谓之役师役则在所槁禬槁其劳而槀之则谓之槁【○郑司农曰槁谓犒师】防众财以与之则谓之禬【○郑康成曰师役者国有兵寇以匮病者也使邻国合防财货以与之春秋定五年夏归粟于蔡是也宗伯职曰以禬礼哀围败】○贾氏曰凶礼有五唯不见恤礼以义差之当于师役中兼之○王昭禹曰福事则在所庆贺大宗伯所谓以庆贺之礼亲异姓之国是也【○贾氏曰嘉礼归脤膰此不言者诸侯无自相归脤膰法也嘉礼六此惟言庆贺者饮食冠婚宾射享燕之法皆当国自行非相交通之物】祸烖则在所哀吊大宗伯所谓吊礼哀祸烖是也【○郑康成曰祸烖谓水火】○贾氏曰吉礼军礼宾礼并不言者天子颁之非通行之事也
　　李嘉防曰凡此五物者大宗伯虽已具是法小行人则令行是法诸侯不得自相徃来小行人所以令之王昭禹曰先王之于诸侯分土而与之守则尺地莫非吾土分民而与之治则一民莫非吾民使之守吾土必与之同保其土使之治吾民必与之同安其民则治虽有逺近势虽有内外而利害休戚实吾一家此赙补赒委槁禬庆贺哀吊之礼所以掌于行人之官凡以治其事故而已所作谓之事所逢谓之故札丧凶荒祸烖则出于所逢者也师役福事或出于所作焉【○郑锷曰上云六物指六币之物此云五物指赙补赒委之物行人用六物以和诸侯之好正为此赙补赒委等之五物而已不然遇此五物俱坐视而不以为意不治其事故何以谓之和诸侯之好哉赙补以财赒委以粟槁禬以宴劳之礼庆贺以赞美之言哀吊以悯恤之情皆用物焉凡以治其事故而已治也者言致力以助之之义也○黄氏曰不独赙补赒委槁禬庆贺哀吊之而已必且治其事故而使济焉澶渊之防无归于宋春秋尤之宗伯大行人庆贺槁禬天子之于诸侯者已见】
　　及其万民之利害为一书其礼俗政事教治刑禁之逆顺为一书其悖逆暴乱作慝犹犯令者为一书其札丧凶荒厄贫为一书其康乐【音洛】和亲安平为一书凡此五物者毎国辨异之以反命于王以周知天下之故贾氏曰此总陈小行人使适四方所采风俗善恶之事各各条録别为一书以报上也此五者上二条条别善恶俱有故利害逆顺并言其悖逆一条专陈奸寇之事其札丧一条专陈凶祸之事其康乐一条专陈安泰之事○郑锷曰职方掌天下之图以周知其利害其知也以图此则载之以书案图所以知其形案书所以知其事也礼俗也政事也教治也刑禁也诸侯之所行者或有逆顺谓于王国之法或从或违也不为一书无以知其叛服之事悖逆也暴乱也作慝也犯令也过恶之已着也不为一书无以知罪恶之轻重犹图也谓将有犯令之谋也然犹有二义已如此而犹如此也曽犯令矣今犹犯令焉与图谋之义不同札丧也凶荒也厄贫也诸侯所遭之故也不为一书无以知逺民之忧也康乐谓民之乐和亲谓邻国之交欢安平谓其国之宁静不为一书无以知侯国之治○李嘉防曰反命于王既已周知天下之故王必有以处此矣○易氏曰上经以其五物治其事故谓其事皆有故也从其故而治之则五者之事无不举此特言周知天下之故则非若上五物之有事可治也从其本焉者治之而已五物者为故虽不同而其本皆在乎民【○李嘉防曰故者必求其源委而知其所以然也】郑锷曰大司徒土防之五物则以山林川泽丘陵坟衍原隰言之保章氏救政之五物则以天星星土十二岁五云十二风言之此以赙补赒委槁禬庆贺哀吊为五物又以五书为五物盖不丽于物者无方无体不可得而执据是之谓道若夫可以操执而见于用事则可名以物一也故皆谓之五物
　　司仪上士八人中士十有六人
　　掌九仪之宾客摈相【去声】之礼以诏仪容辞令揖让之节贾氏曰九仪即大行人九仪○郑锷曰人道之交贵乎有礼行礼之际贵乎有仪仪者俯仰揖逊进退周旋之容也保氏教国子以六仪二曰宾客之容正谓是仪耳○李嘉防曰仪者礼文也子曰周监于二代郁郁乎文哉吾从周虽夫子亦从周之文则知周公思兼三王以施四事其于仪文尤急故曰周尚文此仪既设人情委曲行乎揖逊仪容之节自然有士君子之行司仪之职特司之而已
　　郑康成曰出接宾曰摈入赞礼曰相【○贾氏曰摈即下文交摈者相即下文惟上相入者是也○郑锷曰曰摈曰相者摈在门外主接宾也相在庙中辅行礼也】○王昭禹曰公侯伯子男之为宾孤卿大夫士之为客大行人则辨其命等其爵而待之以礼司仪则掌其摈相之礼而已○郑康成曰以诏者以礼告王○郑锷曰行礼之际司仪掌摈相之礼以诏王仪容辞令揖逊之节使动容中礼为盛德之至仪容以形貌言辞令以出语言揖逊以交接言
　　总论
　　孙氏曰所谓宾客者非列国之君即其卿大夫也彼皆来享来王于我者而先王与之讲宾客之礼若敌已然自今观六服之君各以岁时赴朝觐宗遇之防而陪臣将命入贡献功几无虚日委积飱牵以待之郊劳燕飨以宠之送逆必于其疆而不惮其烦存頫必以其时而不厌于数先王之治天下国家岂无急政要务而乃费国力于此哉水心曰学者徒谓其揖逊周旋之美不知周召经纪天下精神防聚于此参以诗书所纪则唐虞三代之为国家岂有毫髪不尽于人心者哉盖其得之未尝以智力其守之未尝不以礼义此意至周衰惟管仲知之故其言曰招携以礼怀逺以德德礼不易无人不怀齐侯脩礼于诸侯诸侯官受方物孔子谓管仲身不由礼则礼不能行于天下故谓之小器孟子攷之不详因亦并废管仲或未之思也
　　将合诸侯则令为坛三成宫旁一门
　　郑康成曰合诸侯谓有事而防也○王氏详说曰古者天子巡守诸侯入朝一皆为坛于国门之外加方明焉天子祀之盖以为盟主也方明之制觐礼云方明者木也方四尺设六色东青南赤西白北黑上下黄设六玉上圭下璧东圭南璋西琥北璜然不用苍璧黄琮者以祀日月之神为主耳典瑞云圭璧以祀日月是也案觐礼为坛各因其方春则帅诸侯朝日于东郊为坛于国东夏秋冬亦如其方是觐礼之有坛也案朝事仪天子冕而执镇圭搢大圭帅诸侯朝日于东郊退而朝诸侯是朝礼之有坛也此云合诸侯者谓大防同耳巡守之制亦如其防同但防同为坛于国门之外而巡守为坛于方岳之下耳有事而防不协而盟此坛之所作也其制为坛三成即觐礼所谓深四尺者是也盖从下向上为深发地一尺上有三成则总四尺矣【○郑司农曰三成三重也尔雅曰丘一成为敦丘再成为陶丘三成为昆仑丘谓三重○贾氏曰令为坛三成者谓令封人为坛三成○王氏曰为坛三成则为三等焉所谓公于上等侯伯于中等子男于下等是也】宫旁一门即觐礼所谓宫方三百步四门是也盖壝土为坛坛外为宫毎旁一门则四门矣【○郑锷曰王之所处则四方诸侯各以其方而入亦辟四门之意也】朝觐皆有坛而此言于合诸侯者盖合诸侯之礼大而坛之礼特以行将币之礼耳若夫聘礼之坛则未入境为壝而无宫亦无尺数惟其象而已此聘礼所谓入境一肄为壝无宫者是已春秋之时合诸侯之礼不在天子而在诸侯昭四年楚子合诸侯于申而椒举引六王二公之事以为证其僭甚矣为坛之礼不朝于天子而朝于诸侯襄二十八年郑伯如楚舎不为坛而子产以为大适小则为坛有五美焉是用作坛以昭其功小适大有五恶焉用作坛以昭其祸是知春秋诸侯之坛又非祀方明之坛比也但春秋诸侯作坛以为舎而已其去司仪之礼意愈逺矣故杜氏注云诸侯至敌国郊除地封土为坛以受郊劳
　　诏王仪南乡见诸侯土揖庶姓时揖异姓天揖同姓郑康成曰王既祀方明诸侯上介皆奉其君之旂置于宫乃诏王升坛诸侯皆就其旂而立诸公中阶之前北面东上诸侯东阶之东西面北上诸伯西阶之西东面北上诸子门东北面东上诸男门西北面东上【○贾氏曰皆明堂位周公朝诸侯之礼】○黄氏曰所谓觐礼不下堂而见诸侯盖此时也诸侯旅见不为宾主春秋传曰朝以正班爵之义帅长幼之序可见于此郑谓四时之朝皆如是则不然今觐礼自天子为宫以前皆秋觐也无礼山川丘陵事又郑言既祀方明王升坛见诸侯亦与觐礼不同疏家谓王降坛揖诸侯尤误【觐礼自至郊王使人用璧劳秋觐也自诸侯觐于天子为宫时防殷同也郑注亦然】○贾氏曰诏告也谓诸侯各就位立王在坛亦立司仪乃告王降坛南面见诸侯乃揖之【○郑锷曰乃若王则无时而不南乡】○郑康成曰王揖之者定其位也庶姓无亲也土揖推手小下之也异姓昏姻也时揖平推手也天揖推手小举之【○李嘉防曰上揖不举手起就地揖之时揖则畧举手起而后至地天揖则髙揭手起而后至地○王昭禹曰庶姓诸侯异姓同姓则王之亲也异姓亲于庶姓同姓亲于异姓故其揖之仪有隆杀如此】○郑锷曰诸侯之中有庶姓有异姓有同姓王揖之之仪欲适中故有土揖时揖天揖之殊土揖者犹今人俯而致恭其手至地也时揖者不高不下适乎中正如天道之运平分而为四时也天揖者天位乎上举手揖之举而上也土揖者卑而致恭也时揖者得礼之中天揖者尊而不屈也【○刘执中曰土揖庶姓致恭于贤也时揖异姓平见姻族也天揖同姓覆庇其宗也土所以养育之时所以生成之天所以盖冒之】王者接下思恭礼一而已今于庶姓则土揖而俯身于异姓则时揖而直身同姓则天揖而仰其身揖以成礼而有三等之殊恐非待下之道先儒谓此司仪诏王降坛揖诸侯直据揖之仪容从下至高耳由此言之三成之坛三姓之位而有王三揖之殊殆因坛之高下而为此上下之节欤司士治朝之仪孤卿特揖大夫以其等旅揖士旁三揖王还揖门左揖门右者待羣臣之礼也此则待诸侯于坛坫之上各辨其等故与之异也
　　及其摈之各以其礼公于上等侯伯于中等子男于下等
　　郑康成曰谓执玉而前见于王也摈之各以其礼者谓摈公者五人侯伯四人子男三人上等中等下等者所谓奠玉处也坛三成深四尺则一等一尺也坛十有二寻方九十六尺则堂上二丈四尺毎等丈二尺欤【○贾氏曰上二丈四尺为堂王立之处并祀方明之所○王氏详说曰毎等两厢各丈二尺以为诸侯奠玉之所共九十六尺矣】诸侯各以其等奠玉降拜升成拜明臣礼也既乃升堂授王玉【○贾氏曰公奠玉于上等降拜于中等侯伯奠玉于中等降拜于下等子男奠玉于下等降拜于地及升成拜皆于奠玉之处】
　　王氏详説曰此以爵之尊卑而为之等杀也防同受贽受享一皆于坛【○黄氏曰此行朝礼郑以执玉前见王是也觐礼四传摈盖王升坛诸侯位在坛下王摈四旁传摈无所特为也此则各有摈为宾主故曰及其摈之及及此时也司仪掌九仪宾客摈相之礼盖不独指防合诸侯时当时在国朝享礼食通掌之大行人朝位宾主之间九十步七十步五十步摈者五人四人三人是为上中下等郑言坛之奠玉处非】
　　其将币亦如之其礼亦如之
　　郑康成曰将币享也○郑锷曰既奠玉则拜而献其国之所有以为币其献也亦于其等故曰亦如之已将币则王祼以郁鬯其祼而礼之亦各于其等故曰亦如之【○黄氏曰三享再祼一祼酢不酢已见大行人大行人掌其礼籍司仪掌摈相以诏仪容辞令揖逊之节而已亦如之言摈者各以其礼亦如上三等也郑言将币三等亦谓坛三成恐非疏家遂证成之将币当时在庙此所谓坛壝宫也始合升坛见诸侯谓之觐遂行朝享之礼虽其详不可攷至若因坛三成为三等则必不然当时在庙其礼亦三等】
　　王燕则诸侯毛
　　郑锷曰朝享已毕王燕之以示慈惠则择发须之白者坐乎上所以明贵老之礼朝礼尊尊行人言享礼防礼而不及燕此特言燕者盖国之正礼有享有食则有燕可知此则防于国中之寝以示恩也燕礼亲亲上齿而言毛者血气衰则毛髪变贵老之礼宜以齿为高下今以燕而尚恩故唯以老而髪之变异者为上人亦有早衰而发先白者亦有年高而发尚黑者若只取其毛发之变者而尊之则早衰而发白年尚未及者或在年长者之上矣余以为诸侯之毛亦以齿为上
　　黄氏曰当诸侯之入王为之朝礼而贵贵之教寓焉为之燕礼而老老之教寓焉其朝也公于上等侯伯于中等子男于下等各以其礼摈之贵贵也其燕也公三燕侯伯再燕子男一燕各以其齿坐之老老也贵贵者礼也老老者仁也贤贤者义也爵也齿也德也同为天下之达尊而仁于天下也尤不可食顷废焉故四代之燕或贵爵或贵德或贵齿或贵亲各从其所贵而加之然不以爵之尊卑德之小大为之序者序齿而已尚齿仁也尚老又其仁之至也
　　凡诸公相为宾
　　郑锷曰此记诸侯国之礼仪也诸公相为宾客者谓其爵同为公者相与交际而为宾主也
　　主国五积【音渍】三问皆三辞拜受皆旅摈再劳三辞三揖登拜受拜送
　　郑锷曰积以供其费用其数五【○郑康成曰宾所停止则积○贾氏曰积若遗人云五十里有市市有积是也】问以问其间阔其数三此二礼皆三辞【○易氏曰示不敢当也○郑康成曰辞其以礼来于外也】然后拜受钦其供给之惠与钦其问讯之礼【○郑康成曰积问不言登受之于庭不登堂也】○郑康成曰旅读为鸿胪之胪胪陈之也宾之介九人使者七人皆陈摈位不传辞也宾之上介出请使者则前对位皆当其末摈焉【○贾氏曰先郑以旅摈与交摈同之后郑不从者此臣礼云旅摈下文主君郊劳交摈三辞明其别旅直陈摈介不传辞命交则一徃一来传辞也】○郑锷曰致积致问之际宾主皆旅摈之礼旅摈者不上下相传直宾及上摈相对而语不交摈也两君相见则交摈此特使卿大夫致之臣道卑直对之可也○贾氏曰再劳者一劳在境一劳在逺郊皆使卿其近郊劳当主君亲为之也【○王氏详说曰诸侯于天子小行人逆劳于畿大行人劳于逺郊及近郊至于国天子馆之而已至于诸侯之相为宾则境劳与逺郊劳使卿近郊则主君也案此司仪先三问再劳然后继之以主君郊劳是已然郑氏必知其再劳使卿者以聘礼遣卿行劳礼劳臣以卿则劳君以卿也明矣此劳之所以少异○郑锷曰或使卿或使大夫皆三辞者辞其劳也于逺不敢当也】○郑康成曰三揖谓庭中时也○郑锷曰三揖者入门揖当曲揖当碑揖也登登堂也拜受受其劳也【○李嘉防曰再劳必有币下拜于堂而登受之】拜送送其使还也○王昭禹曰劳礼重于问礼非特拜受而已于使臣之旋也又从而拜送之○易氏曰重主君之命○郑康成曰此从来至去之数如此
　　主君郊劳交摈三辞车逆拜辱三揖三辞拜受车送三还再拜
　　郑锷曰宾至近郊则主君亲出郊而劳之于是有交摈之礼【○贾氏曰交摈者主君至郊郊有馆舎宾在内主君至馆大门外主君北面而陈此九介去门九十步东面宾在大门内于门外之东亦陈九介西面不陈五摈者非主君从宾礼故也】宾陈九介主君于门外陈五摈上摈传辞与承摈承摈传与末摈末摈传与末介末介传与承介承介传与上介上介传与宾宾又传与上介上介传与承介承介传与末介末介传与末摈末摈传与承摈承摈传与上摈上摈入告谓之交摈【即疏说诸交摈者例当如是】摈已传辞乃三辞其君之劳而不受【○贾氏曰宾辞主君以礼来于外也】辞不获已宾乃乗车出门以逆主君拜主君之辱而临已○贾氏曰三揖即聘礼入门当曲当碑为三揖○郑康成曰三辞重者先辞辞其以礼来于外后辞升堂○王昭禹曰三揖所以致恭三辞所以致谦然后拜受币也【○贾氏曰拜受宾再拜乃受币也主君亦当拜送不言文省也】○郑锷曰受劳讫乃出车以送主君三还而辞之乃再拜而别【○贾氏曰车送者宾乗车出门就主君若欲逺送之三还辞之再拜者宾见主君辞遂再拜送主君也】○郑康成曰车送迎之节各以其等则诸公九十步立当车轵也
　　致馆亦如之
　　郑康成曰馆舎也○郑锷曰客至而后馆君又以礼亲致之其礼亦如郊劳也○王氏详说曰诸侯之于天子其馆之也初无所致赐舎而已至诸侯之相为宾则有致馆之礼焉案觐礼云赐伯父舎贾氏以为言赐舎者天子尊极所使者司空欤但使人以命致之初无束帛而侯氏受馆犹傧使者用束帛乗马所以尊王使也致命以馆者司空也眡馆者又小行人也此司仪云致馆亦如之继于主君郊劳之后是知其君亲致也然郑氏必知其大夫授之者以聘礼大夫帅至馆卿致之耳但聘礼以大夫授馆于臣此诸侯相宾既亲致馆则其授馆当使卿也明矣此馆之所以少异也
　　致飱如致积之礼
　　郑康成曰飱食也小礼曰飱大礼曰饔饩○郑锷曰宾已入馆乃致小礼谓之飱飱夕食也言其微而寡也其礼与始来致五积之礼同盖遣大夫故三辞拜受旅摈而已【○王氏详说曰郑氏必知其致积致飱使大夫者以聘礼使宰夫朝服设飱而积视飱牵耳但聘礼以大夫致积致飱于其臣此诸侯相宾君既亲致饩与夫送其飱积使卿也明矣此致之所以少异也】
　　及将币交摈三辞车逆拜辱宾车进答拜
　　贾氏曰币即圭璋也○王昭禹曰将币宾享主君也○郑锷曰及庙中将币必交摈主君三辞其将币之礼乃出车而逆之拜其辱宾车进而答拜君之迎已也○贾氏曰交摈三辞车逆拜辱宾车进答拜此并在主君大门外○王氏详说曰主君郊劳之时有车逆拜辱之事将币之时又有车逆拜辱之事车送拜辱其字虽同其理亦异此又所以见宾与主君之迭为宾主也方其劳于郊则宾为主人而主君为宾矣是宾以主人之礼车逆主君而拜其辱者辱其主君之逺出耳及其将币于庙则主君为主人而宾为宾矣是主君以主人之礼车逆其宾而拜其辱者辱其宾之逺来耳
　　三揖三让
　　项氏曰主君三揖宾三逊○杨谨仲曰公朝于天子之礼去门九十步今司仪乃诸公相为宾而注言相去九十步揖之使前则是君臣之分非敌国之礼也既言车逆拜辱宾拜答拜则宾主相拜不应在九十步之外盖三揖者让行也三让让入门也及庙后三揖者让分左右也
　　毎门止一相及庙唯上相入
　　郑康成曰相谓主君摈者及宾之介也谓之相者于外传辞耳入门当以礼诏侑也○郑锷曰毎门至一门则止止谓絶行在后至祖庙则唯上相入以其诏相礼事不可止也【○贾氏曰每门止一相者既入门回面东至祖庙之时祖庙西仍有二庙以诸侯五庙始祖庙在中两厢各有二庙各别院为之则有二门门傍皆有南北隔墙隔墙皆通门故得有毎门也上相入者即上摈上介上介随君后与大夫士介为鴈行于后知不全入而为絶行在后者以聘礼介皆入庙门门西北面西上故知此君介亦入门门西北面西上故云絶行在后后亦入庙也】王氏曰毎门止一相则为将致敬于庙及庙唯上相入则致敬故也
　　宾三揖三让登再拜授币宾拜送币
　　贾氏曰三揖者亦谓入门揖当曲揖当碑揖也云三让登者至阶主君让宾宾让主君如是者三主君先升也○杨谨仲曰此三揖让分左右也主人入门而左客入门而右客若降等则就主人之阶主人固辞然后客复就西阶此所以至于三揖也三揖则让登也曰登而先言再拜受币后言宾拜送币则是三让之后主人先登而宾后登可知矣○黄氏曰宾让让不敢登若将于堂下成礼焉既登主人再拜拜宾至宾始授币主人受宾乃拜送币言宾拜者见上为主人拜也郑改授为受不必【○王昭禹曰不曰受而曰授者以主君于宾授币则拜而受之】○贾氏曰宾拜送币者宾既授乃退向西阶上北面拜送币乃降也○王昭禹曰主君拜授币尊其所享宾拜送币致敬于所享也
　　总论
　　王氏详说曰五积三问言三辞而不言三揖再劳郊劳言三揖而不言三让及将币言三辞于车逆拜辱之时言三揖三让于毎门止一相之时又言三揖三让于登再拜受币之时郑氏以前所谓三揖者谓相去九十步之间揖之使前贾氏以后所谓三揖者谓入门揖当曲揖当碑揖二家之说最得礼意矣盖车逆之后则是未入庙门也其所以为揖者在宾主朝位之间耳得不以揖之使前为说乎是此三揖谓揖之数有三也得揖使前之后则是巳入庙门也其所以为揖者在门在曲在碑之间耳得不以揖之使入为说乎是此三揖谓揖之处有三也是字虽同而理则异也事异则曰辞事同则曰让于毎门止一相而言让者谓同乎入门而必让也于登再拜受币而言三让者谓同乎升堂而必让也岂非事同而曰让乎乃若五积三问则曰三辞谓辞其积之与问也再劳则曰三辞谓辞其劳之致币也主君则曰三辞谓辞其以礼来于郊也拜受则曰三辞谓辞其升堂受劳也将币则曰三辞谓辞其以车逆于庙门之外也车送则曰三辞谓辞其以车送于庙门之外也辞让两字对文则然散文则否记曰不辞让而对非礼也
　　毎事如初
　　郑锷曰宾送币于主君则再拜而送之毎送币其礼皆同谓之每事者盖有三享故也【○黄氏曰案国客授币不云毎事如初之仪疑享礼皆当出而复入祼亦然春秋传晋侯出入三觐王享礼命之宥其节亦如此故言每事如初正谓享也○郑康成曰谓享及宥】
　　宾【音摈】亦如之
　　黄氏曰郑以宾当为摈国客宾使者亦为摈上于下为礼敌为摈此谓灌恐是然宾以宾客之礼相待遇为义如五州为乡使之相宾是也虽不改字亦通【○王氏详说曰诸侯于天子天子再祼而酢所以礼于上公也一祼而酢所以礼于侯伯也一祼不酢所以礼于子男也其祼之也则以礼为言诸侯之相为宾其祼之也则以摈为言盖于主曰礼于敌曰傧礼器云诸侯相朝灌用郁鬯是诸侯之有灌礼也不曰礼而曰傧者案聘礼云赐伯父舎侯氏再拜稽首受傧之束帛乗马是侯氏之礼于天子使者曰傧其相礼则亦曰傧也明矣此祼之所以少异也】○郑锷曰傧亦三揖三让○易氏曰谓仪容辞令揖逊之节皆如将币之礼
　　及出车送三请三进再拜宾三还三辞告辟【音避】
　　郑锷曰及朝享毕而出主君以车送宾则三请于宾请留而勿行也一说请宾登车已以车送也宾不敢留主君一进进至于三则宾出亦逺矣乃再拜而送之宾见主君之一请则一回车而辞之三辞告辟言已当去不敢留也○王昭禹曰凡言三让三辞三避者有所不敢进则让有所不敢受则辞有所不敢当则避
　　致饔饩还圭飨食致赠郊送皆如将币之仪
　　王昭禹曰熟食谓之饔可食之物生气存焉谓之饩○郑锷曰致饔饩者盛礼也饪一牢腥二牢饩二牢则亲徃致之○王昭禹曰还圭谓宾享主君用圭以将意毕则还其圭于宾也【○郑康成曰聘以圭璋礼也享以璧琮财也已聘而还圭璋轻财而重礼○郑司农曰公子重耳受飱反璧】飨以饮为主食以食为主致赠谓宾去而赠以财也郊送谓主君躬送宾至于郊也其逆送揖让辞受之节皆如将币之仪郑康成曰此六礼者惟飨食速宾耳其余主君亲徃亲徃者宾为主人主人为宾君如有故不亲飨食则使大夫以酬币侑币致之
　　王氏详说曰诸侯之于天子致积致飱则使大夫致饔饩还圭与夫致赠郊送则使卿诸侯之相为宾则致飱致积使大夫致之而已其致饔饩与夫还圭赠送则皆亲徃焉案聘礼云君使卿归饩又云君使卿还圭于馆夫遣卿归饩还玉于诸侯之臣则于其君必亲徃矣此司仪以致饔饩还圭飨食致赠郊送如将币之仪正所以见其有三辞三揖之礼岂非亲徃乎
　　宾之拜礼拜饔饩拜飨食
　　郑司农曰賔之拜礼者因言宾所当拜者之礼所当拜者拜饔饩拜飨食○郑锷曰主君致礼其盛有六宾所以谢之者唯谢其至重之礼而已饔饩飨食皆为礼之盛宾将去则谢此三礼耳其余还圭致赠之类不必谢也
　　宾继主君皆如主国之礼
　　郑锷曰先郑以继为复主君之礼康成以主人礼费既多非宾所能复改继为傧傧者报也摈之者主君郊劳致馆饔饩还圭致赠郊送之时主君亲至宾为主人主人为宾故必傧之也谓报为傧者敌者曰傧故也傧之之礼与主国同欲无加于主人而已然有改字之嫌不必改可也○易氏曰先王制礼有施有报而施报亦有轻重之辨惟其有施有报此宾所以有继主君之礼惟其施报之欲称此宾之报不能如主君之礼特如王国之礼盖主君使卿劳宾于境必为致币故有拜受之礼其致币虽无明文以觐礼考之宾至于郊王使人皮弁用璧劳此天子劳宾之礼则知诸侯劳宾亦以币此所谓主国之礼岂有徃来交际而复其礼费如市道之交者耶○郑康成曰礼者谓玉帛皮马
　　诸侯诸伯诸子诸男之相为宾也各以其礼相待也如诸公之仪
　　郑锷曰侯伯子男相为宾各以其礼从其命数之高下因其国之小大所用之物不与诸公同【○贾氏曰五等诸侯以命数分为三等其圭璋饔饩飱积步数摈介皆降杀备于大行人掌客】若夫揖逊辞受之仪无以异焉盖礼以定名分仪者交际之容而已
　　诸公之臣相为国客
　　郑康成曰谓相聘也○郑锷曰此记诸侯之国诸臣之礼仪也公国之臣来聘公国相与为客故曰相为国客君尊故以宾言之而曰相为宾臣卑故以客言之而曰相为客○王氏详说曰上言诸公此言诸公之臣皆举公以见诸侯伯子男耳玉人云瑑圭璋八寸璧琮八寸以頫聘是举上公之臣耳上公以九为节而臣降其一举其上以及其中下也
　　则三积皆三辞拜受
　　王昭禹曰诸侯五积其臣下其君二等故三积【○贾氏曰三积谓在道之礼于路馆致之亦有束帛致之】○郑锷曰客始至则三积皆三辞然后拜而受之不言登受者受之于庭也【○贾氏曰知受之于庭者上诸公即云登登谓登堂此不云登故也】
　　总论
　　王氏详说曰诸公之臣为客与诸公为宾其劳其问其积其享其食其牢礼其朝位宾主之步又有大异上公言积言问而此言积不言问非不问也主君于将币之后而问聘者之君及其大夫耳案聘礼云及大门内公问君宾对公再拜是已故此下文云出及中门之外问君盖庙有中门有大门中门之外即大门之内也若夫侯伯之臣则又不致积矣以其聘礼主侯伯之臣为言而初无积事也夫岂无禾米薪刍但无以束帛致之耳侯伯之臣如此子男可知
　　及大夫郊劳旅摈三辞拜辱三让登听命下拜登受贾氏曰案聘礼此亦近郊劳之也○王氏详说曰上公于再劳言主国于郊劳言主君此言大夫郊劳者盖上公近郊劳逺郊劳皆使卿大夫诸公之臣则使大夫及士耳案聘义君使士迎于境大夫郊劳则是主君不亲劳也上公之臣如此侯伯可知○郑锷曰及遣大夫来而郊劳则行旅摈之礼【○黄氏曰案诸公相为宾敌则交摈不敌则旅摈大夫虽敌亦旅摈不敢拟于君也后郑谓旅摈皆陈摈位不待传辞恐是但不必改旅为胪诸公之臣初为国客庙中将币旅摈亦为不敌也诸公相为宾大夫再劳不摈主君将亲劳大夫不陈介客亦不陈也臣为国客积亦不摈案掌讶委则致积是则国客不遣使也国客大夫郊劳旅摈主君不出使者代君陈介而致之也其义恐当如此】○王氏详说曰上公于积问言旅摈于将币言交摈于郊劳将币皆言旅摈而积又不言摈者又所以见其礼之杀也然案聘义介绍而传命则是交摈乎曰非也谓宾来至末介下对上傧传本君之命也非谓得传其巳之辞也上公之臣如此侯伯可知○郑锷曰三辞不敢受劳而拜其辱也【○贾氏曰三辞拜辱者宾从馆内出于大门拜使者辱命来于外也○王昭禹曰公车逆拜辱故臣则拜辱而不以车】
　　贾氏曰三让让升堂也登堂听使者传主君劳问之命○王昭禹曰听命既毕于是下堂而拜然后登堂而受主君之命【○郑锷曰又登而受其郊劳之币也听命受币皆登堂尊主君之命而致敬也】○王氏详说曰上公言再劳三辞三揖登拜受而此言登听命下拜登受者盖上公受劳于堂而拜受于堂上公之臣受劳于堂听命之后下拜于庭然后登而受之若夫侯伯之臣则又受劳于庭矣案聘礼宾揖至门内劳者致命则不受劳于堂也侯伯之臣如此子男可知矣
　　宾【音傧】使【去声】者如初之仪及退拜送
　　郑康成曰宾当为傧劳用束帛傧用束锦【○贾氏曰使传命讫礼毕出门宾以束帛傧使者如初行劳时之仪前宾受币今使者受币受币虽异威仪则同敬主君使也】郑锷曰使者退而去则客拜而送之
　　致馆如初之仪
　　易氏曰案聘礼宾至使大夫帅至馆卿致馆其旅摈以至登受亦如郊劳之礼
　　王氏详说曰上公言致飱如致积此不言致积者盖上公之臣三积夫岂不致积哉但积视飱牵上言致积所以见其致飱也上公之臣则不复致飱矣非无飱也但设而不以束帛致之耳案聘礼宰夫朝服设飱又云飱不致宾不拜不致则不拜矣言侯伯之臣飱不致举其中以见上下也
　　及将币旅摈三辞拜逆客辟三揖每门止一相及庙唯君相入
　　贾氏曰将币亦谓圭璋也【○郑锷曰将币所以享主君也】旅摈三辞亦谓于主君大门外主君陈五摈客陈七介不传辞也【○郑锷曰客臣也故不交摈不敢敌主君也】三辞者辞主君以大客礼当已也拜逆客辟者主君遣上摈纳宾宾入大门主君在大门内南面拜宾【○郑锷曰三辞其将币之礼辞不获已则拜而逆客也】以使者奉君命来不敢当拜故逡巡避君拜也【○郑锷曰客不敢当主君之逆则退而辟之】
　　王氏详说曰上公言车逆拜辱宾车进答拜此言拜逆客辟者盖上公有车逆之礼上公之臣则拜逆而已上公有答拜之礼上公之臣则辟而不答拜不敢当主君之尊也案聘义君拜逆于大门之内而庙受北面拜贶拜君命之辱是拜聘君也非拜使者也故拜逆拜受拜问君拜问大夫皆辟而不答拜者亦犹聘礼宾再拜劳不答拜与礼有不答拜者不同等也○贾氏曰三揖者亦揖之使前○郑锷曰客进而入门则三揖宾主各有介毎门各止一相及行礼则唯主君之介入客之相者不入所以然者客臣故也既以臣道自处故不敢用相嫌与两君相敌也
　　王氏详说曰上公言毎门止一相及庙唯上相入此言毎门止一相及庙唯君相入者盖上公九命上公之臣则七介上公之上介使卿上公之臣上介使大夫上相即上介也案玉藻君入门介拂闑大夫中枨与闑之间士介拂枨公事自闑西私事自闑东郑氏谓枨门楔也君入必中门大夫士介鴈行于后示不相沿也君若迎聘客摈者亦如之唯君相入则是已之上相不鴈行而入也
　　三让客登拜客三辟授币下出每事如初之仪
　　贾氏曰三让客登者主君与客俱登此据客而言之也拜客三辟者主君于阼阶上北面拜賔喜至此堂并拜受币客三退负序不敢当君拜也○王昭禹曰三辟主君之拜然后以君命授币于主君也授币既毕则下堂而出○易氏曰所以异于诸公之拜送币者不敢当主君也○郑锷曰谓之毎事事事皆如初之礼文也【○郑康成曰每事享及有言○王昭禹曰亦与诸公拜送币之后言每事如初同也】
　　及礼私面私献皆再拜稽首君答拜
　　贾氏曰此三者皆于聘之日行之故并言之○吕氏曰聘礼宾卒聘事请觌摈者入告出辞乃请礼宾宰夫彻几致筵公出迎宾入拜送醴此君亲礼宾也【○贾氏曰聘礼礼客用醴齐异于君郁鬯】宾卒聘事奉束帛请觌所谓私觌也宾朝服问卿既致命出宾面如觌币所谓私面也君命未致使臣不敢以私见其君及其卿卒君事乃得申其私敬也私觌见其君私面见其卿也或有以私面为见君者盖别而言之则有见君见卿之别此篇及聘礼所云私觌私面是也离而言之则私面即私觌亦可为见君如司仪诸公之臣相为国客私面私献楚公子弃疾见郑伯以乗马八匹私面于君是也【○王氏详说曰私觌私面之币皆其已物者以聘礼惟有君夫人聘享及问大夫聘之币付使者之文不见有付宾介私觌私面之币至于赠币如其觌币聘礼所谓宾将行舎于郊公使卿赠如觌币使下大夫赠上介亦如之使士赠众介如其觌币还以至本国陈币于朝则上宾之公币私币皆陈上介公币陈他介皆否此所以知聘者之私觌私面其币皆其已物也】○郑锷曰或谓聘有私觌而郊特牲云朝觐大夫之私觌非礼者何耶余以为与君偕来之时君方有朝觐之事而大夫行私觌之礼则是外交也是故不敢私觌所以致敬也若夫国君遣臣来聘则得以私觌故孔子曰私觌愉愉如也而左传言楚公子弃疾见郑伯以其良马私面也不曰私觌而曰私面者聘礼注云谓之面威仪质也或者谓于君谓之觌卿谓之面不知此言私面而下文有君答拜之文则非卿谓之面矣弃疾见郑伯亦谓之面或说非也
　　郑锷曰礼也私面也私觌也凡兹三礼皆再拜稽首以致敬主君答之以拜不敢以臣道受之也【○王氏详说曰礼家臣不稽首所以辟君也至于见外国之君则如其君九拜之礼一曰稽首二曰顿首三曰空首臣之拜君则稽首君之答拜则空首此再拜所以异于上公也○王氏曰君答拜则不稽首以主君而客臣故也】
　　出及中门之外问君客再拜对君拜客辟而对君问大夫客对君劳客客再拜稽首君答拜客趋辟
　　郑康成曰中门之外即大门之内○王昭禹曰出及中门之外然后问君问大夫劳客者以在庙授币方致敬焉未可遽问而劳之也○李嘉防曰前之将币皆是介摈传辞未及相亲今既私面则相亲矣故可问君问大夫○郑康成曰问君曰君不恙乎对曰使臣之来寡君命臣于庭问大夫曰二三子不恙乎对曰寡君命使臣于庭二三子皆在劳客曰道路悠逺客甚劳劳介则曰二三子甚劳【○贾氏曰此未知所出或曰孔子聘问之辞】问君客再拜对者为敬慎也○郑锷曰再拜而思所以对盖未对也君答之也客于君拜之时乃辟君拜而对其所问也主君问其国之大夫客即对之不须再拜与辟也大夫卑于君故直对其问也主君劳巳跋涉之劳谦不敢当其问故再拜稽首以致谢明其感戴之深也主君答其拜客趋而辟之不敢当主君也
　　致饔饩如劳之礼飨食还圭如将币之仪
　　郑锷曰致饔饩如劳之礼飨食还圭如将币之仪此四者皆盛礼也然致饔饩则如郊劳之礼者以其不比国君为宾而饔饩之盛故也郊劳行礼而已【○贾氏曰同使卿威仪进止】飨食还圭则如将币之仪者与上文将币仪同以其飨食大礼也圭者彼国之君所执以致聘之物故礼如将币敬其君之意也【○郑康成曰飨食亦谓君不亲而使大夫以币致之○贾氏曰如将币者盖不尽如之所如者如旅摈主人皮弁宾皮弁袭与将币同自余则别○王昭禹曰如将币之仪者飨食还圭其礼重于饔饩可也】
　　王氏详说曰上公致饔饩还圭飨食致赠郊送皆如将币之仪至上公之臣则致饔饩如劳之礼谓以大夫致之君不亲致也飨食还圭如将币之仪亦谓以卿致之君不亲致也然言如将币者但郊劳其礼简将币其礼详耳案聘礼云君使卿还玉于馆又案聘礼云公于宾一食再飨上介一食一飨若不亲食致之以侑币致飨以酬币然还玉使卿而飨食亦有亲与使人致耳此致饔饩飨食之异于上公也
　　君馆客客辟介受命遂送客从拜辱于朝
　　郑康成曰君馆客者客将去就省之尽殷勤也○郑锷曰客不敢当主君之亲临故辟之而使介受其又问之命主君因此遂拜以送客也客即从君之后至朝而拜谢君之有送已【○李嘉防曰馆客者留客也亲受其命而不留几于与主君抗故辟而使介受命从其后拜君之辱于朝】○王氏详说曰上公致赠郊送皆君亲徃焉上公之臣则因其将去就馆以送之而已
　　明日客拜礼赐遂行如入之积
　　郑康成曰礼赐谓乗禽○郑锷曰既有饔饩飨食之礼矣又有乗禽之赐者加恩惠也于君拜辱之明日客又亲至朝而拜加惠之礼赐谓其待已有加而无已故也既拜其赐即行焉不复留也主君于其去又致积焉如始入之数【○贾氏曰入与出皆三积也】盖刍薪米禾之类不可一日缺也所以知礼数为乗禽者聘礼云宾三拜乗禽于朝以此知之○黄氏曰宾之拜礼拜饔饩拜飨食宾敌有拜有不拜且有继礼此拜礼赐臣不敢敌君皆当拜直曰礼赐于其行也而拜之○李嘉防曰国君将去则有致赠郊送今止曰客拜礼赐遂行亦无郊送之礼者前将君命待之不可忽君命既将则臣也待之不可过如入之积则三积也王氏详说曰礼大夫不飨君谓不敢与君抗礼也至于使外国亦如其礼诸侯之于诸侯则宾继主君如主国之礼但无积问飱劳之礼耳此无继主君之礼所以异于上公也
　　凡侯伯子男之臣以其国之爵相为客而相礼其仪亦如之
　　郑康成曰爵卿大夫士也○李嘉防曰以爵相为客足矣何必以其国之爵国有小大子男之卿仅可当公国之士故不止曰爵必以国之爵言也○郑锷曰凡侯伯子男之国其臣相为国客皆以其爵命高下为礼若夫见于揖逊之间仪容则与公国之臣同故曰其仪亦如之
　　凡四方之宾客礼仪辞命饩牢赐献以二等从其爵而上下之
　　郑锷曰礼仪见于形貌【○王昭禹曰礼仪所以相接】辞命见于答问【○王昭禹曰辞命所以相与】饩牢者礼之常也【○王昭禹曰牢礼之属】赐献者礼之加也【○王昭禹曰禽献之属】以二等从其爵而上下之者视其爵之尊卑而降杀以两也【○贾氏曰上经之爵郑以卿大夫士三等解之此云二等即大行人下其君二等大夫士降杀以两也从其爵者以三等降杀从三等而为之也】
　　黄氏曰九仪公侯伯子男其命五孤卿大夫士其爵四其待宾客之礼公侯伯子男为三等至邦交不以命而皆以其爵为二等诸侯敌也与天子自应不同
　　凡宾客送逆同礼
　　王昭禹曰来则逆之而有问劳之仪去则送之而有赠送之礼如一而已○易氏曰逆非止于郊劳凡有以奉其来者皆是送非止于郊送凡有以厚其徃者皆是始终如一礼主乎敬也
　　凡诸侯之交各称其邦而为之币以其币为之礼郑锷曰诸侯交际之礼视国之大小报复之礼因物之重轻交大国则其币以多为贵交小国则其币以少为贵是之谓称若夫待其使者亦视其币之多寡而为丰杀疏谓此乃享币非圭璋璧琮也贿用束纺所以遗聘君可以为衣服之用礼用束帛所以礼聘君而报其享焉○王昭禹曰各称其邦而为之币者称其邦之大小而为币之隆杀以其币之隆杀为礼之厚薄也如是则宾之所以继主君而主君所以礼宾者皆无过不及矣
　　凡行人之仪不朝不夕不正其主面亦不背客
　　郑康成曰谓摈相传辞时也○郑锷曰凡行人者司仪掌客上所言者皆宾客之礼仪也而又掌大小行人之仪为行人者当其相礼则不可向东亦不可向西亦不可向南亦不可向北常视宾主小前郤随机旋转不常厥处东方之明而日出为朝朝东也日入于西为夕夕西也主南面不正其主面谓不正如君南面也客答君而北面不背客谓亦不正向北也




</div>
    <div class="pagination">
<a href="周礼订义_page80.html">上一页</a><span>...</span><a href="周礼订义_page76.html">76</a><a href="周礼订义_page77.html">77</a><a href="周礼订义_page78.html">78</a><a href="周礼订义_page79.html">79</a><a href="周礼订义_page80.html">80</a><span class="current-page">81</span><a href="周礼订义_page82.html">82</a><a href="周礼订义_page83.html">83</a><a href="周礼订义_page84.html">84</a><a href="周礼订义_page85.html">85</a><a href="周礼订义_page86.html">86</a><span>...</span><a href="周礼订义_page82.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
