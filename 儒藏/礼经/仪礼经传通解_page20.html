<!DOCTYPE html>
<html>
 <head>
  <meta charset="utf-8"/>
  <title>
   仪礼经传通解 - 第 20 页/共 47 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   仪礼经传通解 - 第 20 页/共 47 页
  </h1>
  <div class="content">
   之逆【悖必内反　皋陶曰宥过无大刑故无小是则过虽大可宥焉此云不赦过为逆是逆于道矣】率过以小罪谓之枳【枳音纸一作疻　枳犹伤也夫过则宜宥若率以为小罪亦伤乎义焉况为之大罪耶】故宥过赦小罪老弱不受刑先王之道也书曰大辟疑赦【辟婢亦反　周书吕刑之文言大辟死刑疑则亦赦】又曰与其杀不辜宁失不经【大禹谟之文言宁失不常之罪不枉不辜之人】书曰若保赤子【周书康诰之文言爱民若安婴孩赤子然不使失其欲】子张问曰听讼可以若此乎孔子曰可哉古之听讼者恶其意不恶其人【恶乌路反下同　非喜怒其人但疾其意之有险害】求所以生之不得其所以生乃刑之君必与众共焉爱民而重弃之也【是所谓刑人于市与众弃之也】今之听讼者不恶其意而恶其人求所以杀是反古之道也【盖以喜怒爱恶而为之刑非反古而何】　孟氏之臣叛【武伯之家臣】武伯问孔子曰如之何答曰臣人而叛天下所不容也其状自反子姑待之【姑且也】三旬果自归孟氏武伯将执之访于夫子夫子曰无也子之于臣礼意不至是以去子【夫礼不交则意不通意不通则疑所以生疑生则去矣】今其自反罪以反除又何报焉【此所谓过而能改善莫大焉故李广杀降兵世称其非也】子脩礼以待之则臣去子将安往武伯乃止【并孔丛子】　楚声子曰善为国者赏不僣而刑不滥赏僭则惧及滛人刑滥则惧及善人若不幸而过宁僭无滥与其失善宁其利滛无善人则国从之诗曰人之云亡邦国殄瘁无善人之谓也【滥力暂反殄徒典反瘁在醉反　诗大雅殄尽也瘁病也】故夏书曰与其杀不辜宁失不经惧失善也【不经不用常法】商颂有之曰不僭不滥不敢怠遑命于下国封建厥福【诗商颂言殷汤赏不僭差刑不溢滥不敢怠解自寛暇故能为下国所命为天子】此汤所以获天福也古之治民者劝赏而畏刑【乐行赏而惮用刑】恤民不倦赏以春夏刑以秋冬【顺天时】是以将赏为之加膳加膳则饫赐【为于伪反下同饫于据反　饫餍也酒食赐下无不餍足所谓加膳也】此以知其劝赏也将刑为之不举不举则彻乐【不举盛馔】此以知其畏刑也夙兴夜寐朝夕临政此以知其恤民也三者礼之大节也【左襄二十六年】　郑人铸刑书【铸刑书于鼎以为国之常法】叔向使诒子产书曰【诒以之反诒遗也】始吾有虞于子【虞度也言准度子产以已法】今则已矣【已止也】昔先王议事以制不为刑辟惟民之有争心也犹不可禁御是故闲之以义【争音诤下并同辟婢亦反下同闲防也】紏之以政【紏举也】行之以礼守之以信奉之以仁【奉养】
　　【也】制为禄位以劝其从【劝从教】严断刑罚以威其滛【断丁乱反下同　滛放也】惧其未也故诲之以忠耸之以行【耸息勇反行下孟反　耸惧也】教之以务【时所急】使之以和临之以敬涖之以彊【施之于事为涖】断之以刚【义断恩】犹求圣哲之上明察之官【上公王也官卿大夫也】忠信之长慈惠之师民于是乎可任使也而不生祸乱民知有辟则不忌于上【长丁丈反　权移于法故民不畏上】并有争心以徴于书而徼幸以成之【徼古尧反　因危丈以生争縁徼幸以成其巧伪】弗可为矣【为治也】夏有乱政而作禹刑商有乱政而作汤刑周有乱政而作九刑三辟之兴皆叔世也今吾子相郑国作封洫立谤政制防辟铸刑书将以靖民不亦难乎诗曰仪式刑文王之徳日靖四方又曰仪刑文王万邦作孚如是何辟之有民知争端矣将弃礼而徴于书【相息亮反洫况域反参七南反　以刑书为徴】锥刀之末将尽争之【锥音隹争如字　锥刀末喻小事】乱狱滋丰贿赂并行终子之世郑其败乎闻之国将亡必多制【贿呼罪反黑乙反　数改法】其此之谓乎复书曰若吾子之言侨不才不能及子孙吾以救世也既不承命敢忘大惠【侨音乔　左昭六年】子产有疾谓子太叔曰我死子必为政唯有徳者能以寛服民其次莫如猛夫火烈民望而畏之故鲜死焉水懦弱民狎而翫之【大音泰夫音扶鲜息浅反懦乃乱反翫音玩　狎轻也】则多死焉故寛难疾数月而卒太叔为政不忍猛而寛郑国多盗取人于萑符之泽大叔悔之曰吾早从夫子不及此兴徒兵以攻萑符之盗尽杀之盗少止仲尼曰善哉政寛则民慢慢则纠之以猛【萑音丸符音蒲纠居黝反下同　纠犹摄也】猛则民残残则施之以寛寛以济猛猛以济寛政是以和诗曰民亦劳止汔可小康惠此中国以绥四方施之以寛也毋从诡随以谨无良式遏冦虐惨不畏明纠之以猛也柔逺能迩以定我王平之以和也又曰不竞不絿不刚不柔布政优优百禄是遒和之至也及子产卒仲尼闻之出涕曰古之遗爱也【汔许乙反从子用反诡九委反遏于葛反惨七感反絿音求遒在由反　左昭二十年】












　　仪礼集传集注卷三十七
&lt;经部,礼类,通礼之属,仪礼经传通解__仪礼经传通解续&gt;
　　钦定四库全书
　　仪礼经传通解续巻一
　　宋　黄干　撰
　　防服一　防礼一【郑目録曰天子以下死而相防衣服年月亲疎隆杀之礼不忍言死而言防防者弃亡之辞若全存居于彼焉已亡之耳　疏曰案防服之制在成服之后则宜在士防始死之下今在士防之上者以其揔包尊卑上下不专据士是以在此案礼运云昔者先王未有宫室食鸟兽之肉衣其羽皮此伏羲之时也又云后圣有作治其丝麻以为布帛养生送死以事鬼神此黄帝之时也易繋辞云古者防期无数在黄帝九事章中是黄帝以前心防终身不变也虞书云百姓如防考妣三载四海遏宻八音则是唐虞之日心防三年亦未有服制也郊特牲云大古冠布齐则缁之郑云三代改制以白布冠质以为防冠则唐虞已上吉凶同服唯有白布衣白布冠而已又防服记郑氏注云大古冠布衣布后世圣人易之因以为防服则谓夏禹以下三王之世用唐虞白布冠白布衣为防服矣死者既防主人制服服之者貌以表心服以表貌斩衰貌若苴齐衰貌若枲大功貌若止小功缌麻容貌可也哀有浅深故貌有此不同而布亦有精麤也又案防服上下十有一章从斩至缌麻升数有异者斩有二有正有义为父以三升为正为君以三升半为义其冠同六升三年齐衰唯有正服四升冠七升继母慈母虽是义以配父故与因母同是以略为节有正而已杖期齐衰有正而已父在为母为妻同正服齐衰五升冠八升不杖齐衰期章有正有义二等正则五升冠八升义则六升冠九升齐衰三月章皆义服齐衰六升冠九升曽祖父母计是正服但正服合以小功以尊其祖不服小功而服齐衰非本服故同义服也殇大功有降有义为夫之昆弟之子长殇是义余皆降服降服衰七升冠十升义服衰九升冠十一升大功章有降有正有义姑姊妹出适之等是降妇人为夫之族类为义自余皆正衰冠如上释也繐衰唯有义服四升半皆冠七升而已以诸侯大夫为天子故同义服也殇小功有降有义妇人为夫之族类是义余皆降服降则衰冠同十升义则衰冠同十二升小功亦有降有正有义如前释缌麻亦有降有正有义皆如上陈但衰冠同十五升抽去半而已上斩至缌麻皆以升数升数少者在前升数多者在后要不得以升数为叙者一则正义及降升数不得同在一章又繐衰四升半在大功之下小功之上郑下注云在小功之上者欲审着缕之精麤若然防服章次虽以升数多少为前后要取缕之精麤为次第也】
　　经十一　子夏传【疏曰传者不知是谁人所作人皆云孔子弟子卜商字子夏所为案公羊传是公羊髙所为公羊髙是子夏弟子今案公羊传有云者何何以曷为孰谓之等今此传亦有之必为子夏作也其传内更云传者是子夏引他旧传以证已义仪礼见在十七篇余不为传独防服作传者防服篇揔包天子已下五服差降精麤变除之数既繁出入正殇交互恐读者不能悉解其义是以特为传解】
　　防服【按此乃古礼篇目前题防服者乃后世编礼者所加既加新题复存古目者乃重古不敢轻变之意后放此】
　　右篇目　小宗伯辨吉凶之五服【五服王及公卿大夫士之服】
　　斩衰裳苴绖杖绞带冠绳缨菅屦者【衰七回反苴七余反绖大结反绞户交反一如字菅古顔反屦九具反　者者明为下出也凡服上曰衰下曰裳麻在首在要皆曰绖绖之言实也明孝子有忠实之心故为制此服焉首绖象缁布冠之缺项要绖象大带又有绞带象革带齐衰以下用布缺去蘂反读如有頍者弁之頍　疏曰斩衰裳者谓斩三升布以为衰裳不言裁割而言斩者取痛甚之意县子云三年之防如斩期之防如剡谓哀有浅深也斩衰先言斩下疏衰后言齐者以斩衰先斩布后作之疏衰先作之后齐之也云苴绖杖绞带者以一苴目此三事谓苴麻为首绖要绖又以苴竹为杖苴麻为绞带小记云苴杖竹也云冠绳缨者以六升布为冠又屈一条绳为武垂下为缨冠在首退在带下者以衰用布三升冠六升冠既如饰又齐衰冠缨用布则知此绳缨不用苴麻用枲麻故退冠在下也菅草也诗云白华菅兮郑云白华已沤为菅濡刃中用也已下诸章并见年月此斩章不言三年者以其防之痛极莫甚于斩故不言又下举齐衰三年则此斩衰三年可知然经文为次若此者以先斩后乃为衰裳故斩文在衰裳之上绖杖绞带俱防于苴故苴又在前唯绖有二事仍以首绖为主故绖文在上杖者各齐其心故在绞带之前冠缨虽加于首以其不防于苴故退文在下屦乃服中之贱最后为宜圣人作文伦次然注云者者明为下出也者明为下句父诸侯为天子等而出也云凡服上曰衰下曰裳者兼解五服案下记云衰广四寸长六寸缀之于心然衣亦揔号为衰非止当心而已也士冠礼缁布冠缺项青组缨属于缺郑云缁布冠冠之无笄者着頍围髪际结项中隅为四缀以固冠也防服法吉服为之吉时有二带凶时有二绖以要绖象大带明首绖象頍项可知彼缁布冠无笄故用頍项以固之防亦无笄其首绖与冠绳缨别材而不相缀亦言象之者直取绖法象頍项而为之也玉藻有天子以下大带之制又有革带大带申束衣革带以佩玉佩及事佩之等今于要绖之外别有绞带明绞带象革带可知案士防礼云妇人之带牡麻结本注云妇人亦有首绖但言带者记其异此齐衰妇人斩衰妇人亦有二苴绖与绞带以备防礼云齐衰以下用布者即下齐衰章云削杖布带是也】
　　传曰斩者何不缉也苴绖者麻之有蕡者也苴绖大搹左本在下去五分一以为带齐衰之绖斩衰之带也去五分一以为带大功之绖齐衰之带也去五分一以为带小功之绖大功之带也去五分一以为带缌麻之绖小功之带也去五分一以为带苴杖竹也削杖桐也杖各齐其心皆下本杖者何爵也无爵而杖者何担主也非主而杖者何辅病也童子何以不杖不能病也妇人何以不杖亦不能病也【缉七入反蕡扶云反搹音革去起吕反齐如字刘才计反担市艳反　盈手曰搹搹扼也中人之扼围九寸以五分一为杀者象五服之数也爵谓天子诸侯卿大夫士也无爵谓庶人也担犹假也无爵者假之以杖尊其为主也非主谓众子也　疏曰云苴绖者麻之有蕡者也案尔雅释草云蕡枲实孙氏注云蕡麻子也以色言之谓之苴以实言之谓之蕡下言牡者对蕡为名言枲者对苴生称也是以云斩衰貌若苴齐衰貌若枲也若然枲是雄麻蕡是子麻尔雅云蕡枲实者举类而言若圆曰箪方曰笥郑注论语云箪笥亦举其类也下传云牡麻者枲麻也不连言绖此苴连言绖者欲见苴绖别于苴杖故下传别云苴杖后传牡麻不连言绖此苴连言绖者彼无他物之嫌独有绖故不须连言绖也云苴绖大搹左本在下者士防礼文与此同言绖大搹先据首绖而言也雷氏以搹搤不言寸数则各从其人大小为搤非郑义据郑注无问人之大小皆以九寸围之为正若中人之迹尺二寸也云左本在下者本谓麻根案士防礼郑注云下本在左重服统于内而本阳也以其父是阳左亦阳言下是内故云重服统于内以言痛从心内发故也此对为母右本在上轻服统于外而本隂也云去五分一以为带者以其首绖围九寸取五寸去一寸得四寸余四寸寸为五分揔二十分去四分余十六分取十五分五分为寸为三寸添前四寸为七寸并一分揔七寸五分寸之一也云齐衰之绖斩衰之带也者以其大小同故叠而同之也齐衰以下放此推之绖带之等皆以五分破寸既有成法何假尽言但斩衰之绖围九寸者首是阳故欲取阳数极于九自齐衰以下自取降杀之义无所法象也云苴杖竹也削杖桐也者经唯云苴杖不出杖体所用故言苴杖者竹也下章直云削杖亦不辨木名故云削杖者桐也然为父所以杖竹者父者子之天竹圆亦象天竹又外内有节象子为父亦有外内之痛又竹能贯四时而不变子之为父哀痛亦经寒温而不改故用竹也为母杖桐者桐之言同内心同之于父外无节象家无二尊屈于父为之齐衰经时而有变又按变除削之使方者取母象于地故也此虽不言杖之麤细案防服小记云绖杀五分而去一杖大如绖郑注云如要绖也如要绖者以杖从心已下与要绖同处云杖各齐其心者杖所以扶病病从心起故杖之髙下以心为断也云皆下本者本根也案士防礼下本注云顺其性也云杖者何爵也者有爵之人必有徳有徳则能为父母致病深故许以其杖扶病虽无爵然以适子故假取有爵之杖为之防主众子虽非为主子为父母致病是为辅病也童子不杖此庶童子也案问防云童子当室则免而杖矣谓适子也杂记又云童子不杖不菲则直有衰裳绖带而己妇人不杖亦谓童子妇人若成人妇人正杖防大记云三日子夫人杖五日大夫世妇杖诸经皆有妇人杖文明此童子妇人案防服小记云女子子在室为父母其主防者不杖则子一人杖郑云女子子在室亦童子也无男昆弟使同姓为摄主不杖则子一人杖谓长女也许嫁及二十而笄笄为成人成人正杖也是其童女为防主则亦杖矣雷氏以为妇人皆不杖小记妇人不为主而杖者唯着此一条明其余不为主者皆不杖此说非也】绞带者绳带也冠绳缨条属右缝冠六升外毕鍜而勿灰衰三升菅屦者菅菲也外纳【属音烛六升众并如字郑音登登成也缝扶防反鍜丁乱反　属犹着也通屈一条绳为武垂下为缨着之冠也布八十缕为升升字当为登登成也今之礼皆以登为升俗误已行久矣杂记曰防冠条属以别吉凶三年之练冠亦条属右缝小功以下左缝外毕者冠前后屈而出缝于武也疏曰云绞带者绳带也者以绞麻为绳作带故云绞带也王肃以为绞带如要绖马郑不言当依王义但绖带至虞后变麻服葛绞带虞后虽不言所变案公士众臣为君服布带又齐衰已下亦布带则绞带虞后变麻服布于义可也云冠绳缨条属者防用绳为缨属着也着之冠垂之为缨也云外毕者前后两毕之末而向外摄之也云鍜而勿灰者以冠为首饰布倍衰裳而用六升又加以水濯勿用灰而已冠六升勿灰则七升已上固灰矣故大功章郑注云大功布者其鍜之功麤治之则七升已上皆用灰也云衰三升者不言裳裳与衰同故举衰以见裳为君义服衰三升半不言者以缕如三升半成布三升故直言三升举正以包义也云菅屦者菅菲也周公时谓之屦子夏时谓之菲外纳者案士防礼屦外纳郑注云纳収余也王谓正向外编之　又曰注云属犹着也者案礼记云防冠条属以别吉凶若然吉冠则缨武别材凶冠则缨武同材是以郑云通屈一条绳为武谓将一条绳从额上约之至项后交过两相各至耳于武缀之各垂于頥下结之云着之冠者武缨皆上属着冠也云布八十缕为升者此无正文师师相传言之云今之礼皆以登为升俗误已行久矣若然论语云新谷既升升亦训为成今从登不从升者凡织絍之法皆缕缕相登上乃成缯布登义强于升故从登也引杂记者证条属是防冠若吉冠则缨武异材云三年之练冠亦条属者欲见条属以至大祥除衰杖大祥除防之际朝服缟冠当缨武异材从吉法也云右缝小功以下左者案大戴礼云大功已上唯唯然小功已下頟頟然孝子朝夕哭在阼阶之下西面吊賔从外入门北面见之大功已上哀重其冠三辟积乡右为之从隂隂唯唯然顺小功缌麻哀轻其冠亦三辟积乡左为之从阳吊賔入门北乡望之頟頟然逆乡賔二者皆条属但从吉从凶不同也云外毕者冠前后屈而出缝于武也者冠广二寸落顶前后两头皆在武下乡外出反屈之缝于武而为之两头缝毕乡外故云外毕案曲礼云厌冠不入公门郑注云厌犹伏也防冠厌伏是五服同名由在武下出反屈之故得厌服之名檀弓云古者冠缩缝今也衡缝故防冠之反吉非古也是吉冠则辟积无数横缝亦两头皆在武上乡内反屈而缝之不得厌伏之名】居倚庐寝苫枕块哭昼夜无时歠粥朝一溢米夕一溢米寝不脱绖带既虞翦屏柱楣寝有席疏食水饮朝一哭夕一哭而已既练舍外寝始食菜果饭素食哭无时【倚于绮反庐力居反苫失占反枕之鸩反块苦对反本又作凷説文云块俗凷字歠昌恱反粥之六反刘音育溢如字刘音实郑云二十两曰溢为米一升二十四分升之一射慈同王肃刘逵袁准孔衍葛洪皆云满手曰溢柱丁主反楣亡悲反疏食音嗣又如字饭扶晚反食如字又音寺　二十两曰溢为米一升二十四分升之一楣谓之梁柱楣所谓梁闇舍外寝于中门之外屋下垒墼为之不涂塈所谓垩室也素犹故也谓复平生时食也斩衰不书受月者天子诸侯卿大夫既虞卒哭异数　闇乌南反垒劣委反又力水反墼古狄反刘薄歴反暨刘其既反疏曰居倚庐孝子所居在门外束壁倚木为庐故既夕记云居倚庐郑注云倚木为庐在中门外东方】
　　【北户又防大记云凡非适子者自未以前于隐者为庐注云不欲人属目盖庐于东南角若然适子则庐于其北显处为之以其适子当应接吊賔故不于隐者案防大记云妇人不居庐若然此经云居倚庐专据男子生文云寝苫枕块既夕文与此同彼注云苫编藁块堛也在中门外者哀亲之在外寝苫者哀亲之在草故也云哭昼夜无时者哭有三无时始死未殡以前哭不絶声一无时既殡已后卒哭祭已前阼阶之下为朝夕哭在庐中思忆则哭二无时既练之后无朝夕哭唯有庐中或十日或五日思忆则哭三无时也卒哭之后未练之前唯有朝夕哭是一有时也云歠粥朝一溢米夕溢一米者孝子遭父母之防当为父母致病故防大记云水浆不入口三日之后乃始食必三日许食者圣人制法不以死伤生恐至灭性故礼许之食虽食由节之使朝夕各一溢米而已也云二十两曰溢为米一升二十四分升之一者依算法百二十斤曰石则是一斛若然则十二斤为一斗取十斤分之升得一斤余二斤斤为十六两二斤为三十二两升取三十两十升升得三两添前一斤十六两为十九两余二两两为二十四铢二两为四十八铢取四十铢十升升得四铢余八铢一铢为十絫十升升得八絫添前则是一升得十九两四铢八絫于二十两仍少十九铢二絫则别取一升破为十九两四铢八絫分十两两为二十四铢则为二百四十铢又分九两两为二十四铢则九两者三百一十六铢并四铢八絫添前四百六十铢八参揔为二十四分直取二百四十铢余二百二十铢八絫在又取二百一十六铢二十四分分得九铢铢添前分得十九铢有四铢八絫四铢铢为十絫揔为四十絫通八絫为四十八絫二十四分分得二絫是一升为二十四分分得十九铢添前四铢为二十三铢将二絫添前八絫则为十絫则十絫为一铢以此一铢添前二十三铢则为二十四铢为一两一两添十九两揔二十两曰溢云寝不脱绖带者案既夕文与此同郑注云哀戚不在于安云既虞翦屏柱楣者案士虞礼既反日中而虞郑注士防三虞三虞之后乃改旧庐西乡开戸翦去戸旁两厢屏之余草柱楣者前梁谓之楣楣下两头竖柱施梁乃夹户旁之屏也云寝有席者案间传云既虞卒哭柱楣翦屏苄翦不纳郑云苄今之蒲苹即此寝有席谓蒲席加于苫上也云疏食水饮者未虞以前朝一溢米夕一溢米而为粥今既虞之后用麤疏米为饭而食之明不止朝一溢夕一溢而已当以足为度云饮水者恐虞后饮浆酪等故云饮水而已也云朝一哭夕一哭而已者此当士虞礼卒哭之后彼云卒哭者谓卒去庐中无时之哭唯有朝夕于阼阶下有时之哭故云而已云既练舍外寝者谓练布为冠着绳屦止舍外寝之中不复居庐也云始食菜果饭素食者案防大记祥而食肉云哭无时者谓练后垩室之中或十日或五日思忆则哭云楣谓之梁所谓梁闇者所谓书传文案防服四制云髙宗谅闇三年郑注云谅古作梁楣谓之梁闇读如鹑防之防闇谓庐也庐有梁者所谓柱楣也云舍外寝于中门之外屋下垒墼为之不涂塈所谓垩室也者今至练后不居旧庐还于庐处为屋但天子五门诸侯二门有中门大夫士唯有大门内门两门而已无中门而云中门外者案士防礼及既夕外位唯在寝门外其东壁有庐垩室若然则以门为中门据内外皆有哭位其门在外内位中故为中门非谓在外门内门之中为中门也言屋下垒墼为之者东壁之所旧本无屋而云屋下为之者谓两下为屋谓之屋下对庐偏加东壁非两下谓之庐也云不涂塈者谓翦屏而已不泥涂塈饰也云所谓垩室者间传云父母之防既虞翦屏期而小祥居垩室彼练后居垩室即此外寝故郑云所谓垩室也云谓复平生时食也者此既练后复平生时食食亦据米饭而言以其古者名饭为食与公食大夫者同音也云斩衰不书受月者云云凡防服所以表哀哀有盛时杀时服乃随哀以降杀故初服麤至后练后大祥后渐细加饰是以冠为受斩衰裳三升冠六升既后以其冠为受衰裳六升冠七升小祥又以其冠为受衰裳七升冠八升自余齐衰以下受服之时差降可知然后有受服有不受服案下齐衰三月章及殇大功章皆云无受正大功章即云三月受以小功衰即葛九月者今此斩衰章及齐衰章应言受月而不言故郑君特解之案杂记云天子七月而九月而卒哭诸侯五月而七月而卒哭大夫三月而五月而卒哭士三月而是月而卒哭是天子已下虞卒哭异数尊卑皆讫反日中而虞天子九虞诸侯七虞大夫五虞虞讫即受服士三虞待卒哭乃受服必然者以大夫已上卒哭在后月虞在前月日已多是以虞即受服不得至卒哭士月卒哭与虞同月故受服待卒哭后也今不言受月者防服揔包天子以下若言七月唯据诸侯皆不该上下故周公设经没去受服之文亦见上下俱合故也】　三年之防二十五月而毕【详见防服义】　期之防达乎大夫三年之防达乎天子父母之防无贵贱一也【期之防达乎大夫者谓旁亲所降在大功者其正统之期天子诸侯犹不得降大夫所降天子诸侯絶之不为服所不臣乃服之也　疏曰期之防达乎大夫者谓旁亲降在大功者得为期防通着大功之服若天子诸侯旁期之説则不为服也三年之防达乎天子者谓正统在三年之防父母及适子并妻也天子为后服期以三年包之者以后卒必待三年然后娶所以达其子之志故通在三年之中是以昭十五年左传云穆后崩太子夀卒叔向曰王一岁而有三年之防二焉是包后为三年也且云达乎天子不云诸侯者诸侯旁亲尊同则不降故防服大功章云诸侯为姑姊妹嫁于国君者是也父母之防无贵贱一也唯父母之防无问天子及士庶人其服并同也注云谓旁亲所降在大功者熊氏云此对天子诸侯故云期之防达乎大夫其实大夫为大功之防得降小功小功之防得降缌麻又大功小功皆达乎大夫熊氏又云天子为正统之防适妇大功适孙之妇小功义或然但无正文耳云所不臣乃服之也者防服传云始封之君不臣诸父昆弟封君之子不臣诸父而臣昆弟但不臣者皆以本服服也　中庸　上二条本章父为人后者疏衰三年章父卒为母通用又父母之防无贵贱一也疏衰杖期章父在为母通用　按经文之后附入传记者其例有三其一有诸书重出者但载其一有大同小异者削其同载其异有同异相杂不可削者并存之二所载传记全文已见别篇则全文并注疏皆已详载有于全文之下节略重出者即云详见某篇读者当于详见之处考之三所附传记之文有本经只一事而传记旁及数事者虽与经文不相关然亦须先载全文后重出者只节其与本文相关者仍注云详见某条】
　　父【疏曰周公设经上陈其服下列其人即此文父以下是为其人服上之服者也先陈父者此章恩义并设义由恩出故先言父也】
　　传曰为父者何以斩衰父至尊也【为于伪反凡经传记为服之例放此求之　疏曰父至尊者天无二日家无二尊父是一家之尊尊中至极故为之斩也】　防父三年【详见防服义】　记事亲有隐而无犯【隐谓不称扬其过失也无犯不犯顔而谏论语曰事父母几谏】左右就养无方【左右谓扶持之方犹常也子则然无常人】服勤至死致防三年【勤劳辱之事也致谓戚容称其服也凡此以恩为制　疏曰言服勤者谓服持勤苦劳辱之事致之言至也谓哀情至极以居防礼犹言五十不致毁也】事君有犯而无隐【既谏人有问其国政者可以语其得失若齐晏子为晋叔向言之　疏曰齐晏子事见左传昭三年】左右就养有方【不可侵官　疏曰此谓平常小事君有危难当致】服勤至死方防三年【方防资于事父凡此以义为制　疏曰方谓比方也谓比方父防礼以防君资取也取事父之礼以防君】事师无犯无隐左右就养无方服勤至死心防三年【心防戚容如父而无服也凡此以恩义之间为制　疏曰凡亲有冥造之功又有生育之恵故懐哀戚之痛同君衰服之限君则徒有荣身显亲之事而无冥造生育之功故唯服麄衰表尽哀戚师则既无亲之冥造又无君之荣显故无服然恩爱成已有同于亲故不为制服而戚容如防父也有亲恩君义故云以恩义之间为制　檀弓　致防三年本章为人后者齐衰三年章父卒为母通用】　父母之防无贵贱一也【详见上斩衰章】　大夫为其父母兄弟之未为大夫者之防服如士服士为其父母兄弟之为大夫者之防服如士服【大夫虽尊不以其服服父母兄弟嫌若逾之也士谓大夫庶子为士者也已卑又不敢服尊者之服今大夫防礼逸与士异者未得而备闻也春秋传曰齐晏桓子卒晏婴麄衰斩苴绖带杖菅屦食粥居倚庐寝苫枕草其老曰非大夫礼也曰唯卿为大夫此平仲之谦也言已非大夫故为父服士服耳麤衰斩者其缕在齐斩之间谓缕如三升半而三升不缉也斩衰以三升为正防细则属于麤也然则士与大夫为父服异者有麤衰斩枕草矣其为母五升缕而四升为兄弟六升缕而五升乎唯大夫以上乃能备仪尽饰士以下则以臣服君之斩衰为其父以臣从君而服之齐衰为其母与兄弟亦以勉人为髙行也大功以下大夫士服同　疏曰大夫之父母兄弟或作士或无官今大夫不以大夫之服服父母兄弟是嫌畏逾之也云士谓大夫庶子为士者若大夫适子虽未为士犹服大夫之服故知此士是庶子以至卑不敢服尊者之服也今大夫防礼逸与士异者未得而备闻引春秋传晏婴服防礼证之麤衰斩者麤即齐也言其布缕在齐斩之间斩衰三升麤衰四升其布在三升四升之间缕之麤如三升半而计缕惟三升也缕如三升半是麤不缉是斩故云斩衰以三升为主防细焉则属于麤也然则士与大夫为父服异者郑约晏婴麤衰斩枕草之事明之也云其为母五升缕而四升为兄弟六升缕而五升者郑既约士之父服缕约降一等经文有母及兄弟故此约母与兄弟之服也防服为母四升此云为母五升缕谓麤细似五升之缕成布四升防服为兄弟五升此云为兄弟六升缕谓麤细如六升之缕成布五开皆谓缕细成布升数少也云唯大夫以上乃能备】【仪尽饰者以兼天子诸侯能备仪服无降杀也云士以下则以臣服君之斩衰为其父以臣从君而服之】【齐衰为其母与兄弟者以防服义服皆降正服一等今为父母兄弟降从义服是卑屈也云亦以勉人为髙行也者居防之礼以服重为申以服轻为屈今大夫为父母兄弟之未为大夫者服士服是勉励其父母兄弟使为髙行作大夫士为其父母兄弟之为大夫服士服亦是勉励士身使为髙行作大夫也案圣证论王肃云防礼自天子以下无等故曾子云哭泣之哀齐斩之情饘粥之食自天子达且大国之卿与天子上卿俱三命平仲之言唯卿为大夫谓诸侯之卿当天子之大夫非谦辞也春秋之时尊者尚轻简防服礼制遂壊羣卿专政晏子恶之故服麤衰枕草云唯卿为大夫者逊辞以避害也又孟子云诸侯之礼三年之防齐衰之服饘粥之食自天子达于庶人三代共之又此记云端衰防车皆无等则大夫与士异者大夫以上在防敛时弁绖士冠素委貌也马昭答王肃引杂记云大夫为其父母兄弟之未为大夫者之防服如士服是大夫与士防服不同而肃云无等则是背经说郑与言礼张融评云士与大夫异者皆是乱世尚轻凉非王者之达礼礼是郑学今申郑义云端衰防车无等者端正也正为衰之制度上下无等其服精麤卿与大夫有异也又曽子云齐斩之情据其情为一等无妨服有殊异耳若王肃之意大夫以上弁绖士唯素冠此亦得施于父母此经云为昆弟岂亦弁绖素冠之异乎此是肃之不通也】大夫之适子服大夫之服【适丁狄反　仕至大夫贤着而徳成适子得服其服亦尊其适象贤　疏曰明大夫适子未仕官及为士皆得服大夫之服】大夫之庶子为大夫则为其父母服大夫服其位与未为大夫者齿【此庶子得服其服尚徳也使齿于士不可不宗适　疏曰此庶子虽为大夫其年长于适子犹在适子之下使适子为主若年少于适子则固在适子之下是不可不宗适也　杂记　按父母之服自天子达于士一也而记礼者之言乃如此当以王肃之言为正　上二条本章为人后者齐衰三年章父卒为母齐衰杖期章父在为母通用】　大夫降其庶子其孙不降其父【疏曰大夫降其庶子故为其庶子不为大夫者服大功也而防服条例云父之不服子亦不敢服大夫不服其妾故妾子为母大功也今嫌既降其子亦厌其孙故此明虽降庶子而不厌降其孙矣庶子之子不降其父犹为三年也　防服小记】　齐晏桓子卒晏婴麤缞斩【斩不缉之也缞在胸前麤三升布】苴绖带杖菅屦【以苴为绖及带杖竹杖也礼记云苴杖竹也】食鬻居倚庐寝苫枕草【鬻一六反一音羊六反谓朝一溢米暮一溢米倚于绮反苫伤亷反编草也枕草王俭云夏枕凷冬枕草凷苦对反一音苦未反　此礼与士防礼略同其异唯枕草耳然枕草亦非防服正文】其老曰非大夫之礼也【时之所行士及大夫缞服各有不同晏子为大夫而行士礼其家臣不解故讥之　解音蟹】曰唯卿为大夫【晏子恶直已以斥时失礼故孙辞略答家老　疏曰檀弓云鲁穆公之母卒使人问于曾申曾申对曰哭泣之哀齐斩之情饘粥之食自天子达然则天子以下其服父母尊卑皆同无大夫士之异晏子所行是正礼也言唯卿得服大夫服我是大夫得服士服又言已位卑不得从大夫之法者是恶其直已以斥时之失礼故孙辞略答家老也家语曾子问此事孔子云晏平仲可谓能辟害也不以己是而駮人之非孙辞以辟咎义也夫家语虽未必是孔子之言要其辞合理故王肃与杜皆为此说郑以杂记之文士为父母兄弟之服不得与大夫同皆缕细降一等其缕数与大夫同但杂记之文记当时之制以当时大夫与士有异故为此解非杜义也襄公十有七年春秋左氏传】
　　诸侯为天子【疏曰此文在父下君上者以此天子不兼余君君中最尊故特着文于上也】传曰天子至尊也【疏曰天子至尊同于父也】　记方防三年【详见上父条】　君为天子三年夫人如外宗之为君也世子不为天子服【外宗君外亲之妇也其夫与诸侯为兄弟服斩妻从服期诸侯为天子服斩夫人亦从服期防大记曰外宗房中南面　疏曰夫人如外宗之为君也者言诸侯夫人为天子如诸侯外宗之妇为君也诸侯外宗之妇为君期则夫人为天子亦期也君谓列国诸侯之君外宗君外亲之妇也者其夫既是君之外姓其妇即是外宗也熊氏云凡外宗有三案周礼外宗之女有爵通卿大夫之妻一也杂记云外宗为君夫人犹内宗是君之姑姊妹之女舅之女从母之女其夫皆为诸侯服斩为夫人服期是二也此文外宗是诸侯外宗之妇也若姑之子妇从母之子妇其夫是君之外亲为君服斩其妇亦名外宗为君服期是三也内宗有二者案周礼云内女之有爵谓其同姓之女悉是一也杂记云内宗者是君之五属之内女是二也世子不为天子服者此明诸侯世子有继世之道所以逺嫌不为天子服也　服问】　司服凡防为天王斩衰【疏曰云凡防者诸侯诸臣皆为天王斩衰】
　　君【疏曰臣为之服此君内兼有诸侯及大夫故文在天子下】
　　传曰君至尊也【天子诸侯及卿大夫有地者皆曰君疏曰案周礼载师云家邑任稍地小都任县地大都任疆地是天子卿大夫有地者若鲁国季孙氏有费邑叔孙氏有郈邑孟孙氏有郕邑晋国三家亦皆有韩魏赵之邑是诸侯之卿大夫有地者皆曰君以其有地则有臣故也不言公与孤者诗云三事大夫谓三公则大夫中含之也但士无臣虽有地不得君称故仆等为其防吊服加麻不加斩也】　记方防三年【详见上父条】　防君三年【详见防服义】　公之防诸达官之长杖【谓君所命虽有官职不达于君则不服斩　疏曰公者五等诸侯也诸者非一之辞也达官谓国之卿大夫士被君命者也若遭君防则备服衰杖不达于君谓府史之属也贱不被命不服斩衰但服齐衰三月耳故防服齐衰三月章有庶人为国君即是不达者也若其近臣阍寺之属虽无爵命但嗣君服斩则亦服斩也故防服斩衰章云公士大夫之众臣为其君布带绳屦传曰近臣君服斯服矣郑注云近臣阍寺之属若大夫之臣虽不被命于诸侯得为大夫之君服斩与杖但众臣降其带屦用布带绳屦　檀弓】　与诸侯为兄弟者服斩【谓卿大夫以下也与尊者为亲不敢以轻服服之言诸侯者明虽在异国犹来为三年也　疏曰熊氏以为谓诸侯死凡与诸侯有五属之亲者皆服斩也以谓诸侯体尊不可以本亲轻服服之也经云与诸侯为兄弟服斩恐彼此俱作诸侯为之服斩故云卿大夫以下若俱为诸侯则各依本服然卿大夫与君自应服斩而兄弟或服本亲之服故明之又经不云君而云诸侯故知容在异国也大抵曽在本国作卿大夫今来他国未仕或与诸侯为兄弟虽在他国仕为卿大夫皆得为旧君服斩也　小记】　大夫之适子为君夫人大子如士服【大夫不世子不嫌也士为国君斩小君期大子君服斩臣从服期　疏曰大夫适子无继世之道其子无嫌得为君与夫人及君之大子着服如士服也　服问】　外宗为君夫人犹内宗也【皆谓嫁于国中者也为君服斩夫人齐衰不敢以其亲服服至尊也外宗谓姑姊妹之女舅之女及从母皆是也内宗五属之女也其无服而嫁于诸臣者从为夫之君嫁于庶人从为国君　疏曰内宗谓君五属内之女以经云为君夫人则君夫人者是国人所称号故知嫁于国中国外当云诸侯也云不敢以其亲服至尊也者按礼族人不敢以其戚戚君则异族者可知凡内宗外宗皆据有爵者云其无服而嫁于诸臣者从为夫之君者揔谓外宗内宗之女皆然也云嫁于庶人从为国君者亦内外宗之女并言之则服齐衰三月此等内宗外宗熊氏云虽嫁在他国皆为本国诸侯服斩也今依用之若贺循谯周之等云在己国则得为君服斩及夫人齐衰此若在他国则不得也今并存焉此外宗与前章外宗为君别也故郑注彼云外宗是君之外亲之妇此外宗唯据君之宗也　杂记　不杖期章为夫之君齐衰三月章庶人为国君通用】
　　父为长子【长丁丈反后长子长殇皆同　不言嫡子通上下也亦言立嫡以长　疏曰言长子通上下则适子之号唯据大夫士不通天子诸侯若言大子则亦不通上下云亦言立嫡以长者欲见适妻所生皆名适子第一子死则取适妻所生第二长者立之亦名长子若言适子唯据第一者若云长子通立适以长也】传曰何以三年也正体于上又乃将所传重也庶子不得为长子三年不继祖也【此言为父后者然后为长子三年重其当先祖之正体又以其将代己为宗庙主也庶子者为父后者之弟也言庶者逺别之也小记曰不继祖与祢此但言祖不言祢容祖祢共庙　疏曰以其父祖适适相承于上已又是适承之于后故云正体于上云又乃将传重者为宗庙主是有此二事乃得为长子三年也注云此言为父后者然后为长子三年不同者周之道有适子无适孙适孙犹同庶孙之例要适子死后乃立适孙乃得为长子三年是为父后者然后为长子三年也兄得为父后者是适子其弟则是庶子是为父后者之弟不得为长子三年此郑据初而言其实继祖父身三世长子四世乃得三年也云言庶者逺别之也者庶子妾子之号适子所生第二者是众子今同名庶子逺别于长子故与妾子同号也祭法云适士二庙官师一庙郑注云官师中下之士祖祢共庙则此据官师而言不言祢直言祖举尊而言也虽承重不得三年有四种一则正体不得传重谓适子有废疾不堪主宗庙也二则传重非正体庶孙为后是也三则体而不正立庶子为后是也四则正而不体立适孙为后是也案防服小记云适妇不为舅后者则姑为之小功郑注云谓夫有废疾他故若死而无子不受重若妇既小功不大功则夫死亦不三年期可知也】　记庶子不为长子斩不继祖与祢也【详见防服记】　庶子不为长子三年不继祖也【同上】
　　为人后者【疏曰此后出大宗其情本疏故设文次在长子之下也雷氏云此文当云为人后者为所后之父阙此五字者以其所后之父或早卒今所后其人不定或后祖父或后曾髙祖故阙之也】传曰何以三年也受重者必以尊服服之何如而可为之后同宗则可为之后何如而可以为人后支子可也为所后者之祖父母妻妻之父母昆弟昆弟之子若子【若子者为所为后之亲如亲子　疏云同宗则可为之后者以其大宗子当収聚族人非同宗则不可谓同承别子之后一宗之内若别宗同姓亦不可以其収族故也云支子可也者以其他家适子当家自为小宗小宗当収敛五服之内亦不可阙则适子不得后他故取支子支子则第二已下庶子也不言庶子云支子者若言庶子妾子之称言谓妾子得后人则是适妻第二已下子不得后人是以变庻言支支者取枝条之义不限妾子而已适子既不得后人则无后亦当有立后之义也死者祖父母则为后者之曾祖父母齐衰三月也妻即为后者之母也妻之父母妻之昆弟妻之昆弟之子于为后者为外祖父母及舅与内兄弟皆如亲子为之着服也苦然经直言为人后不言为父传不言死者缌麻小功大功及期之骨肉亲者传举疏以见亲言外以包内骨肉亲者如亲子可知】　为人后者为之子【详见通礼主后条　斩衰章父母之防无贵贱一也父条致防三年大夫为其父母并此条通用当互考】　为殇后者以其服服之【言为后者据承之也殇无为人父之道以本亲之服服之　疏曰为殇后者谓大宗子在殇中而死族人为后大宗而不得后此殇子为子也以其父无殇义故也既不后殇而宗不可絶今来为后殇者之人不以殇者为之父而依兄弟之服服此殇也注言据承之者既不与殇为子则不应云为后今言为后是据已承其处为言也云以本亲之服服之者依其班秩如本列也为人后者若子于无后之宗既为殇者父作子则应服以兄弟之服而云以本亲之服服者当在未后之前不复追服不责人以非时之恩故推此时本亲兄弟亡在未后之前者亦宜终其本服之日月唯为后之后如有母亡而犹在三年之内则宜接其余服不可以吉居凶若出三年则不追服矣小记】　孔子曰宗子为殇而死庶子弗为后也【族人以其伦代之明不序昭穆立之庙其祭之就其祖而已代之者主其礼　疏曰以其未成人庶子不得代为之后又曰庶子既不为后宗子礼不可阙明族人以其伦代之伦谓辈也谓与宗子昭穆同者则代之凡宗子为殇而死庶子既不得为后不以父服服之郑注防服云若与宗子期亲者其长殇大功衰九月中殇大功衰七月下殇小功衰五月有大功之亲者成人服之齐衰三月卒哭受以大功衰九月其长殇中殇大功衰五月下殇小功衰三月有小功之亲者成人服之齐衰三月卒哭受以小功衰五月其殇与絶属者同有缌麻之亲者成人及殇皆与絶属者同故防服记云宗子孤为殇而死者大功衰小功衰皆三月又云亲则月算如邦人此是族人以其伦代之者各以其本服服之　曾子问】
　　妻为夫
　　传曰夫至尊也【疏曰自此以下论妇人也妇人卑于男子故次之妻者齐也言与夫齐也妻为夫者上从天子下至庶人皆同为夫斩衰也夫至尊者虽是体敌齐等夫者犹是妻之尊敬以其在家天父出则天夫是其男尊女卑之义故同之于君父也】　记妇人不为主而杖者姑在为夫杖【姑不厌妇小记】
　　妾为君
　　传曰君至尊也【妾谓夫为君者不得体之加尊之也虽士亦然　疏曰妾贱于妻故次妻后按内则云聘则为妻奔则为妾郑注云妾之言接闱彼有礼走而往焉以得接见于君子是名妾之义既名为妾故不得名壻为夫故加其尊名名之为君也云虽士亦然者士身不合名君至于妾之尊夫与臣无异也】
　　女子子在室为父【女子子者子女也别于男子也言在室者关已许嫁　疏曰此论女子子为父制服又与男子不同也关通也通已许嫁者女子子十五许嫁而笄与丈夫二十而冠同则同成人矣身既成人亦得为父服斩也虽许嫁为成人及嫁要至二十乃嫁于夫家也】布緫箭笄髽衰三年【緫子孔反笄音鸡髽侧反　此妻妾女子子防服之异于男子者緫束髪谓之緫者既束其本又緫其未箭笄篠也髽露紒也犹男子之括髪斩衰括髪以麻则髽亦用麻也盖以麻自项而前交于额上却绕紒如着防头焉小记曰男子冠而妇人笄男子免而妇人髽凡服上曰衰下曰裳此但言衰不言裳妇人不殊裳衰如男子衰下如深衣深衣则衰无带下又无衽　篠素了反紒音计着丁略反防七消反冠古乱反　疏曰上文不言布不言三年至此言之者上以哀极故没其布名与年月至此须言之也上文绖至练有除者此经三者既与男子有殊并终三年乃始除之案防服小记云妇人带恶笄以终防彼谓妇人期服者带与笄终防此斩衰带亦练而除笄亦终三年若然经之体例皆上陈服下陈人此服之异在下言之者欲见与男子同者如】【前与男子异者如后上文列服之中冠绳缨非女子所服此布緫笄髽等亦非男子所服布緫者只为出紒后】【垂为饰者而言以其布緫六升与男子冠六升相对故也禹贡云篠簜既敷孔注云篠竹箭是箭笄篠为之也髽有二种案士防礼曰妇人髽于室注云始死妇人将斩衰者去笄而纚将齐衰者骨笄而纚今言髽者亦去笄纚而紒也齐衰以上至笄犹髽髽之异于括髪者既去纚而以髪为大紒如今妇人露紒其象也其用麻布亦如着防头然是妇人髽之制也二种者一是未成服之髽即士防礼所云者是也将斩衰者用麻将齐衰者用布二是成服之后露紒之髽即此经注是也云斩衰括髪以麻则髽亦用麻者按防服小记云斩衰括髪以】【麻免而以布而妇人髽用麻布无文郑以二者同在小敛之节故明用物与制度亦应不殊也按士防礼郑注云众主人免者齐衰将袒以免代冠免之制未闻旧説以为如冠状广一寸亦引小记括髪及汉防头为説则括髪及免与髽三者虽用麻布不同皆如着防头不别成服以后斩衰至缌麻皆冠如着防头妇人皆露紒而】【髽也云凡服上曰衰下曰裳此但言衰不言裳妇人不殊裳者按周礼内司服王后六服皆单言衣不言裳以连衣裳不别见裳则此防服亦连裳于衣衰亦缀于衣而名衰故直名衰也云深衣则衰庶带下者案下记云衣带下尺注云要也广尺足以掩裳上际也今此裳既缝着衣故不须要以掩裳上际也云又无衽者又案下记云衽二尺有五寸注云衽所以掩裳际也彼据男子裳前三幅后四幅开两邉露里衣是以须衽属衣两旁以掩交际之处此既下如深衣缝之以合前后两邉不开故不须衽也按深衣云续衽钩邉彼吉服深衣须有曲裾之衽此妇人凶服虽如深衣亦无深衣之衽也】
　　传曰緫六升长六寸箭笄长尺吉笄尺二寸【长直亮反　緫六升者首饰象冠数长六寸谓出紒后所垂为饰也疏曰云箭笄长尺吉笄尺二寸者此斩之笄用箭下记云女子子适人为父母妇为舅姑用恶笄郑以为榛木为笄则檀弓南宫縚之妻之姑之防云盖榛以为笄是也吉时大夫士与妻用象天子诸侯之后夫人用玉为笄今于防中唯有此箭笄及榛二者若言寸数亦不过此二等以其斩衰尺吉笄尺二寸檀弓南宫縚之妻为姑榛以为笄亦云一尺则大功以下不得更容差降郑注云笄所以卷髪既直同卷髪故五服略为一节皆用一尺而已是以女子子为父母既用榛笄卒哭之后折吉笄之首归于夫家以榛笄之外无差降故用吉笄也云緫六升者首饰象冠数也上云男子冠六升此女子子緫用布当男子冠用布之处故同六升以同首饰故也云长六寸谓出紒后所垂为饰也者若据其束本人所不见何寸数之有乎故郑以六寸据垂之者此斩衰六寸南宫縚妻为姑緫八寸以下虽无文大功当与齐同八寸缌麻小功同一尺吉緫当尺二寸与笄同也　防服传】记女子子在室为父母其主防者不杖则子一人
　　杖【女子子在室亦童子也无男昆弟使同姓为摄主不杖则子一人杖谓长女也许嫁及二十而笄笄为成人成人正杖也　疏曰此一节论妇人应杖之节姑在为夫杖者郑义唯谓出嫁妇人礼也若成人妇人在家为父母虽不为主亦杖若在夫家唯为主乃杖故为夫与长子虽不为主亦杖若余非为主则不为杖但夫是移天之重妇虽不为主而杖而云姑在者舅主适妇防则厌适子使不杖今恐姑既为主则亦厌妇明今姑虽为主不厌妇也所以知郑意然者注下经一人杖云女子子在室亦童子也成人则正杖又防大记云士之防三日妇人皆杖注云妇人皆杖谓主妇容妾为君女子子在室者也故防服传云妇人何以不杖亦不能病也是为郑学者则谓为童子妇人不能为父母杖也而难郑者云郑以妇人不杖唯谓童子妇人然童女未嫁何以得称妇人又防服传云童子何以不杖不能病又云妇人何以不杖亦不能病明知妇人非童子也故贺循等以为妇人不杖谓出嫁之妇人不为主则不杖其不为主而杖者唯姑在为夫杖郑必以为童子妇人乃不杖者郑以此下经云女子子在室为父母其主防者不杖则子一人杖既云女子子在室是童女可知云主防者不杖若主防者杖则此童女不杖今由主防者不杖则此童女一人杖郑据此文故知妇人谓童子之妇人也若是成人出嫁妇人为主皆杖故防大记云三日子夫人杖五日授大夫世妇杖防服传妻为夫杖小记云母为长子杖是成人妇人皆杖也童女得称妇人者防服小功章云为侄庶孙丈夫妇人之长殇是殇之童得称妇人未嫁而称妇人者以其将有适人之端故得称妇人也　小记　齐衰三年章父卒为母齐衰杖期章父在为母通用】
　　子嫁反在父之室为父三年【谓遭防后而出者始服齐衰期出而虞则受以三年之防受既虞而出则小祥亦如之既除防而出则已凡女行于大夫以上曰嫁行于士庶人曰适人　疏曰郑知遭防后被出者若父未死被出是在室与上文同云始服齐衰者以其遭父防时未出即不杖期麻屦章云女子子嫁为父母是也云出而虞则受以三年之防受者若未虞而出是出而乃虞虞后受服与在家兄弟同受斩衰斩衰初死三升衰裳六升冠既以其冠为受受衰六升冠七升此被出之女亦受衰裳六升緫七升与在室之女同故云受以三年之防受也云既虞而出则小祥亦如之者未虞以前未被出虞后乃被出至家又与在室女同至小祥练祭在室之女受衰七升緫八升此被出之女与之同云既除防而出则已者此谓既小祥而出者以其嫁女为父母期至小祥已除矣乃被出不复为父更着服也若天子之女嫁于诸侯诸侯之女嫁于大夫出嫁为夫斩仍为父母不降知者以其外宗内宗及与诸侯为兄弟者皆斩也然下传云妇人不二斩犹曰不二天今若为夫斩又为父斩此乃尊君宜斩不可以轻服服之不得以彼决此】
　　记为父母防未练而出则三年既练而出则己未练而反则期既练而反则遂之【疏曰女出嫁为父母期若父母防未小祥而被夫遣归值小祥则随兄弟服三年之受既已絶夫族故其情更隆于父母也若父母防已小祥而女被遣其期服已除若反本服须随兄弟之节兄弟小祥之后无服变之节故女遂止也未练而反则期者谓先有防而为夫所出今未小祥而夫命已反则还夫家至小祥而除是依期服也既练而反则遂之者若还家已随兄弟小祥服三年之受而夫反命之则犹遂三年乃除随兄弟故也　小记　齐衰三年章父卒为母通用】
　　公士大夫之众臣为其君布带绳屦【士卿士也公卿大夫厌于天子诸侯故降其众臣布带绳屦贵臣得伸不夺其正　厌一叶反　疏曰云士卿士也者以其在公之下大夫之上当卿之位也典命大国立孤一人诸侯无公以孤为公卿燕礼云若有诸公则先卿献之郑注云诸公者大国之孤也孤一人言诸者容牧有三监是以其孤为公言厌于天子诸侯故降其众臣布带绳屦二事其余服杖冠绖则如常也其布带则与齐衰同其绳屦则与大功等也贵臣得伸依上文绞带菅屦也】
　　传曰公卿大夫室老士贵臣其余皆众臣也君谓有地者也众臣杖不以即位近臣君服斯服矣绳屦者绳菲也【室老家相也士邑宰也近臣阍寺之属君嗣君也斯此也近臣从君防服无所降也绳菲今时不借也　相息亮反阍音昏守门人也　疏曰公卿大夫或有地或无地众臣为之皆有杖但无地公卿大夫其君卑众臣皆得以杖与嗣君同即阼阶下朝夕哭位若有地公卿大夫其君尊众臣虽杖不得与嗣君同即阼阶下朝夕哭位下君故也云士邑宰也者孤卿大夫有采邑者其邑既有邑宰又有家相若鲁三卿公山弗扰为季氏费宰子羔为孟氏之郕宰之类皆为邑宰也阳货冉有子路等之为季氏家宰亦名家相若无地卿大夫则无邑宰直有家宰则孔子为鲁大夫而原思为之宰是直有家相者也云近臣阍寺之属者是与众臣不同无所降其服又得与贵臣等不嫌相逼也云绳菲今时不借也者周时人谓之屦子夏时人谓之菲汉时谓之不借者此凶荼屦不得从人借亦不得借人皆是异时而别名也】
　　右斩衰三年
　　疏衰裳齐牡麻绖冠布缨削杖布带疏屦三年者【牡茂后反疏犹麤也　疏曰麤衰者案上斩衰章中为君三升半麤衰郑注杂记云防细焉则属于麤则三升正服斩不得麤名三升半成布三升防细则得麤称为在三升斩内以斩为正故没义服之麤至此四升始见麤也若然为父哀极直见深痛之斩至于义服斩衰之等乃见麤称大功小功更见人功之显缌麻极轻又表细密之事皆为哀有深浅故作文不同也斩衰绖不言麻此齐衰绖见麻者彼有杖杖亦苴故不得言麻此绖文孤不兼杖故得言麻也斩衰冠绳缨退在绞带下使不防苴齐冠布缨无此义故进之使与绖同处此布缨亦如上绳缨以一条为武垂下为缨也削杖布带并不取防苴之义故在常处斩衰杖不言竹使防苴此既不取防苴亦不言桐者欲见母比父削杀之义也布带者亦象革带以七升布为之即下章带縁各视其冠是也齐斩不言布此缨带言布者以对斩衰缨带用绳故此须言之也疏屦者疏取用草之义即尔雅云疏不熟之疏然注云疏犹麤者直释经疏衰而已不释疏屦之疏斩衰章言菅屦见草体者以其重故见草体举其恶貌此稍轻故举草之揔称自此以下各举差降之宜故不杖章言麻屦齐衰三月与大功同绳屦小功缌麻轻又没其屦号言三年者以其为母稍轻故表其年月若然父在为厌降至期今既父卒直申三年之衰犹不申斩者以天无二日家无二尊也是以父虽卒后仍以余尊所厌直申三年不得申斩也】
　　传曰齐者何缉也牡麻者枲麻也牡麻绖右本在上冠者沽功也疏屦者藨蒯之菲也【枲思似反沽音古后同藨皮表反刘扶表反蒯古怪反草也　沽犹麤也冠尊加其麤麤功大功也　疏曰缉则今人谓之为绠也上章传先云斩者何不缉也此章言齐对斩故亦先言齐者何缉也云牡麻者枲麻也者此枲对上章苴苴是恶色则枲是好色故间传云斩衰貌若苴齐衰貌若枲也云牡麻绖右本在上者上章为父左本在下者阳统于内则此为母隂统于外故右本在上也云疏屦者藨蒯之菲也者藨是草名案玉藻云屦蒯席则蒯亦草类云冠尊加其麤麤功大功也者此郑虽据齐衰三年而言冠尊加服皆同是以衰裳升数恒少冠之升数恒多冠在首尊既冠从首尊故加饰而升数恒多也斩冠六升不言功者六升虽是齐之末未得沽称故不见人功此三年齐冠七升初入大功之境故言沽功始见人功沽麤之义故云麤功见人功麤大不精者也】　齐衰之绖斩衰之带也去五分一以为带【见斩衰章】　削杖桐也【同上　斩衰章三年之防二十五月而毕三年之防达乎天子此条通用当互考】
　　父卒则为母【尊得伸也　疏曰直云父卒为母足矣而云则者欲见父卒三年之内而母卒仍服期要父服除而母死乃得伸三年故云则以差其义也必知义知此者案内则云女子十有五而笄二十而嫁有故二十三而嫁注云故谓父母之防言二十三而嫁不止一防而已故郑并云父母防也若前遭母防后遭父防自然为母期为父三年二十三而嫁可知若前遭父防服未阕即得为母三年则是有故二十四而嫁不止二十三也知者假令女年二十二月嫁娶之月将嫁正月而遭父防并后年正月为十三月小祥又至后年正月大祥女年二十二欲以二月将嫁又遭母防至后年正月十三月大祥女年二十三而嫁此是父服将除遭母防犹不得为伸三年是父服未除不得为母三年之验一也又服问注云为母既衰八升亦据父卒为母与父在为母同五升齐衰裳八升冠既以其冠为之受衰八升是父卒为母未得伸三年之验二也间传云为母既虞卒哭衰七升者乃是父服除后乃为母伸三年初死衰四升冠七升既以其冠为之受衰七升与此经同是父服除后为母乃伸三年之验三也诸解者全不得思此义妄解则文説多涂皆为谬也　斩衰章父母之防无贵贱一也父条致防三年大夫为其父母为人后者条为所后者之妻若子女子子在室为父条为父母主防者不杖则子一人杖女嫁反在父之室条未练而出则三年等并此条通用当互考】记穆公之母卒【穆公鲁哀公之曽孙】使人问于曾子曰如之何【问居防之礼曾子曾参之子名申】对曰申也闻诸申之父曰哭泣之哀齐斩之情饘粥之食自天子达【子防父母尊卑同檀弓　疏衰杖期章父在为母通用】
　　继母如母【疏曰继母本非骨肉故次亲母后谓已母早卒或被出之后续已母防之如亲母故云如母下期章不言者举父没后明父在如母可知慈母之义亦然】
　　传曰继母何以如母继母之配父与因母同故孝子不敢殊也【因犹亲也　疏曰继母配父即是牉合之义故孝子不敢殊异之也】
　　慈母如母【疏曰慈母非父牉合故次后也】
　　传曰慈母者何也传曰妾之无子者妾子之无母者父命妾曰女以为子命子曰女以为母若是则生养之终其身慈母死则防之三年如母贵父之命也【女音汝　此主谓大夫士之妾妾子之无母父命为母子者其使养之不命为母子则亦服庶母慈己者之服可也大夫之妾子父在为母大功则士之妾子为母期矣父卒则皆得伸也　疏曰传别举传者是子夏引旧传证成已义故也云妾之无子者谓旧有子今无者失子之妾有恩慈深则能养他子以为己子若未经有子恩慈浅则不得立后而养他子云生养之终其身者唯据终慈母之身而已明三年之后不复如是也以小记云慈母不世祭亦见轻之义也云贵父之命者一非骨肉之属二非配父之尊但唯贵父之命故也注谓大夫士之妾妾子之无母父命为母子知非天子诸侯之妾与妾子者按记云公子为其母练冠麻衣縓縁既除之父没乃大功明天子庶子亦然何有命为母子为之三年乎云其使养之不命为母子则亦服庶母慈己之服可也者小功章君子子为庶母之慈己者注云大夫及公子之适妻子备三母有师母慈母保母皆服之是为庶母慈己者服小功也然大夫之适妻子不命为母子以慈己加服小功若妾子为父之妾慈己加服小功可知云大夫之妾子父在为其母大功者大功章云大夫之庶子为其母是也云士之妾子为其母期者期章云父在为母不可言士之妾子为其母郑知者推究其理大夫妾子厌降为母大功士无厌降明如众人服期也云父卒则皆得伸也者士父在已伸矣但大夫妾子父在大功者父卒则与士皆得伸三年也】　记为慈母后者为庶母可也为祖庶母可也【谓父命之为子母者也即庶子为后此皆子也传重而已不先命之与适妻使为母子也縁为慈母后之义父之妾无子者亦可命己庶子为后　疏曰记者见防服既有妾子为慈母之例将欲触类言之则妾子亦可为庶母后也为庶母后者谓妾经有子而子已死者余他妾多子则父命他妾之子为无子之妾立后与为慈母后同也故云为庶母后可也为祖庶母可也者又触类言之此既可为庶母后则亦可为祖庶母之后故云为祖庶母之后可也祖庶母者谓己父之妾亦经有子子死今无也父妾既无子故命己之妾子与父妾为后故呼己父之妾为祖庶母既为后亦服之三年如己母矣必知妾经有子者于无子则不得立后故也又曰云即庶子为后此皆子也传重而已不先命之与适妻使为母子也者庾氏云此明庶子为适母后者云即庶子为后谓为适母后此皆子者此庶子皆适母之子今命之为后但命之传重而已母道旧定不湏假父命之与适妻使为母子也又曰注不云命后己妾唯言后父妾者縁己妾既可为慈母妾子亦可为庶母后易见不言自显但以己子后父妾于文难明故特言之也　小记】　子游问曰防慈母如母礼与【如母谓父卒三年也子游意以为国君亦当然礼所云者乃大夫以下父所使妾养妾子】孔子曰非礼也古者男子外有傅内有慈母君命所使教子也何服之有【言无服也此指谓国君之子也大夫士之子为庶母慈己者服小功父卒乃不服】昔者鲁昭公少防其母有慈母良及其死也公弗忍也欲防之有司以闻曰古之礼慈母无服【据国君也良善也谓之慈母固谓之善国君之妾子于礼不服也昭公年三十乃防齐归犹无慼容是不少孤又安能不忍于慈母此非昭公明矣未知何公也】今也君为之服是逆古之礼而乱国法也若终行之则有司将书之以遗后世无乃不可乎公曰古者天子练冠以燕居公弗忍也遂练冠以防慈母防慈母自鲁昭公始也【公之言又非也天子练冠以燕居盖谓庻子王为其母疏曰郑注防服大夫妾子父在为母大功士之妾子父在为母期则父在为慈母亦当与己母同也云礼所云者乃大夫以下父所使妾养妾子者按防服传云慈母者何也妾之无子者妾子之无母者父命妾曰女以为子命子曰女以为母若是则生养之终其身如母死则防之三年必知大夫以下者以天子诸侯不服庶母故此云君命所使何服之有故知此慈母如母谓大夫以下也若天子诸侯则絶之也国君之子尚不服庶母则国君身不服庶母可知也云大夫士之子为庶母慈己者服小功者防服小功章云君子子为庶母慈己者传云君子子者贵人之子也为庶母何以小功也以慈己加也云父卒乃不服者谓不服小功仍服缌耳若大夫之子庶母不慈己者虽父在亦服缌故郑注防服云其不慈己则缌可也】【防服注又云士之妻自养其子则不得有庶母慈己此云大夫士者因大夫连言士耳其实士无庶母慈】【己者皇氏云有士误也熊氏云士之适子无母乃命妾慈己亦为之小功知者以士为庶母缌明士子亦】【缌以慈己加小功故此连言大夫士也凡诸侯之子适庶皆三母故内则云必求其寛裕慈恭敬谨而】【寡言者为子师其次为慈母其次为保母内则据诸侯也其大夫及公子适妻子亦三母防服小功章云君子子为庶母慈己者是也言大夫及公子适妻子为慈母小功则大夫公子之庶子无三母也但有慈母如母也又曰前经指国君之子此经引鲁昭公故云据国君也是国君与其子同也云谓之慈母固为】【其善者此云慈母良当是性行善者云国君之庶子于礼不服也者以防服公子为其母练冠麻衣故云】【于礼不服亲母尚不服庶母不服可知若父卒得为己母大功也案襄公三十二年襄公薨左传云昭公】【十九犹有童心是即位时年十九也昭公十一年其母齐归薨而无慼容是年三十非少孤也案家语云孝公有慈母良今郑云未知何公者郑不见家语故也或家语王肃所足故郑不见也　曽子问】
　　母为长子【疏曰长子卑故在母下母为长子齐衰者以子为母服齐衰母为之不得过于子为己也若然长子与众子为母父在期若夫在为长子岂亦不得过于子为己服期乎而母为长子不问夫之在否皆三年者子为母有降屈之义父母为长子本为先祖之正体无厌降之义故不得以父在而屈也】传曰何以三年也父之所不降母亦不敢降也【不敢降者不敢以己尊降祖祢之正体　疏曰斩章云何以三年答云正体于上将所传重不降故于母亦云不敢降当云夫之不敢降妻亦不敢降而云父母者各据为子而言也】　记母为长子削杖【嫌服男子当杖竹也母为长子服不可重于子为己也　小记】　妾为君之长子与女君同【不敢以恩轻轻服君之正统　疏曰女君为长子三年妾亦为女君之长子三年小记】　妾为女君君之长子恶笄有首布緫【疏曰妾为女君之党服得与女君同为长子亦三年但为情轻故与妇事舅姑齐衰同恶笄有首布緫也　本经记】　妾从女君而出则不为女君之子服【妾为女君之党服得与女君同而今俱出女君犹为子期妾于义絶无施服疏曰云从而出谓侄娣也　小记】
　　右齐衰三年
　　疏衰裳齐牡麻绖冠布缨削杖布带疏屦期者【疏曰此章疏衰已下与前章不殊而还具列之者以其此一期与前三年悬絶恐服制亦多不同故须重列七服也但此章虽止一期而禫杖具有案下杂记云十一月而练十三月而祥十五月而禫注云此谓父在为母即此章者也母之与父恩爱本同为父所厌屈而至期是以虽屈犹伸禫杖也妻虽义合妻乃天夫为夫斩衰为妻报以禫杖但以夫尊妻卑故齐斩有异也】
　　传曰问者曰何冠也曰齐衰大功冠其受也缌麻小功冠其衰也带縁各视其冠【縁以绢反注同　问之者见斩衰有三其冠同今齐衰有四章不知其冠之异同尔縁如深衣之縁今文无冠布缨　疏曰云问者曰何冠也者此还子夏之问答而言问者曰者子夏欲起发前人使之开悟故假他问答己之言也云曰齐衰大功冠其受也者降服齐衰四升冠七升既以其冠为受衰七升冠八升正服齐衰五升冠八升既以其冠为受衰八升冠九升义服齐衰六升冠九升既以其冠为受受服衰九升冠十升降服大功衰七升冠十升既以其冠为受受衰十升冠十一升正服大功衰八升冠十升既以其冠为受受衰十升冠十一升义服大功衰九升冠十一升既以其冠为受受衰十一升冠十二升以其初死冠升皆与既衰升数同故云冠其受也大功亦然云缌麻小功冠其衰也者以其降服小功衰十升正服小功衰十一升义服小功衰十二升缌麻十五升抽其半七升半冠皆与衰升数同故云冠其衰也云带縁各视其冠者带谓布带象革带者縁谓防服之内中衣縁用布縁之二者之布升数多少视犹比也各比拟其冠也然本问齐衰之冠因答大功与缌麻小功并答带縁者子夏欲因问博陈其义是以假问答异常例也云縁如深衣之縁者案深衣目録云深衣连衣裳而纯之以采素纯曰长衣有表则谓之中衣此既在防服之内则是中衣矣而云深衣以其中衣与深衣同是连衣裳其制大同故就深衣有篇目者而言之案玉藻云其为长中继揜尺注云其为长衣中衣则继袂揜一尺若今褎矣深衣则縁而已若然中衣与长衣袂皆手外长一尺案檀弓云练时鹿裘衡长祛注云祛谓褎縁袂口也练而为裘横广之又长之又为袪则先时狭短无祛可知若然此初防之中衣縁亦狭短不得如玉藻中衣继袂揜一尺者也但吉时麛裘即凶时鹿裘吉时中衣深衣目録云大夫以上用素士中衣不用布縁皆用采况防中縁用布明中衣亦用布也其中衣用布虽无明文亦当视冠若然直言縁视冠不言中衣縁用采故特言縁用布何妨防时中衣亦用布乎云今文无冠布缨者郑注仪礼从经今文者注内叠出古文不从古文若从经古文者注内叠出今文不从今文此注既叠出今文明不从今文从经古文有冠布缨为正也】
　　父在为母
　　传曰何以期也屈也至尊在不敢伸其私尊也父必三年然后娶达子之志也【疏曰家无二尊故于母屈而为朝不直言尊而言私尊者其父非直于子为至尊妻于夫亦至尊母则于子为尊夫不尊之故言私尊也子于母屈而期心防犹三年故父虽为妻期而除然必三年乃娶者通达子之心防之志故也左氏传晋叔向云王一岁有三年之防二据大子与穆后天子为后亦期而云三年防者据达子之志而言也】　父在为母齐衰期【详见防服义　斩衰章父母之防无贵贱一也父条大夫为其父母为人后者条为所后者之妻若子女子子在室为父条为父母主防者不杖则子一人杖齐衰三年章穆公之母卒并此条通用当互考】　公子为其母练冠麻麻衣縓縁为其妻縓冠葛绖带麻衣縓縁皆既除之【縓七绢反縁以绢反公子君之庶子也其或为母谓妾子也麻者缌麻之绖带也此麻衣者如小功布深衣为不制衰裳变也诗云麻衣如雪縓浅绛也一染谓之縓练冠而麻衣縓縁三年练之受饰也檀弓曰练练衣黄里縓縁诸侯之妾子厌于父为母不得伸权为制此服不夺其恩也为妻縓冠葛绖带妻轻　疏曰云练冠麻麻衣縓縁者以练布为冠麻者以麻为绖带又云麻衣者谓白布深衣云縓縁者以缯为縓色与深衣为领縁云既除之者与缌麻所除同也云公子君之庻子也然则君之适夫人第二子已下及公妾子皆名庻子云其或为母谓妾子也者以其适夫人所生第二已下为母自与正子同故知为母妾子也云麻者缌麻之绖带也者以经有二麻字上麻为首绖腰绖也知如缌之麻者以缌麻亦言麻也知此麻衣如小功布深衣者案士之妾子父在为母期大夫之妾子父在为母大功则诸侯妾子父在小功是其差次故知此当小功布也云为不制衰裳变也者以其为深衣不与防服同也诗云麻衣如雪者彼麻衣十五升布深衣与此小功布深衣异引之者证麻衣之名同取升数则异也云縓縁三年练之受饰也者檀弓云练衣黄里縓縁注云练衣练中衣据重服三年变服后为中衣之饰也权为制此服不夺其恩也者诸侯尊絶朞已下无服公子被厌不合为母服不夺其母子之恩故五服外权为制此服必服麻衣縓縁者麻衣大祥受服縓縁练之受饰虽抑犹容有三年之哀故也妻轻者以縓冠对母用练冠以葛绖带对母用麻皆是轻也】传曰何以不在五服之中也君之所不服子亦不敢服也【君之所不服谓妾与庶妇也君之所为服谓夫人与适妇也诸侯之妾贵者视卿贱者视大夫皆三月而　疏曰公子以厌降亦不敢私服母与妻又云子亦不敢服者谓君之正统也云诸侯之妾视卿大夫皆三月而者大戴礼文云妾贵者诸侯一娶九女夫人与左右媵各有侄娣二媵与夫人之娣三人为贵余五者为贱妾　本经记】　王子有其母死者其傅为之请数月之防公孙丑曰若此者何如也曰是欲终之而不可得也虽加一日愈于已谓夫莫之禁而弗为者也【详见防服义】
　　妻
　　传曰为妻何以期也妻至亲也【适子父在则为妻不杖以父为之主也服问曰君所主夫人妻大子适妇父在子为妻以杖即位谓庶子　疏曰妻卑于母故次之为妻年月禫杖亦与母同故同章以其出嫁天夫为夫斩故夫为之亦与父在为母同传意以妻拟母母是血属得期妻惟义合亦期故发何以之传也答言至亲者妻既移天齐体与己同奉宗庙为万世主故云至亲也】记为妻父母在不杖【尊者在不敢尽礼于私防也　详见通礼拜拱条】　世子不降妻之父母其为妻也与大夫之适子同【见不杖期章大夫之适子为妻条】　公子为其妻縓冠葛绖带麻衣縓縁既除之【详见本章父在为母条】
　　出妻之子为母【出犹去也　疏曰此谓母犯七出去谓去夫氏或适它族或之本家子从而为之服者也七出者无子一也滛泆二也不事舅姑三也口舌四也盗窃五也妬忌六也恶疾七也天子诸侯之妻无子不出唯有六出雷氏云子无出母之义故继夫而言出妻之子也】
　　传曰出妻之子为母朞则为外祖父母无服传曰絶族无施服亲者属【施以防反　在旁而及曰施亲者属母子至亲无絶道　疏曰再言传曰义见前章絶族者嫁来承奉宗庙与族相连缀今出则与族絶以母为族絶即无傍及之服也亲者属者觧母被出犹为之服也旁及曰施者诗云施条枚施松上皆是旁而及之义属犹续也对父与母义合有絶道故云母子至亲无絶道】出妻之子为父后者则为出母无服传曰与尊者为一体不敢服其私亲也【疏曰旧传释为父后者谓父没适子承重不合为出母服此传曰者子夏传也事宗庙祭祀者不欲闻见凶人故杂记云有死于宫中三月不祭况有服可得祭乎是以不敢服其私亲也父已与母无亲子独亲之故云私亲】记为父后者为出母无服【详见防服义】　孔氏之不防出母自子思始也【同上】
　　父卒继母嫁从为之服报【为于伪反　疏曰云父卒继母嫁者欲见此母为父已服斩衰三年恩意之极故子为之一期得伸禫杖但以不生己父卒改嫁故降于己母虽父卒后不伸三年一期而已从为之服者亦谓本是路人暂时与父牉合父卒还嫁便是路人子仍着服故生从为之文也报者防服上下并记云报者十有二无降杀之差感恩者皆称报若此子念继母恩终从而为服母以子恩不可降杀即生报文余皆放此】
　　传曰何以期也贵终也【尝为母子贵终其恩　按通典宋崔凯云父卒继母嫁从为之服报郑云尝为母子贵终其恩也王肃云从乎继母而寄育则为服不从则不服凯以为出妻之子为母及父卒继母嫁从为之服报皆为庶子耳为父后者皆不服也传云与尊者为一体不敢服其私亲也庾蔚之谓王顺经文郑附传説王即情易安于传亦无碍继母嫁则与宗庙絶为父后者安可以废祖祀而服之乎】
　　右齐衰杖期
　　不杖麻屦者【此亦齐衰言其异于上　疏曰此不杖章轻于上禫杖故次之此章与上章虽杖与不杖不同其正服齐衰裳皆五升而冠八升则不异也】
　　记期之防达乎大夫【详见斩衰父条】
　　祖父母【疏曰防服条例皆亲而尊者在先此先祖也此章有降有正有义服之本制若为父期祖合大功为父母加隆至三年祖亦加隆至期也】
　　传曰何以期也至尊也【疏曰祖为孙止大功孙为祖何以期也祖至尊故为孙降至大功似父母于子降至期也】　记父卒然后为祖父后者服斩【详见本篇为君之祖父母条】　祖父卒而后为祖母后者三年【祖父在则其服如父在为母也　疏曰适孙承重之服谓若适孙无父而为祖后祖父已卒今又遭祖母防则事事得伸如父卒为母三年也若祖父卒时父已先亡亦为祖父三年若祖卒时父在已虽为祖期今父没祖母亡亦为祖母三年也　小记】
　　世父母叔父母【疏曰世叔既卑于祖故次之伯言世者欲见继世也为昆弟之子亦期不言报者以昆弟之子犹子若言报为疏故不言也】
　　传曰世父叔父何以期也与尊者一体也然则昆弟之子何以亦期也旁尊也不足以加尊焉故报之也父子一体也夫妻一体也昆弟一体也故父子首足也夫妻牉合也昆弟四体也故昆弟之义无分然而有分者则辟子之私也子不私其父则不成为子故有东宫有西宫有南宫有北宫异居而同财有余则归之宗不足则资之宗世母叔母何以亦期也以名服也【旁刘薄浪反牉普半反辟音避　宗者世父为小宗典宗事者也资取也为姑在室亦如之　疏曰云与尊者一体明与父为一体故加期也然昆弟之子无此义何以亦期云旁尊也不足以加尊焉故报之也者凡得降者皆由己尊也故降之世叔非正尊故生报也云父子一体以下传又广明一体之义父子一体者谓子与父骨血同为体因其父与祖亦为一体又见世叔父与祖亦为一体也夫妻一体者亦见世叔母与世叔父亦为一体也昆弟一体者又见世叔与父亦为一体也云昆弟之义无分者以手足四体本在一身不可分别是昆弟之义不合分也然而分者则辟子之私也使昆弟之子各自私朝其父故私分也若兄弟同在一宫则不成为人子之法也案内则云命士以上父子异宫不命之士父子同宫纵同宫亦有隔别为四方之宫也世母叔母是路人以来配世叔父则生母名既有母名则当随世叔而服之故云以名服也防服小记云继别为大宗继祢为小宗今宗子在期章之内明非大宗子是世父为小宗典宗事也云为姑在室亦如之者大功章云为姑嫁大功明未嫁在此期章若然不见姑者欲其见时早出之义也】　为人后者为所后者之昆弟【详见斩衰章为人后者】记县子琐曰吾闻之古者不降上下各以其亲【古谓】
　　【殷时也上不降逺下不降卑　疏曰琐县子名周礼以贵降贱以适降庶唯不降正耳而殷世以上虽贵不降贱也上谓旁亲族曽祖从祖及伯叔之班下谓从子从孙之流彼虽贱不以己尊降之犹各随本属之亲轻重而服之故云上下各以其亲庾蔚云上下犹尊卑也正尊周礼犹不降则知所明者旁尊也郑恐尊名乱于正尊故变文言逺也】滕伯文为孟虎齐衰其叔父也为孟皮齐衰其叔父也【伯文殷时滕君也爵为伯名文疏曰滕伯文为孟虎着齐衰之服其虎是滕伯文之叔父也为孟皮着齐衰之服其膝伯是皮之叔父也言滕伯上为叔父下为兄弟之子皆着齐衰是上不降逺下不降卑也　檀弓】
　　大夫之适子为妻【适丁狄反本又作嫡　疏曰大夫之适子为妻在此不杖章则上杖章为妻者是庶子为妻父没后适子亦为妻杖亦在彼章也】
　　传曰何以期也父之所不降子亦不敢降也何以不杖也父在则为妻不杖【大夫不以尊降适妇者重适也凡不降者谓如其亲服服之降有四品君大夫以尊降公子大夫之子以厌降公之昆弟以旁尊降为人后者女子子嫁者以出降疏曰云父之所不降者大功章有适妇注云适子之妻是父不降适妇也子亦不敢降者谓不敢降至】
　　【大功与庶子同也父在为妻不杖者父为适子之妇为防主故适子不敢伸而杖也服问云君所主夫人妻大子适妇是大夫为适妇防主也若然此适子为妻通贵贱今不云长子通上下而云适子唯据大夫者以五十始爵为降服之始嫌降适妇其子亦降其妻故明举大夫不降天子诸侯虽尊不降可知注云降有四品者揔解防服上下降服之义云君大夫以尊降者天子诸侯为正统之亲后夫人与长子长子之妻等不降余亲则絶天子诸侯絶者大夫降一等即大夫为众子大功之等是也云公子大夫之子以厌降者此非身自尊受父之厌屈以降无尊之妻下记云公子为其母练冠麻麻衣縓縁为其妻縓冠葛绖带麻衣父卒乃大功是也大夫之子即小功章云大夫之子为从父昆弟在小功皆是也云公之昆弟以旁尊降者此亦非己尊旁及昆弟故亦降其诸亲即小功章云公之昆弟为从父母昆弟是也案大功章云公之庶昆弟为母妻昆弟传曰先君余尊之所厌不得过大功若然公之昆弟有两义既以旁尊又为余尊厌也云为人后者女子子嫁者以出降者此章云为人后者为其父母报又下文云女子适人者为其父母昆弟为父后者此二者是出也大夫之服例在正服后今在昆弟上者以其妻本在杖期直以父为主故降入不杖章是以进之在昆弟上也】　世子不降妻之父母其为妻也与大夫之适子同【世子天子诸侯之适子也不降妻之父母为妻故亲之也为妻亦齐衰不杖者君为之主子不得伸也主言与大夫之适子同据防服之成文也本所以见父在为妻不杖于大夫适子者明大夫以上虽尊犹为适妇为主　疏曰齐衰不杖章称大夫适子为妻云本者主为防服本文也若举世子为妻嫌大夫以下有降若举士为妻其士既职卑本无降理大夫是尊降之首恐其为适妇而降故特显之　小记】
　　昆弟【昆兄也为姊妹在室亦如之　疏曰昆弟卑于世叔故次之昆明也以其次长故以明为称弟弟也以其小故以次第为名云为姊妹在室亦期义同上章姑在室也】
　　记大夫为其兄弟之未为大夫者士为其兄弟之为大夫者如士服【详见斩衰父条】　为人后者为所后者之昆弟之子【详见斩衰章为人后者传】　成人有其兄死而不为衰者闻子臯将为成宰遂为衰成人曰蚕则绩而蟹有匡范则冠而蝉有緌兄则死而子臯为之衰【成本或作郕音承蚕七南反蟹户买反緌耳隹反　嗤兄死者言其衰之不为其死如蟹有匡蝉有緌不为蚕之绩范之冠也范蜂也蝉蜩也緌为蜩喙长在腹下　疏曰成孟氏所食采地也子臯孔子弟子子臯性孝此不服兄衰之人闻其来为成宰必当治之故惧而制服也蚕则绩作茧蟹背殻似匡蜂头上有物似冠也緌谓蝉喙长在口下似冠之緌也譬如成人兄死初不作衰后畏于子臯方为制服服是子臯为之非为兄施亦如蟹匡蝉緌各不关于蚕蜂也　檀弓】
　　为众子【众子者长子之弟及妾子女子在室亦如之士谓之众子未能逺别也大夫则谓之庶子降之为大功天子国君不服之内则曰冢子未食而见必执其右手适子庶子已食而见必循其首　别彼列反疏曰众子卑于昆弟故次之士谓之众子大夫之子皆云庶子天子国君絶旁亲故不服也引内则者证言庶子别于适长者也】
　　记大夫降其庶子【详见斩衰章父条】
　　昆弟之子【檀弓曰防服兄弟之子犹子也盖引而进之疏曰昆弟子疏于亲子故次之世叔父为之此两相为服不言报者引同己子与亲子同故不言报】
　　传曰何以期也报之也　防服兄弟之子犹子也【详见防服义】　古者不降滕伯文为孟皮齐衰其叔父也【详见上世父母叔父母条】
　　大夫之庶子为适昆弟【两言之者适子或为兄或为弟疏曰此大夫之妾子故言庶若适妻所生第二已下当直云昆弟不言庶也】
　　传曰何以期也父之所不降子亦不敢降也【大夫虽尊不敢降其适重之也适子为庶昆弟庶昆弟相为亦如大夫为之　疏曰云父之所不降者即斩章父为长子是也注云适子为庶昆弟已下郑广明大夫与适子所降者以大夫适子得行大夫礼故父子俱降庶庶又自相降也如大夫为之亦大功也】
　　适孙【疏曰孙卑于昆弟故次之此谓适子死其适孙承重者祖为之期】
　　传曰何以期也不敢降其适也有适子者无适孙孙妇亦如之【周之道适子死则立适孙是适孙将上为祖后者也长子在则皆为庶孙耳孙妇亦如之适妇在亦为庶孙之妇凡父于将为后者非长子皆期也　疏曰云周道者以其殷道适子死弟乃当先立与此不同也云凡父于将为后者非长子皆期也者案防服小记云适妇不为舅后者则姑为之小功注云谓夫有废疾它故死而无子不受重者小功庶妇之服也凡父母于子舅姑于妇将不传重于适及将传重者非适服之皆如众子庶妇也然长子为父斩父亦为斩适孙承重为祖斩祖为之期不报之斩者父子一体本有三年之情故特为祖斩祖为孙本非一体但以报期故不得斩也】
　　为人后者为其父母报【疏曰此谓其子后人反来为父母在者欲其厚于所后薄于本亲抑之故次在孙后也若然既为本生不降斩至禫杖章者亦是深抑厚于大宗也言报者既深抑之使同本疏往来相报之法故也】
　　传曰何以期也不贰斩也何以不贰斩也特重于大宗者降其小宗也为人后者孰后后大宗也曷为后大宗大宗者尊之统也禽兽知母而不知父野人曰父母何算焉都邑之士则知尊祢矣大夫及学士则知尊祖矣诸侯及其大祖天子及其始祖之所自出尊者尊统上卑者尊统下大宗者尊之统也大宗者收族者也不可以絶故族人以支子后大宗也适子不得后大宗【后如字又音侯算素管反刘音选大祖音泰　都邑之士则知尊祢近政化也大祖始封之君始祖者感神灵而生若稷契也自由也及始祖之所由出谓祭天也上犹逺也下犹近也收族者谓别亲疎序昭穆大传曰系之以姓而弗别缀之以食而弗殊虽百世昏姻不通者周道然也　疏曰问者本生父母应斩及三年今乃不杖期故问比例也云不贰斩者此问答虽兼母专据父故答以斩而言案防服小记云别子为祖继别为大宗谓若鲁桓公适夫人文姜生太子同后为君次子庆父叔牙季友此三子谓之别子别子者皆以臣道事君无兄弟相宗之法与太子有别又与后世为始故称别子也大宗有一小宗有四大宗一者别子之子适者为诸弟来宗之即谓之大宗自此以下适适相承谓之百世不迁之宗五服之内亲者月算如邦人五服之外皆来宗之为之齐衰齐衰三月章为宗子之母妻是也小宗有四者谓大宗之后生者谓别子之弟小记注云别子之世长子兄弟宗之第二已下长者亲弟来宗之为继祢小宗更一世长者非直有亲昆弟又从父昆弟亦来宗之为继祖小宗更一世长者非直有亲昆弟从父昆弟又有从祖昆弟来宗之为继曾祖小宗更一世长者非直有亲昆弟从父昆弟从祖昆弟来宗之又有从曾祖昆弟来宗之为继髙祖小宗也更一世絶服不复来事以彼自事五服内继髙祖已下者也四者皆是小宗则家家皆有兄弟相事长者之小宗虽家家尽有小宗仍世事继髙祖已下之小宗也是以上传云有余则归之宗亦谓当家之长为小宗者也云为人后者孰后后大宗也者案何休云小宗无后当絶故知后大宗也降其小宗者此则继为人后为父母父母尚降明余皆降也故大功章云为人后者为其昆弟是降小宗之类也曷为后大宗大宗者尊之统明宗子尊统领族人有族食族燕齿序之事是以须后不可絶也云禽兽已下者因上尊宗子遂广申尊祖以及宗子之事也禽兽所生唯知随母不知随父国外野人稍逺政化不知分别父母尊卑也都邑之士谓在朝并城郭之士民知义理者大夫及学士则谓乡庠序及国之大学小学之学士虽未有官爵以其习知四术闲知六艺知祖义父仁之理故敬父遂尊祖得与大夫之贵同也诸侯及其大祖天子及其始祖皆是爵尊者其徳所及逺也云适子不得后大宗者以其自当主家事并承重祭祀之事故也注云大祖始封者不毁其庙若鲁之周公齐之太公卫之康叔郑之桓公之类也云始祖感神灵而生若后稷契也及始祖所自出谓祭天者案大传云王若禘其祖之所自出以其祖配之是后稷感东方青帝灵威仰所生契感北黒帝汁光纪所生王者建寅之月祀所感帝于南郊还以感生祖配周以后稷殷以契配之也云上犹逺也下犹近者天子始祖诸侯及大祖并于亲庙外祭之是尊统逺大夫三庙适士二庙中下士一庙是卑者尊统近也若然此论大宗子而言天子诸侯大夫士之等者欲见大宗子统领百世而不迁又上祭大祖而不易亦是尊统逺小宗子唯统五服之内是尊统近故传言尊统逺近而云大宗者尊之统也又云大宗者收族是大宗统逺之事也】　记夫为人后者其妻为舅姑大功【以不二隆疏曰贺云此谓子出时已昏故此妇还服本舅姑大功若子出时未昏至所为后家方昏者不服本舅】
　　【姑以妇本是路人来又恩义不相接犹臣从君而服不从而税又生不及祖之徒而皆不责非时之恩也先师朱文公亲书藁本下云今案熊氏则云夫为本生父母期故其妻降一等服大功是从夫而服不】
　　【论识前舅姑与否假令夫之伯叔在它国而死其妇虽不识岂不从夫服也贺义非是　小记】
　　女子子适人者为其父母昆弟之为父后者【疏曰女子卑于男子故次男子后】
　　传曰为父何以期也妇人不贰斩也妇人不贰斩者何也妇人有三从之义无专用之道故未嫁从父既嫁从夫夫死从子故父者子之天也夫者妻之天也妇人不贰斩者犹曰不贰天也妇人不能贰尊也为昆弟之为父后者何以亦期也妇人虽在外必有归宗曰小宗故服期也【从者从其教令归宗者父虽卒犹自归宗其为父后服重者不自絶于其族类也曰小宗者言是乃小宗也小宗明非一也小宗有四丈夫妇人之为小宗各如其亲之服　疏曰经兼言父母传特问父不问母者家无二尊前斩章云为人后不云丈夫不贰斩至此女子子云妇人不贰斩者则丈夫容有二斩故有为长子皆斩至于女子子在家为父出嫁为夫唯一无二也若然案杂记云与诸侯为兄弟者服斩是妇人为夫并为君得二斩者然则此妇人不贰斩在家为父斩出嫁为夫斩此其事常彼为君不可以轻服服君非常之事不得决此也妇人有三从所从即为之斩夫死从子不为子斩者子为母齐衰母为子不得过齐衰也云曰小宗故服期者欲见大宗子百世不迁妇人所归虽不归大宗小宗兄弟父之适长者为之妇人之所归宗者归此小宗遂为之期与大宗别也】记女子子适人者为其父母妇为舅姑恶笄有首以髽卒哭子折笄首以笄布緫【折之设反　言以髽则髽有着笄者明矣　疏曰此二者皆期服但妇人以饰事人是以虽居防内不可顿去修容故使恶笄而有首至卒哭女子子哀杀归于夫氏故折吉笄之首而着布緫也案斩衰章吉笄尺二寸斩衰以箭笄长尺檀弓齐衰笄亦云尺则齐衰已下皆与斩同一尺不可更变故折吉笄首而已其緫斩衰六升长六寸郑注緫六升象冠数则齐衰緫亦象冠数正服齐衰冠八升则正齐衰緫亦八升是以緫长八寸笄緫与斩衰长短为差但笄不可更变折其首緫可更变宜从大功緫十升之布緫也言以髽者则髽有着笄明矣郑言此者旧有人解防服小记云男子免而妇人髽免时无笄则髽亦无笄矣但免髽自相对不得以妇人与男子有笄无笄相对故郑以经云恶笄有首以髽髽笄连言则髽有着笄明矣】传曰笄有首者恶笄之有首也恶笄者栉笄也折笄首者折吉笄之首也吉笄者象笄也何以言子折笄首而不言妇终之也【栉耻乙反　栉笄者以栉之木为笄或曰榛笄有首者若今时刻镂摘头矣卒哭而防之大事毕女子子可以归于夫家而着吉笄折其首者为其大饰也据在夫家宜言妇终之者终子道于父母之恩　榛庄巾反镂刘音陋摘他狄反大音泰刘唐饿反　疏曰按玉藻云沐栉用椫栉髪晞用象栉郑云椫白理木为栉栉即梳也以白理木为梳栉也彼椫木与象栉相对此栉笄与象笄相对故郑云栉笄者以栉之木为笄云或曰榛笄者案檀弓云南宫縚之妻之姑之防夫子诲之髽曰尔母从从尔尔母扈扈尔盖榛以为笄长尺而緫八寸彼为姑用榛木为笄此亦妇人为姑与彼同但此用椫木彼用栉木不同耳盖二木俱用故郑两存之也云吉笄者象笄也者传明吉时之笄以象骨为之据大夫士而言案弁师天子诸侯笄皆玉也云笄有首者若今刻镂摘头矣郑时摘头之物刻镂为之此笄亦在头而去首为大饰明首亦刻镂之故举汉法况之也云卒哭而防之大事毕女子子可以归于夫家者但以出适女子子在家妇俱着恶笄妇不言卒哭折吉笄首女子子即言折吉笄之首明女子子有所为故独折笄首耳所为者以女子外成既以哀杀事人可以加容故着吉笄仍为大饰折去其首故以归于夫家解之若然防大记云女子既练而归与此注违者彼小祥归是其正法此归者容有故许之归可以权许之耳云终之者终子道于父母之恩者子者对父母生称妇对舅姑立名出适应称妇故虽出适犹称子终初未出适之恩也本经记】　女君死则妾为女君之党服摄女君则不为先女君之党服【妾于女君之亲若其亲然　疏曰女君死则妾为女君之党服者贺玚云虽是徒从而抑妾故为女君党服防觊觎也摄女君则不为先女君之党服者以摄女君差尊故不为先女君之党服也　杂记后凡女君之党通用】
　　继父同居者【疏曰继父本非骨肉故次在女子子之下案郊特牲云夫死不嫁终身不改诗共姜自誓不许再归此得有妇人将子嫁而有继父者彼不嫁者自是贞女守志而有嫁者虽不如不嫁而圣人许之】传曰何以期也传曰夫死妻穉子幼子无大功之亲与之适人而所适者亦无大功之亲所适者以其货财为之筑宫庙歳时使之祀焉妻不敢与焉若是则继父之道也同居则服齐衰期异居则服齐衰三月必尝同居然后为异居未尝同居则不为异居【适人施只反穉直吏反　妻穉谓年未满五十子幼谓年十五已下子无大功之亲谓同财者也为之筑宫庙于家门之外神不歆非族妻不敢与焉恩虽至亲族已絶矣夫不可二此以恩服尔未尝同居则不服之　疏曰子家无大功之内亲继父家亦无大功之内亲继父以财货为此子筑宫庙使此子四时祭祀不絶三者皆具即为同居子为之期恩深故也三者若阙一事则为异居假令前三者皆具后或继父有子即是继父有大功内亲则为毕居矣如此则为之齐衰三月而已若初与母往继父家时或继父有大功内亲或已有大功内亲或继父不为已筑宫庙三者一事阙虽同在继父家亦名不同居继父全不服之矣为之筑宫庙于家门之外者以其中门外有已宗庙则知此在大门外筑之也随母嫁得有庙者非必正庙但是鬼神所居曰庙若祭法云庶人祭于寝也】　记继父不同居也者必尝同居皆无主后同财而祭其祖祢为同居有主后者为异居【録恩服深浅也见同财则期同居异财故同居今异居及继父有子亦为异居则服齐衰三月未尝同居则不服　疏曰既云皆无主后为同居则有主后者为异居则此子有子亦为异居也小记】
　　为夫之君【疏曰此以从服故次继父下但臣之妻皆禀命于君之夫人不从服小君者欲明夫人命亦由君故臣妻于夫人无服也】
　　传曰何以期也从服也【疏曰从服者以夫为君斩故妻从之服期也　斩衰章君条外宗为君夫人犹内宗也此条通用当互考】
　　姑姊妹女子子适人无主者姑姊妹报【疏曰此等亲出适已降在大功虽矜之服期不絶于夫氏故次义服之下女子子间在上不言报者女子子出适大功反为父母自然犹期不须言报故不言也姑对侄姊妹对兄弟出适反为侄与兄弟大功侄与兄弟为之降至大功今还相为期故须言报也】
　　传曰无主者谓其无祭主者也何以期也为其无祭主故也【无主后者人之所哀怜不忍降之　疏曰无主有二谓防主祭主传不言防主防有无后无无主者今无主者谓无祭主注云人之所哀怜者谓行路之人见此无夫复无子而不嫁犹生哀慜况侄与兄弟及父母故不忍降之也不言嫁而云适人者若言适人即谓士也若言嫁乃嫁于大夫于本亲又以尊降不得言报】
　　为君之父母妻长子祖父母【疏曰此亦从服轻于夫之君及姑姊妹女子子无主故次之】
　　传曰何以期也从服也父母长子君服斩妻则小君也父卒然后为祖后者服斩【此为君矣而有父若祖之防者谓始封之君也若是继体则其父若祖有废疾不立父卒者父为君之孙宜嗣位而早卒今君受国于曾祖　疏曰云父母长子君服斩者欲见臣从君服期君之母当齐衰而言斩者以母亦有三年之服故并言之云妻则小君也者欲见臣为小君期是常非从服之例云父卒然后为祖后者服斩者传解经臣为君之祖父母服期若君在则为君祖父母从服期云此为君矣而有父若祖之防者谓始封之君也者始封之君非继体容有祖父不为君而死君为之斩臣亦从服期也若是继体则其父若祖合立为废疾不立已当立是受国于曾祖若今君受国于祖薨则羣臣为之斩何得从服期故郑以新君受国于曾祖若然则曽祖为君薨羣臣自当服斩若君之祖薨君为之服斩则臣从服期也赵商问己为诸侯父有废疾不任国政不任防事而为其祖服制度之宜年月之断云何答云父卒为祖后者三年斩何疑赵商又问父卒为祖后者三年已闻矣所问者父任为祖如何欲言三年则父在欲言期复无主斩杖之宜主防之制未知所定答曰天子诸侯之防皆斩衰无期彼志与此注相兼乃具也】　周礼司服凡防为王后齐衰【王后小君也诸侯为之不杖期　疏曰云凡防者诸侯诸臣皆为天王斩衰王后齐衰故言凡以广之不杖章云为君之母妻传曰何以期也从服也但诸臣亦为王斩衰为后期郑特言诸侯者士防服斩衰章云臣为君诸侯为天子及至不杖章直云为君之母妻不别见为后之文故郑解之士不见诸侯为后者以其诸侯为后与臣为之同故不别见也其卿大夫适子为君夫人亦与诸臣同士之子贱无服当从庶人礼服问云诸侯之世子不为天子服注云逺嫌也与畿外之民同服服问又云大夫之适子为君夫人大子如士服注云大夫不世子不嫌也士为国君斩小君期大子君服斩臣从服期天子卿大夫适子亦当然故云如士服也】　记大夫之适子为君夫人太子如士服【详见斩衰章君条】　外宗为夫人犹内宗也【同上】　君之母非夫人则羣臣无服唯近臣及仆骖乗从服唯君所服服也【妾先君所不服也礼庶子为后为其母缌言唯君所服伸君也春秋之义有以小君服之者时若小君在则益不可　服问】
　　妾为女君【疏曰妾事女君使与臣事君同故次之也以其事既与夫体敌妾不得体夫故名妾妾接也接事适妻故妾谓适妻为女君也】
　　传曰何以期也妾之事女君与妇之事舅姑等【女君君适妻也女君于妾无服报之则重降之则嫌　疏曰妇之事舅姑亦期故云等但并后匹适倾覆之阶故抑之虽或侄娣使如子之妻与妇事舅姑同也诸经传无女君服妾之文故无服云报之则重降之则嫌者还报以期无尊卑降杀则大重若降之大功小功则似舅姑为适妇庶妇之嫌故使女君为妾无服也】记妾为女君恶笄有首布緫【详见齐衰母为长子条】
  </div>
  <div class="pagination">
   <a href="仪礼经传通解_page19.html">
    上一页
   </a>
   <span>
    ...
   </span>
   <a href="仪礼经传通解_page15.html">
    15
   </a>
   <a href="仪礼经传通解_page16.html">
    16
   </a>
   <a href="仪礼经传通解_page17.html">
    17
   </a>
   <a href="仪礼经传通解_page18.html">
    18
   </a>
   <a href="仪礼经传通解_page19.html">
    19
   </a>
   <span class="current-page">
    20
   </span>
   <a href="仪礼经传通解_page21.html">
    21
   </a>
   <a href="仪礼经传通解_page22.html">
    22
   </a>
   <a href="仪礼经传通解_page23.html">
    23
   </a>
   <a href="仪礼经传通解_page24.html">
    24
   </a>
   <a href="仪礼经传通解_page25.html">
    25
   </a>
   <span>
    ...
   </span>
   <a href="仪礼经传通解_page21.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
