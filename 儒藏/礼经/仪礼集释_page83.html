<!DOCTYPE html>
<html>
<head>
    <meta charset="UTF-8">
    <title>仪礼集释 - 第 83 页/共 84 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>仪礼集释 - 第 83 页/共 84 页</h1>
    <div class="content">　　主人就筵
　　郑注古文曰升就筵
　　尸作三献之爵
　　郑注上賔所献爵不言三献作之者宾尸而尸益卑可以自举
　　司士羞湇鱼缩执俎以升尸取膴祭祭之祭酒卒爵郑注不羞鱼匕湇略小味也羊有正俎羞匕湇肉湇豕无正俎鱼无匕湇隆汚之杀
　　司士缩奠俎于羊俎南横载于羊俎卒乃缩执俎以降尸奠爵拜三献北面荅拜受爵酌献侑侑拜受三献北面荅拜司马羞湇鱼一如尸礼卒爵拜三献荅拜受爵郑注司马羞湇鱼变于尸
　　酌致主人主人拜受爵三献东楹东北面荅拜
　　郑注賔拜于东楹东以主人拜受于席就之
　　释曰宾之礼当于西阶
　　司士羞一湇鱼如尸礼卒爵拜三献荅拜受爵尸降筵受三献爵【案今注疏本脱爵字】酌以酢之
　　郑注既致主人尸乃酢之遂宾意
　　三献西楹西北面拜受爵尸在其右以授之尸升筵南面荅拜坐祭遂饮卒爵拜尸荅拜执爵以降实于篚二人洗觯升实爵西楹西北面东上坐奠爵拜执爵以兴尸侑荅拜坐祭遂饮卒爵执以兴坐奠爵拜尸侑荅拜皆降
　　郑注三献而礼小成使二人举爵序殷勤于尸侑
　　洗升酌反位尸侑皆拜受爵举觯者皆拜送侑奠觯于右
　　郑注奠于右者不举也神惠右不举变于饮酒
　　尸遂执觯以兴北面于阼阶上酬主人主人在右郑注尸拜于阼阶上酬礼杀
　　坐奠爵拜主人主人荅拜不祭立饮卒爵不拜既爵酌就于阼阶上酬主人
　　郑注言就者主人立待之
　　主人拜受【案此下各本有爵字据唐石经删】尸拜送
　　郑注酬不奠者急酬侑也
　　尸就筵主人以酬侑于西楹西侑在左坐奠爵拜执爵兴侑荅拜不祭立饮卒爵不拜既爵酌复位侑拜受主人拜送
　　郑注言酌复位明授于西阶上
　　主人复筵乃升长宾侑酬之如主人之礼
　　郑注遂旅也言升长宾则有赞呼之
　　至于众宾遂及兄弟亦如之皆饮于上
　　郑注上西阶上
　　遂及私人拜受者升受下饮
　　郑注私人之长拜于下升受兄弟之爵下饮之
　　卒爵升酌以之其位相酬辩
　　郑注其位兄弟南位亦拜受拜送升酌由西阶释曰卒爵受献惟荅其长拜故受酬亦其长得升受羣私人以之其位相酬耳
　　卒饮者实爵于篚
　　郑注末受酬者虽无所旅犹饮
　　乃羞庶羞于賔兄弟内賔及私人
　　郑注无房中之羞贱也此羞同时羞则酌房中亦旅其始主妇举觯于内賔遂及宗妇
　　释曰内羞宾文在私人之上私人得酬则内宾亦旅可知
　　兄弟之后生者举觯于其长
　　郑注后生年少也古文觯皆为爵延熹中诏校书定作觯
　　洗升酌降北面立于阼阶南长在左坐奠爵拜执爵以兴长荅拜
　　郑注长在左辟主人
　　释曰献酬之位主人在右
　　坐祭遂饮卒爵执爵以兴坐奠爵拜执爵以兴长荅拜洗升酌降长拜受于其位举爵者东面荅拜爵止郑注拜受荅拜不北面者傧尸礼杀长宾言奠兄弟言止互相发明相待也
　　释曰爵止谓奠之此爵与前主人酬宾之觯后竝行为无算爵特牲馈食礼兄弟弟子举觯于其长皆北面拜送
　　賔长献于尸如初无湇爵不止
　　郑注宾长者宾之长次上宾者非即上賔也如初如其献侑酌致主人受尸酢也无湇爵不止别不如初者不使兄弟不称加爵大夫尊也不用觚大夫尊者也
　　释曰宾长众宾之长次上賔者湇湇鱼也特牲馈食礼长兄弟洗觚为加爵众宾长亦为加爵此言献者若三献之外更容有献优之也用爵者爵尊于觚
　　宾一人举爵于尸如初亦遂之于下
　　郑注一人次宾长者如初如二人洗觯之为也遂之于下者遂及宾兄弟下至于私人是言亦遂之于下【案今注疏本作故言亦遂之于下也】上言无湇爵不止互相发明
　　释曰宾长献一人举爵皆如初无湇爵不止别其异者亦遂之于下明其同者此礼皆如上二人洗觯至卒饮者实爵于篚惟不奠爵于荐耳
　　宾及兄弟交错其酬皆遂及私人爵无算
　　郑注算数也长宾取觯酬兄弟之党长兄弟取觯酬宾之党惟己所欲无有次弟之数也
　　尸出侑从主人送于庿门之外拜尸不顾
　　郑注拜送之
　　拜侑与长宾亦如之众宾从
　　郑注从者不拜送也
　　司士归尸侑之俎
　　郑注尸侑尊送其家
　　主人退
　　郑注反于寝也
　　有司彻
　　郑注彻堂上下之荐俎也外賔尸虽堂上妇人不彻
　　若不傧尸【案傧各本作宾据唐石经订正】
　　郑注不傧尸谓下大夫也其牲物则同不得备其礼耳旧説云谓大夫有疾病摄昆弟祭曾子问曰摄主不厌祭不旅不假不绥祭不配布奠于宾宾奠而不举而此备有似失之矣
　　释曰厌祭阳厌也旅旅酬也假嘏主人也绥祭主人堕减黍稷牢肉以祭也配言某妃配也布奠谓主人酬宾奠觯于荐北賔奠谓取觯奠于荐南举举之以行旅酬也此不傧之礼亦具有之
　　则祝侑亦如之
　　郑注谓尸七饭时
　　尸食
　　郑注八饭
　　乃盛俎臑臂肫脡脊横脊短胁代胁皆牢
　　郑注盛者盛于肵俎也此七体羊豕其脊胁皆取一骨也与所举正脊干骼凡十矣肩未举既举而俎犹有六体焉
　　释曰俎有十一体三脊三胁皆二骨既举而三脊三胁各遗一骨
　　鱼七
　　郑注盛半也鱼十有五而俎其一已举必盛半者鱼无足翼于牲象脊胁而已
　　释曰特脊胁亦各盛半
　　腊辩无髀
　　郑注亦盛半也所盛者右体也脊属焉言无髀者云一纯而俎嫌有之古文髀作脾
　　释曰下云摭于鱼腊俎则腊不尽盛亦盛半与鱼同辩者葢辩盛右体也右胫骨五与胁骨三而八前已举右肩今尽盛其余三脊骨亦盛焉俎所存者左胫骨与胁骨八个耳上篇云腊一纯而俎其两髀左祝俎尸俎无髀自明不傧尸之礼髀之所用无文故云无髀以明之
　　卒盛乃举牢肩尸受振祭哜之佐食受加于肵
　　郑注卒已
　　佐食取一俎于堂下以入奠于羊俎东
　　郑注不言鱼俎东主于尊
　　释曰鱼在羊东此俎又奠于鱼东继羊言之耳
　　乃摭于鱼腊俎俎释三个其余皆取之实于一俎以出郑注个犹枚也鱼摭四枚腊摭五枚其所释者腊则短胁正胁代胁鱼三枚而已古文摭为揲
　　释曰祝主人之腊用胫体取于所摭则所释者葢三胁骨
　　祝主人之鱼腊取于是
　　郑注祝主人主妇俎之鱼腊取于此者大夫之礼文待神余也三者各取一鱼其腊主人臂主妇臑祝则骼也与此皆于鼎侧更载焉不言主妇未闻
　　释曰特牲主人主妇祝皆无鱼腊下主妇俎有腊臑此经不言主妇未闻其义或转写脱耳
　　尸不饭告饱主人拜侑不言尸又三饭
　　郑注凡十一饭士九饭大夫十一饭其余十有三饭十五饭
　　佐食受牢举如傧
　　郑注举肺脊
　　释曰傧谓上萹及此萹有宾尸之礼者
　　主人洗酌酳尸宾羞肝皆如傧礼卒爵主人拜祝受尸爵尸荅拜祝酌授尸尸以腊主人亦如傧其绥祭其嘏亦如傧
　　郑注肝牢肝也绥皆当作挼挼读为藏其隋之隋古文为防
　　其献祝与二佐食其位其荐脀皆如傧主妇其洗献于尸亦如傧
　　郑注自尸侑不饭告饱至此与傧同者在上篇
　　主妇反取笾于房中执枣糗坐设之枣在稷南糗在枣南妇赞者执栗脯主妇不兴受设之栗在糗东脯在枣东主妇兴反位
　　郑注枣馈食之笾糗羞笾之实杂用之下宾尸也粟脯加笾之实也反位反主人之北拜送爵位【案送今注疏本讹作还】
　　释曰笾人掌馈食之笾其实枣防加笾之实防脯羞笾之实糗饵
　　尸左执爵取枣糗祝取栗脯以授尸尸兼祭于豆祭祭酒啐酒次宾羞牢燔用俎盐在右尸兼取燔防于盐振祭哜之祝受加于肵卒爵主妇拜祝受尸爵尸荅拜郑注自主妇反取笾【案各本脱取字据经文补】至祝受加于肵此异于傧
　　祝易爵洗酌授尸尸以醋主妇主妇主人之北拜受爵尸荅拜主妇反位又拜上佐食绥祭如傧卒爵拜尸荅拜
</div>
    <div class="pagination">
<a href="仪礼集释_page82.html">上一页</a><span>...</span><a href="仪礼集释_page78.html">78</a><a href="仪礼集释_page79.html">79</a><a href="仪礼集释_page80.html">80</a><a href="仪礼集释_page81.html">81</a><a href="仪礼集释_page82.html">82</a><span class="current-page">83</span><a href="仪礼集释_page84.html">84</a><a href="仪礼集释_page84.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
