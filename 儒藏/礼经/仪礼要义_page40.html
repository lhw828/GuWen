<!DOCTYPE html>
<html>
<head>
    <meta charset="UTF-8">
    <title>仪礼要义 - 第 40 页/共 43 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>仪礼要义 - 第 40 页/共 43 页</h1>
    <div class="content">　　宾奠觯拜长兄弟答拜賔立卒觯酌于其尊　释曰以其旅酬无筭爵以饮者酌已尊酬人之时酌彼尊是各自其酒故无筭爵宾弟子及兄弟弟子举觯于其长各酌于其尊也
　　为加爵者作止爵礼杀并作
　　为加爵者作止爵如长兄弟之仪　释曰前众宾之长为加爵如初爵止今还使为加爵者作止爵也故云如长兄弟之仪云于旅酬之间言作止爵明礼杀并作者此决上文宾三献爵止郑注云三献礼成欲神恵之均于室中是以奠而待之故有室中主人主妇致爵讫乃三献作止爵此众宾长为加爵如初爵止郑注云尸爵止者欲神恵之均于在庭而堂下庭中行旅酬未讫为加爵者作止爵故郑注云礼杀并作也
　　尸爵亦得为神恵无筭爵非神恵
　　宾弟子及兄弟弟子洗各酌于其尊云云举觯于其长释曰自此尽爵无筭论二觯并行无筭爵之事云奠
　　觯进奠之于荐右非神恵也者案上尊两壶于阼阶东加勺南柄西方亦如之郑注云为酬賔及兄弟行神恵至此云非神恵者彼三献止爵欲得神恵均于室中众宾长为加爵止爵者欲神恵均于在庭故止爵行旅酬虽以尸而奠爵待之亦得为神恵至此别为无筭爵在下自劝故得为非神恵故奠于荐右同于生人饮酒
　　凡堂下皆北面凡拜受送皆北面
　　云凡堂下拜亦皆北面者前主人酬賔弟子举于其长行旅酬及无筭爵兄弟弟子賔弟子举觯皆北面则知凡堂下虽不见面位者皆北面拜可知云凡賔以下至于私人拜受送皆北面故云凡也
　　此言利即前佐食少牢两见其名
　　利洗散献于尸酢及祝如初仪降实散于篚　释曰自此尽西序下论佐食献尸祭祀毕之事云利佐食也言利以今进酒也者利与佐食乃有二名者以上文设俎啓防尔敦之时以黍稷为食故名佐食今进以酒酒所以供飬故名利利即养也故郑云以今进酒也若然少牢名佐食上利执羊俎下利执豕俎者大夫礼文故即两见其名
　　祭毕祝告利成礼有阶上堂下之异
　　祝东面告利成　释曰少牢云主人出立于阼阶上南面祝出立于西阶上东面祝告曰利成此户外告利成彼阶上告利成以尊者稍逺于尸若天子诸侯礼毕于堂下告利成故诗楚茨云礼仪既备钟鼓既戒孝孙徂位工祝致告郑注云钟鼓既戒戒诸在庙中者以祭礼毕孝孙徃位堂下西面位也祝于是致孝孙之意告尸以利成是尊者告利成逺所尸也云不言礼毕于尸间之嫌者间间暇无事若言礼毕则于尸间暇无事有发遣尸之嫌故直言利成而已也
　　尸谡主人降前尸出庙
　　尸谡祝前主人降　释曰引少牢者证大夫礼主人立位与士不同又证前尸出庙之事云前尸之仪士虞礼备矣者彼有室中出户降阶出庙前尸之事
　　彻庶羞不入于房而设于序以拟燕
　　彻庶羞设于西序下注为将馂去之庶羞主为尸非神馔也尚书传曰宗室有事族人皆侍终日大宗已侍于宾奠然后燕私燕私者何也已而与族人饮也此彻庶羞置西序下者为将以燕饮与然则自尸祝至于兄弟之庶羞宗子以与族人燕饮于堂内賔宗妇之庶羞主妇以燕饮于房　释曰知非神馔而云为尸者以其尸三饭后始荐庶羞故彻之乃馂也凡馂者尸馂鬼神之余祭者馂尸之余义取鬼神之恵徧朝中庶羞非鬼神恵故不用也引尚书已下者是彼康诰传文大宗已侍于宾奠者或有作或有作暮者皆误以奠为正也引之者证彻庶羞不入于房而设于西序下以拟燕故也必知祭有燕者案楚茨诗云鼓钟送尸下云备言燕私郑注云祭祀毕归賔客之俎同姓则留与之燕所以尊賔客亲骨肉也其上大夫当日傧尸安有燕故有司彻上大夫云主人退注云反于寝也是无燕私若下大夫不傧尸与此士礼同亦当有燕也云与者以经直言设于序下不言燕疑之引书传为证有燕故言与以疑之也云然则自尸祝以下知义如此者以兄弟受献于堂上主妇内賔受献于房中尸出之后堂房无事故知燕时男子在堂妇人在房可也
　　庙中分神恵犹君恵徧境内
　　筵对席佐食分簋铏　释曰自此尽尸外西面论嗣子共长兄弟对馂之事云敦有虞氏之器者大夫异姓既用异代之器故少牢特牲皆用敦则同姓之士当同周制周制用簋故经言分簋馂是鬼神之恵徧庙中若国君之恵徧境内是可以观政之事
　　祝命佐食彻阼俎改馔西北隅为阳厌
　　祝命彻阼俎豆笾设于东序下　释曰自此尽毕出论彻荐俎改设馔于西北隅为阳厌之事云祝命彻阼俎者是佐食彻之当彻阼俎之时堂下宾兄弟俎毕出故下文云佐食彻阼俎堂下俎毕出是也若然祝命彻阼俎时堂下俎毕出又退在下者欲见先彻室内俎乃彻堂下是以祝命佐食彻阼俎及豆笾又祝自执俎以出又宗妇彻祝豆笾入于房即佐食改馔西北隅是以作经并説室内行事乃到本云上佐食彻阼俎时堂下俎毕出也云命命佐食者此命命使彻阼俎下文云佐食彻俎故知
　　宗妇彻入房为主妇将燕内宾
　　宗妇彻祝豆笾入于房彻主妇荐俎　释曰宗妇不彻主人豆笾而彻祝豆笾入房者为主妇将用之为燕祝两豆笾而主妇用之者祝接神尸之类主妇燕姑姊妹及宗女宜行神恵故主人以荐羞并及祝庶羞燕宗人于堂主妇以祝笾豆用之燕内宾于房是其事也云宗妇既并彻彻其卑者以宗妇不彻主人笾豆而彻祝与主妇是彻其卑者
　　当室之白阳厌尸未入直饫神隂厌
　　佐食彻尸荐俎敦设于西北隅几在南厞用筵纳一尊佐食阖牗户降注厞隐也不知神之所在或诸逺人乎尸谡而改馔为幽闇庶其飨之所以为厌饫少牢馈食礼曰南面而馈之设此所谓当室之白阳厌也则尸未入之前为隂厌矣曽子问曰殇不备祭何谓隂厌阳厌也　释曰云不知神之所在或诸逺人乎礼记郊特牲之文彼论正祭与绎祭之事此为阳厌引之者欲见孝子求神非一处故先为隂厌后为阳厌之事也引少牢者见彼大夫礼阳厌南面此士礼东面虽面位不同当室之白则同案曽子问庶殇为阳厌之事故彼云凡殇与无后者祭于宗子之家当室之白尊于东房是谓阳厌郑注云当室之白谓西北隅得户之明者也凡言厌者谓无尸直厌饫神故郑云则尸未入之前为隂厌矣谓祭于奥中不得户明故名隂厌对尸谡之后改馔于西北隅为阳厌以向户明故为阳厌也引曽子问云殇不备祭何谓隂厌阳厌者彼上文孔子曰有隂厌有阳厌谓宗子有隂厌无阳厌凡殇有阳厌无隂厌曽子言谓殇死隂厌阳厌具有故问孔子孔子引宗子一有隂厌凡殇一有阳厌引之证成人隂厌阳厌并有之义也
　　凡主人拜送賔賔不答拜
　　祝告利成降出主人降即位宗人告事毕賔出主人送于门外再拜注拜送宾也凡去者不答拜　释曰云凡去者不答拜者云凡摠解诸文主人拜送賔皆不答拜郑注乡饮酒云礼有终是也若賔答拜是更崇新敬礼故不答也
　　众宾自彻俎而出宾俎有司彻归之
　　佐食彻阼俎堂下俎毕出注唯宾俎有司彻归之郑所以知归宾俎者正见賔出主人送于门外再拜明賔不自彻俎主人使归之若助君祭必自彻其俎郑注曲礼大夫以下或使人归之是以孔子世家云鲁郊不致燔俎于大夫孔子不税冕而行士大夫家尊宾则使归之自余亦自彻而去也
　　记以特牲馈食上下始终皆朝服
　　记特牲馈食其服皆朝服冠缁带缁韠　释曰此退冠在朝服下者欲令近缁色士冠在朝服上从而正也云皆者谓賔及兄弟筮日筮尸视濯亦端者见上经云筮日主人冠端子姓兄弟如主人之服有司羣执事如兄弟服筮尸云如求日之仪至于视濯又不见异服故知皆端至祭日夙兴云主人服如初初即端明其余亦如初是朝服可知是以此注云皆者谓宾及兄弟也云朝服者诸侯之臣与其君日视朝之服大夫以祭者案玉藻云诸侯朝服以日视朝下少牢云主人朝服是也
　　爵觚觯角散之大小贵贱
　　篚在洗西南顺实二爵二觚四觯一角一散注顺从也言南从统于堂也二爵者为宾献爵止主妇当致也二觚长兄弟酬众宾长为加爵二人班同宜接并也四觯一酌奠其三长兄弟酬宾卒受者与賔弟子兄弟弟子举觯于其长礼杀事相接礼器曰贵者献以爵贱者献以散尊者举觯卑者举角旧説云爵一升觚二升觯三升角四升散五升　释云礼器曰贵者献以爵者谓賔长献尸主人致爵于主妇是也贱者献以散上利洗散是也尊者举觯谓若酌奠之及长兄弟酬賔之等是也卑者举角谓主人献用角郑云下大夫也则大夫尊用爵士卑用角是也引旧説者爵觚已下升数无正文韩诗虽有升数亦非正经故引旧説为证也
　　内兄弟南上北上取曲礼主妇南面
　　内賔立于其北东面南上宗妇北堂东面北上注二者所谓内兄弟内賔姑姊妹也宗妇族人之妇其夫属于所祭为子孙或南上或北上宗妇宜统于主妇主妇南面北堂中房而北　释曰言所谓者上经云主人洗献内兄弟于房中知献众兄弟之仪是也云其夫属于所祭为子孙者以其在父行则谓之为母今言宗妇则其夫属于所祭死者之子孙之妻皆称妇也云或南上或北上云内賔姑姊妹賔客之类南上自取曲礼云东乡西乡以南方为上宗妇虽东乡取统于主妇故北上主妇南面故也云北堂中房而北者谓房中半已北为北堂也
　　爨者老妇之祭非火神燔柴失之
　　尸卒食而祭饎爨雍爨注旧説云宗妇祭饎爨亨者祭雍爨云亨者则周礼亨人之官其职主实镬水爨亨之事以供外内饔故使之祭饔爨也云用黍肉而已无笾豆俎者亦约礼器云盆瓶知之引礼器者案彼云孔子曰臧文仲焉知礼燔柴于奥郑注云奥当为爨字之误也或作灶礼尸卒食而祭饎爨饔爨也时人以为祭火神乃燔柴又云夫爨者老妇之祭也盛于盆尊于瓶注云老妇先炊者也盆瓶炊器也明此祭先炊非祭火神燔柴似失之引之者证祭爨之事也
　　宾送尸出门若有傧尸则尸出不送
　　宾从尸俎出庙门乃反位注从尸送尸也云士之助祭终其事也者谓送尸为终其事既送尸为终其事则更无傧尸之礼若上大夫有傧尸者尸出宾不送以其事终于傧尸故也
　　俎不言所折骨体略言殽脀又略
　　众宾及众兄弟内宾宗妇若有公有司私臣皆殽脀注又略此所折骨直破折余体可殽者升之俎一而已不备三者贱祭礼接神者贵凡骨有肉曰殽祭统曰凡为俎者以骨为主贵者取贵骨贱者取贱骨贵者不重贱者不虚示均也俎者所以明恵之必均也善为政者如此故曰见政事之均焉公有司亦士之属命于君者也私臣自己所辟除者　释曰云又略者上文长兄弟及宗人直言折不言所折骨体已是略此又不言折而言殽脀是又略也言此所折骨值有余体即破之可也云祭礼接神者贵者谓长兄弟及宗人已上俎皆三皆有哜肺以接神及尸贵故三体不止接神象所接尸者亦贵可知自众宾以下折体而已不接尸神贱无献故也宗人虽不献执巾以授尸亦名接尸也
　　祭祀有上事者贵之献在后者贱
　　公有司献在众宾后私臣献在兄弟后故云献在后者贱也云祭祀有上事者贵之者谓众宾兄弟次宾之卑得献众宾择取公有司可执事者谓前举鼎匕载羞从献众宾择取公有司酬爵之属如此者门外在有司羣执事中入门列在东面为众宾余者在门西位也兄弟虽无上事亦皆在西面位族亲故也私臣献在兄弟后者职贱公有司在众宾后不执事贱于执事者故曰有上事者贵之宗人献与旅齿于众宾则公有司为之佐食于旅齿于兄弟则私臣之中择为宾使为佐食也是以前文佐食北面立于中庭注云佐食宾佐尸食者是也
　　君赐爵有爵则以官无爵从昭穆
　　案祭统云凡赐爵昭为一穆为一昭与昭齿穆与穆齿凡羣有司皆以齿此之谓长防有序此不见昭穆位者主人众兄弟非昭穆乎故彼注昭穆犹特牲少牢馈食之礼主人之众兄弟也羣有司犹众宾下及执事者君赐之爵谓若酬之是也若其有爵者则以爵序之何故然也案文王世子其在外朝则以官其在宗庙之中则如外朝之位宗人授事以爵以官是不以姓其献之亦以官故祭统云尸饮五君洗玉爵献卿尸饮七以瑶爵献大夫尸饮九以散爵献士及羣有司皆以齿明尊卑之等是也其酬盖因此位而昭穆得献盖依少牢下篇主人洗升酌献兄弟阼阶上注云兄弟长防立饮贱不别大夫之宾尊于兄弟又曰辩受爵其位在洗东西面北上升受爵其荐脀设于其位注云先着其位于上乃后云荐脀设于其位明位初在是也此中皆无爵者以此二者差之知无爵者从昭穆有爵者则以官矣宾主相酬主常在东同在賔中则尊右
　　宾酬长兄弟长兄弟在右长兄弟酬众宾长自左受旅如初是宾主相酬主人常在东其同在宾中则受酬者在左若乡饮酒宾酬主人主人立于宾东主人酬介介立于主人之西其众宾受介酬者自介右郑注云尊介使不失故位众受酬者受自左异其义也賔主相酬各守其位不以尊卑变同类之中受者于左尊右也
　　主妇俎觳折谓分后右足为俎
　　主妇俎觳折注觳后足折分也　释曰案既夕记云明衣裳长及觳郑注云觳足跗也是后足也云分后右足以为佐食俎者少牢主妇用左臑此士妻辟之不用左臑用后右足不用后左足太卑
　　鱼十有五象月盈尊卑俎同
　　鱼十有五注鱼水物以头枚数隂中之物取数于月十有五日而盈少牢馈食亦云十有五而俎尊卑同此所谓经而等也

　　仪礼要义卷四十六
　　钦定四库全书
　　仪礼要义卷四十七
　　宋　魏了翁　撰
　　少牢馈食礼一
　　郑以少牢馈食为诸侯之卿大夫礼
　　少牢馈食礼第十六　释曰郑知诸侯之卿大夫者曲礼下云大夫以索牛用大牢是天子卿大夫明此用少牢为诸侯之卿大夫可知宾尸是卿不宾尸为下大夫为异也
　　养牛羊曰刍犬豕曰豢豕亦称牢
　　少牢馈食之礼　释曰自此尽如初仪论卿大夫祭前十日先筮日之事云礼将祭祀必先择牲系于牢而刍之者案周礼地官充人职云掌系祭祀之牲牷祀五帝则系于牢刍之三月享先王亦如之注云牢闲也必有闲者防禽兽触齧养牛羊曰刍三月一时节气成案楚语诸侯卿大夫等虽不得三月亦皆有养牲之法故郑据焉言刍之唯据羊若犬豕则曰豢故地官槁人职云掌豢祭祀之犬乐记亦云豢豕作酒非以为祸不言豕曰豢文略也云羊豕曰少牢者对三牲具为大牢若然豕亦有牢称故诗公刘云执豕于牢下经云上利升牢心舌注云牢羊豕也是豕亦称牢也但非一牲即得牢称一牲即不得牢名故郊特牲与士特牲皆不言牢
　　内事谓冠昏祭祀外事征伐巡守等
　　日用丁巳取其自丁寜变改
　　日用丁巳　释曰云内事用柔日曲礼文彼云外事以刚日内事以柔日内事谓冠昏祭祀出郊为外事谓征伐巡守之等若然甲丙戊庚壬为刚日乙丁己辛癸为柔日今直言丁巳者郑云取其令名自丁寜自变改皆为谨敬之义故也云必先诹此日明日乃筮者以其举事尚朝旦不可今日谋日即筮是以此文云日用丁巳乃云筮旬有一日是别于后日乃筮也
　　筮旬有一日筮之日即齐
　　筮旬有一日　释曰知旬十日者此云旬有一日以先月下旬之己筮来月上旬之己者除后己之前通前己为十日十日为齐后巳日则祭若然筮日即齐乃可故下文筮日即云乃戒官不云厥明也郑直云下旬巳上旬己据用己一日而言若用丁言先月下旬丁筮来月上旬丁若丁己之外辛乙之等皆然郑必言来月上旬不用中旬下旬者吉事先近日故也
　　筮祭冠用祭服他事则否
　　筮于庙门之外主人朝服西面于门东　释曰主人朝服者为祭而筮还服祭服是以上篇特牲筮亦服祭服端以此而言天子诸侯为祭卜筮亦服祭服案司服云享先王则衮冕祭义云易抱南面天子衮冕北面虽有明知之心必进断其志焉是为祭而卜还服祭服则诸侯为祭卜筮服祭服可知若为他事卜筮则异于此孝经注云卜筮冠皮弁衣素积百王同之不改易士冠主人朝服注云尊蓍之道
　　日用丁亥举一以况余或他亥亦可
　　主人曰孝孙某来日丁亥用荐岁事于皇祖伯某以某妃配某氏尚飨　释曰云丁未必亥也直举一日以言之耳者以日有十辰有十二以五刚日配六阳辰以五柔日配六隂辰若云甲子乙丑之等以日配辰丁日不定故云丁未必亥经云丁亥者不能具载直举一日以丁当亥而言余或以己当亥或以丁当丑此等皆得用之也云禘于大庙礼曰日用丁亥者大戴礼文引之证祭用丁亥之义也云不得丁亥则己亥辛亥亦用之者郑云此吉事先近日唯用上旬若上旬之内或不得丁己以配亥或上旬之内无亥以配日则余隂辰亦用之故春秋宣八年经书辛巳有事于大庙文二年经书八月丁卯大事于大庙昭十五年经书二月癸酉有事于武宫桓十四年乙亥尝此等皆不独用丁巳之日与亥辰也云无则苟有亥焉可也者此即乙亥是也必湏亥者案月令云乃择元辰天子乃耕注云元辰盖郊后之吉亥也隂阳式法亥为天仓祭祀所以求福宜稼于田故先取亥上旬无亥乃用余辰
　　荐岁事于皇祖伯某郑云且字非五十字
　　云伯某且字也者以某在伯下若某在子上者某是伯仲叔季以某且字不得在子上故也云大夫或因字为諡者谓因二十冠而字为諡知者以某且字者观徳明功若五十字人人皆有非功徳之事故知取二十字为諡也春秋者案隠八年左氏传云无骇卒羽父请諡与族公问族于众仲众仲对曰天子建徳因生以赐姓胙之土而命之氏诸侯以字为諡因以为族公命以字为展氏彼无骇之祖公子展以展为諡在春秋前其孙无骇取以为族故公命为展氏若然无骇赐族不赐諡引之者大夫有因字为諡证伯某某或且字有諡者即某为諡也此经云伯某是正祭之称也若时有告请及非常祭祀则去伯直云且字言某甫则聘礼赐饔唯羮饪筮一尸若昭若穆仆为祝祝曰孝孙某荐嘉礼于皇祖某甫是也若卿大夫无諡正祭与非常祭一皆言五十字在子上与士正祭礼同则云某子故聘礼记云皇考某子是也特牲士礼无諡正祭称皇考某子若士告请之祭则称且字故士虞记云适尔皇祖某甫
　　左执筮右手下韇击筮
　　史曰诺西面于门西抽下韇左执筮右兼执韇以击筮释曰左执筮及下云击筮筮者皆是蓍以其用蓍为
　　筮因名蓍为筮云兼执韇者上文已用右手抽上韇此经又用右手下韇是二韇兼执之也云易曰蓍之徳圆而神者郑彼注云蓍形圆而可以立变化之数故谓之神也引之者证蓍有神故击而动之也
　　主人命筮史述命同辞命述命异
　　遂述命曰假尔大筮有常孝孙某来日丁亥用荐云云云遂述命者史既受主人命乃右还向阈外西面遂述上主人之辞谓之述命述命讫乃连言曰假尔大筮有常此是即席西面命筮与述命同为一辞者对士丧礼卜葬日云不述命若述命即与即席西面命异异者郑注云述命命异重威仪多也对此大夫少牢述命命筮同筮轻威仪少为文也云常吉凶之占繇者谓应凶告吉应吉告凶则不常繇辞则占之长若易之爻辞
　　若不吉则及逺日至下旬丁巳不吉则止
　　若不吉则及逺日又筮日如初　释曰云逺日后丁若后己者案上曲礼云丧事先逺日吉事先近日近日即上旬丁巳是也若上旬丁巳不吉则至上旬又筮中旬丁巳不吉至中旬又筮下旬丁巳不吉则止不祭以其卜筮不过三也是以郑云后丁若后巳也
　　大夫筮尸后宿尸戒尸士有宿无戒
　　宿注宿读为肃进也古文作羞自此尽改筮尸论筮尸宿尸及宿诸官之事云大夫尊仪益多者其大夫宿戒两有士有宿而无戒
　　尸神象故主人肃祝摈
　　吉则乃遂宿尸祝摈　释曰云筮吉又遂肃尸重尸也者以其诸官一肃云祝为摈者尸神象者决前筮尸时皆主人出命至此使祝摈以尸是神象故使祝摈也案特牲使宗人摈主人辞又有祝共传命者士卑不嫌两有与人君同此大夫尊下人君故阙之唯有祝摈而已又此尸不言出门面位案特牲主人宿尸时尸如主人服出门左西面郑注云不敢南面当尊则大夫之尸尊尸出门径南面故主人与尸皆不在门东门西也
　　凡宾去皆拜送尸尊送主人揖不拜
　　主人再拜稽首祝告曰孝孙某来日丁亥用荐岁事于皇祖伯某以某妃配某氏敢宿告尸以主人为此事来肃尸拜许诺主人又再拜稽首主人退尸送揖不拜尸不拜者尸尊　释曰凡宾主之礼宾去主人皆拜送今云尸送揖不拜者以大夫尸尊故也
　　宗人北面请祭期大夫尊有君道
　　主人门东南面宗人朝服北面请祭期主人曰比于子宗人曰旦明行事释曰言比次早晏者一日一夜辰有十二冬日夏夜长短不同是以推量比次日辰之早晏也云主人不西面者大夫尊于诸官有君道也者决特牲主人门外西面士卑于属吏无君道
　　特牲视牲视杀别日此同日君亦别日
　　明日主人即位于庙门之外云云牲北首东上司马刲羊司士击豕宗人告备　释曰自此尽东荣论视濯之事案特牲视牲与视杀别日今少牢不言视牲直言刲击告备乃退者省比大夫礼视牲告充即刲击杀之下人君士卑不嫌故异日矣必知人君视杀别日者大宰职云及执事眡涤濯及纳亨賛王牲事注云纳亨纳牲将告杀谓乡祭之晨既杀以授亨人又云及祀之日賛玉币爵之事注云日旦明也是其视牲与杀别日案祭义云君牵牲穆答君卿大夫序从既入门丽于碑卿大夫而毛牛尚耳诸侯礼杀于门内此大夫与特牲士皆杀于门外者辟人君
　　司马以火官刲羊而击豕乃非司空
　　云尚书传曰羊属火豕属水者此尚书大传文引之者解司马刲羊以其司马火官还使刲羊羊属火故也案周礼郑注司空奉豕司士乃司马之属官今不使司空者诸侯犹兼官大夫又职职相兼况士无官仆为司马司士兼其职可知
　　雍爨羊豕鱼腊之灶凡摡陈之告挈
　　雍人摡鼎匕俎于雍爨雍爨在门东南北上　释云雍人掌割亨之事者周礼饔人职文云凡摡者皆陈之而后告挈者案特牲视濯时皆陈之视讫告挈此亦当然注羊豕鱼腊皆有灶灶西有镬
　　廪人掌米入故摡器于廪爨
　　廪人摡甑甗匕与敦于廪爨廪爨在雍爨之北　释曰云廪人掌米入之藏者周礼地官廪人职文以其谷入仓人米入廪人故也云甗如甑一孔者案冬官陶人职云甗实二鬴厚半寸唇寸甑实二鬴厚半寸唇寸七穿郑司农云甗无底甑以其无底故以一孔解之云匕所以匕黍稷者也者上雍人云匕者所以匕肉此廪人所掌米故云匕黍稷也
　　鼎五在羊豕镬之西鱼腊与肤统于牲
　　羮定雍人陈鼎五三鼎在羊镬之西二鼎在豕镬之西释曰自此尽箪巾于西阶东论鼎及豆笾盘匜等之
　　事云鱼腊从羊肤从豕统于牲者案公食大夫云甸人陈鼎郑注云甸人冡宰之属兼亨人者此大夫雍人陈鼎者周礼甸人掌供薪烝与亨爨聨职相通是以诸侯无亨人故甸人陈鼎此大夫又无甸人故使雍人与亨人聨职故亨人云职外内饔之爨亨故使饔人也云鱼腊从羊肤从豕者上文摡鼎时郑云羊豕鱼腊皆有灶今陈鼎宜各当其镬此三鼎在羊镬之西二鼎在豕镬之西故云鱼腊从羊肤从豕也其实羊豕鱼腊各有镬也此直有羊豕言皆有镬前注何知鱼腊皆有灶案士虞礼云侧亨于庙门外之右东面鱼腊爨在庙门外东南
　　豕肠胃不实于鼎肤胁革肉
　　云豕无肠胃君子不食溷腴者礼记少仪文伦肤九知胁革肉者下文云肤九而俎亦横载革顺故知肤者是胁革肉伦择也
　　凡设水用叠沃盥用枓佗文不具
　　司宫设罍水于洗东有枓设篚于洗西南肆　释曰云凡设水用罍沃盥用枓礼在此也者言凡摠仪礼一部内用水者皆须罍盛之沃盥水者皆用枓为之郑言礼在此者以士冠礼直言水在洗东士昏礼亦直言水在洗东乡饮酒特牲记亦云然皆不言罍器亦不云有枓其燕礼大射虽云罍水又不言有枓故郑注摠云凡此等设水用罍沃盥用枓其礼具在此故余文不具省文之义也
</div>
    <div class="pagination">
<a href="仪礼要义_page39.html">上一页</a><span>...</span><a href="仪礼要义_page35.html">35</a><a href="仪礼要义_page36.html">36</a><a href="仪礼要义_page37.html">37</a><a href="仪礼要义_page38.html">38</a><a href="仪礼要义_page39.html">39</a><span class="current-page">40</span><a href="仪礼要义_page41.html">41</a><a href="仪礼要义_page42.html">42</a><a href="仪礼要义_page43.html">43</a><a href="仪礼要义_page41.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
