<!DOCTYPE html>
<html>
<head>
    <meta charset="UTF-8">
    <title>仪礼述注 - 第 19 页/共 71 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>仪礼述注 - 第 19 页/共 71 页</h1>
    <div class="content">　　主人坐祭不啐酒
　　注曰辟正主也未荐者臣也
　　不拜酒不告防
　　注曰主人之义
　　遂卒爵兴坐奠爵拜执爵兴賔答拜主人不崇酒以虚爵降奠于篚
　　注曰崇充也不以酒恶谢賔甘美君物也
　　賔降立于西阶西
　　注曰既受献矣不敢安盛
　　射人升賔賔升立于序内东面
　　注曰东西墙谓之序大射礼曰摈者以命升賔
　　主人盥洗象觚升实之东北面献于公
　　注曰象觚觚有象骨饰也取象觚者东面
　　公拜受爵主人降自西阶阼阶下北面拜送爵士荐脯醢膳宰设折俎升自西阶
　　注曰荐进也大射礼曰宰胥荐脯醢由左房○疏曰凡此篇内公应先拜者皆后拜之尊公故也是以下举旅行酬皆受酬者先拜公乃答拜此公先拜受爵者受献礼重故也
　　公祭如賔礼膳宰赞授肺不拜酒立卒爵坐奠爵拜执爵兴
　　注曰凡异者君尊变于賔也
　　主人答拜升受爵以降奠于膳篚○更爵洗升酌膳酒以降酢于阼阶下北面坐奠爵再拜稽首公答再拜注曰更爵者不敢袭至尊也○疏曰袭因也不敢因君之爵
　　主人坐祭遂卒爵再拜稽首公答再拜主人奠爵于篚主人盥洗升媵觚于賔酌散西阶上坐奠爵拜賔降筵北面答拜
　　注曰媵送也读或为举也酌散者酌方壶酒也于膳为散○疏曰按前受献讫立于序内以来未有升筵之事言降筵者葢误
　　主人坐祭遂饮賔辞卒爵拜賔答拜
　　注曰辞者辞其代君行酒不立饮也此降于正主酬也
　　主人降洗賔降主人辞降賔辞洗卒洗揖升不拜洗注曰不拜洗酬而礼杀
　　主人酌膳賔西阶上拜
　　注曰拜者拜其酌已
　　受爵于筵前反位主人拜送爵賔升席坐祭酒遂奠于荐东
　　注曰遂者因坐而奠不北面也奠之者酬不举也○疏曰乡饮酒乡射主人酬賔皆主人实觯席前北面賔始西阶上拜此及大射主人始酌膳时賔已西阶上拜者以其燕礼大射皆是主人代君劝酒其賔是臣急承君劝不敢安暇故先拜也主人又不坐奠于荐西賔祭讫遂南面奠于荐东不北面奠也
　　主人降复位賔降筵西东南面立
　　注曰賔不立于序内位弥尊也位弥尊者其礼弥卑记所谓一张一弛者是之类与○疏曰案上初賔得献降升之时序内立是不敢近賔席是礼尊而賔卑至此酬讫立于席西是賔位弥尊礼渐杀故云弥卑也献时为盛是一张也酬时为杀是一弛也
　　小臣自阼阶下请媵爵者公命长
　　注曰命长使选卿大夫之中长幼可使者
　　小臣作下大夫二人媵爵
　　注曰作使也卿为上大夫不使之者为甚尊
　　媵爵者阼阶下皆北面再拜稽首公答再拜
　　注曰再拜稽首拜君命也
　　媵爵者立于洗南西面北上序进盥洗角觯升自西阶序进酌散交于楹北降阼阶下皆奠觯再拜稽首执觯兴公答再拜
　　注曰序次第也犹代也楹北西楹之北也交而相待于西阶上既酌右还而反往来以右为上○疏曰西楹之北者二大夫盥手洗爵讫先者升西阶由西楹之北向东楹之西东面酌酒讫右还由西楹北向西阶上北面后者升西阶亦由西楹之北向东楹之西酌酒讫亦由西楹之北西阶上北面相待乃次第而降以右为上者谓在洗南西面及阶上北面时先者在右地道尊右故也
　　媵爵者皆坐祭遂卒觯兴坐奠觯再拜稽首执觯兴公答再拜媵爵者执觯待于洗南
　　注曰待君命也
　　小臣请致者
　　注曰请使一人与二人与优君也
　　若君命皆致则序进奠觯于篚阼阶下皆再拜稽首公答再拜媵爵者洗象觯升实之序进坐奠于荐南北上降阼阶下皆再拜稽首送觯公答再拜
　　注曰序进往来由尊北交于东楹之北奠于荐南不敢必君举也大射礼曰媵爵者皆退反位○疏曰酌酒奠于君所故交于东楹之北以其酒尊所陈在东楹之西西向而陈其尊有四并执幂者在南不得南头以之君所又唯君面尊若西面酌酒则背君故先酌者东面酌讫由尊北又楹北往君所奠讫右还而反后酌者亦于尊北又于楹北与反者而交先者于南西过后者于北东行奠讫亦右还而反相随降自西阶也
　　公坐取大夫所媵觯兴以酬賔賔降西阶下再拜稽首公命小臣辞賔升成拜
　　注曰兴以酬賔就其阶而酬之也升成拜复再拜稽首也先时君辞之于礼若未成然○疏曰取觯者取上楹北觯賔降拜不于阼阶下而言西阶下故知公在賔西阶上也凡臣于君虽为賔与君相酬受爵不敢拜于堂上皆拜于堂下若君辞之闻命即升若堂下拜讫升复再拜稽首所以然者以堂下再拜而君辞之若未成然故复升堂再拜稽首以成之若堂下未拜之间闻命则升升乃再拜稽首则不言升成拜即下经云小臣辞賔升再拜稽首郑注不言成拜者为拜故下实未拜是也凡臣拜于君有三等初受献拜于堂下或亲辞或遣小臣辞成与不成如上説至于酬酒虽下堂拜未即拜待君辞即所云为拜故下实未拜者礼杀也此篇末无筭爵受公赐爵者皆下席堂上拜稽首不堂下拜者礼末又轻于酬时
　　公坐奠觯答再拜执觯兴立卒觯賔下拜小臣辞賔升再拜稽首
　　注曰不言成拜者为拜故下实未拜也下未辄拜礼杀也此賔拜于君之左不言之者不敢敌偶于君
　　公坐奠觯答再拜执觯兴賔进受虚爵降奠于篚○易觯洗
　　注曰君尊不酌故也凡爵不相袭者也于尊者言更自敌以下言易更作新易有故之辞进受虚爵尊君也不言公酬賔于西阶上及公反位者亦尊君空其文也
　　公有命则不易不洗反升酌膳觯下拜小臣辞賔升再拜稽首
　　注曰下拜下亦未拜凡下未拜有二或礼杀或君亲辞则闻命即升升乃拜是以不言成拜○疏曰云凡下未拜有二礼杀者谓若此酬时也或君亲辞者谓若公食大夫云公拜至賔降西阶东北面答拜公降一等辞賔升阶上北面再拜稽首是阶下末拜不得言升成拜也
　　公答再拜
　　注曰拜于阼阶上也于是賔请旅侍臣○疏曰案下记云凡公所酬既拜请旅侍臣大射于此时賔请旅于诸臣此不言者文不具故记人辨之
　　賔以旅酬于西阶上
　　注曰旅序也以次序劝卿大夫饮酒
　　射人作大夫长升受旅
　　注曰言作大夫则卿存矣长者尊先而卑后○疏曰长者尊先而卑后者君酬賔賔酬旅三卿三卿徧次第至五大夫大夫徧不及士
　　賔大夫之右坐奠觯拜执觯兴大夫答拜
　　注曰賔在右者相饮之位
　　賔坐祭立饮卒觯不拜
　　注曰酬而礼杀
　　若膳觯也则降更觯洗升实散大夫拜受賔拜送注曰言更觯卿尊也
　　大夫辩受酬如受賔酬之礼不祭卒受者以虚觯降奠于篚
　　注曰卒犹后也大射礼曰奠于篚复位
　　主人洗升实散献卿于西阶上
　　注曰酬而后献卿别尊卑也饮酒成于酬也○疏曰此酬非谓寻常献酬乃是君为賔举旅行酬以其主人献君君酢主人主人不敢酬君故使二大夫媵爵于公以当酬处所以覆献也但君恩既大为賔举旅饮酒之礼成于酬故酬辩乃献卿以君尊卿卑是以君礼成卿乃得献故云别尊卑也
　　司宫兼卷重席设于賔左东上
　　注曰言兼卷则每卿异席也重席重蒲筵缁布纯也卿坐东上统于君也席自房来○疏曰公食记曰宰夫筵出自东房
　　卿升拜受觚主人拜送觚卿辞重席司宫彻之
　　注曰彻犹去也重席虽非加犹为其重累去之辟君也○疏曰公食大夫蒲筵缁布纯加萑席纯有两种席故称加此一种席重设之故曰重席非加辞之者以两重似君故辞以辟之
　　乃荐脯醢卿升席坐左执爵右祭脯醢遂祭酒不啐酒降席西阶上北面坐卒爵兴坐奠爵拜执爵兴主人答拜受爵卿降复位
　　注曰不酢辟君也卿无俎者燕主于羞
　　辩献卿主人以虚爵降奠于篚射人乃升卿卿皆升就席○若有诸公则先卿献之如献卿之礼
　　注曰诸公者谓大国之孤也孤一人言诸者容牧有三监
　　席于阼阶西北面东上无加席
　　注曰席孤北面为其大尊屈之也亦因阼阶西位近君近君则屈亲宠苟敬私昵之坐
　　小臣又请媵爵者二大夫媵爵如初
　　注曰又复
　　请致者若命长致则媵爵者奠觯于篚一人待于洗南长致致者阼阶下再拜稽首公答再拜
　　注曰命长致者公或时未能举自优暇也
　　洗象觯升实之坐奠于荐南降与立于洗南者二人皆再拜稽首送觯公答再拜
　　注曰奠于荐南者于公所用酬賔觯之处二人俱拜以其共劝君○杨氏曰今按经云二大夫媵爵如初谓如前下大夫二人媵爵时之礼也然有同亦有异前二人媵爵此亦二人媵爵故序进酌散交于两楹之北降阼阶下奠觯卒觯再拜稽首执觯待于洗南是则同前小臣请致者君命皆致故序进酌膳奠于荐南与后者交于东楹之北降而之阼阶下再拜稽首送觯此则不然君命长致故一人待于洗南惟长一人进酌膳奠于荐南降而之阼阶下与二人皆再拜稽首送觯无序进交于东楹北之事此其异也
　　公又行一爵若賔若长唯公所酬
　　注曰一爵先媵者之下觯也若賔若长则賔礼杀矣长公卿之尊者也賔则以酬长长则以酬賔
　　以旅于西阶上如初
　　杨氏曰今按经云如初谓如前公为賔举旅时礼也前君命二人皆致有两觯奠于荐南后命长致有一觯奠于荐南前后凡有三觯燕礼自立司正以前凡有三举旅用此三觯也初酬賔时公坐取所媵一觯以酬賔是行一觯也此公又行一爵若賔若长唯公所酬注云公又行一爵先媵者之下觯也下觯未举今举之是行二觯也工歌之后笙入之前公又举奠觯唯公所赐以旅于西阶上如初是行三觯也又主人献士之后賔媵觯于公公取此觯为士举旅此又在三觯之外也
　　大夫卒受者以虚觯降奠于篚
　　主人洗升献大夫于西阶上大夫升拜受觚主人拜送觚大夫坐祭立卒爵不拜既爵主人受爵大夫降复位注曰既尽也不拜之者礼又杀○疏曰前卿受献不酢辟君已是礼杀今大夫受献不但不酢主人又不拜既爵故云礼又杀也
　　胥荐主人于洗北西面脯醢无脀
　　注曰胥膳宰之吏也主人大夫之下先大夫荐之尊之也不于上者上无其位也脀俎实○疏曰此燕礼大夫堂上士在下独此宰夫言堂上无位者以其主人位在阼阶君已在阼故主人辟之位在下是以大射注云不荐于上辟正主也
　　辩献大夫遂荐之继賔以西东上
　　注曰徧献之乃荐畧贱也亦献而后布席也○疏曰大射席小卿賔西东上注云辨贵贱也此燕礼主欢不辨贵贱小卿与大卿皆在賔东故此賔西无小卿位
　　卒射人乃升大夫大夫皆升就席
　　席工于西阶上少东乐正先升北面立于其西
　　注曰工瞽蒙歌讽诵诗者也凡执技艺者称工少牢馈食礼曰皇尸命工祝乐记师乙曰乙贱工也乐正于天子乐师也凡乐掌其序事乐成则告备○疏曰大射主于射畧于乐故小乐正告乐备此燕主欢心故大乐正告乐备故不同
　　小臣纳工工四人二瑟小臣左何瑟面鼓执越内右手相入升自西阶北面东上坐小臣坐授瑟乃降注曰工四人者燕礼轻从大夫制也面鼓者燕尚乐可鼓者在前也越瑟下孔也内为主也相扶工也后二人徒相天子大仆二人也小臣四人祭仆六人御仆十二人皆同官
　　工歌鹿鸣四牡皇皇者华卒歌主人洗升献工工不兴左瑟一人拜受爵主人西阶上拜送爵
　　注曰工歌乃献之贱者先就事也左瑟便其右一人工之长者也工拜于席○疏曰工北面以西为左空其右受献便者酒从东楹之西来故以右为便
　　荐脯醢
　　注曰辄荐之变于大夫也
　　使人相祭
</div>
    <div class="pagination">
<a href="仪礼述注_page18.html">上一页</a><span>...</span><a href="仪礼述注_page14.html">14</a><a href="仪礼述注_page15.html">15</a><a href="仪礼述注_page16.html">16</a><a href="仪礼述注_page17.html">17</a><a href="仪礼述注_page18.html">18</a><span class="current-page">19</span><a href="仪礼述注_page20.html">20</a><a href="仪礼述注_page21.html">21</a><a href="仪礼述注_page22.html">22</a><a href="仪礼述注_page23.html">23</a><a href="仪礼述注_page24.html">24</a><span>...</span><a href="仪礼述注_page20.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
