<!DOCTYPE html>
<html>
 <head>
  <meta charset="utf-8"/>
  <title>
   礼记纂言 - 第 37 页/共 50 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   礼记纂言 - 第 37 页/共 50 页
  </h1>
  <div class="content">
   【郑氏曰言三年之丧丧礼之最盛也不知其所由来喻此三年之丧前世行之久矣逹谓自天子至于庶人孔氏曰三年之丧于人道之中至盛之文理人恩之至极隆厚也案易系辞云古丧期无数书云如丧考妣三载此云不知所由来者不知定在何时也】
　　右记丧服年月隆杀之义







　　礼记纂言卷十九
　　钦定四库全书
　　礼记纂言卷二十　　　　　元　吴澄　撰丧服四制
　　【郑氏曰记丧服之制取于仁义礼知也】
　　凡礼之大体体天地法四时则隂阳顺人情故谓之礼訾之者是不知礼之所由生也夫礼吉凶异道不得相干取之隂阳也丧有四制变而从宜取之四时也有恩有理有节有权取之人情也恩者仁也理者义也节者礼也权者知也仁义礼知人道具矣【訾音紫一音咨知音智郑氏曰礼之言体也故谓之礼言本有法则而生也口毁曰訾吉礼凶礼异道谓衣服容貌及器物也取之四时谓其数也取之人情谓其制也孔氏曰夫礼以下覆说前文礼法四时则隂阳顺人情之事不覆说体天地者天地包四时隂阳人情无物不摠也异道者言吉凶各不同也变而从宜者门内主恩若于门外变而行义尊卑礼制有恒以节为限或有事故不能备礼则变而行权是皆变而从宜取诸人情也恩属于仁理属于义节属于礼量事权宜非知不可仁属东方义属西方礼属南方知属北方四时并备人道具矣庐陵胡氏曰礼之大体非圣人不足以知之故訾之者是不知礼言隂阳四时人情而不言体天地者天地嚢括此三者也澄曰礼之大体体天地者总其纲下三者分其目隂阳之气四时之序即天地也人生天地之间其情与天地之情通故天地足以该人情吉凶军宾嘉五礼之内各备隂阳今但以吉礼为阳凶礼为隂似太拘】
　　○其恩厚者其服重故为父斩衰三年以恩制者也【为父云伪切下并同】
　　【孔氏曰此明四制之中恩制也以父恩最深故特举父而言其实门内诸亲之服皆是恩制郑氏曰服莫重斩衰也】
　　○门内之治恩掩义门外之治义防恩资于事父以事君而敬同贵贵尊尊义之大者也故为君亦斩衰三年以义制者也【防丁乱切】
　　【孔氏曰此明四制之中义制也门内之亲恩情既多掩蔵公义得行私恩若公羊传云有三年之丧则君不呼其门是也门外谓朝廷之间既仕公朝当以公义防絶私恩若曽子问父母之丧既卒哭金革之事无辟是也资于事父以事君而敬同者言操持事父之道以事君则敬君之礼与父同贵贵谓大夫之臣事大夫为君者大夫始入尊境是贵也尊尊谓天子诸侯之臣事天子诸侯为君者天子诸侯同为南面是尊也以义防恩门外如一虽复大夫与王侯有异其臣敬君不殊故并云义之大者也为君亦斩衰三年以义制者亦同于父也郑氏曰资犹操也贵贵谓为大夫君也尊尊谓为天子诸侯也】
　　○三日而食三月而沐期而练毁不灭性不以死伤生也丧不过三年苴衰不补坟墓不培祥之日鼓素琴告民有终也以节制者也
　　【孔氏曰此明四制之中节制也苴麻之衰虽破不补一成邱陵之后不培益其土郑氏曰食食粥也鼓素琴始存乐也蓝田吕氏曰三日而殡未殡不食既殡食粥纳财朝暮皆一溢米三月而葬未葬不沐既葬将虞然后沐浴期而小祥既小祥然后练冠练衣葢毁不可久久则灭性以死伤生不得伸其孝矣天性之恩非不重也嵗月之久则不可不除先王制礼必立之中制故丧不过三年使贤者不敢尽不肖者不敢不勉苴麻之衰所以为至痛饰非求乎完且久故服虽弊而不补葬之为言蔵也封之所以识非求乎髙大而终不夷故坟墓不培哀虽甚也已过则不可不乐故既祥而后乐皆示至恩重哀亦不可以无终所以为之节也檀弓云祥而缟是月禫徙月乐自练至祥渐而即吉则既祥可乐矣然又至于禫之徙月为乐不忍遽也此云祥之日鼓素琴告民有终除丧乃可为乐未闻为乐以告丧之终仁人孝子之情疑不出乎此谓既祥而乐犹可祥之日鼓素琴或未然】
　　○资于事父以事母而爱同天无二日土无二王国无二君家无二尊以一治之也故父在为母齐衰期者见无二尊也杖者何也爵也三日授子杖五日授大夫杖七日授士杖或曰担主或曰辅病妇人童子不杖不能病也百官备百物具不言而事行者扶而起言而后事行者杖而起身自执事而后行者面垢而已秃者不髽伛者不袒跛者不踊老病不止酒肉凡此八者以权制者也【见贤遍切担是艳切髽侧加切】
　　【孔氏曰此明四制之中权制也资于事父以事母而爱同言操持事父之道以事母恩爱虽同而服则有异家无二尊故也杖本为爵者设故云爵也三日五日七日歴叙其爵之人也担主谓无爵而杖者担假也尊其为主假之以杖也辅病谓非主而权者庶子以下虽非适子皆杖为辅其病故也杖既扶病妇人童子何以不杖为其不能病也妇人谓未成人之妇人童子谓幼少之男子王侯委任百官不假自言而事得行故许子病深虽有杖亦不能起又须人扶也大夫士既无百官丧事须己言而后行故不许极病所以杖而起庶人无人可使不许病故有杖不用面有尘垢之容而已子于父母贵贱情同而病不得一故为权制髽者妇人之大紒重丧辫麻绕发秃者无发故不髽男子秃亦不免也袒者露膊伛者可憎故不露也跛人脚蹇故不跳跃老及病身已羸瘠又使备礼不食滋味必致灭性故酒肉养之夫丧礼宜备今有此八条不可强逼故圣人权宜制也八者庾氏云父存为母一也扶而起二也杖而起三也面垢四也秃五伛六跛七老病八蓝田吕氏曰先王制礼不遂其所不得伸父在为母齐衰期是也不施于所不必用妇人童子不杖是也不责其所不能给身自执事面垢是也不必其所不能行秃者不髽伛者不袒之类是也所谓凡此八者父在为母齐衰期一妇人童子不杖二杖而起三面垢四秃者不髽五伛者不袒六跛者不踊七老病不止酒肉八先儒以为母期属前章父在为母朞正以权制而属前章非也庾氏取父存为母为一而不数妇人童子不杖之科亦非也夫扶而起乃丧礼之当然贵者尽之贱者有所不得遂故有杖而起者而面垢者葢以权制也若扶而起则礼之正非权也郑氏曰五曰七日授杖谓为君丧也扶而起谓天子诸侯杖而起谓大夫士面垢而已谓庶人澄曰正礼为母齐衰三年父在不二尊则降而朞男女皆当杖妇人童子不能病则不杖子为父母皆当病甚若大夫士若庶民则不能如天子诸侯之得遂丧礼皆当髽当袒当踊当止酒肉有四病者则不能此皆权制八者之目郑说非庚胜于郑吕又胜于庚担郑读式簟切训为假吕读都含切训负荷疑皆未是其义想与赡通谓优之也】
　　○始死三日不怠三月不解期悲哀三年忧恩之杀也圣人因杀以制节此丧之所以三年贤者不得过不肖者不得不及此丧之中庸也王者之所常行也书曰髙宗谅闇三年不言善之也王者莫不行此礼何以独善之也曰髙宗者武丁武丁者殷之贤王也继世即位而慈良于丧当此之时殷衰而复兴礼废而复起故善之善之故载之书中而髙之故谓之髙宗【解佳买切杀色界切谅闇音梁防复扶又切】
　　【此一节明丧三年之义郑氏曰不怠哭不絶声也不解不解衣而居不倦息也谅古作梁楣谓之梁闇读如鹑防之防闇谓庐也庐有梁者所谓柱楣也孔氏曰期悲哀谓期之间朝夕恒哭三年忧者谓不复朝夕哭但忧戚而已蓝田吕氏曰三日不怠三月不解期悲哀三年忧此以日月之久近而有哀戚之杀也始死哭不絶声水浆不入口者三日此三日不怠也未葬哭无时居倚庐寝不絶绖带此三月不解者也既虞卒哭唯朝夕哭此期悲哀者也既练不朝夕哭哭无时谓哀至则哭此三年忧者也君子之居丧期合乎中有如是之隆杀圣人因隆杀而致其礼礼者所以教民之中故三年之丧贤者不得过不肖者不敢不勉也三年之丧自天子达于庶人书独称髙宗者先王之礼坠王者之贵有不能行髙宗以善丧闻而废礼所由兴故善之也慈良于丧善丧之谓也】
　　○三年之丧君不言书云髙宗谅闇三年不言此之谓也然而曰言不文者谓臣下也礼斩衰之丧唯而不对齐衰之丧对而不言大功之丧言而不议缌小功之丧议而不及乐
　　【此一节明三年丧不言之义郑氏曰言不文者谓丧事辨不所当共也孝经説云言不文者指士民也唯而不对侑者为之应尔言谓先发口也此谓与賔客也孔氏曰唯而不对但称唯而已不对其所问之事侑者为之对不旁及也对而不言对其所问之事不余言也言而不议但言说他事不与人议论相问答也蓝田吕氏曰不言而后事行此人君之丧礼故髙宗三年不言也言而后事行者杖而起故言不文此士大夫之丧礼也所谓斩衰之丧唯而不对齐衰之丧对而不言非人君而亦不言者谓与賔客接也若治丧之事则亦言而后行事也唯而不对相者代之对也对而不言应之而不倡也言而不议无往反酬问也议而不及乐有往反酬问而不及乐事也此因论三年不言与言不文而及之也故备引五服言语之节】
　　○父母之丧衰冠绳缨菅屦三日而食粥三月而沐期十三月而练冠三年而祥比终兹三节者仁者可以观其爱焉知者可以观其理焉强者可以观其志焉礼以治之义以正之孝子弟弟贞妇皆可得而察焉【菅音奸比必利切知音智】
　　【此一节总论丧有三大节郑氏曰仁有恩者也理义也察犹知也孔氏曰三节者初丧至沐一也十三月练二也三年祥三也仁者居丧可以观其爱亲知者居丧则合道理强者居丧则能守志节用礼以治丧事用义以正丧礼则是孝子弟弟贞妇也蓝田吕氏曰父母之丧其大变有三始死至于三月一也十三月而练二也三年而祥三也莫不执丧也善于此者难莫不善其始也善于终者难故终兹三节以善丧称者则孝子弟弟贞妇可得而知也恻怛痛疾悲痛志懑非仁者之爱则不能也然哭踊无节丧期无数服不别精粗位不别賔主乃野人夷狄直情径行者其知不足道也哀之发于容体发于声音发于言语发于饮食发于居处发于衣服轻重有等变除有节至于袭含敛殡之具賔客吊哭之文无所不中于礼非知者之明于理则不能也然有其文矣实不足以称之有其始矣力不足以终之其强不足道也丧事不敢不勉此强有志者之所能也故古之善观人者察其言动之所趋騐其行事之所久而知其人哭死而哀非为生者则其仁可知矣生事之以礼死葬之以礼祭之以礼则其知可知矣先王制礼不敢不及则其强可知矣故君子之观人常于此而得之澄曰篇首论丧之四制既以仁义礼知言之矣篇末论丧之三节又复以礼义仁知言而加之以强葢强者所以终之也强以终之则有礼义仁知之实所谓信也篇首四者则分而言之如天地之四时篇末五者则就人而言礼义者圣人所以立教之道仁知强者君子所以修道之徳于丧之礼能笃于爱者仁也于丧之义能明其理者知也始终此仁知不易其志者强也强即中庸三达徳之勇有是三者之徳然后能行礼以治丧事知义以正丧礼而可知其为孝子弟弟贞妇也善丧其父谓之孝善丧其兄谓之弟善丧其夫谓之贞然此本只是言孝子于父母之丧如此而末句乃兼言弟弟贞妇者葢能为人子则能为人弟弟之所以尽礼义于兄者以兄乃吾父之正体而传重者也哀其兄所以哀其父也能为人妇者亦以能为人子者推之葢妇之天其夫犹子之天其父也】
　　右记丧服恩礼节权之义凡八节





　　礼记纂言卷二十
　　钦定四库全书
　　礼记纂言卷二十一　　　　元　吴澄　撰祭法
　　【法谓制之定者此篇记祭人鬼天神地示之定制故曰祭法】
　　祭法有虞氏禘黄帝而郊喾祖颛顼而宗尧夏后氏亦禘黄帝而郊鲧祖颛顼而宗禹殷人禘喾而郊冥祖契而宗汤周人禘喾而郊稷祖文王而宗武王【禘大计切喾音酷契息列切】
　　【案春秋外传鲁语曰有虞氏禘黄帝而祖颛顼郊尧而宗舜夏后氏禘黄帝而祖颛顼郊鲧而宗禹商人禘喾而祖契郊冥而宗汤周人禘喾而郊稷祖文王而宗武王此记因彼文有所改正禘者追享始祖之所自出祀之于始祖之庙以始祖配焉者也郊者郊祭天而以此人配焉者也祖者始祖也宗者为百世不迁之庙与祖同者也有虞氏承尧以颛顼为始祖黄帝者始祖之祖也故无庙而追禘喾者始祖之子也故郊天而配享舜亲受天下于尧尧犹父也故定为百世不迁之宗此葢舜嗣尧位之后立为此制也夏之祖与禘皆同有虞禹嗣舜位之后其礼亦当郊尧宗舜禹未及立制而崩今郊鲧宗禹者葢禹既传子故啓嗣位之后定为此制而尧舜二帝则朱均之国各以为始祖而以天子之礼祀之商以契为始祖喾始祖之父也无庙而追禘冥始祖之孙也郊天则配享汤始有天下既不得为始祖故为百世不迁之宗与始祖同也虞夏商三代逺不可考且依此记之文释之周制则与此记异周以后稷为始祖追禘帝喾与商同然稷为始祖就以配郊则兼祖与郊矣文王正当配郊然既有稷配故别制一礼季秋祀上帝于文王之庙而以文王配亦与配郊同此礼自周始有前代所无也武王始有天下而不得为始祖故为百世不迁之宗如商之于汤也周祖后稷记言祖文王非是文王与武王皆为宗项氏曰此葢经生用其师说推以为当然非必有文可据也后人必欲为之考实难矣按此篇末自解其意先序帝喾尧舜鲧禹之功次序黄帝颛顼契冥汤文武之功以为此皆有功烈于民者故祀之非此族也不在祀典则此人之师说葢谓禘郊祖宗皆择有功烈者祀之尔而后之有天下者故稽此以祀其祖先则固与其说大异矣若之何其可稽乎】
　　大凡生于天地之间者皆曰命其万物死皆曰折人死曰鬼此五代之所不变也七代之所更立者禘郊宗祖其余不变也【折常列切】
　　【郑氏曰折弃败之言也鬼之言归也五代谓黄帝尧舜禹汤周之礼乐所存法也七代通数颛顼及喾也所不变者则数其法而已变之则通数所不法为记者之微意也少昊氏修黄帝之法后王无所取焉孔氏曰总包万物故曰大凡皆受天之赋命而生故云皆曰命万物无知死皆曰折人为有识故死曰鬼此之名号从黄帝正名百物以来至尧舜禹汤及周所不变更也黄帝以下七代所变易而立者是禘之与郊及宗祖也除此外其余社稷山川五祀之等不改变也】
　　○天下有王分地建国置都立邑设庙祧坛墠而祭之乃为亲疏多少之数是故王立七庙一坛一墠曰考庙曰王考庙曰皇考庙曰显考庙曰祖考庙皆月祭之逺庙为祧有二祧享尝乃止去祧为坛去坛为墠坛墠有祷焉祭之无祷乃止去墠曰鬼诸侯立五庙一坛一墠曰考庙曰王考庙曰皇考庙皆月祭之显考庙祖考庙享尝乃止去祖为坛去坛为墠坛墠有祷焉祭之无祷乃止去墠为鬼大夫立三庙二坛曰考庙曰王考庙曰皇考庙享尝乃止显考祖考无庙有祷焉为坛祭之去坛为鬼适士二庙一坛曰考庙曰王考庙享尝乃止显考无庙有祷焉为坛祭之去坛为鬼官师一庙曰考庙王考无庙而祭之去王考爲鬼庶士庶人无庙死曰鬼【显考无庙显音皇】
　　【郑氏曰建国封诸侯也置都立邑为卿大夫之采地及赐士有功者之地庙之言貌也宗庙者先祖之尊貌也封土曰坛除地曰墠书曰三坛同墠王皇皆君也显明也祖始也名先人以君明始者所以尊本之意也天子迁庙之主以昭穆合蔵于二祧之中诸侯无祧蔵于祖考之庙中聘礼曰不腆先君之祧是谓始祖庙也享尝谓四时之祭天子诸侯为坛墠所祷为后迁在祧者也既事则反其主于祧鬼亦在祧顾逺之于无事祫乃祭之尔春秋文二年秋大事于大庙传曰毁庙之主陈于大祖未毁庙之主皆升合食于大祖是也鲁炀公者伯禽之子也至昭公定公久已为鬼而季氏祷之而立其宫则鬼之主在祧明矣唯天子诸侯有主禘祫大夫有祖考者亦鬼其百世不禘祫无主尔其无祖考者庶士以下鬼其考王考官师鬼其皇考大夫适士鬼其显考而已大夫祖考谓别子也凡鬼者荐而不祭王制曰大夫士有田则祭无田则荐适士上士也官师中士下士庶士府史之属此适士云显考无庙非也当为皇考字之误孔氏曰此明天子以下尊卑既异上祭祖庙多少不同之事既王天下分九州之地建立诸侯之国王畿之内及诸侯国中置此公卿之都立大夫士之邑设庙祧坛墠为亲疏多少之数则下所云是也王立七庙者亲庙四始祖一文武不迁合为七也七庙之外又立坛墠各一近者封土逺者除地示将去然也父庙曰考考成也谓父有成徳之美也王考庙者祖庙也王君也祖尊于父故加君名也皇考曽祖也皇大也曽祖转尊又加大称显考髙祖也居四庙最上故以髙目之祖考庙者始祖也五庙皆月月祭之逺庙谓文武庙也文武庙在应迁之列故云逺庙特为功德而留故谓为祧文武二庙不迁故云有二祧享尝四时祭祀文武特留故不月祭但四时祭而已去祧为坛谓髙祖之父也若是昭行寄蔵武王祧若是穆行寄蔵文王祧去坛为墠者谓髙祖之祖也髙祖之父初寄在祧不得于祧中受祭故曰去祧有祈祷则出就坛受祭也髙祖之祖往在坛而今不得祭故云去坛有祈祷则就墠受祭坛墠有祷焉祭之者在坛墠者不得享尝有祈祷乃祭之无祈祷则不得祭也去墠曰鬼者若又有从坛迁来墠者则此前在墠者迁入石函为鬼虽有祈祷亦不得及唯祫乃出也诸侯立五庙坛墠与天子同无功徳之祖为二祧也月祭三庙显考祖考止预四时皆降天子也去祖为坛去祖谓去大祖也即髙祖之父诸侯无功徳二祧若髙祖之父亦迁即寄大祖而不得于大祖庙受时祭唯有祈祷则去大祖而往坛受祭也大夫立三庙二坛者异于君故立二坛而不墠也显考祖考无庙卑也大夫无主故无所寄蔵而髙大二祖又无庙若有祈祷则为坛祭之墠轻于坛今二坛无墠为重大祖故也去坛为鬼者谓髙祖若迁去于坛则为鬼不复得祭但荐之于大祖坛而已若大夫有大祖之庙者义具王制疏适士谓天子三等诸侯上士悉二庙一坛也皇考无庙曽祖也既无庙有祈祷则为坛祭之曽祖若迁去于坛则为鬼不复祭也官师谓诸侯中士下士为一官之长一庙为父立之也王考虽无庙在考庙而祭也去王考为鬼谓曾祖则不得祭又无坛有祈祷则荐于庙也庶士府史之属庶人平民也贱故无庙死则曰鬼亦得荐之于寝王制云庶人祭于寝是也荐轻于祭鬼疏于庙鬼荐而不祭也方氏曰王立七庙所谓三昭三穆与大祖之庙而七也王考至祖考皆有父道故通谓之考特异号而已父独亲而近故直以考名王以业言大父之父也其生谓之大父故以大言皇者王之所自出曽祖则祖之所自出故曰皇考凡物髙则显故髙祖曰显考祖考大祖也以其为宗庙之始故曰祖考二祧葢显考之父祖也享尝者四时之祭享以春言尝以秋言鲁语言尝禘烝享释者谓春祭曰享诸侯立五庙所谓二昭二穆与大祖之庙而五月祭者三葢视天子之亲庙享尝者二葢视天子之二祧庙大夫立三庙所谓一昭一穆与大祖之庙而三马氏曰说者谓七庙之中祧庙二为文武之庙非也逺庙为祧而二祧之庙享尝而已苟文武之庙而祭止享尝非先王尊祖宗之意也祧有去之意亲尽而服穷祧所以去之以有可毁之理而毁之不可以无其渐故去祧为坛去坛为墠二祧庙享尝乃止则有常礼也至于坛墠无祷乃止则无常礼也去墠为鬼则与庶人同凡此者皆先王亲亲之杀也天子之庙其常数七而具功徳之大则数有加焉诸侯止五庙而已虽有功徳而数不増虽无功徳而数不减王制所谓大祖则无可毁之理此天子诸侯大夫之庙曰去祖为坛则祖可毁何也葢祭法为无功徳者言王制为有功徳者言所以不同陈氏曰祭法言天子至士立庙之制多与礼异其言坛墠等威之辨理或有之坛墠之设为其无庙祷祈则出其主于坛墠而祭之既事则复其主于庙而蔵之唯祫与载之出疆然后在祭告之列其他不预也父昭子穆而有常数者礼也祖功宗徳而无定法者义也故周于三昭三穆之外而有文武之庙春秋传称防王致文武胙于齐侯史记称显王致文武胙于秦孝公方是时文武固已逺矣防王显王犹且祀之则其庙不毁可知王舜中刘歆王肃韩退之之徒皆谓天子祖功宗徳之庙不在七世之列特郑康成以周礼守祧有八人小记王者立四庙则谓周制七庙文武为二祧亲庙四而已是不知周公制礼之时文武尚为近庙其所以宗之之礼起于后代也果所以宗之者在七庙内使继世祖先间有丰功盛徳不下文武复在可宗之列则亲庙又益杀乎理必不然祭法曰逺庙为祧则天子以五世六世之祖为祧所谓有二祧是也诸侯以始祖为祧所谓先君之祧是也月祭者荐新之祭也月令献羔开氷荐鲔羞含桃与夫尝麦尝谷尝麻尝鱼皆先荐寝庙是也周官仆掌五寝之扫除粪洒之事所谓五寝者自考庙以至祖考庙之寝也王七庙而其寝乃五者为其祧将毁先除其寝所以见孝子孝孙之心不欲遽毁故去有渐也荐新止于寝庙则月祭不及二祧而及祖庙明矣享尝者四时之祭春祠夏礿秋尝冬烝是也有祷焉者求福之祭非常祭也亦犹四时之间祀虽毁庙之主皆合食焉则祷之时庙之初毁者亦为坛墠而祭之小宗伯掌辨庙祧之昭穆守祧掌守先王先公之庙祧其庙则有司除之其祧则守祧黝垩之辨其昭则一祧二庙是谓三昭辨其穆则一祧二庙是谓三穆庙则修除贵其寝之常新祧则黝垩示其去之有渐则所谓逺庙者非不毁之庙也夫先王之立庙祧称情而为之尔故其庙之数亦视服之轻重传曰四世而缌服之穷也五世袒免杀同姓也六世亲属竭矣诸侯之徳薄于天子故其立庙至于服穷而止天子之徳厚于诸侯故其立庙至于亲属之竭而止王肃谓二祧一为髙祖之父则五世矣一为髙祖之祖则六世矣澄曰亲庙四祧庙二共为三昭三穆并大祖凡七庙有功徳可宗者别立庙百世不毁与大祖同宗或多或少或有或无故不预七庙之数秦溪杨氏曰按祭法与王制不同王制天子七庙三昭三穆与大祖之庙而七祭法则序四亲庙二祧大祖以辨昭穆王制诸侯五庙二昭二穆与大祖之庙而五祭法则三亲庙月祭髙大二庙享尝以见隆杀王制大夫三庙一昭一穆与大祖之庙而三祭法但有三亲庙而髙大无庙有二坛为请祷之祭而已王制士一庙祭法分适士二庙官师一庙又祭法有考王考皇考显考祖考之称王制无之祭法有坛有墠或二坛无墠或一坛无墠王制无之大抵王制畧而祭法详又按三坛同墠之説出于金縢乃因有所祷而为之非宗庙之外预为坛墠以待他日有祷也孝经为之宗庙以鬼享之非去墠为鬼也晋张融谓祭法去祧为坛去坛为墠去墠为鬼皆衰世之法则所言难以尽信】
　　○王下祭殇五适子适孙适曽孙适孙适来孙诸侯下祭三大夫下祭二适士及庶人祭子而止【殇音伤适丁歴切郑氏曰祭适殇者重适也祭适殇于庙之奥谓之隂厌王子公子祭其适殇于其党之庙大夫以下庶子祭其适殇于宗子之家皆当室之白谓之阳厌凡庶殇不祭孔氏曰王子谓王之庶子公子谓诸侯庶子不得为先王先公立庙无处可祭适殇故祭于其党之庙谓王子公子为卿大夫得自立庙与王子公子同者就其庙而祭之方氏曰孙之子为来孙曰来者言其世数虽逺方来而未已也庶殇不祭重本故也以尊祭卑故曰下祭王而下每杀于庙数之二曽子问所谓隂厌阳厌者是也】
　　右记人鬼之祭凡三节
　　燔柴于泰坛祭天也瘗埋于泰折祭地也用骍犊埋少牢于泰昭祭时也相近于坎坛祭寒暑也王宫祭日也夜明祭月也幽宗祭星也雩宗祭水旱也四坎坛祭四方也山林川谷丘陵能出云为风雨见怪物皆曰神有天下者祭百神诸侯在其地则祭之亡其地则不祭【燔音烦瘗于滞切泰折之设逝制二切骍息营切相近音禳祈宗音禜见贤遍切亡音无】
　　【郑氏曰坛折封土为祭处也坛之言坦也坦明貌也折炤晢也必为炤明之名尊神也地隂祀用黝牲与天俱用犊连言尔昭明也亦谓坛也时四时也亦谓隂阳之神也埋之者隂阳出入于地中也凡此以下皆祭用少牢相近当为禳祈声之误也禳犹郤也祈求也寒暑不时或禳之或祈之寒于坎暑于坛王宫日坛王君也日称君宫坛营域也夜明月坛也宗皆当为禜字之误也幽禜星坛星以昏始见禜之言营也雩禜水旱坛也雩之言吁嗟也春秋传曰日月星辰之神则雪霜风雨之不时于是乎禜之山川之神则水旱疠疫之不时于是乎禜之四方即谓山林川谷丘陵之神也祭山林丘陵于坛川谷于坎每方各为坎为坛怪物云气非常见者也有天下谓天子也百者假成数也孔氏曰春夏为阳秋冬为隂若祈隂则埋牲祈阳则不应埋总云埋者以隂阳之气俱出入地中而生万物故并埋之先儒并云不荐孰杀牲埋之用少牢降于天地也四时以下及日月至山林并少牢也寒暑之气应退而不退则禳却之应至而不至则祈求之日神尊故其坛曰君宫月明于夜故其坛曰夜明也幽暗也星夜出水旱为人所吁嗟曰幽禜雩禜皆为域而祭之也四坎坛四方各为一坎一坛山林川谷丘陵能出云为风雨见怪物此四坎坛所祭之神也怪物庆云之属风雨云露并益于人坛以祭山林丘陵坎以祭川谷泉泽也天子祭天地四方言百神举其全数诸侯不得祭天地若山林川泽在其封内而益民者则得祭之如鲁之泰山晋之河楚之江汉是也亡无也封内无此山川则不得祭按周礼大宗伯备列诸祀而不见祭四时寒暑水旱者宗伯所记谓嵗时常祀此经所载谓四时乖序寒暑僣运水旱失时祈祷之礼然按庄二十五年左传云凡天灾有币无牲此祷祈得用少牢者彼天灾谓日月食示戒惧人君先须修徳不当用牲若水旱歴时祷而不止则当用牲故诗云汉云靡爱斯牲张子曰日月星辰风雨寒暑无特祭皆从祀于郊所谓日于坛月于坎日于东月于西皆不出祀之兆言王宫夜明幽禜之类皆指其祭位尔寒暑无定位暑近日坛寒近月坎而已故曰相近于坎坛注谓相近为禳祈者非大雩龙见而雩当以孟夏为百谷祈甘雨也有水旱则别有雩祭社五祀百神者以百神之功报天之徳尔故以天事鬼神事之至也理之尽也方氏曰雩主祭旱兼祭水而主旱言之者雨以时至亦无水患也幽雩皆谓之宗宗尊也诗曰靡神不宗祭祀无所不用其尊也泰坛泰折不谓之宗者天地之大不嫌于不尊也四方者四方万物之神也陆氏曰孔丛子相近作祖迎澄曰孔丛子偏书最后出不足为据】
　　○王为羣姓立社曰大社王自为立社曰王社诸侯为百姓立社曰国社诸侯自为立社曰侯社大夫以下成羣立社曰置社【为云伪切下并同】
　　【郑氏曰羣众也大夫以下谓下至庶人也大夫不得特立社与民族居百家以上则共立一社今时里社是也孔氏曰羣姓谓百官以下及兆民大社在库门内之右小宗伯云右社稷王社在借田王所自祭以供粢盛诗颂云春借田而祈社稷是也诸侯国社亦在公宫之右侯社在借田大夫以下为众特置故曰置社百家以上不限多少此大夫所主立社稷则田主是也张子曰大社王为羣姓所立必在国外王自为立社必在城内在汉犹有大社在唐只见一社天子立大社为羣姓必不但为城中之民为天下也诸侯国社则是一国也郊者祀天之位社者祭地之位郊外无天神之祀社外无地只之祀泽中方丘亦社也故凡言社者即地只之祭如大社王社又分而言之大社祭天下之地只王社祭京师之地只五祀祭宫中之地只方氏曰王曰羣姓诸侯曰百姓者羣则众矣不止于百羣姓之社曰大社则国社为小百姓之社曰国社则大社为天下矣大夫以下成羣则取数备矣故曰置社王氏释周官封人云王社国中之大只无与农事故不置稷则知置稷者唯大社与国社而已陈氏曰大社天下之社也国社一国之社也置社众人之社也王社侯社一人之社也胡氏曰祭地于社犹祀天于郊也周公祀新邑先用二牛于郊后用大牢于社记曰天子将出类于上帝宜于社又曰郊所以明天道社所以神地道周礼以禋祀祀昊天上帝以血祭祭社稷而别无地只之位四圭有邸舞云门以祀天两圭有邸舞咸池以祀地而别无祭社之説则以郊对社可知矣后世既立社又立北郊失之矣秦溪杨氏曰祭莫重于天地而社稷其次胡氏乃合祭地祭社二者而一之社者五土之神是亦祭地也而有广狭之不同天子有天下其社曰王社则所祭者天下之地极其地之所至无界限也故以祭社为祭地唯天子可以言之凡胡氏所引皆天子社也但云后世既立社又立北郊失之矣此则未然有正祭有告祭冬至祭天于南郊夏至祭地于北郊正祭也匠人营国左祖右社以社与祖对尊而亲之若因事而告地则祭社亦可矣类乎上帝宜乎社是也类者依郊祀正礼而为之宜者有事于社求福祐也此告祭也知祭各有义不可以一说拘则知圣人制礼精防之意矣】
　　○王为羣姓立七祀曰司命曰中霤曰国门曰国行曰泰厉曰户曰灶王自为立七祀诸侯为国立五祀曰司命曰中霤曰国门曰国行曰公厉诸侯自为立五祀大夫立三祀曰族厉曰门曰行适士立二祀曰门曰行庶士庶人立一祀或立户或灶【霤力又切】
　　【郑氏曰此非大神所祈报大事者也小神居人间司察小过作谴告者尔司命主督察三命中霤主堂室居处门户主出入行主道路行作厉主杀罚灶主饮食之事月令春祀戸夏祀灶中央祀中霤秋祀门冬祀行聘礼使者出释币于行归释币于门士丧礼疾病祷于五祀司命与厉其时不着今时民家或春秋祠司命行神山神门戸灶在旁是必春祠司命秋祠厉也或者合而祠之山即厉也民恶言厉巫祝以厉山为之谬乎春秋传曰鬼有所归乃不为厉孔氏曰司命者宫中小神非天之司命故祭于宫中援神契云命有三科有受命以保庆有遭命以谪暴有随命以督行受命谓年夀也遭命谓行善而遇防也随命谓随其善恶而报之国门者国城门也国行者行神在国门外之西泰厉古帝王无后者此鬼无所依归好为民作祸故祀之此七祀是为民所立与众共之其自为立者王自祷祭不知其当同是一神为是别更立祀也诸侯减天子户灶二祀故五祀公厉古诸侯无后者诸侯称公故其鬼曰公厉诸侯自为立五祀义与天子同大夫减诸侯司命中霤故三祀族厉古大夫无后者鬼也曰门曰行者其大夫无民国故不言国门国行也汉时民祭有山而无厉故知山即厉巫祝之人意以厉神是厉山氏之鬼为之厉山氏有子曰柱世祀厉山之神何得为厉也张子曰五祀户灶门行中霤而已一亩之宫五者皆具故自天子至于士皆立五祀之祭天子之立五祀周礼大宗伯司服小子曲礼月令曽子问礼运见于经者不一士之立五祀见于士丧礼祭法有七祀五祀三祀二祀一祀之法加以司命及厉而诸侯不祭戸灶大夫以下皆不祭中霤殆非推报之义又未尝参见诸书及庙祧坛墠之法亦与经多不合恐别是一法非世之达礼井不在五祀恐水土之神已属之社以报功而言则门行岂大如井反不祭井厉无后者也祭无后者是亦仁术陈氏曰五祀见于周礼礼记仪礼杂出于史传多矣月令以为门行户灶中霤白虎通刘昭范晔髙堂隆之徒以为门井户灶中霤特祭法加以司命泰厉为七祀七祀之制不见他经郑注以七祀为周制五祀为商制然周官虽天子亦止于五祀仪礼虽士亦备五祀则五祀无尊卑隆杀之数祭法自七祀推而下之至于适士二祀庶人一祀非周礼也两汉魏晋之立五祀井皆与焉隋唐参用月令祭法之说五祀祭行及李林甫之徒复修月令各亦祀井而不祀行中霤祀于中央灶祀于夏井祀于冬戸在内而竒阳也故祀于春门在外而偶隂也故祀于秋而左传昭二十五年家语五帝篇则以五祀为重该修熈黎句龙之官郑氏释大宗伯之五祀则用左传家语之说释小记之五祀则用月令之说释王制之五祀则用祭法之说而荀卿谓五祀执荐者百人侍西房侍西房则五祀固非四方之五官侍必百人则五祀固非门户之类然则所谓五祀者其名虽同其祭各有所主也】
　　右记天神地示之祭凡三节
　　夫圣王之制祭祀也法施于民则祀之以死勤事则祀之以劳定国则祀之能御大菑则祀之能捍大患则祀之是故厉山氏之有天下也其子曰农能殖百谷夏之衰也周弃继之故祀以为稷共工氏之霸九州也其子曰后土能平九州故祀以为社帝喾能序星辰以着众尧能赏均刑法以义终舜勤众事而野死鲧鄣鸿水而殛死禹能修鲧之功黄帝正名百物以明民共财颛顼能修之契为司徒而民成冥勤其官而水死汤以寛治民而除其虐文王以文治武王以武功去民之菑此皆有功烈于民者也及夫日月星辰民所瞻仰也山林川谷丘陵民所取财用也非此族也不在祀典【夫音扶菑音灾捍胡鍜切共音恭去上声】
　　【郑氏曰此所谓大神也春秋传曰封为上公祀为大神厉山氏炎帝也起于厉山或曰有烈山氏弃后稷名也共工氏无録而王谓之霸在大昊炎帝之间着众谓使民兴事知休作之期也赏赏善也谓禅舜封禹稷等也能刑谓去四凶义终谓既禅二十八载乃死也野死谓征有苗死于苍梧也殛死谓不能成其功也明民谓使之衣服有章也民成谓知五教之礼也冥契六世之孙也其官冥水官也虐菑谓桀纣也烈业也族犹类也祀典谓祭祀也孔氏曰法施于民若神农后土帝喾与尧及黄帝颛顼与契之属以死勤事舜及鲧冥是也以劳定国禹是也御大菑捍大患汤及文武是也厉山氏按帝王世纪云神农氏起于烈山即炎帝也郑引烈山氏左传昭二十九年文农谓厉山氏后世子孙名柱能殖百谷故国语云神农之子名柱作农官因名农是也夏末汤大旱七年变置社稷故废农祀弃祀以为稷者谓农及弃皆祀之以配稷之神也共工氏郑注系汉律歴志文按月令不载共工氏是无録又按昭十七年郯子称炎帝以火纪共工氏以水纪大皡氏以龙纪从下逆陈是在炎帝之前大昊之后也共工后世之子孙为后土之官后君也能治九州五土之神故祀以为配社之神帝喾能纪星辰时候以明着使民休作有期不失时节尧以天下授舜封禹稷官得其人是能赏均平也五刑有宅是能刑有法也舜征有苗仍廵守陟方而死是勤众事而野死鲧塞水无功被尧殛死于羽山治水九载亦有微功故得祀世本云作城郭是亦有功也郑答赵商云鲧非殛死放居东裔至死不得反于朝尔禹能修父之功上古虽有百物未有名黄帝为物作名正名其体明民谓垂衣裳使贵贱分明得其所共财谓山泽不鄣教民取百物以自赡也契为尧之司徒掌五教汤放桀于南巢去民之菑谓伐纣自厉山氏以下所得祀者皆有功烈于民也及夫日月星辰释上文泰坛泰折等祀也上有天地四时寒暑水旱此不言者举日月则天地可知四时寒暑水旱则日月隂阳之气故举日月以包之非此族谓非厉山以下及日月丘陵等无益于民者悉不得与于祭祀之典也方氏曰圣王之制祭祀凡以有功烈于民而已故以法施于民为首有民必有事故以以死勤事继之民者国之本也事者国之治也故以以劳定国继之国有民事为有常菑患为有变故以御大菑捍大患继之言日月星辰而不言天言山林川谷丘陵而不言地者以天地之功至大祀典所不得而言也陆氏曰言稷喾尧鲧禹黄帝颛顼契冥汤文武以着四代禘郊祖宗非専为私恩也汤言除虐武王言去民之菑菑甚于虐也陈氏曰法施于民民功曰庸也以死勤事以劳定国事功曰劳也御天之大菑捍人之大患治功曰力也尧之道至于无能名舜之道至于无为而其所以见祀者止于赏均刑法以义终勤众事而野死功烈者道徳之迹迹者祀典之所可载而其为道非祀典之所可尽也】
　　右总记鬼神示之祭凡一节















　　礼记纂言卷二十一
&lt;经部,礼类,礼记之属,礼记纂言&gt;
　　钦定四库全书
　　礼记纂言卷二十二　　　　元　吴澄　撰郊特牲
　　【此篇记郊社大蜡及宗庙祭礼之义旧本郊特牲而社稷大牢一句在篇首故摘篇首三字名篇今更定其章此句虽不在篇首而名篇则仍其旧】
　　天子适四方先柴
　　【应氏曰四方惟天子所适者普天之下莫非王土也郑氏曰所到必先燔柴有事于上帝孔氏曰廵守至方岳先燔柴告天尊天也】
　　○郊之祭也迎长日之至也大报天而主日也兆于南郊就阳位也扫地而祭于其质也器用陶匏以象天地之性也于郊故谓之郊牲用骍尚赤也用犊贵诚也【骍息营切】
　　【方氏曰郊之祭在建子之月阳生于子阳生则日浸长而夜短故曰迎长日之至至犹来也与月令仲夏日长至异故言迎祭天必迎长日之至当是时阳始事天以始事为功也迎长日之至故以日为主兆则为之分域如兆之可别也既曰兆于南郊又曰扫地而祭者葢筑坛谓之兆若兆五帝扵四郊是矣扫地亦谓之兆若此所言是矣此主祭天而器之所象乃并言地者葢地道无成而代有终象地之性亦所以归功于天也牲用骍即牧人所谓阳祀骍牲大宗伯以苍璧礼天牲币各放其器之色则祀天之牲用苍乃与牧人异者葢赤为阳之盛色而苍与青其类也黒为隂之盛色而黄与白其类也祀天之牲不必苍亦从其类而已故言牧而牧人言凡阳祀以该之以是知其止用骍也陆氏曰郊祭迎长日之至周官所谓凡乐冬日至扵圜丘奏之则天神可得而礼礼务质畧是之谓大报若社教民美报不美不足为报也少之为贵多之为美天造而始之地作而终之故天言报在前地言报在后天无所不在以我祭于郊故谓之郊于国则以防于野则以疏祭之郊节矣马氏曰郊必扵冬至之日所以迎长日之将至言其迎之有渐也说者谓建卯昼夜分而日长非矣叶氏曰以郊为迎长日之至下言周之始郊日以至正以别鲁礼郑氏以建卯为日至甚矣其诬也冬至之日祭天扵圜丘此周之正礼不可易者也孟春建寅之郊葢祈谷之祭尔鲁虽得郊不得同于天子是以因周郊之日以上辛三卜不从至建寅之月而止乃不郊书扵春秋者甚明则鲁郊殆周祈谷之郊而已故左氏谓启蛰而郊明堂位孟春祀帝正建寅之月郑误以为建子郑氏曰大报天大犹徧也天之神日为尊孔氏曰徧报天之诸神唯日为尊故以日为诸神之主如君燕羣臣使膳宰为主人也燔柴在坛正祭扵地故云扫地而祭陶谓瓦器酒尊及豆簋之属】
　　郊之用辛也周之始郊日以至
　　【王氏曰建寅之月又祈谷郊祭此言始者对建寅为始也祭天或云用冬至之日或云用冬至之月据周礼似用冬至之日据礼记郊日用辛则冬至不恒在辛似用冬至之月方氏曰周之郊非一冬至之郊为嵗之始郊澄曰周人始者郊祀之礼其日但以冬至不卜日也后乃卜用辛日周之始不如此也】
　　卜郊受命于祖庙作于祢宫尊祖亲考之义也卜之日王立于泽亲聴誓命受教谏之义也献命库门之内戒百官也大庙之命戒百姓也
　　【郑氏曰受命谓告之退而卜泽泽宫也所以择贤之宫也既卜必到泽宫择可与祭祀者因誓勅之以礼也礼器曰举贤而置之聚众而誓之是也王自泽宫而还以誓命重相申勅库门在雉门之外入库门则至庙门外矣大庙祖庙也百官公卿以下也百姓王之亲也入庙戒亲亲也王自此还齐路寝之室孔氏曰郊事既尊不敢专辄故先告祖后乃卜亦如受命也作灼也祢宫祢庙先告祖受命又至祢庙卜之也考亦祢也尊祖故受命命宜由尊者出亲祢故作是事事宜就亲近者也以射择士因呼为泽官至泽宫射以择助祭之人是举贤而置之也又使有司誓勅旧章齐戒之礼王又亲聴受命之聚众而誓之也告祖作祢是受教义立泽聴誓是受谏义王自泽宫而还至欲致齐之时有司献王所以命百官之事王乃于库门之内戒百官大庙之内戒百姓百官疏故在公朝重戒之百姓王之亲属故在大庙而重戒之方氏曰卜郊葢指用辛之郊尔以其有上辛中辛下辛故周郊以日至而大宰扵祀大神示言卜日者崔氏谓卜日以至为主不吉乃用它日以一人之尊亦亲聴誓命则以严上故也聚众而誓非为王也特助祭者尔而王亦亲聴之故有受教谏之义百官授之以官者羣臣也百姓赐之以姓者诸侯也诸侯亲而尊故扵大庙戒之百官疏而卑故扵库门戒之】
　　祭之日王皮弁以听祭报示民严上也防者不哭不敢防服泛埽反道鄊为田烛弗命而民听上【泛芳劔切埽素报切郑氏曰报犹白也夙兴朝服以待白祭事者乃后服祭服而行事也周礼祭之日小宗伯逆粢省镬告时于王告备于王也反道刬令新土在上田烛田首为烛皆谓郊道之民为之也弗命而民聴上化王严上也孔氏曰郊日之朝天子早起服视朝皮弁之服以聴之小宗伯告日时早晚及牲事备具教人尊严其君上也未郊故未服大裘也郊祭之旦人之防者不哭又不敢防服而出以干王之吉祭泛埽广埽也六鄊之民广埽新道扵田首设烛照路凡此并非王命民化王严上故也然周礼蜡氏云凡国之大祭祀令州里除不蠲禁刑者任人及凶服者以及郊野而此云不命者作记之人盛美民聴上之义未必实然也马氏曰报其时之早晚与牲之备否事之卜者而皮弁以聴之所以尊天而不敢慢也不惟不敢慢扵天亦示其民之所以知严也以天子之尊而其严如此则民莫不从而效之故防者不哭不敢防服泛埽反道鄊为田烛弗命而民聴上也周氏曰祭报祭之日宗伯报王以行礼也以眡朝之服而聴宗伯之报所以示民严上也弗命而民聴上葢民之奉君犹君之奉天果君能奉天则民自化矣】
　　祭之日王被衮以象天戴冕璪十有二旒则天数也乗素车贵其质也旂十有二旒龙章而设日月以象天也天垂象圣人则之郊所以明天道也
　　【陈氏曰周官司裘掌为大裘以共王祀天之服司服祀昊天上帝则服大裘而冕礼记曰郊之祭王被衮以象天然则王之祀天内服大裘外被龙衮龙衮所以袭大裘也方氏曰天以龙为用而衮以龙为首故被衮以象天经言天子龙衮是也璪者聚采以贯玉而有华故谓之璪字通扵藻左氏传曰周之王也制礼上物不过十二以为天之大数也彼有象而我象之之谓象故扵龙言象彼有则而我则之之谓则敌扵数言则以画龙而文成焉故曰章以日月而设饰焉故曰设然巾车之职则王玉路以祀而乗素车司常之职则日月为常交龙为旂是设日月者无龙章设龙章者无日月而此言龙章而设日月乃与周礼不同者容泛记前代之礼尔龙也日月也数也质也皆天所示之象也而圣人观之以为仪物之则故曰天垂象圣人则之以天道逺而难知神而莫测故郊之仪物必观象而作则焉所以明之也故曰郊所以明天道也陆氏曰古者郊祀之礼内服大裘其上加衮以被之故大裘言服而衮言被然周礼祭天王乗玉路建大常特牲祭天王乗素车建大旂则祭天之礼有两旂两车也葢乗玉路建大常者即道之车也祭之日驭之以适郊乗素车建大旂者即事之车也祭之时驭之以赴坛何以知其如此也曰巾车王之玉路锡樊缨十有再就建大常十有二斿以祀则凡王之祭祀无所不乗矣祭天者礼之至也而乗泛祭之玉路以祭之以物则非文以志则非敬非礼意故知乗素车建大旂以祀之而玉路者乗之以适郊固有两车也虽然车旂之有两非特祭天也四时之田王乗戎路建大常而巾车之职曰木路前樊鹄缨建大麾以田则田之车旂亦以两葢乗大路建大麾者即道之车也与王乗玉路建大常同意乗戎路建大常者即事之车也与王乗素车建大旂同意故巾车曰掌公车之政令与其用辨旗物而等序之以治其出入治其出入者以明两车有事焉乗之以出入非即事之车也大驭曰掌玉路以祀及犯軷王自左驭葢犯軷者王出国门之祭也王出国门乗玉路则所谓乗玉路建大常以即郊明矣郊特牲曰祭之日王被衮以象天乗素车贵其质也龙旂而设日月之章璪十有二旒以象天也乗素车在于被衮之后则所谓乗素车建大旂以即坛明矣凡此者皆周制也盖祭之日夜向晨王皮弁以聴祭报而小宗伯告时于王则王易皮弁服衮冕乗玉路建大常以适郊既至下玉路防大次又衮冕以聴祭报而小宗伯告备于王则王脱衮着大裘以衮被之易玉路乗素车建大旂以即坛既至下素车捧帛升柴置于牲上以焚之致天神祭法所谓燔柴于大坛此先后之序也或曰司常掌辨九旗之名物日月为常交龙为旂旂有升降之龙而已盖无三辰而郊特牲云龙章而设日月何也曰此大旂也非诸侯之所常建故其上又有日月星辰之章以祀天神非特有升降之龙也明堂位曰旂十有二旒日月之章觐礼曰王建大旂以象日月星辰升龙降龙拜日于东门之外左传云三辰旂旗昭其明也然则龙旂而设日月其来固久矣秦溪杨氏曰详玩司服经文则知有虞作服十二章周亦十二章昭然甚明公之服自衮冕而下侯伯之服自鷩冕而下鷩冕七章衮冕九章推而上之则天子之服十二章可知享先王则衮冕衮冕者绘衮龙于服而冕享先公享射则鷩冕鷩冕者绘华虫于服而冕也盖服有六而冕则一先郑谓六服同冕是也祀昊天上帝之服备十二章则绘三辰于服而冕可知也今不日三辰而冕而曰大裘而冕果何欤盖享先王先公之礼备乎文则以衮鷩之文名之祀昊天上帝之服尚乎质则以大裘之质名之与牲用犊席用藁秸器用陶匏之意同所以尊天也祀昊天上帝之服虽不言三辰然服备十二章则三辰不待言而可见矣郑氏乃谓有虞十二章至周而以日月星辰画于旌旗冕服惟有九章然公自衮冕而下王又自衮冕而下君臣同冕畧无区别必无是理贾公彦云郑氏九章此无正文并郑以意解之则疏家已知其非而不信之矣后世始有悟其上下之无等尊卑之失次者魏文帝以公卿衮衣黼黻之制疑于至尊遂制天子服绣衣公卿织文矣唐长孙无忌以帝祭日月服冕旒三章而三公亚献服衮孤卿服毳鷩贵贱无分而天子遂止于服衮他冕尽废者矣先王制礼必本于天理人情之公自上古至于周天子仰则天数路十二就常十二斿马十二闲圭尺二寸缫十二就而冕服之章莫不皆然郑氏谓周以日月星辰画于旗而冕止九章不知龙登于旗山登于爼黼登于扆九章亦可损乎前乎康成如汉明帝用欧阳説义天子备十二章三公诸侯用山龙九章九卿以下用华虫七章其説犹用周制也自郑氏以意解九章之説于是乎始改行之后世卒有不厌子人心并与古制而去之者可胜叹哉】
　　帝牛不吉以为稷牛帝牛必在涤三月稷牛唯具所以别事天神与人鬼也【涤音迪别彼列切】
　　【郑氏曰养牲必养二涤牢中所搜除处唯具遭时又选可用也孔氏曰郊天以后稷为配故养牲养二以拟祭也凡帝牲稷牲初时皆卜取其牲系于牢刍之三月若临时有故乃变之也为犹用也若帝牛不吉或死伤则用稷牛为帝牛其祭稷之牛临时别取天神既尊故帝牛必须在涤三月帝牛不吉取稷牛亦已在涤三月人鬼稍卑稷牛临时别取唯具而已是分别天神与人鬼不同也郑注搜除谓搜扫清除周礼养马谓之廋人遭时谓帝牲遭灾之时方氏曰帝为天神稷为人鬼】
　　万物本乎天人本乎祖此所以配上帝也郊之祭也大报本反始也
　　【郑氏曰言俱本可以配孔氏曰报本者天为物本祖为王本祭天以祖配之所以报谢其本反始者反其初始谢其恩谓之报归其初谓之反】
　　右记郊祭天神之义凡二节
　　社祭土而主隂气也君南乡于北墉下答隂之义也日用甲用日之始也天子大社必受霜露风雨以达天地之气也是故丧国之社屋之不受天阳也薄社北牖使隂明也【乡去声大音泰郑氏曰墙谓之墉北墉社内北墙也国中之神莫贵于社故曰用甲也大社王为羣姓所立屋之北牖絶其阳通其隂而已薄社殷之社殷始都薄孔氏曰土谓五土山林川泽丘陵坟衍原隰也土是隂气之主故云主隂气隂宜在北故祭时以社在南设主坛上北面而君来在北墙下南乡祭之对隂之义也社是国中之贵神甲是旬日之初始故用之也风雨至则万物生霜露降则万物成故不为屋以受风雨霜露是天地气通达防国社者谓周立殷社以为戒无生义故屋隔之令不受天之阳也薄社即殷丧国社既屋之塞其三面唯开北牖示絶阳而通隂隂明则物死也大社谓羣姓所立者在雉门外库门内之西其亡国之社在东按谷梁传云以为庙屛戒或在庙或在库门内之东鲁之外朝在库门之内东有亳社西有国社朝廷执政之处故左传云间于两社为公室辅大夫以下与民族百家以上共立一社秦汉以来虽非大夫民二十五家以上则得立社故云里社大夫以下所置社树之田主各以其野之所宜木夏松殷栢周栗是也天子诸侯大夫皆有稷亡国之社亦有稷社之祭一嵗有三仲春命民社一也诗以社以方谓秋祭二也孟冬大割祠于公社三也社之主盖用石按条牒论稷坛在社坛西俱北向营并坛共门或曰在社坛北其用玉无文今礼用两圭有邸陈氏曰社祭五土之示稷祭五谷之神五谷之神而命之稷以其首种先成而长五谷也稷非土无以生土非稷无以见生生之效故祭社必及稷以其同功均利而养人也王社侯社国中之土示而已无与农事故不置稷大社国社农之祈报在焉故皆有稷先儒谓王社或建于大社之西或建于借田然国语王借则司空除坛农正陈借礼而歴代所祭先农而已不闻祭社也诗春借田而祈社稷非谓社稷建于借田也其言王社建于大社之西于义或然西汉及魏有官社无官稷晋之时有帝社无帝稷类皆二社一稷议者或欲合二社为一或欲异二社之所向是虽违经悖礼然亦与社同设于国中未闻借田有之也盖王与诸侯之社皆三其二社所以尽祈报之诚其胜国之社所以示鉴戒之礼王之大社则土五色而冒以黄诸侯之国社受其方色之土于天子而苴以茅先王之祭社稷春祈秋报孟冬大割祠此祭之常者也凡天地大烖之类祭大故天烖之狝祀君行有宜官成有衈此祭之不常者也祭之常者用甲其他则唯吉而已祭之牲以大牢其遇天烖则用币而已考之于礼王之祭也南面其服也希冕其牲用黝其祭血祭其尊大罍其乐应钟其舞帗舞其鼔灵鼔方氏曰阳始于甲而物生隂极于辛而物成地虽以隂而成物然始地事者存乎阳故社用甲以原其始天虽以阳而生物终天功者存乎隂故郊用辛以要其终独阳不生独隂不成天地相须之义也周氏曰东方阳也甲者阳中之阳社用甲不用乙欲其以阳召隂也西方隂也辛者隂中之隂郊用辛不用庚欲其以隂召阳也以甲为用日之始则误矣亡国之社屋之不受天阳者示天亡之也于北为牖使隂明而不使阳明也马氏曰外事用刚日内事用柔日郊外事也社内事也而郊用辛日之柔社用甲日之刚说者谓郊社至尊之祭不可同于内外大社达天地之示其有生物之功丧国之社不受天阳示其生物之功息】
　　社所以神地之道也地载万物天垂象取财于地取法于天是以尊天而亲地也故教民美报焉家主中霤而国主社示本也唯为社事单出里唯为社田国人毕作唯社丘乗共粢盛所以报本反始也【为社云伪切乗时证切共音恭粢音资盛音成郑氏曰中霤亦土神单出里皆往祭社于都鄙二十五家为里毕作人则尽行非徒羡也丘十六井也四丘六十四井曰甸或谓之乗孔氏曰社祭是神于地之道此句为下张本地载万物者释地所以得神之由天垂象者欲明地故引天为对地有其物天垂其象所谓在天成象在地成形也财并在地出故为人所取人知四时早晚皆仿日月星辰以为耕作之候是取法于天故尊而祭之天子祭天是也地既为民所取财者故亲而祭之一切亲地而与庶民共祭社是也卿大夫之家主祭土神于中霤天子诸矦之国主祭土神于社以土神生财以养官与民故皆祭之示其为生养之本也社事祭社事也单尽也里居也社既为国之本故祭社则合里之家尽出也此唯毎家出一人不人人出也田猎也毕尽也作行也既人人得社福故祭社先为社猎则国中之人尽行也丘乗者都鄙井田也九夫为井四井为邑四邑为丘四丘为乗粢稷也稷曰明粢在器曰盛唯祭社使丘乗共粢盛向说祭社用牲此明祭社用米也皇氏曰天子诸侯祭社用借田之谷大夫以下无借田若祭社则丘乗共之示民出力也国人毕作是报本丘乗共粢盛是反始粢盛是社所生故云反始也】
　　季春出火为焚也然后简其车赋而歴其卒伍而君亲誓社以习军旅左之右之坐之起之以观其习变也而流示之禽而盐诸利以观其不犯命也求服其志不贪其得故以战则克以祭则受福【为焚云伪切卒祖忽切盐音艶】
　　【郑氏曰凡出火以火出建辰之月火始出焚谓焚莱也简歴谓算具陈列之也君亲誓社誓吏士以习军旅既而遂田以祭社也言祭社则此是仲春之礼也仲春以火田田止火然后献禽至季春火出而民乃用火今云季春出火乃誓社记者误也社或为省流犹行也行行田也盐读为艶行田示之以禽使歆艶之观其用命不也谓禽为利者凡田大兽公之小禽私之失伍而获犹为犯命是求服其志不贪其得也孔氏曰仲春祭社之前田猎取禽以祭社祭社既用仲春用焚当在仲春记者以季春民始出火遂误以天子诸侯用焚为季春也焚谓焚烧除治宿草出火谓出陶冶之火案春秋火出为夏三月故左氏昭六年郑人铸刑书火未出而用火故晋士文伯讥之若田猎之火则昆虫蛰后得火田以至仲春也既焚之后简选车马及兵赋器械之属歴其百人之卒五人之伍君亲誓此士众以习军旅既而遂田以所得之禽兽因而祭社故云亲誓社或左或右或坐或起戒勅之以习军旅君亲自观扵习武变动之事教阵讫而行田礼驱禽于阵前以示士卒是流示之禽也利则禽也驱禽示之而歆艶之以小禽之利也扵此之时观其士卒犯命与不犯军命者求欲服其士卒之志使进退依礼不欲贪其犯命苟得扵禽言失伍得禽不免罚也其所为得礼故战则克胜祭则受福方氏曰木气终扵辰故火顺所生而见司爟扵季春则出火焉水气兆扵戌故火受所胜而没司爟扵季秋则纳火焉圣人奉天时则为焚者特出火之事尔牧师凡田事賛焚莱是矣田猎之礼周官则行之扵仲月而与此异豳诗月令则行之于季月而与此同此之所言亦泛记异代尔月令仲春择元日命民社则出火之田非为社也王制三田一为干豆二为賔客三为充君之庖则田固有不为社者矣夫社必先之以焚者葢焚其宿草而后可田故也且社主隂隂主杀则为社而有田因田而习军旅不亦冝乎】
　　右记社祭地示之义凡一节
　　天子大蜡八伊耆氏始为蜡蜡也者索也嵗十二月合聚万物而索飨之也【蜡锄诈切耆巨夷切】
　　【方氏曰合而言曰大蜡分而言曰八蜡先啬也司啬也农也邮表畷也猫也虎也坊也水庸也曰大蜡八八者之外皆其小也周官有伊耆氏以共杖咸葢杖以扶老岂非以伊耆氏始为蜡以息老物故共杖咸者以是名官乎昔所用者物之形今所索者物之灵故索而飨党正谓国索鬼神而祭祀是矣凡物之种种固已离矣十二月物合聚之时也先王因其合聚而合聚之以索飨周氏曰嵗十二月即夏之十二月乃建丑之月也葢建丑之月为蜡始可为息民之祭果周之十二月其得为息民之祭乎郑氏曰伊耆氏古天子号也索谓求索飨者祭其神也万物有功扵民者神使之也祭之以报焉造者配之也孔氏曰大者天子之蜡对诸侯为大天子既有八神则诸侯之蜡未必八也明堂位土鼓苇籥伊耆氏之乐礼运云礼之初始诸饮食蒉桴土鼓则伊耆氏神农也以其初为田事故为蜡祭陈氏曰伊耆氏以有功扵耆老故后世以其官为姓周又以其姓名官先儒为其始制鼓籥又始为蜡扵是以为古王者之号然古之制法者首造厯大桡作甲子仓颉造书岂皆古王者哉果实古王者之号周人固应尊异而神之不冝列扵衔枚氏壶涿氏而名下士之官也张子曰八蜡先啬一司啬二农三邮表畷四猫虎五坊六水庸七百种八百种百谷之种也祭之以民食之重亦报其啬所成旧说以昆虫为八昆虫是为害者不当祭也】
　　蜡之祭也主先啬而祭司啬也祭百种以报啬也飨农及邮表畷禽兽仁之至义之尽也古之君子使之必报之迎猫为其食田防也迎虎为其食田豕也迎而祭之也祭坊与水庸事也【种之勇切邮音尤畷贞劣切猫音苗为云伪切坊音房司啬即百谷之神先啬者先代治啬之人若神农后稷之类郑氏曰农田畯也邮表畷谓田畯所以督约百姓扵井间之处也诗云为下国畷邮迎而祭之迎其神也水庸沟也孔氏曰祭百种以报啬为下起文则农及邮表畷禽兽等所以祭之者报其助啬之功使尽飨焉田畯有功扵民邮若邮亭屋宇防所表田畔畷者谓井畔相连畷扵此田畔相连畷之所造此邮舍田畯防焉禽兽即下文猫虎之属言禽兽则助田除害者皆悉包之特云猫虎举其除害甚者不防恩而报之仁也有功必报之义也蜡祭仁义之至尽也坊者所以畜水亦以鄣水庸者所以受水亦以泄水祭此坊与水庸之神】
  </div>
  <div class="pagination">
   <a href="礼记纂言_page36.html">
    上一页
   </a>
   <span>
    ...
   </span>
   <a href="礼记纂言_page32.html">
    32
   </a>
   <a href="礼记纂言_page33.html">
    33
   </a>
   <a href="礼记纂言_page34.html">
    34
   </a>
   <a href="礼记纂言_page35.html">
    35
   </a>
   <a href="礼记纂言_page36.html">
    36
   </a>
   <span class="current-page">
    37
   </span>
   <a href="礼记纂言_page38.html">
    38
   </a>
   <a href="礼记纂言_page39.html">
    39
   </a>
   <a href="礼记纂言_page40.html">
    40
   </a>
   <a href="礼记纂言_page41.html">
    41
   </a>
   <a href="礼记纂言_page42.html">
    42
   </a>
   <span>
    ...
   </span>
   <a href="礼记纂言_page38.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
