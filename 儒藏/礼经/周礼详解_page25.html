<!DOCTYPE html>
<html>
 <head>
  <meta charset="utf-8"/>
  <title>
   周礼详解 - 第 25 页/共 28 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   周礼详解 - 第 25 页/共 28 页
  </h1>
  <div class="content">
   周礼详解卷三十三
　　钦定四库全书
　　周礼详解卷三十四
　　宋　王昭禹　撰
　　行夫掌邦国传遽之小事媺恶而无礼者凡其使也必以旌节虽道有难而不时必达居于其国则掌行人之劳辱事焉使则介之【传张恋反遽其庶反使色吏反难乃旦反焉故书作夷郑司农读夷使为句】
　　【大行人掌邦国賔客往来之大礼小行人掌其礼籍以待四方之使者是职虽分小大而皆以行为主故名官谓之大小行人若行夫则行人之属官而掌国使之小礼虽所掌者小而非智足以帅人者亦不足以其任故名官谓之行夫掌邦国传遽之小事媺恶而无礼者传郑氏谓乘传驿而使者葢事虽小而欲急达故也媺恶谓吉凶之事葢事小而礼籍有所不载故也若夫载于行籍之大事则有大小行人存焉非行夫所掌矣凡其使也必以旌节则道用旌节以表之虽道有难而不时必达则虽以他故后时而王命不可废也居于其国则非以王命出行之时也掌行人之劳辱事则凡大小行人有烦劳污辱之事皆行人掌之也夷使则介之者谓行人若使于四夷行夫则为之介也】
　　环人掌送逆邦国之通賔客以路节达诸四方舍则授馆令聚有任器则令环之凡门闗无几送逆及疆【疆居良反】
　　【夏官有环人秋官复有环人者葢夏官环人掌环四方之故取周巡往来若环之无端也秋官环人掌环賔客之任器取周围保防若环之无隙也官虽同而所主之意则异也掌送逆邦国之通賔客谓邦国賔客取道往来者而环人则逆送之通与易所谓往来不穷谓之通同意以路节达诸四方谓无节者有几则不达故以路节达诸四方则掌节所谓道路用旌节是也舍则受馆者国野之道五十里有馆賔客至则环人受之也令聚者谓野庐氏若有賔客则令守涂地之人聚则环人乃令野庐氏也有任器则环之者谓賔客有任用之器环人则令其属合守涂地之人环衞之也凡门闗无几者谓賔客出入环人以路节达之故门闗无几也送逆及疆者疆谓王畿四方之界也賔客始来而逆之终去而送之皆至王畿之界所也】
　　象胥掌蛮夷闽貉戎狄之国使掌传王之言而谕説焉以和亲之若以时入賔则协其礼与其辞言传之凡其出入送逆之礼节币帛辞令而賔相之凡国之大丧诏相国客之礼仪而正其位凡军旅防同受国客币而賔礼之凡作事王之大事诸侯次事卿次事大夫次事上士下事庶子【闽亡巾反使所吏反宾相之宾注作傧】
　　【象胥掌四夷之言者也东方曰南方曰象西方曰狄鞮北方曰译言托鞮言知译言易此独以象言者举一以互见也必言象以周之化自北而南以言其所致者逺也先王立官以道夷狄之言凡以相之而已故名官以象胥先王以治治中国以不治治夷狄故于中国疆以周索有教以导其志有政以齐其行于夷狄疆以戎索则立官以象鞮译而已此详畧之辨也夫天下有道守在四夷殊方异俗莫不同风承德梯航而来则蛮夷闽貉戎狄之国使归欵输诚嵗无虚月象胥之译其言又曷可少哉故掌传王之言而谕説焉谕则使之俞其言説则以言明其理彼闻吾王之言将心悦而诚服如五音之和于耳又安有乖而不和者如婴儿之亲父母又安有疏而不亲者哉然在职方氏言四夷八蛮七闽九貉五戎六狄皆有图地掌于职方而可辨数要者也象胥言掌蛮夷闽貉戎狄之国使不言其国数则象胥所掌非特职方可辨数要之国也故不言其数焉若以时入賔则协其礼与其辞言传之者入賔则行人所谓世一见者是也不谓之入王而谓之入賔则或非王政所加焉故也协其礼则四海之诸侯其爵不过子而已以礼待之协之则有同而无异矣然则协其礼岂特见于饔饩飨食之间哉蓼萧之泽及四海有所谓既见君子鞗革冲冲和鸾雝雝万福攸同则天子又有乗马路车以致其好而成之以礼也与其辞言传之则接之以辞言象胥则协其辞言传而通之也王制曰达其志通其欲与此所谓协其辞言传之同意也凡其出入送逆之则送往而逆来也礼节币帛辞令而摈相之者礼节所以相接币帛所以致享辞令所以相与象胥则掌摈而相之也凡军旅防同受国客币而摈礼之者谓军旅以征伐时防以发禁殷同以施政四海之诸侯或遣臣以聘问则象胥摈而礼之也凡作事谓作四夷之事也王之大事诸侯者国之大事在祀与戎则作大事于四夷者谓有戎事于四夷也诸侯以敌王所忾为事故大事在诸侯然则彤弓锡有功诸侯则蛮夷衰而诸夏盛故六月之序曰彤弓废则诸夏衰矣次事则非戎事谓威让之令文诰之辞或施于四夷者则量其事之轻重或以卿或以大夫或以上士也若夫下事则事之尤小者故以庶子而已言下事庶子则包中士矣】
　　掌客掌四方賔客之牢礼饩献饮食之等数与其政治王合诸侯而飨礼则具十有二牢庶具百物备诸侯长十有再献王巡守殷国则国君膳以牲犊令百官百牲皆具从者三公眡上公之礼卿眡侯伯之礼大夫眡子男之礼士眡诸侯之卿礼庶子壹眡其大夫之礼【长上声守去声从才用反】
　　【传曰名位不同礼亦异数四方賔客之牢礼饩献饮食之等数以其名位而差之也政以正之治以理之掌客掌其等数而并掌其政治者葢先王之制凡礼賔客国新杀礼凶荒杀礼札丧杀礼祸烖杀礼在外杀礼则有政治矣王合诸侯则五等之国君咸在则其礼必有以优异之故享礼用十有二牢以王礼之数而庶具百物焉诸侯长谓上公九命作伯者也礼用十有再献则非特具十有二牢而已干献又所以致天子之厚意矣王或巡狩殷国国君膳以牲犊则贵诚而不贵味也故郊特牲亦曰天子巡狩诸侯膳以牲犊令百官百牲皆具则备物也言王合诸侯而飨礼遂言天子巡狩殷国而国君膳以牲犊礼务施报也葢天子施礼于诸侯备十有二牢以多为贵也诸侯报礼于天子膳以牲犊以少为贵也以多为贵者外心也以少为贵者内心也礼器曰古之圣人内之为尊外之为乐少之为贵多之为美诸侯之于天子观天下之物无可以称其德者得不以少为贵乎郊特牲曰牲孕弗食祭帝弗用诸侯之膳天子上同乎帝尊贵之也天子之于诸侯为之牢礼之数而诸侯之待王官也令百牲皆具乐美之也葢谓待王以多则为防待百官以少则为简故礼器曰先王之制礼也不可多也不可寡也唯其称也王之三公八命出封则加一命而为上公故从者三公眡上公之礼王之卿六命出封则加一命而为侯伯故卿眡侯伯之礼王之大夫四命出封则加一命而为子男故大夫眡子男之礼士眡诸侯之卿则王之上士也庶子壹眡其大夫之礼庶子包中士下士而言之也葢百官虽令百牲皆具而亦不可无隆杀之等故从其爵命之数而有所眡焉】
　　凡诸侯之礼上公五积皆眡飱牵三问皆脩羣介行人宰史皆有牢飱五牢食四十簠十豆四十铏四十有二壶四十鼎簋十有二牲三十有六皆陈饔饩九牢其死牢如飱之陈牵四牢米百有二十筥醯醢百有二十罋车皆陈车米眡生牢牢十车车秉有五防车禾眡死牢牢十车车三秅刍薪倍禾皆陈乗禽日九十双殷膳大牢以及归三飨三食三燕若弗酌则以币致之凡介行人宰史皆有飱饔饩以其爵等为之牢礼之陈数唯上介有禽献夫人致礼八壶八豆八笾膳大牢致飨大牢食大牢卿皆见以羔膳大牢侯伯四积皆眡飱牵再问皆脩飱四牢食三十有二簠八豆三十有三铏二十有八壶三十有二鼎簋十有二腥二十有七皆陈饔饩七牢其死牢如飱之陈牵三牢米百筥醯醢百罋皆陈米三十车禾四十车刍薪倍禾皆陈乗禽日七十双殷膳大牢三飨再食再燕凡介行人宰史皆有飱饔饩以其爵等为之礼唯上介有禽献夫人致礼八壶八豆八笾膳大牢致飨大牢卿皆见以羔膳特牛子男三积皆眡飱牵一问以脩飱三牢食二十有四簠六豆二十有四铏十有八壶二十有四鼎簋十有二牲十有八皆陈饔饩五牢其死牢如飱之陈牵二牢米八十筥醯醢八十罋皆陈米二十车禾三十车刍薪倍禾皆陈乗禽日五十双壹飨壹食壹燕凡介行人宰史皆有飱饔饩以其爵等为之礼唯上介有禽献夫人致礼六壶六豆六笾膳眡致飨亲见卿皆膳特牛【积音恣铏音刑牲注作腥筥姜吕反罋乌弄反防素口反秅丁故反乗去声大音泰食音嗣见贤遍反】
　　【先王之待诸侯何其至也未至也致积始至也致飱及其朝享之后又致饔饩之大礼飨食之盛礼有牢有献有膳有燕铏鼎簠壶之类醯醢禾米之属礼备其物物备其数然食之弗爱是以豕交之也则有问劳送逆之示其勤爱之而弗敬是以兽畜之也则有辞受揖逊之示其恭然恭而无实君子不可以虚拘又况其爱之乎拜揖辞受恭之文也礼而祼之则又尽其恭之之实也问劳送逆爱之文也后夫人致礼则又尽其爱之之实也先王所以致爱与恭如是其至而诸侯又安得不一德一心以亲其上哉大者以仁比小小者以智事大相朝之君相聘之使旌节继道讲信修睦未尝或絶者实有以致之也上公五积侯伯四积子男三积皆眂飱牵者賔始至则有夕食之飱其致飱也羊则牵而致焉上公飱五牢侯伯飱四牢子男飱三牢皆眂飱牵者各眂其数而已上公三问皆脩侯伯再问皆脩子男一问皆脩于其始至以问间濶有脩焉脩者脯之加姜桂者也羣介行人宰史皆公所以从行者也尊其君以及其臣故于其方致问之始亦有牢也郑氏谓臣有牢而君用脩疑其非礼恐有脱误葢上公致积则有飱牵问礼随而至故加以脩而已由此观之则羣介行人宰史之有牢不为过也至于侯伯子男则不言者以上公其爵命为隆其礼为独优故也上公食四十侯伯食三十有二子男食二十有四食谓庶羞美而可食者也其设葢陈于楹外东西共四列也上公其列之数则十侯伯列之数则八子男列之数则六也上公簠十侯伯八子男六簠所以盛稻粱者也公堂上六东西夹各二侯伯堂上四东西夹各二子男堂上二东西夹各二上公豆四十壶四十侯伯豆三十有二壶三十有二子男豆二十有四壶二十有四葢豆公堂上十六东西夹各十二侯伯堂上十二东西夹各十子男堂上十二东西夹各六礼器言天子之豆二十有六诸公十有六诸侯十有二以聘礼差之则堂上之数与此同也壶所以盛酒者也其设于堂夹亦如豆之数也上公铏四十有二侯伯铏二十有八子男铏十有八铏羹器也则公堂上二十有二东西夹各十侯伯堂上十有二东西夹各八子男堂上十东西夹各四也上公鼎簋十有二侯伯与子男亦皆十有二者鼎牲器也簋黍稷之器也牲天产以养精黍稷地产以养形二者相资以为养皆食之至也故合鼎与簋而言之皆常食也未始有加损焉故其数皆止于十二鼎正鼎九陪鼎三皆设于西阶前也簋堂上八东西夹各二也上公牲三十有六侯伯腥二十有七子男牲十有八牲即牲之腥者或言牲或言腥互见也三牲具为牢而每牢皆九为列上公牲四牢则凡三十六也侯伯腥三牢则凡二十七也子男牲二牢则凡十有八也皆陈于阼阶前也饔饩上公九牢侯伯七牢子男五牢饔食熟焉其气和之至也饩可食之物生气存焉此乃朝享之后所致之大礼也其死牢如飱之陈则上公五牢侯伯四子男三皆陈于门西也牵生牢也上公四侯伯三子男二皆陈于门西如积也上公米百有二十筥侯伯百筥子男八十筥十斗曰斛十六斗曰防十防曰秉四秉曰筥皆横陈于中庭也上公醯醢百有二十罋侯伯百罋子男八十罋车皆陈以车盛罋而陈之也醯陈于碑东醢陈于碑西也既陈则不复用车矣故侯伯子男言皆陈而不言车也车米眂生牢牢十车车秉有五防车禾眂死牢牢十车车三秅刍薪倍禾皆陈车米载术于车也米四牢四牢分为四列然则牢十车则车米凡四十车也十六斗曰防十防曰秉每秉有五防则二十四斛也车禾载禾于车也禾槀实并刈者也车禾眂死牢牢十车车三秅夫死牢如飱之数上公飱五牢牢十车则车禾凡五十车也四秉曰筥十筥曰稯十稯曰秅每车三秅则三十稯也刍薪倍禾则凡百车也皆陈谓陈于门外也米在门东禾在门西刍薪虽取数于禾而薪从米刍从禾也侯伯米三十车禾四十车刍薪倍禾则降于公也子男米二十车禾三十车刍薪倍禾则降于侯伯也上公乗禽日九十双侯伯七十双子男五十双者乗禽谓乗行羣处之禽雉雁之属是也殷膳大牢殷中也谓于中又以大牢膳賔示俭文而不忘賔也侯伯言膳大牢子男不言则防上文可知也然独于上公言以及归则侯伯子男亦以及归可知也上公三飨三食三燕诸侯再飨再食再燕子男壹飨壹食壹燕飨以酒为主食以食为主燕以恩为主唯以恩为主故异于飨食之礼示以慈惠以毛为尚其乐无算也取其欢而已其爵无算也取其醉而已取脯以降奏陔而去则王所以致爱于诸侯于是为至矣其数或三或再或壹亦隆杀之节也若弗酌则以币致之者谓君或有故不亲飨食燕也且飨有酬币食有侑币不飨则以酬币致之不食则以侑币致之所以将意而致敬者不可失故也凡介行人宰史皆有飱饔饩以其爵等为之牢礼之陈数唯上介有禽献凡此皆邦国之诸臣从诸侯之賔者也尊其君以及臣臣故有飱饔饩之礼焉然其礼之隆杀各以其爵等之上下而为之也上介则以其于诸侯之臣为尊宜有以优异之故独有禽献而其余则无有也上公大夫致礼以八壶八豆八笾膳大牢致飨大牢食大牢夫人致礼所以助王养賔亦夫妇相成之义也壶陈于东序笾豆陈于户东凡夫人致礼于诸侯皆使下大夫致之也夫人致礼侯伯与上公同不言食大牢则杀于上公也夫人致礼于子男六壶六豆六笾膳眂致飨则又杀于侯伯也然此特言膳眂致飨者言夫人致膳于小国君以致飨之礼则是不复飨也上公卿皆见以羔膳大牢侯伯卿皆见以羔膳特牛子男亲见卿皆膳特牛卿皆见者见于賔也以羔则以其挚见焉子男独言亲见者言卿于小国之君有不造馆见者必亲见乃致膳矣不言羔则蒙上文可知也既见之又膳之者亦所以助王养賔也或用大牢或用特牛亦礼之杀也先王之于祭祀致爱致敬其于承賔也亦如之方其祭祀也王耕以供粢盛后蚕以为祭服王祼而后亚祼王献而后亚献而终之以诸臣之所昨也及其承賔也亦王祼献而后亚之王致酒后夫人致饮终之以卿皆见而膳之也夫唯以所承神者而承賔则致爱致敬可谓至矣诸侯眂王所施如此又孰不思所以厚报之也哉】
　　凡诸侯之卿大夫士为国客则如其介之礼以待之凡礼賔客国新杀礼凶荒杀礼札丧杀礼祸烖杀礼在野在外杀礼凡賔客死致礼以丧用賔客有丧唯刍稍之受遭主国之丧不受飨食受牲礼【稍所教反牲音腥】
　　【前言凡介有飱饔饩以其爵等为之牢礼之陈数谓其从君而来也今此言卿大夫士为国客则以聘问而来也若以聘问来而自为客则王所以待之亦如其为介之礼也先王待賔客其礼为有常制而其用则因时而制宜以财之所入为有限而其用则不可以无节也故国新凶荒札丧祸烖在野在外皆杀礼焉国新谓新建国也凶荒谓无年也祸烖谓兵寇水火之变也国之所费既多则宜节用焉故礼不得不杀然制其正不制其杀则礼之本宁俭故也】
　　掌讶掌邦国之等籍以待賔客若将有国賔客至则戒官修委积与士逆賔于疆为前驱而入及宿则令聚及委则致积至于国賔入馆次于舍门外待事于客及将币为前驱至于朝诏其位入复及退亦如之凡賔客之治令讶讶治之凡从者出则使人道之及归送亦如之凡賔客诸侯有卿讶卿有大夫讶大夫有士讶士皆有讶凡讶者賔客至而往诏相其事而掌其治令【复扶又反从才用反相去声】
　　【秋官有讶士又有掌讶者葢讶士以讶四方狱讼为主掌讶以讶賔客为主唯以讶狱讼为主故谓之讶士士刑官也唯以讶賔客为主故谓之掌讶所掌者讶而已掌邦国之等籍以待賔客等籍谓九仪差数之籍也所以讶賔客者必以其籍之差数而为隆杀之节焉异于小行人掌邦国賔客之礼籍也若将有国賔客至则戒官修委积谓戒牛人羊人仓人委人之属葢牛人共积牛羊人共积羊仓人共道路之谷积委人共委积之刍薪掌讶戒之使各早正素备以给賔客之用也与士逆賔于疆为前驱而入谓与讶士也以讶士邦有賔客则与行人送逆之入于国则为之前驱而辟故也及宿则令聚谓令野庐氏也以野庐氏若有賔客则令守涂地之人聚也及委则致积以王命致之于賔也至于国賔入馆次于舍门外待事于客谓賔有所求索则为通之也及将币为前驱则道之以至于朝也至于朝诏其位入复则掌讶入复于王也及退亦如之亦复于王若孔子所谓賔不顾矣是也凡賔客之治令讶讶治之治谓理其事也賔客之理其事则以告讶掌讶为如朝而理之也凡从者出则使人道之谓凡賔客从行之人或出则掌讶使其属道之也及归送亦如之賔至逆之于疆则其归也亦送之至于疆也凡賔客诸侯有卿讶卿有大夫讶大夫有士讶士皆有讶谓賔客之爵命有尊卑王所使讶賔客之人亦不同也诸侯之为賔以其有君道焉故皆讶之以卿以王之卿则六命其出封则为侯伯王之礼于上公王之礼于诸侯则卿皆见而致膳焉使卿而讶诸侯固其宜也若卿而讶之以大夫大夫而讶之以士亦其宜矣士皆有讶谓公侯伯一命之士也亦以士讶之而已故曰皆有讶焉凡讶者賔客至而往诏相其事而掌其治令诏以言告之相以力賛之賔客方至则掌讶往而诏相其事也治谓理其事令谓有所使賔客有治令而掌讶则为之掌也】
　　掌交掌以节与币巡邦国之诸侯及其万民之所聚者道王之德意志虑使咸知王之好恶辟行之【好呼报反恶乌路反辟音避】
　　【天地不交而万物不生上下不交而功勲不成先王设官掌邦国之通事而结其交好此其名官所以谓之掌交欤掌以节与币者节谓道路用旌节以表之也币谓掌邦国之通事而结其交故也巡邦国之诸侯及其万民之所聚者先王规方千里以为甸服其余以分公侯伯子男使各有守然邦国之诸侯众矣非若左右之近邦国之万民众矣非若畿甸之近也然则茍非播告之修不匿厥指彼将何从而为之仪唱乎君者臣之唱也彼将听唱而应矣上者下之仪也彼将视仪而动矣道王之德意志虑所以为之仪唱王之得于已者德也王之心有所感发者意也王之心有所之者志也王所思患而豫防之者虑也德之所存意之所发志之所之虑之所定好恶之实存于其间矣掌交道王之德意志虑使之咸知王之所好而行之咸知王之所恶而辟之葢王之所好非作好也无非遵王之道而已王之所恶非作恶也无非遵王之路而已遵王之道以为好则所好者皆上下之所同人孰不欢然而行之乎遵王之路以为恶则所恶者皆逺近之所同人孰不协然而避之乎其行之也若趋利而不自已其避之也若畏法而不敢犯天下人岂有私好恶哉先王之时道德一风俗同天下如一家中国如一人者掌交与有力矣然而掌交之道王志则与撢人诵王志异葢道则道其实诵则诵其言道其实以交邦国万民者刑也故属之秋官诵其言以正邦国万民者政也故属之夏官】
　　使和诸侯之好达万民之説掌邦国之通事而结其交好
　　【先王于诸侯裂地以封之疏爵以贵之欲其为王国之屏也则好之可谓至矣先王于万民受田里以安之颁职事以任之欲其为王心之体也则説之可谓至矣王好诸侯则诸侯果何好哉莫不惟王之好也王説万民则万民果何説哉莫不唯王之説也莫不好王而其好或乖者无以和之而已莫不説王也而其説或壅而不宣者无以达之而已如是则猜疑怨忌之隙往往縁之而起诸侯万民虽欲致其臣子之情有不可得也唯有以和其好则诸侯所以好王之情协而不乖矣惟有以达其説则万民所以説王之心宣而不壅矣尚何逺近内外之间乎然所以至是者以掌交巡邦国之诸侯及其万民之所聚者道王之德意志虑使咸知王之好恶辟行之乃能然也掌邦国之通事而结其交好者夫三等之邦国星分棊布于九州之内其势疑若睽间而相絶然先王制为朝觐聘问之礼行于其间则有往来不穷之通矣掌交又以币将其意而结其交好则又推而行之以致其通矣谓之通事如斯而已往来不穷者天之道也推而行之者人之道也先王立掌交之职亦所以和同天人之际矣】
　　以谕九税之利九礼之亲九牧之维九禁之难九戎之威
　　【先王之于诸侯分土而与之守分民而与之治患其擅一国之名宠则或至于势以自骄专制节之大权则或至于怙侈以灭义将欲防微杜渐折冲消萌使之怀德而不敢擕畏威而不敢侮则王者威福之柄其可不谨乎然则掌交谕之以九税之利九礼之亲九牧之维是尽其所以福之之道也谕之以九禁之难九戎之威是尽其所以威之之道也九税九职之税也方其裂地以封之固已使之得征其民而莫不知有之以为利也今又谕之以九税之利使知任土焉九礼九仪之礼也方其列爵以等之固已使之各守其爵而莫不知守之以为分也今又谕以九礼之亲使知分守焉九牧九州之牧也太宰于施典之际固已建其牧而莫不知小大以相维也今又谕以九牧之维使知听令焉九禁九法之禁也九戎九伐之戎也大司马以九伐之法固已正之而莫不知奉法而畏威也今又谕以九禁之难使知辟禁谕以九戎之威使知免兵焉彼又安有弛慢悠忽以违王命者哉然则宗周之时六服承德庶邦丕享比小事大以蕃王室者掌交之谕岂小补哉】
　　掌察【阙】
　　掌货贿【阙】
　　朝大夫掌都家之国治日朝以听国事故以告其君长国有政令则令其朝大夫凡都家之治于国者必因其朝大夫然后听之唯大事弗因凡都家之治有不及者则诛其朝大夫在军旅则诛其有司【长丁丈反】
　　【掌都家之国治其官以上士二人下士四人为之而名官谓之朝大夫者以其日朝以听国事故以告其君长有以智帅人之义故谓之朝大夫也掌都家之国治者谓公卿王子弟之都大夫之家凡有治于国则朝大夫掌之也所作谓之事所遭谓之故朝大夫日朝以听其事故以达之于都家之君长君谓其国君也长谓其卿大夫也凡有所正者皆政也凡有所使者皆令也国有政令则令朝大夫以告都家之吏也凡都家之治于国也必因其朝大夫然后听之以朝大夫掌都家之国治故凡事之小者有治于国皆因朝大夫以达于国然后听之也若事之大者则非因于朝大夫必都家之君长自达于国也都家之治有不及以朝大夫弗达之故则罪在所诛也在军旅则朝大夫弗预焉都家司马弗达之过也故诛其有司有司谓都司马家司马也先王置朝大夫之君使都家之治因之以达于国使国之事故因之以告于都家则下之事无不上闻上之政无不下达则自国中以至于数百里之逺不啻若左右之近若耳目之前又安有壅遏蔽塞之患哉彼有堂上之逺于百里堂下逺于千里户外逺于万里者葢失于此矣】
　　都则【阙】
　　都士【阙】
　　家士【阙】












　　周礼详解卷三十四
　　钦定四库全书
　　周礼详解卷三十五
　　宋　王昭禹　撰
　　冬官考工记
　　【一而不可不易者道匿而不可不为者事道一而能易则虽不主故常而未始外乎事事匿而有为则虽丽乎形数而未始离乎道道未始外事此幽者之所以阐也事未始离乎道此显者之所以微也庄子曰既已谓之一矣且得无言乎一与言为二二与一为三自此以往巧厯不能计而况其凡乎此自无以适有由道以之事者也又曰事兼于义义兼于德德兼于道此自有以适无由事以入道者也是以圣人体道之常无以应天下之有体道之至虚以应天下之实而未始废于事也故六官之设始于天官以掌治而治以道为本终于冬官以掌事而事以智为主葢道出而生智智则贞固足以干事也冬于方为北于物为罔北宅乎幽罔未有形隂于此乎终阳于此乎始芸芸之物自此而复乎道扰扰之绪自此而之乎事道之与事曷尝相离哉圣人散道之妙以寓干事即事之粗以达于道故备物致用虽皆法度之陈迹而立象明意莫非性命之真理由此观之则考工之所记特技巧之事而已哉然其名官谓之司空则以其空土以居民故也书曰司空掌邦土居四民时地利居四民时地利者事职之体用也而记者止谓之考工则事官正以典事为务故也先王名官以司空则以居四民言之也作记者以考工言之则以时地利言之也夫百工之事虽本于圣作智创而非巧述工守则不足以设施而致用此百工所以与于六职之一也然工之事有精相有能否饩廪欲称事则工不可以不考也赏诛欲当事则工不可以不考也作记者谓之考工凡以质其成效而已然典礼殊缺学者虽不覩圣人之全经而先儒追述之功亦不为无补矣】
　　国有六职百工与居一焉或坐而论道或作而行之或审曲面埶以饬五材以辨民器或通四方之珍异以资之或饬力以长地财或治丝麻以成之坐而论道谓之王公作而行之谓之士大夫审曲面埶以饬五材以辨民器谓之百工通四方之珍异以资之谓之商旅饬力以长地财谓之农夫治丝麻以成之谓之妇功【与音预埶同势长丁丈反】
　　【夫天职气覆地职形载圣职教化物职所宜则凡丽乎隂阳之域者未尝无职也有所受而听之者谓之职天地虽大而受职乎道圣人虽尊而受职乎天臣民则卑而受职乎君一失其职则伤之者至然则自王公以至于士大夫工商农妇之属又安可以无职乎劳心者治人劳力者治于人王公士大夫劳心以治人者也百工商旅农妇劳力以治于人者也自王公以至农夫谓之六职而百工居其中故曰国有六职而百工与居一焉事道者逸事事者劳无为而尊者逸有为而卑者劳王公尊而事道故坐而论之逸而无为者也士大夫卑而事事故作而行之劳而有为者也故曰坐而论道谓之王公作而行之谓之士大夫夫致治之序本在上末在下王公务本以经治故坐而论道以谋其始士大夫务末以賛治故作而行之以成其终坐则无为而未始有作论则言之而未始有行然则士大夫特推王公所论之道作而行之以见其事业而已夫一人之身而百工之所为备五材者民器资之以有成者也一材不可阙而一器不可废则以饬五材以辨民器百工之事也又乌可后乎哉然欲辨民器必先饬五材欲饬五材必先乎审曲面埶惟窥理所在然后能审曲惟正体所向然后能面埶五材天之所生必致力以修饬之然后可以为民器则若饬木而为舟车弓庐之属饬金而为鼎量剑削之属饬土而为甗甑簋豆之属饬水火而运用之以成乎众材之属饬材以为器而民器各有宜焉不可以不辨其为轮也辨其髙下之地其为弓也辨其安危之人其为庛也辨其地之坚柔其为剑也辨其士之上下故曰审曲面埶以饬五材以辨民器谓之百工物贵为珍物殊为异所贵所异者彼此不通其所有则无以相资以为用商旅所以迁有资无而物赖之以通焉故曰通四方之珍异以资之谓之商旅百谷虽有种而不能自生虽有生而不能自长所以生而长之实赖三农之为故为之耕耨为之播种去其蟊贼薅其荼蓼实頴实栗既坚既好者三农生长之力也故曰饬力以长地财谓之农夫夫人无羽毛以耐寒暑所以御寒暑者必借乎衣服先王稽其女功使作二事治丝而成之以为帛治麻而成之以为布卒嵗必有衣楬当暑则袗絺绤凡皆妇功之所成也故曰治丝麻以成之谓之妇功六职之序王公制法以示百工者也士大夫行法以治百工者也商旅通物以资百工者也农夫长财以养百工者也嫔妇化治以成百工者也故王公士大夫之序在百工之上商旅农夫妇功之事在百工之下焉荀卿曰精于道者兼物物精于物者以物物王公士大夫精于道者也工商农夫精于物者也工虽具人器而精于物然而百工之事皆圣人之所作以象寓意以器藏礼则百工信度以承道者也其亦有异于商旅农夫之属焉记考工者以百工承王公士大夫之后而处商旅农夫之前不为无深意矣】
　　粤无镈燕无函秦无庐胡无弓车粤之无镈也非无镈也夫人而能为镈也燕之无函也非无函也夫人而能为函也秦之无庐也非无庐也夫人而能为庐也胡之无弓车也非无弓车也夫人而能为弓车也【粤音越镈音博燕音胭函而南反庐鲁吴反夫音扶】
　　【传曰少成若天性习贯如自然粤之无镈工燕之无函工秦之无庐工胡之无弓车之工皆以其地之人少习而成之故不置是工也葢有所短而后见所长有所拙而后见所巧粤人之巧皆长于为镈燕人之巧皆长于为函秦人之巧皆长于为庐胡人之巧皆长于为弓车故虽天下之良工吾知其不容于四国凡以无所用其长而施其巧也是以粤无鏄工非无镈工也以其人皆能为鏄故也燕无函工也非无函工也以其人皆能为函故也秦无庐工也非无庐工也以其人皆能为庐故也胡无弓车工非无弓车工也以其人皆能为弓车故也古者处工于官府使工与工言器段氏为镈函人为甲庐人为庐器弓人为弓舆人为车皆以官府处之所谓无者非无是人也官府无是工故也诗曰庤乃钱镈则镈者治田之器也先儒谓粤地出金锡铸冶之业田器尤多孟子曰函人惟恐伤人则函者甲胄之属也先儒谓燕近强胡习作甲胄庐戈防之柲也先儒谓秦多细木善作矜柲弓车射乘以攻战先儒谓匈奴无屋宅田猎畜牧逐水草而居皆知为弓车则四国之无是工皆以夫人能为之故也】
　　知者创物巧者述之守之世谓之工百工之事皆圣人之作也烁金以为刃凝土以为器作车以行陆作舟以行水此皆圣人之所作也【知音智创初亮反烁始灼反又作铄】
　　【形而上者谓之道形而下者谓之器道本于性命而器之理藏乎其中器成于度数而道之迹显于其外君子上达则其智足以穷理而能创小人下逹则其巧足以循迹而能述葢发而制之谓之创非智足以穷性命之理则不能及此故曰智者创物分辨而审其才谓之述非巧足以循度数之迹则不能及此故曰巧者述之大司徒曰以世事教能则民不失职古者四民莫不皆然而百工之于官府也其父兄之教不肃而成其子弟之学不劳而能少而习焉其心安焉不见异物而迁焉故攻木之工不使之攻金攻皮之攻不使之攻玉防氏之子常为量鳬氏之子常为钟桃人之子常为剑函人之子常为甲其所传者一法而各使之精其事焉故曰守之世谓之工虽然此特循法度之迹而守之也若夫得之于手应之于心则轮扁之斲轮也不能以授之子况可得而世也易曰备物致用立成器以为天下利莫大乎圣人葢百工之事虽形于度数之粗而天下之至精寓焉非圣人降道以观象出象以观器孰能作之哉故断木为杵掘地为臼臼杵之利则取诸小过木为弧剡木为矢弧矢之利则取诸暌或为耒耜以取诸益或为网罟以取诸离为栋宇则取诸大壮为棺椁则取诸大过一方一圆而具天地之象一竒一耦而具隂阳之数或曲或直而有刚柔之理或厚或薄而有盈虚之义形名既定而不可易分守既明而不可乱岂浅浅者之所能及哉传曰作者之谓圣殆以此也是故烁金凝土作为舟车一切皆本于圣人以金为体者以火为用故于金言烁以土为体者以水为用故于土言凝陆行乗车则千里可致水行乗舟则江河可济凡此之类皆圣人立法以贻天下后世也然前言智者创物而于此又言皆圣人作者葢大而化之之谓圣圣者智之体也穷理而有所知谓之智智者圣人之用也孟子曰始条理者智之事亦以其用而言之也终条理者圣之事亦以其体而言之也方其从体以起用则凡创物者必资于智之所知故以智者言之及其摄用以归体则百工之事无非圣之所化故以圣人言之惟以智言故曰创以创者发而制之即其见于度数者而言之也惟以圣言故曰作以作者为而起之原其生出之自而言之也】
　　天有时地有气材有美工有巧合此四者然后可以为良材美工巧然而不良则不时不得地气也橘逾淮而北为枳鸜鹆不逾济貉逾汶则死此地气然也郑之刀宋之斤鲁之削吴粤之剑迁乎其地而弗能为良地气然也燕之角荆之干妢胡之笴吴粤之金锡此材之美者也天有时以生有时以杀草木有时以生有时以死石有时以泐水有时以凝有时以泽此天时也【枳吉氏反鸜其俱反鹆音欲济子礼反貉戸各反汶音问水名削思约反妢扶云反笴古老反注读为槀泐音勒泽音亦又音释】
　　【立天之道曰隂与阳立地之道曰柔与刚隂阳寒暑运之以为时者也故曰天有时刚柔燥湿在地化之以为气者也故曰地有气万物盈于天地之间得时以生得气以成及其成材则天地之美具焉故曰材有美天地无全功万物无全用而合和成就实有资于巧者故曰工有巧此四者皆有以相成无以相废合而用之阙一不可故曰合此四者然后可以为良良甚善也天之合也若不虑而知则谓之良知不学而能则谓之良能皆出于天合之自然而非人为之或使也茍其取材也上不得天之时下不得地之气虽有得材之美与夫得手应心之巧是成于人为之成使非自然之甚善也其可以为良乎是故斩毂之道必矩其隂阳其斩阳木则必以仲冬其斩隂木则必以仲夏弓人之为弓于冬则析干于春则液角于夏则治筋于秋则合三材此所以因天时也贡金锡则责之扬贡杶干则责之荆孤桐则贡于徐漆枲则贡于豫以至于郑之刀宋之斤鲁之削吴粤之剑此所以因地气也相干则欲其赤黒而乡心阳声而逺根相筋则欲小简而长大结而泽漆则欲测丝则欲沈以至燕之角荆之干妢胡之笴吴粤之金锡凡此皆材之美也轮人之为轮则可规可万可水可县可量可权舆人之为车则圆者中规方者中矩立者中县衡者中水直者如生继者如附三材既具巧者和之以为轮六材既聚巧者和之以为弓凡此皆工之巧也列子曰天职生覆地职形载物职所宜葢变者天道也而天道之所变者生化者地道也而地道之所化者形然天道逺而尊地道近而亲则物性之所宜亦繋诸地而已自橘逾淮而北为枳以至貉逾汶则死此地道之化也自郑之刀以至迁乎其地而弗能为良此物性之宜也自燕之角以至吴粤之金锡则物之有用者存乎材也自天有时以生以至有时以泽则物之有体繋乎天若五方之土各有所偏五土之物各有所宜结而为山岳其形不类融而为江河其流不一橘逾淮而北为枳则植者因之而不同也鸜鹆不逾济貉逾汶则死则动者因之而有异也而非特此也至于工饬之而为器亦然以刀之良则必求之郑而不可以求之宋以削之良则必求之鲁而不可求之呉粤此亦物性之宜资于地气者然也至于角之美者莫如燕干之美者莫如荆笴莫美于妢胡金锡莫美于吴粤则人养之为材亦因其地气之为美也天有时以生有时以杀则隂阳之运所以生杀万物者也草木有时以生有时以死则感隂阳之运而生死者也石有时以泐或以盛暑而解散也水有时以凝泽或以寒温而融结也此天时地气材美之不同而工之巧当审焉故不言工巧也】
　　凡攻木之工七攻金之工六攻皮之工五设色之工五刮摩之工五抟埴之工二攻木之工轮舆弓庐匠车梓攻金之工筑冶鳬防段桃攻皮之工函鲍韗韦裘设色之工画缋钟筐防刮摩之工玉楖雕矢磬抟埴之工陶旊【刮古八反抟音团埴时职反防古栗字段锻同鲍音薄韗音运缋户对反防莫黄反楖音栉旊甫罔反天生五材民并用之水火木金土是也加之以皮玉设色则为八材焉九职所谓百工饬化八材是也以土治水以水治火然后水火为用以火治金以金治木然后金木为器皮玉设色之事则亦不离于五者然后抟者之工备此百工之务也攻木之工木工也攻金之工金工也抟埴之工土工也金木言其体抟埴言其用攻皮之工以函为主设色之工以画为主刮摩之工以玉为主皮色言其体刮摩言其用若夫水火之材则饬化之以运用此六者而已故于水火不言工轮舆弓庐匠车梓者轮人为轮舆人为车弓人为弓庐人为庐器匠人为宫室之属车人为耒之属梓人为笋虡之属此攻木之工七也筑冶鳬防段桃者筑氏为削冶氏为戈戟鳬氏为钟防氏为量段氏为镈桃氏为剑此攻皮之工五也画缋钟筐防者画缋之事官异而职同钟氏则染羽防氏则练丝而筐氏阙焉此设色之工五也陶人为甗旊人为簋此抟埴之工二也】
　　有虞氏上陶夏后氏上匠殷人上梓周人上舆
　　【体常而尽变者道也圣人体道之常以处已故先圣后圣同乎一揆彼时此时同乎一心若合符而无异矣尽道之变以趍时故观防通而行典礼揆时物而备制作此四代所以有异上矣是故时方上质不以文灭质时方上文不以质胜文其所以立成器而为天下利者亦审所尚而已虞夏之文不胜其质然夏之质又不若虞之纯故有虞氏上陶夏后氏上匠商周之质不胜其文然商之文又不若周之备故商人上梓周人上舆有虞氏以德而帝而纯朴未散陶工为器则质之纯也故上陶记言泰有虞氏之尊又曰有虞氏之瓦棺则上陶可见矣夏后氏以业而王而营制稍兴因上匠而为宫室沟洫以居处灌溉则质之散也语言禹卑宫室而尽力乎沟洫则上匠可见矣商则王者之道自此成矣王者之业自此着矣王尽制而礼乐之器不备则无以为文故所上者有在于梓所以为礼乐之器也至周则经制广而庶事备茍一器之不完则经制之理未广一物之不设则庶事之宜未备故所上者在于舆以一器而工聚者于车为多也四代所尚亦各因时而已】
　　故一器而工聚焉者车为多
　　【车象三才而利转通上下乗之其载有舆其行有牙其服有辀其指有轵以凭为礼则有轼以道轼而为之先则有軓虚而善心则有毂运而无穷则有轮实轮而凑毂则有辐作止而由之则有轴以至为较为辎为軧为轐葢之圆以象乎天轸之方以象乎地其事详其物重其义广其制烦则工之所聚可谓多矣然自攻金设色之工而下其数或以五或以二而攻木之工独有七焉则车工之为多可见矣】
　　车有六等之数车轸四尺谓之一等戈柲六尺有六寸既建而迆崇于轸四尺谓之二等人长八尺崇于戈四尺谓之三等殳长寻有四尺崇于人四尺谓之四等车防常崇于殳四尺谓之五等酋矛常有四尺崇于防四尺谓之六等车谓之六等之数【柲兵媚切迆以氏反殳立殊反酋在由反易曰立天之道曰隂与阳立地乏道曰柔与刚立人之道曰仁与义兼三才而两之故易六画而成卦车有六等所以法易六爻之数也十分曰寸十寸曰尺八尺曰寻倍寻曰常兵车之轮六尺有六寸轵崇三尺有三寸加轸与轐之七寸为四尺是轸去地四尺矣故曰车轸四尺谓之一等自轸而下其车之等皆以四尺为差戈柲六尺有六寸则以四尺为差戈柲六尺有六寸则以四尺崇于轸故谓之二等人长八尺则以四尺崇于戈故谓之三等殳长寻有四尺则以四尺崇于人故谓之四等车防常则以四尺崇于殳故谓之五等酋矛常有四尺则以四尺崇于防故谓之六等始言车有六等之数终言车谓之六等之数者葢道防于一则非有数也合于同则非有等也道散而为器则其差有等其别有数方其原车之等数所由起则自无而出有也故始则曰车有六等之数及其叙车之等所自陈则等数具而法象着其意可得而言之也故终则曰车谓之六等之数夫谓之为言意所寓也可以言论者物之粗也可以意致者物之精也车之等数以义则为精以事则为粗故可得以言而谓之也若夫言之所不能论意之所不能致者又安得而谓之也然五兵之用逺则弓矢者射之近则矛者句之句之矣然后殳者击之戈防者刺之故司马法曰弓矢围殳矛守戈防助葢凡用此者皆长以衞短短以救长今此戈矛殳防皆插车而独不言弓矢者则乗车之人佩之也六等之车而五兵皆备岂先王得已而用之哉戈矛殳防置之于车傍者备而不用之意也弓矢则佩之在下非所上之意矣】
　　凡察车之道必自载于地者始也是故察车自轮始凡察车之道欲其朴属而微至不朴属无以为完久也不微至无以为戚速也轮已崇则人不能登也轮已庳则于马终古登阤也【朴普剥反属章欲反戚将六反乂音促庳音婢阤文尔反】
　　【载物者莫先于车运车者莫先于轮昔之圣人观转篷而为轮轮行可载然后为车则车之作轮实为之先焉故察车之道有二一曰载于地者始二曰欲其朴属三曰欲其微至车之材众矣而载于地者轮而已故察车自轮始轮之行以完久为固以戚速为利故不朴属则无以为完久朴属言其附着之坚也不微至无以为戚速微至言其践地之少也夫三年为车无一尺之轮则莫能运转则车虽善载非轮其能行乎木直中绳揉以为轮则其曲中规则轮虽善运非人其能为乎轮既为之于人茍不察其朴属而微至则説輹之虞输载之败不旋踵而至矣毂以为利转辐以为直指牙以为固抱轮人为之则斩三材必以其时三材既具巧者和之然后可以尽为轮之善也用车者必加于此葢得其要矣不然则庄周天道何以独取轮扁斲轮记考工者何以独首于轮人与轮已崇则过于六尺六寸而轸过四尺为太髙也人斯病于难登轮已庳则不及于六尺六寸而轸不及四尺为太下也马斯病于难引故曰轮已崇则人不能登也轮已庳则于马终古登阤也阤阪也终古犹言常也轮庳则马髙马髙则其引轮也常若登阪虽倍用力马疲而车不进之矣】
　　故兵车之轮六尺有六寸田车之轮六尺有三寸乘车之轮六尺有六寸六尺有六寸之轮轵崇三尺有三寸也加轸与轐焉四尺也人长八尺登下以为节【乗绳证反轵音只轐音卜又音仆】
　　【王有五路玉路以祀金路以賔象路以朝革路以即戎木路以田今此言兵车即革路也田车即木路也乗车即玉路与金路象路也礼官明其义故巾车谓之路事官制其器故考工谓之车兵车乗车驾国马田车驾田马轮俟马而后行马有髙下而轮因之以立制故或言六尺有六寸或言六尺有三寸而数度之所以不同也然轮之心为毂毂之末为轵舆后横木谓之轸轴上伏兔谓之轐轮崇六尺有六寸轵崇三尺有三寸而加轸与轐之七寸然后合而为四尺人长八尺则轵与轸之尺适于人为半矣凡此记轮之崇而人之长短升降以此为节故曰人长八尺登下以为节矣】
　　轮人为轮斩三材必以其时三材既具巧者和之毂也者以为利转也辐也者以为直指也牙也者以为固抱也轮敝三材不失职谓之完【牙音讶敝必世反又伏灭反】
　　【车虽器之一物然工之聚于此为多轮虽车之一物然车之行必先乎此故察车始自于轮此古者所以独立轮人之官而记考工者亦以轮人为首欤轮虽一物体具三材毂辐牙是也天有时地有气材有美工有巧合此四者然后可以为良故古者仲冬斩阳木仲夏斩隂木夫时有冬夏木有隂阳因其时而斩其木必得天地之和气故曰轮人为轮斩三材必以其时毂辐牙之材生于天而成于人生于天则有莫为之之和成于人则有或使之之和然则和者天也和之者人也故曰三材既具巧者和之非特是也弓人为弓取六材必以其时六材既聚巧者和之则圣人立成器以为天下利者岂茍乎哉老子曰三十辐共一毂当其无有车之用又曰有之以为利无之以为用毂中虚而有容是无有也而车赖之以为用故有取于利转辐实轮而凑毂非无有也而车赖之以为利故有取于直指若夫牙则周圜毂辐以运行其利用故有取于固抱惟利故能转惟直故能指惟固故能抱合是三材以为轮轮虽歴久而体敝三材各处其所犹不失职是以谓之完也夫在物宜完者也在身宜完者元也元缺而不周则不可以为完元伤而不全则不可以为完然则三材所以为完者亦以其周而不缺全而无伤故也庄子曰不以物挫志之谓完此志之完完之在人者也轮人曰轮敝三材不失职谓之完此轮之完完之在物者也】
　　望而眂其轮欲其慏尔而下迆也进而眂之欲其微至也无所取之取诸圜也望其辐欲其揱尔而纎也进而眂之欲其肉称也无所取之取诸易直也望其毂欲其眼也进而眂之欲其帱之亷也无所取之取诸急也眂其绠欲其蚤之正也察其菑蚤不齵则轮虽敝不匡【慏莫歴反圜于权反揱音萧称尺证反眼鱼恳反帱音畴绠音饼蚤音爪菑侧吏反齵音隅】
　　【轮仑也一实一虚一有一无运而无穷无作则止所谓仑者如斯而已辐畐也畐言其实也实轮而凑毂致福之道也毂谷也谷言其善也轮为善首则毂为善心此所以为谷也毂辐牙分而言之则谓之三材合而言之则谓之轮言望其辐望其毂而不言望其牙则言望而眂其轮兼于牙矣轮贵于圜故欲其幎迩而迆幎如巾之幂物言均致也迆若决圜而转化言上下皆正直而不旁倚也微至则车止之时轮至地者少也此轮所以取诸圜也辐贵于易直故欲其揱尔而纎揱言杀削之貌纎言向牙之处尖而不大也肉称则言其洪杀之等也易则无节目直则无挠曲此辐所以取诸易直也毂贵于急故欲其眼眼言如人之眼也目用作而体止焉葢离为目巽为多白眼目者眼之用眼者目之体故眼之字左从目言其用之作也右从艮言其体之止也夫毂中虚而容辅以动转亦何异于眼体止于外目作而视乎内防之亷则下文所谓防必负干也防则幔毂之革亷则亷隅之见于外惟防之负干其革急而不缓然后能至是此毂所以取诸急也眼以其显于外者言之亷以其于内者言之望者逺而观之眂者近而见之也望畧而视详于轮独加望而眂者察车自轮始故特致其详焉绠谓轮箄下文所谓六尺有六寸之轮鲠三分寸之二是也菑谓辐入毂中也蚤谓辐入牙中也凡造车轮皆向外箄向外箄则车行不掉故曰眂其绠欲其蚤之正以轮之凿孔取其正也入牙之蚤与入毂之菑上下两相当而无龃龉之不齐则轮虽久敝而无方而不转之患故曰察其菑蚤不齵则轮虽敝不匡匡言方也凡物圜则运而转方则碍而止故也】
　　凡斩毂之道必矩其隂阳阳也者稹理而坚隂也者疏理而柔是故以火养其隂而齐诸其阳则毂虽敝不藃【稹之忍反敝婢世反藃好角反又呼报反】
　　【万物莫不由是而之焉者道也道无所往而不在故于大必备于小不遗虽稊稗瓦砾之征无不在焉故察车斩毂皆有道也用是道而察车则谓之察车之道用是道而斩毂则谓之斩毂之道凡木生于山南而向日则谓之阳生于山北而背日则谓之隂阳木则足于阳而寡于隂隂木则足于隂而寡于阳必齐其隂阳然后可用以为毂故必矩其隂阳将火养而齐之也传曰五寸之矩则足以尽天下之方葢矩者正立之法也矩其隂阳谓以法正之而已阳木则其体实故稹理而坚隂木则其体虚故疏理而柔稹丛致也疏不宻也坚至刚也柔至弱也稹与密以文言之坚与柔以材言之茍不以火炙其隂而养之使坚与阳齐则以革鞔木其隂柔之处必瘦减而不着木斯有藃暴之患矣故曰以火养其隂而齐诸其阳则毂虽敝不藃藃若藃气出之貎故起谓之藃也】
　　毂小而长则柞大而短则挚是故六分其轮崇以其一为之牙围参分其牙围而漆其二椁其漆内而中诎之以为之毂长以其长为之围以其围之阞捎其薮【柞庄百反挚读为槷诎邱勿反捎音萧薮素口反】
　　【毂以有为体以无为用故长短小大两相称然后利转而不穷小而长则柞柞言其不广也大而短则挚挚言其不坚也不广则狭故内无所容不坚则脆故力不能固所谓六分其轮崇以其一为之牙围者兵车乗车轮各六尺有六寸六分之而以其一为牙围则牙围尺有一寸矣三分其牙围而漆其二者就尺有一寸取九寸而三分之各得三寸又以二寸而三分之则各得六分有竒合二分而言之则漆者七寸三分寸之一不漆者三寸三分寸之二不漆谓轮之践地处者也所谓椁其漆内而中诎之以为之毂长以其长为之围者椁言度两漆内之尺寸也牙围不漆者内外面各一寸则六尺六寸之轮其漆内凡六尺四寸也中诎之则于中诎其半是为三尺有二寸故以三尺有二寸为毂之长以其长为之围则亦三尺二寸矣以其围之阞捎其薮谓众辐所趋之地也阞与王制所谓祭用数之阞同也以繋辞归竒于阞以象闰者言之则阞为四分之一矣捎取也谓于毂围取四分之一以为众辐所趋之地则薮凡八寸矣】
　　五分其毂之长去一以为贤去三以为轵容毂必直陈篆必正施胶必厚施筋必数帱必负干既摩革色青白谓之毂之善【去起吕反贤胡眄反轵音只篆直转反数色角反帱音筹】
　　【车辐头大穿而为贤小穿而为轵谓之贤者有取于宜为人臣佑上而利下之意谓之轵者葢毂有围以利转至轵而穷焉有宜只之意毂长三尺有二寸径一尺三分寸之二五分其径之长去一以为贤则贤径八寸十五分寸之八去三以为轵则轵径四寸十五分寸之四贤之径倍于轵则大穿为甚大郑氏疑其误以去一宜为去二理或然也然则大穿去二则得六寸五分寸之二矣治毂者为之形容则欲其直而不曲陈以夏篆之属则欲其正而不邪故曰容毂必直陈篆必正施胶欲固则贵厚而不薄施筋欲强则贵数而不疏故曰施胶必厚施筋必数帱以幔毂则欲亷之外见故贵其负干则其革急而不缓毂革相应而无所不足之患矣若夫以革鞔毂讫将漆之先以骨丸之乃摩以石其色以青白为上故曰既摩革色青白谓之毂之善葢青阳中之色也白隂中之色也隂阳中则和而无刚柔相胜之弊毂之运转以和为贵故也】
　　参分其毂长二在外一在内以置其辐凡辐量其凿深以为辐广辐广而凿浅则是以大扤虽有良工莫之能固凿深而辐小则是固有余而强不足也故竑其辐广以为之弱则虽有重任毂不折【量音良凿曹报反深尸鸩反扤五骨反强其良反竑耕反】
　　【三分其毂长二在外一在内以置其辐此言置辐于毂相去逺近也毂长三尺有二寸而辐广三寸半其余二尺有八寸而三分之辐外一尺九寸故曰二在外辐内九寸半故曰一在内凿深者言毂之深足以受辐之入也辐广者言辐之广足以应毂之所受也二者相应则其固足以相佐而反是则非辐之善辐广而凿浅则是以大扤虽有良工莫之能固大扤言其动摇之甚也凿深而辐小则是固有余而强不足固有余以凿言也强不足以辐言也善为轮者度其辐广以为之弱则其力相称足以任重而致逺竑言度其长短故曰竑其辐广以为之弱则虽有重任毂不折】
　　参分其辐之长而杀其一则虽有深泥亦弗之溓也参分其股围去一以为骹围【杀色界反溓注读作黏女亷反骹胡饱反】
　　【凡为辐欲其丰杀适宜近毂则欲丰而近牙则欲杀且以辐长尺有二寸而三分之则其杀四寸也葢牙所以行地于近牙而杀之虽以行涂而深泥弗粘也辐近毂曰股近牙曰骹在股则丰若人之髀股在骹则约若人之胫近足之骹以辐三分之长杀一以向牙以股三分之围去一以为骹则本大末小此所以深泥莫之粘也】
　　揉辐必齐平沈必均直以指牙牙得则无槷而固不得则有槷必足见也【揉而九反槷鱼列反见贤遍反】
　　【火刚而善变凡物之曲直者资其用以正焉水平而无私凡物之轻重者资其体以定焉揉辐以火而齐其曲直之句倨故曰揉辐必齐者取诸易直故也沈辐以水而均其轻重之浅深故曰平沈必均者欲其肉称故也然辐资牙以指牙资辐以抱两者相得则无用于槷而自固故曰直以指牙牙得则无槷而固不得则虽用槷以行而摇动则槷出而见矣故曰不得则虽有槷而行必足见也】
　　六尺有六寸之轮绠参分寸之二谓之轮之固【绠方頴反参音三】
　　【前言兵车乘车之轮皆六尺有六寸又曰眂其绠欲其蚤之正则轮箄之制尚矣故凿牙之时其孔向外侵三分寸之二使辐股外箄葢轮箄则车行安帖而不掉夫是谓之轮之固】
　　凡为轮行泽者欲杼行山者欲侔杼以行泽则是刀以割涂也是故涂不附侔以行山则是以行石也是故轮虽敝不甐于凿【杼直吕反侔芒侯反抟徒丸反甐音吝又音鳞本作邻】
　　【三分其股围去一以为骹围者此轮之常制也至于行山行泽又加损焉以从其宜是以行泽必于骹围者蒪之故欲杼杼言削薄其践地者行山必于股骹皆等也故欲侔侔言上下之适等也泽水地也行泽者以薄为和故杼以行泽则是割涂而涂不附山石地也行山者以厚为利侔以行山则是抟以行石而轮虽敝不甐于凿葢石虽齧之而其凿不动也】
　　凡揉牙外不亷而内不挫旁不肿谓之用火之善【挫作卧反凡揉木者宜审曲面埶顺其形性之自然而屈之以火违而逆之则外亷而絶理内损而挫折中旁肿负而起善揉牙者无此三患然后可以成固抱之功是故谓之用火之善传曰恃自负之木则千嵗无轮荀卿曰木直中绳揉以为轮其曲中规皆成于矫揉之善也】
　　是故规之以眂其圜也万之以眂其匡也县之以眂其辐之直也水之以眂其平沈之均也量其薮以黍以眂其同也权之以眂其轻重之侔也故可规可萭可水可县可量可权也谓之国工【萭矩同县悬同】
　　【规矩以正方圆准绳以正平直权以正轻重量以正多寡凡为器而具此六者莫如轮也圆者中规方者中矩故规之以眂其圆矩之以眂其匡萭于文宜为矩匡言其方也县之以眂其辐之直欲其应于绳也水之以眂其平沈之均权之以眂其轻重之侔欲其应于权也量其薮以黍以眂其同欲其应于量也可规可矩可水可县可量可权而轮无不善则国人无以过其巧故曰国工夫士善于一国则谓之国士若工巧于一国则谓之国工宜矣】
  </div>
  <div class="pagination">
   <a href="周礼详解_page24.html">
    上一页
   </a>
   <span>
    ...
   </span>
   <a href="周礼详解_page20.html">
    20
   </a>
   <a href="周礼详解_page21.html">
    21
   </a>
   <a href="周礼详解_page22.html">
    22
   </a>
   <a href="周礼详解_page23.html">
    23
   </a>
   <a href="周礼详解_page24.html">
    24
   </a>
   <span class="current-page">
    25
   </span>
   <a href="周礼详解_page26.html">
    26
   </a>
   <a href="周礼详解_page27.html">
    27
   </a>
   <a href="周礼详解_page28.html">
    28
   </a>
   <a href="周礼详解_page26.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
