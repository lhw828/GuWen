<!DOCTYPE html>
<html>
<head>
    <meta charset="UTF-8">
    <title>钦定仪礼义疏 - 第 113 页/共 169 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定仪礼义疏 - 第 113 页/共 169 页</h1>
    <div class="content">　　案载鱼之法上篇正祭曰缩载此賔尸则曰缩载之其实一也因执俎有横缩之别而异其文耳疏未清析已于上篇详之
　　右通言载俎之法
　　案主人之与尸也俎并同后此设俎羞俎之人并同主人尊与尸为偶也侑辅尸者杀于尸则无羊匕湇俎羊肉湇俎豕匕湇俎矣主妇匹主人者杀于主人又杀于侑则并无豕脀俎豕燔俎湇鱼俎矣且侑与主妇之俎祗令司马设之而不以烦賔长也几此皆尊卑降杀之差也主人与尸俎虽同而俎实大不同则亦所谓有所屈有所申者
　　卒升
　　正义郑氏康成曰卒已也已载尸羊俎　敖氏继公曰谓已升四羊俎也
　　案尸侑主人主妇之羊正俎相继而序升之敖説是也此云卒升则专指尸俎以为下文行礼之节注説亦可通
　　賔长设羊俎于豆南賔降尸升筵自西方坐左执爵右取韭菹防于三豆祭于豆闲尸取麷蕡宰夫赞者取白黑以授尸尸受兼祭于豆祭【长知文反】
　　正义郑氏康成曰賔长上賔【贾疏案下三献时上賔洗爵知为一人也】敖氏继公曰賔长设俎尊尸之正俎也阼俎亦然云賔降见尸升之节也既祭则右执爵于尸升筵主人亦疑立于阼阶东　郝氏敬曰韭菹麷蕡在北近筵尸自取白黑在南逺宰夫赞者取授尸
　　案上经尸北面拜进受爵于筵前乃退复西楹西北面之位尸爵犹右手执之未奠也主妇荐豆笾司马升羊俎而賔长设之于是尸乃升筵事皆相接中闲虽有空隙斯须耳以堂上荐豆笾堂下朼载可并行也尸既升筵坐乃左执爵为将祭也
　　总论贾氏公彦曰从上文献尸下尽尸升筵立于筵末有五节主人献酒并主妇设豆笾一也此賔长设羊俎二也下次賔羞羊匕湇三也司马羞羊肉湇四也次賔羞羊燔尸乃卒爵五也
　　雍人授次賔疏匕与俎受于鼎西左手执俎左亷缩之郤右手执匕枋缩于俎上以东面受于羊鼎之西司马在羊鼎之东二手执挑匕枋以挹湇注于疏匕若是者三【挑汤尧反一音由挹因入反注今文挑作抌挹皆为扱】
　　正义敖氏继公曰疏匕与俎在羊俎西之北者也匕湇尊于肉湇故用上俎羞之雍人陈俎时俎西缩疏匕缩俎西柄而此左手执左亷郤右手执匕枋以受湇是身当俎下端也然则凡缩执俎者皆当其下端矣左手执俎左亷乃缩之是授受时皆横执俎也缩执俎以受于鼎西者惟此与豕匕湇耳二手执挑匕枋敬其事不游手也挹湇且若是则匕牲体者可知郑氏康成曰挑谓之防读如或舂或抌之抌或作
　　挑者秦人语也此二匕者皆有浅升状如饭操【贾疏此以汉法况之言浅升对寻常勺升深此浅耳】挑长枋可以抒物于器中者注犹泻也　郝氏敬曰受于鼎西就鼎取湇也郤仰手向后匕中有湇直设俎上以手前执俎左笾右手向后仰执匕柄
　　案盛湇恒以瓦镫此用疏匕者为益送不常设也俎非盛湇之器故注于疏匕而以俎承之徒匕不可执以为礼也其挹之三者礼成于三也据此则疏匕大而挑匕小可见矣
　　尸兴左执爵右取肺坐祭之祭酒兴左执爵
　　正义郑氏康成曰肺羊祭肺【贾疏上载尸羊正俎而云祭肺一是也其羊肉湇虽有哜肺一此时未升】　敖氏继公曰言兴左执爵明其右执爵以兴也下文皆然　郝氏敬曰接上祭白黑遂祭肺祭酒
　　次賔缩执匕俎以升若是以授尸尸郤手受匕枋坐祭哜之兴覆手以授賔賔亦覆手以受缩匕于俎上以降正义郑氏康成曰哜湇者明湇肉加耳尝之以其汁尚味【贾疏匕湇似大特牲大不祭不哜以不为神非盛此哜之者明肉湇加在鼎有汁在俎无汁故以七进汁以増俎实为尸加特牲大自门入本不在鼎不调之此肉湇在鼎已调之故云尚味】李氏如圭曰此匕湇也匕湇无肉肉湇无汁匕湇
　　羊豕皆有之豕不曰肉湇而曰豕脀者肉湇言肉初在湇中曰脀明在俎时无汁也以降者俟羞羊肉湇敖氏继公曰若是者谓执匕俎之仪无变也郤手
　　受匕柄则匕内乡而便于用覆手以授賔明其变于有事之时次賔亦覆手以受统于尊者也缩俎则不复执之而二手执俎矣祭湇如祭酒然亦注于地他时湇不祭此祭者重其在俎也
　　案湇俎无所载其在鼎西唯有挹注之法其羞于尸唯有授受之法下豕匕湇及主人之羊匕湇豕匕湇并同但无雍人授匕俎一节耳尸郤手受而覆手授尚相变也次賔郤手受于雍人而覆手以授于尸意亦同
　　尸席末坐啐酒兴坐奠爵拜告旨执爵以兴主人北面于东楹东答拜【注古文曰东楹之东】
　　正义贾氏公彦曰上篇尸不啐奠不告旨大夫之礼尸弥尊至于賔尸啐酒告旨者异于神也　敖氏继公曰拜告旨不降筵以有后事也云主人北面于东楹东明其复位下放此
　　案特牲告旨主人拜尸答拜此尸先拜主人答拜者彼正祭尸尊此賔尸尸同于賔客也乡饮射礼皆先拜而后告旨
　　司马羞羊肉湇缩执俎尸坐奠爵兴取肺坐絶祭哜之兴反加于俎司马缩奠俎于羊湇俎南乃载于羊俎卒载俎缩执俎以降【羊湇俎湇字从杨敖作衍文】
　　正义郑氏康成曰湇使次賔肉使司马大夫礼多崇敬也【贾疏以大夫官多故次賔司马各使载其一】　杨氏复曰正俎皆横执横奠加俎皆缩执缩奠羊湇俎湇字衍　敖氏继公曰缩执俎者既载则错而改执之也载时横执之尸奠爵亦于左宜辟羞俎者后湇字衍司马北面缩奠俎既则西面于俎东载之
　　案司马缩执缩奠之俎羊肉湇俎也即雍人所设益送之南俎也载于羊俎者载此羊肉湇于尸之正俎也后湇字杨氏敖氏以为衍文盖羊湇俎賔既以之降矣不宜复有俎在也絶祭已见乡饮酒礼
　　尸坐执爵以兴次賔羞羊燔缩执俎缩一燔于俎上盐在右尸左执爵受燔防于盐坐振祭哜之兴加于羊俎賔缩执俎以降
　　正义敖氏继公曰室中之事无燔俎故此与亚献皆用之受燔取于俎也
　　存异李氏如圭曰羞羊燔亦当以羊肉湇之俎案羊俎西之二俎祗载其升于鼎者以益送耳其燔则别以俎实之而陈于内东塾非此俎也燔已见士虞及特牲礼
　　尸降筵北面于西楹西坐卒爵执爵以兴坐奠爵拜执爵以兴主人北面于东楹东答拜主人受爵尸升筵立于筵末
　　案燕礼賔既受酢则降立于席西东南面此之筵末即席西也亦当东南面
　　右终主人献尸之礼
　　主人酌献侑侑西楹西北面拜受爵主人在其右北面答拜
　　正义郑氏康成曰不洗者俱献闲无事也【贾疏以其献尸讫即献侑中闲别无酬酢之事故不洗凡爵行爵从尊者来向卑者献闲无事则不洗从卑者来向尊者虽献闲无事亦洗】主人就右者贱不专阶【贾疏对主人不就尸阶者尸尊得专阶故也】　敖氏继公曰献侑亦于席前西南面也侑既拜则进受之以复位主人既拜则立于西阶东及侑降筵北面则复就其右
　　总论贾氏公彦曰此节内从献有三事主人献时主妇荐豆笾一也司马羞羊俎二也次賔羞羊燔三也侑降于尸二等无羊匕湇又无羊肉湇
　　主妇荐韭菹醢坐奠于筵前醢在南方妇赞者执二笾麷蕡以授主妇主妇不兴受之奠麷于醢南蕡在麷东主妇入于房
　　正义敖氏继公曰醢在南方是豆北上也豆北上者以席南上也生人席豆相变之法于斯见之矣下云侑升筵降筵自北方是席南上也主妇荐豆而赞者即赞笾者两豆两笾同时设故不必亲取笾　郑氏康成曰醢在南方者立侑为尸使正馔统焉【贾疏凡设菹常在右便其防今菹在醢北者以其立侑以辅尸故菹在北统于尸也】
　　案生人席豆相变之法在堂则然在室则有不尽然者説见士昏礼
　　侑升筵自北方司马横执羊俎以升设于豆东
　　正义敖氏继公曰凡正俎皆横执此乃明言之者以司马进之嫌亦缩执也
　　案侑与主妇之正俎皆司马设之者侑不可并于尸主妇不可并于主人不敢以烦賔长也设于豆东在两豆之东一俎当二豆两笾在其南所谓要方者
　　侑坐左执爵右取菹防于醢祭于豆闲又取麷蕡同祭于豆祭兴左执爵右取肺坐祭之祭酒兴左执爵次賔羞羊燔如尸礼
　　正义敖氏继公曰不啐酒者凡堂上每献啐酒之节皆当放于尸上礼尸哜湇乃啐酒此无湇则不宜啐以异其节
　　侑降筵自北方北面于西楹西坐卒爵执爵以兴坐奠爵拜主人答拜
　　正义郑氏康成曰答拜拜于侑之右【贾疏以其前拜爵时主人在侑之右】
　　案立侑以辅尸礼如介亦有不纯如介者介降席自南方侑则降自北也
　　右主人献侑
　　尸受侑爵降洗侑降立于西阶西东面主人降自阼阶辞洗尸坐奠爵于篚兴对
　　正义郑氏康成曰将酢主人　敖氏继公曰尸适洗南北面主人阼阶东南面辞洗尸对主人复阼阶东西面
　　卒洗主人升尸升自西阶主人拜洗尸北面于西楹西坐奠爵答拜降盥主人降尸辞主人对卒盥主人升尸升坐取爵酌
　　正义敖氏继公曰主人亦揖乃升与前后之仪同不言者可知也侑不升辟酢礼也与尸同升则嫌若同酢主人然
　　总论贾氏公彦曰此事中亦有五节行事尊主人故与尸同也尸酢主人时主妇荐豆笾一也賔长设羊俎二也次賔羞羊匕湇三也司马羞羊肉湇四也次賔羞羊燔主人乃卒爵五也特牲少牢主人献尸尸即酢主人为嘏也賔尸无嘏且欲与正祭相变故献侑既而后尸酢主人于是主妇之亚献賔长之三献承此初献之节次而为之悉与正祭相变矣
　　司宫设席于东序西面主人东楹东北面拜受爵尸西楹西北面答拜
　　正义贾氏公彦曰特牲及后不賔尸皆致爵乃设席此受酢即设席者賔尸而主人益尊　敖氏继公曰事至乃设席略放室中致爵之节亦所以尊尸侑也既设席尸乃于席前东南面酢主人主人拜受爵复位
　　案乡饮射礼主人与賔介之席同时设之此则主人席受尸酢乃设者亦是奠尸之意吉礼与賔礼异者也
　　主妇荐韭菹醢坐奠于筵前菹在北方妇赞者执二笾麷蕡主妇不兴受设麷于菹西北蕡在麷西主人升筵自北方主妇入于房
　　正义郑氏康成曰设笾于菹西北亦辟铏【贾疏上设侑笾正当豆此在西北明辟铏也云亦亦尸笾当豆西外列以辟铏故也】　贾氏公彦曰凡执豆笾皆两双执之上尸笾豆各四故主妇兴取笾豆于房见异馔亲之义此侑与主人皆二豆二笾主妇与妇赞者各执其二于事便故主妇不兴受设之敖氏继公曰主人之席亦南上而菹在北方豆席相变之法愈可见矣升筵之节侑速于尸主人速于侑皆所以示其异
　　案尸升筵在设俎之后侑则不待设俎而升筵侑之礼较尸为质尊卑之异也侑升筵在主妇入之后主人则不待主妇入而升筵主人之礼又较侑为弥质賔主之异也
　　长賔设羊俎于豆西主人坐左执爵祭豆笾如侑之祭兴左执爵右取肺坐祭之祭酒兴次賔羞匕湇如尸礼席末坐啐酒执爵以兴司马羞羊肉湇缩执俎主人坐奠爵于左兴受肺坐絶祭哜之兴反加于湇俎司马缩奠湇俎于羊俎西乃载之卒载缩执虚俎以降
　　正义郝氏敬曰羊俎即前阼俎　敖氏继公曰祭酒兴亦左执爵乃受匕湇奠爵于左辟肉湇俎也受肺亦取于俎言受者执俎以进亦授也故取之云受言虚俎者见其尽载于羊俎而无所释也此经言羞湇俎一节其文有加于尸者所以足其义非异也案上言取肺羊正俎之祭肺也后言受肺羊湇俎之哜肺也
　　存疑郑氏康成曰奠爵于左者神恵变于常也言受肺者明有授言虚俎者羊湇俎讫于此虚不复用【贾疏此俎雍人所执陈奠于羊俎西在南者自次賔羞匕湇司马羞羊肉湇于尸次賔乃羞匕湇于主人同用此俎二降皆不言虚欲见后将更用至此言虚俎明其不复用此俎又下文次賔羞羊燔于主人则用北之豕俎】
　　案注云羊湇俎虚不复用此俎即雍人所执陈于羊俎西之南俎也豕脀湇鱼将以此羞之胡云不复用乎燔不升于鼎则不用此二俎明矣燔俎与正祭之肝俎为类皆别俎而预载之陈于内东塾上者也
　　主人坐取爵以兴次賔羞燔主人受如尸礼
　　正义贾氏公彦曰燔即羊燔以主人与尸侑皆用羊体主妇献尸以后悉用豕体賔长献尸以后悉用鱼从是以知主人之燔羊燔也　敖氏继公曰燔不言羊可知也
　　主人降筵自北方北面于阼阶上坐卒爵执爵以兴坐奠爵拜执爵以兴尸西楹西答拜主人坐奠爵于东序南
　　正义郑氏康成曰不降奠于篚急崇酒【贾疏此下唯有崇酒之文更无余事】
　　侑升尸侑皆北面于西楹西
　　正义郑氏康成曰见主人不反位知将与已为礼
　　主人北面于东楹东再拜崇酒
　　案崇酒解见乡饮酒礼
　　尸侑皆答再拜主人及尸侑皆升就筵
　　正义敖氏继公曰此尸酢主人主人拜崇酒而侑亦答拜者縁主人意亦欲并谢已也云主人及尸侑先后之辞也后文放此
　　右尸酢主人
　　案尸酢主人正祭惟挼祭而已其仪质而简故畧賔尸则司宫设席主妇荐二豆二笾賔长设羊正俎次賔羞羊匕湇司马羞羊肉湇次賔羞羊燔其仪文而繁故详质而简者神之也文而繁者人之也凡献尸尸酢及一切礼仪賔尸之异于正祭者皆是如此郊特牲郑注云祭礼简而事尸礼大
　　司宫取爵于篚以授妇赞者于房东以授主妇
　　正义郑氏康成曰房东房戸外之东　敖氏继公曰以授主妇妇赞者以授主妇于房中也上篇亚献毕主妇以爵入于房今司宫乃取爵于下篚以授其有司彻之后此爵又反于下篚与
　　总论贾氏公彦曰此主妇献内凡有四爵主妇献尸一也献侑二也致爵于主人三也受尸酢四也其献尸一节之内从献有五主妇设两铏一也主妇又设糗与脩二也次賔羞豕匕湇三也司士羞豕脀四也次賔羞豕燔尸乃卒爵五也
　　案主人献尸献侑并受酢凡三爵主妇多致爵于主人一爵
　　主妇洗于房中出实爵尊南西面拜献尸尸拜于筵上受
　　正义郑氏康成曰尊南西面拜由便也　贾氏公彦曰賔主献酢无在筵上受法今筵上受者以妇人所献尸不与行賔主之礼故不得各就其阶少牢主人献祝祝拜于席上坐受注云室内迫狭故拜筵上与此礼异　敖氏继公曰尸拜于筵上受以其杀于主人且因室中之礼也后三献放此
　　案敖氏之説与贾氏相兼乃备
　　主妇西面于主人之席北拜送爵
　　正义敖氏继公曰主人席北此时主妇堂上之正位也　郝氏敬曰即尊前西面拜献尸退就主人席北又拜妇人侠拜也
　　案主妇不可拜献尸于阼阶上故为尊南之拜以献之至拜送则就主人之席北东序之内亦主位妇人与男子为礼当依其夫也少牢主妇献尸于主人之北西面拜送爵其所谓北在室中者也此云主妇西面于主人之席北拜送爵则在堂上者也
　　入于房取一羊铏坐奠于韭菹西主妇赞者执豕铏以从主妇不兴受设于羊铏之西兴入于房取糗与腶脩执以出坐设之糗在蕡西脩在白西兴立于主人席北西面【糗去九反腶丁乱反本又作段音同注今文腶为断】
　　正义敖氏继公曰饮酒而有铏尸尊亦盛之设二笾而主妇亲取之以其与铏异类不可相因也糗与脩杂用馈食之笾也去用脩以示其变糗脩北上明不与初仪序下仪类此　郑氏康成曰饮酒而有铏者祭之余铏无黍稷杀也【贾疏正祭有黍稷此杀也】糗糗饵也腶脩肉之脯　郝氏敬曰奠于韭菹西即前云豆西之外列麷蕡之内也
　　案取一羊铏不言出者可知也
　　尸坐左执爵祭糗脩同祭于豆祭【祭糗之祭当从敖作取】
　　正义敖氏继公曰于此乃云尸坐是受爵时立也祭糗脩之祭当如下文作取盖字误也
　　以羊铏之柶扱羊铏遂以扱豕铏祭于豆祭祭酒【扱坊本作挹非石经及敖本作扱】
　　正义敖氏继公曰祭铏乃祭酒者是礼初献祭酒之节居其祭之四三献居其祭之二故于此特居其祭之三以差之且示礼杀有渐也
　　次賔羞豕匕湇如羊匕湇之礼
　　正义敖氏继公曰如者如其左手执俎左亷以下之仪其异者次賔自缩执匕俎以受雍人不复授之也羞豕匕湇亦用羊匕湇之俎其匕则殊乃向之覆于羊俎西之南俎之上者也将羞此湇则以羊匕与之易处焉既则各反之
　　尸坐啐酒左执爵尝上铏执爵以兴坐奠爵拜主妇答拜执爵以兴
　　正义敖氏继公曰此尝铏拜也不告旨异于主人也特牲馈食礼曰尸祭铏尝之告旨主人拜尸答拜郝氏敬曰上铏羊铏也
　　案下经主妇致于主人主人尝铏不拜明此尸拜为尝铏也特牲啐酒尝铏告旨皆主人先拜尸乃答拜此主人初献尸啐酒先拜告旨傧之尸卑于祭之尸也主妇亚献尸尝铏拜而不告旨主妇之礼杀于主人也
　　司士羞豕脀尸坐奠爵兴受如羊肉湇之礼坐取爵兴正义敖氏继公曰奠爵亦于左　郝氏敬曰如羊肉湇之礼亦奠俎于羊俎西载于羊俎缩执虚俎以降等礼同也
　　案尸亦坐奠爵兴取肺坐絶祭哜之兴反加于俎
　　次賔羞豕燔尸左执爵受燔如羊燔之礼坐卒爵拜主妇答拜受爵
　　正义敖氏继公曰受爵亦于其席也下文放此案主人献则羞羊主妇献则羞豕豕亚于羊所以为初献亚献之差也羊铏豕铏皆于此羞之以两铏不可单设且因正祭佐食之羞两铏也尸尝上铏则仍以羊为重
</div>
    <div class="pagination">
<a href="钦定仪礼义疏_page112.html">上一页</a><span>...</span><a href="钦定仪礼义疏_page108.html">108</a><a href="钦定仪礼义疏_page109.html">109</a><a href="钦定仪礼义疏_page110.html">110</a><a href="钦定仪礼义疏_page111.html">111</a><a href="钦定仪礼义疏_page112.html">112</a><span class="current-page">113</span><a href="钦定仪礼义疏_page114.html">114</a><a href="钦定仪礼义疏_page115.html">115</a><a href="钦定仪礼义疏_page116.html">116</a><a href="钦定仪礼义疏_page117.html">117</a><a href="钦定仪礼义疏_page118.html">118</a><span>...</span><a href="钦定仪礼义疏_page114.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
