<!DOCTYPE html>
<html>
 <head>
  <meta charset="utf-8"/>
  <title>
   礼记注疏 - 第 33 页/共 36 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   礼记注疏 - 第 33 页/共 36 页
  </h1>
  <div class="content">
   闻逺兄弟之丧既除丧而后闻丧免袒成踊拜賔则尚左手注小功缌麻不税者也虽不服犹免袒尚左手吉拜也逸奔丧礼曰凡拜吉丧皆尚左手音义【税吐外反】疏【正义曰此一经论小功以下之丧既除丧之后而始闻丧之节免袒成踊者小功以下应除之后服虽不税而初闻丧亦免袒而成其踊也以本是五服之亲为之变也拜賔则尚左手者于时有賔来吊拜賔之时尚其左手谓左手在尚从吉拜也】
　　无服而爲位者唯嫂叔及妇人降而无服者麻注虽无服犹吊服加麻袒免为位哭也正言嫂叔尊嫂也兄公于弟之妻则不能也妇人降而无服族姑姊妹嫁者也逸奔丧礼曰无服袒免为位者惟嫂与叔凡为其男子服其妇人降而无服者麻音义【嫂悉早反凡爲于僞反下注同】疏【正义曰此经论哭无服而为位及吊服加麻也及妇人降而无服者麻哭嫂与叔为位并及族姑姊妹女子出嫁于人元是缌麻今降而无服亦当为位哭之加吊服之麻不为之袒免故云无服者麻也注正义曰以经云无服者麻既无服又云麻故知吊服加麻也麻谓缌之绖也云兄公于弟之妻则不能也者兄公谓夫之兄也于弟之妻则不能为位哭之然则弟妇于夫兄亦不能也兄公于弟妻不服者卑逺之也弟妻于兄公不服者尊絶之也尔雅释亲云妇人谓夫之兄为兄公郭景纯云今俗呼兄钟语之转耳今此记俗本皆女旁置公转误也皇氏并云妇人称夫之兄为公者湏公平尊称也云凡为其男子服其妇人降而无服者麻者此是逸奔丧礼文言凡为其男子服其妇人降而无服者麻男子谓族伯叔族兄弟之等为其族姑及姊妹既降无服其族姑姊为族伯叔兄弟亦无服加麻是男之于女女之于男皆无服而加麻故云凡为其男子服其妇人降而无服者麻也】
　　凡奔丧有大夫至袒拜之成踊而后袭于士袭而后拜之注主人袒降哭而大夫至因拜之不敢成己礼乃礼尊者或曰大夫后至者袒拜之为之成踊疏【正义曰此经论奔丧大夫士来吊待之节大夫至袒拜之成踊而后袭者谓大夫来至吊此奔丧之士其奔丧者先袒拜之成踊之后然后袭衣尊大夫故先拜而后袭于士袭而后拜之者谓士来吊此奔丧之人其奔丧者初亦袒袭衣之后乃始拜之士卑故先袭而后拜也注正义曰此主人谓奔丧者身是士初来奔丧主人括髪于堂上乃降堂而哭于此时大夫至因拜之于东阶下不敢成已踊及袭绖带之事待拜后始成踊袭绖带也若士来吊则降堂先成已礼踊袭绖带之后乃拜之士谓两士相敌然则与两大夫相敌则亦袭后乃拜之云或曰大夫后至者袒拜之为之成踊者以此经但云袒拜之成踊其余经本云大夫后至袒拜之为之成踊与此经文字多少不同故云或曰】
　　问丧
　　亲始死鸡斯徒跣扱上衽交手哭恻怛之心痛疾之意伤肾干肝焦肺水浆不入口三日不举火故邻里爲之糜粥以饮食之注亲父母也鸡斯当为笄纚声之误也亲始死去冠二日乃去笄纚括髪也今时始丧者邪巾貊头笄纚之存象也徒犹空也上衽深衣之裳前五藏者肾在下肝在中肺在上举三者之焦伤而心脾在其中矣五家为邻五邻为里音义【鸡斯依注为笄纚笄音古兮反纚色买反徐所绮反跣悉典反扱初洽反衽而鸩反又而甚反注同怛都逹反肾市轸反干肝并音干肺方废反浆本亦作浆子羊反糜武皮反本亦作糜同粥之六反字林与六反云淖糜也饮音防食音嗣去冠起吕反邪似嗟反亦作邪貊亡瞎反本亦作袹藏才浪反脾婢支反】夫悲哀在中故形变于外也痛疾在心故口不甘味身不安美也注言人情之中外相应音义【夫音扶应应对之应】三日而敛在牀曰尸在棺曰柩动尸举柩哭踊无数恻怛之心痛疾之意悲哀志懑气盛故袒而踊之所以动体安心下气也妇人不宜袒故发胸击心爵踊殷殷田田如坏墙然悲哀痛疾之至也故曰辟踊哭泣哀以送之送形而往迎精而反也注故袒而踊之言圣人制法故使之然也爵踊足不絶地辟拊心也哀以送之谓葬时也迎其精神而反谓反哭及日中而虞也音义【敛力艳反下同柩其又反懑亡本反又音满范音闷下同殷殷并音隐坏音怪字林作音同辟婢尺反徐扶亦反注及下皆同拊芳甫反】其往送也望望然汲汲然如有追而弗及也其反哭也皇皇然若有求而弗得也故其往送也如慕其反也如疑注望望瞻望之貌也慕者以其亲之在前疑者不知神之来否音义【汲音急】求而无所得之也入门而弗见也上堂又弗见也入室又弗见也亡矣丧矣不可复见已矣故哭泣辟踊尽哀而止矣注説反哭之义也音义【上时掌反复扶又反下复反复生皆同】心怅焉怆焉惚焉忾焉心絶志悲而已矣祭之宗庙以鬼享之徼幸复反也注説虞之义音义【怅勑亮反怆初亮反惚音忽忾徐音慨苦代反徼古尧反】成圹而归不敢入处室居于倚庐哀亲之在外也寝苫枕块哀亲之在土也注言亲在外在土孝子不忍反室自安也入处室或为入宫音义【圹古晃反倚于绮反苫始占反草也枕之防反块苦对反又苦怪反土也】故哭泣无时服勤三年思慕之心孝子之志也人情之实也注勤谓忧劳或问曰死三日而后敛者何也注怪其迟也曰孝子亲死悲哀志懑故匍匐而哭之若将复生然安可得夺而敛之也故曰三日而后敛者以俟其生也三日而不生亦不生矣孝子之心亦益衰矣家室之计衣服之具亦可以成矣亲戚之逺者亦可以至矣是故圣人爲之断决以三日爲之礼制也注匍匐犹颠蹷或作扶服音义【匍音蒲又音扶匐蒲北反又音服衰色追反爲于僞反下注相爲同断决丁叚反下古穴反犹颠丁年反蹷求月反又音九月反】或问曰冠者不肉袒何也注怪冠衣之相为音义【冠音官】曰冠至尊也不居肉袒之体也故爲之免以代之也注言身无饰者不敢冠冠为防尊服肉袒则着免免状如冠而广一寸音义【免音问注及下皆同防息列反着张虑反又张畧及广古圹反】然则秃者不免伛者不袒跛者不踊非不悲也身有锢疾不可以备礼也故曰丧礼唯哀爲主矣女子哭泣悲哀击胸伤心男子哭泣悲哀稽颡触地无容哀之至也注将踊先袒将袒先免此三疾俱不踊不袒不免顾其所以否者各为一耳击胸伤心稽颡触地不踊者若此而可或曰男女哭踊音义【秃吐禄反无髪也伛于缕反一音纡矩反背曲也跛补祸反又彼我反足废也锢音故稽音唘注同颡桑朗反下注同】或问曰免者以何爲也注怪本所为施也音义【何爲于僞反尽篇末文注皆同】曰不冠者之所服也礼曰童子不缌唯当室缌缌者其免也当室则免而杖矣注不冠者犹未冠也当室谓无父兄而主家者也童子不杖不杖者不免当室则杖而免免冠之细别以次成人也缌者其免也言免乃有缌服也音义【缌音思冠之古乱反】或问曰杖者何也注怪其义各异曰竹桐一也故爲父苴杖苴杖竹也爲母削杖削杖桐也注言所以杖者义一也顾所用异耳音义【苴七余反削悉若反】或问曰杖者以何爲也注怪所为施曰孝子丧亲哭泣无数服勤三年身病体羸以杖扶病也注言得杖乃能起也数或为时音义【羸力垂反劣也疲也】则父在不敢杖矣尊者在故也堂上不杖辟尊者之处也堂上不趋示不遽也此孝子之志也人情之实也礼义之经也非从天降也非从地出也人情而已矣注父在不杖谓为母丧也尊者在不杖辟尊者之处不杖有事不趋皆为其感动使之忧戚也音义【辟音避处昌虑反下同遽其虑反】疏【正义曰此一节明初死三日以来居丧哭踊悲哀疾痛之意也鸡斯者笄谓骨笄纚谓縚髪之缯言亲始死孝子先去冠唯留笄纚也徒跣者徒空也无履而空跣也扱上衽者上衽谓深衣前衽扱之于带以号踊履践为妨故扱之交手哭者谓交手拊心而为哭也伤肾干肝焦肺者言肺在上性近于燥故云焦肝近肺故云干肾近下故云伤言近下性多润而为伤矣举此三者五藏俱伤可知也不举火者哀痛之甚情不在食故不举火也言旁亲以下食不可废故邻里为之糜粥以饮食之糜厚而粥薄薄者以敛之厚者以食之望望然者瞻望之意也汲汲然者促急之情也皇皇然者意彷徨也其往送也如慕者如孺子啼慕于母也其反也如疑者不知神之来否如人之有疑也亡矣丧矣者丧亦亡也重言之者丁寜之也若似人之逃不复来也故哭泣辟踊尽哀而止矣者以其不可复见故反哭之时哭泣辟踊尽哀而休止也心怅焉怆焉者此明反哭之后虞祭之时也祭之宗庙以鬼享之者谓虞祭族殡宫神之所在故称宗庙以鬼享之尊而礼之兾其魂神复反也成圹而归者此明葬之后犹居庐枕块不敢入于室处也故哭泣无时者此明终丧思慕之心服也服勤者言服处忧劳勤苦也人情之实也者言非诈僞假为之是人情悲慕之实也或问曰死三日而后敛者何也此记者假设问三日而后敛之意也三日敛者以士言之则大敛也明大夫以上言之则小敛也此经凡言亦者亦以俟其生制三日者俟其生也若三日不生于后亦不生矣也非但不生孝子之心亦益衰矣衣服之具亦可以成矣亲戚之逺者亦可以至矣或问曰冠者不肉袒何也者此觧冠必不袒袒必不冠之意也又明孝子身有病阙其居丧所以礼矣此冠不居肉袒者谓心既悲哀肉袒形防故不可防其尊服而冠也若有吉事而内心肃敬则虽袒而着冠也故郊特牲云君袒而割牲是也或问曰免者以何为也者此怪成人肉袒之时须着免今非成人肉袒亦有着免故问之云免者以何所为曰不冠者之所服也此答问之辞也不冠谓未冠童子之所服以未冠故着免也礼曰童子不缌者此丧服正经之文记者引之故称礼曰童子不缌者言不为族人着缌服也唯当室缌者谓童子无父兄当室主于家事唯此当室之童乃为族人着缌服缌者其免也者作记者云所以此童子为族人得着缌者以其无父兄当室之时即着免也以其无父兄而可依理故得为族人者缌服也当室则免而杖矣者又明童子得免所由以其孤儿当室则得免而杖为族人得着缌也若重子不当室则不得免及杖也或问曰杖者何也者此明问居丧有杖为父母乃异何意如此故问之竹桐一也者言为父竹为母桐孝子之意其义一也言孝子奉亲用心是一但取义有异故竹桐而殊也故为父苴杖苴杖竹也者父是尊极故为之苴杖言苴恶之物以为杖自然苴恶之色唯有竹也故云苴杖竹也为母削杖削杖桐也言为母屈于父不同自然苴恶之色也故用削杖其杖虽削情同于父故云削杖桐也桐为是同父之义故不用余木也或觧云竹节在外外阳之象故为父矣桐节在内内隂之类也故为母也或问曰杖者以何为也者此问孝子居丧何以湏杖之意也父在不敢杖矣尊者在故也者为母亲对父之时不敢遽杖以尊者在故不敢也堂上不杖辟尊者之处也者所以为母堂上不敢杖者堂上是父之所在辟尊者之处所以为母堂上故不杖也堂上不超示不遽也者言孝子为母所以堂上不为丧趋者示父以间暇不促遽也若堂上而趋则感动父情使父忧戚故不杖不趋兾不悲哀于父也此孝子之志意人情之实事注正义曰凡云亲者包之五服也以此经悲哀之甚故知父母也云鸡斯当为笄纚者以经鸡斯二字不当始死者之义声与笄纚相渉故云笄纚也云亲始死去冠者檀弓云始死羔裘冠者易之是去冠也云二日乃去笄纚者以士丧礼云小敛髺髪是死二日故云乃去笄纚也云上衽深衣之裳前者言既始死朝服易之故知著深衣案深衣篇云续衽钩邉故知此衽深衣之衽案深衣衽当旁此云深衣之裳前者既扱之恐履践为妨故觧为裳前也其实衽象小要属裳处皆狭旁与在前俱得衽名但所扱之处当衽也案公羊传云昭公以衽受于齐之唁礼亦谓裳当前者也爵踊似爵之跳也其足不离于地也殷殷田田如坏墙然者言将欲崩倒也云辟拊心者尔雅释训文云免冠之细别以次成人也者觧当室所着之意也言免是冠之流别也童子当室亚次成人故得着免也云缌者其免也者叠出经文也言免乃有缌服也郑出缌其免之意言内为父母着免乃有族人缌服言缌服由于着免是所以缌者由有免故也】



　　礼记注疏卷五十六
　　礼记注疏卷五十六考证
　　奔丧遂行注哭则遂行者不爲位○【臣召南】按奔丧之礼皆不爲位爲位者礼之权也惟有君命之事未得即代者则爲位下文若未得行则成服而后行是也疏甚明爲位及成服互文也
　　若未得行则成服而后行疏此奉君命而使使事未了云云○【臣召南】按使事未了有二其一使者未出国境在途闻丧则徐行而不反则春秋宣八年经书公子遂如齐至黄乃复公羊传曰讥尔大夫以君命出闻丧徐行而不反何休注曰闻丧而不反重君命也徐行者爲君当使人追代之然则君果使人追代则不待成服而即奔丧矣若不使人追代犹当不反也其一使者已入所聘之国正当行礼而闻丧则聘礼云若有私丧则哭于馆衰而居不飨食归使众介先衰而从之是也
　　望其国竟哭注斩衰者也疏虽云斩衰其实母之齐衰亦然也○按此疏极精可以补注所不及注以斩衰兼父母也
　　降堂东即位西乡哭成踊注疏当奔之礼又哭○奔字下当有丧字
　　凡爲位非亲丧齐衰以下注谓无君事又无故可得奔丧而以己私未奔者也疏既不衔君事又无私事故可得早奔云云○【臣召南】按注言无君事则非衔使命也言又无故则身非有疾病变故也但以己有他事未得即奔耳疏以又无私事觧无故不亦舛乎且既言无私事矣下文又言惟以己之私事未得奔何也必系传冩之讹
　　无服而爲位者唯嫂叔疏○疏阙十字
　　问丧不冠者之所服也注不冠者犹未冠也○【臣召南】按此注意未明刘氏曰已冠者爲丧变而去冠则必着免盖去冠犹嫌于不冠故加免也童子初未冠则虽爲丧亦不免也若爲童子而当室则虽童子亦免以其爲丧主而当成人之礼也发明注意了然盖约而言之凡童子皆不免不杖不缌其当室者则虽童子亦免杖缌也












　　礼记注疏卷五十六考证
　　钦定四库全书
　　礼记注疏卷五十七
　　汉郑氏注　唐陆徳明音义　孔颖达疏
　　服问
　　传曰有从轻而重公子之妻为其皇姑注皇君也诸侯妾子之妻为其君姑齐衰与为小君同舅不厌妇也音义【传此引大传文也从如字范才用反为其于伪反注及下皆同齐衰上音咨下七雷反后放此厌于渉反下同】有从重而轻为妻之父母注妻齐衰而夫从缌麻不降一等言非服差音义【差初佳反又初宜反下同】有从无服而有服公子之妻为公子之外兄弟注谓为公子之外祖父母从母缌麻有从有服而无服公子为其妻之父母注凡公子厌于君降其私亲女君之子不降也传曰母出则为继母之党服母死则为其母之党服为其母之党服则不为继母之党服注虽外亲亦无二统三年之丧既练矣有期之丧既葬矣则带其故葛带绖期之绖服其功衰注带其故葛带者三年旣练期旣葬差相似也绖期之葛绖三年既练首绖除矣为父旣练首绖除矣为父既练衰七升母旣葬衰八升凡齐衰既葬衰或八升或九升服其功衰服麤衰音义【期音基下及注皆同】有大功之丧亦如之注大功之麻变三年之练葛期既葬之葛带小于练之葛带又当有绖亦反服其故葛带绖期之绖差之宜也此虽变麻服葛大小同耳亦服其功衰凡三年之丧既练始遭齐衰大功之丧绖带皆麻小功无变也注无所变于大功齐斩之服不用轻累重也音义【累劣彼反又劣伪反】麻之有本者变三年之葛注有本谓大功以上也小功以下澡麻断本音义【上时掌反澡音早断丁管反下文同】既练遇麻断本者于免绖之既免去绖每可以绖必绖既绖则去之注虽无变缘练无首绖于有事则免绖如其伦免无不绖绖有不免其无事则自若练服也音义【免音问下及注不免者皆同去起吕反下同】小功不易丧之练冠如免则绖其缌小功之绖因其初葛带缌之麻不变小功之葛小功之麻不变大功之葛以有本为税注税亦变易也小功以下之麻虽与上葛同犹不变也此要其麻有本者乃变上耳杂记曰有三年之练冠则以大功之麻易之唯杖屡不易也音义【为税上如字下吐外反注及下皆同要一遥反】殇长中变三年之葛终殇之月算而反三年之葛是非重麻为其无卒哭之税下殇则否注谓大功之亲为殇在缌小功者也可以变三年之葛正亲亲也三年之葛大功变既练齐衰变既虞卒哭凡丧卒哭受麻以葛殇以麻终丧之月数非重之而不变为殇未成人文不缛耳下殇则否言贱也男子为大功之殇中从上服小功妇人为之中从下服缌麻音义【长丁丈反算徐音蒜悉乱反重直勇反徐治龙反注同为于伪反注除为殇在缌皆同缛音辱繁防饰也】君为天子三年夫人如外宗之为君也注外宗君外亲之妇也其夫与诸侯为兄弟服斩妻从服期诸侯为天子服斩夫人亦从服期丧大记曰外宗房中南面音义【君为于伪反后文皆同注诸侯为天子下注亦为此三人士为国君同】世子不为天子服注逺嫌也不服与畿外之民同也音义【逺于万反畿音祈】君所主夫人妻大子适妇注言妻见大夫以下亦为此三人为丧主也音义【大子音泰下及注同适丁厯反下同见贤遍反】大夫之适子为君夫人大子如士服注大夫不世子不嫌也士为国君斩小君期大子君服斩臣从服期君之母非夫人则羣臣无服唯近臣及仆骖乘从服唯君所服服也注妾先君所不服也礼庶子为后为其母缌言唯君所服伸君也春秋之义有以小君服之者时若小君在则益不可音义【骖七南反乘音剩为于伪反下为其母同伸音申】公为卿大夫锡衰以居出亦如之当事则弁绖大夫相为亦然为其妻徃则服之出则否注弁绖如爵弁而素加绖也不当事则皮弁出谓以他事不至丧所音义【锡思厯反】凡见人无免绖虽朝于君无免绖唯公门有税齐衰传曰君子不夺人之丧亦不可夺丧也注见人谓行求见人也无免绖绖重也税犹免也古者说或作税有免齐衰谓不杖齐衰也于公门有免齐衰则大功有免绖也音义【免绖音勉去也下无免绖并注皆同徐并音问恐非朝直遥反税吐活反注同说吐活反又始锐反】传曰罪多而刑五丧多而服五上附下附列也注列等比也音义【罪本或作辠案辠正字也秦始皇以其似皇字改为罪也上时掌反列徐音例注同本亦作例比必利反】疏【正义曰此四条明从服轻重之异也传曰皇氏云此言传曰者即前大传之篇则服术有六不指其人今各以其人明之或可传曰者是旧有成传记者引之则非前大传篇也故下文罪多而刑五丧多而服五今记者皆引此旧传而记之有从轻而重公子之妻为其皇姑者公子谓诸侯之妾子也皇姑即公子之母也诸侯在尊厌妾子使为母练冠诸侯没妾子得为母大功而妾子妻不辨诸侯存没为夫之母期也其夫练冠是轻也而妻为期是重故云有从轻而重也而谓之皇姑者皇君也此妾既贱若唯云姑则有嫡女君之嫌今加皇字自明非女君而此妇所尊与女君同故云君姑也有从无服而有服公子之妻为公子之外兄弟者谓公子之外祖父母也公子被厌不服己母之外家是无服也妻犹从公子而服公子外祖父母从母缌麻是从无服而有服也有从有服而无服公子为其妻之父母者虽为公子之妻犹为父母期是有服也公子被厌不从妻服父母是从有服而无服也传曰母出则为继母之党服者此明继母之党亦是旧传之辞事异于上故更称传曰也三年之丧既练矣有期之丧既矣者谓三年之丧练祭之后又当期丧既之节也则带其故葛带者故葛带谓三年练葛带也今期丧既男子则应着葛带与三年之葛带麤细正同以父葛为重故带其故葛带绖期之绖者谓三年练后首绖既除故绖期之葛绖若妇人练后麻带除矣则绖其故葛绖带期之麻带以其妇人不葛带故也服其功衰者功衰谓服父之练之功衰也有大功之丧亦如之者此明三年之丧练后有大功之丧也大功之丧者为大功丧既葬以前经云期之丧既葬则此大功之丧亦既葬不云既葬者从上省文也亦如之者言亦带其故葛带绖期之葛绖也故云亦如之小功无变也者谓凡常小功无变于大功以上之服言先有大功以上丧服今遭小功之丧无变于前服不以轻服减累于重也麻之有本者变三年之葛者谓大功以上为带者麻之根本并留之合紏为带如此者得变三年之练葛若麻之无本谓小功以下其绖澡麻断本是麻之无本不得变三年之葛也言变三年葛举其重者其实期之葛有本者亦得变之矣既练遇麻断本者此明斩衰既练之后遭小功之丧虽不变服得为之加绖也既练之后遭遇麻之断本小功之丧于免绖之者以练无首绖于小功丧有事于免之时则为之加小功之绖也既免去绖者谓小功以下之丧敛殡事竟既免之后则脱去其绖也每可以绖者谓于小功以下之丧当敛殡之节每可以绖之时必为之加麻也既绖则去之者谓不应绖之时则去其绖自若练服也小功不易丧之练冠者言小功以下之丧不合变易三年丧之练冠其期之练冠亦不得易也如免则绖其缌小功之绖者谓如当缌小功着免之节则首绖其缌与小功之绖所以为后丧缌绖者以前丧练冠首绖已除故也上经云小功不易明缌不易下经云缌小功之绖兼言缌者恐免绖不及缌故也前经已云于免绖之此经又云如免则绖者前经但云绖不云练冠恐小功以下不得改前丧练冠故重言之也因其初葛带者言小功以下之丧要中所着仍因其初丧练葛带上文云期丧既葬则带练之故葛带此小功以下之丧亦着练之初葛带不云故而云初者以期初丧之时变练之葛带为麻期既葬之后还反服练之故葛带故言故也谓其小功以下之丧不变练之葛带故云初葛带也缌之麻不变小功之葛小功之麻不变大功之葛者谓以轻丧之麻本服既轻虽初丧之麻不变前重丧之葛也以有本为税者税谓变易也所以缌之麻不变小功者以其缌与小功麻绖既无本不合税变前丧唯大功以上麻绖有本者得税变前丧也殇长中变三年之葛者此论成人小功缌麻不得易前丧之葛又论殇在小功缌麻得易三年葛也殇长中者谓本服大功之丧今乃降在长中殇男子则为之小功妇人为长殇小功中殇则缌麻如此者得变三年之葛也终殇之月算者谓着此殇丧服之麻终竟此殇之月算数如小功则五月缌麻则三月而反三年之葛者此着麻月满还反服三年之葛也是非重麻为其无卒哭之税者言服殇长中之麻不改又变三年之葛是非重此麻也所以服不改又变前丧葛者以殇服质略初死服麻已后无卒哭之时税麻服葛之法以其质略其文不缛故也下殇则否者以大功以下殇谓男子妇人俱为之缌麻其情既轻则不得变三年之葛也案上文麻之有本得变三年之葛则齐衰下殇虽是小功亦是麻之有本故丧服小记云下殇小功带澡麻不絶本然齐衰下殡乃变三年之葛今大功长殇麻既无本得变三年之葛者以其殇服质略无虞卒哭之税故特得变之若成人小功缌麻麻既无本故不得变也君为天子三年者谓列国诸侯之君为天子三年也夫人如外宗之为君也者言诸侯夫人为天子如诸侯外宗之妇为君也诸侯外宗之妇为君期则夫人为天子亦期也故云如外宗之为君诸侯为天子服斩衰丧服正文此记载之者谓以夫人如外宗之为君起文以君与夫人故知将欲明诸侯夫人为天子故载君为文之首也世子不为天子服者此明诸侯世子有继世之道所以逺嫌不为天子服也君所主夫人妻大子适妇者此三人既正虽国君之尊犹主其丧也非此则不主也言妻欲见大夫以下亦为妻及适子适妇为主也大夫之适子为君夫人大子如士服者此明大夫适子为君夫人大子之服是大夫无继世之道其子无嫌得为君与夫人及君之大子着服如士服也君之母非夫人则羣臣无服者若君母是适夫人则羣臣为服期今君母非夫人君为之服缌则羣臣为之无服也唯近臣及仆骖乘从服者近臣谓阍寺之属仆御车者也骖车名也君之母非夫人贵臣乃不服而此诸臣贱者随君之服也故云从服唯君所服服也者君服缌则此等之人亦服缌故云唯君所服服也公为卿大夫锡衰以居者此明君为卿大夫之丧成服之后着锡衰以居也出亦如之者出谓以他事而出不至丧所亦着锡衰其首则服皮弁当事则弁绖者君行往吊卿大夫当大敛及殡并将葬啓殡当如此之事则首着弁绖身衣锡衰若于士虽当事首服皮弁故士丧礼云君视大敛注云皮弁服袭裘是也大夫相为亦然者亦如君于卿大夫也不当事则皮弁当事则弁绖故杂记云大夫与殡亦弁绖是也大夫于士士虽当事亦皮弁也为其妻往则服之出则否者谓公于卿大夫之妻及卿大夫相为其妻往临其丧则服锡衰不恒着之以居若余事之出则不服也言居亦不服其当殡敛之事亦弁绖也凡见人无免绖者谓己有齐衰之丧无免去绖重故也虽朝于君无免绖者以绖重纵往朝君亦无免税于绖也唯公门有税齐衰者谓己有不杖齐衰之丧至公门税去其衰绖犹不去也若杖齐衰及斩衰虽入公门衰亦不税也其大功非但税衰又免去绖也传曰君子不夺人之丧亦不可夺丧也解朝君无免绖之意引旧记以明之言君所以许臣不免绖而入朝以君子之人以己恕物不可夺人丧礼使之免绖故许着绖也亦不可夺丧也非但不夺人丧亦不可自夺丧所以己有重丧犹绖以见君申己丧礼也列等也言罪之与丧其数虽多其限同五其等列相似故云列也注正义曰经唯云公子外兄弟知非公子姑之子者以丧服小记云夫之所为兄弟服妻皆降一等夫为姑之子缌麻妻则无服今公子之妻为之有服故知公子之外祖父母从母也此等皆小功之服凡小功者谓为兄弟若同宗直称兄弟以外族故称外兄弟也三年既练期既葬差相似也者三年既练要带四寸百二十五分寸之七十六期之既葬其带亦然故云差相似但父带为重故带其故葛带也云绖期之葛绖三年既练首绖除矣者以三年既练男子除于首是男子首绖除矣其首空故绖期之葛绖此文主于男子也若妇人则首绖练之故葛绖练后麻带已除则要绖期之麻带也云为父既练衰七升者以间传称斩衰三升既虞卒哭受以成布六升则知既练衰七升也云母既葬衰八升者此言八升者误当云七升故闲传云为母疏衰四升受以成布七升是既葬受时为母衰七升也云凡齐衰既葬衰或八升或九升者以父之旣练母之既葬衰皆七升其齐衰仍有八升九升故更言之八升者是正服齐衰或有九升者是义服齐衰也云服其功衰服麤衰者功即麤也言齐衰既有八升九升服也其麤者谓七升父之衰也经不云服其父衰而去功衰者经称三年之衰则父为长子及父卒为母皆是三年今期丧既葬反服其服若言功衰总道三人故不得特言服父衰也母丧既练虽衰八升与正服既葬齐衰同以母服为重亦服母之齐衰也皇氏云谓三年既练之后初遭期丧今谓此经亦三年未练之前初有期丧未葬为前三年之衰为练祭至期既葬乃带其故葛带绖期之葛绖也必知其期丧未葬已前得为三年练祭者杂记篇云三年之丧既顈其练祥皆行彼谓后丧亦三年既顈之后得行前三年之丧练祭则知后丧期年未顈之前得为三年之丧而后练也熊氏云为母既葬衰八升言父在为母也今郑注云为父既练衰七升为母既葬衰八升矣又经云三年之丧既练皆为父卒为母今熊氏云父在为母其义非也大功之麻变三年之练葛者言大功初死之麻变三年练后之葛首要皆麻矣故闲传谓之重麻也云期既葬之葛带者谓大功既葬葛带以次差之三寸有余三年练之葛带以次差之则四寸有余大功既葬葛带小于练之葛带故反服练之故葛带也又大功既葬者首绖四寸有余若要服练之葛带首服大功既葬之葛绖既麤细相似不得为五分去一为带之差故首绖与期之绖五寸有余进与期之既葬同也故云绖期之绖是差次之宜也此注亦主于男子矣其妇人之服于下闲传篇具释也云此虽变麻服葛大小同耳者大功初丧服麻之时首绖五寸余要带四寸余大功既葬之后首绖应合四寸余要带本合三寸余既服练之要带四寸余则其首绖合五分加一成五寸余也是大功初死之麻齐衰既葬之葛与初死之麻大小同故云此虽变麻服葛大小同耳云亦服其功衰者亦上文也服其功衰谓服父之练衰也以大功初丧者衰七升八升九升既葬之后则有十升然服父七升也云凡三年之丧既练始遭齐衰大功之丧绖带皆麻者闲传篇云斩衰既练遭大功之丧既重麻则知斩衰既练遭齐衰灼然重麻故云绖带皆麻也此熊氏皇氏之说捡勘郑意其义然也崔氏云此经大功之丧承前经之下既有三年之练又有期丧既葬合大功既葬之后故带其练之故葛带绖期之葛绖于此经文其义得通然于闲传之文于义不合案闲传斩衰既虞卒哭遭齐衰之丧又云既练遭大功之丧文各别则此经文大功唯据三年练后不合期丧既葬也注云男子绖期之葛绖妇人带期之葛带其误者为期绖期带谓其大功之绖大功之带然于郑注其义稍乖也当以熊皇为正也有事则免绖如其伦者伦谓伦类虽为之不变服其应免绖之时如平常有服之伦类也云免无不绖者解经于免绖之于是免之时必着绖则大敛小敛之节众主人必加绖也云绖有不免者解经每可以绖必绖也云绖谓不免但云绖者谓既葬之后虞及卒哭之节但着绖不有免以服成故也是绖有不免者也云税亦变易者以一经之内有变有税两文故言税亦变易也云此要其麻有本者乃变上耳者麻有本谓大功以上麻绖有本为重下服乃变上服大功得变期期得变三年也云杂记曰有三年之练冠则以大功之麻易之者所以引此者欲明大功之麻非但得易期丧之葛亦得易三年练冠之葛也知大功之亲为殇在缌小功者以前文云缌小功不得变上服则此得变三年之葛亦是缌麻小功也殇长中在小功缌者本大功之亲耳云正亲亲也者以大功之亲其殇所以得变三年之葛者以大功是正亲亲故重其殇也云三年之葛大功变既练者则杂记篇云三年之练冠则以大功之麻易之是也云齐衰变既虞卒哭者齐衰初丧得变三年既虞卒哭则下闲传篇云斩衰之丧既虞卒哭遭齐衰之丧轻者包重者特是也云为殇未成人文不缛耳者缛谓数也谓礼文繁数若成人以上则礼繁数故变麻服葛今殇是未成人唯在质略无文饰之繁数故不变麻服葛也云男子为大功之殇中从上服小功妇人为之中从下服缌者丧服传文外宗君外亲之妇也者其夫既是君之外姓其妇即是外宗也云其夫与诸侯为兄弟服斩妻从服期者谓夫与诸侯为兄弟之亲在于他国诸侯既死来为之服当尊诸侯不继本服之亲故皆服斩其妻从服期也云诸侯为天子服斩故夫人亦从服期是为夫之君如外宗也熊氏云凡外宗有三案周礼外宗之女有爵通卿大夫之妻一也杂记云外宗为君夫人犹内宗是君之姑姊妹之女舅之女从母之女皆为诸侯服斩为夫人服期是二也此文外宗是诸侯外亲之妇也若姑之子妇从母子妇其夫是君之外亲为君服斩其妇亦名外宗为君服期是三也内宗有二者案周礼云内女之有爵谓其同姓之女悉是一也杂记云内宗者是君之五属之内女是二也引丧大记曰外宗房中南面者证外宗之义也妾先君所不服也者天子诸侯为妾无服唯大夫为贵妾服缌故知妾先君所不服云礼庶子为后为其母缌者案丧服缌麻章云庶子为父后者为其母是也云言唯君所服伸君也者若其不为后则为母无服故丧服记云公子为其母练冠麻衣縓缘今以为君得着缌麻服是伸君之尊也君既服缌是近臣得从君服也此谓礼之正法云春秋之义有以小君服之者郑既以正礼言之又引春秋之时不依正礼者有以为小君之服服其妾母者是文公四年夫人风氏薨是僖公之母成风也又昭十一年夫人妇氏薨是昭公之母齐归也皆乱世之法非正礼也案异义云妾子立为君得尊其母立以为夫人否今春秋公羊既说妾子立为君母得称夫人故上堂称妾屈于适也下堂称夫人尊于国也云子不得爵命父妾子为君得爵命其母者以妾在奉授于尊者有所因縁故也谷梁传曰鲁僖公立妾母成风为夫人是子爵于母以妾为妻非礼也故春秋左氏说成风妾得立为夫人母以子贵礼也许君谨案舜为天子瞽瞍为士起于士庶者子不得爵父母也至于鲁僖公得尊母成风为小君经无讥文从公羊左氏之说郑则从谷梁之说故异义駮云父为长子三年为众子期明无二适也女君卒继摄其事耳不得复立为夫人如郑駮之言则此云春秋小君服之者是灼然非礼也云时若小君在则益不可者其小君无而以夫人服之己为不可今小君既在而以夫人服妾母弥益不可故云益不可也谓不杖齐衰者案下曲礼篇云苞屦不入公门藨屦杖齐衰之屦既不得入也此云税齐衰明不杖齐衰也云于公门有免齐衰则大功有免绖也者郑以绖重于齐衰不杖齐衰虽脱亦不免绖以差次约之则大功非但脱衰又免去其绖也】
　　间传
　　斩衰何以服苴苴恶貌也所以首其内而见诸外也斩衰貌若苴齐衰貌若枲大功貌若止小功缌麻容貌可也此哀之发于容体者也注有大忧者面必深黑止谓不动于喜乐之事枲或为似音义【苴七余反见贤遍反齐音咨下同枲思里反乐音洛】斩衰之哭若往而不反齐衰之哭若往而反大功之哭三曲而偯小功缌麻哀容可也此哀之发于声音者也注三曲一举声而三折也偯声余从容也音义【偯于起反说文作防云痛声折之设反从七容反】斩衰唯而不对齐衰对而不言大功言而不议小功缌麻议而不及乐此哀之发于言语者也注议谓陈说非时事也音义【唯于癸反徐以水反】斩衰三日不食齐衰二日不食大功三不食小功缌麻再不食士与敛焉则壹不食故父母之丧既殡食粥朝一溢米莫一溢米齐衰之丧疏食水饮不食菜果大功之丧不食醯酱小功缌麻不饮醴酒此哀之发于饮食者也父母之丧既虞卒哭疏食水饮不食菜果期而小祥食菜果又期而大祥有醯酱中月而禫禫而饮醴酒始饮酒者先饮醴酒始食肉者先食干肉注先饮醴酒食干肉者不忍发御厚味音义【与音预敛力验反粥之六反溢音逸刘音实二十两也莫音暮疏食音嗣下疏食同醯本亦作防呼兮反下同醴音礼期音基下及注皆同中如字徐丁仲反禫大感反】父母之丧居倚庐寝苫枕块不说绖带齐衰之丧居垩室苄翦不纳大功之丧寝有席小功缌麻牀可也此哀之发于居处者也父母之丧既虞卒哭拄楣翦屏苄翦不纳期而小祥居垩室寝有席又期而大祥居复寝中月而禫禫而牀注苄今之蒲苹也音义【倚于绮反寝本亦作寑七审反苫始占反枕之鸩反块苦对反又若怪反说吐活反苄户嫁反翦子践反牀徐仕良反拄知矩反一音张炷反楣音眉复音伏】斩衰三升齐衰四升五升六升大功七升八升九升小功十升十一升十二升缌麻十五升去其半有事其缕无事其布曰缌此哀之发于衣服者也注此齐衰多二等大功小功多一等服主于受是极列衣服之差也音义【去起吕反下去麻同缕力主反差初佳反后放此】斩衰三升既虞卒哭受以成布六升冠七升为母疏衰四升受以成布七升冠八升去麻服葛葛带三重期而小祥练冠縓缘要绖不除男子除乎首妇人除乎带男子何为除乎首也妇人何为除乎带也男子重首妇人重带除服者先重者易服者易轻者又期而大祥素缟麻衣中月而禫禫而纎无所不佩注葛带三重谓男子也五分去一而四纠之带轻既变因为饰也妇人葛绖不葛带旧说云三纠之练而带去一股去一股则小于小功之绖似非也易服谓为后丧所变也妇人重带带在下体之上妇人重之辟男子也其为带犹五分绖去一耳丧服小记曰除成丧者其祭也朝服缟冠此素缟者玉藻所云缟冠素纰既祥之冠麻衣十五升布深衣也谓之麻者纯用布无采饰也大祥除衰杖黒经白纬曰纎旧说纎冠者采缨也无所不佩纷帨之属如平常也纎或作綅音义【为母于伪反下注为后同重直龙反注三重同縓七恋反缘徐音掾恱绢反要一遥反缟古老反又古报反注同纎息亷反注同去起吕反下同紏居黝反下同股音古辟音避朝直遥反纰婢支反又音綼纬音谓纷芳云反帨始锐反綅徐息亷反又音侵】易服者何为易轻者也注因上说而问之斩衰之丧既虞卒哭遭齐衰之丧轻者包重者特注说所以易轻者之义也既虞卒哭谓齐衰可易斩服之节也轻者可施于卑服齐衰之麻以包斩衰之葛谓男子带妇人绖也重者宜主于尊谓男子之绖妇人之带特其葛不变之也此言包特者明于卑可以两施而尊者不可贰既练遭大功之防麻葛重注此言大功可易斩服之节也斩衰已练男子除绖而带独存妇人除带而绖独存谓之单单独也遭大功之丧男子有麻绖妇人有麻带又皆易其轻者以麻谓之重麻既虞卒哭男子带其故葛带绖期之葛绖妇人绖其故葛绖带期之葛带谓之重葛音义【重直龙反注及下不言重言重者同】疏【正义曰此一节明居丧外貌轻重之异苴恶貌也者苴是黎黒色故为恶貌也大功貌若止者止平停不动也大功转轻心无斩刺故貌不为之变又不为之倾故貌若止于二者之闲衰用鍜布带屦亦轻其绖色用枲同者自别哀义耳斩衰之哭若往而不反者若如也言渐衰之哭一举而至气絶如似气往而不却反声也哀容可也者言小功缌麻其情既轻哀声从容于理可也斩衰唯而不对者但唯于人不以言辞而对也皇氏以为亲始死但唯而已不以言对案杂记云三年之丧对而不问为在丧稍久故对也大功言而不议者大功稍轻得言他事而不议论时事之是非杂记云齐衰之丧言而不语彼谓言己事故郑彼注云言言己事也为人说为语与此言异也斩衰三日不食者谓三日之内孝经云三日而食者谓三日之外乃食也齐衰二日不食者皇氏云谓正服齐衰也丧大记云三不食者当是义服齐衰小功缌麻再不食者丧大记云壹不食再不食则是壹不食谓缌麻再不食谓小功也与此不同者熊氏云异人之说故其义别也父母之丧既虞卒哭者此明父母终丧以来所食之节也又期而大祥有醯酱者谓至大祥之节食醯酱则小祥食菜果之时但用盐酪也若不能食者小祥食菜果之时得用醯酱也故丧大记云小祥食菜果以醯酱中月而禫禫而饮醴酒又云食肉者先食干肉丧大记云祥而食肉者异人之说故不同也父母之丧居倚庐者此明初遭五服之丧居处之异也芐翦不纳者芐为蒲苹为席翦头为之不编纳其头而藏于内也父母之丧既虞卒哭者此明遭父母之丧至终服以来所居改变之节即斩衰居倚庐齐衰居垩室论其正耳亦有斩衰不居倚庐者则杂记云大夫居庐士居垩室是士服斩衰而居垩室也亦有齐衰之丧不居垩室者丧服小记云父不为众子次于外注云自若居寝是也斩衰三升者此明五服精麤之异有事其缕无事其布曰缌者以三月之丧治其麻缕其细如缌故云缌麻以朝服十五升抽去其半缕细而疏也有事其缕事谓鍜治其布纑缕也无事其布谓织布既成不鍜治其布以哀在外故也斩衰三升者此明父母之丧初死至练冠衰升数之变并明练后除脱之差也受以成布六升者以言三升四升五升之布其缕既麤疏未为成布也六升以下其缕渐细与吉布相参故称成布也葛带三重者谓男子也既虞卒哭受服之节要中之带以葛代麻带又差小于前以五分去一唯有四分见在三重谓作四股紏之积而相重四股则三重未受服之前麻带为两股相合也此直云葛带三重则首绖虽葛不三重也犹两股纠之也期而小祥练冠縓缘者父没为母与父同也至小祥又以卒哭后冠受其衰而用练易其冠也又练为中衣以縓为领縁也又期而大祥素缟麻衣者谓二十五月大祥祭此日除脱则首服素冠以缟纰之身着朝服而为大祥之祭祭讫之后而哀情未除更反服防凶之服首着缟冠以素纰之身着十五升麻深衣未有采缘故云大祥素缟麻衣也中月而禫者中间也大祥之后更间一月而为禫祭二十五月大祥二十七月而禫禫而纎者禫祭之时冠朝服禫祭既讫而首着纤冠身着素端黄裳以至吉祭无所不佩者吉祭之时身寻常吉服平常所服之物无不佩也易服者何为易轻者也以前文云易服者先易轻者故记者于此经更自释易轻之意故云何为易轻者也言有何所为得易轻者故下文释云既有前丧今又遭后丧得以后丧易换前丧轻者也斩衰之丧既虞卒哭者谓士及庶人也故卒哭与虞并言之矣若大夫以上则虞受服故丧服注云天子诸侯卿大夫既虞士卒哭而受服轻者包言斩衰受服之时而遭齐衰初丧男子所轻要者得着齐衰要带而兼包斩衰之带也若妇人轻首得着齐衰首绖而包斩衰之绖故云轻者包也重者特者男子重首特留斩衰之绖妇人重要特留斩衰要带是重者特也既练遭大功之丧麻葛重者斩衰既练男子除首绖妇人除要绖男子唯有要带妇人唯有首绖是其单也今遭大功之丧男子首空着大功麻绖妇人要空着大功麻带男子又以大功麻带易练之葛带妇人又以大功麻绖易练之葛绖是重麻也至大功既虞卒哭男子带以练之故葛带首着期之葛绖妇人绖其练之故葛绖着期之葛带是谓之重葛也注正义曰以醴酒味薄干肉又涩所以先食之者以丧服除孝子不忍发初御醇厚之味故饮醴酒食干肉也此齐衰多二等者案丧服记云齐衰四升此经云齐衰四升五升六升多于丧服篇之二等故云多二等也云大功小功多一等者案丧服记云大功八升若九升此云大功七升八升九升是多于丧服一等也丧服记又云小功十升若十一升此云小功十升十一升十二升是多于丧服一等也故云大功小功多一等也云服主于受者以丧服之经理主于受服者而言以大功之殇无受服不列大功七升以丧服父母为主欲其文相値故略而不言故云服主于受也云是极列衣服之差也者以丧服既略故记者于是经极列衣服之差所以齐衰多二等大功小功多一等也葛带三重谓男子也者以经文直云葛带三重不辨男女之异故明之云谓男子也云五分去一而四纠之者以丧服传云五服绖带相差皆五分去一故知受服之时以葛代麻亦五分去一既五分去一唯有四分见在分为四股而纠之故云四纠之云带轻既变因为饰也者男子重首而轻带既变麻用葛四股纠之以为饰也则知男子首绖妇人要带不三重为饰也云妇人葛绖不葛带者案少仪云妇人葛绖而麻带又上檀弓云妇人不葛带谓齐斩之妇人也故士虞礼曰妇人既练说首绖不说带也注云不脱带齐斩妇人带不变也妇人少变而重带带下体之上也其大功以下妇人亦葛带也故丧服大功章男女并陈及其变服三月受以小功衰即葛九月是男女共为即知大功妇人亦受葛也云旧说云三紏之练而带去一股者旧说云所至练之时又三分去一此既葬葛带三重去其一股以为练之带也云去一股则小于小功之绖似非也者斩衰既葬与齐衰之麻同斩衰既练与大功之麻同大功之带即与小功首绖同所云同者皆五分去一今乃三分斩衰既三重之葛带去其一股以为练带则是三年练带小于小功首绖非五服之差次故云似非也云易服谓为后丧所变也者以身先有前丧重今更遭后丧轻服欲变易前丧故云为后丧所变也云其为带犹五分绖去一耳者以妇人斩衰不变带以其重要故也妇人既重其要恐要带与首绖麤细相似同故云其为带犹须五分首绖去一分耳以首尊于要但妇人避男子而重要带耳云丧服小记曰除成丧者其祭也朝服缟冠者证当祥祭之时所着之服非是素缟麻衣也云此素缟者玉藻所云缟冠素纰既祥之冠者引之者证此经大祥素缟麻衣是大祥之后所服之服也云麻衣十五升布深衣也者案杂记篇云朝服十五升此大祥之祭既着朝服则大祥之后麻衣麤细当与朝服同者故知十五升布深衣也云谓之麻者纯用布无采饰也者若有采饰则谓之深衣深衣篇所云者是也若缘以素则曰长衣聘礼长衣是也若縁之以布则曰麻衣此云麻衣是也云大祥除衰杖者以下三年问篇云三年之丧二十五月而毕既称终毕是除衰杖可知也云黑经白纬曰纎者戴徳变除礼文矣云旧说纎冠者采缨也者以无正文故以旧说而言之云无所不佩纷帨之属如平常也者此谓禫祭既毕吉祭以后始得无所不佩若吉祭之前禫祭虽竟未得无所不佩以其禫后尚纎冠端黄裳故知吉祭以后始从吉也若吉祭在禫祭既毕以后始从吉也若吉祭在禫月犹未纯吉士虞记云是月也吉终而犹未配注云是月是禫月也当四时之祭月则祭而犹未以某妃配则禫之后月乃得复平常此言包特者谓于此斩衰既虞卒哭遭齐衰之丧或云包或云特者斩衰齐衰既是重服举此言包特则知齐衰大功亦包特也卑谓男子卑要妇人卑首欲明卑者可以两施两施谓施于齐衰又得兼斩衰以其轻卑之故得可以两施云而尊者不可贰者尊谓男子尊首妇人尊要故事尊正得尊于重服不可差贰兼服轻也此言至重葛者谓大功既虞卒哭之后大功葛带轻于练之葛带故男子反带其练之故葛带也云绖期之葛绖者以男子练时首绖既除本经大功又既其首则有绖大功之葛绖今云期之葛绖以大功葛绖既与练之葛带麤细相似非上下之差故大功葛绖但麤细与期之绖同故云绖期之葛绖但麤细与期同其实大功葛绖前于服问篇已释也云妇人绖其故葛绖带期之葛带者大功既之后大功首绖轻于练之葛绖故反服其练之故葛绖带谓妇人练后要带已除今大功已其要则带大功葛带也谓之期葛带者麤细与期同其实是大功葛带也】
　　齐衰之丧旣虞卒哭遭大功之丧麻葛兼服之注此言大功可易齐衰期服之节也兼犹两也不言包特而两言者包特着其义兼者明有绖有带耳不言重者三年之丧既练或无绖或无带言重者以明今皆有期以下固皆有矣两者有麻有葛耳葛者亦特其重麻者亦包其轻音义【着张虑反】疏【正义曰此明齐衰既虞卒哭遭大功之丧以后服易前服之义也麻葛兼服之者即前文轻者包重者特之义今齐衰既虞卒哭遭大功之丧易换轻者男子则大功麻带易齐衰之葛带其首犹服齐衰葛绖是首有葛要有麻故云麻葛兼服之兼服之文据男子也妇人则首服大功之麻绖要服齐衰之麻带上下俱麻不得云麻葛兼服之也注正义曰包特着其义兼者明有绖有带耳者以卑者可包尊须特着其尊卑之义故于斩衰重服言之兼者不取其义直云绖带麻葛兼有故于齐衰轻服言之于男子而论其实同也云不言重者三年之丧既练或无绖或无带言重者以明今皆有者郑以既遭大功之丧麻葛重此文承麻葛重下所以不称麻葛重者以三年之丧既练之后男子除首绖是或无绖也妇人除要带是或无带也所以称重以于先既单今首绖皆有故须称重云期以下固皆有矣者言男子首之与要固当皆有绖带矣妇人亦然也既不似既练之单所以不得称重也】
　　斩衰之葛与齐衰之麻同齐衰之葛与大功之麻同大功之葛与小功之麻同小功之葛与缌之麻同麻同则兼服之注此竟言有上服既虞卒哭遭下服之差也唯大功有变三年既练之服小功以下则于上皆无易焉此言大功之葛与小功之麻同小功之葛与缌之麻同主为大功之殇长申言之音义【为于伪反长丁丈反】兼服之服重者则易轻者也注服重者谓特之也则者则男子与妇人也凡下服虞卒哭男子反其故葛带妇人反其故葛绖其上服除则固自受以下服之受矣疏【正义曰此明五服葛之与麻麤细相同同者与后兼前服也麻同则兼服之者以后服之麻与前服之葛麤细同则得服后麻兼箭服葛也案服问篇小功缌不得变大功以上此小功之麻得变大功之葛缌之麻得变小功之葛谓成人大功之殇在长中服问已释也兼服之服重者则前文重者特是也则易轻者也谓男子妇人则易换轻者前文轻者包是也注正义曰云则者则男子与妇人也者以前文麻葛兼服之但施于男子不包妇人今此易轻者男子则易于要妇人则易于首男子妇人俱得易轻故云则者则男子与妇人也云凡下服虞卒哭男子反其故葛带妇人反其故葛绖者此明遭后服初丧男子妇人虽易前服之轻至后服既之后还须反服其前丧故云男子反服其故葛带妇人反服其故葛绖但经文据其后丧初死得易前丧之轻注意明也后既易以满还反服前丧轻服故文注稍异也】


　　礼记注疏卷五十七
　　礼记注疏卷五十七考证
　　服问有从轻而重公子之妻为其皇姑○【臣召南】按本文四叚孔疏于大传尤明有从重而轻舅之子亦是也有从无服而有服娣姒亦是也有从有服而无服嫂叔亦是也经但随举一条以例之
　　三年之丧既练矣疏故葛带谓三年练葛带也○【臣召南】按集说引此疏作谓三年丧之练葛带也推按文义此似脱丧之二字又今期丧既塟男子则应着葛带与三年之葛带麤细正同集说与三年之上有此葛带三字又绖期之绖者谓三年练后首绖既除集说三年下有之丧二字似宋以前本未脱也
　　闲传齐衰四升五升六升大功七升八升九升小功十升十一升十二升注此齐衰多二等大功小功多一等云云○【臣召南】按此注当合丧服记注及贾疏观之其义始明今撮其畧齐衰四升此谓为母服也其正服五升其义服六升大功七升言降服而在大功者也其正服八升其义服九升小功十升言降服而在小功者也其正服十一升其义服十二升丧服记言其畧故但云齐衰四升大功八升若九升小功十升若十一升也此记备悉衣服之等差故于齐衰多二等于大功小功各多一等也此注云服主于受指丧服记所列也又云是极列衣服之差指此记所列也








　　礼记注疏卷五十七考证
&lt;经部,礼类,礼记之属,礼记注疏&gt;
　　钦定四库全书
　　礼记注疏卷五十八
　　汉郑氏注　唐陆徳眀音义　孔頴达疏
　　三年问
　　三年之丧何也曰称情而立文因以饰羣别亲疏贵贱之节而弗可损益也故曰无易之道也注称情而立文称人之情轻重而制其礼也羣谓亲之党也无易犹不易也音义【称尺证反注及下皆同别彼列反易音亦注同】创钜者其日久痛甚者其愈迟三年者称情而立文所以为至痛极也斩衰苴杖居倚庐食粥寝苫枕块所以为至痛饰也注饰情之章表也音义【创音疮初良反钜音巨大也愈徐音庾差也迟徐直移反倚于绮反枕块之鸩反】三年之丧二十五月而毕哀痛未尽思慕未防然而服以是断之者岂不送死有已复生有节也哉注复生除丧反生者之事也音义【思如字一音息吏反断丁乱反复音伏】疏【正义曰此一节问丧三年所由解释所以三年之意三年之丧何也者记者欲释三年之义故假设其问云三年丧者意有何义理谓称人之情而立礼之节文因以饰羣者饰谓章表也羣谓五服之亲也因此三年之丧差降各表其亲党别亲疏贵贱之节而弗可损益也者亲谓大功以上疏谓小功以下贵谓天子诸侯絶期卿大夫降期以下贱谓士庶人服族其节分眀使不可损益也故曰无易之道也者引旧语成文也无不也并有差品其道不可改易创钜者其日久者以释重丧所以三年也其事既大故爲譬也钜大也夫创小则易差创大则难愈故云创钜其日久也痛甚者其愈迟者愈差也贤者丧亲伤肾干肝斩斫之痛其痛既甚故其差亦迟也三年者称情而立文所以爲至痛极也者既痛甚差迟故称其痛情而立三年之文以表是至痛极者也哀痛未尽思慕未防者言贤人君子于此二十五月之时悲哀摧痛犹未能尽忧思悲慕犹未能防故心之哀慕于时未尽而外貌丧服以是断割者岂不送死有已复生有节也哉者若不断以二十五月则孝子送死之情何时得已复吉常之礼何有限节故圣人裁断止限二十五月岂不是送死湏有已止反复生礼湏有限节也哉】凡生天地之间者有血气之属必有知有知之属莫不知爱其类今是大鸟兽则失丧其羣匹越月逾时焉则必反廵过其故乡翔回焉鸣号焉蹢防焉踟蹰焉然后乃能去之小者至于燕雀犹有啁噍之顷焉然后乃能去之故有血气之属者莫知于人故人于其亲也至死不穷注匹偶也言燕雀之恩不如大鸟兽大鸟兽不如人含血气之类人冣有知而恩深也于其五服之亲念之至死无止已音义【属音蜀丧息浪反又如字廵徐词均反过徐音戈一音古卧反号音豪戸羔反蹢本又作踯直亦反徐治革反躅直录反徐治六反蹢躅不行也踶徐音驰字或作踟蹰音厨燕于见反雀本又作爵啁张畱反噍子流反啁噍声顷苦颖反知音智】疏【正义曰此一经眀天地之间血气之类皆有所知至于鸟兽大小各能思其种类况在于人何有穷己也】
　　将由夫患邪淫之人与则彼朝死而夕防之然而从之则是曾鸟兽之不若也夫焉能相与羣居而不乱乎注言恶人薄于恩死则防之其相与聚处必失礼也音义【由夫音扶下皆同邪似嗟反人与音余下君子与同曾则能反焉于虔反】疏【正义曰此一经明小人之人曾鸟兽之不若若不以礼节之安能羣居而不乱】
　　将由夫修饰之君子与则三年之丧二十五月而毕若驷之过隙然而遂之则是无穷也注驷之过隙喻疾也遂之谓不时除也音义【驷音四马也过古卧反徐音戈隙本又作郤去逆反空隙之地也】疏【正义曰此一经眀贤人君子于三年之丧若驷之过隙若不以礼制节之则哀痛何时穷已驷之过隙者驷谓驷马隙谓空隙驷马骏疾空隙狭小以骏疾而过狭小言急速之甚】
　　故先王焉爲之立中制节壹使足以成文理则释之矣注立中制节谓服之年月也释犹除也去也音义【为于伪反下注为母同中如字又丁仲反注同去起吕反】疏【正义曰此一经眀小人君子其意不同故先王为之立中人之制节故先王焉者焉是语辞立中制节者言先王为之立中人之制以为年月限节壹使足以成文理者壹谓齐同言君子小人皆齐同使足以成文章义理则释之矣者释犹除去既成义理则除去其服所以成三年文理者以三年一闰天道小成又子生三年然后免于父母之怀故服以三年成文章义理】
　　然则何以至期也注言三年之义如此则何以有降至于期也期者谓为人后者父在为母也音义【期音基注及下同】曰至亲以期断注言服之正虽至亲皆期而除也音义【断丁乱反下注同】是何也注问服断于期之义也曰天地则已易矣四时则已变矣其在天地之中者莫不更始焉以是象之也注法此变易可以期也疏【正义曰上节既称为父母三年何故有父母止有期者此一节释为期之义然则何以至期也者言为父母本应三年何故为人后者为夲生父母及父在为母而止于期曰至亲以期断者记者释之为至亲夲以期断故虽为他后及父在为母但以期也是何也者记者又起问云有何义故以期矣四时则已变矣者荅期断之义也言期是一年之周匝而天气换矣前时已毕今时又来是变改矣其在天地之中者莫不更始焉者言天地之中动植之物无不于前事之终更为今事之始也以是象之也者圣人以是之故以人事法象天地故期年也注正义曰郑意以三年之丧何以有降至于期者故云为人后者为本生之父母及父在为母期故事抑屈应降至九月十月何以必至于期以其本至亲不可降期以下故虽降屈犹至于期今捡寻经意父母本应三年何以至期者但问其一期应除之义故荅曰至亲以期断是眀一期可除之节故礼期而练男子除绖妇人除带下文云加隆故至三年是经意不据为人后及父在为母期郑之此释恐未尽经意但既祖郑学今因而释之】
　　然则何以三年也注言法此变易可以期何以乃三年爲曰加隆焉尔也焉使倍之故再期也注言于父母加隆其恩使倍期也下焉犹然音义【加隆焉尔一本作加隆为尔焉徐如字一音于干反焉犹然也一云发声也注及下同倍歩罪反注同】疏【正义曰此一节释因期及三年之义故设问云然则何以三年也曰加隆焉尔也本实应期但子加恩隆重故三年焉尔也语助之辞也焉使倍之故再期也者焉犹然也子既加隆于父母故然使倍之然犹如是倍之言倍一期故至再期也】
　　由九月以下何也曰焉使弗及也注言使其恩不若父母故三年以爲隆缌小功以爲杀期九月以爲间上取象于天下取法于地中取则于人人之所以羣居和壹之理尽矣注取象于天地谓法其变易也自三年以至缌皆歳时之数也言既象天地又足以尽人聚居纯厚之恩也音义【杀色界反徐所例反】故三年之丧人道之至文者也夫是之谓至隆注言三年之丧丧礼之最盛也是百王之所同古今之所壹也未有知其所由来者也注不知其所从来喻此三年之丧前世行良久矣孔子曰子生三年然后免于父母之怀夫三年之丧天下之达丧也注达谓自天子至于庶人疏【正义曰上节既称期断何故有九月以下故此经释之由九月以下何也者由从也记者既称期断假设问之何故有从九月以下曰焉弗使及也者焉亦然也然使恩隆不及于期也则五月不及九月三月不及五月转相不及也故三年以为隆者谓恩爱隆重缌小功以为杀者谓情理杀薄期九月以为间者是隆杀之间也上取象于天下取法于地者天地之气三年一闰是三年者取象于一闰天地一期物终是一期者取象于一周九月者以象阳之数又象三时而物成也五月以象于五行三月者取象天地一时而气变言五服之节皆取法于天地中取则于人者则法也天地之中取则于人若子生三年然后免于父母之怀故服三年人之一歳情意变改故服一期九月五月三月之属亦逐人情而减杀是中则于人所以羣居和壹之理尽矣者既取法天地与人三才竝备故能调和羣众聚居和谐専壹义理尽备矣故三至防也此一节重眀三年之义三年之防人道之至文者也言三年丧礼于人道之中至极文理之盛者则期以下非其至极也夫是之谓至隆者言三年之丧人恩之至极隆厚也未有知其所由来者也言三年之丧行之自远未有能识知所从来也言不知从何代而来引孔子曰者论语之文证此三年之丧也注正义曰案易系辞云古之者厚衣之以薪之中野不封不树丧期无数尚书云百姓如丧考妣三载此云不知所由来者但上古云丧期无数谓无练祥之数其丧父母之哀犹三年也故尧崩云如丧考妣三载则知尧以前丧考妣已三年但不知定在何时其丧服所起则黄帝尧舜之时虽有衣裳仍未有丧服也但唐虞已前丧服与吉服同皆以白布为之故郊特牲云大古冠布齐则缁之若不齐则皆用白布也郑注丧服其冠衰之异从三代以下由唐虞以上曰大古吉凶皆用白布则知三代吉凶异也】
　　深衣
　　古者深衣盖有制度以应规矩绳权衡注言圣人制事必有法度音义【应于证反】短毋见肤注衣取蔽形音义【毋音无下同见贤遍反】长毋被土注爲污辱也音义【被彼义反为于僞反污污辱之污一音乌卧反】续衽钩邉注续犹属也衽在裳旁者也属连之不殊裳前后也钩读如鸟喙必钩之钩钩边若今曲也续或爲裕音义【衽而审反又而鸩反钩古侯反属音烛下皆同喙许秽反裕以树反】要缝半下注三分要中减一以益下下宐寛也要或爲优音义【要一遥反注同缝扶用反下注同】袼之高下可以运肘注肘不能不出入袼衣袂当掖之缝也音义【袼亦本作胳音各腋也肘竹九反又张栁反掖本又作腋音亦】袂之长短反诎之及肘注袂属幅于衣诎而至肘当臂中爲节臂骨上下各尺二寸则袂肘以前尺二寸肘或爲腕音义【袂弥世反袪末曰袂诎邱勿反腕乌乱反】带下毋厌髀上毋厌胁当无骨者注当骨缓急难爲中也音义【厌于甲反徐于渉反下同髀毕婢反徐匹婢反一音歩启反胁许刧反当丁浪反注同又丁郎反中丁仲反又如字】制十有二幅以应十有二月注裳六幅幅分之以爲上下之杀音义【应应对之应下同杀色界反徐所例反】袂圜以应规注谓胡下也音义【圜音圆胡下下垂曰胡】曲祫如矩以应方注祫交领也古者方领如今小儿衣领音义【祫音劫下注同】负绳及踝以应直注绳谓裻与后幅相当之缝也踝跟也音义【踝胡瓦反裻音督跟音根】下齐如权衡以应平注齐缉音义【齐音咨亦作斋下同缉七入反】故规者行举手以爲容注行举手谓揖让负绳抱方者以直其政方其义也故易曰坤六二之动直以方也注言深衣之直方应易之文也政或爲正下齐如权衡者以安志而平心也注心平志安行乃正或低或卬则心有异志者与音义【行下孟反又如字卬音仰本又作仰一音五郎反与音余】五法已施故圣人服之注言非法不服也故规矩取其无私绳取其直权衡取其平故先王贵之注贵此衣也故可以爲文可以爲武可以摈相可以治军旅完且弗费善衣之次也注完且弗费言可苦衣而易有也深衣者用十五升布鍜濯灰治纯之以采善衣朝祭之服也自士以上深衣爲之次庶人吉服深衣而已音义【相息亮反完音丸费芳贵反又孚沸反注同苦衣于既反易以豉反鍜丁乱反濯音浊纯之允反又之闰反后皆同朝直遥反上时掌反】具父母大父母衣纯以缋具父母衣纯以青如孤子衣纯以素注尊者存以多饰爲孝缋画文也三十以下无父称孤音义【大父母音泰大父母祖父母也缋胡对反】纯袂縁纯边广各寸半注纯谓缘之也缘袂谓其口也缘緆也缘边衣裳之侧广各寸半则表里共三寸矣唯祫广二寸音义【缘悦绢反注同广古旷反注同緆徐音以豉反皇音锡案郑注既夕礼云饰衣领袂口曰纯裳边侧曰綼下曰緆也】疏【正义曰此一篇从初至末皆论深衣之制今各随文解之古者深衣盖有制度者以作记之人爲记之时深衣无复制度故称古者深衣盖有制度言盖者疑辞也以应规矩绳权衡者此则制度之事所应者备在下文短勿见肤者深衣所取覆形体纵令稍短不得见其肤肉若见肤肉则防也长毋被土者其衣纵长无覆被于土爲污辱也续衽钩边者衽谓深衣之裳以下阔上狭谓之爲衽接续此衽而钩其旁边即今之朝服有曲而在旁者是也要缝半下者要缝谓要中之缝尺寸阔狭半下畔之阔下畔一丈四尺四寸则要缝半之七尺二寸袼之高下可以运肘者袼谓当臂之处袂中髙下宜稍寛大可以运动其肘袂二尺二寸肘尺二寸是容运肘也又袂之长短反诎之及肘者袂长二尺二寸并缘寸半爲二尺三寸半除去其缝之所杀各一寸余有二尺一寸半在从肩至手二尺四寸今二尺一寸半之袂得反诎及肘者以袂属于衣幅阔二尺二寸身脊至肩但尺一寸也从肩覆臂又尺一寸是衣幅之畔覆臂将尽今又属袂于衣又二尺一寸半故反诎其袂得及于肘也当无骨者带若当骨则缓急难中故当无骨之处此深衣带下于朝祭服之带也朝祭之带则近上故玉藻云三分带下绅居二焉是自带以下四尺五寸也制十有二幅以应十有二月者深衣其幅有六每幅交解爲二是十二幅也负绳及踝以应直者衣之背缝及裳之背缝上下相当如绳之正故云负绳非谓实负绳也故规者行举手以爲容者所以袂圆中规者欲使行者举手揖让以爲容仪如规也负绳抱方者以直其政方其义也负绳背之缝也抱方领之方也以直其政解负绳以方其义解抱方也言欲使人直其政教欲使政教直方其义欲使义事方正也故易曰坤六二之动直以方也记者既眀方直之义故引坤卦之六二直方以证之案郑注坤之六二云直也方也地之性此爻得中气而在地上自然之性广生万物故生动直而且方下齐如权衡者以安志而平心也者言裳下之齐如权之衡低卬平也欲以安其志意而平均其心也具父母大父母衣纯以缋者所尊俱在故衣纯以缋言具父母则父母俱在也大父母则亦然也若其不具一在一亾不必纯以缋也具父母衣纯以青者唯有父母而无祖父母者以爲吉不具故饰少而深衣领缘用青纯降于缋也若父母无唯祖父母在亦当纯以青纯袂缘纯边广各寸半者纯袂者纯缘也谓纯其袂缘则袂口也又云缘读爲緆谓深衣之下纯也纯边者谓深衣之旁侧也广各寸半者言纯袂口及裳下之緆并纯旁边其广各寸半言表里合爲三寸注正义曰衽当旁者凡深衣之裳十二幅皆寛头在下狭头在上皆似小要之衽是前后左右皆有衽也今云衽当旁者谓所续之衽当身之一旁非爲余衽悉当旁也云属连之不殊裳前后也若其丧服其裳前三幅后四幅各自爲之不相连也今深衣裳一旁则连之相着一旁则有曲掩之与相连无异故云属连之不殊裳前后也云钩读如鸟喙必钩之钩者案援神契云象鼻必卷长鸟喙必钩郑据此读之也云若今曲也郑以后汉之时裳有曲故以续衽钩边似汉时曲今时朱衣朝服从后汉眀帝所爲则郑云今曲者是今朝服之曲也其深衣之衽己于玉藻释之故今不复言也三分至寛也者此据裳之一幅分爲二幅凡布广二尺二寸四寸爲缝一尺八寸在三分之一分爲六寸减此六寸以益于下是下二幅有二尺四寸上二幅有一尺二寸故云三分要中减一以益下下容举足而行故宜寛也古者方领者郑以汉时领皆向下交垂故云古者方领似今拥咽故云若今小儿衣领但方折之也言可苦衣而易有也者以其完牢乃可于苦事衣着故庻人服之以完牢故也而易有者以白布爲之不须黼黻锦绣之属是易有也云深衣者用十五升布锻濯灰治者案杂记云朝服十五升此深衣与朝服相类故用十五升布锻濯谓打洗锻濯用灰治理使和熟也然则丧服麻衣虽似深衣之制不必锻濯灰治以其杂凶故也云自士以上深衣爲之次者案玉藻诸侯夕深衣祭牢肉又大夫士朝端夕深衣是深衣爲朝祭之次服也云庶人吉服深衣者深衣是诸服之下自深衣以后更无余服故知是庻人之吉服防服有衰裳包贵贱上下无差亦眀庶人吉服乃深衣也纯谓缘之者解经中二个纯字一是纯袂二是纯边皆谓缘之也云缘袂谓其口也经言纯袂恐口外更缘故云纯袂则是缘其袂口也非是口外更有缘也故分眀言之云缘緆也解经缘字读爲緆谓深衣下畔也故既夕礼云眀衣縓綼緆郑注云在幅曰綼在下曰緆今经云此緆则深衣之下缘也云缘边衣裳之侧者解经纯边也深衣外衿之边有缘也裳虽前后相连然外边曲揜处其侧亦有缘也】
　　投壶
　　投壶之礼主人奉矢司射奉中使人执壶注矢所以投者也中士则鹿中也射人奉之者投壶射之类也其奉之西阶上北面音义【投壶壶器名以矢投其中射之类奉音捧芳勇反下及注皆同徐音如字下奉中同】主人请曰某有枉矢哨壶请以乐宾宾曰子有防酒嘉肴某既赐矣又重以乐敢辞注燕饮酒既脱屦升坐主人乃请投壶也否则或射所谓燕射也枉哨不正貎爲谦辞音义【枉纡徃反哨七笑反徐又以救反枉哨不正貎王肃云枉不直哨不正也乐宾音洛下同一读下以乐音岳言投壶以乐肴户交反重直用反下及注同税本亦作脱吐活反请七井反下文同】主人曰枉矢哨壶不足辞也敢固以请宾曰某既赐矣又重以乐敢固辞注固之言如故也言如故辞者重辞也主人曰枉矢哨壶不足辞也敢固以请賔曰某固辞不得命敢不敬从注不得命不以命见许疏【正义曰此一节论燕礼脱屦升堂之后主人请投壶于宾宾辞及许之事主人奉矢者谓于阼阶之上西面奉持其矢知西面者以宾在西故知西面对宾也司射奉中者中谓受算之器投壶亦射之类故司射于西阶上奉中北面也使人执壶者谓主人使人执所投之壶于司射之西而北面也所以皆在西阶上者欲就宾处也唯云使人不言官者以贱畧之也某有枉矢哨壶者枉谓曲而不直也哨谓哨峻不正是主人谦逊之辞某既赐矣又重以乐敢辞者宾称主人设酒肴以待己是某既受主人之赐矣主人又请投壶乐己是重以乐也注正义曰士则鹿中案乡射记云大夫兕中士鹿中此篇投壶是大夫士之礼故云士则鹿中不云兕中者畧之也知此投壶是大夫士礼者以经云主人请宾是平敌之辞与乡饮酒乡射同故知是大夫士也若诸侯则燕礼大射每事云请于公不得云主人请宾也此既非诸侯之礼而经云奏貍首者别取燕饮之义非谓尊卑之诗其诸矦相燕亦有投壶故左传云晋侯与齐侯燕投壶然则天子亦有之但古礼亾无以知也其中之形刻木爲之状如兕鹿而伏背上立圆圈以盛算云奉之西阶上北面者案乡射礼将射之时司射升自西阶阶上北面告扵宾故知此司射奉中在西阶上北面其执壶之人贱于司射故在司射之西以凡行礼统于主人虽俱在西阶而当尊东故燕礼大射宰夫代公为主人与宾俱升西阶而主人在东也知既脱屦升堂主人乃请投壶也者案燕礼取爼以出卿大夫皆降宾反入及卿大夫皆脱屦升就席羞庻羞之后乃云若射则大射正爲司射则知此亦在脱屦升坐之后若乡射之礼则在饮酒未旅之前爲射以其询众庶礼重故早射异于燕射也】宾再拜受主人般还曰辟注宾再拜受拜受矢也主人既辟进授矢两楹之间也音义【般歩干反下同还音旋下同辟音避徐扶亦反注及下同】主人阼阶上拜送宾般还曰辟注拜送送矢也辟亦于其阶上疏【正义曰此一经论宾与主人受矢送矢之节宾再拜受者宾既许主人投壶宾乃于西阶上北面再拜遥受矢也主人般还曰辟者主人见宾之拜乃般曲折还谓宾曰今辟而不敢受言此者欲止宾之拜也于是宾及主人各来两楹之间相就俱南面主人在东授矢与宾主人阼阶上拜送者主人既授矢之后归还阼阶上北面拜送矢也宾般还曰辟者宾受矢之后归于西阶上见主人之拜宾乃般还而告主人曰今辟而不敢受之言此者亦止主人拜知皆北面者案乡饮酒乡射拜受爵送爵皆北面故知亦当北面熊氏云以拜时还辟或可东西面相拜又以曰辟者是赞者来辞告主人及宾言曰辟义亦通也】已拜受矢进即两楹间退反位揖宾就筵注主人既拜送矢又自受矢进即两楹间者言将有事于此也退乃揖宾即席欲与偕进眀爲偶也宾席主人席皆南乡间相去如射物音义【郷许亮反】疏【正义曰此一经眀宾主受矢之后就投壶之筵已拜受矢者谓主人拜送矢之后主人赞者持矢授主人主人于阼阶上受矢也进即两楹间退反位者主人受矢之后乃独来就两楹间者言将有事于此也看投壶处所乃却退反阼阶之位揖宾就筵者主人于阼阶之上西面揖宾令就投壶之筵于是宾主各来就筵注正义曰云退乃揖宾者解经退反位揖宾也所以揖之者欲与宾俱即席相对为偶而共投壶云宾席主人席皆南乡间相去如射物者以壶在于南故知投壶南乡也投壶是射之类故知席相去如射物也物谓射者所立之处物长三尺阔一尺二寸两物东西相去容一弓故乡射记云物长如笴其间容弓距随长武注云笴长三尺距随者物横画也】
　　司射进度壶间以二矢半反位设中东面执八算兴注度壶度其所设之处也壶去坐二矢半则堂上去宾席主人席邪行各七尺也反位西阶上位也设中东面既设中亦实八算于中横委其余于中西执算而立以请宾俟投音义【度徒洛反注同以二矢半一本无此四字依注则有算悉乱反下皆同处昌虑反坐才卧反又如字下同邪似嗟反】疏【正义曰前经宾主既就筵此经眀进度壶并算之节司射进度壶者司射于西阶之上于执壶之人处受壶乃东向来宾主筵前进所量度其壶置于宾主筵南间以二矢半者投壶有三处室中堂上及庭中也日中则于室日晚则于堂太晚则于庭是各随光眀处也矢有长短亦随地广狭室中狭矢长五扶堂上稍寛矢长七扶庭中大广矢长九扶四指曰扶扶广四寸五扶者则二尺也七扶者则二尺八寸也九扶者则三尺六寸也虽矢有长短而度壶皆使去宾主之席各二矢半也室中去席五尺堂上则去席七尺庭中则去席九尺反位者司射度壶既毕更还西阶上位设中者司射西阶上取中稍进东面而设中也东面执八算兴者既设中之后于中西东面手执八算而兴起其中里亦实八算注正义曰亦实至中西者此约乡射文实八算于中今此投壶射之类故云亦实八算扵中亦者亦郷射也】
　　请賔曰顺投爲入比投不释胜饮不胜者正爵既行请爲胜者立马一马从二马三马既立请庆多马请主人亦如之注请犹告也顺投矢本入也比投不拾也胜饮不胜言以能养不能也正爵所以正礼之爵也或以罚或以庆马胜算也谓之马者若云技艺如此任爲将帅乘马也射投壶皆所以习武因爲乐音义【比毘志反频也徐扶质反注同胜饮上尺证反下于鸩反注及下同爲于僞反胜者立马俗本或此句下有一马从二马五字误拾其刧反下文及注皆同技其绮反任而林反将子匠反帅色类反乐音洛】疏【正义曰此一经眀司射告宾主以投壶之法顺投爲入者司射执八算起而告宾党爲投壶之法也顺本也言矢有本末投矢于壶以矢本入者乃名爲入则爲之释算也若矢以末入则不名爲入亦不爲之释算也比投不释者比频也又賔主投壶法要更递而投不得以前既入喜悦不待后人投之而已频投频投虽入亦不爲之释算也胜饮不胜者又告云若投胜者则酌酒饮于不胜者也正爵既行者又説饮法也正爵谓胜饮不胜之爵也以其正礼故谓爲正爵既行谓行爵竟也请爲胜者立马者此谓行正爵毕而爲胜者立马者则又取算以为马表于胜数也必谓算爲马者马是威武之用爲将帅所乘今投壶及射亦是习武而胜者自表堪爲将帅故云马也一马从二马者每一胜辄立一马礼以三马爲成若専二马则爲一成但胜偶未必専频得三若胜偶得二劣偶得一一既劣于二故彻取劣偶之一以足胜偶之二爲三故云一马从二马然定本无此一句三马既立请庆多马者若频得三成或取彼足爲三马是其胜已成又酌酒庆贺于多马之偶也请主人亦如之者司射请賔之党爲每事并应曰诺竟而司射又请主人事事亦如賔而主人皆亦曰诺如宾也案乡射司射请宾于西阶上请主人于阼阶上则此请宾请主人皆亦就宾主之前也注正义曰此经正爵谓罚爵故下别云三马既备请庆多马今郑注或以罚或以庆则庆马胜算亦爲正爵者郑通而解之罚庆俱是正爵故下文云正爵既行请彻马彼谓庆爵亦称正爵也案乡射礼三耦先射宾主乃射以射礼重也此投壶不立三耦以投壶礼轻故也】
　　命者曰请奏貍首间若一大师曰诺注鼓瑟者也貍首诗篇名也今逸射义所云诗曰曽孙侯氏是也间若一者投壶当以爲志取节焉音义【貍吏持反间间厠之间注同大音泰】疏【正义曰此一经明司射命工作乐节投壶之仪命者曰请奏貍首者谓司射命遣鼓瑟之者请奏貍首之篇间若一者谓前后乐节中间疏数如似一也大师曰诺者大师应此司射曰诺诺承领之辞也注正义曰知鼓瑟者郑约乡射礼用瑟也案下有鲁鼓薛鼓节亦有鼓以爲重故特云命者云貍首诗篇名也者以与射义驺虞采苹相类故知诗篇名也既非诸侯投壶而奏貍首者义取燕饮之仪犹如乡射奏驺虞不计人之尊卑云投壶当以爲志取节焉者解所以间若一投壶者当听之以为志取投合于乐节故须中间若一也案乡射三番初一番耦射不释算第二番释算未作乐第三番乃用乐此投壶发初则用乐者以投壶礼轻主于欢乐故也】
　　左右告矢具请拾投有入者则司射坐而释一算焉宾党于右主党于左注拾更也告矢具请更投者司射也司射东面立释算则坐以南为右北为左也已投者退各反其位音义【更古衡反下同】疏【正义曰此一经论投壶之事中者释算之仪左右告矢具者左谓主人右谓宾客司射告主与宾以矢具也请拾投者拾更也司射又请宾主更递而投于是乃投壶也有入者则司射坐而释一算焉者若矢入壶者则司射乃坐释一算于地也宾党于右者右谓司射之前稍南也主党于左者左谓司射之前稍北也注正义曰已投者退各反其位者约乡射礼射毕则各反其位则知投壶者毕亦各反其位辟后来也反位谓主党于东宾党于西】
　　卒投司射执算曰左右卒投请数二算爲纯一纯以取一算爲竒遂以竒算告曰某贤于某若干纯竒则曰竒钧则曰左右钧注卒已也宾主之党毕已投司射又请数其所释左右算如数射算一纯以取实于左手十纯则缩而委之每委异之有余则横诸纯下一算爲竒竒则缩诸纯下兼敛左算实于左手一纯以委十则异之其它如右获毕则司射执竒算以告于宾与主人也若告云某贤于某者未斥主党胜与宾党胜与以胜爲贤尚技艺也钧犹等也等则左右手各执一算以告音义【数色主反注同爲纯音全下及注同郑注仪礼如字云纯全也竒纪宜反下同遂以竒算告一本此句上更有有胜者司射五字误钧居旬反缩色六反直也其它音他胜与音余下胜与同技其绮反】疏【正义曰此一经明投壶算数之仪卒投者谓投壶卒也司射执算曰左右卒投请数者司射扵壶西东面执算请曰賔主之党卒竟投请数算二算爲纯一纯以取者纯全也二算合爲一全地上取算之时一纯则别而取之一算爲竒者一算谓不满纯者竒只也故云一算为竒遂以竒算告者竒余也谓左右数钧等之余算手执而告曰某贤于某若干纯者或左或右不定故称某贤贤谓胜者也胜者若有双数则云若干纯假令十算则云五纯也竒则曰竒者若有竒数则曰竒假令九算则曰九竒也钧则曰左右钧者钧犹等也等则左右各执一算以告注正义曰云如数射算者以投壶射之类故知此数投壶之算如数射算云一纯以取至其他如右获此皆乡射之礼文也一纯以取实于左手谓就地上之算以右手每一纯别而取实于左手云十纯则缩而委之每委异之者满十纯则从而委之于地司射东面则东西爲缩每十双则东西缩爲一委每有十双更别委之故云每委异之云有余则横诸纯下者有余谓不满十双或八双九双以下则横于纯下谓横在十纯之西南北置之云一算爲竒竒则缩诸纯下者若唯有一算则缩之零纯之下在零纯之西东西置之此谓数右算之法若数左算则异于右算谓总敛地之算实于左手之中每一纯取以委地满十则异之谓满十纯总为一委云其他如右获者谓所纵所横如右获也】
　　命酌曰请行觞酌者曰诺注司射又请于賔与主人以行正爵酌者胜党之弟子音义【觞失羊反或作同】当饮者皆跪奉觞曰赐灌胜者跪曰敬养注酌者亦酌奠于丰上不胜者坐取乃退而跪饮之灌犹饮也言赐灌者服而爲尊敬辞也周礼曰以灌宾客赐灌敬养各与其偶于西阶上如饮射爵音义【跪其委反奉芳勇反注奉觞同灌古乱反养羊尚反注同饮于鸩反下饮不胜同】疏【正义曰此一节眀饮不胜之仪命酌曰请行觞者谓司射命此酌酒者曰敬以请宾与主人行觞谓罚爵之事宾主已许汝当酌之酌者曰诺者谓胜党之弟子曰诺受领许酌乃于西阶上南面设丰洗觯升酌坐奠于丰上也当饮者皆跪奉觞曰赐灌者谓胜者与不胜者俱升西阶胜者在东不胜者跪取丰上之爵手奉其觞曰蒙赐灌灌犹饮也胜者跪曰敬养者胜者跪执之曰敬以此觞而养不能注正义曰云酌者胜党之弟子者此乡射礼文也案彼文云弟子奉丰升设于西楹之西胜者之弟子洗觯升酌南面坐奠于丰上是也周礼至射爵者此周礼典瑞文引之者证灌为饮也云赐灌敬养各与其偶于西阶上如饮射爵者以投壶射类故约乡射而知也】
　　正爵旣行请立马马各直其算一马从二马以庆庆礼曰三马旣备请庆多马宾主皆曰诺注饮不胜者毕司射又请为胜者立马当其所释算时也三立马者投壶如射亦三而止也三者一党不得三胜其一胜者并其马于再胜者以庆之眀一胜不得庆也饮庆爵者偶亲酌不使弟子无丰音义【直如字又持吏反为于伪反】正爵既行请彻马注投壶礼毕可以去其胜算也既彻马无算爵乃行音义【去起吕反】疏【正义曰此一经论饮不胜者毕司射请为胜者立马以表显贤能之事正爵既行者谓正礼罚酒之爵既行饮毕之后司射乃请宾主请为胜者树标立其马也马各直其算者直当也谓所立之马各当其初释算之前所释之算当中之西也一马从二马者投壶与射礼同亦三番而止每番胜者则立一马假令賔党三番俱胜则立三马或賔党两胜而立二马主党一胜但立一马即以主党从就宾党二马以少足益于多以助胜者为荣以庆者一马从二马之后乃以庆贺多马故云以庆但此经上云请立马者是司射请辞马各直其算一马从二马以庆是礼家陈事之言也庆礼曰三马既备请庆多马者此还是司射请辞言为庆之礼胜者三马既已备具请酌酒庆贺于多马者宾主皆曰诺者无问胜与不胜皆称曰诺正爵既行请彻马者此眀饮庆爵之后司射请彻去其马以投壶礼毕行无算爵之事注正义曰云投壶如射亦三而止也者以投壶射礼观之知亦三番而止案乡射礼初番三耦射但唱获而已未释算亦未饮不胜者第二番耦射毕賔主之党皆射毕乃释算饮不胜者第三番三耦及賔主等皆射中鼓节乃释算饮卒觯今投壶初则不立三耦唯賔主三番而止云三者一党不得三胜者解一马从二马之意言或宾或主之党党中不能三番得胜故以一胜之马并其马于再胜者以庆之眀一胜者不得庆也云饮庆爵者偶亲酌不使弟子无丰者以饮不胜之时贱其无能故偶不亲酌使弟子酌奠于丰上则乡射礼所云者是也今既尊贤当须亲酌手自授之故知不使其弟子无丰也皇氏以为三番而止者谓三耦投壶而止案乡射礼每番皆三耦而止今云三耦投壶而止非其义也】
　　算多少视其坐注算用当视坐投壶者之众寡为数也投壶者人四矢亦人四算音义【坐如字又才卧反注同】筹室中五扶堂上七扶庭中九扶注筹矢也铺四指曰扶一指案寸春秋传曰肤寸而合投壶者或于室或于堂或于庭其礼防随晏早之宜无常处音义【筹直由反扶方于反下及注同铺普乌反又芳夫反亵息列反处昌虑反】算长尺二寸注其节三扶可也或曰算长尺有握握素也音义【长直亮反注同】壶颈脩七寸腹脩五寸口径二寸半容斗五升壶中实小豆焉爲其矢之跃而出也壶去席二矢半注脩长也腹容斗五升三分益一则为二斗得圜囷之象积三百二十四寸也以腹脩五寸约之所得求其圜周圜周二尺七寸有竒是为腹径九寸有余也实以小豆取其滑且坚音义【颈吉并反又九领反徐其声反为于伪反跃羊畧反圜音圆囷去伦反竒纪宜反滑乎八反】矢以柘若棘毋去其皮注取其坚且重也旧説云矢大七分或以棘取其节音义【柘止夜反木名毋音无下皆同去起吕反注同】疏【正义曰此一节眀算及矢长短多少并言壶之大小及矢之所用以仪礼凖之此亦正篇之意记者之言也今录记者既陈正礼于上又以此诸事继之算之多少视其坐者言算之多少视其所坐之人每人四矢亦人四算也筹室中五扶堂上七扶庭中九扶者筹矢也室中冣狭故五扶堂上差寛故七扶庭中弥寛故九扶注正义曰案乡射及大射人皆乘矢故知四矢也云春秋传曰肤寸而合者此僖三十一年公羊传文彼云触石而出肤寸而合不崇朝而徧雨乎天下唯泰山尔引之者证彼肤与此扶同也腹容斗五升三分益一则为二斗者既称腹容斗五升又云三分益一者以斗五升其数难计故加三分益一爲二斗从整数计之云得圜囷之象积三百二十四寸也者以算法方一寸高十六寸二分为一升则一斗之积方一寸高一百六十二寸也二斗之积为三百二十四寸也于此壶之圜囷之中凡有三百二十四寸也云以腹脩五寸约之所得者腹之上下高五寸共有三百二十四寸今且以壶底一寸约之即于三百二十四寸之中五分之一得六十四寸八分也是腹脩五寸约之所得之数也云求其圜周圜周二尺七寸有竒者壶底一重既有六十四寸八分以圜求方须三分加一六十四寸八分分为三分则一分有二十一寸六分并前六十四寸八分得八十六寸四分也即是壶底一重方积之数也今将八十六寸开方积之九九八十一则为方九寸强也一面有九寸强四面凡有三十六寸强今以方求圜四分去一有二十七寸强是壶圜周二尺七寸有强故云圜周二尺七寸有竒也郑之此计据一斗之数必知然者壶径九寸以圜求方以方九寸计之凡九九八十一壶底一重有八十一寸五重则有五个八十一寸总为四百五寸今以方求圜四分去一去其一百一寸四分寸之一余三百三寸四分寸之三于二斗之积三百二十四寸之内但容三百三寸四分寸之三余有二十寸四分寸之一不尽故云圜周二十七寸有竒乃得尽也若以斗五升计之计一斗五升之积有二百四十三寸则壶之所径唯八寸余也得容此数必知然者凡方八寸开方计之八八六十四得六十四寸壶高五重则五个六十四寸总为三百二十寸以方求圜四分去一去八十寸余有二百四十寸于一斗五升之积余有三寸不尽是壶底八寸有余乃得尽也今检郑之文注之意以二斗整数计之不取经文斗五升之义故云圜周二尺七寸有竒今算者以其二尺七寸之圜必受斗五升之物数不相防也云壶体腹之上下各渐减杀苟欲望合恐非郑意】
　　鲁令弟子辞曰毋幠毋敖毋偝立毋逾言偝立逾言有常爵薛令弟子辞曰毋幠毋敖毋偝立毋逾言若是者浮注弟子宾党主党年穉者也为其立堂下相亵慢司射戒令之谓鲁薛者礼衰乖异不知孰是也幠敖慢也偝立不正乡前也逾言逺谈语也常爵常所以罚人之爵也浮亦谓是也晏子春秋曰酌者奉觞而进曰君令浮晏子时以罚梁邱据浮或作匏或作符逾或为遥音义【幠好吾反下同敖也敖五报反旧五羔反下同敖慢也偝音佩徐符代反旧又蒲来反浮缚谋反罚也穉直吏反为于伪反乡许亮反据本又作处同音据匏薄交反】疏【正义曰此一篇是周公正经而有鲁薛之事者录记之人以周衰之后鲁之与薛有当时投壶号令弟子之异未知孰是故因以记之也毋幠毋敖者幠亦敖也号令弟子云毋得怃而敖慢也毋偝立毋逾言偝立逾言有常爵者毋偝立谓不正面前毋得逾言谓逺相谈话若偝立逾言有常刑之罚爵也若是者浮浮亦罚也薛令弟子辞曰若如是偝立逾言者则有浮罚之爵薛令弟子异于鲁者其鲁令弟子则称偝立逾言有常爵薛令弟子则总称若是者浮浮亦罚也其言辞详畧虽异其意则同注正义曰引晏子春秋者证浮是罚爵之义故小尔雅云浮罚也】
　　鼓○□○○□□○□○○□半○□○□○○○□□○□○鲁鼓○□○○○□□○□○○□□○□○○□□○半○□○○○□□○薛鼓注此鲁薛击鼓之节也圜者击鼙方者击鼓古者举事鼓各有节闻其节则知其事矣音义【圜音圆鼙薄迷反郑呼为鼙也其声下其音榻榻然榻音呼腊反□方鼓郑呼为鼓也其声高其音镗镗然镗音吐郎反】取半以下为投壶礼尽用之为射礼注投壶之鼓半射节者投壶射之细也射谓燕射司射庭长及冠士立者皆属宾党乐人及使者童子皆属主党注庭长司正也使者主人所使荐羞者乐人国子能为乐者此皆与于投壶音义【长丁丈反注同冠古乱反与音预】鲁鼓○□○○□□○○半○□○○□○○○○□○□○薛鼓○□○○○○□○□○□○○○□○□○○□○半○□○□○○○○□○注此二者记两家之异故兼列之疏【注正义曰注云此鲁薛击鼓之节也圜者击鼙方者击鼓者以鼓节有圜防有方防故以为圜者击鼙方者击鼔若频有圜点则频击鼙声每一圜防则一击鼙声若频有方防则频击鼓声也但记者因鲁薛击鼓之异图而记之但年代久远无以知其得失射谓燕射者以此射与投壶相对用半鼓节为投壶用全鼓节为射礼又投壶在室在堂是乐礼之事故知此射亦谓燕射非大射及乡射也经云司射庭长案乡饮酒将旅之时使相为司正在庭中立于觯南北面察饮酒不如仪者故知庭长司正也冠士者谓外人来观投壶成人加冠之士尊之故令属宾党若童子贱则属主党也云乐人国子能为乐者以国子习乐故云国子能为乐者欲眀此乐人非瞽蒙视了之徒以其能与主人之党而观礼故知非作乐瞽人也案国子是王子公卿大夫元士之子今来观乐士大夫投壶者以国之俊选皆在学习乐共士子来观投壶非谓一皆是王子及公卿大夫之子也云此皆与于投壶者郑恐但来观其礼不观投壶经既云属賔党主党则是入賔主之朋故云与于投壶也】










　　礼记注疏卷五十八
　　礼记注疏卷五十八考证
　　三年问三年之丧二十五月而毕○【臣召南】按经言二十五月实则二十七月故前篇间传孔疏曰中月而禫中间也大祥之后更间一月而为禫祭二十五月而祥二十七月而禫即据郑注士虞礼之文也
　　然则何以至期也注谓为人后者父在为母也疏今检寻经意云云○按此疏直谓注非经意是也
　　焉使倍之注下焉犹然○陈澔曰焉语辞犹云所以也【臣召南】按音义一云发声也此説为是若如陈说则下节焉使勿及也不可通矣
　　深衣续衽钩边注○杨复曰深衣制度惟此节难考郑注续衽二字文义甚眀特疏家乱之耳注曰续犹属也衽在裳旁者也属连之不殊裳前后也郑意盖言凡裳前三幅后四幅既分前后则其旁两幅分开而不相属惟深衣裳十二幅交裂裁之皆名为衽所谓属衽者指在旁两幅言之谓属连裳旁而幅不殊裳之前后也又衣图曰既合缝了又再覆缝方便于着以合缝者为续衽覆缝为钩边
　　制十有二幅以应十有二月注○陈栎曰深衣之裳以布六幅斜裁为十二幅三分之一皆在上三分之二皆在下要狭齐濶要不用襞积而旁有斜裁之杀缝
　　善衣之次也注善衣朝祭之服也○陈祥道曰虞夏啇周养老皆以燕服又周大夫士之于私朝朝元端夕深衣庻人吉服深衣而已则深衣在虞为燕服在周以为夕与丧服以至大夫士庻人皆服焉此所谓可以为文可以为武可以摈相可以治军旅完且弗费善衣之次也盖文事则有冕弁服武事则有韦弁服而深衣次之先儒以善衣为朝祭之服盖举一端眀之也然则深衣所以异于余衣者余衣上衣下裳而不相连深衣则衣裳连矣余服前三后四深衣则十二幅矣余服之带三分带下绅居一焉由带以下四尺五寸深衣之带则当无骨者矣又曰深衣与长中同制异饰盖以其衣裳邃焉故谓之深衣以其袪褎长焉故谓之长衣以其有表而在中焉故谓之中衣
　　投壶司射奉中注士则鹿中也疏按乡射记云大夫兕中士鹿中○【臣召南】按乡射记君国中射则皮树中于郊则闾中于竟则虎中注云国中燕射也皮树兽名于郊大射也闾兽名如驴一角于竟谓与隣国君射也然则诸侯之中随事而异大夫与士则惟用兕与鹿耳
  </div>
  <div class="pagination">
   <a href="礼记注疏_page32.html">
    上一页
   </a>
   <span>
    ...
   </span>
   <a href="礼记注疏_page28.html">
    28
   </a>
   <a href="礼记注疏_page29.html">
    29
   </a>
   <a href="礼记注疏_page30.html">
    30
   </a>
   <a href="礼记注疏_page31.html">
    31
   </a>
   <a href="礼记注疏_page32.html">
    32
   </a>
   <span class="current-page">
    33
   </span>
   <a href="礼记注疏_page34.html">
    34
   </a>
   <a href="礼记注疏_page35.html">
    35
   </a>
   <a href="礼记注疏_page36.html">
    36
   </a>
   <a href="礼记注疏_page34.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
