<!DOCTYPE html>
<html>
<head>
    <meta charset="UTF-8">
    <title>礼记注疏 - 第 31 页/共 36 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>礼记注疏 - 第 31 页/共 36 页</h1>
    <div class="content">　　追王太王王季注则追王者改葬之矣○【臣召南】按古未见有改葬之事郑臆说耳
　　夫政也者蒲卢也注谓土蜂也○沈括谓是蒲苇三者天下之达徳也疏五事为本故曰道三者为末故曰徳○【臣召南】按此疏谬矣达徳可云末乎
　　子曰好学近乎知○注疏以此下另为章因有子曰二字也朱子曰子曰二字衍文又曰家语亦载此章而其文尤详成功一也之下有公曰子之言美矣至矣寡人实固不足以成之也故其下复以子曰起辞今无此问而犹有子曰二字盖子思删其繁文以附于篇而所删有不尽者今当为衍文也
　　柔逺人也注逺人蕃国之诸侯也○【臣召南】按此则逺人与诸侯是一事不应并列为九经矣朱子以无忘賔旅觧之是也
　　尊其位重其禄疏重其禄谓重多其禄位崇重而已○位崇重而已上当有但禄二字
　　凡事豫则立注一谓当豫也○【臣召南】按注甚精所当豫者诚是也疏云一谓豫也非注之意
　　礼记注疏卷五十二考证
　　钦定四库全书
　　礼记注疏卷五十三
　　汉郑氏注　唐陆徳明音义　孔頴达疏
　　中庸
　　在下位不获乎上民不可得而治矣注获得也言臣不得于君则不得居位治民获乎上有道不信乎朋友不获乎上矣信乎朋友有道不顺乎亲不信乎朋友矣顺乎亲有道反诸身不诚不顺乎亲矣诚身有道不明乎善不诚乎身矣注言知善之为善乃能行诚疏【正义曰此明为臣为人皆须诚信于身然后可得之事在下位不获乎上者获得也言人臣处在下位不得于君上之意则不得居位以治民故云民不可得而治矣获乎上有道不信乎朋友不获乎上矣者言臣欲得君上之意先须有道德信着朋友若道徳无信着乎朋友则不得君上之意矣言欲得上意先须信乎朋友也信乎朋友有道不顺乎亲则不信乎朋友矣者言欲行信着于朋友先须有道顺乎其亲若不顺乎其亲则不信乎朋友矣顺乎亲有道反诸身不诚不顺乎亲矣者言欲顺乎亲必须有道反于己身使有至诚若身不能至诚则不能顺乎亲矣诚身有道不明乎善不诚乎身矣者言欲行至诚于身先须有道明乎善行若不明乎善行则不能至诚乎身矣言明乎善行始能至诚乎身能至诚乎身始能顺乎亲顺乎亲始能信乎朋友信乎朋友始能得君上之意得乎君上之意始得居位治民也】
　　诚者天之道也诚之者人之道也诚者不勉而中不思而得从容中道圣人也诚之者择善而固执之者也注言诚者天性也诚之者学而诚之者也因诚身説有大至诚音义【中丁仲反又如字下中道同从七容反】疏【正义曰前经欲明事君先须身有至诚此经明至诚之道天之性也则人当学其至诚之性是上天之道不为而诚不思而得若天之性自然信着四时是天之道诚之者人之道也者言人能勉力学此至诚是人之道也不学则不得故云人之道诚者不勉而中不思而得从容中道圣人也者此覆説上文诚者天之道也唯圣人能然谓不勉励而自中当于善不思虑而自得于善从容闲暇而自中乎道以圣人性合于天道自然故云圣人也诚之者择善而固执之者也者此覆説上文诚之者人之道也谓由学而致此至诚谓贤人也言选择善事而坚固执之行之不已遂致至诚也注正义曰以前经云欲事亲事君先须修身有大至诚故此説有大至诚大至诚则经云诚者天之道也圣人是矣】
　　博学之审问之愼思之明辨之笃行之有弗学学之弗能弗措也有弗问问之弗知弗措也有弗思思之弗得弗措也有弗辨辨之弗明弗措也有弗行行之弗笃弗措也人一能之已百之人十能之已千之果能此道矣虽愚必明虽柔必强注此劝人学诚其身也果犹决也音义【措七路反下及注皆同置也强其良反】疏【正义曰此一经申明上经诚之者择善而固执之事有弗学学之弗能弗措也者谓身有事不能常学习常须勤力学之措置也言学不至于能不措置休废必待能之乃己也以下诸事皆然此一句覆上博学之也有弗问问之弗知弗措也覆上审问之也有弗思思之弗得弗措也覆上愼思之也有弗辨辨之弗明弗措也覆上明辨之也有弗行行之弗笃弗措也覆上笃行之也人一能之已百之人十能之己千之者谓他人性识聪敏一学则能知之己当百倍用功而学使能知之言己加心精勤之多恒百倍于他人也果能此道矣虽愚必明虽柔必强者果谓果决也若决能为此百倍用功之道识虑虽复愚弱而必至明强此劝人学诚其身也】
　　自诚明谓之性自明诚谓之教诚则明矣明则诚矣注自由也由至诚而有明德是圣人之性者也由明徳而有至诚是贤人学以成之也有至诚则必有明德有明德则必有至诚疏【正义曰此一经显天性至诚或学而能两者虽异功用则相通自诚明谓之性者此説天性自诚者自由也言由天性至诚而身有明德此乃自然天性如此故谓之性自明诚谓之教者此自明而至诚由身聪明勉力学习而致至诚非由天性教习而致故云谓之教然则自诚明谓之性圣人之德也自明诚谓之教贤人之徳也诚则明矣者言圣人天性至诚则能明其德由至诚而致明也明则诚矣者谓贤人由身聪明勉学乃致至诚故云明则诚矣是诚则能明明则能诚优劣虽异二者皆通有至诚也】唯天下至诚为能尽其性能尽其性则能尽人之性能尽人之性则能尽物之性能尽物之性则可以赞天地之化育可以赞天地之化育则可以与天地参矣注尽性者谓顺理之使不失其所也赞助也育生也助天地之化生谓圣人受命在王位致太平音义【太音泰】疏【正义曰此明天性至诚圣人之道也唯天下至诚者谓一天下之内至极诚信为圣人也为能尽其性者以其至极诚信与天地合故能尽其性既尽其性则能尽其人与万物之性是以下云能尽人之性既能尽人性则能尽万物之性故能赞助天地之化育功与天地相参上云诚者天之道此兼云地者上説至诚之理自神妙而来故特云天之道此据化育生物故并云地也】
　　其次致曲曲能有诚诚则形形则着着则明明则动动则变变则化唯天下至诚为能化注其次谓自明诚者也致至也曲犹小小之事也不能尽性而有至诚于有义焉而已形谓人见其功也尽性之诚人不能见也着形之大者也明着之显者也动动人心也变改恶为善也变之乆则化而性善也疏【正义曰此一经明贤人习学而致至诚故云其次致曲曲谓细小之事言其贤人致行细小之事不能尽性于细小之事能有至诚也诚则形形则著者谓不能自然至诚由学而来故诚则人见其功是诚则形也初有小形后乃大而明着故云形则着也若天性至诚之人不能见则不形不着也着则明明则动者由着故显明由明能感动于众动则变变则化者既感动人心渐变恶为善变而既乆遂至于化言恶人全化为善人无复为恶也唯天下至诚为能化言唯天下学致至诚之人为能化恶为善改移旧俗不如前经天生至诚能尽其性与天地参矣注正义曰以前经云自明诚谓之教是由明而致诚是贤人次于圣人故云其次谓自明诚也云不能尽性而有至诚于有义焉而己者言此次诚不能如至诚尽物之性但能有至诚于细小物焉而已云形谓人见其功也者由此诚彰露人皆见其功也云尽性之诚人不能见也者言天性至诚神妙无体人不见也云着形之大者也觧经形则着初有防形后则大而形着云变之乆则化而性善也者觧经变则化初渐谓之变变时新旧两体俱有变尽旧体而有新体谓之为化如月令鸠化为鹰是为鹰之时非复鸠也犹如善人无复有恶也】
　　至诚之道可以前知国家将兴必有祯祥国家将亡必有妖孼见乎蓍龟动乎四体祸福将至善必先知之不善必先知之故至诚如神注可以前知者言天不欺至诚者也前亦先也祯祥妖孼蓍龟之占虽其时有小人愚主皆为至诚能知者出也四体谓龟之四足春占后左夏占前左秋占前右冬占后右音义【祯音贞妖于骄反左传云地反物为妖説文作防云衣服歌謡草木之怪谓之防孼鱼列反説文作蠥云禽兽虫蝗之怪谓之孼见乎贤遍反下不见注着见同一本乎作于蓍音尸为于伪反】疏【正义曰至诚之道可以前知者此由身有至诚可以豫知前事此至诚之内是天生至诚亦通学而至诚故前经云自明诚谓之教是贤人至诚同圣人也言圣人贤人俱有至诚之行天所不欺可知前事国家将兴必有祯祥者祯祥吉之萌兆祥善也言国家之将兴必先有嘉庆善祥也又説祯祥者言人有至诚天地不能隠如文王有至诚招赤雀之瑞也国本有今异曰祯本无今有曰祥何为本有今异者何云国本有雀今有赤雀来是祯也国本无凤今有凤来是祥也尚书祥桑谷共生于朝是恶此经云善何得入国者以吉凶先见者皆曰祥别无义也国家将亡必有妖孼者妖孼谓凶恶之萌兆也妖犹伤也伤甚曰孼谓恶物来为妖伤之征若鲁国鸜鹆来巢以为国之伤征案左传云地反物为妖説文云衣服歌謡草木之怪为妖禽兽虫蝗之怪为孼见乎蓍龟动乎四体者所以先知祯祥妖孼见乎蓍龟卦兆发动于龟之四体也祸福将至者祸谓妖孼福谓祯祥萌兆豫来是祸福将至善必先知之者善谓福也不善必先知之者不善谓祸也故至诚如神者言至诚之道豫知前事如神之征妙故云至诚如神也注正义曰郑以圣人君子将兴之时或圣人有至诚或贤人有至诚则国之将兴祯祥可知而小人愚主之世无至诚又时无贤人亦无至诚所以得知国家之将亡而有妖孼者虽小人愚主由至诚之人生在乱世犹有至诚之徳此妖孼为有至诚能知者出也案周语云幽王二年三川皆震伯阳父曰周将亡矣昔伊洛竭而夏亡河竭而商亡时三川皆震为周之恶瑞是伯阳父有至诚能知周亡也又周惠王十五年有神降于莘莘虢国地名周惠王问内史过史过对曰夏之兴也祝融降于崇山其亡也回禄信于聆隧商之兴也梼杌次于丕山其亡也夷羊在牧周之兴也鸑鷟鸣于岐山其衰也杜伯射宣王于镐今虢多凉徳虢必亡也是内史过有至诚之德神为之出是愚主之世以妖孼为至诚能知者出也】
　　诚者自成也而道自道也注言人能至诚所以自诚也有道艺所以自道也音义【自道音导注自道同】诚者物之终始不诚无物注物万物也亦事也大人无诚万物不生小人无诚则事不成是故君子诚之为贵注言贵至诚诚者非自成已而己也所以成物也成己仁也成物知也性之徳也合外内之道也注以至诚成己则仁道立以至诚成物则知弥博此五性之所以为徳也外内所须而合也外内犹上下音义【知音智注同】故时措之宜也注时措言得其时而用也故至诚无息不息则乆乆则徴徴则悠远悠远则博厚博厚则高明注征犹效騐也此言至诚之徳既着于四方其高厚日以广大也徴或为彻博厚所以载物也高明所以覆物也悠乆所以成物也博厚配地高明配天悠乆无彊注后言悠乆者言至诚之徳既至博厚高明配乎天地又欲其长乆行之音义【疆居良反】如此者不见而章不动而变无为而成天地之道可一言而尽也注言其徳化与天地相似可一言而尽要在至诚其爲物不贰则其生物不测注言至诚无贰乃能生万物多无数也音义【不贰本亦作防音二】天地之道博也厚也髙也明也悠也久也注此言其着见成功也疏【正义曰此经明己有至诚能成就物也诚者自成也而道自道也者言人能有至诚之徳则自成就其身故云诚者自成也若人有道艺则能自道达于己故云而道自道也诚者物之终始不诚无物者言人有至诚则能与万物爲终始若无至诚则不能成其物若大人无至诚则不能生万物若小人无至诚则不能成其物物犹事也小人无诚则不能成事诚者非自成已而己也所以成物也者言人有至诚非但自成就己身而己又能成就外物成己仁也成物知也者若能成就己身则仁道兴立故云成己仁也若能成就外物则知力广逺故云成物智也性之徳也者言诚者是人五性之徳则仁义礼知信皆由至诚而为徳故云性之徳也合外内之道也者言至诚之行合于外内之道无问外内皆须至诚于人事言之有外有内于万物言之外内犹上下上谓天下谓地天体髙明故为外地体博厚闭藏故为内也是至诚合天地之道也故时措之宜也者措犹用也言至诚者成万物之性合天地之道故得时而用之则无徃而不宜故注云时措言得其时而用也故至诚无息者言至诚之徳所用皆宜无有止息故能乆逺博厚高明以配天地也不息则乆者以其不息故能长乆也乆则征征騐也以其乆行故有征騐征则悠逺者悠长也若事有征騐则可行长逺也悠逺则博厚以其徳既长逺无所不周故博厚也养物博厚则功叶显著故博厚则高明也博厚所以载物也以其徳博厚所以负载于物髙明所以覆物也以其功业髙明所以覆盖于万物也悠乆所以成物也以行之长久能成就于物此谓至诚之徳也博厚配地言圣人之德博厚配偶于地与地同功能载物也高明配天言圣人功业髙明配偶于天与天同功能覆物也悠乆无疆彊穷也言圣人之徳既能覆载又能长乆行之所以无穷悠乆即上经悠远悠乆在博厚高明之上此经悠乆在博厚高明之下者上经欲明积渐先悠乆后能博厚高明此经既能博厚高明又须行之悠乆故反覆言之如此者不见而章不动而变无为而成者言圣人之德如此博厚高明悠乆不见所为而功业章显不见作动而万物改变无所施为而道徳成就天地之道可一言而尽也者言圣人之徳能同于天地之道欲寻求所由可一句之言而能尽其事理正由于至诚是一言而尽也其为物不贰则其生物不测者言圣人行至诚接待于物不有差贰以此之故能生殖众物不可测量故郑云言多无数也】
　　今夫天斯昭昭之多及其无穷也日月星辰系焉万物覆焉今夫地一撮土之多及其广厚载华岳而不重振河海而不泄万物载焉今夫山一巻石之多及其广大草木生之禽兽居之寳藏兴焉今夫水一勺之多及其不测鼋鼍蛟龙鱼鼈生焉货财殖焉注此言天之高明本生昭昭地之博厚本起撮土山之广大本起卷石水之不测本由一勺言天地山川积小致大为至诚者亦如此乎昭昭犹耿耿小明也振犹收也卷犹区也音义【夫音扶下同昭章遥反注同本亦作炤同撮七活反华岳戸化戸瓜二反本亦作山岳泄息列反卷李音权又羌权反范羌阮反注同藏才浪反勺徐市若反鼋音元鼍徒河反一音直丹反蛟音交本又作鲛鼈必列反耿公逈反又公顶反旧音孔顶反区羌俱反】诗曰维天之命于穆不己盖曰天之所以为天也于乎不显文王之徳之纯盖曰文王之所以为文也纯亦不已注天所以为天文王所以为文皆由行之无己为之不止如天地山川之云也易曰君子以愼徳积小以成高大是与音义【于穆上音乌下于乎亦同乎好奴反愼如字一本又作顺与音余】疏【正义曰此一节明至诚不已则圣人至诚亦从小至大今夫天斯昭昭之多者斯此也昭昭狭小之貌言天初时唯有此昭昭之多小貌尔故云昭昭之多也今夫地一撮土之多言地之初时唯一撮土之多言多少唯一撮土振河海而不泄者振收也言地之广大载华岳而不重振收河海而不漏泄今夫山一卷石之多言山之初时唯一卷石之多多少惟一卷石耳故郑注云卷犹区也今夫水一勺之多言水初时多少唯一勺耳此以下皆言至诚不已从小至大然天之与地造化之初清浊二气为天地分而成二体元初作盘薄穹隆非是以小至大今云昭昭与撮土卷石与勺水者何但山或垒石为高水或众流而聚为深自防至着因説圣人至诚之功亦是从小至大以今天地山川假言由小而来以譬至诚非实论也诗曰维天之命于穆不己者此一经以上文至诚不己已能从小至大故此经引诗明不已之事所引诗者周颂维天之命文也诗称维天之命谓四时运行所为教命穆美也于穆不己者美之不休己也此诗之本文也盖曰天之所以为天也此是孔子之言记者载之此诗所论盖説天之所以为天在乎不己于乎不显文王之徳之纯此亦周颂文王之诗纯谓不杂显谓光明诗人叹之云于乎不光明乎言光明矣文王之德之纯谓不己也言文王徳教不有休己与天同功盖曰文王之所以为文也此亦孔子之言觧诗之文也纯亦不己者言文王之徳之纯亦如天之不休已故云纯亦不己注正义曰易曰君子慎徳积小以高大者此易升卦之象词案升卦巽下坤上木生于地中升进之义故为升也】
　　大哉圣人之道洋洋乎发育万物峻极于天注育生也峻高大也音义【洋音羊峻思闰反】优优大哉礼仪三百威仪三千待其人而后行故曰苟不至德至道不凝焉注言为政在人政由礼也凝犹成也音义【优于求反倡优也疑本又作疑鱼澄反】疏【正义曰此一节明圣人之道髙大茍非至徳者则其道不成洋洋谓道徳充满之貌天下洋洋然育生也峻髙也圣人之道高大与山相似上极于天也优优大哉者优优寛裕之貌圣人优优然寛裕其道礼仪三百者周礼有三百六十官言三百者举其成数耳威仪三千者即仪礼行事之威仪也仪礼虽十七篇其中事有三千待其人而后行者言三百三千之礼必待贤人然后施行其事也故曰茍不至徳至道不凝焉凝成也古语先有其文今夫子既言三千三百待贤人始行故引古语证之茍诚也不非也茍诚非至徳之人则圣人至极之道不可成也俗本不作非也】
　　故君子尊德性而道问学致广大而尽精微极高明而道中庸温故而知新敦厚以崇礼注德性谓性至诚者道犹由也问学学诚者也广大犹博厚也温读如燖温之温谓故学之孰矣后时习之谓之温音义【燖音寻】疏【正义曰此一节明君子欲行圣人之道当湏勤学前经明圣人性之至诚此经明圣人学而至诚也君子尊徳性者谓君子贤人尊敬此圣人道徳之性自然至诚也而道问学者言贤人行道由于问学谓勤学乃致至诚也致广大而尽精防者广大谓地也言贤人由学能致广大如地之生养之徳也而尽精防谓致其生养之徳既能致于广大尽育物之精防言无防不尽也极高明而道中庸者高明谓天也言贤人由学极尽天之高明之徳道通也又能通达于中庸之理也温故而知新者言贤人由学既能温寻故事又能知新事也敦厚以崇礼者言以敦厚重行于学故以尊崇三百三千之礼也注正义曰案左传哀十二年公防呉于槖臯大宰嚭请寻盟子贡对曰盟若可寻也亦可寒也贾逵注云寻温也又有司彻云乃燅尸爼是燖为温也云谓故学之孰矣后时习之谓之温者谓贤人旧学已精熟在后更习之犹若温寻故食也】
　　是故居上不骄为下不倍国有道其言足以兴国无道其默足以容注兴谓起在位也音义【骄本亦作乔音娇倍音佩默亡北反】诗曰既明且哲以保其身其此之谓与注保安也音义【哲陟列反徐本作知音智与音余】疏【正义曰此一节明贤人学至诚之道中庸之行若国有道之时尽竭知谋其言足以兴成其国兴谓发谋出虑国无道其默足以容若无道之时则韬光潜默足以自容其身免于祸害诗云既明且哲以保其身此大雅烝民之篇美宣王之诗言宣王任用仲山甫能显明其事任且又哲知保安全其己身言中庸之人亦能如此故云其此之谓与】
　　子曰愚而好自用贱而好自专生乎今之世反古之道如此者烖及其身者也注反古之道谓晓一孔之人不知今王之新政可从音义【好呼报反下同烖音灾】非天子不议礼不制度不考文注此天下所共行天子乃能一之也礼谓人所服行也度国家宫室及车舆也文书名也今天下车同轨书同文行同伦注今孔子谓其时音义【行下孟反】虽有其位茍无其徳不敢作礼乐焉虽有其徳苟无其位亦不敢作礼乐焉注言作礼乐者必圣人在天子之位疏【正义曰上经论贤人学至诚商量国之有道无道能或语或黙以保其身若不能中庸者皆不能量事制宜必及祸患又因明己以此之故不敢専辄制作礼乐也生乎今之世反古之道如此者烖及其身者也此谓寻常之人不知大道若贤人君子虽生今时能持古法故儒行云今人与居古人与稽是也俗本反下有行字又无如此者三字非也非天子不议礼者此论礼由天子所行既非天子不得论议礼之是非不制度谓不敢制造法度及国家宫室大小髙下及车舆也不考文亦不得考成文章书籍之名也今天下车同轨者今谓孔子时车同轨覆上不制度书同文覆上不考文行同伦伦道也言人所行之行皆同道理覆上不议礼当孔子时礼壊乐崩家殊国异而云此者欲明已虽有徳身无其位不敢造作礼乐故极行而虚己先説以自谦也注正义曰孔谓孔穴孔穴所出事有多途今唯晓知一孔之人不知余孔通逹唯守此一处故云晓一孔之人】
　　子曰吾説夏礼杞不足徴也吾学殷礼有宋存焉吾学周礼今用之吾从周注徴犹明也吾能説夏礼顾杞之君不足与明之也吾从周行今之道音义【杞音起】王天下有三重焉其寡过矣乎注三重三王之礼音义【王于况反又如字】上焉者虽善无徴无徴不信不信民弗从下焉者虽善不尊不尊不信不信民弗从注上谓君也君虽善善无明徴则其善不信也下谓臣也臣虽善善而不尊君则其善亦不信也徴或为证故君子之道本诸身征诸庶民考诸三玉而不缪建诸天地而不悖质诸鬼神而无疑百世以俟圣人而不惑质诸鬼神而无疑知天也百世以俟圣人而不惑知人也注知天知人谓知其道也鬼神从天地者也易曰故知鬼神之情状与天地相似圣人则之百世同道徴或为证音义【缪音谬悖布内反后同】是故君子动而世为天下道行而世为天下法言而世为天下则逺之则有望近之则不厌注用其法度相思若其将来也音义【逺如字又于万反近如字又附近之近厌于艳反后皆同】诗曰在彼无恶在此无射庶几夙夜以永终誉君子未有不如此而蚤有誉于天下者也注射厌也永长也音义【射音亦注同蚤音早】疏【正义曰以上文孔子身无其位不敢制作二代之礼夏殷不足可从所以独从周礼之意因明君子行道须本于身逹诸天地质诸鬼神使动则为天下之道行则为后世之法故能早有名誉于天下盖孔子微自明己之意子曰吾説夏礼杞不足征也者征成也明也孔子言我欲明説夏代之礼须行夏礼之国賛而成之杞虽行夏礼其君暗弱不足賛而成之吾学殷礼有宋存焉者宋行殷礼故云有宋存焉但宋君暗弱欲共賛明殷礼亦不足可成故论语云宋不足征也此云杞不足徴即宋亦不足徴此云有宋存焉则杞亦存焉互文见义吾学周礼今用之吾从周者旣杞宋二国不足明己当不复行前代之礼故云吾从周案赵商问孔子称吾学周礼今用之吾从周檀弓云今丘也殷人也两楹奠殡哭师之处皆所法于殷礼未必由周而云吾从周者何也郑答曰今用之者鲁与诸侯皆用周之礼法非专自施于己在宋冠章甫之冠在鲁衣逢掖之衣何必纯用之吾从周者言周礼法最偹其为殷周事岂一也如郑此言诸侯礼法则从周身之所行杂用殷礼也王天下有三重焉其寡过矣乎者言为君王有天下者有三种之重焉谓夏殷周三王之礼其事尊重若能行之寡少于过矣上焉者虽善无徴无征不信不信民弗从上谓君也言为君虽有善行无分明徴騐则不信着于下既不信着则民不从下焉者虽善不尊不尊不信不信民弗从下谓臣也言臣所行之事虽有善行而不尊敬于君则善不信着于下既不信着则民不从故下云徴诸庶民谓行善须有征騐于庶民也皇氏云无征谓无符应之征其义非也故君子之道者言君臣为善须有征騐民乃顺从故明之也本诸身者言君子行道先从身起是本诸身也征诸庶民者征騐也诸扵也谓立身行善使有徴騐于庶民若晋文公出定襄王示民尊上也伐原示民以信之类也考诸三王而不缪者缪乱也谓己所行之事考校与三王合同不有错缪也建诸天地而不悖者悖逆也言己所行之道建达于天地而不有悖逆谓与天地合也质诸鬼神而无疑知天也者质正也谓己所行之行正诸鬼神不有疑惑是识知天道也此鬼神是隂阳七八九六之鬼神生成万物者此是天地所为既能质正隂阳不有疑惑是识知天道也百世以俟圣人而不惑知人也者以圣人身有圣人之徳垂法于后虽在后百世亦堪俟待后世世之圣人其道不异故云知人也远之则有望近之则不厌者言圣人之道为世法则若逺离之则有企望思慕之深也若附近之则不厌倦言人爱之无己诗云在彼无恶在此无射庶防夙夜以永终誉此引周颂振鹭之篇言微子来朝身有美徳在彼宋国之内民无恶之在此来朝人无厌倦故庶防夙夜以长永终竟美善声誉言君子之徳亦能如此故引诗以结成之君子未有不如此而蚤有誉于天下者也言欲蚤有名誉防须如此未尝有不行如此而蚤得有声誉者也注正义曰以经云知天知人故郑引经总结之云知其道者以天道隂阳生成万物今能正诸隂阳鬼神而不有疑惑是知天遒也以圣人之道虽相去百世其归一揆今能百世以待圣人而不有疑惑是知圣人之道也云鬼神从天地者也觧所以质诸鬼神之徳知天道之意引易曰故知鬼神之情状与天地相似者证鬼神从天地之意案易系辞云精气为物游魂为变郑云木火之神生物金水之鬼成物以七八之神生物九六之鬼成物是鬼神以生成为功天地亦以生成为务是鬼神之状与天地相似云圣人则之百世同道觧经知人之道以前世圣人既能垂法以俟待后世圣人是识知圣人之道百世不殊故圣人则之百世同道也】
　　仲尼祖述尧舜宪章文武上律天时下袭水土注此以春秋之义説孔子之德孔子曰吾志在春秋行在孝经二经固足以明之孔子祖述尧舜之道而制春秋而断以文王武王之法度春秋传曰君子曷为为春秋拨乱世反诸正莫近诸春秋其诸君子乐道尧舜之道与末不亦乐乎尧舜之知君子也又曰是子也继文王之体守文王之法度文王之法无求而求故讥之也又曰王者孰谓谓文王也此孔子兼包尧舜文武之盛徳而着之春秋以俟后圣者也律述也述天时谓编年四时具也袭因也因水土谓记诸夏之事山川之异音义【行下孟反断丁乱反曷为于伪反又如字拨半末反近附近之近又如字与音余编必緜反又甫连反】辟如天地之无不持载无不覆帱辟如四时之错行如日月之代明万物并育而不相害道并行而不相悖小德川流大德敦化此天地之所以为大也注圣人制作其徳配天地如此唯五始可以当焉帱亦覆也小徳川流浸润萌芽喻诸侯也大德敦化厚生万物喻天子也帱或作焘音义【辟音譬下同帱徒报反错七各反当丁浪反又丁反浸子鸩反焘徒报反】唯天下至圣为能聪明睿知足以有临也寛裕温柔足以有容也发强刚毅足以有执也齐庄中正足以有敬也文理密察足以有别也注言徳不如此不可以君天下也盖伤孔子有其徳而无其命音义【睿音锐知音智下圣知同齐侧皆反别彼列反】溥博渊泉而时出之注言其临下普徧思虑深重非得其时不出政教音义【溥音普徧音遍思息嗣反又如字】溥博如天渊泉如渊见而民莫不敬言而民莫不信行而民莫不説是以声名洋溢乎中国施及蛮貊舟车所至人力所通天之所覆地之所载日月所照霜露所队凡有血气者莫不尊亲故曰配天注如天取其运照不已也如渊取其清深不测也尊亲尊而亲之音义【见贤遍反説音悦施以豉反貊本又作貉武伯反説文云北方人也队直类反】唯天下至诚为能经纶天下之大经立天下之大本知天地之化育注至诚性至诚谓孔子也大经谓六艺而指春秋也大本孝经也音义【纶本又作论同音伦】夫焉有所倚肫肫其仁渊渊其渊浩浩其天注安有所倚言无所偏倚也而人人自以被德尤厚似偏颇者肫肫读如诲尔忳忳之忳忳忳恳诚貌也肫肫或为纯纯音义【焉于防反倚依绮于寄二反注同肫依注音之淳反浩胡老反被皮义反颇破河反恳口狠反纯音淳又之淳反】茍不固聪明圣知达天徳者其孰能知之注言唯圣人乃能知圣人也春秋传曰末不亦乐乎尧舜之知君子明凡人不知诗曰衣锦尚防恶其文之着也故君子之道闇然而日章小人之道的然而日亡注言君子深远难知小人浅近易知人所以不知孔子以其深远禅为防锦衣之美而君子以防表之为其文章露见似小人也音义【防本又作顈诗作褧同口逈反徐口定反一音口颖反恶乌路反着张虑反闇于感反又如字日而一反下同的丁歴反易以豉反下易举同禅为音丹为其于伪反见贤遍反】君子之道淡而不厌简而文温而理知远之近知风之自知防之显可与入徳矣注淡其味似薄也简而文温而理犹简而辨直而温也自谓所从来也三知者皆言其睹末察本探端知绪也入徳入圣人之徳音义【淡徒暂反又大敢反下注同厌于艳反睹音覩探音贪】诗云潜虽伏矣亦孔之昭故君子内省不疚无恶于志注孔甚也昭明也言圣人虽隠居其徳亦甚明矣疚病也君子自省身无愆病虽不遇世亦无损害于己志音义【招本又作炤同之召反又章遥反疚九又反遯大困反本又作遁字亦同愆起防反】君子之所不可及者其唯人之所不见乎诗云相在尔室尚不愧于屋漏注言君子虽隠居不失其君子之容徳也相视也室西北隅谓之屋漏视女在室独居耳犹不愧于屋漏屋漏非有人也况有人乎音义【相息亮反注同愧本又作媿同九位反女音汝】故君子不动而敬不言而信诗曰奏假无言时靡有争注假大也此颂也言奏大乐于宗庙之中人皆肃敬金声玉色无有言者以时大平和合无所争也音义【奏如字诗作鬷子公反假古雅反争争鬬之争注同大平音泰】是故君子不赏而民劝不怒而民威于鈇钺诗曰不显惟徳百辟其刑之注不显言显也辟君也此颂也言不显乎文王之徳百君尽刑之诸侯法之也音义【鈇方于反又音斧钺音越辟音璧注同】是故君子笃恭而天下平诗曰予怀明徳不大声以色注予我也怀归也言我归有明徳者以其不大声为严厉之色以威我也疏【正义曰此一节明子思申明夫子之徳与天地相似堪以配天地而育万物伤有圣徳无其位也今各随文觧之仲尼祖述尧舜者祖始也言仲尼祖述始行尧舜之道也宪章文武者宪法也章明也言夫子发明文武之徳上律天时者律述也言夫子上则述行天时以与言隂阳时候也下袭水土者袭因也下则因袭诸侯之事水土所在此言子思賛扬圣祖之徳以仲尼脩春秋而有此等之事也譬如至大也者此明孔子之徳与天地日月相似与天子诸侯徳化无异小徳川流大徳敦化者言孔子所作春秋若以诸侯小徳言之如川水之流浸润萌芽若以天子大徳言之则仁爱敦厚化生万物也此天地之所以为大也言夫子之徳比并天地所以为大不可测也唯天至别也者此又申明夫子之徳聪明寛裕足以容养天下伤其有圣徳而无位也寛裕温柔足以有容也言夫子寛性善温克和柔足以包容也发强刚毅足以有执也发起也执犹断也言孔子发起志意坚强刚毅足以断决事物也溥博至配天者此节更申明夫子蕴蓄圣徳俟时而出日月所照之防无不尊仰溥博渊泉者溥谓无不周徧博谓所及广逺以其浸润之泽如似渊泉溥大也既思虑深重非得其时不出政教必以俟时而出溥博如天者言似天无不覆帱渊泉如渊者言润泽深厚如川水之流夫焉至其天者以前经賛明夫子之徳此又云夫子无所偏倚而仁徳自然盛大也倚谓偏有所倚近言夫子之徳普被于人何有独倚近于一人言不待有偏颇也肫肫其仁肫肫恳诚之貌仁谓施恵仁厚言又能肫肫然恳诚行此仁厚尔渊渊其渊渊水深之貌也言夫子之徳渊渊然若水之深也浩浩其天言夫子之徳浩浩盛大其若如天也苟不固聪明圣知达天徳者其孰能知之者上经论夫子之徳大如天此经论唯至圣乃知夫子之徳茍诚也固坚固也言茍诚不坚固聪明睿圣通知晓达天徳者其谁能识知夫子之徳故注引公羊传云尧舜之知君子者言有尧舜之徳乃知夫子明凡人不知也诗曰衣锦尚防恶其文之着也者以前经论夫子之徳难知故此经因明君子小人隠显不同之事此诗卫风硕人之篇美庄姜之诗言庄姜初嫁在涂衣着锦衣为其文之大着尚着襌防加于锦衣之上防襌也以单縠为衣尚以覆锦衣也案诗本文云衣锦褧衣此云尚防者断截诗文也又俗本云衣锦褧裳又与定本不同者记人欲明君子谦退恶其文之彰著故引诗以结之故君子之道闇然而日章者章明也言君子以其道徳深远谦退初视未见故曰闇然其后明着故曰日章明也小人之道的然而日亡者若小人好自矜大故初视时的然以其才艺浅近后无所取故曰日益亡君子至徳矣者此一经明君子之道察微知著故能入徳淡而不厌者言不媚悦于人初似淡薄乆而愈敬无恶可厌也简而文者性无嗜欲故简静才艺明辨故有文也温而理者气性和润故温也正直不违故修理也知远之近者言欲知远处必先之适于近乃后及远知风之自者自谓所从来处言见目前之风则知之适所从来处故郑注云睹末察本远是近之末风是所被处则是所从来之末也知防之显此初时所防之事乆乃适于显明防是初端显是纵绪故郑注云探端知绪可与入徳矣言君子或探末以知本或睹本而知末察防知著终始皆知故可以入圣人之徳矣诗曰潜虽伏矣亦孔之昭者此明君子其身虽隠其徳昭著所引者小雅正月之篇刺幽王之诗诗之本文以幽王无道喻贤人君子虽隠其身而徳甚明着不能免祸害犹如鱼伏于水亦甚着见被人采捕记者断章取义言贤人君子身虽藏隠犹如鱼伏于水其道徳亦甚彰矣故君子内省不疚无恶于志者疚病也言君子虽不遇世内自省身不有愆病则亦不损害于己志言守志弥坚固也君子至屋漏者此明君子之闲居独处不敢为非故云君子所不可及者其唯人之所不见乎诗云相在尔室尚不愧于屋漏此大雅抑之篇刺厉王之诗诗人意称王朝小人不敬鬼神瞻视女在庙堂之中犹尚不愧畏于屋漏之神记者引之断章取义言君子之人在室之中屋漏虽无人之处不敢为非犹愧惧于屋漏之神况有人之处君子愧惧可知也言君子虽独居常能恭敬故君子不动而敬不言而信者以君子敬惧如是故不动而民敬之不言而民信之诗曰奏假无言时靡有争此商颂列祖之篇美成汤之诗诗本文云鬷假无言此云奏假者与诗文异也假大也言祭成汤之时奏此大乐于宗庙之中人皆肃敬无有諠哗之言所以然者时既太平无有争讼之事故无言也引证君子不言而民信诗曰不显惟徳百辟其刑之者此周颂列文之篇美文王之徳不显乎文王之徳言其显矣以道徳显著故天下百辟诸侯皆刑法之引之者证君子之徳犹美文王其徳显明在外明众人皆刑法之诗云予怀明徳不大声以色者此大雅皇矣之篇美文王之诗予我也怀归也言天谓文王曰我归就尔之明徳所以归之者以文王不大作声音以为严厉之色故归之记者引之证君子亦不作大音声以为严厉之色与文王同也注正义曰吾志在春秋行在孝经者孝经纬文言褒贬诸侯善恶志在于春秋人伦尊卑之行在于孝经云二经固足以明之者此是郑语言春秋孝经足以显明先祖述宪章之事云孔子祖述尧舜之道而制春秋者则下文所引公羊传云君子乐道尧舜之道与是也云断以文王武王之法度者则下文引公羊云王者孰谓谓文王是也云春秋传曰至尧舜之知君子也哀十四年公羊传文引之者证祖述尧舜之事君子曷为为春秋曷何也君子谓孔子传曰孔子何为作春秋云拨乱世反诸正莫近诸春秋者此传之文答孔子为春秋之意何休云拨犹治也言欲治于乱世使反归正道莫近莫过也言余书莫过于春秋言治乱世者春秋最近之也云其诸君子乐道尧舜之道与者上道论道下道谓道徳与语辞言君子孔子也言孔子乐欲论道尧舜之道与也云末不亦乐乎尧舜之知君子也者末谓终末谓孔子末圣汉之初岂不亦爱乐尧舜之知君子也案何休云得麟之后天下血书鲁端门曰趋作法孔圣没周姬亡彗东出秦政起胡破术书记散孔不絶子夏明日徃视之血书飞为赤鸟化为白书汉当继大乱之后故作拨乱之法是其事也云又曰是子也继文王之体守文王之法度文王之法无求而求故讥之也者此文九年公羊传文八年天王崩谓周襄王也九年春毛伯来求金传云是子继文王之体守文王之法度文王之法无求而求故讥之是子谓嗣位之王在丧末合称王故称是子嗣位之王守文王之法度文王之法度无所求也谓三分有二以服事殷谓在丧之内无合求金之法度今遣毛伯来求金是无求而求也故书以讥之彼传云是子俗本云子是者误也云又曰王者孰谓谓文王也此隠元年公羊传文案传云元年春王正月王者孰谓谓文王也武王道同举文王可知也云着之春秋以俟后圣者也哀十四年公羊传云制春秋之义以俟后圣何休云待圣汉之王以为法也云述天时谓编年四时具也案合成图云皇帝立五始制以天道元命包云诸侯不上奉王之正则不得即位正不由王出不得为正王不承于天以制号令则无法天不得正其元则不能成其元也五始者元年一也春二也王三也正月四也公即位五也此春秋元年即当尧典钦若昊天也春秋四时即当尧典日中星鸟日永星火宵中星虚日短星昴之类是也春秋获麟则当益稷百兽率舞鳯凰来仪是也此皆祖述尧舜之事言春秋四时皆具桓四年及七年不书秋七月冬十月成十年不书冬十月桓十七年直云五月不云夏昭十年直云十二月不云冬如此不具者贾服之义若登防而不视朔则书时不书月若视朔而不登防则书月不书时若虽无事视朔登防则空书时月若杜元凯之意凡时月不具者皆史阙文其公羊谷梁之义各为曲説今畧而不取也云袭因也因水土谓记诸夏之事山川之异者诸夏之事谓诸侯征伐防盟所在之地山川之异若僖十四年沙鹿崩成五年梁山崩之属是也肫肫读如诲尔忳忳之忳者此大雅抑之篇刺厉王之诗言诗人诲尔厉王忳忳然恳诚不已厉王聼我藐藐然而不入也孔甚也者尔雅释言文言君子虽隐居不失其君子之容徳也者隠居谓在室独居犹不愧畏无人之处又常能恭敬是不失其君子之容徳也云西北隅谓之屋漏者尔雅释宫文以户明漏照其处故称屋漏屋漏非有人者言人之所居多近于戸屋漏深远之处非人所居故云非有人也云况有人乎者言无人之处尚不愧之况有人之处不愧之可知也言君子无问有人无人恒能畏惧也假大也者尔雅释诂文辟君也者尔雅释诂文】
　　子曰声色之于以化民末也诗曰徳輶如毛注輶轻也言化民当以徳徳之易举而用其轻如毛耳音义【末亡曷反輶音酉一音由注同易以豉反】毛犹有伦上天之载无声无臭至矣注伦犹比也载读曰栽谓生物也言毛虽轻尚有所比有所比则有重上天之造生万物人无闻其声音亦无知其臭气者化民之徳清明如神渊渊浩浩然后善音义【载依注读曰栽音灾生也诗音再比必履反下同或音毗志反又必利反皆非也重直勇反又直容反】疏【正义曰此一节是夫子之言子思既説君子之徳不大声以色引夫子旧语声色之事以接之言化民之法当以徳为本不用声色以化民也若用声色化民是其末事故云化民末也诗曰徳輶如毛者此大雅烝民之篇美宣王之诗輶轻也言用徳化民举行甚易其轻如毛也毛犹有伦伦比也既引诗文徳輶如毛又言徳之至极本自无体何直如毛毛虽细物犹有形体可比并故云毛犹有伦也上天之载无声无臭至矣载生也言天之生物无音声无臭气寂然无象而物自生言圣人用徳化民亦无音声亦无臭气而人自化是圣人之徳至极与天地同此二句是大雅文王之诗美文王之徳不言诗云者孔子畧而不言直取诗之文尔此亦断章取义注正义曰案文以载爲事此读为栽者言其生物故读载为栽也云毛虽轻尚有所比则有重言毛虽轻物尚有形体以他物来比有可比之形则是有重毛在虚中犹得坠下是有重也云化民之徳清明如神渊渊浩浩则上文渊渊其渊浩浩其天是也】




　　礼记注疏卷五十三
　　礼记注疏卷五十三考证
　　在下位○【臣召南】按此分卷无理又自此文至虽柔必强分为三节尤为割裂朱子章句断自哀公问政为一章不可易已
　　博学之○朱子曰博学之以下家语无之意彼有阙文抑此或子思所补也欤
　　见乎蓍动乎四体注四体谓之四足春占后左云云○【臣召南】按此注最陋若如其説则经言见乎蓍一句足矣何必复説乎且上蓍并言此又单説亦非辞也郑以误据防列传而失之疏尚书祥桑谷共生于朝是恶此经云善何得入国者○按此文有误何得入国者五字不可觧当是衍文
　　诚者自成也○注疏以此文至悠也乆也为一章其意以至诚无息以下皆言成物之极功也若其断今夫天至纯亦不已另为一节则无义矣
　　今夫天疏○疏中阙文四处俱阙四字
　　维天之命注易曰君子以愼徳积小以成高大○愼徳旧本作顺徳今改正成高大易无成字当是衍文
　　大哉圣人之道【至】不凝焉疏○此疏阙文共十处俱阙十一字遂不可句【臣召南】按礼仪三百威仪三千疏文仅存者云言三百者举其成数耳推按文势上文似云礼仪即周礼其官三百六十言三百者举其成数耳又云仪礼虽十七篇其中事有三千上文似云威仪即仪礼言仪文委曲也礼噐曰经礼三百曲礼三千注曰经礼谓周礼也周礼六篇其官有三百六十曲犹事也谓今礼也礼篇多亡本数未闻其中事仪三千是郑以仪礼即曲礼但不云三千之仪已尽于高堂所传之十七篇耳此疏虽上下有阙而云仪礼虽十七篇其中事有三千则推明郑説而未莹者也
　　故君子尊徳性而道问学疏○疏中阙文六处一处阙九字三处并阙十字又二处阙二字【臣召南】按此及居上不骄节并另为章无条贯矣又以子曰吾説夏礼为王天下有三重章之首不过因有子曰二字便为分章耳
　　王天下有三重焉注三重三王之礼○朱子曰程子亦因郑注然于文义不通吕氏曰谓议礼制度考文也説为得之
　　上焉者注上谓君也○【臣召南】按注以上焉者为君下焉者为臣终属强觧朱子曰上焉者谓时王以前下焉者谓圣人在下经意了然
　　仲尼祖述尧舜注孔子祖述尧舜之道而制春秋云云○【臣召南】按郑觧中庸之妄此章为最此经赞孔子中庸之徳冠古今而同天地不止言删定六经也况祗以春秋当之乎因公羊传以春王为文王获麟传有乐道尧舜之语遂附防以成其説觧上律下袭则以编年记事释之觧小徳大徳则以诸侯天子喻之无己则又以大经为春秋以大本为孝经矣孔疏但知附注不能据经以辨其妄何哉
　　惟天下至圣○【臣召南】按此及惟天下至诚经纶章并连接祖述尧舜章下犹可説也衣锦尚防至不大声以色并通前为一章则文义并舛矣
　　浩浩其天疏浩浩盛大其若如天也○按其若二字并衍
　　知风之自疏○疏阙五字
　　子曰声色之于以化民疏子思既説君子之徳不大声以色引夫子旧语声色之事以按之云云○【臣召南】按疏于衣锦节云以前经论夫子之徳难知故此经云云则孔氏亦明知衣锦之自为一章而此节当与不大声以色相接连矣拘于郑注遂至分章无理又按中庸一篇虽杂在记中自古亦自单行隋志有宋戴颙中庸传二卷梁武帝中庸讲疏一卷唐李翺有中庸説宋仁宗天圣以还每书中庸赐新进士其书之重乆矣但自程子以前俱墨守郑注耳















　　礼记注疏卷五十三考证
<经部,礼类,礼记之属,礼记注疏>
　　钦定四库全书
　　礼记注疏卷五十四
　　汉郑氏注　唐陆徳眀音义　孔颖达疏
　　表记
　　子言之归乎君子隐而显不矜而庄不厉而威不言而信注此孔子行应聘诸侯莫能用己心厌倦之辞也矜谓自尊大也厉谓严顔色音义【矜居陵反应应对之应己音纪厌于豓反】疏【正义曰此一节縂论君子及小人为行之本并论虞夏殷周质文之异又论为臣事君之道各依文解之称子言之凡有八所皇氏云皆是端起义事之头首记者详之故称子言之若于子言之下更广开其事或曲说其理则直称子曰今检上下体例或如皇氏之言今依用之此一节是孔子应聘诸国莫能用己心有厌倦而为此辞托之君子所以自眀其徳归乎者于时孔子身在他国不被任用故称归乎君子隐而显者君子身虽幽隐而道徳通声名显著故云隐而显也不矜而庄者矜谓自尊大庄敬也言不自尊大而人尊敬也不厉而威者常行仁义道徳不自严厉而人威服也不言而信者不须出言而人体信以其积徳咸通故所致如此此皆夫子自道己徳而然但假诸君子注正义曰知此是应聘诸侯莫能用己心厌倦之辞者以首云归乎是从他国欲归于鲁犹若论语云子在陈称归与归与吾党之小子云是其不用而辞归也】
　　子曰君子不失足于人不失色于人不失口于人是故君子貌足畏也色足惮也言足信也注失谓失其容止之节也玉藻曰足容重色容庄口容止音义【惮大旦反】甫刑曰敬忌而罔有择言在躬注甫刑尚书萹名忌之言戒也言己外敬而心戒慎则无有可择之言加于身也疏【正义曰此一经广眀君子之徳亦夫子窃自言也不失足于人者足容重不失此足之容仪而作夸毗进退于众人也不失色于人者色容须矜庄不失此色之容仪而作籧篨戚施于众人也不失口于人者口容须安止不失此口之容仪而作謟私曲媚于众人也是故至足信也者此皆覆结上文甫刑曰敬忌而罔有择言在躬者甫刑尚书篇名吕刑也甫侯为穆王说刑故称甫刑忌戒也罔无也言己外貌恭敬心能戒忌而无有可择去之言在于躬也今君子之徳亦能如此故引甫刑以结之证君子无可择去之言则上云言足信是也然则敬之与忌则是君子貌足畏色足惮也】
　　子曰裼袭之不相因也欲民之毋相渎也注不相因者以其或以裼为敬或以袭为敬礼盛者以袭为敬执玉龟之属也礼不盛者以禓为敬受享是也音义【禓袭思厯反下音习毋音无下同渎大木反】子曰祭极敬不继之以乐朝极辨不继之以倦注极犹尽也辨分别政事也祭义曰祭之日乐与哀半飨之必乐已至必哀音义【乐音洛注同又音岳朝直遥反下注朝聘同倦本又作勌其眷反别彼列反己音以】疏【正义曰以前经云君子貌足畏色足惮故此经云毋相凟即是可惮之事也禓袭之不相因也者行礼之时礼不盛者则露见裼衣礼盛之时则重袭上服是行礼初盛则袭衣礼不盛则禓衣是裼袭不相因也若始末恒禓袭是相因也其行礼之时或初袭而后裼或初裼而后袭所以然者欲使人民无相袭凟使礼相变革也子曰至以倦者以前经毋相凟故此经眀行敬之时不可以乐倦也极尽也言祭祀极尽于敬不可以终末继之以乐而不敬言朝礼极尽于分别政事不可以终末继之以解倦而不分别也注正义曰按聘礼賔初行聘时则袭故聘礼云賔袭执圭是也至聘讫受享之时賔裼奉束帛加璧行享聘为礼盛故袭享为礼不盛故裼聘时有玉故云执玉也玉藻曰执玉龟袭故云之属也按行享执璧璧亦是玉于时裼衣而云以袭执玉龟者但享时虽执璧以璧致享比聘时执玉为轻故享虽有壁而裼也又賔介自相授玉之时介礼轻裼而执圭以授賔賔礼重则袭而后受圭是賔之与介亦裼袭不相因故聘礼云上介不袭执圭屈缫授賔賔袭执圭是也祭义至必哀者引之者证祭极敬不可继之以乐之事也】子曰君子慎以辟祸笃以不揜恭以逺耻注笃厚也揜犹困廹也音义【辟音避揜于检反逺于迈反】疏【正义曰慎以辟祸者言君子恒须谨慎以辟祸患也笃以不揜者笃厚也揜被困廹也言君子笃厚行于善道不使揜逼而被困廹也言恭以逺耻者又能恭敬而逺耻辱也】
　　子曰君子庄敬日强安肆日偷注肆犹放恣也偷苟且也肆或为防音义【日强上人实反下同下其良反肆音四偷他侯反注同恣咨嗣反】君子不以一日使其躬儳焉如不终日注儳焉可轻贱之貌也如不终日言人而无礼死无时音义【儳徐在鉴反又仕鉴反】子曰齐戒以事鬼神择日月以见君恐民之不敬也注择日月以见君谓臣在邑竞者音义【齐侧皆反见贤遍反注同竟音境】子曰狎侮死焉而不畏也注于无敬心也音义【狎下甲反习也侮亡甫反时世反又时设反】疏【正义曰此经又广明恭敬之事言君子之人恒能庄敬故徳业日强安肆日偷者肆谓放恣偷谓苟且言小人安乐放恣则其情性日为苟且经不云小人文不具也君子不以一日使其躬儳焉如不终日者儳可轻贱之貌言君子则常行善道不以一日之间使其身儳焉可轻贱如小人不能终竞一日也言不得长久也若小人恒为无礼使其身可轻贱死期促近不能终竟一日也子曰狎侮死焉而不畏也者前经眀君子恒能行恭敬此眀小人惟好狎侮言小人逓相轻狎侮慢相侵虽有死焉祸害而不知畏惧也以其于无敬心故也言数为无恭敬之心好相狎侮故至于死焉而不知畏惧也注正义曰择日月以见君谓臣在邑竟者知者以其经云择日月以见君若朝廷之臣则每日朝君何得云择日月据此故知邑竟或择日出使于外或食邑别都见君之时须择日月也】
　　子曰无辞不相接也无礼不相见也欲民之毋相亵也注辞所以通情也礼谓挚也春秋传曰古者诸侯有朝聘之事号辞必称先君以相接也音义【亵息列反挚音至本亦作贽】易曰初筮告再三渎渎则不告注渎之言亵也音义【筮市制反三息暂反又如字】疏【正义曰前眀小人狎侮至于死亡此眀君子无相亵凟无辞不相接者言朝聘防聚之时必有言辞以通情意若无言辞则不得相交接也无礼不相见者礼谓贽币也贽币所以示己情若无贽币之礼不得相见所以然者欲民之无相亵凟也易曰初筮告再三凟凟则不告者此易防卦辞防卦坎下艮上艮为山坎为水山下出泉是物之防昧童防之象也筮问也言童防初来问者师则告之若再三来问是为亵凟问既亵凟师则不复告之引者证无相亵凟之义也】
　　子言之仁者天下之表也义者天下之制也报者天下之利也注报谓礼也礼尚往来子曰以徳报徳则民有所劝以怨报怨则民有所惩注惩谓创艾音义【惩直陵反创初亮反又初良反乂或又作艾鱼废反皇鱼盖反】诗曰无言不雠无徳不报注雠犹荅也音义【雠音酬】大甲曰民非后无能胥以宁后非民无以辟四方注大甲汤孙也书以名篇胥相也民非君不能以相安音义【大音泰下注同无能胥以宁尚书作罔克胥匡以生辟音璧君也】子曰以徳报怨则寛身之仁也以怨报徳则刑戮之民也注寛犹爱也爱身以息怨非礼之正也仁亦当言民声之误音义【仁音民出注戮音六本又或作僇音同】子曰无欲而好仁者无畏而恶不仁者天下一人而已矣是故君子议道自己而置法以民注一人而已喻少也自己自尽己所能仁音义【好呼报反恶乌路反】子曰仁有三与仁同功而异情注三谓安仁也利仁也强仁也利仁强仁功虽与安仁者同本情则异音义【强其两反下文同】与仁同功其仁未可知也与仁同过然后其仁可知也仁者安仁知者利仁畏罪者强仁注功者人所贪也过者人所辟也在过之中非其本情者或有悔者焉音义【知者音智辟音避】仁者右也道者左也仁者人也道者义也注右也左也言相须而成也人也谓施以人恩也义也谓断以事宜也春秋传曰执未有言舎之者此其言舎之何人也音义【断丁乱反】厚于仁者薄于义亲而不尊厚于义者薄于仁尊而不亲注言仁义并行者也仁多则人亲之义多则人尊之道有至义有考至道以王义道以霸考道以为无失注此读当言道有至有义有考字脱一有耳有至谓兼仁义者有义则无仁矣有考考成也能取仁义之一成之以不失于人非性也音义【道有至义依注读为道有至有义王于况反脱音夺】疏【正义曰此一节总眀仁义之事各随文解之以其与上别端故更称子言之仁者天下之表也表谓仪表言仁防是行之盛极故为天下之仪表也义者天下之制也义宜也制谓裁断既使物各得其宜是能裁断于事也报者天下之利也者报谓礼也礼尚往来相反报物得其利故云天下之利也诗曰无言不雠无徳不报者此诗大雅抑之萹刺厉王之诗引之者证经相报之义太甲曰民非后无能胥以宁后非民无以辟四方者此尚书太甲之萹太甲汤孙太丁之子汤崩太甲立伊尹作书训之故云太甲后君也胥相也伊尹言民若无君无能相匡正以自安居也君若无民无以君领四方引之者证君之与臣上下各以其事相报是相报荅之义也故引以结之子曰以徳报怨则寛身之仁也言子曰者广眀以礼相报之义寛身之仁者若以直报怨是礼之常也今以徳报怨但是寛爱己身之民欲苟息祸患非礼之正也以怨报徳则刑戮之民也者礼当以徳报徳今以怨报徳其人凶恶是合刑戮之民也子曰无欲而好仁者自此以下广眀仁道凡仁道有三一是安仁二是利仁三是强仁此眀安仁之事安仁者无所畏恶而自安仁道凡人好仁者有所欲今无有所求欲而自好仁道无畏而恶不仁者凡人憎恶不仁皆有所畏始恶不仁今无有所畏而能恶不仁者天下一人而已矣者言无欲好仁无畏恶不仁虽天下之人广能行此者但有一人而已喻其少也是故君子议道自己者好仁之法须恩恵及人当恕己而行故君子谋议道理先自己而始置法以民者己所能行乃施于人故云置法以民言从己而始乃可以施置法度于他人子曰仁有三与仁同功而异情此眀仁道有三其功虽同其情则异以终能泛爱其功同也一则无所求为而安静行仁一则规求其利而行仁一则畏惧于罪而行仁是异情也与仁同功其仁未可知也者此一经申明同功异情之事三者之仁其功俱是泛施博爱各有一种是未可知也与仁同过然后其仁可知也者过谓利之与害若遭遇利害之事其行仁之情则可知也仁者安仁者此眀三者可知之事若天性仁者非关利害而安仁道知者利仁者若有知谋者贪利而行仁有利则行无利则止非本情也畏罪者强仁者若畏惧于罪者自强行仁求免离于罪若无所畏则不能行仁也仁者右也道者左也此经眀仁义相须若手之左右仁恩者若人之右手右手使用之便也仁恩亦行之急也道者左也道是蹈而行比仁恩稍劣故为左也仁者人也言仁恩之道以人情相爱偶也道者义也义宜也凡可蹈而行者必断割得宜然可蹈故云道者义也道冇至义冇攷者如注所云当云道有至有义有攷义上脱一有字言道之所用有至一也至谓兼行仁义行之至极故云有至有义二也谓仁义之中惟有义无仁故云有义冇攷三也攷成也谓于仁义之中或取仁或取义之一事勉力成之非本性也至道以王者既能兼行仁义至极可以王有天下故云至道以王义道以霸者直能断决若齐桓晋文以甲兵断割可以霸于诸侯故云义道以霸也攷道以为无失者既于仁义之中随取其一而成之以道不违于理故云攷道以为无失也注正义曰人也谓施以人恩也经中仁者人也仁谓施以人恩言施人以恩正谓意相爱偶人也云义也谓断以事宜也谓裁断其理使合事宜故可蹈而行是道者义也引春秋传者此成十六年公羊传文按彼称晋人执季孙行父舎之于招邱传云执未有言舎之者此其言舎之何人也传称诸侯春秋执大夫经不书舎此执行父言舎之招邱何欲人爱此行父故特言舎之引之者证人是人偶相存爱之义也知有至谓兼仁义者此经云至道以王故谷梁传云仁义归往曰王是王有仁义也又案前经道者义也是惟义与道此经云道有至有义有攷是一道之内兼有三种与前经不同者但道之为义取开通蹈而行兼包大小精粗若大而言之则天道造化自然之理谓之为道则老子云道可道非常道则自然造化虚无之谓也若小而言之凡人才艺亦谓之为道是道无定分随大小异言皆是开通于物其身蹈而行也云攷成也尔雅释诂文也云能取仁义之一成之以不失于人者以攷道劣于至道又劣于义但能于仁义之中随其一能成就之不失于人谓于人不失也云非性也者言攷道勉强而行以成就之非是天性自然所禀者然则至道义道天性有之也】
　　子言之仁有数义有长短小大中心防怛爱人之仁也率法而强之资仁者也注资取也数与长短小大互言之耳性仁义者其数长大取仁义者其数短小音义【数所住反防七感反怛丹葛反】诗云丰水有武王岂不仕诒厥孙谋以燕翼子武王烝哉数世之仁也注枸檵也仕之言事也诒遗也燕安也烝君也言武王岂不念天下之事乎如丰水之有矣乃遗其后世之子孙以善谋以安翼其子也君哉武王羙之也音义【丰芳弓反音起诒以之反烝之承反数色主反枸本亦作苟檵音计遗于季反下同】国风曰我今不阅皇恤我后终身之仁也注阅犹容也皇暇也恤忧也言我今尚恐不能自容何暇忧我后之人乎音义【我今毛诗作我躬阅音悦】疏【正义曰自此以下至不称其服更广眀仁义之道又显中心外貌内外相称故更称子言之仁有数者行仁之道有度数多少也义有长短小大者言义之为体有长有短有小有大言仁有数则义亦有数义言长短小大则仁亦有长短小大互言之也若天性仁义者则其数长而大若强取仁义而行者则其数短而小长谓国祚久逺大谓覆养广多短谓世位浅促小谓所施狭近也中心防怛爱人之仁也此眀性有仁者以天性自仁故中心凄防伤怛怜爱于人故云爱人之仁也率法而强之资仁者也此眀取仁者率循也资取也率循善法自强行之非是天性直取仁道行之者也诗云丰水有芑武王岂不仕者证天性之仁其数长所引诗者大雅文王有声之篇美武王之徳言丰水自然有芑喻武王之身自然有天下之事故云武王岂不仕仕之言事也言武王岂不念天下之事乎犹如丰水岂无此芑乎诒厥孙谋者诒遗也厥其也孙谓子孙谋谓善谋言武王能遗其子孙以美善之谋谓伐纣定天下以王业遗于子孙以燕翼子者燕安也翼助也言武王能安助其子孙也武王烝哉者烝君也言武王有为君之徳哉数世之仁者以武王行仁遗及子孙是仁之所及其数长也国风曰我今不阅皇恤我后此引国风者眀取仁义者其数短也所引诗者是风谷风之篇妇人被夫弃絶初忧子孙困苦还自悔之云我今不阅阅容也言我今尚不能自容被夫放弃皇恤我后者皇睱也恤忧也言我有何闲暇能忧我后世子孙之人乎引之者证取仁而行者惟在我当身之主何暇能忧及后世是终身之仁也惟望终竟一身是其数短也前文云仁有数义有长短小大仁义并言此独説仁者以仁事为重故举仁言之则其义可知也注正义曰芑枸檵尔雅释本文孙炎云则今枸芑郑云乃遗其后世之子孙以善谋者孙谓子孙也云以安翼其子也者翼助也谓以王业保安翼助其子孙案诗笺以诒为传以孙为顺以翼为敬言传其所顺天下之谋以安其敬事之子孙谓使其长行之也与此乖者引诗断章比经云数世之仁故以为子孙而翼成之也】子曰仁之为器重其为道逺举者莫能胜也行者莫能致也取数多者仁也夫勉于仁者不亦难乎注取数多言计天下之道仁居其多音义【胜音升数色住反】是故君子以义度人则难为人以人望人则贤者可知己矣注言以先王成法儗度人则难中也当以时人相比方耳音义【度待洛反注同儗鱼起反中丁仲反】子曰中心安仁者天下一人而已矣大雅曰徳輶如毛民鲜克举之我仪圗之惟仲山甫举之爱莫助之注輶轻也鲜罕也仪匹也圗谋也爱犹惜也言徳之轻如毛耳人皆以为重罕能举行之者作此诗者周宣王之大臣也言我之匹谋之仲山甫则能举行之美之也惜乎时人无能助之者言贤者少音义【輶音酉一音由鲜息浅反注及下并同】小雅曰髙山仰止景行行止注仰髙勤行者仁之次也景眀也有眀行者谓古圣贤也音义【仰止本或作仰之景行下孟反注眀行同行止诗作行之】子曰诗之好仁如此郷道而行中道而废忘身之老也不知年数之不足也俛焉日有孳孳毙而后已注废喻力极罢顿不能复行则止也俛焉勤劳之貌毙仆也音义【好呼报反下同郷许亮反数色住反强其两反一本作俛音勉本或作儳非也孳音兹毙音弊仆也本又作己音以罢音皮顿如字又徒困反复扶又反仆蒲北反又音赴】子曰仁之难成久矣人人失其所好注言仁道不成人所由不得其志故仁者之过易辞也注辞犹觧说也仁者恭俭虽有过不为甚矣惟圣人无过音义【易以防反下同觧古买反徐又音蟹】子曰恭近礼俭近仁信近情敬让以行此虽有过其不甚矣夫恭寡过情可信俭易容也以此失之者不亦鲜乎注言罕以此失之音义【近附近之近下同】诗曰温温恭人惟徳之基子曰仁之难成久矣惟君子能之注言能成人道者少也是故君子不以其所能者病人不以人之所不能者愧人注病愧谓罪咎之音义【咎其九反】是故圣人之制行也不制以己使民有所劝勉愧耻以行其言注以中人为制则贤者劝勉不及者愧耻圣人之言乃行也音义【制行下孟反己音纪】礼以节之信以结之容貌以文之衣服以移之朋友以极之欲民之有壹也注移读如水泛移之移移犹广大也极致也壹谓専心于善音义【移昌氏反注汜移之移移犹大也同徐又怡耆反一音以示反泛芳劔反】小雅曰不愧于人不畏于天注言人有所行当慙怖于天人也音义【怖普故反】是故君子服其服则文以君子之容有其容则文以君子之辞遂其辞则实以君子之徳注遂犹成也是故君子耻服其服而无其容耻有其容而无其辞耻有其辞而无其徳耻有其徳而无其行注无其行谓不行其徳音义【其行下孟反注无其行同】是故君子衰绖则有哀色端冕则有敬色甲胄则有不可辱之色注言色称其服也音义【衰七雷反绖田节反胄直又反色称尺澄反下文并注同】诗云维鹈在梁不濡其翼彼其之子不称其服注鹈鹈鹕汚泽也汚泽善居泥水之中在鱼梁以不濡汚其翼为才如君子以称其服为有徳音义【鹈音啼徒兮反鹈鹈胡汚泽之鸟一名淘河濡而朱反记徐纪吏反汚泽之汚又作洿一音火故反濡汚汚辱之汚】疏【此一莭广眀仁故言子曰仁之为器重者仁是爱养非贤圣不能行故言为器重其为道逺者以广博覆物是为道广逺也举者莫能胜也行者莫能致也据凡庸于仁不能胜致也取数多者仁也言于万种善事之中论利益于物取数最多者是仁也言仁恩于善事之中利益最多也夫勉于仁者不亦难乎言仁为爱养行之不易故勉力行仁者不亦难乎言其难也是故君子以义度人则难为人者义宜也言在上君子以先王之义儗度于人欲使人必行先王成法则难可为人言人难中于古法也以人望人则贤者可知己矣者望比也言以今世人道比望于古人能合于今世事者则是贤人也若不能合于今世事者则非贤人也故云则贤者可知己矣己矣语助也此眀仁道不可以古义责人当以时事儗人是仁恩之心子曰中心安仁者天下一人而已矣言中心安静行仁是天性仁者天下之间惟一人而已矣言少也大雅曰徳輶如毛民鲜克举之我仪圗之引诗大雅烝民之篇以眀行仁者少也徳輶如毛民鲜克举之者此诗美宣王之大臣仲山甫也輶轻也鲜罕也克能世言徳之轻易举如毛然民尚以为重罕能举而行之也我仪圗之者仪匹也图谋也诗人言我与伦匹共图谋能举行之也惟仲山甫举之爱莫助之者爱惜也言惟有仲山甫能举行其徳可惜乎无人能助行之者记人引此者证中心安仁者少亦无人能行之言贤者少也小雅曰髙山仰止景行行止者此小雅刺幽王之诗车牵之篇言幽王若能修徳如髙山则天下之人瞻仰之若幽王有景眀之行则天下之人仰行之引之者证古昔贤圣能行仁道则后世之人瞻仰慕行也子曰诗之好仁如此者言髙山景行瞻仰慕行是好爱仁徳如此之甚也郷道而行中道而废者言好仁之甚郷仁道而行在于中道力之罢极而始休废之也忘身之老也不知年数之不足也言行仁勤急忘己身之衰老不自觉知年数之不足言己虽年老谓为数浅少不复盈足犹行仁不止俛焉日有孳孳毙而后己者言形貌俛俛焉勤劳行仁每日恒有孳孳惟力之毙仆而后己止言行仁之道深也熊氏云俛焉谓前儳焉可轻贱以为字同而注异熊氏之说非也子曰仁之难成久矣言仁道难成非始今日其来久矣人人失其所好者人人谓天下众人由仁道不成天下众人皆失其所爱好之事若有仁道人皆得其所爱好之事所爱好者是吉庆福祥也故仁者之过易辞也者以仁是善行故仁者有过其恶不甚易可以言辞觧説之此谓取仁行者故有过耳其圣人天性仁者全无过也子曰恭近礼礼主于敬恭近于礼俭近仁者以俭不费用无害于物故近仁也信近情者信谓言语信实故近情也夫恭寡过者恒能恭敬故寡少于过也情可信者以情示人故可信也俭易容也者以俭则寡求故易容也诗云温温恭人惟徳之基者此大雅抑之萹刺厉王之诗言顔色温温和柔恭敬之人惟能为徳之基也引之者结上文恭近礼其过寡少是为徳之基也是故君子不以其所能者病人者谓不以己之所能使他人必能若他人不能则为困病是不以所能之事病困于人也不以人之所不能者愧人者谓他人力所不能必欲使之能行若他人之所不能则以为愧耻故不以人之所不能耻愧困苦于人若能如此亦仁者之行也是故圣人之制行也不制以己者言圣人之制法立行不造制以己之所能谓不将己之所能以为制法恐凡人不能行也使民有所劝勉愧耻以行其言者既不制以己之所能但制以中人之行使得可行则民有所自劝勉不能者自懐愧耻如此则民得以行其圣人之言也衣服以移之者言圣人用中礼而作法故制以礼信容貌又用衣服移大之使之尊严也朋友以极之者谓朋友相劝励以极致于道也欲民之有壹也者壹谓専壹于善道所以为此教化者欲使民人専心壹意于善道也小雅曰不愧于人不畏于天者此诗何人斯之萹是蘓公刺责暴公暴公谗谮于己是不愧慙于人不畏惧于天引之者言人之行当湏愧于人畏于天也遂其辞则实以君子之徳者遂犹成也实犹充也言君子既成其文辞则当充实之以君子之徳也耻有其徳而无其行者徳在于内行接于外内既有徳当湏以徳行之于外以接于人民若有徳无行是君子所耻故云耻有其徳而无其行也诗曰惟鹈在梁不濡其翼者此诗曹风候人之篇刺曹共公之诗鹈是汚泽也言鹈在鱼梁之上能不濡湿其翼以其为善犹如君子在朝能称可其服亦为善彼其之子不称其服者其是语辞言彼曹朝小人之子内无其徳不能称可其在外之服引之者以前经言君子内外皆湏相称故引此诗结之注正义曰輶轻也尔雅释言文图谋也释诂文言仁道不成解仁之难成久矣云人所由不得其志解经人人失其所好由仁道不成无所依恃民人由此不得其志意之所好多有祸若仁道成人皆得所也鹈汚泽尔雅释鸟文郭景纯云今之鹈鹕也好羣飞沈于水食鱼故名洿泽俗呼之为淘河也云以不濡汚其翼为才者言凡乌居水中必濡湿其翼今鹈鹕在水中独能不濡其翼故为才按诗注云鹈鸟在梁可谓不濡其翼乎言必濡其翼也犹如小人在位必辱其职与此乖者注礼在前注诗在后故所注不同也】子言之君子之所谓义者贵贱皆有事于天下天子亲耕粢盛秬鬯以事上帝故诸侯勤以辅事于天子注言无事而居位食禄是不义而富且贵音义【粢盛音咨杜预云黍稷曰粢在器曰盛秬音巨黒黍鬯亮反香酒也】子曰下之事上也虽有庇民之大徳不敢有君民之心仁之厚也注庇覆也无君民之心是思不出其位音义【庇必利反徐方至反又音秘】是故君子恭俭以求役仁信让以求役礼不自尚其事不自尊其身俭于位而寡于欲让于贤卑己而尊人小心而畏义求以事君注役之言为也求以事君者欲成其忠臣之名也得之自是不得自是以听天命注言不易道徼禄利也音义【易音亦徼古尧反】诗云莫莫葛藟施于条枚凯弟君子求福不囬注凯乐也弟易也言乐易之君子其求福修徳以俟之不为囬邪之行要之如葛藟之延蔓于条枚是其性也音义【藟音诔力水反施以豉反条枚亡囬反毛诗传云枝曰条干曰枚凯本亦作恺又作岂同开待反后彷此弟如字本又作悌音同注及下皆同乐音洛下同易以防反下同邪似嗟反曲也行下孟反下至下文行之浮于名也文注皆同要一遥反蔓音万】其舜禹文王周公之谓与有君民之大徳有事君之小心注言此徳当不囬也音义【与音余】诗云惟此文王小心翼翼昭事上帝聿懐多福厥徳不回以受方国注昭眀也上帝天也聿述也懐至也言述行上帝之徳以至于多福也方四方也受四方之国谓王天下音义【聿尹必反谓王于况反】子曰先王諡以尊名节以壹恵耻名之浮于行也注諡者行之迹也名者谓声誉也言先王论行以为諡以尊名者使声誉可得而尊信也壹读为一恵犹善也言声誉虽有众多者即以其行一大善者为諡耳在上曰浮君子勤行成功声誉逾行是所耻音义【諡音示】是故君子不自大其事不自尚其功以求处情过行弗率以求处厚彰人之善而美人之功以求下贤注率循也过行不复循行犹不二过音义【下户嫁反复扶又反】是故君子虽自卑而民敬尊之注言谦者所以成行立徳子曰后稷天下之爲烈也岂一手一足哉注烈业也言后稷造稼穑天下世以为业岂一手一足喻用之者多无数也惟欲行之浮于名也故自谓便人注亦言其谦也辟仁圣之名云自便习于此事之人耳音义【行下孟反便婢面反又婢绵反注同辟音避】疏【正义曰此一节眀天子以下各有其事又眀舜禹文王周公之徳皆能上事天帝下庇四方事异于上故记者详之又称子言之也天子亲耕粢盛秬鬯以事上帝者天子事上帝诸侯事天子是贵贱皆有事于天下按小宰注云天地大神至尊不祼此祭上帝有秬鬯者凡鬯有二若和之以鬰谓之鬱鬯鬱人所掌是也祭宗庙而灌也若不和鬰谓之秬鬯鬯人所掌是也谓五齐之酒以秬黍为之以芬芳调畅故言秬鬯故得以事上帝大宗伯云涖玉鬯者谓享大鬼也棫朴诗云奉璋峩峩者谓据祭宗庙也故与此不同也是故君子恭俭以求役仁者君子有仁徳至诚之君子言君子既有庇民大徳又自谦退不敢有君民之心是仁爱深厚以此之故君子恭敬节俭以求施为仁道也役为也言以此求施为仁道也信让以求役礼者谓信实退让以求施为于礼也得之自是不得自是者得之谓得利禄也言虽得利禄自行其为是之道若不得利禄亦自行其为是之道言不问得之与失恒行其是而不行非也以听天命者言不茍易其道也诗曰莫莫葛藟施于条枚者此诗大雅旱麓之篇美文王之诗言文王之兴依约先祖莫莫然如葛藟之蔓草延施于条枚之木犹如子孙之兴亦由先祖而徳盛也凯弟君子求福不回者凯乐也弟易也言太王王季乐易之君子求福不为回邪之行引之者证君子以聴天命虽求福禄不为邪僻之行今以为葛藟施于条枚是其性也君子求福不为回邪亦是其性引断章取义故与诗文不同也其舜禹文王周公之谓与者此是凯弟君子求福不囬邪之谓与以其虽有庇民之大徳恒有事君之小心常能畏惧是不回也诗云惟此文王小心翼翼昭事上帝聿懐多福者此诗大雅大眀之篇美文王之诗言文王小心翼翼以昭眀道徳厚事上帝聿述也懐至也言文王述行上帝之徳以受众多之福厥徳不囬以受方国者其徳不有回邪故受四方众国为天子也引之者证上求福不回也子曰先王諡以尊名者前经论君子求福不回此一节广眀君子名行相副卑己尊人之义諡以尊名者諡谓諡号名谓声誉言人身死之后累列生时之行迹作諡号者以尊敬生前之声名可得传于后世节以壹恵者言为諡之时善行虽多但限节以一个善恵以为諡也耻名之浮于行也者所以善行既多但取一事为諡者耻善名之多浮过于行恐行不副于名所以减众善之名但取一事之善为諡也是故君子不自大其事不自尚其功以求处情者大谓夸大既不欲行过于名故不自夸大其所为之事不自加尚其所为之功名所以不大尚者以求处情实不欲虚为矫饰也过行弗率以求处厚者率循也若有过失之行不循循而行之即修改以求处其仁厚之道过失即改以求处其厚也子曰后稷至足哉者以上经君子耻名浮于行故此经明后稷证名不可过行也言后稷虽有大业不自谓圣人而称便人后稷天下之为烈者言后稷周之始祖有播殖之功烈业也言天下之人并将为业岂一手一足哉者言后稷之功岂止一人之手一人之足而用之哉言用之者多天下皆是也惟欲行之浮于名也故自谓便人者言后稷惟欲得实行过于虚名故自谓便于稼穑之人不自谓己之仁圣也注正义曰上壹是齐壹下一是数之一二也今经文为大壹之字郑恐是均同之理故读为小一取一个善名而为諡耳云在上曰浮者言物在水上称浮如浮云云君子勤行成功声誉逾行是所耻者言君子之人惟寝黙勤行成功不自彰伐若使声誉逾越于行是君子所耻也】
　　子言之君子之所谓仁者其难乎诗云凯弟君子民之父母凯以强教之弟以说安之乐而毋荒有礼而亲威庄而安孝慈而敬使民有父之尊有母之亲如此而后可以爲民父母矣非至徳其孰能如此乎注有父之尊有母之亲谓其尊亲己如父母音义【强其良反徐其两反说音悦毋荒音无】疏【正义曰此以下至不胜其文更广眀仁道又显尊亲之异并论虞夏商周质文不等今各随文解之仁者其难乎言行仁之道其甚难乎为之不易诗云凯弟君子民之父母者言仁道为难若有仁行可以为民之父母此诗大雅泂酌之萹戒成王之诗也凯乐也弟易也言使民乐易之君子则得为民之父母言不易也凯以强教之弟以说安之孔子既引诗又释凯弟之义凯乐也言君子初以仁政化下使人乐仰自强不息是凯以强教之弟谓逊弟言以逊弟之道下化于民民皆说豫而康安是弟以说安之也乐而毋荒有礼而亲者乐失于荒礼失于疏言眀君教下为乐而毋荒有礼而相亲也威庄而安孝慈而敬者凡矜庄者失在危惧孝慈者失在慢易今眀君临下威严矜庄而民安也孝顺慈爱而民敬也使民有父之尊有母之亲者以有威庄故有父之尊言尊之如父以有孝慈故有母之亲言亲之如母也非至徳其孰能如此乎者言若非至徳之君其谁能使民如此言仁道难也】
　　今父之亲子也亲贤而下无能母之亲子也贤则亲之无能则怜之母亲而不尊父尊而不亲水之于民也亲而不尊火尊而不亲土之于民也亲而不尊天尊而不亲命之于民也亲而不尊鬼尊而不亲注或见尊或见亲以其严与恩所尚异也命谓四时政令所以教民勤事也鬼谓四时祭祀所以训民事君也音义【怜力田反】疏【正义曰此眀尊亲之异父母不同今父之亲子也亲贤而下无能者言父之于子若见贤者则亲爱之若见无能者则下贱之以父立于义分别善恶也母之亲子也贤则亲之无能则怜之者言母之于子见贤则亲爱之见其子无能则怜爱之母以恩爱不能分别善恶故也水之于民也亲而不尊者水沐浴人多用故亲而不尊火尊而不亲者火须离之近则伤害人不湏轻近故尊而不亲土之于民也亲而不尊者土能生物载养于人是亲也于人为近人所居处遂不尊也天尊而不亲者天有雷霆日月震耀杀戮是尊也而体髙逺是不亲也命之于民也亲而不尊者谓人君教令随四时以教于人欲人生厚是亲也附近于民使民勤事是不尊鬼尊而不亲者鬼谓鬼神神道严敬降人祸福是尊也人神道隔无形可见是不亲也】
　　子曰夏道尊命事鬼敬神而逺之近人而忠焉先禄而后威先赏而后罚亲而不尊注逺鬼神近人谓外宗庙内朝廷音义【逺于万反注及下同近附近之近注及下同朝直遥反下同】其民之敝惷而愚乔而野朴而不文注以本不困于刑罚少诈谖也敝谓政教衰失之时也音义【惷伤容反徐昌容反范阳江反又丁绛反字林音丑降反又丑凶反乔音骄朴普角反谖泥袁反诈也忘也】疏【正义曰此一节眀夏道亲而不尊之义夏道尊命者言夏之为政之道尊重四时政教之命使人劝事乐功也事鬼敬神而逺之近人而忠焉者宗庙在外是逺鬼神也朝廷在内是近人也以忠恕养于民是忠焉也所为如此是亲而不尊也其民之敝惷而愚者敝谓其后世政教衰败时夏家后世政教衰败民皆惷愚所以然者昔时恒先禄后罚则民皆承寛裕无浇诡也情既不浇诡至于衰末犹不知避严刑峻法如惷愚也乔而野者亦因昔时寛裕忠恕至末世民犹骄野如淳朴之时也朴而不文者淳时民皆质朴不竞文华至乱时犹承奉之亦然也注正义曰以夏尚仁恩其民不困苦于刑罚反其衰末犹有先世遗风少有诈伪谖妄尔雅训云萲谖忘也则忘字忘下着心今与诈相对则谖是诈之义当亡下着女也】殷人尊神率民以事神先鬼而后礼先罚而后赏尊而不亲注先鬼后礼谓内宗庙外朝廷也礼者君臣朝防凡以挚交接相施予音义【以挚音至相施始豉反下文同】其民之敝荡而不静胜而无耻注以本于鬼神虚无之事令其心放荡无所定困于刑罚茍胜免而无耻也月令曰无作淫巧以荡上心音义【胜而始证反音誓与上于同令其力呈反巧若教反又如字】疏【正义曰此一节眀殷代尊而不亲之事尚虚无之事故率民以事神先罚而后赏者案襄二十六年左传云赏以春夏罚以秋冬又月令云春夏行赏秋冬行刑与此违者彼谓王者大体一嵗之中法天道生杀故春夏赏秋冬刑此记所云谓赏罚同时所行夏则先赏后罚殷则先罚后赏其民之敝荡而不静者以其本尚虚无之事尊敬鬼神至其末世敝失其民放荡不能安静也胜而无耻者由本困于刑罚但得茍胜无以慙耻注正义曰以夏周人敬鬼神而逺之近人而忠焉外宗庙内朝廷以此反之则殷人先鬼后礼是内宗庙外朝廷也串也习也贵尚习鬼神鬼神无体故云虚无之事以为事不在实故心放荡无所定也】周人尊礼尚施事鬼敬神而逺之近人而忠焉其赏罚用爵列亲而不尊注赏罚用爵列以尊卑为差其民之敝利而巧文而不慙贼而蔽注以本数交接以言辞尊卑多狱讼音义【蔽毕世反又音弊数色角反】疏【正义曰此眀周代亲而不尊之事尊礼尚施者谓尊重礼之往来之法贵尚施恵之事也其赏罚用爵列者既不先赏后罚亦不先罚后赏惟用爵列尊卑或赏或罚也其民之敝利而巧文而不慙者以其尚礼本数交接往来故便利机巧多文辞而无慙愧之心也贼而蔽者以本为治之时上下有序至其蔽末尊卑错失为饶狱讼共相贼而困蔽以其礼失于烦故致然也夏道尊命至殷人尊神周人尊礼三代所尊不同者案元命包云三王有失故立三教以相变夏人之立教以忠其失野故救野莫若敬殷人之立教以敬其失鬼救鬼莫若文周人之立教以文其失荡故救荡莫若忠如此循环周则复始穷则相承此亦三王之道故三代不同也】
　　子曰夏道未凟辞不求备不大望于民民未厌其亲殷人未凟礼而求备于民周人强民未凟神而赏爵刑罚穷矣注未凟辞者谓时王不尚辞民不亵为也不求备不大望言其政寛贡税轻也强民言承殷难变之敝也赏爵刑罚穷矣言其繁文备设音义【厌于艳反强其两反注同税申鋭反】疏【正义曰上眀三代亲尊有异此经更眀三代治民有异之事未凟辞者凟谓亵凟辞谓言辞夏时为政之道未亵凟于言辞君既不尚辞民亦不为故言未凟辞夏言未凟辞则殷凟辞也不求备不大望于民者求备谓每事徴求皆令备足大望谓赋税既重大所责望于民夏代不然故云不求备不大望于民也民未厌其亲者以上不求备不大望于民民无困苦故未厌其上下相亲之心也殷人未凟礼而求备于民者以殷承夏后虽己亵凟言辞仍未亵凟于礼言君臣上下于礼事简略不亵凟也殷言未凟礼则周凟礼矣而求备于民者言殷不如夏寛每事求偹于民亦大望于民也周人强民以周承殷后遭纣衰乱风俗顽凶故周人设教强劝人以礼义亦比夏殷多此一句也未凟神者言周治太平之时虽己凟于礼犹未亵凟鬼神祭天地宗庙诸神尚有限未亵凟也则周衰之后而凟神也而赏爵刑罚穷矣者以周人贵礼礼尚往来交接故赏爵刑罚之事穷极烦多】
　　子曰虞夏之道寡怨于民殷周之道不胜其敝注胜犹任也言殷周极文民无耻而巧利后世之政难复音义【胜音升注同敝音弊任如金反复音伏】子曰虞夏之质殷周之文至矣注言后有王者其作质文不能易之音义【易音亦】虞夏之文不胜其质殷周之质不胜其文注言王者相变质文吝有所多音义【胜世证反又音升】子言之曰后世虽有作者虞帝弗可及也已矣君天下生无私死不厚其子子民如父母有憯怛之爱有忠利之教亲而尊安而敬威而爱富而有礼恵而能散其君子尊仁畏义耻费轻实忠而不犯义而顺文而静寛而有辨注死不厚其子言既不传位又无以丰饶于诸臣也耻费不为辞费出空言也实谓财货也辨别也犹寛而栗也静或爲情音义【憯七感反怛旦逹反费芳贵反注同传文専反别彼列反下不别同】甫刑曰徳威惟威徳眀惟眀非虞帝其孰能如此乎注徳所威则人皆畏之言服罪也徳所眀则人皆尊宠之言得人也音义【曰音越威如字威畏也读者亦依尚书音畏也】疏【正义曰此一节总眀虞夏商周四代质文之异虞夏之道寡怨于民以其政寛故寡怨于民言民怨尚少殷周之道不胜其敝者以殷周文烦失在苛碎故其民不堪胜敝败也不言无怨而言寡怨于民者天地之大犹有所憾如冬寒夏雨民犹怨之如圣人之徳无善不包人犹怨之是不备也如舜寡怨于民也子曰虞夏之质殷周之文至矣者至谓至极也言虞夏为质殷周为文并已至极矣纵令后王为质不能过于虞夏后王为文亦不能过于殷周是至极矣虞夏之文不胜其质者言虞夏之时虽有其文但文少而质多故文不胜于质殷周之质不胜其文者言殷周虽有其质亦质少而文多故不胜其文然案三正记云文质再而复始则虞质夏文殷质周文而云虞夏之质殷周之文者夏家虽文比殷周之文犹质殷家虽质比夏家之质犹文故夏虽有文同虞之质殷虽有质同周之文子言之曰后世虽有作者虞帝弗可及也者以上经论虞夏商周此时眀虞帝之美已矣者言后世之君虽有作其善政者而比于虞帝不可齐及之也君天下生无私者明虞帝之徳后世虽作不可及言舜为天下序爵必以徳而不用私也死不厚其子者厚谓丰厚既不传位又不以财物丰厚于其子故云不厚其子子谓商均也子民如父母者子谓子爱于民如父母爱子也有防怛之爱者言爱民之志有凄防恻怛言舜天性自仁故怜爱于人有忠利之教者言有忠恕利益之教也亲而尊者有母之亲有父之尊安而敬者体安而能敬敬即前威庄而安也威而爱者有威而又有爱也富而有礼者富有四海而不骄是有礼也恵而能散者施恵得所为能散也其君子尊仁畏义者其君子谓虞朝之臣也君圣臣贤是由舜而得然也若民有仁者则尊之有义者则畏之耻费轻实者费辞费也言而不行谓之辞费也言必履而行之是耻于辞费也轻实者实财货也贵人而贱禄是轻财也忠而不犯者尽心于君是其忠也无违政教是不犯也义而顺者至极君臣之义而不悖徳是义而顺也文而静者臣皆有文章而又清净寛而有辨者辨别也臣之效舜之寛容治政不慢而有分别也甫刑曰徳威惟威徳眀惟眀引之者所以结舜徳也下威训畏下眀训尊言舜之道徳欲威惧于人则在下之民惟畏惧之故云徳威惟威徳眀惟眀者谓舜以徳摽眀善人惟能得善人惟天下之人皆所以尊重之非虞帝其孰能如此乎者如上之事不是虞帝其谁人能得如此乎案今尚书之篇以眀尧徳而云虞帝者言虞帝亦能如是且记者断章而为义也】
　　子言之事君先资其言拜自献其身以成其信注资谋也献犹进也言臣事君必先谋定其言乃后亲进为君言也是故君有责于其臣臣有死于其言故其受禄不诬其受罪益寡注死其言者竭力于其所言之事死而不负于事不信曰诬音义【诬音无】疏【正义曰此一节至辞欲巧广眀君子事君之道又眀君子为行须内外相副今各随文觧之事君先资其言者言臣欲见君必须先谋度其言言定然后见也拜自献其身者献进也为谋既定乃拜见自进其身也以成其信者谓先谋后见成其言之信实是故君有责于臣臣有死于其言者以其先谋乃可见君故君有责于其臣臣当竭力守节死于其所言也故其受禄不诬其受罪益寡者以其言善乃受禄是受禄不诬罔也顺死其言以竭臣力是受罪益寡少也】子曰事君大言入则望大利小言入则望小利注大言可以立大事也小言可以立小事也入为君受之利禄赏也入或为人音义【爲君于僞反】故君子不以小言受大禄不以大言受小禄注言臣受禄各用其徳能也易曰不家食吉注此大畜彖辞也彖曰不家食吉养贤也言君有大畜积不与家食之而已必以禄贤者贤有大小禄有多少音义【畜勑六反下同彖吐乱反】疏【正义曰此一节广事君之道依言大小而受禄大言入则望大利者入犹受也利禄也大言谓立大事之言进入于君君所受纳如此乃望大禄小言入则望小利者小言谓立小事之言小言进入受于君则惟望小利也故君子不以小言受大禄不以大言受小禄言臣禄各以其徳能相称若小言受大禄则臣滥若大言受小禄则君重财而薄徳也易曰不家食吉此大畜卦辞也案易大畜利贞不家食吉利渉大川不家食吉者言君有大畜积不惟与家人食之而已当与贤人食之故得吉此大畜干下艮上之卦注云自九三至上九有頥象居外是不家食吉而养贤引之者证君有禄而养贤贤有大小故禄亦有多少】
　　子曰事君不下逹不尚辞非其人弗自注不下逹不以私事自通于君也不尚辞不多出浮华之言也弗自不身与相亲小雅曰靖共尔位正直是与神之听之式糓以女注靖治也尔女也式用也谷禄也言敬治女位之职事正直之人乃与为伦友神听女之所为用禄与女音义【共音恭本亦作恭同女音汝注同】疏【正义曰此一节广眀臣之事君当是正直之道不下逹者不以在下细碎小事通达于君不尚辞者不贵尚浮华之言辞非其人弗自者非其好人不身自与之相亲小雅曰靖共尔位正直是与者此诗小雅小眀之篇刺幽王之诗大夫悔仕乱世戒其未仕者云靖共尔位靖谋也共具也言眀君靖谋共具尔之爵位有正直之徳者于是与也神之听之式谷以女者式用也糓善也以用也言神眀听聆女徳君若用其善人则善用女也诗之本文如此今记者断章为义证眀非善人不得与之相亲靖治也尔女也言爲女之道治理恭敬女之职位若见正直善人于是与之为朋友如此则神眀听聆女之所为糓禄也用此福禄以与女也】
　　子曰事君逺而諌则讇也近而不谏则尸利也注尸谓不知人事无辞让也音义【讇本亦作谄检反】子曰迩臣守和宰正百官大臣虑四方注迩近也和谓调和君事者也齐景公曰惟据与我和宰冡宰也冡宰主治百官子曰事君欲谏不欲陈注陈谓言其过于外也诗云心乎爱矣瑕不谓矣中心藏之何日忘之注瑕之言胡也谓犹告也音义【藏如字郑觧诗作臧云善也】疏【正义曰此一节眀臣事君谏诤之道逺而谏则讇也者若与君疏逺强欲谏诤则是讇佞之人望欲自逹也近而不谏则尸利也者若亲近于君而不谏则似如尸之受利禄也祭祀之尸无言辞而受享祭时犹似近臣不谏不知人事无辞让之心如尸之受利然也子曰迩臣守和者迩近也和谓调和言亲近之臣献可替否毗辅賛助于君守其调和之事也宰正百官者宰谓冡宰正治百官大臣虑四方者谓二伯州牧之等谋虑四方此大臣亦兼冡宰但冡宰居于中故言正百官耳诗云心乎爱矣瑕不谓矣此小雅隰桑之篇刺幽王之诗君子在野诗人念之云心乎爱此君子矣瑕逺也谓勤也言念此君子逺离此不勤乎言近于勤矣终当念之中心藏之何日忘之者藏善也言中心善此君子何日忘此君子矣诗之本文如此今记人所引此云心乎爱此君子矣瑕之言胡胡何也谓犹告也言何不以事告谏于君矣中心藏之与诗文同王肃以为藏善郑亦然也皇氏以为人臣中心包藏君恶不欲向人陈之非其义也凡谏者若常谏之时天子诤臣七人诸侯五人大夫三人惟大臣得谏若嵗初则贵贱皆得谏也故襄十四年左传师旷对晋侯云自王以下各有父兄子弟以补察其政史为书瞽为诗工诵箴谏大夫规诲士传言庶人谤商旅于市百工献艺国语又云天子听政公卿至于列士献诗瞽献典史献书师箴瞍赋蒙诵百工谏庶人传语近臣尽规此皆孟春之月上下皆谏故传引夏书曰每嵗孟春道人以木铎徇于路是也】
　　子曰事君难进而易退则位有序易进而难退则乱也注乱谓贤否不别音义【易以防反下及注易絶同】故君子三揖而进一辞而退以逺乱也注进难者为主人之择己也退速者爲君子之倦也音义【逺于万反为主人于伪反下同】子曰事君三违而不出竟则利禄也人虽曰不要吾弗信也注违犹去也利禄言爲贪禄留也臣以道去君至于三而不遂去是贪禄必以其强与君要也音义【竟音境要于遥反注同言为于伪反强其良反旧其两反】子曰事君慎始而敬终注轻交易絶君子所耻子曰事君可贵可贱可富可贫可生可杀而不可使爲乱注乱谓违废事君之礼疏【正义曰此眀臣事君亦当使贤与不贤分别之事难进谓君择己易退谓君厌己则位有序者谓贤愚别也则乱者谓贤愚不别也子曰事君慎始而敬终者慎谓谨慎以尽忠是慎始也终谓终竟择善爲朋友子曰事君可贵可贱者言事君可使之贵可使之贱可使之富可使之贫可使之生可使之死但不可使为乱也乱谓废事君之礼也熊氏以为可杀者谓臣可杀君引春秋杀君称君君无道此非辞也】
　　子曰事君军旅不辟难朝廷不辞贱注言且忠且谦也音义【辟音避难乃旦反朝直遥反】处其位而不履其事则乱也注履犹行也故君使其臣得志则慎虑而从之否则孰虑而从之终事而退臣之厚也注使谓使之聘问师役之属也慎虑而从之者此己志也欲其必有成也否谓非己志也孰虑而从之又计于己利害也终事而退非己志者事成则去也事或为身音义【慎字本亦作古眘字】易曰不事王侯髙尚其事注言臣致仕而去不复事君也君犹髙尚其所为之事言尊大其成功也音义【复扶又反】疏【正义曰此广眀为臣事君之礼军旅不辟难者谓使之在军旅之中不辟危亡之难也朝廷不辞贱者谓在朝廷之中不得辞其卑贱之所也处其位而不履其事则乱也履行也谓臣处其位而不行其事则近乱也故君使其臣得志则慎虑而从之者既必无辟故有此以下事也使之谓聘问师役之事得志谓君使臣当已才虽当已才犹宜谨慎思虑从君之命而行之必使成功也否则孰虑而从之者否谓君所使之事非己本才也虽非己本才而君命无择则弥孰思虑而从行之终事而退者终事谓事毕也既本非己才而幸得终竟竟即辞而退也臣之厚也者得志及不得志并从而无违是臣行之笃厚也易曰不事王侯髙尚其事者此易蛊卦上九爻辞案易蛊卦巽下艮上上九艮爻艮为山辰在戌得干气父老之象是臣之致事也故不事王侯是不得事君君犹髙尚其所为之事引之者证臣之事君终事而退是臣之厚重也注正义曰知使谓聘问师役者以经云慎虑而从之又云孰虑而从之谓随从其事故知出使在外也云慎虑而从之者此己志也欲其必有成也者所以谨慎思虑而从就此事者是己之思虑所及欲其必有成功故须慎虑也云否谓非己志也孰虑而从之又计于己利也者谓此事非本己志当孰须思虑计谋此事于我己身利之与害若于己为利尚勤力为之若于己害亦须为之不得辞也云终事而退非己志者事成则去也者若元是己志其事虽成犹须为之不可即退若此事元非己志为君暂使己事成之后则当退也】
　　子曰惟天子受命于天士受命于君注言皆有所受不敢专也惟当为虽字之误也音义【惟天子惟音虽出注】故君命顺则臣有顺命君命逆则臣有逆命注言臣受顺则行顺受逆则行逆如其所受于君则为君不易矣音义【易以防反】诗曰鹊之姜姜鹑之贲贲人之无良我以为君注姜姜贲贲争鬭恶貎也良善也言我以恶人为君亦使我恶如大鸟姜姜于上小鸟贲贲于下音义【鹊字林作鹊说文作防音七略反姜居良反鹑士伦反贲音奔注同】疏【正义曰此节眀臣事君不敢専辄又眀君之出命不可不慎为与上更端故言子曰惟天子受命于天者惟当为虽虽天子之尊不敢自専犹须受命于天然后行也诗曰鹊之姜姜者此诗鄘风鹑之奔奔篇刺宣姜之诗其诗之意以宣姜通于公子顽母与子淫鹑鹊之不若故刺之云鹊自匹偶姜姜然鹑自匹偶贲贲然各当有匹今宣姜与公子顽私通不如鹑鹊也人之无良我以为君者人谓宣姜无良善之行我君恵公反以此为小君此经引诗断章言君有逆命似大鸟姜姜争鬭于上小鸟贲贲亦争鬭于下谓君无良善我等万民以恶人为君也】
　　子曰君子不以辞尽人注不见人之言语则以爲善言其余行或时恶也音义【行下孟反下文并注同】故天下有道则行有枝叶天下无道则辞有枝叶注行有枝叶所以益徳也言有枝叶是众虚华也枝叶依干而生言行亦由礼出是故君子于有丧者之侧不能赙焉则不问其所费于有病者之侧不能馈焉则不问其所欲有客不能馆则不问其所舎注皆辟有言而无其实音义【赙音附费芳贵反馈其位反辟音避】故君子之接如水小人之接如醴君子淡以成小人甘以壊注水相得合而已酒醴相得则败淡无酸酢少味也接或为交音义【醴徐音礼淡大敢反又大暂反徐徒阚反注同酸悉官反酢七故反】小雅曰盗言孔甘乱是用餤注盗贼也孔甚也餤进也音义【餤音谈徐本作盐以占反】疏【正义曰前眀事君之道此眀君子之行不可虚用其辞以事殊于上故言子曰君子不以辞尽人者言君子与人之交必须騐行不得以其言辞之善则谓行之尽善或言善而行恶也故天下有道则行有枝叶者言有道之世则依礼所行外余有美好犹如树干之外更有枝叶也天下无道则辞有枝叶者无道之世人皆无礼行不诚实但言辞虚美如枝干之外而更有枝叶也是故君子于有丧者之侧不能赙焉则不问其所费者此经皆有言无实戒其不得虚言也君子之接如水者言君子相接不用虚言如两本相交寻合而已小人之接如醴者小人以虚辞相节如似酒醴相合必致败壊君子淡以成小人甘以壊者水相合为江河酒醴相合而久乃败壊也小雅曰盗言孔甘乱是用餤者此巧言之篇刺幽王之诗孔甚也餤进也言盗贼小人其言甚美幽王信之祸乱用是进益引之者证小人甘以壊】子曰君子不以口誉人则民作忠注誉防也音义【誉音余注同防甫升反左传以防为誉】故君子问人之寒则衣之问人之饥则食之称人之美则爵之注皆为有言不可以无实音义【衣于既反食音嗣爲于伪反】国风曰心之忧矣于我归说注欲归其所説忠信之人也音义【说音帨又始锐反注同】疏【正义曰所以前经君子不用虚言故此经眀言当以实其事稍殊故言子曰国风曰心之忧矣于我归说者此曹风蜉蝣之篇刺曹君之诗言曹君好洁其衣服不修政事国将防亡故贤臣之心忧矣说舎也国既防亡于我之身何所归舎此则引诗断章取义不与诗相当言虚华之人心忧矣我今归此所说忠信之人引之者证疾其虚言也注正义曰誉防也者言防可以度量于物凡口誉于人先须忖度亦量之于心故以誉为防也案庄十四年左传云蔡侯防息嬀以语楚子杜注云防誉也防既训为誉誉亦训防郑注以为此解】
　　子曰口惠而实不至怨菑及其身注善言而无信人所恶也音义【菑音灾恶乌路反】是故君子与其有诺责也宁有己怨注已谓不许也言诺而不与其怨大于不许音义【己音以】国风曰言笑晏晏信誓旦旦不思其反反是不思亦已焉哉注此皆相与为昏礼而不终也言始合防言笑和说要誓甚信今不思其本恩之反覆反覆之不思亦已焉哉无如此人何怨之深也音义【晏于谏反信誓本亦作矢誓旦如字字林作亦己音以说音悦反覆反覆并芳服反】疏【正义曰前经眀其言当实此明言若不实则怨及身口恵而实不至者言口施恩恵于人而实行不至人则怨之故言怨菑及其身也是故君子与其有诺责也者诺谓许人之物责谓许而不与而被责若其有物许人不与被责也宁有己怨者已谓休已宁可有初休已不许而被怨许而不与其责大发初不与其责小国风曰言笑晏晏信誓旦旦者卫风氓之萹也妇人被男子所诱在后色衰见弃追恨男子云初时与我言笑晏晏然和悦也信其言誓旦旦然相思恳诚也不思其反者谓今男子不思念其本恩之反覆是男子不思之事如此则无如之何亦己焉哉言恨之甚也引者证许而不与被人所怨也】
　　子曰君子不以色亲人情疏而貌亲在小人则穿窬之盗也与子曰情欲信辞欲巧注巧谓顺而说也音义【穿音川窬范羊朱反徐音豆余音余説音悦】疏【正义曰此眀更申以情行相副故称子曰君子不以色亲人者谓不以虚伪善色诈亲于人也在小人则穿窬之道也与言情疏貌亲而心不慤实恒畏于人譬之于细小人则穿窬之盗也许慎説文云穿窬者外貌为好而内懐奸盗似此情疏貌亲之人外内乖异故云穿窬之盗也与子曰情欲信辞欲巧者既称情疏而貌亲故更眀情貌信实所以重言之也辞欲巧者言君子情貌欲得信实言辞欲得和顺美巧不违逆于理于巧言令色者异也】
　　子言之昔三代眀王皆事天地之神眀无非卜筮之用不敢以其私亵事上帝注言动任卜筮也神眀谓羣神也是故不犯日月不违卜筮注日月谓冬夏至正月及四时也所不违者日与牲尸也音义【夏户嫁反】卜筮不相袭也注袭因也大事则卜小事则筮大事有时日注大事有事于大神有常时常日也小事无时日有筮注有事于小神无常时常日有筮临有事筮之外事用刚日内事用柔日注顺隂阳也阳为外隂为内事之外内别乎四郊音义【别彼列反】不违龟筮子曰牲牷礼乐齐盛是以无害乎鬼神无怨乎百姓注牷犹纯也音义【牷音全纯色也本亦作全注同齐音粢本亦作齍】疏【正义曰此以下至于篇末总眀卜筮之用各随文觧之昔三代眀王者谓夏殷周皆事天地之神眀者谓祭事天地及诸神眀也无非卜筮之用者言皆须卜筮惟九月大享帝于眀堂不用卜也故曲礼下篇云大飨不问卜郑云莫适卜也以其总飨五帝不知主何帝而卜之故不卜矣所以必须卜者不敢以其私亵奉事上帝故皆卜之也子曰牲牷礼乐齐盛是以无害乎鬼神无怨乎百姓者以其事上帝神眀不敢自専皆依卜筮动合于礼故夫子摠更结之牲牷之等礼乐之俦粢盛之实皆不违龟筮是以此等所用无亏于鬼神无见怨于百姓以其无非卜筮之用动顺于礼故也注正义曰冬至谓祭圆丘夏至谓祭方泽正月谓祭感生之帝及四时迎气用四时之吉日也知冬夏及四时皆卜者案大宰云祀五帝帅执事而卜日郑注云五帝谓四郊及眀堂是四郊有卜也大宰又云祀大神祭大示亦如之大神则冬至祭圆丘大示则夏至祭方泽案公羊糓梁鲁郊传云卜三正则知天子郊用夏正亦卜之故知冬夏至正月及四时皆卜日也然眀堂不问卜而注大宰祀五帝卜日云四郊及眀堂者广解五帝所在其实祀眀堂不卜也案周礼祀宗庙亦卜日注不言宗庙者以经云事上帝故惟解祭天之时云不违者日与牲尸者案僖三十一年左传云礼不卜常祀而卜其牲日是有其牲日也案特牲少牢云大夫士筮尸则天子诸侯有卜尸也大事则卜小事则莝者此解经下筮不相袭之事既大事卜小事筮是二者不相因袭也此大事谓征伐出师及廵守也其实是中事对小事为大耳小事则筮者若周礼簭人有九簭筮更筮咸之属是也此与曲礼文同而注异者各随文势也大事有事于大神有常时常日也者既有常时常日而用卜者亦不敢専也故曲礼篇云日而行事则必践之又祭统云虽有眀知之心必进断其志是虽有常日犹用卜也有事至筮之者此经皆论祭祀之事故解小事云有小事于小神其实周礼小事非惟小祀而已既云小事用筮而大卜云凡小事涖卜者彼谓大事中之小事非此之小事也事之外内别乎四郊者先师以为祭天而用辛虽外用柔日祭社用甲虽内用刚日殊别于四郊之祭言用刚柔之日不可与四郊同其余他事今谓事之外内别乎四郊者谓四郊之外为外事若甲午祠兵吉日庚午既差我马之属是也四郊之内为内事若郊之用辛及宗庙少牢用丁亥之属是也故言别于四郊外内别用限别以四郊为限】
　　子曰后稷之祀易富也其辞恭其欲俭其禄及子孙注富之言备也以传世之禄共俭者之祭易备也音义【易以豉反注同传丈専反下同共音恭】诗曰后稷兆祀庶无罪悔以迄于今注兆四郊之祭处也迄至也言祀后稷于郊以配天庶防其无罪悔乎福禄传世乃至于今音义【迄许讫反处昌虑反下建国之处同】疏【正义曰以前经眀不违卜筮动合神眀故此经眀后稷祭祀福流后世以证成其义后稷之祀易富也者富备也后稷乃帝喾之子世有禄位后稷又祭祀恭俭以世禄之饶供俭薄之祭故易丰备也其禄及子孙者以后稷祭祀其辞恭敬其欲节俭神之降福故禄及子孙诗曰后稷兆祀者是大雅生民之萹美成王尊祖配天所以尊后稷配天者以后稷生存之时于四郊之兆域祭祀于天而事皆合礼庶几无罪过悔恨故迄至于今文武之时而王有天下】
　　子曰大人之器威敬注言其用之尊严天子无筮注谓征伐出师若廵守也天子至尊大事皆用卜也春秋传曰先王卜征五年嵗袭其祥音义【守手又反】诸侯有守筮注守筮守国之筮国有事则用之天子道以筮注始将出卜之道有小事则用筮诸侯非其国不以筮卜宅寝室注入他国则不筮不敢问吉凶于人之国也诸侯受封乎天子因国而国惟宫室欲改易者得卜之耳天子不卜处大庙注卜可建国之处吉则宫庙吉可知音义【大音防】子曰君子敬则用祭器注谓朝聘待賔客崇敬不敢用燕器也音义【朝直遥反】是以不废日月不违龟筮以敬事其君长注用龟筮问所贡献也音义【长丁丈反】是以上不凟于民下不亵于上注言上之于下以直则下应之以正不亵慢也音义【应应对之应慢字又作僈武谏反】疏【正义曰以上经明在国内事上帝神眀及国内诸事无非卜筮之用此一节更眀天子诸侯用卜筮有出行之义大人之器威敬者大人谓天子所主之器当威严敬重不可私亵于小事杂用也飨时则用燕则不用也天子无筮天子既尊重于征伐出师若廵守之大事皆用卜无用筮也诸侯有守筮者诸侯卑于天子有守国之筮谓在国居守有事而用筮天子道以筮者天子在国既皆用卜若出行于道路之上临时有小事之时则惟用筮也诸侯非其国不以筮者诸侯降于天子若出行于外非其国境不用筮也以其不敢问吉凶于人之国筮尚不用卜不用可知也卜宅寝室者谓诸侯既受天子所封不敢卜其所建之国以否但建国已后宅及寝室须欲改易者得卜之故曰卜宅寝室天子不卜处大庙者以建国之时总卜其吉不待更卜处大庙所在以其吉可知子曰君子敬则用祭器者犹事稍异于上故更称子曰敬则用祭器者言慎重其大事心有恭敬则用祭器言慎重其事也是以不废日月者总眀朝聘之时依其日月不违龟筮者谓贡献之物必先卜筮而来以敬事其君长者所以朝聘之时必须如此者以恭敬事其君长不敢亵凟故也君谓天子言长者兼诸侯相朝小国之于大国也是以上不凟于民其上为此相敬不亵凟于民言以直道接民下不防于上者谓以正事上不亵慢也注正义曰知征伐出师及廵守者以前云外事用刚日内事用柔日据在国诸事今此云无筮又云天子道以筮又云诸侯非其国不以筮皆据将欲出行及在道之事故知此节以下不与上同是将出行下云天子道以筮此云无筮是未在道也故知征伐出师若廵守欲发时也云天子至尊大事皆用卜也者谓不徒用筮而已兼用卜也此云无筮无徒筮耳不谓全无筮也故簭人云国之大事先簭而后卜出师廵守皆大事者也所引春秋传者襄十三年左传文案襄十一年郑先属于椘今椘弱郑又被晋收属于晋郑使良霄石防告絶于椘椘人执之故谓椘人云先王卜征五年谓将欲廵守预先五年每嵗卜之云嵗袭其祥者袭重也谓嵗嵗恒吉重其吉祥而后始行若不吉则更増修其徳欲令椘修徳引者证廵守须卜也守筮守国之筮者此诸侯守国筮者非寝室改易之属则惟用筮也若寝室亦用卜故下云卜宅寝室然此节皆眀将行及出国之义而云守筮及卜宅寝室及不卜处大庙皆言国中之事者此举国中以眀在外外内相眀也诸侯受封乎天子者此诸侯初受封之时不卜者以天子因先王旧国而今封诸侯不须卜也若天子初建国则卜之故下注云卜可建国之处是不因先王旧国也谓朝聘待賔客崇敬不敢用燕器也者但此章据出行朝聘之事故以朝聘解之则上文非其国不以筮是出外行也其实昏冠亦不用燕器也用祭器也故左传称鲁襄公冠季武子云君冠必以祼享之礼行之以金石之乐节之是用祭器也用龟筮问所贡献也郑以天子无筮以下论出行在外之事故解此不违龟筮谓所问贡献之物也前章云不违龟筮谓在国所卜诸事】


　　礼记注疏卷五十四
　　礼记注疏卷五十四考证
　　表记子言之○方慤曰此篇称子言之者八皆总其大同之略也称子曰者四十五皆别其小异之详也
　　子曰祭极敬○【臣召南】按此当自爲一章刋本误接前文此类甚多
　　笃以不揜注揜犹困廹也○【臣召南】按揜是揜抑之意经言笃实自然辉光不可揜抑注疏之说迂矣
　　以怨报怨则民有所惩○陈澔曰以论语以直报怨以徳报徳之言观之此章恐非夫子之言
</div>
    <div class="pagination">
<a href="礼记注疏_page30.html">上一页</a><span>...</span><a href="礼记注疏_page26.html">26</a><a href="礼记注疏_page27.html">27</a><a href="礼记注疏_page28.html">28</a><a href="礼记注疏_page29.html">29</a><a href="礼记注疏_page30.html">30</a><span class="current-page">31</span><a href="礼记注疏_page32.html">32</a><a href="礼记注疏_page33.html">33</a><a href="礼记注疏_page34.html">34</a><a href="礼记注疏_page35.html">35</a><a href="礼记注疏_page36.html">36</a><a href="礼记注疏_page32.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
