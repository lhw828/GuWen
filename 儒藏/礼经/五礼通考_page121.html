<!DOCTYPE html>
<html>
<head>
    <meta charset="UTF-8">
    <title>五礼通考 - 第 121 页/共 431 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>五礼通考 - 第 121 页/共 431 页</h1>
    <div class="content">　　【陈氏礼书世本曰无句作磬垂作钟书曰垂之竹矢盖叔与无句非二人垂之为工非一技皇氏谓无句叔之别名其说或然考工记磬氏为磬倨句一矩有半其博为一股为二鼔为三三分其股博去一以为鼓博三分其鼔博以其一为之厚葢钟圆中规磬方中矩则倨句一矩有半触其也其博为一股博一律也股为二后长二律也鼓为三前长三律也股非所击也短而博鼓其所击也长而狭郑司农云股磬之上大者鼓其下小者康成云股外面鼔内面则击者为前而在内不击者为后而在外内者在下外者在上其大小长短虽殊而其厚均也黄钟之磬股鼓皆厚二寸则余推此可知矣】
　　蕙田案磬氏所言股鼓长短之制未有分别而曰已上则摩其旁是俾厚者而使之薄矣陈氏乃谓小大长短虽殊而其厚则均葢亦意拟之词耳
　　律吕正义宋林希逸考工记解载赵溥曰作磬依律长短前长三律二尺七寸后长二律一尺八寸此是黄钟特垂之磬其他磬皆依律起度倨句一矩有半者以尺寸论之上边倨句处共四尺五寸则此下边两之间恰有三尺三寸七分半又谓为一为二为三是分作三节算分数博为一谓股阔广一律计九寸股为二谓股长二律计尺八寸鼔为三谓鼔长三
　　律计二尺七寸参分股博去一以为鼓博则鼓广六寸参分鼔博以一为厚则通上下其厚二寸此黄钟磬余皆以律准数贾公彦疏曰凡乐器厚则声清薄则声浊太上是声清故摩使薄薄而广则浊太下是声浊由薄薄不可使厚故摩使短短则形小形小则厚厚则声清宋志载阮逸胡瑗制十二磬股长鼓博皆依律分别长短而又逓加厚薄又宋王洙言周礼注疏磬有大小据此以黄钟为律依法造黄钟特磬正得林钟律声又范镇乐论曰臣所造编磬皆以周官磬氏为法若黄钟股之博四寸五分股九寸鼓一尺三寸五分鼓之博三寸而其厚一寸其一尺三寸五分十二磬各以其律之长而三分损益之此其率也今之十二磬长短厚薄皆不以律而欲求其声不亦逺乎据范镇之论制磬厚薄以律而长短仍以律矣案磬制周礼考工记言之已详奈注者未尽其蕴而制者又未案其理故施于用而未合存诸简而无徴也夫倨句一矩有半者倨之为言曲也礼记注微曲曰倨大曲曰句盖句股之角直为大曲而磬之角钝故微曲而为倨总之凡句与股皆矩也矩之小者为句矩之大者为股句为二分股为三分则股为句之一矩又有半譬如小矩句为一尺八寸则大矩股为二尺七寸句之一尺八寸复加其半九寸非二尺七寸乎下文博为一股为二鼔为三正此意也博为濶广先儒已解之博为一乃一分譬如句为一尺八寸则博为九寸三分其股博去一以为鼔博者言股博为三分则鼔博为二分譬如股博为九寸则鼔博为六寸矣然首言博为一股为二鼔为三则所谓博者未分股博与鼔广也今若以股博为股之半则鼔广复去三分之一母乃太狭若以股博为鼔之半而鼓广为股博之三分之二则体制适合于宜原其故盖因鼔修大于股分县之必偏一侧惟鼔之长者狭而股之短者反广则轻重相称悬之而无偏侧之虑大矩以击而言故谓之鼔而小矩反易名曰股此又见古之句股之名盖未尝分大小也为一为二为三者一分二分三分之谓非一律二律三律之意也黄钟之九寸三之而二尺七寸以为特磬独悬其一可已若编磬十六枚而同悬一簴岂能胜之今取考工记博一股二鼔三之说依律吕损益之法而定制焉一则以黄钟之律为本使各磬大小一制一则案十二律吕上下相生之制而为各磬之厚薄彼鼔大至二尺七寸者为黄钟之特磬矣今若半之为一尺三寸五分则股为九寸鼔博则四寸五分是制似与范镇所论同然范制近代时尺之度而此九寸则宜为古尺之度即今尺之七寸二分九厘也以今尺之度言之则股为七寸二分九厘鼔为一尺零九分三厘五豪股博为五寸四分六厘七豪五丝鼓博则为三寸六分四厘五豪此依黄钟之律而起度如此以此一制为准而十六磬之股博鼔广务使皆同然后较其清浊而度以厚薄焉如考工记三分鼓博以其一为厚则今制之鼔博三寸六分四厘五豪三分之而用其一则为一寸二分一厘五豪然未知此一寸二分一厘五豪之厚为应黄钟之一磬乎抑编磬之一十有六皆同此一制乎在周礼独载此一磬之厚而未眀其清浊适当何声又不识当日审音定制时分音于长短乎抑分音于厚薄乎及试以石音诸器其音每不分于长短而分于厚薄其分于厚薄仍得倍半相应同声而有清浊之分因知石之体坚而取音有其准则矣至于考工记之已上则摩其旁已下则摩其耑之语不过迁就其忽微清浊已耳要之一声之上下不能晰也是以制磬之法既以黄钟之律为之本或用其全或用其半或用其倍以定其股博鼓广之度分而使十六磬大小长短一制然后以黄钟之律定一磬之厚为之准如黄钟今尺度七寸二分九厘则用其十分之一七分二厘九豪以为一磬之厚审其音与黄钟之律相应乃以此度倍之得一寸四分五厘八豪复为一磬之厚审其音必与前七分二厘九豪之磬同声为一音之清浊得此一音之清浊相应乃自清音之磬依律吕三分损益之法上下生之则十二磬之厚薄以次皆得十二磬之厚薄既定乃加二变体之分以为清浊二均七声之准复于十四分内取其最清音四磬之厚而各半之为最浊音四磬之度而十四分内最清二音在所不用于是十六磬之制全爰以配排箫之一十六管而与编钟并列为雅乐焉昔人言磬有二玉磬在堂上石磬在堂下不知古时凡石之美者皆以玉名岂必蓝田夜光竞为华饰哉书云戛击鸣球又云击石拊石总归于金声玉振始终条理而已又乐记云石声磬磬以立辨宋儒谓石声难和石声和则八音无不和矣故诗曰既和且平依我磬声先王所尤重焉至于取材之地载于禹贡徐州则泗滨浮磬梁州则贡璆铁银镂砮磬图书编谓泗滨磬后世以其声下而不和以华原所出易之则雍州之产也延及近世多用灵璧石则仍徐州境也要之不必拘于所出惟期应律谐声以成大乐庶几神人上下涵泳太和而不失古圣人制作之微意焉耳
　　倍夷则之磬【六分零六豪八丝】　　倍南吕之磬【六分四厘八豪】倍无射之磬【六分八厘二豪八丝】　　倍应钟之磬【七分一厘九豪一丝】
　　黄钟之磬【七分二厘九豪】　　　　大吕之磬【七分六厘八豪】
　　太蔟之磬【八分零九豪】　　　　夹钟之磬【八分六厘四豪】姑洗之磬【九分一厘零二丝】　　　仲吕之磬【九分七厘二豪】蕤宾之磬【一寸零二厘四豪】　　　林钟之磬【一寸零六厘四豪】夷则之磬【一寸零七厘八豪七丝】　　南吕之磬【一寸一分五厘二豪】无射之磬【一寸一分一厘三豪六丝】　　应钟之磬【一寸二分九厘六豪】
　　蕙田案以上磬制度
　　书益稷防曰予击石拊石百兽率舞庶尹允谐
　　【蔡传重击曰击轻击曰拊磬有大小故击有轻重　石声最难谐和石声一和则无不和矣】
　　诗小雅鼓钟笙磬同音
　　论语子击磬于卫有荷蒉而过孔氏之门者曰有心哉击磬乎
　　蕙田案以上击拊
　　又案八音之中金石为众音之纲纪孟子所谓金声玉振也而黄钟应钟夹钟林钟皆以律名颂钟笙钟颂磬笙磬各以用别大师所谓十有二律为之度数十有二声为之齐量也金声玉振特悬之钟磬也特悬者包众乐而括始终在堂上者以节歌声书所谓戛击鸣球搏拊琴瑟以咏是也在堂下者以应笙镛书所谓笙镛以间是也颂钟笙钟颂磬笙磬编悬之笙磬也编悬者分堵肆而谐律吕后防之击拊商颂之依声小雅之同音孔子之击磬荷蒉叹有心是也自雅乐失传周景制大钟汉赋称万石而特钟之制紊矣周礼鳬氏为钟不分大小而编钟之制亡矣春秋以玉磬止兵告籴汉武有浮金轻玉之磬而特磬之制紊矣周官磬氏为磬不辨厚薄而编磬之制亡矣唐宋以来所谓定乐制器者但皆泥于注疏之解而不心领神悟考求制作之精宋王洙谓钟磬依律数为大小之制者经典无正文惟郑康成立意言之亦自云假托之法孔疏因而述之据歴代史籍亦无钟磬依律数大小之说其康成頴达等即非身防制作乐器可谓切中其弊盖千百年来一大疑案也我
　　圣祖御定律吕正义考定黄钟真度以为律吕之本制钟准以轻重厚薄之实体中空容积之度分而不分大小形容之别异摩磬则一本周礼磬氏之尺度而知石音不分于长短而分于厚薄准以黄钟之律三分损益上下相生以定诸磬之度分于是十二律吕清浊二均七声之准靡不谐合诚
　　圣主天纵神圣千载一时之防也八音之纲纪于是乎
　　立而始终之条理可考而求矣
　　观承案古乐失传汉唐而下纷然聚讼而雅乐卒不可成说者谓乐经既亡之故愚则谓乐经不亡官具于周礼义存于戴记而歌备于三百篇皆乐之经也所亡者特其谱耳苟能合诸经传记而精考之古乐亦复了了可寻所难者考据虽详而泥于古今之异制雅俗之殊方施之于用而多扞格只成纸上之陈言而已
　　圣祖御纂正义所以髙絶前古者不但声律器数之得其真也妙在案诸索箫管而与五音六律一一配合其实盖即今人所用之器而得古乐之形模轨度则坐而言者即可起而行故能补乐经之亡而收千载已坠之音也
　　右石音之属
　　周礼春官籥章掌土鼓豳籥中春昼击土鼓龡豳诗以逆暑中秋夜迎寒亦如之凡国祈年于田祖龡豳雅击土鼔以乐田畯国祭蜡则龡豳颂击土鼔以息老物【注杜子春云土鼔以瓦为匡以革为两面可击也】
　　礼记礼运蒉桴而土鼔【注蒉读为凷声之误也凷堛也谓抟土为桴也土鼔筑土为鼓也】明堂位土鼓蒉桴伊耆氏之乐也
　　陈氏乐书乐以中声为本土也者于位为中央于气为冲气则以土为鼔以土蒉为桴所以达中声者也伊耆氏之乐所尚者土鼔则中声作焉所击者蒉桴则中声发焉礼之初始诸燔黍捭豚以为食污尊抔饮以为饮然则蒉桴土鼔有不为乐之初乎周官籥章凡逆暑于中春迎寒于中秋祈年于田祖祭蜡以息老物一于击土鼓而已有报本反始之义焉夫岂以声音节奏之末节为哉然土鼓之制洼土而为之故礼运之言土鼔在乎未合土之前与壶氏炮土之鼔异矣杜子春谓以瓦为臯陶以革为面不稽礼运之故也
　　蕙田案以上土鼔
　　易离卦九三不鼔缶而歌
　　诗陈风坎其击缶【传盎谓之缶　疏郭璞曰盎盆也此云击缶则缶是乐器】
　　吕氏春秋帝尧立乃命质为乐质乃效山林谿谷之音以歌乃以麋置缶而鼔之【注质当为防】
　　陈氏礼书尔雅曰盎之谓缶国语曰瓦丝尚宫渑池之会秦王谓赵王击缶李斯曰击瓮扣缶真秦声也盖缶古之乐器秦尚之刘安曰穷乡之社扣瓮拊瓶相和而歌自以为乐亦击缶之类也吕不韦曰尧使以麋置缶而鼓之此不可考也
　　陈氏乐书土音缶立秋之音也古者盎谓之缶则缶之为器中虚而善容外员而善应中声之所自出者也唐尧之时有击壤而歌者因使以麋寘缶而鼓之是以易之盈缶见于比用缶见于坎鼔缶而歌见于离诗之击缶见于宛丘是缶之为乐自唐至周所不易也徐干曰听黄钟之音知击缶之细则缶之乐特其器之细者欤
　　蕙田案以上缶
　　周礼春官小师掌教埙【注埙烧土为之大如雁卵郑司农云埙六孔　疏案广雅云埙象秤锤以土为之六孔故二郑为此解也】
　　瞽蒙掌播埙【注播谓发扬其声　疏皆小师教此瞽蒙令于作乐之时播扬以出声也】笙师掌教龡埙【注教教眂了也】
　　诗小雅何人斯伯氏吹壎
　　尔雅释乐大埙谓之嘂【疏说文云壎乐器名从土熏声埙壎古今字释名云埙喧也声浊喧喧然大埙名嘂孙炎曰音大如呌呼声郭云埙烧土为之大如鵞子锐上平底形如秤锤六孔小者如鸡子周礼小师注云埙烧土为之大如雁卵郑司农亦云六孔是相传为然也世本云暴辛公作埙苏成公作篪谯周古史云古有埙箎尚矣周幽王时暴辛公善埙苏成公善篪记者因以为作谬矣世本之谬信如周言其云蘓公暴公所善亦未知所出盖以诗小雅云伯氏吹壎仲氏吹篪蘓公刺暴公也故致斯谬】
　　白虎通壎坎音也壎在十一月壎之为言勳也阳气于黄泉之下勳蒸而萌一说埙在西南方
　　风俗通谨案世本暴辛公作埙诗云天之诱民如埙如篪埙烧土也围五寸半长三寸半有四孔其二通凡为六孔
　　陈氏礼书广雅云埙象秤锤以土为之六孔郑司农释周礼郭璞释尔雅其説皆然郭璞又谓锐上平底大者如鹅子小者如鸡子盖埙之大小不同而同于六孔【唐乐志曰壎曛也立秋之音万物将曛黄也旧图大埙谓之雅埙小者谓之颂埙然埙土也土位在坤而时立秋则唐志之说是而白虎通之说非矣】
　　陈氏乐书埙之为器立秋之音也平底六孔水之数也中虚上锐如秤锤然火之形也埙以水火相合而后成器亦以水火相和而后成声故大者声合黄钟大吕小者声合太簇夹钟一要宿中声之和而已尔雅大埙谓之嘂以其六孔交鸣而喧哗故也埙又作壎者金方而土圆水平而火锐一从熏火也其彻为黒则水而已从圆则土之形圆故也或谓埙青之气阳气始起万物暄动据水土而萌始于十一月成于立春象万物萌出于土中是主土王四季非主正位六月而言亦一说也
　　律吕正义八音之乐土居其一古有土鼔及缶今惟有壎周礼小师职作埙注大者谓之雅埙小者谓之颂埙凡六孔上一前三后二寳庆府学校志云围五寸半长三寸四分上尖底平大者如鹅子髙三寸六分六孔上一前二后三上孔平吹为太簇以四字应下五孔皆闭向上稍仰为黄钟以合字应下五孔亦不开左手中指与食指二孔为仲吕以上字应凡吹上字止开此孔余皆闭右手食指孔并左手二孔俱开为林钟以尺字应凡吹尺字止开此三孔余皆闭后二孔左手大指孔为南吕以工字应凡吹工字此孔与前三孔俱开余皆闭右手大指孔黄钟清律以六字应凡吹六字前后各孔俱开以两手无名指小指托其底轻用气以取声此取声字之法大槩有五声而无二变今礼部太常所用壎外髙二寸五分余中空内髙止二寸二分余外围七寸少歉其内围亦不过五寸四五分前三孔上二下一下一近底上二平开相离五分余后二孔一与前上二孔相对一比前下一孔稍髙审其音五孔生声皆不能分上下询之乐工则曰与羣乐共奏俯仰迁就以取相合盖古圣人定八音之器以和声律莫不有体而施于用今欲定壎之制亦惟以律吕准其度数而已依风俗通所载围五寸半长三寸半如法求径则得一寸七分五厘其中空容积则得五千六百一十四分有余依宝庆志所载围五寸半髙三寸六分如法求积则得五千七百七十五分此二制以黄钟之积计之大槩皆一十三倍有余然髙三寸五六分而径止一寸七分五厘则形体太长而细依时用壎之内髙二寸二分内围五寸五分如法求积得四千零一十五分六百二十五厘比之黄钟之积则九倍有余其内髙二寸二分而径一寸七分五厘则形体长短庶为合宜但孔之髙下未案律度故生声不得晰耳夫管籥诸音全系中空容积之度分初无预乎管体之厚薄壎虽土乐而生声亦如管籥之含气其要亦在中空容积之度分而无与乎外体之厚薄也案风俗通宝庆志所载壎制其内髙三寸五分上下谓古尺度则为今尺之二寸九分上下若谓今尺之三寸五分则与半黄钟之度为近时用壎内髙二寸二分上下则与半夷则南吕相和之度为近如以半黄钟之三寸六分四厘五豪之数为内髙则中空容积必得三十二倍黄钟之积为体其形制始合于宜以二寸九分之数为内髙则中空容积必得一十六倍黄钟之积为体其形制始合于宜以半夷则南吕相和之二寸二分一厘之数为内髙则中空容积必得八倍黄钟之积为体其形制始合于宜以三十二倍黄钟之积为制内髙三寸六分四厘五豪则内径得二寸六分八厘六豪以一十六倍黄钟之积为制内髙二寸九分一厘六豪则内径得二寸一分二厘四豪以八倍黄钟之积为制内髙二寸二分一厘七豪则内径得一寸七分二厘二豪然此径与髙所成体实为撱圆形而壎之制上锐下濶底平与撱圆微异故取中径之三分之二为底径而中径居内髙之三分之一【自下命之也】减其上半体之分以益下以羡补不足则形制成而积无遗矣至于取音一以中髙为准依三分损益之法而前后设孔焉其开孔固以中髙为准而壎体用律吕之半为最短如诸孔皆开于中线则相隔甚近不能容指故离中线而左右分之使参差相错手指得以案抑此又古人制作精微之意也是故全体之声出自顶口应某律为某字自顶口至底前后各设一线为中界前三孔最下一分案某律某吕相和之度于线中界设之为第一孔应某律为某字次第二分案某律某吕相和之度偏左设之为第二孔应某律为某字又次第三分案某律某吕相和之度偏右设之为第三孔应某律为某字此前三孔之分也后二孔之下一孔为第四分案某律某吕相和之度偏左设之为第四孔应某律为某字其上一孔为第五分按某律某吕相和之度偏右设之为第五孔应某律为某字此后二孔之分也五孔之分前后左右实自下而渐上自远而及近故生声有序而髙下分明得以应律吕而为用焉考壎之制虽为三种而八倍黄钟之壎全体所得声字适应黄钟之宫故定为雅乐所用而名之曰黄钟壎其协大吕一均者则用七倍黄钟之积为体而诸孔损益之法乃以黄钟八分之七同形管之律吕相和之分准其度盖黄钟八分之七之管实与大吕相应故因以立制而名之曰大吕壎要之乐以取声为要而取声以立体为先壎之为器其形质虽与竹音诸乐不同然以黄钟之积求之而立体生声莫不合于律吕之度焉黄钟之分定则太和之理得故凡所以谐八音而成众器者皆有所准也
　　黄钟壎以八倍黄钟之积为体其诸孔之度即用正黄钟所生律吕之分其内髙则半夷则半南吕相和之分为二寸二分一厘七豪其大径一寸七分二厘二豪居内髙之三分之一底径一寸一分四厘八豪其顶孔所生之音应黄钟之律宫声工字是为此壎全体之声字焉其半无射半应钟相和之分一寸九分七厘一豪设孔应姑洗之律角声六字为前三孔之居中第一孔焉其黄钟大吕相和之四分之一一寸七分六厘四豪设孔应蕤賔之律变征五字为前三孔之居左第二孔焉其太簇夹钟相和之四分之一一寸五分六厘八豪设孔应夷则之律征声乙字为前三孔之居右第三孔焉其姑洗仲吕相和之四分之一一寸三分九厘四豪计其序宜应无射之律为上字今设孔比无射之律低半音其蕤賔林钟相和之四分之一一寸二分四厘七豪设孔又比无射之律髙半音爰以此二分相并折中得一寸三分二厘设孔乃应无射之羽声上字为后二孔之居左第四孔焉其次夷则南吕相和之四分之一为通体之半设孔比半黄钟之律变宫尺字低半音其无射应钟相和之四分之一为第一孔之半设孔乃应半黄钟之律变宫尺字为后二孔之居右第五孔焉较其正半之分则六字之半应尺字为下三音盖最下第一与最上第五为正半之分而半比正下三音亦如管籥诸器半体以上半分比正分递下三音之理也至此五孔巳毕独遗应太簇之律为凡字者而以顶孔应黄钟之律为工字者代之此黄钟壎之各孔分也
　　大吕壎以七倍黄钟之积为体其诸孔之度即用黄钟八分之七同形管所生律吕之分其内髙则半夷则半南吕相和之分为二寸一分二厘其大径一寸六分四厘七豪底径一寸零九厘八豪其顶孔所生之音应大吕之吕清宫髙工字是为此壎全体之声字焉其半无射半应钟相和之分一寸八分八厘五豪设孔应仲吕之吕清角髙六字为前三孔之居中第一孔焉其黄钟大吕相和之四分之一一寸六分八厘七豪设孔应林钟之吕清变征髙五字为前三孔之居左第二孔焉其太簇夹钟相和之四分之一一寸四分九厘九豪设孔应南吕之吕清征髙乙字为前三孔之居右第三孔焉其姑洗仲吕相和之四分之一一寸三分三厘三豪计其序宜应应钟之吕为髙上字今设孔比应钟之吕低半音其蕤宾林钟相和之四分之一一寸一分九厘三豪设孔又比应钟之吕髙半音爰以此二分相并折中得一寸二分六厘三豪设孔乃应应钟之吕清羽髙上字为后二孔之居左第四孔焉其次夷则南吕相和之四分之一为通体之半设孔比半大吕之吕清变宫髙尺字低半音其无射应钟相和之四分之一为第一孔之半设孔乃应半大吕之吕清变宫髙尺字为后二孔之居右第五孔焉较其正半之分则髙六字之半应髙尺字亦为下三音矣至此五孔已毕独遗应夹钟之吕为髙凡字者而以顶孔应大吕之吕为髙工字者代之此大吕壎之各孔分也壎之用于雅乐止取五声而无二变其体亦止得六声而不能备七声之全至于旋宫转调则以最近一音借用之或随调而另制一体此所以有雅壎颂壎大小之别也
　　右土音之属
　　周礼地官鼔人掌教六鼔四金之音声以节声乐以和军旅以正田役教为鼔而辨其声用【注教为鼔教击鼓者大小之数又别其声所用之事】
　　【郑氏锷曰能知声者或不能为器能制器者或未必能知声鼔人知声者也韗人为鼔者也为鼔者大小长短傥不中度则知声者欲其声不爽可得哉故上言教击鼔之法此言教为鼔而用之之法然则教为鼓者教韗人为之先儒谓教击鼓者大小之数则失之矣】
　　以雷鼔鼔神祀【注雷鼔八面鼔也神祀祀天神也疏郑知雷鼔八面鼔者虽无正文案韗人为皋陶有晋鼔鼖鼔皋鼔三者非祭祀之鼓皆两面则路鼔祭宗庙宜四面灵鼔祭地祗尊于宗庙宜六面雷鼔祀天神又尊于地祗宜八面故知义然也】以灵鼔鼔社祭【注灵鼔六面鼔也社祭祭地祗也疏社是五土之总神是地之次祀故举社以表地祗其实地之大小之祭皆用灵鼔也】以路鼔鼔鬼享【注路鼔四面鼔也鬼享享宗庙也】
　　秋官防氏为阱擭以攻猛兽以灵鼔敺之【注灵鼓六面鼔】夏官大司马中春教振旅王执路鼓
　　太仆建路鼓于大寝之门外而掌其政
　　陈氏礼书靁天声也靁鼓鼓神祀而救日月亦天事也古人救日月则诏王鼔先儒以为鼔用靁鼔是也灵地德也灵鼔鼔社祭而攻猛兽亦地事也防氏攻猛兽以灵鼔敺之是也路鼔鼔鬼享而田猎达穷者与遽令亦用之司马振旅王执路鼓太仆建路鼔于大寝之门外以待达穷者与遽令是也
　　蕙田案以上雷鼓灵鼔路鼔
　　诗大雅灵台贲鼔维镛【传贲大鼔也　疏贲大也故谓大鼔为贲鼔冬官韗人注大鼓谓之鼖是也】
　　书顾命大贝贲鼓
　　周礼地官鼔人以鼖鼓鼓军事【注大鼔谓之鼖鼔长八尺　疏云大鼔谓之鼖是训鼔为大此惟两面而已而称大者此不对路鼔已上以其长八尺直对晋鼓六尺六寸者为大耳】夏官大司马中春教振旅诸侯执鼖鼔
　　尔雅释乐大鼓谓之鼖【注鼖长八尺】
　　陈氏乐书鼔之小者谓之应大者谓之鼖司马法千人之师执鼙万人之师执大鼔则所谓鼖鼔者大鼓而已鼖鼔鼓军事则昼以进兵之鼔非夜以警众之鼜也郑氏以鼜为鼖误矣凡此非特用之以和军旅虽节声乐亦用之故诗言鼖鼔维镛以文王能作大事考大功作乐以象其成也鼖鼔路鼔皆谓之大者路者人道之大鼖者人事之大国之大事在祀与戎故鬼享以路军事以鼖
　　周礼地官鼔人以鼛鼔鼔役事【注鼛鼔长丈二尺】
　　诗小雅鼔钟鼔钟伐鼛【注鼛大鼔也　疏鼛即皋也古今字异耳】
　　大雅绵鼛鼔弗胜
　　陈氏礼书鼛鼓倨句磬折则皋鼔中髙而两端下矣陈氏乐书鼖鼓以贲为义鼛鼔以皋为义诗曰鹤鸣于九皋传曰下湿皋则皋者下湿之地其土润以缓欲舞之缓谓之皋舞欲役之缓谓之皋鼔春秋传曰鲁人之皋诗曰鼛鼓弗胜又曰鼓钟伐鼛盖鼛鼓所以鼓役事也文王说以使民虽以鼛鼓节之使缓而民各致其功而不止虽鼛鼓有所弗胜也幽王拂民而役之虽伐鼛不足使之劝功适以劳之而已此诗人所以美文王于绵刺幽王于鼔钟也冯元谓鼛鼓长寻有四尺不容有流苏笋虡之饰而聂崇义三礼图有之盖失之矣
　　周礼地官鼓人以晋鼔鼔金奏【注晋鼓长六尺六寸金奏谓乐作击编钟　疏郑唯言编钟据磬师而言其实不编者亦以晋鼔和之】
　　【郑氏锷曰金奏者西方之声阴之属也阴以退为主阳气导之乃进晋进也以进为义故宜用以鼔金奏】
　　夏官大司马中春教振旅军将执晋鼔
　　陈氏礼书考工记韗人为皋陶长六尺有六寸先儒以为晋鼓其言是也鼓人之六鼓有靁鼓灵鼓路鼔鼖鼓晋鼔皋鼓而路鼓以上不特左右两端面而已鼖鼔不特长六尺六寸而已则长六尺六寸左右端广六寸其为晋鼓可知鼔人以晋鼓鼔金奏镈师掌金奏之鼔钟师以鼓奏九夏此所以为悬鼔也然司马春振旅军将执晋鼓吴与越战载常建鼓韦昭曰将军执晋鼓晋鼔建谓为楹而植之盖晋鼓建之于军犹路鼔建之于寝非此则不建矣
　　蕙田案以上鼖鼓鼛鼓晋鼓
　　礼记明堂位夏后氏之鼓足【注足谓四足也】
　　陈氏礼书鼓其声象雷其大象天其于乐象君故凡鼓瑟鼓琴鼓钟鼔簧鼓缶皆谓之鼓以五音非鼔不节也明堂位曰夏后氏之鼔足郑康成曰足谓四足考之于礼夏后氏尚黒商尚白周尚赤则三代鼔色可知矣春秋之时楚伯棼射王鼓跗然则兵车之鼓亦有足与
　　殷楹鼓【注楹为之柱贯中上出也】
　　仪礼大射仪建鼔在阼阶西南鼓【注建犹树也以木贯而载之树之跗也南鼔谓所伐面也　疏案明堂位云殷楹鼓注云楹为之柱贯中上出也此云以木贯而载之则为之柱贯中上出一也周人县鼓今言建鼔则殷法也主于射畧于乐故用先代鼔】
　　西阶之西一建鼓在其南东鼓一建鼔在西阶之东南面
　　陈氏礼书商颂曰置我鞉鼔明堂位曰商之楹鼓礼公执桓圭诸侯之有桓楹郑氏释周礼曰双植谓之桓释礼记曰四植谓之桓则桓楹四棱圭之所显者双棱而已楹鼔盖为一楹而四棱焉贯鼓于其端周礼大仆建路鼔于大寝之门外仪礼大射建鼔在阼阶西南鼓则其所建楹也庄子曰负建鼓以求亡子建鼔可负则以楹贯之可知【魏晋以后复商制而树之谓之建鼔隋志又栖翔鹭于其上或曰鹄也取其声逺闻也或曰鹭鼓精也越王勾践建大路于康宫之端门有双鹭咏之而去此其象也或曰诗云振振鹭鹭于飞鼓咽咽醉言归后世怨周之衰故饰鼔以鹭欲其风流存焉国朝防唐制其髙六尺六寸中植以柱设重斗方盖蒙以朱网张以绛紫绣罗四角六龙竿皆衔流蘓璧璜五采羽为饰竿首亦为翔鹭傍又挟二小鼓左曰鞞右曰应然诗言应田县鼓则周制王之应田在悬鼔之侧不在建鼔傍矣】
　　礼记明堂位周县鼓【注县县之簨虡也周颂曰应朄县鼔】
　　礼器县鼔在西【注礼乐之器尊西也】
　　诗颂有瞽应田县鼔【传县鼔周鼔　疏明堂位云周人悬鼔是周法鼓始在悬故云悬鼓周鼔】陈氏乐书鼔之制始于伊耆氏少昊氏夏后氏加四足谓之足鼓商人贯之以柱谓之楹鼔周人县而击之谓之县鼔而周官鼓人晋鼔鼔金奏钟师以鼔奏九夏所谓县鼔也礼曰县鼔在西应鼔在东诗曰应田县鼓则县鼓周人所造之器始作乐而合乎祖者也以应鼔为和终之乐则县鼔其倡始之鼔欤盖宫县设之四隅轩县设之三隅判县设之东西李照谓西北隅之鼔合应钟黄钟大吕之声东北隅之鼔合太簇夹钟姑洗之声东南隅之鼓合仲吕蕤宾林钟之声西南隅之鼓合夷则南吕无射之声依月均而考击之于义或然
　　周礼考工记韗人为皋陶【注郑司农云韗书或为皋陶鼔木也谓者以皋陶名官也则陶字从革】长六尺有六寸左右端广六寸中尺厚三寸【注版中广头狭为穹隆也郑司农云谓鼔木一判者其两端广六寸而其中央广尺也如此乃得有腹】穹者三之一【注郑司农云穹读为志无空邪之空谓鼔木腹穹窿者居鼔三之一也谓穹读如穹苍之穹穹隆者居鼔面三分之一则其鼔四尺者版穹一尺三寸三分寸之一也倍之为二尺六寸三分寸之二加鼔四尺穹之径六尺六寸三分寸之二也此鼔合二十版】上三正【注郑司农云谓两头一平中央一平也谓三读当为参正直也参直者穹上一直两端又直各居二尺二寸不弧曲也此鼔两面以六鼓差之贾侍中云晋鼔大而短近晋鼔也以晋鼓鼔金奏】鼔长八尺鼔四尺中围加三之一谓之鼖鼓【注中围加三之一者加于面之围以三分之一也面四尺其围十二尺加以三分一四尺则中围十六尺径五尺三寸三分寸之一也今亦合二十版则版穹六寸三分寸之二耳大鼔谓之鼖以鼖鼔鼓军事郑司农云鼔四尺谓革所蒙者广四尺】为皋鼓长寻有四尺鼔四尺倨句磬折【注以皋鼔鼔役亊磬折中曲之不参正也中围与鼖鼔同以磬折为异】凡冒鼓必以啓蛰之日【注啓蛰孟春之中也蛰虫始闻雷声而动鼓所取象也冐蒙鼔以革】良鼔瑕如积环【注革调急也　疏瑕与环皆谓漆之文理谓革调急故然若急而不调则不得然也】鼔大而短则其声疾而短闻鼔小而长则其声舒而逺闻
　　易通卦验冬至鼔用马革圆径八尺一寸夏至鼔用牛皮圆径五尺一寸
　　荀子声乐之象鼔大丽鼔其乐之君耶故鼔似天白虎通鼓震音烦气也万物愤懑震动而生雷以动之温以暖之风以散之雨以濡之奋至德之声感和平之气也同声相应同气相求其本乃在万物之始耶故谓鼔也
　　风俗通案易称鼔之以雷霆圣人则之不知谁所作也鼓者郭也春分之音也物郭皮甲而出故谓之鼔陈氏乐书雷积阳气而后成声虫待雷声而后啓蛰先王之为鼔其冒之也必以啓蛰之日其伐之也必为冬至之音盖冬至之节五阴用事而一阳复焉啓蛰之日三阴用事而三阳泰焉以一阳之器冒于三阳之时其声象雷其形象天其于乐象君故凡鼔琴瑟鼔钟鼓磬鼓柷鼔敔鼔簧鼔缶皆谓之鼔以鼓无当于五声五声不得不和故也传曰鼓所以检乐为羣音之长是鼔为五声之君五声又以中声为君故鼔大而短则其声疾而短闻小而长则其声舒而逺闻然则大而不短小而不长则其声必适舒疾之节其闻必适短逺之一防归中声而已以之祀天神曰雷以之祭地祗曰灵以之享人鬼曰路鼓军事则为鼖鼓役事则为鼛鼓金奏则为晋以至引之而为朄应之而为应始之而为朔警之而为鼜执之而为提卑之而为鼙兆之而为鼗其所以和之节之止之通之又不过錞铙镯铎焉然则先王之为乐也节矣
　　蕙田案以上鼔制度
　　仪礼大射仪朔鼙在其北【注朔始也奏乐先击西鼙乐为宾所由来也先击朔鼙应鼙应之】
　　周礼春官大师下管播乐器令奏鼔朄【注郑司农云朄小鼓也先击小鼔乃击大鼔小鼓为大鼓先引故曰朄朄读为导引之引谓鼔朄犹言击朄】
　　小师凡小祭祀小乐事鼔朄　下管击应鼔【注应鼙也应与朄及朔皆小鼔也其所用别未闻】
　　【王氏昭禹曰应鼙为朄鼓之和朄鼓为应鼙之引】
　　礼记礼器应鼓在东【注小鼔谓之应】
　　仪礼大射仪应鼙在其东南鼓【注应鼙应朔鼙也】
　　尔雅释乐大鼔谓之鼖小者谓之应【疏李廵云小者音声相承故曰应也孙炎云和应大鼓也】
　　周礼春官钟师掌鼙鼔缦乐【注作缦乐击鼙以和之疏此官主击鼙于磬师作缦乐则钟师击鼙以和之】
　　夏官大司马中春教振旅【旅师执鼙】
　　礼记投壶鼔○口【注圜者击鼙方者击鼔　音义鼙其声下其音榻榻然鼓其声髙其音镗镗然】
　　陈氏礼书鼙【应鼔号应鼙朔鼓号朔鼙】周礼大师大祭祀下管播乐器令奏鼔朄小师大祭祀下管击应鼔小祭祀小乐事鼔朄仪礼大射建鼔在阼阶西南鼔应鼙在其东南鼔西阶之西【颂磬东面其南钟其南镈皆南陈一建鼔在其南东鼔朔鼙在其北一建鼓在西阶之东南面】诗曰应田县鼔先儒以诗之田为朄朄小鼓应应鼙也尔雅曰大鼔谓之鼖小鼔谓之应然则大祭祀皆鼔朄击应大射有朔鼙应鼙诗又以应配朄则朔鼙乃朄鼓也以其引鼓焉故曰朄以其始鼓焉故曰朔是以仪礼有朔无朄周礼有朄无朔犹仪礼之酒周礼之明水其实一也郑氏以应与朄
　　及朔为三鼔恐不然也大射建鼔南鼔应鼔亦南鼔而居其东建鼔东鼔朔鼙亦东鼔而居其北则鼙与鼔比建而鼙常在其左矣朔作而应应之朔在西应在东则凡乐之奏常先西矣
　　陈氏乐书鼙卑者所鼔也故周人论司马所执五鼔推而上之王执路鼔鼔之尤大者也推而下之旅师执鼙鼔之尤小者也尊者执大卑者执小上下之分也司马法曰万人之师执大鼔千人之师执鼙仪礼大射应鼙在阼阶西建鼔之东朔鼙在西阶西建鼔之北鼙与鼔其声皆以讙为主及比建而用之则鼙常在其左矣古之奏乐先击西朔而东鼙应之是朔鼙倡始者也应鼙和终者也礼图谓商人加左鞞右应为众乐之节盖不考仪礼左应右朔之过也鼙或鼓在卑上于鼔为卑故也或革在卑右以其上革故也
　　蕙田案以上朔鼙朄应鼓应鼙鼙
　　诗大雅灵台鼍鼔逢逢
　　书征瞽奏鼔
　　周礼春官大司乐王大食三侑皆令奏钟鼔
　　乐师凡国之小事令奏钟鼔　飨食诸侯令奏钟鼔乐出入令奏钟鼓
　　眡了宾射皆奏其钟鼔
　　鼓人救日月则诏王鼔
　　礼记学记鼔无当于五声五声弗得不和
　　乐记鼔鼙之声讙讙以立动动以进众君子聼鼔鼙之声则思将帅之臣
　　律吕正义礼记曰鼓无当于五声五声弗得不和故革与木居于八音之末又曰鼓鼙之声讙讙以立动动以进众君子聼鼔鼙之声则思将帅之臣是革音最大为众乐之长非他器婉转悠扬者比但考其形制昔人之说往往不同通鉴外纪黄帝命岐伯作鼔通礼义纂黄帝制鼔鼙以当雷霆盖伐蚩尤也自是伊耆氏之土鼓夏后氏之足鼓殷之楹鼓周之县鼓制虽不同而取声则一周礼地官鼓人掌教六鼓四金之音声以节音乐以和军旅以正田役教为鼔而辨其声用以雷鼔鼔神祀以灵鼔鼔社祭以路鼔鼔鬼享以鼖鼓鼓军事以鼛鼓鼓役事以晋鼔鼔金奏以金錞和鼓以金镯节鼓以金铙止鼔以金铎通鼔凡祭祀百物之神鼓兵舞帗舞者凡军旅夜鼓鼜军动则鼓其众田役亦如之案周礼秋官防氏灵鼓以攻猛兽夏官太仆建路鼓以达穷者与遽令又地官鼔人疏雷鼔以救日月观此则三鼔不独祭祀用之而已诗曰鼖鼔维镛非止军事也又曰鼔钟伐鼛非止役事也夏官司马中春教振旅军将执晋鼔亦非止金奏也然则鼔人所职特载其用之大者而已周礼注雷鼔八面路鼓四面若言一鼔而有八面六面四面之形旧图说从之其所谓八面六面四面者盖一制而数不同犹今仪仗花腔鼔二十四面杖鼓十二面之类也又周礼注鼖鼔长八尺鼛鼓长丈二尺晋鼓长六尺六寸考工记韗人为皋陶长六尺有六寸左右端广六寸中尺厚三寸穹者三之一上三正鼔长八尺鼔四尺中围加三之一谓之鼖鼔为皋鼔长寻有四尺鼔四尺倨句磬折凡冒鼔必以啓蛰之日良鼔瑕如积环鼓大而短则其声疾而短闻鼓小而长则其声舒而逺闻所谓皋陶者鼔之木腔也长六尺有六寸者举晋鼓之度以例其余也左右端广六寸者木版两头各广六寸周二十版则围丈有二尺而面径四尺也中尺厚三寸者版之中幅广一尺合得鼔之腰围二丈而空径六尺有竒版中幅厚三寸渐杀而两端二寸可知也穹者三之一者申言鼔腰中径之数以鼓面径四尺而三分之得一尺三寸三分零各加于面径之两旁为腰围之径六尺六寸有竒也上三正者言两端与中腰三处立尺度之正数为诸鼓定式晋鼓鼖鼓皋鼔长短虽不同而围径皆同也以上晋鼔之制也鼓长八尺者版两端相距也鼓四尺者即面径也中围加三之一者即腰穹之径六尺六寸有竒也谓之鼖鼓以上鼖鼔之制也为皋鼓以下皋鼓之制也【即鼛鼔】长寻有四尺者两面相距丈二尺也鼔四尺者面径同前也倨句磬折者倨句渐杀如磬股之折也凡冒鼔必以啓蛰之日者象雷发声也良鼓瑕如积环者鼓之中腰广而两端狭木腔众幅辐凑其缝如积环也鼔大而短则其声疾而短闻者晋鼔之类是也鼔小而长则其声舒而逺闻者朔鞞之类是也此举晋鼓鼖鼓皋鼓为例大而雷鼓灵鼓小而鼙鼔鼗鼓可类推矣至朔鞞长二尺大面径一尺小径七寸一名朄鼔一名县鼔一名相鼓县于建鼔之西有应鞞长尺四寸大面径一尺小径五寸一名应鼔亦曰鞞县于建鼓之东盖鼓大而鞞小击之以相济为髙下抑扬之节今小戴礼投壶篇有鲁鼓薛鼔之图圆者击鼙方者击鼔即其制也后世槩从简畧不别设鞞直于鼓之边旁假借取声而已他若羯鼓腰鼓铜鼓石鼓之类或踵事増设或殊方异俗或因地施用殆非雅乐之遗故不足以列诸八音之器要之鼓腔大者声大鼓腔小者声小革之生声又在紧慢且尤关于燥湿革遇燥而声遇湿而声浊所以声音之清浊于鼓体之中最为难定盖革木一声非如丝竹诸器可细案以律吕之度止取为众音之节奏故礼曰鼔无当于五声五声弗得不和是也
</div>
    <div class="pagination">
<a href="五礼通考_page120.html">上一页</a><span>...</span><a href="五礼通考_page116.html">116</a><a href="五礼通考_page117.html">117</a><a href="五礼通考_page118.html">118</a><a href="五礼通考_page119.html">119</a><a href="五礼通考_page120.html">120</a><span class="current-page">121</span><a href="五礼通考_page122.html">122</a><a href="五礼通考_page123.html">123</a><a href="五礼通考_page124.html">124</a><a href="五礼通考_page125.html">125</a><a href="五礼通考_page126.html">126</a><span>...</span><a href="五礼通考_page122.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
