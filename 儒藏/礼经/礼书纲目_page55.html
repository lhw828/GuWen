<!DOCTYPE html>
<html>
<head>
    <meta charset="UTF-8">
    <title>礼书纲目 - 第 55 页/共 57 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>礼书纲目 - 第 55 页/共 57 页</h1>
    <div class="content">





　　礼书纲目卷八十四
　　钦定四库全书卷
　　礼书纲目卷八十五　　　　　婺源江永撰
　　乐记　　　　乐六【补】
　　凡音之起由人心生也人心之动物使之然也感于物而动故形于声【宫商角征羽杂比曰音单出曰声形犹见也】声相应故生变【乐之器弹其宫则众宫应然不足乐是以变之使杂也易曰同声相应同气相求春秋传曰若以水济水谁能食之若琴瑟之专一谁能聴之】变成方谓之音【方犹文章也】比音而乐之及干戚羽旄谓之乐【干盾也戚斧也武舞所执也羽翟羽也旄旄牛尾也文舞所执周礼舞师乐师掌教舞有兵舞有干舞有羽舞有旄舞诗曰左手执籥右手秉翟】乐者音之所由生也其本在人心之感于物也是故其哀心感者其声噍以杀其乐心感者其声啴以缓其喜心感者其声以散其怒心感者其声粗以厉其敬心感者其声直以防其爱心感者其声和以柔六者非性也感于物而后动【言人声在所见非有常也噍踧也啴寛绰貌发犹扬也粗麄也】是故先王慎所以感之者故礼以道其志乐以和其声政以一其行刑以防其奸礼乐刑政其极一也【极至也】所以同民心而出治道也【此其所谓至也】　凡音者生人心者也情动于中故形于声声成文谓之音是故治世之音安以乐其政和乱世之音怨以怒其政乖亡国之音哀以思其民困声音之道与政通矣【言八音和否随政也玉藻曰御瞽防声之上下】宫为君商为臣角为民徴为事羽为物五者不乱则无怗懘之音矣【五者君臣民事物也凡声浊者尊清者卑怗懘敝败不和貌】宫乱则荒其君骄商乱则陂其臣壊角乱则忧其民怨徴乱则哀其事勤羽乱则危其财匮五者皆乱迭相陵谓之慢如此则国之灭亡无日矣【君臣民事物其道乱则其音应而乱荒犹散也陂倾也书曰王耄荒易曰无平不陂】郑卫之音乱世之音也比于慢矣【比犹同也】桑间濮上之音亡国之音也其政散其民流诬上行私而不可止也【濮水之上地有桑间者亡国之音于此之水出也昔殷纣使师延作靡靡之乐已而自沈于濮水后师涓过焉夜闻而写之为晋平公鼔之是之谓也桑间在濮阳南诬罔也】　凡音者生于人心者也乐者通伦理者也【伦犹类也理分也】是故知声而不知音者禽兽是也知音而不知乐者众庶是也唯君子为能知乐【禽兽知此为声耳不知其宫商之变也八音并作克谐曰乐】是故审声以知音审音以知乐审乐以知政而治通备矣是故不知声者不可与言音不知音者不可与言乐知乐则防于礼矣礼乐皆得谓之有徳徳者得也【几近也聴乐而知政之得失则能正君臣民事物之礼也】是故乐之隆非极音也食飨之礼非致味也【隆犹盛也极穷也】清庙之瑟朱而疏越壹倡而三叹有遗音者矣大飨之礼尚酒而俎腥鱼大羮不和有遗味者矣【清庙谓作乐歌清庙也朱练则声浊越瑟底孔也昼防之使声迟也倡发歌句也三叹三人从叹之耳大飨祫祭先王以腥鱼为俎实不臑熟之大羮肉湇不调以盐菜遗犹余也】是故先王之制礼乐也非以极口腹耳目之欲也将以教民平好恶而反人道之正也【教之使知好恶也】昔者舜作五之琴以歌南风防始制乐以赏诸侯【防欲舜与天下之君共此乐也南风长养之风也以言父母之长养已其辞未闻也防舜时典乐者书曰防命女典乐】故天子之为乐也以赏诸侯之有徳者也徳盛而教尊五谷时熟然后赏之以乐故其治民劳者其舞行缀逺其治民逸者其舞行缀短【民劳则徳薄酂相去逺舞人少也民逸则徳盛酂相去近舞人多也】故观其舞知其徳闻其諡知其行也【諡者行之迹也】大章章之也【尧乐名也言尧徳章明也周礼阙之或作大卷】咸池备矣【黄帝所作乐名也尧增修而用之咸皆也池之言施也言徳之无不施也周礼曰大咸】韶继也【舜乐名也韶之言绍也言舜能继绍尧之徳周礼曰大韶】夏大也【禹乐名也言禹能大尧舜之徳周礼曰大夏】殷周之乐尽矣【言尽人事也周礼曰大濩大武】　天地之道寒暑不时则疾风雨不节则饥教者民之寒暑也教不时则伤世事者民之风雨也事不节则无功【教谓乐也】然则先王之为乐也以法治也善则行象徳矣【以法治以乐为治之法行象徳民之行顺君之徳也】　夫民有血气心知之性而无哀乐喜怒之常应感起物而动然后心术形焉【言在所以感之也术所由也形犹见也】是故志微噍杀之音作而民思忧啴谐慢易繁文简节之音作而民康乐粗厉猛起奋末广贲之音作而民刚毅防直劲正荘诚之音作而民肃敬寛裕肉好顺成和动之音作而民慈爱流辟邪散狄成涤滥之音作而民淫乱【志微意细也呉公子札聴郑风而曰其细已甚民弗堪也简节少易也奋末动使四支也贲读为愤愤怒气充实也春秋传曰血气狡愤肉肥也狄涤徃来疾貌也滥僭差也此皆民心无常之敛也肉或为润】是故先王本之情性稽之度数制之礼义合生气之和道五常之行使之阳而不散隂而不宻刚气不怒柔气不慑四畅交于中而发作于外皆安其位而不相夺也【生气隂阳气也五常五行也宻之言闭也慑犹恐惧也】然后立之学等广其节奏省其文采以绳徳厚【等差也各用其才之差学之广谓增习之省犹审也文谓节奏合也绳犹度也周礼大司乐以乐语教国子兴道讽诵言语以乐舞教国子舞云门大卷大咸大韶大夏大濩大武】律小大之称比终始之序以象事行【律六律也周礼典同以六律六同辨天地四方阴阳之声以为乐器小大谓髙声正声之类也终始谓始于宫终于羽宗庙黄钟为宫大吕为角太蔟为征应钟为羽以象事行宫为君商为臣】使亲踈贵贱长防男女之理皆形见于乐故曰乐观其深矣【谓同听之莫不和敬莫不和顺莫不和亲】　　土敝则草木不长水烦则鱼鼈不大气衰则生物不遂世乱则礼慝而乐淫是故其声哀而不荘乐而不安慢易以犯节流湎以忘本广则容奸狭则思欲感条畅之气而灭平和之德是以君子贱之也【遂犹成也慝秽也广谓声缓也狭谓声急也感动也动人条畅之善气使失其所】凡奸声感人而逆气应之逆气成象而淫乐兴焉正声感人而顺气应之顺气成象而和乐兴焉倡和有应回邪曲直各归其分而万物之理各以类相动也【成象者谓人乐习也】是故君子反情以和其志比类以成其行奸声乱色不留聪明淫乐慝礼不接心术惰慢邪辟之气不设于身体使耳目鼻口心知百体皆由顺正以行其义【反犹本也术犹道也】然后以声音而文以琴瑟动以干戚饰以羽旄从以箫管奋至徳之光动四气之和以着万物之理【奋犹动也动至徳之光谓降天神出地祗假祖考着犹成也】是故清明象天广大象地终始象四时周旋象风雨五色成文而不乱八风从律而不奸百度得数而有常小大相成终始相生倡和清浊迭相为经【清明谓人声也广大谓钟鼔也周旋谓舞者五色五行也八风从律应节至也百度百刻也言日月昼夜不失正也清谓蕤賔至应钟浊谓黄钟至中吕】故乐行而伦清耳目聪明血气和平移风易俗天下皆宁【言乐用则正人理和隂阳也伦谓人道也】故曰乐者乐也君子乐得其道小人乐得其欲以道制欲则乐而不乱以欲忘道则惑而不乐【道谓仁义也欲谓邪淫也】是故君子反情以和其志广乐以成其教乐行而民乡方可以观徳矣【方犹道也】　徳者性之端也乐者徳之华也金石丝竹乐之器也诗言其志也歌咏其声也舞动其容也三者本于心然后乐气从之是故情深而文明气盛而化神和顺积中而英华外唯乐不可以为伪【三者本志也声也容也言无此本于内则不能为乐也】乐者心之动也声者乐之象也文采节奏声之饰也君子动其本乐其象然后治其饰是故先鼓以警戒三歩以见方再始以着徃复乱以饬归奋疾而不防极幽而不隠独乐其志不厌其道备举其道不私其欲是故情见而义立乐终而徳尊君子以好善小人以聴过故曰生民之道乐为大焉【文采乐之威仪也先鼓将奏乐先击鼓以警戒众也三歩谓将舞必先三举足以见其舞之渐也再始以着徃武王除丧至盟津之上纣未可伐还归三年乃遂伐之武舞再更始以明伐时再徃也复乱以饬归谓鸣铙而退明以整归也奋疾谓舞者也极豳谓歌者也】　夫乐者乐也人情之所不能免也乐必发于声音形于动静人之道也声音动静性术之变尽于此矣【免犹自止也人道人之所为也性术言此出于性也尽于此而不可遏】故人不耐无乐乐不耐无形形而不为道不耐无乱【形声音动静也耐古书能字也后世变之此独存焉古以能为三台字】先王耻其乱故制雅颂之声以道之使其声足乐而不流使其文足论而不息使其曲直繁瘠防肉节奏足以感动人之善心而已矣不使放心邪气得接焉先王立乐之方也【流犹淫放也文篇辞也息犹销也曲直歌之曲折也繁瘠防肉声之鸿杀也节奏阕作进止所应也方道也】是故乐在宗庙之中君臣上下同聴之则莫不和敬在族长乡里之中长防同聴之则莫不和顺在闺门之内父子兄弟同聴之则莫不和亲故乐者审一以定和比物以饰节节奏合以成文所以合和父子君臣附亲万民也是先王立乐之方也【审一审其人声也比物谓杂金苹土匏之属也以成文五声八音克谐相应和】故聴其雅颂之声志意得广焉执其干戚习其俯仰诎伸容貌得荘焉行其缀兆要其节奏行列得正焉进退得齐焉故乐者天地之命中和之纪人情之所不能免也【缀表也所以表行列也诗云荷戈与缀兆域也舞者进退所至也要犹防也命教也纪总要之名也】夫乐者先王之所以饰喜也军旅鈇銊者先王之所以饰怒也故先王之喜怒皆得其侪焉【侪犹軰类】喜则天下和之怒则暴乱者畏之先王之道礼乐可谓盛矣【天子之于天下喜怒节之以礼乐则兆民和从而畏敬之礼乐王者所常兴则盛也　以上并乐记】　雅颂之声皆发于辞本于情故君臣以睦父子以亲故韶夏之乐也声浸乎金石润乎草木今取怨思之声施之于管闻其音者不淫则悲淫则乱男女之辨悲则感怨思之气岂所谓乐哉故事不本于道徳者不可以为仪言不合乎先王者不可以为道音不调乎雅颂者不可以为乐　贤人之政降人以体圣人之政降人以心体降可以图治心降可以保终降体以礼降心以乐所谓乐者非金石丝竹也谓人乐其家谓人乐其族谓人乐其业谓人乐其都邑谓人乐其政令谓人乐其道徳如此君人者乃作乐以节之使不失其和故有徳之君以乐乐人无徳之君以乐乐身乐人者乆乐身者不久而亡【三略】　先王之乐所以节百事也故有五节【五声之节】迟速本末以相及中声以降五降之后不容弹矣【此谓先王之乐得中声声成五降而息也降罢退】于是有烦手淫声慆堙心耳乃忘平和君子弗聴也【五降而不息则杂声并奏所谓郑卫之声】物亦如之【言百事皆如乐不可失节】至于烦乃舍也已无以生疾【烦不舍则生疾】君子之近琴瑟以仪节也非以慆心也【为心之仪节使动不过度　左氏昭元年】　广博易良乐教也乐之失奢其为人也广慱易良而不奢则深于乐者也【经觧】　六律者何黄钟蕤賔无射太蔟夷则姑洗是也故天子左五钟右五钟【六律为阳六吕为隂凡律吕十二各一钟天子宫县黄钟蕤賔在南北其余则在东西】天子将出则撞黄钟右五钟皆应【黄钟在阳阳气动西五钟在隂隂气静君将出故以动告静静者皆和也】马鸣中律歩者皆有容驾者皆有文御者皆有数歩者周还中规折还中矩立则磬折拱则抱鼓【言声合于乐体比于礼也】然后大师奏登车告出也【周礼王出入奏王夏】入则撞蕤賔左五钟皆应【蕤賔在隂东五钟在阳君入故以静告动动者则亦皆和之也】以治容貌容貌得则气得气得则肌肤安肌肤安则色齐矣【入故欲其静也】蕤賔声狗吠彘鸣及倮介之虫皆莫不延颈以聴蕤賔【皆守物及隂之类也】在内者皆玉色在外者皆金声【玉色反其正性也金声其事杀】然后少师奏登堂就席告入也【少师佐成太师之事者也】此言至乐相知物动相生同声相应之义也古者帝王升歌清庙【乐章名】大琴练达越大瑟朱达越以韦为鼓谓之搏拊何以也【练朱互文也越下孔也凡练达越搏拊者象其徳寛和】君子有大人声不以钟鼓竽瑟之声乱人声清庙升歌者歌先人之功烈徳泽也故欲其清也【烈业也】其歌之呼也【呼出声也】曰于穆清庙于者叹之也穆者敬之也清者欲其在位者徧闻之也故周公升歌文王之功烈徳泽苟在庙中尝见文王者愀然如复见文王故书曰搏拊琴瑟以咏祖考来假此之谓也【尚书大传】　子语鲁大师乐曰乐其可知也始作翕如也从之纯如也皦如也绎如也以成【语告也大师乐官名时音乐废缺故孔子教之翕合也从放也纯和也皦明也绎相续不絶也成乐之一终也　谢氏曰五音六律不具不足以为乐翕如言其合也五音合矣清浊髙下如五味之相济而后和故曰纯如合而和矣欲其无相夺伦故曰皦如然岂宫自宫而商自商乎不相反而相连如贯珠可也故曰绎如也以成论语】　子曰师挚之始闗雎之乱洋洋乎盈耳哉【师挚鲁乐师名挚也乱乐之卒章也史记曰闗雎之乱以为风始洋洋美盛意孔子自卫反鲁而正乐适师挚在官之初故乐之美盛如此　同上】　魏文侯问于子夏曰吾端冕而聴古乐则唯恐卧聴郑卫之音则不知倦敢问古乐之如彼何也新乐之如此何也【魏文侯晋大夫毕万之后僭诸侯者也端衣也古乐先王之正乐也】子夏对曰今夫古乐进旅退旅和正以广匏笙簧防守拊鼓始奏以文复乱以武治乱以相讯疾以雅君子于是语于是道古修身及家平均天下此古乐之发也【旅犹俱也俱进俱退言其齐一也和正以广无奸声也防犹合也皆也言众皆待击鼓乃作周礼太师职曰大祭祀帅瞽登歌合奏击拊下管播乐器今奏鼓朄文谓鼓也武谓金也相即拊也亦以节乐拊者以韦为表装之以穅穅一名相因以名焉今齐人或谓穅为相雅亦乐器名也状如漆筩中有椎】今夫新乐进俯退俯奸声以滥溺而不止及优侏儒獶杂子女不知父子乐终不可以语不可以道古此新乐之也【俯犹曲也言不齐一也滥滥窃也溺而不止声淫乱无以治之獶狝猴也言舞者如猕猴戏也乱男女之尊卑獶或为优】今君之所问者乐也所好者音也夫乐者与音相近而不同【言文侯好音而不知乐也铿锵之类皆为音应律乃为乐】文侯曰敢问何如【欲知音乐异意】子夏对曰夫古者天地顺而四时当民有徳而五谷昌疾疢不作而无妖祥此之谓大当然后圣人作为父子君臣以为纪纲纪纲既正天下大定天下大定然后正六律和五声歌诗颂此之谓徳音徳音之谓乐【当谓乐不失其所】诗云莫其徳音其徳克明克明克类克长克君王此大邦克顺克俾俾于文王其徳靡悔既受帝祉施于孙子此之谓也【此有徳之音所谓乐也徳正应和曰莫照临四方曰明勤施无私曰类教诲不倦曰长庆赏刑威曰君慈和徧服曰顺俾当为比声之误也择善从之曰比施延也言文王之徳皆能如此故受天福而延于后世也】今君之所好者其溺音乎【言无文王之徳则所好非乐也】文侯曰敢问溺音何从出也【玩习之久不知所由出也】子夏对曰郑音好滥淫志宋音燕女溺志卫音趋数烦志齐音敖辟乔志此四者皆淫于色而害于徳是以祭祀弗用也【言四国皆出此溺音滥滥窃奸声也燕安也春秋传曰懐与安实败名趋数读为促速声之误也烦劳也祭祀不用滛乐】诗曰肃雍和鸣先祖是聴夫肃肃敬也雍雍和也夫敬以和何事不行【言古乐敬且和故无事而不用溺音无所施】为人君者谨其所好恶而已矣君好之则臣为之上行之则民从之诗云诱民孔易此之谓也【诱进也孔甚也言民从君所好恶进之于善无难】然后圣人作为鞉鼓椌楬壎篪此六者徳音之音也【六者为本以其声质也椌楬谓柷敔也壎篪或为簨篪】然后钟磬竽瑟以和之干戚旄狄以舞之此所以祭先王之庙也所以献酬酳酢也所以官序贵贱各得其宜也所以示后世有尊卑长防之序也【官序贵贱谓尊卑乐器列数有差次】钟声铿铿以立号号以立横横以立武君子聴钟声则思武臣【号号令所以警众也横充也谓气作充满也】石声磬磬以立辨辨以致死君子聴磬声则思死封疆之臣【石声磬磬当为罄字之误也辨谓分明于节义】丝声哀哀以立防防以立志君子聴琴瑟之声则思志义之臣【防防隔也】竹声滥滥以立防防以聚众君子聴竽笙箫管之声则思畜聚之臣【滥之意犹擥聚也防犹聚也聚或为最】鼓鼙之声讙讙以立动动以进众君子聴鼓鼙之声则思将帅之臣【闻讙嚣则人意动作讙或为欢动或为勲】君子之聴音非聴其铿锵而已矣彼亦有所合之也【以声合成己之志　乐记】　平公説新声【説乐也新声者卫灵公将如晋舍于濮水之上闻琴声焉甚哀使师涓以琴写之至晋为平公鼓之师旷抚其手而止之曰止此亡国之音也昔师延为纣作靡靡之乐后而自沉于濮水之中闻此声者必于濮水之上乎】师旷曰公室其将卑乎【师旷晋主乐太师子野】君之明兆于衰矣【兆形也】夫乐以开山川之风【开通也政八音以通八风】以耀徳于广逺也【耀明也】风徳以广之【风宣其徳广之于四方作乐各象其徳韶夏濩武是也】风山川以逺之【逺逺其徳也周礼每乐一变各有所致谓鳞介毛羽之物山林山泽天地之神祗也】风物以聴之【言风化之动物莫不倾耳而聴】修诗以咏之修礼以节之夫徳广逺而有时节【作之有时动有礼节】是以逺服而迩不迁【国语晋语】　太史公曰余每读虞书至于君臣相敕维是防安而股肱不良万事堕壊未尝不流涕也成王作颂推已惩艾悲彼家难可不谓战战恐惧善守善终哉君子不为约则修徳满则弃礼佚能思初安能惟始沐浴膏泽而歌咏勤苦非大徳谁能如斯传曰治定功成礼乐乃兴海内人道益深其徳益至所乐者亦异满而不损则溢盈而不持则倾凡作乐者所以节乐君子以谦退为礼以损减为乐乐其如此也以为州异国殊情习不同故博采风俗协比声律以布短移化助流政教天子躬于明堂临观而万民咸荡涤邪秽斟酌饱满以饰厥性故云雅颂之音理而民正嘄噭之声兴而士奋郑卫之曲动而心淫及其调和谐合鸟兽尽感而况懐五常含好恶自然之势也又曰夫上古明王举乐者非以娯心自乐快意恣欲将欲为治也正教者皆始于音音正而行至故音乐者所以动荡血脉流通精神而和正心也故宫动脾而和正圣商动肺而和正义角动肝而和正仁徴动心而和正礼羽动肾而和正智故乐所以内辅正心而外异贵贱也上以事宗庙下以变化黎庶也夫礼由外入乐自内出故君子不可须臾离礼须臾离礼则暴慢之行穷外不可须臾离乐须臾离乐则奸邪之行穷内故乐音者君子之所养义也夫古者天子诸侯聴钟磬未尝离于庭卿大夫聴琴瑟之音未尝离于前所以养行义而防淫泆也夫淫泆生于无礼故圣王使人耳闻雅颂之音目视威仪之礼足行恭敬之容口言仁义之道故君子终日言而邪辟无由入也【史记乐书】






　　礼书纲目卷八十五
<经部,礼类,通礼之属,礼书纲目>
　　钦定四库全书
　　礼书纲目附録卷上　　　　　婺源江永撰论蔡氏律书【三条】
　　论蔡氏律书未尽善
　　理之在天下至无穷也智者研之而亦有未精愚者思之而或有一得古人发之已谓详宻无可加后人观之犹谓罅隙有可议虽曲艺小道莫不皆然而况幽深难知如律吕一事乎古之通于音律者别有暗悟神解此诚不可思议若夫荟萃古人成説为之梳栉其条理阐发其窔奥曲畅旁通自成一家之言如蔡西山先生律吕本原证辩二篇固为朱子所极取然而理不厌精学不厌辩诚能于古人成説之外别辟一解别创一法似新竒而实为平易似臆説而又有据依此亦先儒之所不禁也永于律吕一事殚思有年窃疑西山先生之书犹有未尽善者自以管见为书二卷非敢必以为是也将俟当世君子论定焉耳
　　又论
　　永少读蔡氏之书沈潜反覆不能赞一辞中年因读朱子琴律説见其言管同理又谓琴有两角声此律吕性情自然之变非人之所能为縁此忽有疑焉使蔡氏之书而至当也宜其证之琴家若合符节胡为律书有二变而琴皆正声律书唯一角而琴有两角意蔡氏之书犹有不适于用者乎后观朱子语有云季通不能琴弹出便不可行乃知蔡氏著书未尝与琴参证也又因读前汉律厯志见刘歆有推厯生律一语窃疑律管短长必有与厯防符者当求管中积分以合于厯日不当执定古人三分损益成法也既而考之益详思之益宻算周鬴以求黄钟之积分推琴徽以求声律之数度考古人转换调之法访俗乐工尺上四之粗乃知音律别有精微亦别有法度执蔡氏之律书而求合于管无异按图而索马刻舟而求劔也蓄之于心二十余年众证皆备众疑尽豁乃敢笔之于书若理未经深思事未加详考仅据片言譌字便欲尽翻前人窠臼如李文利律吕元声者则永尝窃笑之又何敢效焉
　　又论
　　从来天下事是非当否当以理为断不当以人为防当以目前有据者为定不当以古説乆逺者为定如律吕一事欲求至是之归将以人为断乎则若西山先生者书无不读学无不窥人之所难彼之所易朱子称为老友不敢谓在弟子之列者其所著述尚有考之不详思之不精贻后人之辩驳者乎且其书实与朱子商确而成蔡氏之书即朱子之书也犹谓不足据信乎如谓以古为定也则蔡氏之书悉本古人成説淮南太史刘歆班固司马贞孔頴达杜佑皆著述通人其言前后一揆岂尚有遗议乎若破此拘挛之见以理为衡当别有至是之归理亦虚而难凭唯以目前有据之物如琴者以决之则此理之是非当否亦不难论定矣蔡氏别有厯书未行于世欲以邵子一元之数为日分恐亦不能与天宻合使其书今存岂能舍目前之有据者而唯皇极经世厯是从乎
　　论五声【二条】
　　论五声之体本于河图
　　天地之间气而已矣气动而声发焉或两气相轧而声出于虚或两形相轧而声出于实或形轧气气轧形而声出于虚实之间大小髙下皆有数存焉稽之于物金石之属小而薄者声浊大而厚者声清丝之属粗而长张之而缓者声浊细而短张之而急者声清声皆禀于器竹管之属长而寛吹之而缓者声浊短而窄吹之而急者声清声皆禀于器而器之大小短长粗细寛窄莫不有数存焉品其清浊髙下之次第有五最浊为宫次浊为商清浊间为角次清为徴最清为羽太清则噍杀太浊则盎缓五声者天地之中声也先王文之而成乐焉月令曰春其音角其数八夏其音徴其数七中央土其音宫其数五秋其音商其数九冬其音羽其数六此即河图五行之数也五行生出之序一水二火三木四金五土而土又为五行之主四行皆頼之而成故一得五成六二得五成七三得五成八四得五成九五复得五成十而天地之数全矣宫属土五与十之数也商属金四与九之数也角属木三与八之数也徴属火二与七之数也羽属水一与六之数也五行根于无形之理故以徴着为次而曰水火木金土五声禀于有形之器故以大小为次而曰土金木火水试累十数命为宫损一则为九为商又损一则为八为角又损一则为七为徴又损一则为六为羽又损一则为五为少宫于律为黄钟之宫于琴为中徽然则河图之数实五声之原知夫五声之原根于自然之数则其序唯曰宫商角徴羽而已古法宫生徴徴生商商生羽羽生角意其出于人为而非数之自然者乎【十九八七六五皆迭减一然声阳也用九而不用十故黄钟止于九寸寸有九分每声迭减九分九其九为八十一宫之初也八其九为七十二商之初也七其九为六十三角之初也六其九为五十四徴之初也五其九为四十五羽之初也自是则以九之半乗九得四十零半分为少宫以九之半乗八得三十六为少商与旧法异】
　　论五声之用本于琴徽
　　五声既以均齐者为体又以参差者为用体者其界限也用者其发声之处也发声之处何以验之当验之于琴徽琴徽者声之出于自然者也造化之理有均齐必有参差如人之耳目手足左右相对均齐者也手之五指则有参差矣天之二十八宿四维各七均齐者也井斗度多鬼觜度少则有参差矣琴徽左右相对亦均齐也自龙龈至十三徽四寸五分十三徽至十二徽一寸五分十二徽至十一徽一寸三分十一徽至十徽一寸七分十徽至九徽三寸九徽至八徽二寸六分八徽至七徽三寸四分此参差者也以均齐者布之一声三寸六分商界在十三徽外九分角界在十一徽外一分徴界在九徽外一寸二分羽界在八徽外二分而用数则发声于诸徽【详见下卷论琴】用亦不离乎体之外【皆过界而后发声】此造化自然之妙也旧法宫数八十一三分损益以相生商七十二角六十四徴五十四羽四十八以此较今法宫商徴合而角羽则差矣
　　论黄钟之宫【一条】
　　辩前汉志误删吕氏春秋
　　古人造律所以审音制器为作乐之本律必始于黄钟黄钟之声又不易定于是先为黄钟之宫其管四寸五分其空径三分寸之一以审定其清声而后倍之以为黄钟之全律盖古之四寸五分当今之二寸八分有竒其管甚短自此以下则太清而不可吹古人能以耳齐声以此定为黄钟之宫乃倍为之九寸以生大吕以下十一律焉故律必以黄钟之宫为本吕氏春秋古乐篇述黄帝命伶伦造律其文甚明但字有譌舛耳其云伶伦取竹嶰谿之谷空窍厚薄均者断两节间而吹之其长三寸九分以为黄钟之宫吹曰舍少此即黄钟半律也半律当言四寸五分而云三寸九分者古四字叠积四画因误为三九字亦与五畧相似而譌也唯其黄钟之宫异于全律是以下文别云次制十二筒以听凤凰之鸣云云明其非十二筒中之黄钟也班孟坚作志时吕览本三九字已误疑其三寸九分无当于律遂删去此句又删去吹曰舍少句顔师古遂解黄钟之宫为最长之律既先为最长之律矣复言制十二筒又有最长之黄钟岂不为重复乎月令亦吕氏之书也季夏中央土律中黄钟之宫而仲冬之月又曰律中黄钟明仲冬所中者全律而中央所中者其半律半律居全律之中如琴之七徽有中央之象故季夏未当之其适音篇又云黄钟之宫声之本也清浊之衷也此如琴四徽为清全为浊七徽则其清浊之衷也合此三处考之其为黄钟半声无疑矣班氏采吕览当存其本文而于寸分之误加拟议可也率尔删之岂不大失古人之意乎郑康成注月令亦误唯蔡邕月令章句独以黄钟之宫为少宫为四寸五分之律管最为得之疏家熊氏亦従此但不当言以此候气耳今犹见于正义可考也由此言之黄钟清声伶伦之所首重后世虽俗乐正宫越调皆必以此起调毕曲譬之人事黄钟全律人君之象也中央黄钟之宫帝座之象也尊帝座即所以尊君也皇祐元丰间李照范镇制乐皆去四清声则首去此黄钟之宫矣此声之最贵者而可去乎蔡氏蔽于通典变律子声之説谓无黄钟四寸半之律使其果无伶伦何为首造此耶亦由班氏不能订吕氏寸分之误辄删其文故令后人不复致思耳【莆田李文利作律吕元声以阙吕览三寸九分句为主不思三九字之误又不知其为黄钟清声别有全律遂谓黄钟之长本止如此于是以短而清者为尊长而浊者为卑其説甚谬不足与辨　吕览吹曰舍少四字亦恐有误一本曰作日又一本舍作舍皆非也窃恐吹字为命字之误舍字为宫字之误当作命曰宫少四字宫少即蔡邕所谓少宫也如此则黄钟之宫为半声尤明览者详之又按管子地员篇云凡将起五音凡首先主一而三之四开以合九九以是生黄钟小素之首以成宫三分】
　　【而益之以一为百有八为徴有三分而去其乗适足以是生商有三分而复于其所以是成羽有三分而去其乗适足以是成角此云黄钟小素之首以成宫亦是黄钟半律也故其下言三分益一为百有八为徴若是全律则当三分损一为五十四矣全律一百六十二对全律言之故谓之小素其云四开以合九九四当为三亦因古字积画而误三开以合九九者三其三为九九其九为八十一也言四开则非矣管子言三分损益虽非是观此文可知古人起声律皆先半黄钟以为律本正与吕览之説相发明三之误为四亦犹四之误为三又可见三寸九分之为误文明矣】
　　论黄钟之长【一条】
　　辨蔡邕黄钟长尺之非
　　黄钟长九寸凡声属阳阳究于九故不盈十至用以量须用全数故加一寸为尺蔡邕铜龠铭曰黄钟之宫长九寸空围九分其月令章句又云管者形长尺围寸是黄钟之长与空围有两説谓约黄钟之九寸为十寸可也谓古之尺如黄钟之长恐不然古之黄钟九寸大约当今工人尺五寸六分有竒使约九为十则寸狭而分亦狭空围十分恐管径太狭吹之不成声又以此算周鬴汉斛所容皆不应矣且古者以八尺为中人之长大约今之五尺也若以九约之仅如今之四尺五寸则今时中人亦不止如此故蔡邕之説未确邢云路信之谓古法十其寸为尺九其寸为律考之不详耳
　　论黄钟之积【三条】
　　论律生于厯
　　声无形者从阳而法天其数五倍之为十半为清而半为浊律有体者从阴而效地其数六倍之为十二律居阳而吕居阴夫六律六吕之应十二月説者以为埋管于密室随月气应而灰飞其事虽未有确验要之天有十二月律有十二管律厯自然相应则其显然者矣古人有言曰推厯生律【见前汉律厯志】夫律何以生于厯哉盖黄钟之积分防符厯日之数也天以日为主右行一日一度积之一嵗而有三百六十五日四分日之几一黄钟之半管积分应之全管则有圆分七百三十分又半分稍弱适符两嵗之期实此律厯所以相通虽未必有气应灰飞之事而自有黙相契合之理犹之人身血脉周流悉应天运而经络空穴亦有三百六十五数以应天度焉此岂人之所能为哉古今之言律厯相通者皆未思及此汉志虽言推厯生律而以律之八十一分为日法则是因律生厯以数强合并厯亦失之矣邢云路谓冬至景长测景以定黄钟不知景随地异将以何者为准且夏至景短何以蕤宾之律不最短乎
　　考周鬴定黄钟积分应再朞
　　黄钟积分应再朞之日此説千古所未发其数甚茫难信幸有因律生量之法见于前汉志又有防氏之鬴尺度浅深之数见于周礼以周鬴之容受求黄钟空围内之容分两嵗朞实不约而合夫谓容分应再朞非谓十分为寸之分又非以平方分起算以立方分计积也盖声音属阳故黄钟之寸必九而管体之空必圜寸既以九则分亦当用九而不用十【律以九分为寸史迁以来有此法但假此便于三分损益耳不知其数本如此】管空既圜则分亦当用圜而不用方此自然之理也【范镇曰古者以竹为律竹形本圆而今以方分置算此律非是算法圆分谓之径围方分谓之方斜今圆分而以方法算之此算数非是説正与此合蔡氏谓算家无用圆分之法不知算家用方分取其整齐易算耳律数精微黙契天运未可以算家简便之法推也】按考工记防氏为量量之以为鬴深尺内方尺而圜其外其实一鬴其臋一寸其实一豆【内方尺者虚度之四隅皆抵围圜其外即方尺之外此皆谓鬴内容受之处郑注谓圜其外者为之唇非也臋底也豆即斗字覆其底深一寸容一斗则腹深尺者容十斗可知矣王安石引管子百升成鬴是也郑注鬴六斗四升非也】此鬴即十斗之斛出于黄钟之龠内方尺而圜其外既不言有庣旁【庣谓不满处】则内方四隅皆抵围以勾股求法推之【勾尺自乗百寸股尺亦自乗百寸合勾股羃二百寸平方开之得即圜径】其径一尺四寸一分四厘二毫一秒三忽五微六纎有竒今始以算家十分为寸平方立方法算之凡圆率径一者周三一四一五九三六【祖冲之宻率】以半径乗半周【径围求面幂法】而得面幂七八五三九八四径十寸者自乗百寸其圜内之幂七十八寸五三九八四今此鬴之径自乗二百寸则幂亦当倍之为一百五十七寸七分九十六厘八十毫一寸有平方百分凡一万五千七百七分九十六厘八十毫深一寸有立方一十五万七千七十九分六八深一尺有立方一百五十七万七百九十六分八十厘此鬴之容方分也因鬴以求黄钟一鬴之实容黄钟二千龠【汉志黄钟两龠为合十合为升十升为斗十斗为斛故一斛有二千龠】以二千归立方得黄钟之积七百八十五分三九八四黄钟九寸当以九十归之得面幂八分七二六六四九以面幂求周径得周一十分四厘七毫一九八径三分三厘三分厘之一【胡安定以来谓径三分四厘六毫者未宻】此古黄钟围径积幂以十起算之数也较之蔡氏九平方分积八百一十分者不侔矣再以九分为寸并圜分之法推之即前之径约十为九得一百二十七分二七九二二零六约十为九者以九自乗得八一亦如前法倍之得一六二即为径幂求圜内之圜分者径幂即为圜分【如径十者圜分百】得一万六千二百为平圜分深一尺者九十分有立圜一百四十五万八千以二千归之得黄钟之积七百二十九个立圜分以八十一归之空围有九平圜分径九分寸之三由此观之则黄钟之积岂不适合两嵗之日乎虽两嵗有七百三十零半日弱此积不及一分有竒然此一分有竒者甚微空径稍寛毫发即盈其数黄钟稍寛则鬴径亦当稍寛【较寛一厘四毫四秒】内方尺之四隅不及抵围亦当微有庣旁然其数甚微不言亦可且量器取其整齐足以垂法不妨少减庣处以就内方初不必计其毫厘也若王莽之斛虽亦出于黄钟然其造律或围径稍寛于是积分稍多以二千龠登于斛遂有一千六百二十寸其径一尺四寸三分六厘一毫九秒二忽于是内方四隅不抵圜周不得不有庣旁刘歆谓庣旁九厘五毫而祖冲之以宻率计之庣旁一分九毫有竒则汉斛大于周鬴矣蔡氏以汉斛定黄钟空围九分积八百一十分岂知黄钟之积本应再朞合周鬴而且用九用圜布算者乎
　　论宋儒算术之误
　　算术亦律学之一事当讲于勾股少广开方诸法有宋诸儒言律者如胡安定范蜀公蔡西山皆不精于算术其求周径也不考祖冲之宻率但用围三径一之法其求积幂也不以宻率实算但用圆田简约之法今所算皆用宻率唯数位之后竒零甚微者乃弃之
　　论十一律【四条】
　　论律当匀截应节气
　　黄钟半律之容分既当一嵗之日则其生大吕以下十一律也亦以四寸有半均匀截之以应月之中气每律截去三分七厘五毫其中容分三十分有竒犹之自冬至至大寒太阳平行三十度有竒在厯则积而渐多在律则减而渐少至应钟又截去三分七厘五毫则为黄钟清声此天地之气循环无端之象也旧法以三分损益隔八相生之法生十一律其所生之律忽短忽长无闗于厯日之数至于仲吕不能反生黄钟遂往而不反岂自然之数法哉
　　又论
　　今厯节气亦有短长此因太阳行本轮有髙下故视行小有盈缩节气微有短长在天本皆平行律分应日亦当稍有参差然其数甚微律管不过毫厘之间即谓均匀截之以应太阳平行之平气亦可也
　　今律较旧律
　　今律大吕八寸六分二厘五毫太簇八寸二分五厘夹钟七寸八分七厘五毫姑洗七寸五分仲吕七寸一分二厘五毫蕤宾六寸七分五厘林钟六寸三分七厘五毫夷则六寸南吕五寸六分二厘五毫无射五寸二分五厘应钟四寸八分七厘五毫黄钟清四寸五分旧律大吕八寸四分一厘七毫有竒少二分七毫有竒太簇八寸少二分五厘夹钟七寸四分九厘有竒少三分八厘有竒姑洗七寸一分一厘有竒少三分八厘有竒仲吕六寸六分五厘有竒少四分六厘有竒蕤宾六寸三分一厘少四分三厘有竒林钟六寸少三分七厘五毫夷则五寸六分一厘有竒少三分八厘有竒南吕五寸三分三厘有竒少二分九厘有竒无射四寸九分七厘有竒少二分七厘有竒应钟四寸七分四厘有竒少一分三厘有竒变黄钟半律四寸四分三厘有竒少黄钟清六厘有竒观旧律皆短于今律夹钟近姑洗姑洗近仲吕仲吕近蕤宾蕤宾近林钟林钟夷则差一律夷则近南吕南吕近无射以厯日较之差多者一月矣其两律相减大吕减黄钟五分八厘有竒夹钟减太簇五分有竒何其疎南吕减夷则二分八厘应钟减无射二分三厘又何其宻岂天地之气果如是疎宻不均乎或曰五声之用亦有参差而律独皆均齐何也曰五声之有参差也验于琴徽之泛声而律管之无参差也应乎黄道之宫度各有攸当不可以彼例此也使谓十二律不应十二月则已如其应十二月也安得舍太阳行度一月三十之截然者而从夫三分损益忽疎忽宻之数乎
　　论律吕应日躔斗建
　　阳律阴吕之相合也有自然之理焉亦有自然之数焉周礼大司乐奏黄钟歌大吕以祀天神子与丑合也奏太簇歌应钟以祭地示寅与亥合也奏姑洗歌南吕以祀四望辰与酉合也奏蕤宾歌函钟以祭山川午与未合也奏夷则歌小吕以享先妣申与已合也奏无射歌夹钟以享先祖戌与夘合也此十二辰之六合説者以为本于日躔与斗建如日躔星纪【丑】则斗建元枵【子】日躔析木【寅】则斗建娵訾【亥】是也以今律黄钟清四寸半合大吕八寸六分二厘五毫得十三寸一分二厘五毫太簇合应钟姑洗合南吕蕤宾合林钟夷则合仲吕无射合夹钟皆得十三寸一分二厘五毫与大司乐之文及日躔斗建之説不约而合岂非自然之理数不假丝毫智力者乎黄钟全律独不与吕合而所合者乃其清声又隠然有尊君之理寓于律数之间云
　　论三分损益【八条】
　　辨三分损益上下相生之非
　　三分损益上下相生之説始于管子至史记律书而加详班氏律厯志又因史记推演其数后之言律者皆固守其説不知此法果天为之乎凡数之出于自然如河图洛书如先天八卦如纳音五行如揲蓍如算家勾股乗除诸法是诚非人之所能为若夫声律之用三分损益窃谓其出于人而非天也律管本应十二月如云黄钟三分损一下生林钟安见六月之积日由十一月下生而来如云林钟三分益一上生太簇安见正月之积日又必由六月上生而至乎明者观之不待其生至仲吕不能反生黄钟固已疑其法之非真矣五声三分损益隔四而相生亦得其近似而非其本然古人见其数之近似也遂立为成法不知小有不合则法已非真如古之算家但知径一围三不知有宻率古之厯家但知一嵗小余四分日之一不知有嵗差其事亦正相类后人于厯算二事已精益精初不必守古人之定法至言律吕独相沿不改何其胶柱不知变乎
　　又论
　　律之三分损益算之径一围三厯之十九嵗气朔分齐皆近似不精之法及细考之厯算二法皆不然律法岂得独是厯则分明有景可测算则分明有器可量律则分明有琴可考三者皆不可诬虽有羲和之厯隷首之算伶伦之律相传至今亦当以有据者为断不当法古法为定如云太史公之説必有所传则史迁専司星厯其厯书法度当精宻不可易矣今太初之法一步不可行又何疑于律乎
　　又论
　　细考之古法三分损益其源亦自琴来故谓宫声为八十一丝商声为七十二丝皆以琴言之琴取应声之法亦畧有三分损益之意如初第九徽应四散声九徽当三分之二似宫声三分损一而生征四九徽应七散声似征声三分损一而生少商益一即是上生商五九徽为清角三分益一又似羽声上生角然太簇八寸不当十三徽则徴生商三分损一而有余姑洗七寸一分亦不正当十一徽则羽生角三分益一而不足商生羽从十三徽外半寸起算则三分损一得八徽若自十三徽起算则三分损一又有余以此观之唯有宫生徴合三分损益之数其余三声非太过即不及故三分损一近似而非真徴之于宫也偶合三分损一耳诸声不可以此为例琴又有时以十徽为角三分损一则复生宫而五声循环矣然就三分损益之法自前生来终不能使十徽为角也
　　又论
　　又以嵗日验之黄钟当两嵗为四十八气三分损一为三十二气除一嵗二十四气余八气以八气减二十四余十六气自冬至数之是处暑七月中也而云黄钟下生林钟林钟六月之律已差一月矣又以三十二气分为九十六候三分益一百二十八候除一嵗七十二候余五十六候以减七十二余十六候自冬至初候数之是惊蛰二月节后第二候也而云林钟上生太簇太簇正月之律又差四候矣以此观之月之三分损一已是隔九及其三分益一亦不正得隔八故嵗日总无三分损益之数而律之隔八下生其源已失之于林钟
　　又论
　　或疑声律三分损益上下相生至其末也复以三分之则有不尽之算而数不行故声止于五律止于十二此似出于自然曰此亦出于人为也盖其初先知声之当五故置一而五三之得八十一为宫之数相生至角六十四三分之不尽一算而数不行设使其初不知声之当五或置一而四三之以二十七为宫则相生至四位即有三分不尽之算矣或六三之以二百四十三为宫则至六位而后有不尽之算五位犹可分也律亦犹是其初先知律之当有十二故自子至亥以三厯十二辰得十七万七千一百四十七为黄钟之实相生至仲吕十三万一千七十二三分之不尽二算而数不行设使其初不知律之当十二不以三厯十二辰则不尽之算又不如此矣然则此数与法岂果出于自然哉【古厯家谓十九嵗七闰无余分为一章故立法以九百四十分为一日以二百三十五为小余此二百三十五者一章之月数也不知厯者见其积至十九嵗果无余分遂谓九百四十分之日法出于天然不知其先因章月有二百三十五故立为日法非天道果有此数也后人觉其有差而此数法不可用矣其事正与声律相类厯则乆正之矣律则鲜有觉其非者】
　　论古时未有三分损益之説
　　周礼典同曰凡为乐器以十有二律为之数度乐器之长短小大皆以律计其倍半而为之律诚有数有度矣但不知周公以前造律者果如管子史迁之説乎抑别有活法乎伶州鸠曰古之神瞽考中声而量之以制度律均钟神瞽目废而耳聪声之大小髙下自能以耳齐之非専求之度数也即谓度数有成法亦当先为简径而后渐为烦曲如今法递减黄钟黄均匀截管其法至简易径防而三分损益一律分之至于千万其数极为迂曲烦难安知古人造律不即如今日简径之法至后人加以巧曲始有管子以下诸説乎管子盖春秋战国间人撰自此以前未有三分损益之説唯国语伶州鸠之言有纪之以三一语朱子疑其谓三分损益然韦昭解此以三为天地人则亦未必其果如朱子之説也
　　论后人尝破三分损益之説
　　刘宋时何承天尝増林钟以下分数使至仲吕反生复得黄钟谓三分损益者其大畧犹厯言斗分四之一此説最为有见然以意増之而涉于牵强则亦难凭明郑世子谓长律下生短律左旋隔八短律上生长律右旋隔六以勾股算术布之周而复始不用三分损益其云左旋隔八右旋隔六犹是旧法如朝四暮三实无异也勾股算术与此难通亦牵强布算耳岂出于自然乎总之律应十二月随月迭减而非隔八相生后人虽有议及三分损益者未尝思其所以失之之由虽有欲破三分损益者亦不知所以破之之道牵强立法徒劳无当邢云路既知三分损益犹厯言斗分四之一为大畧之数矣又云后人苟有得不当诋古人立论之非此又不然易大传谓蓍策三百六十当期之日此谓揲法已成其过揲之策犹有一嵗常数之象故大畧言之不必正与嵗实相当若律之三分损益乃是以此立法苟可増损毫厘则此法数非真与蓍策之大槩言相当者不同不可以彼例此也后人果是则古人为非但当论后人所得者果是与否耳不必犹为古人囬防也如是言以厯比律厯家谓斗分四之一即汉厯太初四分之术也邢氏何不为之回防而深诋汉人为不知厯乎若曰律分法由来已乆不始于汉则殷周之厯不为不乆其失与太初四分等亦将谓乆者即不当诋乎
　　论仲吕不能反生黄钟
　　天地之运昼夜寒暑终则有始独于律吕之数往而不反仲吕再生不及黄钟之九寸此由黄钟三分损一下生林钟即已失之六寸当为夷则而林钟以进而干其位安能使仲吕反生复于其所京房创为六十律之説仲吕再生别名执始转生四十八律终于南吕殊为穿凿何承天刘焯讥房之失増林钟已下十一律之分使仲吕反生还得黄钟之实又涉牵强总之拘于三分损益其本已失岂能齐其末今法迭减黄钟顺序而生不曰黄钟生林钟而曰黄钟生大吕不曰仲吕生黄钟而曰应钟生半黄钟岂有不能循环者乎蔡氏亦讥房之失而取通典变律子声之説仲吕生变黄钟以下有六变律则亦四十八律中执始【子黄】去灭【未林】时息【寅太】结躬【酉南】变虞【辰姑】遟内【亥应】之异名耳
　　论二变声【二条】
　　论二变不合于琴
　　古法五声之余于羽宫之间近宫收一声为变宫角徴之间近徴收一声为变徴淮南子云姑洗生应钟比于正音故为和应钟生蕤宾不比于正音故为谬二变之説其来乆矣然以琴考之殊不然琴弦皆正声六七为宫商之清声非二变也十三徽至十徽一律一徽是角商各二声皆非如二变之説也论声律者当以琴为主琴徽出于天然不従三分损益来者也
　　论七音非古
　　周景王问伶州鸠七律对以武王伐殷之初嵗月日星辰所在自鹑及驷为七列【鹑火午宫张宿至天驷凡七宿天驷房也】南北之揆为七同【自鹑火午至天鼋子凡七宫】神人以七同其数而以律和其声故谓之七律此但言所以用七之故而不言七律为何律后又言武王作四乐曰羽曰厉曰宣曰嬴乱用夷则上宫黄钟下宫太簇下宫无射上宫又只有四律而不言七此皆不甚分明韦昭注七律云黄钟为宫太簇为商姑洗为角林钟为徴南吕为羽应钟为变宫蕤宾为变徴武王所用七律果如是乎左传昭公二十年七音杜预但引国语之文而不用五声二变之説岂亦有疑于此者乎杜佑则云古有五声至周以来加文武二声谓之七音此则琴少宫少商之説也窃疑此説得之变宫变徴恐周初未尝有此京房谓伏羲时已有此七音太无稽矣尚书大传云予欲闻六律五声八音七始咏説者谓七始即七音然今文尚书作在治忽史记又作来始滑一文而三处不同始治字相近滑忽音相近七在古音亦相近以文义言之皆不若今文尚书之安则尚书其本文而史记书传皆误文也以七始为七音郢书燕説岂足信乎
　　论变律【二条】
　　辨变律半律之非
　　古法十二律之外但有四清声而已至唐杜佑通典始有变律子声之説仲吕再生变黄钟转生十二律各半之为子声其律皆短于正律蔡氏取黄太姑林南应六变律各有半声有用有不用似非自然之理如当用此律则宜用其正律不能用全律则宜用正律之半声而已何为舍其正者不用必用其近似不正者乎其所以然者但拘于三分损益之説谓従正律生来不得本律故辗转相生皆杀于本律不知三分损益之法人为之耳岂声音中果有如是之数黙寓其间当用变律时必不宜从正律取声耶【朱子谓汉志黄钟不为他律役与通典变律之説相发明然黄钟自有半律为他宫用亦是不为他律役不必又取变黄钟之半声也】
　　论范马未检通典
　　朱子甚取通典之説谓他书所不及又谓范蜀公司马温公不知检通典以今观之二公之论乐其大者未必得元声次则十一律之损益未必得本律之正耳至若通典之説尚有可疑用与不用恐于乐皆无加损也【范主房庶私増汉书又去四清声最为纰谬唯律管当用圆分之説有可取之】












　　礼书纲目附録卷上
　　钦定四库全书
　　礼书纲目附録卷中　　　　婺源江永撰
　　论琴
　　以琴证论古今法【十六条】
　　三分损益之法其来尚矣今以为不然而别为之法得无无徴而不信乎曰是非无徴也古之乐器流传于今其最古雅而自然者莫如琴以琴证之则古今二法之离合判然于徽之间矣蔡氏之书证之于琴而不合其大者有六按旧法羽宫角徴之间为二变以补其缺始无辽濶之虞使古之为琴者诚虑此宜以二变间于正声之间胡为舍此不用而命第六曰少宫第七曰少商此果何説乎其不合者一也【乐工指法或以四为蕤宾变徴五为林钟征六为南吕羽七为应钟变宫见陈旸乐书此俗工相传之误也古法原以初中徽应六散声二中徽应七散声】旧法姑洗为黄钟之角不可稍移易者琴家宫调却按初十徽应三散声十徽位近仲吕而非姑洗【此据古律言之今法十徽正当蕤宾】其不合者二也中徽当琴体之半初为黄钟清声古人所谓黄钟之宫清浊之衷律吕之本者此也黄钟正宫调于此起调毕曲泛声发于此者音独洪大与他徽异声以中为贵也蔡氏之书于黄钟四寸半之下注曰无谓九分之寸竒零不尽仲吕反生所不及而旋宫所不用也使其果无而不用则初中徽为虚设矣胡为以泛声扣之音独隆隆然乎其不合者三也三分损益所生之律参差不齐以比管而计其尺寸初唯林钟当九徽南吕当八徽若太簇则在十三徽之外姑洗则在十一徽之内十三徽则无律二变律则无徽胡为徽律相龃龉乎其不合者四也旧法旋宫一均止用七声施之编钟编磬犹可也用之于琴则不然琴每皆有三十六声除太清者不用其余各因曲调随宜取声何尝限之以七若依蔡氏之法则按徽取声皆不得出本均之外声之可用者无几且黄钟一均有浊而无清应钟一均有清而无浊只须弹一两即可成曲调而诸诸徽皆无用有是理乎其不合者五也【尝试以赵彦肃所传风雅诗谱按声弹之只须初弦次弦其余皆无用其声全浊不成韵调可知诗谱之非真其于鹿鸣诸诗黄钟太簇用清声犹赖有此两声以济之稍稍可听若依蔡氏法此二律并不得用清声法则宻矣其如声不谐于耳何】琴以声律为体以徽为用弹者按徽取声音调自谐次以后律渐长而位渐疎至六七则半律亦如正律之长故按徽之声有正当律者有当律之前半后半与中间者如蔡氏之法必须用正用半与夫变律变半律按图似有条理施之于琴则烦而难用且古琴曲之传于今者其声甚美何尝拘拘蔡氏旋宫之法乎其不合者六也若如今法则五声用其均齐者以为体取其应徽者以为用诸律则计尺寸而匀布之中徽既为黄钟清声矣十徽为四分之三于声之位当角之中于律正当蕤宾犹一嵗之夏至也十三徽为八分之七于声之位当商之近前于律正当夹钟犹一嵗之春分也十二徽为六分之五于声之位当商之近后于律则当姑洗九徽为三分之二于声之位为徽之近前于律则当夷则此皆徽律正相当者也十一徽为角之近初仲吕当之而稍上八徽为羽之近前无射近之而在右此二徽律不正相当者别有其故后论泛声中详之七徽与律相当者五微差者二相当者其常微差者其变亦可知今律脗合于琴者多矣又因徽之自然者以为五声之用次以下随其调之髙下而进退焉此琴家之本法较之拘于三分损益泥于变声变律者果孰离而孰合乎后之言律吕者当于古雅自然之器精宻考之一洗千余年沿袭之説可也
</div>
    <div class="pagination">
<a href="礼书纲目_page54.html">上一页</a><span>...</span><a href="礼书纲目_page50.html">50</a><a href="礼书纲目_page51.html">51</a><a href="礼书纲目_page52.html">52</a><a href="礼书纲目_page53.html">53</a><a href="礼书纲目_page54.html">54</a><span class="current-page">55</span><a href="礼书纲目_page56.html">56</a><a href="礼书纲目_page57.html">57</a><a href="礼书纲目_page56.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
