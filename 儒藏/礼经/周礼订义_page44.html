<!DOCTYPE html>
<html>
<head>
    <meta charset="UTF-8">
    <title>周礼订义 - 第 44 页/共 96 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周礼订义 - 第 44 页/共 96 页</h1>
    <div class="content">




　　周礼订义卷三十五
　　钦定四库全书
　　周礼订义卷三十六　　　宋　王与之　撰
　　司服中士二人府二人史一人胥一人徒十人
　　陈君举曰司服掌王及命夫之服弁师掌其弁冕而皮枲丝屦皆藏于天府之属既成而颁盖冢宰制国用宗伯受之以共服御汉初有御府令掌御衣服东西织室亦有令皆属少府费悉出于禁钱不以调大司农齐三服官亦主作服输不过十笥其后寖侈○又曰典瑞典命司服凡士六人巾车典路车仆司常凡大夫二人士四十二人节瑞命数服饰车旗之用所以表尊卑而寓之数皆典礼之大者秦制车乗主于太仆符玺属于少府瑞止玺印佩止绶襚衣服车旗之章亦多依戎事务使利便凡古所以辨班服之等悉阔畧不讲其存者非文具则徒法也非所以为礼汉因不改于是数者分于有司而太常特为仪官不与政通矣自北齐置主爵后为司封则秩命归于吏部自魏晋置驾部则车舆归于兵部自隋置中监尚辇又别领于内省至此并汉失之奚暇治礼耶
　　掌王之吉凶衣服辨其名物与其用事
　　郑锷曰王之吉服九自大裘至冕冕服六自韦弁至冠弁弁服三所谓皮弁素积衣素裳缁衣端緫而言之皆曰吉服自服弁服至弁绖是之谓凶服吉则以文饰为主凶则以质素为尚皆欲其称事称情而巳司服辨其名物与其用事或以祭或以朝或以甸或以吊非徒以章身为观美也其被服以行礼则有不易之理人之观之也亦知其尊卑之差此所以贵其辨○易氏曰自王以下皆有吉凶衣服者礼自王始
　　王之吉服祀昊天上帝则服大裘而冕祀五帝亦如之郑锷曰祭祀以致福福者事之至吉六冕之服谓之吉盖专服以祭也
　　愚案天帝义巳见大宗伯
　　郑锷曰羔裘无经纬之文而有纯一之质无绣绘之巧而有自然之体其色纯乎黑则以象道其物能致恭则以象礼不谓之羔裘而谓之大者惟天体为甚大故以名祀天之裘所以象其体也惟大裘之上袭之以衮故记衮谓之被言被之于其上且祀天冝尚质反被以衮盖陶匏藁秸圆丘埽地虽主乎质镇圭之缫以借龙旗之日月四圭有邸六变之乐又主乎文内尽质外尽文以尽事天之道【○陆氏曰先王祀天以冬至之日为正而裘又服之本也故取大裘以名之然裘之上未尝无衣而衣之下未有不用裘】凡冕之制版广八寸长倍之前贠后方后仰前俛饰之以布上下朱贠其前而俛之向明与物交之义方其后而仰之向晦与物藏之义上以象天道之升下纁以象地道之降名之曰冕言当俛以致恭之意
　　易氏曰王之吉服六自衮冕而下皆有章数惟大裘无章以黒羔皮为之冕即冠无旒之冕【○愚案此乃注防图说或以服既同冕岂曰无旒】是冕与裘之尚乎质也然司裘以大裘为祀天之服此则言祀昊天上帝而兼及五帝者天道尚质其用一而巳若衮冕以下之五冕则人道以文为贵○郑锷曰五帝虽天之佐而与天同体故祀之服亦可得而同四圭有邸奏黄钟歌大吕舞云门其玉其乐皆同其服何疑之有
　　享先王则衮冕
　　郑司农曰衮卷龙衣也○郑锷曰衮之为言卷也画升降二龙龙之为物变化卷舒无常王者之德造化如之故服之以致享然衮服自龙始其章九【○杨炯曰衮之衣五章裳四章凡九也衣法天数竒裳法地数偶也】不用十二章享之何耶盖凡奉祭之服从尸之所服周之先王追王也其尸服衮故王亦服衮以享之
　　刘执中曰书称舜曰予欲观古人之象日月星辰山龙华虫作防宗藻火粉米黼黻絺绣以五采彰施于五色作服汝明舜而欲观乎古则衣裳之章十有二其来逺矣周之礼乐因于虞夏者众矣郑康成见司常之职云日月为常则谓周人以日月星辰画于旌旗而冕服九章登龙于山登火于宗非也且交龙为旂周之衣不去其龙矣熊虎为旗周之裳不去其虎蜼矣何独日月为常而去衣章日月星辰乎案周礼典命之职上公九命为伯其国家宫室车旗衣服礼仪皆以九为节则其衣裳九章推而上之天子衮冕十有二章明矣所谓登龙于山登火于宗彞上公之服也日月之合为朔十有二朔而嵗成天之道也天子代天以施德生物故衣裳旂常皆有十二为数日以象其阳德发生万物月以象其隂德养成万物星辰以象其经纬以象四时龙以象其变化以配天山以象其生植以配地雉以象其耿介文明之美火以象其光辉化物之功【○陈君举曰变化不测而致其神之用者莫如龙崇髙不移而立其仁之体者莫如山文明有体而致其礼之文者莫如华虫此皆德之上者故防之于衣】宗彞以象其芬芳事上之诚藻以象其仁物达于幽潜粉米以象其粒民徧于天下黼以象其断割以建中黻以象其背拂于非义【○陈君举曰宗彞宗庙之器其象之有虎所以致其义象之有蜼所以象其智作于物所以昭孝柔顺清洁可以荐羞者莫如藻昭明齐肃可以烹餁者莫如火米足以飬人而为粉则其利散而均黼足以立断而又有黻则既断而能辨此皆德之下者也故絺绣于裳】缋于衣者六德焕于外而心不有其功绣于裳者六行根于中而进退不能忘公侯而下其章数降杀以两天子之德犹天之覆物是以日月星辰三章髙邈在上非人臣之可及也冕者言以为衣与王衣同而无衣饰也裳则刺纁而巳王祀昊天上帝则大裘而冕祀五帝亦如之至敬无文以事天享先王则衮冕者继先王之志者必有为以嗣其德不可以言达作十有二章以象其德服以事之而巳【○陈氏曰山龙而降始山终黻终始东北也何者山居东北冬春交也龙春也华虫夏也虎秋也蜼冬也周而复始则藻春也火夏也粉米中央土也黼秋冬交也黻冬春交也龙与华虫阳之阳也故绘而在衣虎与蜼阳之隂也故绣而在裳古者合三辰而在服备十二章以则天数故章与四时相顺】
　　陈君举曰衮冕自龙而下九章之服享先王则服之鷩冕自华虫以下七章之服享先公飨射则服之毳冕自宗彞以下五章之服祀四望山川则服之絺冕自粉米而下三章之服祭社稷五祀则服之冕则黼而巳一章之服祭羣小祀则服之夫衣服之间既又贵乎文矣而降杀以两凡以为尊卑之等也尊卑之等既见于所服以祭祀则章天下之有德者亦不可不为之等故公之服侯伯之服推之至卿大夫士莫不各视其命之数者凡以辨之○窦氏曰衮冕十二旒鷩冕九旒毳冕七旒絺冕五旒冕三旒
　　享先公飨射则鷩冕
　　郑康成曰先公谓后稷之后大王之前不窋至诸盩○王昭禹曰以周之祖庙考之先公尊于先王而所服止于鷩冕祭亦各以其服授尸尸服如是王服衮以临之非所以为敬故不敢
　　愚案经中既说王之吉服下面开说六冕则知尸既服此王亦当服此所谓体物而不可遗也
　　郑康成曰享射享食賔客与诸侯射也【○贾氏曰享食则大行人上公三享三食之等但享食在庙故亦服鷩冕与诸侯射者此大射在西郊虞庠之中亦服鷩冕若燕射在寝则朝服賔射在朝则皮弁服也】鷩画以雉谓华虫也【○陆氏曰雉之为物五色备而成章故谓之夏翟亦曰华虫犹中国谓之夏亦谓之华一名鷩也司服七章之服谓之鷩冕者则其名也】其衣三章裳四章凡七○郑锷曰鷩冕无山龙其服自华虫以下以为章则曰华虫以名服则曰鷩冕盖章取其五采之着冕即实以名之也享射接以粲然之文所以取于华虫
　　祀四望山川则毳冕
　　郑康成曰毳画虎蜼谓宗彞【或问荆公宗象孝象者奚取于虎蜼公曰虎义也蜼知也义以制事知以察物然后可以保宗庙故取于虎蜼】其衣三章裳二章凡五○郑锷曰毳冕虎蜼二物不可以偏言以其皆毛物故因名曰毳虎西方之义兽蜼遇雨则以其尾塞鼻兽之有智者二者皆山林之物故服之以祭四望山川而祀四渎亦服之者以山川通气故也○王氏详说曰四望山川国之阻固以扞御于外者故以虎蜼之服
　　祭社稷五祀则希冕
　　郑康成曰希刺粉米无画也其衣一章裳二章凡三○郑锷曰希冕唯有粉米黼黻三章其章为罕故其字用希本又作絺字粉米两物共为一章言粉其米以为章其在裳则当绣及为三章之首则当画以在衣不可绣也【○贾氏曰衣是阳应画今希冕三章在裳者自然刺绣但粉米不可画之物今虽在衣亦刺之不变故得希名故郑特言粉米然则毳冕之粉米亦刺之也】粉米养人之物社稷者土谷之养人者也五祀之神则能平五行之政亦有功利以生人者也故祭则同服【○王氏详说曰五祀春戸夏灶季夏中霤秋门冬行】或谓絺为细葛布上刺绣布岂可绣哉或谓其字音萧萧者缝也凡冕服皆衣纁裳冕惟有黻之一章刺于裳而巳其衣无章但见其色
　　黄氏曰宗伯序社稷五祀先于五岳司服序四望山川先于社稷祭之秩当如宗伯司服自以服为序地祭以社稷见不别出则方泽不服大裘矣诸儒纷纷盖未尝攷先王制祀之义【○郑锷曰社稷五祀五岳同于血祭此则用七章之服以祀四望山川又用五章之服以祭社稷五祀盖此言山川在社稷之上殆非丘陵坟衍之山川也指四望之山川耳何则丘陵坟衍之山川当比羣小祀以冕祭之不当处社稷之上观祀五帝享先王祭社稷祭羣小祀而独于四望山川之祭谓之祀四望山川则其尊可知】
　　祭羣小祀则冕
　　郑锷曰羣小祀者以天神言之司中司命风师雨师之类以地神言之则林泽坟衍四方百物之类者至幽之色其理则妙而不可知小神在天地间固有功矣亦不可一一而指名之故服冕以祀衣既无章裳乃有黻取其两已相背之形有万物分辨之义【○郑康成曰者衣无文裳刺黻而已是以谓焉】
　　郑康成曰六服同冕者首饰尊也【○郑锷曰首饰尊而在上为上之道欲其不二】
　　愚案四望以下等祀其服若是分辨者盖王者不以尊服临卑将敬神以安其心也
　　郑敬仲曰尝闻诸儒之论以为章服之中羔也龙也鷩也虎也蜼也皆取诸物羔为大裘不名曰羔盖大裘以道言之尊天神鷩言其名则衮冝曰龙毳冝曰虎蜼而皆不言者盖龙变化无方没其名者所以见神虎蜼二物不可以偏名也然虎蜼曰毳则鷩冝曰羽龙冝曰鳞亦不言者盖鳞物不止于龙羽物不止于鷩虎蜼俱为毳物故也若夫宗庙彞器有鸡有鸟有斚有黄独取虎蜼为说先儒谅必有所传
　　凡兵事韦弁服
　　王氏详说曰王吉服九其六用于祭祀其三用于兵田眡朝六服不同同于用冕三服不同同于用弁所以尊首饰郑锷曰韦弁服者爵弁也康成引左氏韎韦之跗注为证韎者染赤色以赤色之韦为弁亦服赤色之衣裳【○李嘉防曰兵不可变故上下之色如一】礼图画爵弁其制如冕但无旒为异陆佃以谓弁如两手相合冕而俛则弁之首举矣王安石曰韦弁违物性而制之质而巳其染赤为之则以宣布着尽为义儒者皆以为赤色多矣诗曰韎韐有奭以作六师正谓兵服赤色兵事之弁周韦则皮之巳熟者其性柔顺师众以顺为武也赤者南方色火烈不可向迩其威赫然故以赤为服也
　　眡朝则皮弁服
　　郑锷曰皮弁服用白鹿皮以为弁言皮则其毛存也上古未有布帛衣其羽皮毛有文皮其质视朝之礼以文质两全为尚鹿之为物能求其类【○李嘉防曰鹿羣居则环其角以外乡食则鸣以呼其羣诗之燕羣臣嘉賔取诸鹿鸣亦此也】以是为服见君臣类聚之意其服则十五升白布积素以为裳色白以存太古之质先儒谓弁服三其一皮弁素积天子有三朝外朝二内朝一皆用皮弁【○王氏详说曰皮弁视朝视外朝也杂记曰朝服十五弁郊特牲云三王共皮弁素积是巳若乃内服端也玉藻云卒食端而居则又非皮弁】说者谓缁衣羔裘此朝服之衣羔裘冠不以吊此朝服之冠皮弁素积又为视朝之服何也余闻诸儒之说皮弁素积者天子视朝之服如郷党云必朝服而朝东首加朝服朝服立阼阶皆非皮弁服也故既夕礼云乗车载皮弁道车载朝服玉藻云天子皮弁以日视朝遂以食诸侯皮弁以听朔于太庙朝服以日视朝于内又朝服以食盖诸侯皮弁以听朔于太庙礼毕而后改服以朝羣臣羣臣亦朝服以朝之是皆缁衣冠之朝服皮弁之朝服天子视朝之服为诸侯听朔之服诸侯听朔之服为天子田猎之服降杀之礼冝然天子之皮弁视朝之服以白布其后大夫僭之故玉藻云朝服之以缟自季康子始然天子之皮弁与朝服对言之则曰皮弁若离而言之亦谓之朝服可也陆佃云皮弁一名綦弁皮言物綦言色
　　凡甸冠弁服
　　郑康成曰甸田猎○郑锷曰田不言韦不言皮但曰冠盖承皮弁之下以皮为冠也服则与服皮弁之服同皮弁白布衣冠弁缁布衣此其别也【○李嘉防曰甸亦兵事也不服韦弁而服冠弁者弁则髙广冠则低小便　于撃刺射猎也王氏曰甸方习武未有事故尚】冠弁服者康成以为委貌即冠也【郊特牲曰委安所以安正容貌】以形言曰委貌以色言曰冠礼图谓朝服之冠与士之端大夫之冠诸侯之冠弁此三冠与天子委貌形制相同其服则缁布衣亦积素以为裳【即注说○贾氏曰士冠礼云主人冠朝服缁带素韠注云衣不言色者衣与冠同色裳又与韠同色是其朝服缁布衣亦如皮弁素积以为裳】此即诸侯视朝之服而王于田猎则服之岂非以田者习武事而未用欤陆佃谓冠弁服者亦弁也左传衞献公射鸿于囿孙子寗惠子从之不释皮冠而与之言又云皮冠以招虞人此田事服弁服之证说者又以为皮冠乃冠弁也○王氏详说曰郊特牲曰委貌周道也章甫商道也毋追夏后氏之道也委貌即端也冠则冠弁也冠朱组缨为天子之冠冠丹组缨为诸侯之齐冠冠綦组缨为士之齐冠冠之用广矣此冠弁用于田猎者其冠缁衣素积欤
　　易氏曰兵田之弁有时用之惟皮弁乃日视朝之礼故夏官弁师专言皮弁之制防五采玉璂象邸玉笄此王之皮弁韦弁冠弁虽弁师不载考其制与皮弁防有损益知皮弁朝服素积以为裳则冠弁韦弁之服可推【○王氏详说曰士冠礼云主人冠朝服缁带素韠是已然韦弁惟用于兵事皮弁不止于眡朝冠弁不止于田猎但以大者言之案玉藻之制天子冕听朔诸侯则以冕祭天子皮弁视朝诸侯则以皮弁听朔天子端而居诸侯则以端视朝冠端大同小异冠缁布衣皆有正幅为端则同但易其裳】
　　凡凶事服弁服
　　郑康成曰服弁丧冠也其服斩衰齐衰
　　凡吊事弁绖服
　　郑康成曰论语曰羔裘冠不以吊弁绖者如爵弁而素加环绖【○贾氏曰爵弁之形以木为体广八寸以三十升布染为爵头色赤多黒少今为弁绖之弁其体亦然但不用爵色之布用素为之】
　　凡丧为天王斩衰为王后齐衰
　　易氏曰经书天王惟于此丧事一见之与春秋书天王崩同意谨终之义也天王有父道王后有母道诸侯羣臣为服亦犹人子之为父母服也
　　王为三公六卿锡衰为诸侯缌衰为大夫士疑衰其首服皆弁绖
　　郑康成曰君为臣服吊服也○郑司农曰锡麻之滑易者十五升去其半有事其布无事其缕缌亦十五升去其半有事其缕无事其布【○贾氏曰郑注丧服皆破升为登布八十缕为登登成也今云十五升则一千二百缕去其半则六百缕云有事其缕其布者皆以水濯治去其垢也】郑康成曰疑言拟也拟于吉【○贾氏曰拟于吉者吉服十五升今疑衰十四升少一升而已】
　　易氏曰父母于子亦有服故王于诸侯羣臣则有锡衰缌衰疑衰之差然至尊不可以服言其首服皆加弁绖既葬除之
　　大札大荒大烖素服
　　郑康成曰大札疫病大荒饥馑大烖水火为害君臣素服缟冠若晋伯宗哭梁山之崩○易氏曰素服如丧礼恐惧修省之意与膳夫言不举之意同
　　公之服自衮冕而下如王之服侯伯之服自鷩冕而下如公之服子男之服自毳冕而下如侯伯之服
　　王昭禹曰凡诸侯之服各其命之数○郑锷曰上公九命服衮其章九王亦被衮何为公与王同余谓学经者当因经文求先王之制不当信传注以害先王之制日月星辰登于旌旗王与公同服九章之衮者其说出于郑康成六经无见也自后诸儒莫敢辨正今以此经文质之其理自明且男子之服自三章之毳冕而下如侯伯则上不服鷩冕可知侯伯之服自五章之鷩冕而下如公则上不服衮冕可知公之服自衮冕而下如王则其上不服日月星辰可知经文谓自衮冕而下如王之服则衮冕而上之章非日月星辰而何有日月星辰则王服十二章明矣若夫同服九章非惟君臣无别又且与经文之言不合且天子之尊国十二门旗十二斿马十二闲圭尺二寸冕十二旒礼物十二牢其所以取灋于天之大数者非一何独于祭则执尺二寸之圭垂十二旒之玉而衣九章之服以临之必不然矣○林椅曰九服者上得通乎下下不得僭乎上
　　之服自希冕而下如子男之服卿大夫之服自冕而下如之服
　　郑锷曰天子之六命与子男同五章之服此言之服自希冕而下如子男之服其服则三章是指诸侯之四命之服三章盖其冕四斿缨四就则从其命数也天子之卿六命大夫四命卿与同大夫与诸侯之同三章此言卿大夫冕则指诸侯之卿大夫故服一章之冕衣纁裳盖大国卿虽三命大夫虽再命惟与王之上士中士同尔【○王氏详说曰郑意以为其爵同则同于希冕其爵同卿大夫则同于冕其爵同士则同于皮弁但所谓章者据大章而言别有小章则依其命数此六命之与四命之三命之卿与再命之卿所以异也虽其说无所经见然以执皮帛言之则可知矣天子之皮帛公之亦皮帛所以异者虎豹】
　　其凶服加以大功小功
　　郑康成曰丧服天子诸侯齐斩卿大夫加以大功小功士亦如之又加缌
　　郑锷曰天子诸侯自旁期以上皆絶而不服盖位尊势重彼固不敢以戚戚于君此亦以义而断恩惟卿大夫加以此则自而上不服大功小功
　　士之服自皮弁而下如大夫之服
　　郑锷曰冕下有爵弁又有皮弁王之上士冕中士爵弁下士皮弁故诸侯之士自皮弁为首欲其引类聚朝又欲文质相须之意自皮弁下更有冠服与大夫同
　　王昭禹曰公侯之士同一命子男之士不命其服无章数其首服以皮弁故曰自皮弁而下如大夫之服则衣纁裳然典命不言王之士以理推之公侯伯之士皆一命则王之上士三命中士再命下士一命三命再命之士其服当同于一章之冕则一命之士亦服皮弁矣
　　其凶服亦如之
　　郑锷曰亦有大功小功也○黄氏曰大夫凶服有大功小功无缌与丧服经传不同或曰丧服经传孔氏礼也
　　其齐服有端素端
　　郑锷曰自公之服以下皆言其助祭与朝王之服此则言其齐服自公以下至士之齐服吉齐则端凶齐则素端吉以衣凶以素衣皆谓之端言其幅之正也自公而下与士皆同盖士之衣袂皆二尺二寸而属幅是广袤等其袪一尺二寸大夫以上则侈之而巳侈之者盖半而益一焉半而益一则其袂三尺三寸袪一尺八寸此所以异焉祭将以交于鬼神北方之色幽隂之极而道之所存也惟极乎至幽而交之以道则神可得而事故齐用端衣幅之端则心之端见于衣【○陈氏曰古者端衣或施于冕或施于冠如乐记魏文侯端冕而听古乐此施于冕者也刘定公曰吾端委以治民董安于曰臣端委以随宰夫此施于冠者也】
　　凡大祭祀大賔客共其衣服而奉之
　　郑康成曰奉犹送也送之于王所○王昭禹曰共王以衣服又奉其事也
　　大丧共其复衣服敛衣服奠衣服廞衣服皆掌其陈序贾氏曰复衣服谓始死招防复魄之服杂记云复者升屋西上则皆依命数天子十二人诸侯九人七人五人大夫士亦依命数
　　郑康成曰奠衣服今坐上防衣【○贾氏曰守祧职云遗衣服藏焉郑云大敛之余也至祭祀之时则出而陈于座上此奠衣服也】廞衣服所藏于椁中【○贾氏曰此则明器之衣服亦沽而小者也】
　　王昭禹曰所陈衣服皆有先后之序司服则掌其所陈序
　　典祀中士二人下士四人府二人史二人胥四人徒四十人
　　薛平仲曰天地神之位则兆于四郊宗庙昭穆之列有祧于外庙者兆于四郊者其坛壝之地人情之所易忽祧于外庙者其世数之踈人情之所易畧有典祀以掌外祀之兆守有守祧以掌先王先公之庙祧外焉兆守谨于四郊内焉庙祧谨于宗庙礼之大本在是
　　掌外祀之兆守皆有域掌其禁令
　　王昭禹曰外祀国外之祀若小宗伯所谓祀五帝于四郊四望四类亦如之兆山川丘陵坟衍各因其方是也兆谓之坛兆守谓守其兆域凡国外之祀为之兆守者皆有茔域故也○郑锷曰其兆之外皆有茔域典祀则掌其禁制灋令盖求神于此而不严为之禁则人或敢渫神不顾享矣
　　若以时祭祀则帅其属而脩除徴役于司而役之郑锷曰言祭言祀尊者当祀卑者当祭
　　郑康成曰属其属胥徒也脩除芟埽之徴召也【○李嘉防曰外祀不在四郊之内祭时脩除则脩除有时不慢于神亦不渎于神】役之作使之郑锷曰当祭祀之时则脩除其兆之坛域草之荒塞帅其属之下士二人共掌而所役之人则徴诸秋官之司盖司隷有徒二百人以给劳辱之事○李嘉防曰役于司则不劳民崇祀
　　及祭帅其属而守其厉禁而跸之
　　郑锷曰及祭殆人君躬出郊而有事于兆域之时乎○王昭禹曰厉禁谓藩厉禁止之地跸所以止行者将祭帅其属则以脩治为事而致其洁及祭帅其属则以禁止为事而致其严此先王所以事天地神之义
　　守祧奄八人女祧每庙二人奚四人
　　愚案祧字见小宗伯
　　张氏曰周有百世不毁之祖三昭三穆四为亲庙二为文武二世室并始祖而七诸侯无二祧一昭一穆○贾氏曰七庙通姜嫄为八庙庙一人故奄八人王昭禹曰逺庙为祧守庙祧而名之曰守祧言祧则庙可知【○郑锷曰祧之为言乃国家基业兆于此其神巳逺超而去也】○陈氏曰庙所以象生之有庙寝所以象生之有寝建之观门之内不敢逺其亲位之观门之左不忍死其亲家语曰天子七庙诸侯五庙自虞至周所不变故虞书禋于六宗以见太祖周官守祧八人以兼姜嫄之宫则虞周七庙可知【○张氏曰守祧先公之迁主藏于后稷之庙疑诸侯无祧庙亦藏之于始祖之庙】
　　掌守先王先公之庙祧其遗衣服藏焉
　　项氏曰庙谓太祖及三昭三穆之庙祧则逺祖先公则祧于后稷之庙【○郑司农曰此王者之宫而有先公谓大王以前为诸侯】○郑康成曰遗衣服大敛之余
　　王昭禹曰守祧掌守先王先公之庙祧其余衣服藏焉岂特以其常服之衣服为不可防而忘亦所以示其体物不遗之意
　　若将祭祀则各以其服授尸
　　王氏曰其遗衣服藏于庙祧若将祭祀则各以其服授尸所以依神
　　王昭禹曰尸服享先王则衮冕享先公则鷩冕所谓各以其服授尸盖以其所服各有称也○郑康成曰尸当服卒者之上服以象生时○程氏曰古人祭祀用尸极有意人之防气既散必求其类而依之人与人既为类骨肉又为一家之类已与尸各既心齐洁至诚相通以此求神冝其享之后世直以尊卑之势遂不肯行
　　其庙则有司脩除之其祧则守祧黝垩之
　　郑康成曰庙祭此庙也祧祭迁主○王昭禹曰庙则近而亲祧则逺而踈曰考庙曰王考庙曰皇考庙曰显考庙曰祖考庙皆月祭之逺庙为祧享尝乃止故守祧黝垩之而已○孙氏曰先王之礼降杀有渐其间五庙则有司脩除之即仆掌五寝埽除粪洒之事属乎夏官者二祧之礼杀矣委之守祧黝垩而已【○李嘉防曰女祧与奚可黝垩否盖黝垩者常令其新洁非自为之主掌其黝垩之事耳】
　　郑司农曰黝读为幽幽黒也垩白也尔雅曰地谓之黝墙谓之垩
　　郑康成曰脩除黝垩互言之有司常主脩除守祧常主黝垩
　　既祭则藏其隋与其服
　　郑康成曰隋尸所祭肺脊黍稷之属藏之以依神【○贾氏曰案特牲少牢及曾子问皆有隋祭之事特牲礼祝命挼祭尸取菹防于醢祭于豆间佐食取黍稷肺祭授尸尸祭之注云肺祭刌　　　肺是其隋者彼不言脊此言脊似误】○王昭禹曰其隋则埋以藏之○【王氏曰隋肉谓之隋隋盖尸祭之余易氏曰藏其隋则埋于西阶之东】其服则藏于庙祧亦以明神所依也






</div>
    <div class="pagination">
<a href="周礼订义_page43.html">上一页</a><span>...</span><a href="周礼订义_page39.html">39</a><a href="周礼订义_page40.html">40</a><a href="周礼订义_page41.html">41</a><a href="周礼订义_page42.html">42</a><a href="周礼订义_page43.html">43</a><span class="current-page">44</span><a href="周礼订义_page45.html">45</a><a href="周礼订义_page46.html">46</a><a href="周礼订义_page47.html">47</a><a href="周礼订义_page48.html">48</a><a href="周礼订义_page49.html">49</a><span>...</span><a href="周礼订义_page45.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
