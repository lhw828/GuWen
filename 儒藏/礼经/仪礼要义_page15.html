<!DOCTYPE html>
<html>
<head>
    <meta charset="UTF-8">
    <title>仪礼要义 - 第 15 页/共 43 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>仪礼要义 - 第 15 页/共 43 页</h1>
    <div class="content">　　公袒朱卒袒云云小射正又坐取拾兴賛设拾云云案上文设决讫乃云公袒朱襦始云小臣正赞设拾拾当拾敛肤体冝在朱襦之上故郑云既乃设拾拾当以韝襦上郷射云袒决遂以其无襦故遂与决得俱时设若大夫对士射袒纁襦设遂亦当在袒后
　　射正顺弓隈以授公公揉之观其安危
　　大射正执弓以袂顺左右隈云云公亲揉之注云揉宛之观其安危也者案考工记弓人云其弓安其弓危者以弓弱者为危其弓强者为安则此云观安危者谓试弓之强弱注云隈弓渊也
　　献酬皆授罚爵不授惟大夫已上授
　　司宫士奉丰云云胜者之弟子洗觯升酌散南面坐奠于丰上云不授者射爵犹罚爵略之者案诗云兕觥其觩防酒思柔注云觩陈设貎觥罚爵不手授此饮射爵亦不手授故云犹罚爵也案献酬之爵皆手授之此不手授故云略之也若然士以下饮罚爵者取于丰大夫已上皆手授尊之故下注云授爵而不奠丰尊大夫也其三耦之内虽大夫亦取于丰者以其作三耦与众耦同事不复殊之
　　不胜之党皆饮若有数中亦得助祭
　　命三耦及众射者云云　释曰以其经云三耦及众射者皆升饮射爵者言升之明知不胜之党无不饮但大射者所以择士以助祭今若罚爵在于不胜之党虽数中亦受罚及其助祭虽饮射爵亦得助祭但在胜党虽不饮爵若不数中亦不得助祭以其饮罚据一党而言取其助祭取一身之艺义故不同也
　　尊者西阶上北面立饮不以己尊枉正罚
　　賔诸公卿大夫受觯于席以降适西阶上北面立饮云云云不可以己尊枉正罚也者正罚谓上文饮者在左胜者在右于西阶之上北面跪取丰上之觯饮之是也今虽不取于丰亦于西阶北面
　　饮公不敢用罚爵从献酬之爵
　　若饮公则侍射者降洗角觯升酌散降拜　释曰云侍射賔也者以其賔与君对射耦自相饮故知侍射者賔也云饮君则不敢以为罚从致爵之礼也者罚爵如上文罚者饮之而已今则从燕臣致爵于君之礼下文所谓夹爵者是也但此经云角觯与上文觯皆是三升曰觯觯与角连故谓之角觯或单言角或单言觯是以礼记少仪云侍射则约矢侍投则拥矢胜则洗爵而请不角注云角谓觥罚爵也于尊长与客如献酬之爵又诗云我姑酌彼兕觥毛云兕觥角爵笺云兕觥罚爵是其角觯兕觥皆罚爵此角觯以兕角为之非谓四升曰角者也若然此角觯对下文饮君云象觯故云角觯谓賔酌如兕自饮君即下文賔降洗象觯亦从献酬之爵不敢复用罚爵也
　　君若不射则不献大侯之获
　　司宫尊侯于服不之东北云云　释曰自此尽侯而俟论设尊献服不之事云不于初设之者不敢必君射也君不射则不献大侯之获者若然此设大侯之获者君不射则不设之不豫设者不敢必君射案上张侯先设大侯君射大侯张之必君射者但圣人设法一与一夺以大射者为祭择士所以助祭人君不可不亲故夺其尊使之必射故豫张大侯至此设大侯之尊君射讫乃设之者许其自优暇容有不射之理是以不射则不设射乃设之
　　凡祭祭肺不离肺皆不奠爵
　　获者左执爵右祭荐俎二手祭酒云祭俎不奠爵不备礼也者祭俎者谓祭俎上肺但肺有二种此云祭是祭肺也非是离肺知者案郷射记云获者之俎折脊胁肺臑又曰释获者之爼折脊胁肺皆有祭则此俎祭肺亦离肺若然凡祭祭肺皆不奠爵是其常云此不奠爵不备者但祭肺离肺两有祭肺不奠爵若空有祭肺亦不奠爵今祭俎不奠爵故云不备礼
　　司马师献仆人等如献服不
　　司马师受虚爵洗献仆人巾车获者皆如大侯之礼云巾车张大侯者举尊者而言其参侯干侯亦张之是以上文司马遂即量人巾车张三侯此直云大侯举尊而言之云及参侯干侯之获者以其上文以献大侯服不获者明此经获者是糁侯豻侯可知云仆人巾车于服不之位受之知者以其仆人巾车素无其位而经云如大侯之礼明就大侯之位受献是以郑云功成于大侯也云不言量人者此自后以及先可知者案上张侯之时先言量人后言巾车君射之时乃有仆人埽侯道受献先言仆人而后言巾车是自后以及先仆尚得献明量人在巾车之先得献可知
　　凡继射者命耦而已不作射不作取矢
　　三耦既拾取矢诸公卿大夫皆降如初位云云云凡继射命耦而已不作射不作取矢从初者言凡继射命耦者前三耦卒射后大夫降至三耦之南西面北上司射东面于大夫西北耦大夫与大夫命上射曰某御于子命下射曰子与某子射卒遂比众耦云云至公即席后賔升阶复位还筵而后卿大夫继射后众皆继射释获皆如初注云诸公卿言取弓矢众言释获互言也
　　鼓为乐节今投壶篇犹具存
　　司射命曰不鼓不释注不与鼓节相应不释筭鼓亦乐之节　释曰引学记者证鼓得与乐为节之事云凡射之鼓节投壶其存者也者射之鼓节多少无文案今礼记投壶篇图出鲁鼓薛鼓云取半以下为投壶节尽用之为射节是其投壶存者云周礼射节天子九以下者是射人乐师皆有此文
　　貍首即曽孙之诗
　　乐正命大师曰奏貍首间若一注貍首逸诗曽孙也貍之言不来也　案驺虞采苹是篇名貍首篇名可知射义下文诸侯君臣尽志于射又云故诗曰曽孙侯氏四正具举小大莫处御于君所注云此曽孙之诗诸侯之射节也四正正爵四行也四行者献賔献公献卿献大夫乃后乐作而射也上云貍首下云曽孙曽孙章头也彼注以燕以射先行燕礼乃射是也云间若一者调其声之防数重节者谓九节七节五节中间相去或希疏或宻数中间使如一必疏数如一者重此乐故也大夫虽无俎賔及公卿皆送俎故亦降
　　诸公卿取俎如賔礼遂出授从者于门外大夫降复位注门东北面位　释曰云大夫降者大夫虽无俎以賔及公卿皆送俎不可独立于堂故降复位云门东北面位者谓初小臣纳卿大夫门东北面揖位案下文賔诸公卿皆入门东面北上谓在西阶下知大夫不复在西阶下位者以其言复位者复前位其西阶下旧无位
　　大射先燕燕法牲用狗羞用鳖鲤等
　　羞庶羞注羞进至鹑鴽　释曰知有肝膋者此大射先行燕礼燕法其牲唯有狗又案内则云肝膋取狗肝一幪之以其膋濡炙之举燋其膋不蓼注云膋肠闲脂故知此羞中有肝膋也又知有狗胾醢者以其公食大夫有牛胾炙羊胾炙豕胾炙此燕无三牲故知胾醢亦用狗知有炰鳖脍鲤者案六月诗云吉甫燕喜既多受祉又云饮御诸友炰鼈脍鲤故知有此也公食大夫有王事之劳乃有之故六月诗郑注以吉甫远从镐地来又日月长乆今饮之酒使其诸友恩旧者侍之又加其珍羙之馔所以极劝之也是有王事之劳乃有之无王事之劳则无故公食大夫不见也又知有雉鹑鴽者公食大夫二十豆有此四者
　　二升觚献大夫三升觯献士用小者尊
　　主人洗酌献士于西阶上士长升拜受觯主人拜送释曰自此尽奠于篚论献士及祝史等之事云献士用觯士贱也者言献士用觯对上献大夫已上觚觚二升觯三升用大者贱用小者尊
　　賔为士举旅行酬因媵觯于公
　　賔降洗升媵觯于公酌散下拜公降一等云云自此尽旅酌论賔举爵为士举旅行酬之事注賔受至再拜释曰云賔受公赐多矣礼将终冝劝公序厚意也者上文为賔为卿为大夫举旅皆臣自致爵今此其賔为士举旅行酬因得为賔致爵于君
　　阶下位无席户牖间位则有席
　　賔降洗象觚升酌膳云云賔升成拜公答拜賔反位自此以前賔位在西阶下东面无席户牖之间位则有席此賔升成拜不言降反位明反位者反于户牖之间席位云此觚当为觯者凡旅酬皆用觯献士尚用觯故知觚当为觯下经觚亦当为觯
　　凡受酬拜后就席坐行酒汉时亦然
　　公坐取宾所媵觚兴唯公所赐受者如初受酬之礼降更爵洗升酌膳下再拜稽首小臣正辞升成拜公答拜乃就席坐行之坐行之注若今坐相劝酒
　　堂上旅皆坐酬士立堂下故大夫兴酬
　　大夫卒受者以爵兴西阶上酬士士升大夫奠爵拜士答拜云兴酬士者决向堂上相旅皆坐相酬执爵者行之大夫未能受酬者辄兴西阶上故郑云士立堂下与上坐者异也
　　士旅酬祝史以下于西阶上
　　士旅于西阶上辩注祝史小臣师旅食皆及焉　释曰郑知祝史以下皆得旅酬者前得献祝史与旅皆得献明此旅酬得之可知
　　士贱不坐无执爵者故以次自相酬
　　士旅酌注旅序至爵者　释曰云无执爵者对上文卿大夫等有执爵者以其坐故也士无执爵者以其贱不坐故以次自酌以相酬无执爵者也
　　公食堂上夹北有宰位射礼无
　　遂献左右正与内小臣皆于阼阶上如献庶子之礼云庶子内小臣位在小臣师之东者案公食堂上夹北有宰夫内宰在东北此射礼堂上夹北无宰位又案执事者堂上又非乐人不得在乐正位以其与小臣师同名小臣故知小臣师之东也又云少退西上者见公食在宰东北少退故知此亦少退知西上者以此位皆西上故也
　　凡行酬即转爵递饮犹待公卒爵乃饮
　　无筭爵云云受赐爵者以爵就席坐公卒爵然后饮案凡行酬之法转爵递饮今膳散两有宜得即饮犹待公卒爵乃饮犹代饮然明惠从公来嫌得即饮不代故着嫌必卒爵然后饮故曰嫌不代
　　于此无升成拜以将醉正臣礼
　　賔及诸公卿大夫皆降西阶下北面至升反位注升不成拜云于例臣于堂下再拜稽首得小臣以君命辞其拜不成当升成拜今直升不成拜者以其拜于下是臣之正礼故郑云于将醉正臣礼
　　公不送賔賔礼讫正臣礼
　　公不送注臣也至礼也　释曰案燕义云使宰夫为献主臣莫敢与君亢礼向来安燕交欢君若送之是臣与君亢礼故君不送賔也故燕礼注云賔礼讫臣礼是也燕在路寝次射于郊学故末云公入骜
　　公入骜注骜夏至入也　释曰云骜夏亦乐章也者案周礼钟师有九夏皆乐章其中有骜夏云此公出而言入者射宫在郊以将还为入者天子射在虞庠周之小学在西郊案郷射记于郊则闾中郑注云诸侯大学在郊是诸侯大射所故言入射宫在郊以将还为入也郑知燕在路寝者燕礼记云燕朝服于寝与羣臣賔客燕不合在燕寝故知从路寝
　　大射三番多依郷射故不重释
　　此篇所解多不具者以其诸侯大夫射先行燕礼大射三番多依郷射是以与礼同者于此不复重释之也





　　仪礼要义卷十八
<经部,礼类,仪礼之属,仪礼要义>
　　钦定四库全书
　　仪礼要义卷十九
　　宋　魏了翁　撰
　　聘礼一
　　此聘礼是侯伯之卿大聘
　　聘礼第八　郑云大问曰聘者则此篇首所论是也云乆无事者案下记云乆无事则聘焉注云事谓盟防之属若有事事上相见故郑据久无事而言云小聘使大夫者下经云小聘曰问其礼如为介三介是也周礼曰者大行人文郑彼注小聘曰问殷中也久无事又于殷朝者及时相聘也父死子立曰世凡君即位大国朝焉小国聘焉此皆所以习礼考义正刑一徳以尊天子也必择有道之国而就脩之然嵗相问殷相聘聘义所云比年小聘三年大聘是也大行人云上公九介侯伯七介子男五介又云凡诸侯之卿其礼各下其君二等聘义上公七介侯伯五介子男三介是诸侯之卿介各下其君二等者也若小聘曰问使大夫又下其卿二等此聘礼是侯伯之卿大聘以其云五介上介奉束锦士介四人皆奉玉锦又云入竟张旜孤卿建旜据侯伯之卿之聘者必见侯伯之卿聘者周公作经互见为义此见侯伯之卿大聘玉人云瑑圭璋八寸璧琮八寸以頫聘上公之臣公食大夫爼实云伦肤七据子男之臣是各举一边而言明五等俱有是其互见为义也
　　因朝于三卿中选可使者
　　聘礼君与卿图事注谋聘故至谋事者必因朝云云言及可使者谓于三卿之中选可使者即经云遂命使者是也其緫三事皆须谋者也言谋事者必因朝者欲取对众共询之意云其位君南面已下知面位然者此仪礼之内是诸侯三朝燕朝燕礼是也又射朝大射是也不见路门外正朝正朝当与二朝面位同案燕礼大射皆云卿西面大夫北面士东面公降阶南面揖之是以知正朝面位然也若天子三朝射人见射朝司士见正朝不见燕朝以诸侯正朝与燕朝同明天子燕朝亦与正朝同也
　　使者既在谋内犹见宰问所之
　　遂命使者注既谋其人因命之　云聘使卿者以其经云及竟张周礼司常云孤卿建故知使卿也若然使者自在谋内审知所聘之国逺近何以下记云使者既受行出遂见宰问防月之资郑注云古者君臣谋宻草创未知所之逺近问行用多少但所谋之时经云出聘不言其国使者不得审知故更问之是以左氏吴公子季札遂聘齐晋卫郑之等下文云无行则重贿反币是亦有歴聘之事也
　　诸侯以司徒为宰
　　宰命司马戒众介介皆逆命不辞注逆犹受也　释曰天子有六卿天地四时之官是诸侯兼官而有三卿立地官司徒兼宰立夏官司马兼春官立冬官司空兼秋官是以左氏杜泄云吾子为司徒叔孙为司马孟孙为司空故礼记内则云后王命宰降徳于众兆民郑云周礼宰掌饮食司徒掌十二教今一云冡宰记者据诸侯也诸侯并六卿为三或兼职焉是其诸侯并六卿为三诸侯以司徒为冡宰义与此同宰上卿贰君事诸侯谓司徒为宰者也云士属司马引周礼者案司士属司马而云作士适四方使为介诸侯之司马亦然故引以证诸侯司马戒众介也云不辞者是其副使之贱者故不敢辞
　　宰书聘币币称其邦之大小
　　宰书币注书聘云云宰又掌制国之用　宰即上命司徒兼官者也云书聘所用币多少也者谓聘邻国享君及夫人问卿之等币周礼司仪云凡诸侯之交各称其邦而为之币以其币为之礼郑云币享币也于大国则丰于小国则杀
　　先行之日夕币
　　及期夕币　释曰自此尽受书以行论陈币付使者之事云夕币先行之日夕知者下云厥明释币于祢是行日明此夕是先行之日夕也云视之者正谓賔及众介视之故下云使者朝服帅众介夕注云视其事是也
　　管人布幕以承币于外朝
　　管人布幕于寝门外　云馆人谓掌次舍帷幕者也者案天官有掌舍掌次幕人等掌次云有邦事则张幕设案掌舍职云为帷宫设旌门又幕人云掌帷幕幄帟绶之事郑云在旁曰帷在上曰幕幕或在地展陈于上即此布幕是也馆人即彼掌舍以诸侯兼官故郑总言之也云幕以承币者即下文官陈币是也云寝门外朝也者谓路门外即正朝之处也下记云宗人授次以帷则馆人与宗人共掌之若賔客则宗人掌之也
　　官陈享币不陈璧琮无皮则用马
　　官陈币皮北首西上加其奉于左皮上马则北面奠币云云　云官陈币者即上文官具者也馆人布幕于地官陈币于其上云奉所奉以致命谓束帛及纁也者所奉谓后享时奉入以致命故知是以下文享时所致束帛加璧以享君纁加琮以享夫人郑不言璧琮者璧琮不陈厥明乃授之也云马言则者此享主用皮或时用马者主用皮谓有皮之国国无皮者乃用马故下云庭实皮则摄之郑注皮言则者或用马也记云皮马相间可也注间犹代也土物有宜也
　　君在路寝听政宰入告具
　　宰入告具于君君朝服出门左南乡注入路门而告案朝在路门外故知入路门至路寝而告君以其在路寝听政处故也
　　史展币授宰宰告备故也
　　宰执书告备具于君授使者使者受书授上介公揖入云史展币毕以书还授宰者以其宰在幕东西面史
　　居前西面读书展币展币讫明廻还授宰宰以书授使者展币授使者讫礼毕故入于寝也
　　賔介将行释币于祢反则释奠
　　厥明賔朝服释币于祢注告为君使也賔使者云云释曰自此尽亦如之论賔与上介将行告祢之事云朝服者卿大夫朝服祭故还服朝服告也云天子诸侯将出告群庙者案礼记曾子问云孔子曰诸侯适天子必告于祖奠于祢注云皆奠币以告之是诸侯出告羣庙案彼下文又云孔子曰天子诸侯将出必以币帛皮圭告于祖祢遂奉以出是天子与诸侯同告羣庙之事云大夫告祢而已者大夫三庙降天子不得并告故直告祢而已若父在则告祖知者下记云赐饔唯羮餁筮一尸若昭若穆注云筮尸若昭若穆容父在父在则祭祖父卒则祭祢以此言之明初行时父在释币于祖庙可知案昭元年楚公子围聘于郑云布几筵于庄共之庙而来服氏云庄谓楚庄王围之祖共王围之父是大夫并告羣庙者彼不告聘直告娶故得并告古者大夫得因聘而娶故云且娶于公孙叚氏是也云凡释币设洗盥如祭者案曾子问云凡吿用牲币注云牲当为制则告无牲直用币而已但执币须洁当有洗而盥手其设洗如祭祀之时亦洗当东荣南北以堂深水在洗东篚在洗西必知无祭事者下文还时云乃至于祢筵几于室荐脯醢觞酒陈郑云行释币反释奠略出谨入是其差也
　　使者称賔入庙中更云主人
　　有司筵几于室中祝先入主人从入云云云更云主人者庙中之称也者上云賔至此更云主人是庙中之称故特牲少牢皆称主人对聘称賔也
　　帛锦十卷名束脯亦曰束制币文尺异
　　释币制纁束奠于几下出　云凡物十曰束者案昬礼纁束则每卷二丈自余行礼云束者每卷一丈八尺为制币帛锦十卷者皆名束至于脯十脡亦曰束故云凡物十曰束也云纁之率居三纁居二者言率皆如是也三纁二者象天三覆地二也云朝贡礼云纯四只制丈八尺者纯谓幅之广狭制谓舒之长短周礼赵商问只长八寸四八三十二幅广三尺二寸大广非其度郑答云古积画误为四当为三三咫则二尺四寸矣杂记云纳币一束束五两两五寻然则每卷二丈若作制币者每卷丈八尺为制合卷为匹也
　　释币于行行神在庙门西
　　又释币于行　释曰云行者之先其古人之名未闻者此谓平治道路之神云古人名未闻者谓古人教人行道路者其人名字未闻云天子诸侯有常祀在冬者月令祀行是也言此者欲见大夫虽三祀有行无常祀因行使始出有告礼而已至于出城又有軷祭祭山川之神喻无险难也大夫三祀曰门曰行曰厉者祭法文云丧礼有毁宗躐行出于大门者檀弓文案彼云掘中霤而浴毁灶以缀足及葬毁宗躐行出于大门殷道也下文周柩入毁宗虽不云躐行亦有行可知所毁者毁庙门西而云躐行明行神在庙门西矣不云埋币可知者承上宗庙埋之此亦埋可知云今时民春秋祭祀有行神古之遗礼乎者郑以行神无正文虽约檀弓犹引汉法为况乎者犹疑之矣若然城外祭山川之神有軷壤是月令冬祭行注云行在庙门外之西为軷坛厚二寸广五尺轮四尺是也
　　賔释币讫不复入介待賔大门外
　　上介及众介俟于使者之门外　自此尽敛为使者与介向君朝受命即行之事知待于门外东面北上者上云賔释币讫不复入明介待賔于大门外賔出则向君也言东面北上者依賔客门外之位
　　使介受命于朝谓皋门外非路门外常朝位
　　使者载帅以受命于朝　云至于朝门者凡诸侯三门臯应路路门外有常朝位下文君臣皆朝列位乃使卿进使者乃入至朝即此朝门者臯门外矣知北面东上者还依展币之位也
　　贾人取圭垂缫授宰缫有二种
　　贾人西面坐啓椟取圭垂缫不起而授宰　云其或拜则奠于其上者故觐礼记云奠圭于缫上是也但缫有二种一者以木为中干以韦衣之天子五采公侯伯三采子男二采采为再行下记及典瑞皆有其文此为缫也下记云绚组尺及曲礼下文执玉其有借者则裼郑亦谓之缫若韦版为之者奠玉于上此则无垂缫屈缫之事若绚组为之者所以系玉于韦版使不失坠此乃有屈垂之法则此经所云者是也案向来所注皆以韦版缫籍解之者郑意以承玉及系玉二者所据虽异所用相将又同名为缫是以和合解之故以韦版为之者以解绚组之缫也
　　使者受聘君圭享君璧聘夫人璋享琮
　　受享束帛加璧受夫人之聘璋享纁束帛加琮皆如初　此经中三事上经已受聘君圭此经受享君束帛加璧又受聘夫人璋又受享夫人琮案上文夕币时云官陈币皮北首西上加其奉于左皮上郑注云奉所奉以致命谓束帛及纁也则知所陈直陈束帛及纁不陈璧琮是以此经受璧而连言束帛纁者以其享时束帛加璧于其上纁加琮于其上以相配之物故兼言束帛纁若然璧琮右受者以其璧琮与圭璋同类尊之故也云帛今之璧色缯者周礼大宗伯云孤执皮帛郑注亦然又案宗伯云以苍璧礼天下云牲币各放其器之色币即币帛礼天之璧用苍色则币帛之色亦苍色是璧色缯于汉时云璧色缯者亦因周法则此束帛亦与璧色同以其相配但未知正用何色耳云聘用璋取其半圭知半曰璋者案周礼典瑞云四圭有邸以祀天两圭有邸以祀地圭璧以祀日月璋邸射以祀山川以上向下差之以两圭半四圭圭璧半两圭璋邸射又半圭璧是半圭曰璋也云圭璋特达瑞也者聘义云圭璋特逹徳也郑云特逹谓以朝聘也言瑞者大宗伯云以玉作六瑞公执桓圭以下皆是瑞故尚书云班瑞于羣后言特达者不加束帛也
　　舍于郊谓脱舍朝服服深衣而行
</div>
    <div class="pagination">
<a href="仪礼要义_page14.html">上一页</a><span>...</span><a href="仪礼要义_page10.html">10</a><a href="仪礼要义_page11.html">11</a><a href="仪礼要义_page12.html">12</a><a href="仪礼要义_page13.html">13</a><a href="仪礼要义_page14.html">14</a><span class="current-page">15</span><a href="仪礼要义_page16.html">16</a><a href="仪礼要义_page17.html">17</a><a href="仪礼要义_page18.html">18</a><a href="仪礼要义_page19.html">19</a><a href="仪礼要义_page20.html">20</a><span>...</span><a href="仪礼要义_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
