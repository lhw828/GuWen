<!DOCTYPE html>
<html>
 <head>
  <meta charset="utf-8"/>
  <title>
   读礼通考 - 第 88 页/共 166 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   读礼通考 - 第 88 页/共 166 页
  </h1>
  <div class="content">
   檀弓晋献公之丧秦穆公使人吊公子重耳稽颡而不拜哭而起起而不私子显以致命于穆公穆公曰仁夫公子重耳夫稽颡而不拜则未为后也故不成拜哭而起则爱父也起而不私则逺利也【疏为后则当拜今不受其劝故不拜所以稽颡者自为父丧哀号也凡丧礼先稽颡而后拜乃成今直稽颡而不拜故云不成拜也】
　　孔子与门人立拱而尚右二三子亦皆尚右【注效孔子也】孔子曰二三子之嗜学也【注嗜贪也】我则有姊之丧故也二三子皆尚左【注复正也丧尚右右隂也吉尚左左阳也】
　　张子曰拱而尚右义手以右手在上也以其姊之丧故如此
　　二程全书家祭凡拜皆当以两拜为礼今人事生以四拜为再拜之礼者盖中间有问安之事故也事死如事生诚意则当如此至如死而问安却是渎神若祭祀有祝有告谢神等事则自当有四拜六拜之礼【陈祥道礼书礼曰拜服也稽首服之甚也拜稽颡哀戚之至隠也稽颡隐之甚也荀卿曰平衡曰拜下衡曰稽首至地曰稽颡许慎曰顿下首也然则书称拜手稽首则拜手手拜也稽首首至地也荀卿所谓下衡曰稽首是也稽颡则拜至地矣荀卿所谓至地曰稽颡是也太祝言礼之重者则先稽首而继之以顿首空首振动言礼之轻者则先竒拜而继之以襃拜肃拜则顿首空首振动重礼之渐杀是也襃拜肃拜轻礼之尤杀者也然则稽首拜手而稽留焉顿首则首顿于手而已空首不至于手空其首而已竒拜一拜也仪礼乡饮乡射聘礼士相见凡礼之杀者皆一拜是也肃拜俯其手而肃之也妇人与介者之拜也少仪曰妇人虽有君赐肃拜为尸坐则不手拜肃拜为丧主则不手拜然则所谓手拜者手至地也士昬礼妇拜扱地是也襃拜介于一拜肃拜之间则礼固杀矣其详不可考也稽首者诸侯于天子大夫士于其君之礼也然君于臣有所稽首君称大甲稽首于伊尹成王稽首于周公是也大夫于非其君亦有所稽首仪礼公劳賔賔再拜稽首劳介介再拜稽首是也盖君子行礼于其所敬者无所不用其至则君稽首于其臣者尊徳也大夫士稽首于非其君者尊主人也春秋之时晋穆嬴抱太子顿首于赵宣子鲁季平子顿首于叔孙则顿首非施于尊者之礼也郑氏谓稽首头至地顿首头叩地空首头至手襃读为报再拜也又引书曰王动色变为振动之拜此不可考三年之丧稽颡而后拜所谓丧拜也期以下之丧拜而后稽颡所谓吉拜也盖拜则致敬于人稽颡则致哀于己拜而后稽颡頽乎其顺也以其先致敬故也稽颡而后拜颀乎其至也以其先致哀故也孔子之时礼废滋乆天下不知后稽颡之为重而或以轻为重是犹不知拜下之为礼拜上之为泰而或以泰为礼故孔子救拜之弊则曰吾从其至者救泰之弊则曰吾从下凡欲礼之明于天下而已然士丧礼于三年之丧拜稽颡丧大记杂记皆言拜稽颡此谓拜必稽颡非拜而后稽颡也晋献公之丧秦穆公吊公子重耳重耳稽颡而不拜穆公曰稽颡而不拜未为后也故不成拜国语曰重耳拜而不稽颡误矣】
　　朱子语类问稽颡而后拜拜而后稽颡之义朱子荅曰两手下地曰拜拜而后稽颡先以两手伏地如常然后引首向前叩地稽颡而后拜开两手先以首叩地却交手如常顿首亦是引首少叩地稽首是引首稍乆在地稽者稽留之意稽颡而后拜谓先以头至地而后下手此丧拜也若拜而后稽颡则今人常用之拜也稽颡而后拜稽颡者首触地也拜字从手下问孝子于尸柩之前在丧礼都不拜如何曰想只
　　是父母在生时子弟欲拜亦须俟父母起而衣服今恐未忍以神事之故亦不拜
　　【刘世节瓦釡漫记礼疏曰妇人以肃拜为正今之妇人荅男子拜但乆手防身亦名为拜逺而望之端立若不为礼者何其亢也程泰之以为始于武后及考后周天元令命妇为男子拜史官书之以表其异则古者妇人之立拜非始于武后明矣少仪曰妇人吉事虽有君赐肃拜为尸坐则不手拜肃拜为丧主则不手拜罗大经曰古者妇女肃拜为正陈澔曰肃拜如今之妇人拜也左传三肃使者杜预注曰肃以手至地若今揖也三肃尽敬也郑氏周礼注亦以俯下手为肃拜朱子语类有问者曰何谓肃拜朱子曰两膝齐跪手在地头不下为肃拜手拜亦然为丧主则头亦至地不肃拜古乐府云妇人申腰再拜跪申腰亦是头不下也意者先王制礼或以妇人首饰盛多时遇姙脤俯伏地上为难故止令其肃拜乎惟昬礼以新妇见舅姑故拜手扱地即手拜也为丧主敬凶事也故稽颡为尸坐象尊者也故不手拜肃拜盖妇人之立拜可以当男子之长揖妇人之手拜可以当男子之顿首稽颡则与男子相埒余礼唯当肃拜为正自肃拜之义不明而诸书之说始纷纷矣兹掲其人之所常行易晓者言之平衡曰拜谓罄折头与腰相平即今揖也下衡曰稽首即今之躬身至地也顿首者手至地头顿手上也稽颡者郤两手而头至地也太甲之拜手揖而至地之乆也雅拜者先下一膝也周礼竒拜者一拜也襃拜者再拜也凶拜者拜而后稽颡也之拜者两膝齐屈如今道士之拜也膜拜者两手合掌以受颡也是皆男子之拜也若妇人之肃拜则两膝齐跪手下地头低俯而不至手也妇人之手拜则亦手至地而头在手上也又男子再拜妇人四拜谓之侠拜是主立拜言也今世俗南方妇女皆立而义手屈膝以拜北方妇女见客輙俯伏地上谓之磕头以为重礼礼之轻者亦立而拜但比南方略浅尔第即古礼及先儒之说酌而论之大略两膝齐跪申腰低头俯引其手以为礼而不至地是谓肃拜居常见人当以此礼为正但南方立拜已乆不可遽厘谓宜如丘文庄所议深屈其膝母但如此俗之沾裙义手以手为尚每拜以四为节如所谓侠拜者然若夫见舅姑则扱地为丧主则稽颡不为丧主则手拜庶几得古礼之意云　宋祖尝问赵中令礼何以男子跪拜而妇人不跪赵不能对徧询礼官皆无知者王贻孙祁公溥之子也为言古诗长跪问故夫妇人亦跪也唐天后朝妇人始拜而不跪赵问所出因以太和中幽州司马张建章渤海国记所载为证天圣初明肃太后垂帘欲被衮冕亲祀南郊大臣争莫能沮薛简肃公问即服衮冕陛下当为男子拜乎议遂格礼九拜虽男子亦不跪贻孙之言盖陋矣简肃亦适幸其言偶中使当时有言贻孙所陈密启者则亦无及矣汪圣锡端明作燕语证误又云汉书周昌吕后见昌为跪谢周宣帝诏命妇皆执笏其拜宗庙及天台皆俛伏则其时妇人已不跪矣故特有是诏云始于则天非也明肃乃谒太庙非郊社也九拜有稽首有顿首非皆不拜也　古之坐即今之跪仪礼所载凡祭主至神位赞者曰坐是也田艺蘅香宇外集拜本作手至地也今作拜服也盖两手下地曰拜又曰拜平衡也平衡曰罄折头与腰平汉书郦生不拜长揖师古曰长揖者手自上而及下也周礼九一曰稽首头下至地稽留乃起殆下衡服之甚也太甲拜手稽首盖头至地而留之乆也二曰顿首下手置首于地即起也乃今之叩头类于凶拜古之君臣相荅拜或书启称顿首者皆尊重之意非伏地而拜也三曰空首下手首不至地盖唯头至手即拜手也四曰振动头振动而战栗也或以为两手相击非也五曰吉拜雍容而下手即今之常拜或以为拜而后稽颡非也六曰凶拜拜而后稽颡也七曰竒拜一拜也礼简不再拜也八曰襃拜襃音报荅拜也或以襃拜为持节拜亦非也九曰肃拜直身肃容而微下手或曰两膝齐跪手至地而头不下曰肃拜如今之妇人拜也又有曰雅拜者先下一膝唐人谓之雅拜或曰倚拜也曰之拜者两膝齐跪而俱下如今之道士拜及乡村老妇犹然曰膜拜者两手合掌以承颡如今之僧拜本西域拜也周礼妇拜扱地古乐府申腰再拜跪是也后周天元令妇人为男子拜是古时妇人皆肃拜也今则但微屈其膝而躬不屈其名曰起曰福并男子之作揖皆曰相呌也后汉书髙句骊国跪拜曳一脚行步皆走古者郊祀天地止于再拜是神只虽至尊至重其礼不可加也见天子亦曰稽首再拜董偃馆陶公主家庖人也见汉武帝亦曰昧死再拜谒今君臣之四拜大朝则五拜三叩头子弟之于父兄亦四拜甚至于朋友长幼亦四拜皆非礼也至于致书父母则称百拜我朝洪武三年五月谕中书省曰今人书劄多稽首顿首再拜百拜实非礼也宜定其式礼部议凡致书于尊者称端肃奉书荅则端肃奉复敌已者称奉书奉启上与下称书寄书荅卑幼与尊长云家书敬复尊长与卑幼云书付某】
　　【王廷相九拜解案太祝辨九注以头拜至地为稽首拜头叩地为顿首拜头至手为空首令案荀子曰平衡曰拜下衡曰稽首至地曰稽颡盖为两手拱至地如衡然故谓之衡下衡者首下手而稽留也故曰下衡曰稽首稽颡则首至地矣故曰至地曰稽颡是稽首者首至地而稽留也顿首者首顿于手而即起如叩物然也空首者手虽至地头不至手但空其首而已也礼注似未尽振动注云战栗变动之拜记疏曰谓敬惧故为振动盖是感恩服罪仓卒致谢之状郑注谓王动色变为振动恐非吉拜凶拜皆丧拜也杂记曰三年之丧以其丧拜非三年之丧以吉拜注曰拜而后稽颡为吉拜谓齐衰不杖期以下者言稽颡而后拜为凶拜谓三年服者言是也竒读为竒耦之竒谓一拜也如仪礼賔拜洗拜告防拜执爵兴不言再拜者及士见大夫于其入也一拜常为臣者奠挚再拜主人荅一拜之类皆竒拜也郑氏曰襃读为报谓再拜也义未详肃拜亦跪拜也手不至地头不至手尔左传郤至三肃使者少仪妇人吉事虽有君赐肃拜是也郑注谓特撎非是盖拜也者服也服而俛伏以致敬顺也稽首顿首空首肃拜以浅深言者也振动者以形状言者也吉凶者以节度言者也竒襃者以数言者也　妇人拜解礼疏云妇人以肃拜为正朱子语録有问古者妇人以肃拜为正何谓肃拜朱子曰两膝齐跪手至地头不下为肃拜手拜亦然唐孔氏云肃拜如今妇人拜也今案少仪曰妇人吉事虽有君赐肃拜为尸坐则不手拜肃拜为丧主则不手拜盖肃拜者两膝齐跪手不下地头俛而不至手也手拜者手至地而头在手上也昬礼妇拜扱地即手拜也盖妇人以肃拜为常虽君赐亦止肃拜而受昬礼拜手扱地以其新妇初见舅姑尽礼也为丧主敬凶事也故稽颡为尸坐象尊者也故不手拜肃拜若如孔氏陈氏如今妇人不跪地而拜则尸坐事说不通矣古乐府咏妇人云申腰再拜跪亦谓其跪拜尔若为丧主则当稽颡故不手拜此见肃拜者妇人之常礼而手拜稽颡非昬丧不行盖其礼之变者尔妇人立拜男子长揖起于后世简便之习非拜之正者居常相见为礼亦可也若涉大礼仍当跪拜如北方士人家妇女拜不下手可也若如家礼男子跪拜妇人立地夹拜是尊女卑男刚柔倒置居然鬼方蛮姥之俗可耻甚矣司礼教者不可不辨吕柟礼问孔子曰稽颡而后拜颀乎其至也拜而后稽颡頽乎其顺也三年之丧吾从其至者何曰告哀于人也上不能问天下可以叩地其稽颡乎周人之礼也殷人拜而后稽颡】
　　【吕坤四礼疑丧礼拜且稽颡文而不情也宁多稽颡孝子见吊客商拜而后稽颡周稽颡而后拜则古无不拜吊客之礼矣然吊客之来不时丧子有终日二三百拜者即平居亦且病况积毁之身乎即一日亦且病况弥旬月乎此文盛而不达于情者尊賔逺客间一全行以明礼其亲知狎见者不若四稽颡跪致谢辞再稽颡亦与易宁戚之意也　男女异拜拜兴男子之礼也妇人非丧不拜手拜手者手至地头不下非重丧不稽颡稽颡者头至地手不举今之磕头也又曰妇女只肃拜俗多拜兴已非古礼乃着为仪节误矣　礼吊丧四拜奠五拜今也吊四而奠九矣设加何以加焉今拟客平交以上吊再拜奠五拜卑幼吊四拜奠九拜至亲尊长揖而不拜孝子谢客平交四稽颡尊长八稽颡　跪者下见上之礼也吉凶之礼有拜无跪今人拜后一跪最谬宜革】
　　【韩如璜拜说周官有九拜惟肃拜为妇人之拜其余男子之拜凡八而约之则三一曰拜先跪两膝着地次拱两手到地乃俯其首不至于地其首县空但与腰平荀子所谓平衡曰拜是也周官谓之空首尚书谓之拜手凡经记单言拜者皆谓此此拜之轻者也一曰顿首两膝着地两手到地乃俯其首下至于手首下腰髙此拜之加重者也一曰稽首两膝着地两手到地乃俯其首下至于地在手之前比之顿有其首弥下如衡之头低尾昻荀子所谓下衡曰稽首是也此拜之最重者也稽颡即稽首以其凶礼欲别于吉故曰颡拜无竒数或再或四或八或十二若奠献跪而俯伏非拜也故赞者不例于拜数今防典载臣子谢恩礼五拜三叩头礼误也其实四拜四叩头第五拜为一叩再加三为四叩妇人肃拜云何考之古礼男子再拜妇人四拜谓之鞠躬妇人立屈膝男子跪伏妇人又立屈膝男子再鞠躬跪伏妇人又两立屈膝今制太子与妃初见帝后太子四跪拜妃八立拜惟致辞同跪太子伏则妃兴命妇朝贺先立四拜后再立四拜中致辞跪辞毕不伏直赞兴宫人平时遇后叩首而行朝贺亦只立拜此之谓肃拜近世妇人简书曰端肃拜非矣敛衽万福愈不经矣若妇人兴伏为拜此则起于武曌衮冕郊天伏兴而成天子之礼遂致沿袭成习云然妇人丧礼亦有稽颡之文即叩头之及地者故非谓妇人不叩头但伏兴为拜则不可盖珠冠之制俯首不得惟不伏兴故无坠髻落冠之失此礼之所由适其宜也】
　　【顾湄稽颡稽首拜周礼大祝辨九拜五曰吉拜郑氏注云吉拜拜而后稽颡谓齐衰不杖以下者此殷之凶拜周以其拜与顿首相近故谓之吉拜六曰凶拜郑云凶拜稽颡而后拜谓三年服者礼记檀弓孔子曰拜而后稽颡頽乎其顺也稽颡而后拜颀乎其至也三年之丧吾从其至者孔氏疏云稽颡者触地无容也先触地无容后乃拜賔是为亲痛深貌恻隠之至也檀弓又曰拜稽颡哀戚之至隠也稽颡隠之至也注云隠痛今世俗自初丧至大详讣告及书札俱称稽颡是也三年服之禫月及期服孙齐衰五月曽孙皆称稽首则大误稽首乃九拜之首郑云头至地也谓手引头至地稽留多时为稽首贾云稽首拜中最重臣拜君之拜诸侯于天子臣于君稽首礼之正左知武子曰天子在而君辱稽首寡君惧矣孟武伯曰非天子寡君无所稽首礼郊特牲大夫之臣不稽首非尊家臣以避君也蔡邕独断汉仍秦法羣臣上书皆言昧死言王莽慕古法去昧死曰稽首光武因而不改朝臣曰稽首顿首非朝臣曰稽首再拜舍臣拜君何可通用今人盖未讲稽首之义故也呉草庐云稽颡即是稽首以其为凶礼故易首为颡以别于吉礼又云先作空首一拜后作稽首一拜则曰拜而后稽颡先作稽首一拜后作空首一拜则曰稽颡而后拜恐非】








　　读礼通考巻五十四
　　钦定四库全书
　　读礼通考卷五十五　　刑部尚书徐学海撰防仪节十八
　　庐室
　　仪礼丧服斩衰居倚庐寝苫枕块不説绖带既虞翦屏柱楣寝有席既练舍外寝【注楣谓之梁柱楣所谓梁闇舍外寝于中门之外屋下垒墼为之不涂塈所谓垩室也　疏居倚庐者孝子所居在门外东壁倚木为庐故旣夕记云居倚庐郑注云倚木为庐在中门外东方北户又丧大记云凡非适子者自未以于隐者为庐注云不欲人属目盖庐于东南角若然适子则庐于其北显处以适子当应接吊賔故不于隐者丧大记云妇人不居庐此经云居倚庐专据男子生文云寝苫枕块旣夕文与此同彼注云苫编藳块堛也在中门外者哀亲之在外寝苫者哀亲之在草故也翦屏者三虞之后改旧庐西乡开户翦去户旁两厢屏之余草柱楣者前梁谓之楣楣下两头竖柱施梁乃夹户旁之屏也寝有席者间传云旣虞卒哭柱楣翦屏芐翦不纳郑云芐今之蒲苹即此寝有席谓蒲席加于苫上也楣谓之梁所谓梁闇者丧服四制云髙宗谅闇注云谅古作梁楣谓之梁闇读如鹑防之防谓庐也庐有梁者所谓柱楣也舍外寝于中门之外者练后不居旧庐还于庐处为屋但天子五门诸侯三门有中门大夫士唯有大门内门两门而已无中门而云中门外者案士丧礼及旣夕外位在寝门外其东壁有庐垩室若然则以寝门为中门据内外皆有哭位其门在外内位中故为中门非谓在外门内门之中为中门也言屋下垒墼为之者东壁之所旧本无屋而云屋者谓两下为屋谓之屋下对庐偏加东壁非两下谓之庐也间传云父母之丧期而小祥居垩室彼练后居垩室即此外寝故郑云所谓垩室也】
　　丧大记父母之丧居倚庐不涂寝苫枕凷君为庐宫之大夫士襢之【注宫谓围障之也襢袒也谓不障　疏谓于中门之外东墙下倚木为庐但以草夹障不以泥涂之也寝苫枕凷者谓寝卧于苫头枕于凷宫之者谓庐外以帷障之如宫墙襢之者其庐袒露不帷障也案旣夕礼注云倚木为庐在中门外东方北户】
　　既柱楣涂庐不于显者君大夫士皆宫之【注不于显者不涂见面　疏旣情杀故柱楣稍举以纳日光又以泥涂避风寒不于显者言不涂庐外显处大夫士旣得皆宫之】凡非适子者自未以于隐者为庐【注不欲人属目盖庐于东南角旣犹然　疏庶子旣非丧主不欲人属目故于东南角隐映处为庐经虽云未其实竟亦然也】既练居垩室不与人居既祥黝垩【注黝垩垩室之饰也地谓之黝墙谓之垩疏不与人居者在垩室之中犹不与人居也祥大祥也黝黒也平治其地令黒也垩白也新涂垩于墙壁令】
　　【白稍饰故也黝谓治垩室之地垩谓涂垩室之墙地谓之黝墙谓之垩释宫文】
　　【方慤曰黝垩盖洁其地使微青涂其墙使纯白以吉之先见故致饰以变其凶若旣练所居之室以垩则以表哀素之心尔非致饰也】
　　期居庐终丧不御于内者父在为母为妻齐衰期者大功布衰九月者皆三月不御于内
　　【呉澄曰上言期谓杖期也故终丧不御于内下言期谓不杖期也故与大功九月者同皆三月不御于内而已然皆旁亲之不杖期尔若正统之不杖期当与上杖期者同】
　　妇人不居庐不寝苫丧父母既练而归期九月者既而归【注归谓归夫家也　疏女子出嫁为祖父母及兄弟为父后者皆期九月谓本是期而降在大功者案丧服女子为父母卒哭折笄首谓卒哭丧之大事毕可以归于夫家此云旣练归不同者熊氏云丧服注卒哭可以归是可以归之节其实归时在练后也】
　　大夫士父母之防既练而归朔月忌日则归哭于宗室诸父兄弟之防既卒哭而归【注归谓归其宫也忌日死日也宗室宗子之家谓殡宫也礼命士以上父子异宫　疏此一经明庶子遭丧归家之节大夫士谓庶子为大夫士也礼命士以上父子异宫故大夫士有父母之丧至小祥各归其宫也适子终丧在殡宫也朔月朔望也宗室适子家殡宫也虽练各归至忌日及朔望仍归殡宫也诸父兄弟并期为轻故至卒哭而各归】
　　朱子语类或问女子适人为父母服期贱妇防母既卒哭而归某案防大记曰丧父母既练而归若既而归乃妇人为祖父母及兄弟之为父后者尔某令反终其月数而后归不知尚可补填乎因思世人在母家或彼此有所不便不能待练又如之何未子曰补填犹今之追服意亦近厚其有不便居母家而归者变其居处饮食可也衣服尤不可不变
　　公之丧大夫俟练士卒哭而归【注此公公士大夫有地者也其大夫士归者谓素在君所食都邑之臣　疏注知此公是公士大夫有地者案杂记大夫次于公馆以终丧士练而归彼谓正君与此殊故知此非正君谓素在君所食都邑之臣者皇氏云素先也君所食都邑谓公士大夫之采地公士大夫在朝廷而死此臣先在其君所食之采邑闻君丧而来服至小祥卒哭而各反故云归也皇氏所解于文为便然惟据国中而死若在采邑理则不包也熊氏云谓家臣不在君所出外食都邑者今君丧皆在练及卒哭后素在君所者归于家素食都邑者归于都邑也】
　　杂记大夫次于公馆以终防士练而归士次于公馆大夫居庐士居垩室【注公馆公宫之舍也练而归之士谓邑宰也练而犹处公馆朝廷之士也唯大夫三年无归大夫居庐谓未练时也士居垩室亦谓邑宰也朝廷之士亦居庐　疏大夫恩深禄重故为君丧居庐终丧乃还家也邑宰之士恩轻故至小祥而反其所治邑也若朝廷之士虽轻而无邑事亦留次公馆三年也大夫位尊恩重故居庐士位卑恩轻故居垩室案间传云斩衰之丧居倚庐旣练居垩室此云大夫居庐明未练时也士未练之前亦当居庐此经云士居垩室亦谓邑宰之士降于大夫故也若朝廷之士俱服斩衰知未练之前亦居庐也然周礼宫正注云亲者贵者居庐疏者贱者居垩室引此大夫居庐士居垩室则是大夫以上定居庐士以下居垩室此云朝廷之士亦居庐是也若与王无亲身又是士则居垩室则此经士居垩室是也若与王亲虽疏但是贵者则居庐也】
　　【应镛曰士次于公馆即练而归之士也但大夫以其序皆次且朝夕存焉以待终丧故曾子问曰君未殡则朝夕不归士则不尽次而又止于练未必朝夕存焉故檀弓曰士备入而后朝夕踊经所以旣曰练而归又曰次于公馆者正谓其不能尽次故以次为后也郑氏谓士分两等而有邑宰朝廷之殊诸侯之士多矣由大国至小国其有中士下士者数各居其上之三分固不止于两等然而邑散布于四境之内固有去国犹逺者若邑宰之士尽释邑寄而馆于次岂不皆废一邑之事乎于经文似不通】
　　三年之丧庐垩室之中不与人坐焉在垩室之中非时见乎母也不入门【注以时事见母乃后入门则居庐时不入门　疏丧大记云练居垩室不与人居居即坐也】疏衰皆居垩室不庐庐严者也【注言庐哀敬之处非有其实则不居】
　　【陈澔曰疏衰齐衰也齐衰有三年者有期者有三月者皆居垩室庐乃哀敬严肃之所服轻者不得居也方慤曰庐垩室之中不与人坐示忧之所独也在垩室非时见乎母不入门则在庐之中非时亦有所不见矣以庐为严故父母之丧乃居之所谓严者以居丧之重人不可犯也】
　　间父母之丧居倚庐寝苫枕块不説绖带齐衰之防居垩室芐翦不纳大功之丧寝有席小功缌麻牀可也此哀之于居处者也　父母之丧既虞卒哭柱楣翦屏芐翦不纳期而小祥居垩室寝有席又期而大祥居复寝中月而禫禫而牀【注芐今之蒲苹　疏谓以蒲苹为席翦头为之不编纳其头而藏于内也斩衰居倚庐齐衰居垩室论其正尔亦有斩衰不居庐者杂记云大夫居庐士居垩室是士服斩衰而居垩室也亦有齐衰不居垩室者丧服小记云父不为众子次于外注云自若居寝是也】
　　【陆佃曰此期而有席丧服传旣虞寝有席传所记尊者居丧之法此言大夫士礼而已知然者天子虞祭之日逺大夫士近若寝有席一施之于虞则疾徐相悬矣】
　　干学案仪礼防服言既虞寝有席此乃言小祥寝有席所以来陆氏之疑然仪礼明系士丧礼安得谓尊者之制意者此条寝有席句原在芐翦不纳之下而记者脱误欤不然则两书必有一误不可无陆氏之疑也
　　问防成圹而归不敢入处室居于倚庐哀亲之在外也寝苫枕块哀亲之在土也故哭泣无时服勤三年思慕之心孝子之志也人情之实也
　　曲礼有忧者侧席而坐有防者専席而坐【疏忧谓亲有病侧犹独也独席谓独坐不舒他面席忧不在接人故也案聘礼云公礼賔公侧授醴是侧犹特也専犹单也吉时贵贱有重席之礼若父母始丧寝苫无席卒哭乃有芐翦不纳自齐衰以下始丧而有席并不重降居处也】张子曰有忧者心未安故侧席有防者坐无容故専席非谓不与賔客接也
　　【吕大临曰侧席坐不安也专席不与人共坐也有忧者行不能正履则坐不能安席可知矣有丧者致于哀慕心不二事则不与人共处可知矣居倚庐非丧事不言旣练居垩室不与人居皆专席之义也先儒以侧为特以专为单旣无所据而以侧为特如礼所谓侧降侧受之类所训虽可然与専席无别则不可以特训侧也】
　　【胡铨曰侧不正也汉王嘉喜魏徐奕皆云楚有子玉则文公侧席而坐专犹特也】
　　周礼天官宫正大丧则授庐舍辨其亲疏贵贱之居【注庐倚庐舍垩室也亲者贵者居倚庐疏者贱者居垩室杂记曰大夫居庐士居垩室　疏大丧谓王丧臣子皆为之斩衰则同庐舍所居则异也授庐舍者緫诸臣而辨其亲疏贵贱之居异也亲谓大功以上贵谓大夫以上疏谓小功缌麻贱谓士引杂记者彼是诸侯之臣彼注士居垩室亦谓邑宰也朝廷之士亦居庐引之者证贵者居庐贱者居垩室一边之义尔】
　　【史浩曰禁殽乱而别嫌疑也】
　　孟子滕文公五月居庐未有命戒【注诸侯五月而未居倚庐于中门之外也未有命戒居丧不言也　疏世子五月居于丧庐不敢入处故未有命以令人未有戒以号人以其在外思之而不言也】
　　通典并有父母之丧练日居庐垩室议晋荀讷云世人有向曙毁庐作垩室祭毕居垩室见客者或有于庐前设位谓今可于庐前设位着练服事毕服母服居庐宋庾蔚之谓前防既期应毁庐为垩室而后防犹应居庐古者受吊于庭阶庐垩室自是寝处之所今虽以庐垩室为丧位然自异于衰绖矣
　　居所后父丧有本亲丧服议晋韩康伯问荀讷云既为人后先服重制岂当有改要当有时还本亲哭临其本亲赴吊不设防位情为不安可于本亲兄弟次作垩室归来处之否荀荅意谓身有所后重服当不得复于本兄弟庐次作垩室归可设哭位而已　宋庾蔚之谓今以垩室为对吊之所故应还本家立垩室在诸弟之下以受吊设使本家逺便当于别室不得于所后灵前受本亲防之吊
　　虞喜云若父死未殡服祖但期则祖无倚庐重在谁宋庾蔚之谓父亡未殡同之乎存是父为重正主
　　已摄行事事无所阙何谓无倚庐乎庐孝子之所寝处不闗于主阙之何嫌
　　晋雷孝清问曰为祖母持重既而毋亡应别开门更立庐否范宣荅曰承适居诸父之上一身为两防之主无縁更别开门立庐以失居正之意至祖母练日则居垩室　宋庾蔚之谓如范説亦应还毁垩室立庐在诸父垩室之上但二防共位庐垩室杂处恐非适时之礼谓宜别室为庐兼主二防
　　有祖丧而父亡服议宋孟氏问曰嗣子今为孟使君持重光禄防庭应有庐邪周续之荅礼之倚庐在东墙下葢是寝苫枕凷之处非接賔位也谓寝息之所宜在亲之殡宫于光禄防庭若賔客馈奠然后之防所已则还庐次然今世皆以庐为接賔之位位则二处从礼之变亦宜两设邪
　　父丧内祖亡立二庐议宋庾蔚之曰父防内祖亡则应兼主二丧今世以庐为受吊之处则立二庐是也人为父丧来吊则往父庐之所若为祖防来吊则往祖庐之所宋书宋文帝元嘉十七年七月壬子元皇后崩兼司徒给事中刘温持节监丧神虎门设凶门柏歴至西上閤皇太子于东宫崇正殿及永福省并设庐诸皇子未有府第者于西廨设庐
　　开元礼将成服掌事者预为庐于殡堂东廊下近南北戸设苫凷于庐内【诸子各一庐凡庐五品以上宫之】齐衰于庐南累墼为垩室俱北户翦蒲为席不縁【父兄不次于殡所各在其正寝之东为庐次垩室祖为适孙居垩室寝有牀皆南面西出户】父不为众子次于外【于庶子略自若居寝】大功于垩室之南张帷席以蒲小功缌麻于大功之南设牀席以蒲妇人次于西房若殡后施下牀殡堂无房者次于后若别室卒哭前一夕掌事者改庐翦屏柱楣涂庐不涂见面【涂庐里不涂庐外】翦蒲为席不縁以木为枕小祥前一夕毁庐为垩室设蒲席周丧垩室者除之大祥前一夕除垩室张帷禫而复寝【品官士庶同】为人后者为其父母居垩室舅姑服适妇不为次为昆弟之女适人者不为次次为垩室之属
　　【聂崇义三礼图説案唐大厯年中有杨垂撰丧服图说庐形制及垩室幕次序列次第云设庐次于东廊下无廊于墙下北上凡起庐先以一木横于墙下去墙五六尺卧于地为楣即立五椽于上斜倚东墉上以草苫盖之其南北面亦以草屏之向北开门一孝一庐门帘以丧布庐形如偏屋其间容半席庐间施苫其庐南为垩室以墼垒三面上至屋如于墙下亦如偏屋以瓦覆之西向户室施荐为木枕室南为大功幕次次中施蒲席次南又为小功缌麻次施牀并西户如诸侯始起庐门门外便有小屏余则否其为母与父同为继母慈母不居庐居垩室如继母有子即随子居庐为妻准母其垩室及幕次不必每人为之共处可也妇人次于西廊之下】
　　【陈祥道礼书垩室周礼宫正授庐舍郑氏曰舍垩室也丧服旣练舍外寝郑氏曰外寝垩室也又士丧旣夕主人揖就次而垩室预焉则次舍外寝皆垩室之异名也其制则郑氏谓屋下垒土为之不涂墍屋下则其屋两下与庐之倚木异矣不涂墍则旣祥垩矣尔雅曰地谓之黝墙谓之垩或曰父丧旣祥而母亡适居父丧而祖父母亡适居祖父丧而母亡其所居有异乎礼轻者包重者特父丧旣祥而母亡则毁垩室立庐是包轻也适之于祖所以继体也父丧旣庐而祖父母亡宜别立庐以受吊者示重也居祖父丧而母亡二丧殊位则亦宜别立庐也然则父为长子出后之子为父母出妻长子为父母与为出嫁母庶子为其母所居有辨乎先儒谓父为长子不被发不徒跣为次于内不歠粥立庐于内可也凡杖者则庐庐则禫为人后者为父母不杖则垩室而不庐可也出妻之子非庐于母之家则庐于别室可也父亡母嫁有服而已不庐可也庶子父在为其母不禫围不庐矣若君母在亦不庐也然小记云父不为众子次于外则长子困次于外矣或曰闻丧而不得奔可以立庐乎庐者所以示哀之于居处也其设不必为殡也则闻丧而不得奔不可不庐于其所居也倚庐郑氏曰倚木为庐在中门外东方北户盖倚庐之制横木于地以为楣倚木于墙以为椽覆之以苫不翦不涂其位中门之外杂记谓在垩室之中非时见乎母也不入门问丧谓成圹而归不敢入处室居于倚庐哀亲之在外是也其方东壁士丧旣夕谓众主人皆西面于东方主人揖就次是也古者于中门之外自汉以来于中门之内以其近殡也唐礼于殡堂东廊下近南承汉礼者也君障之大夫士不障丧大记谓君为庐宫之大夫士礼之是也庶子而下庐于东南丧大记谓凡非适子者自未于隐者为庐是也先儒曰诸子各就庐旣虞卒哭则翦所覆之屏以齐其苫薍葛洪变除云屏庐前屏也卒哭除其屏更作外障然大夫士庐前无屏葛说误也柱迫地之楣以易其户庐北户柱楣西户涂不于显而无事乎饰君与大夫皆官之而不使袒皆所以即变也庐立于旣敛先儒曰敛之明日成服而立庐毁于旣练寝苫枕不脱绖带不与人坐此居庐之大略然也庐男子之事成人之礼也故妇人与童子不庐唐制妇人不为庐设次西房若殡堂后施下牀坐庐严者也故疏衰不庐疏衰不庐非服母者也服母虽疏衰庐】
　　政和礼品官成服前一日掌事者先为庐次于殡堂东廊下近南北戸设苫凷于内期亲于庐南累墼为垩室俱北户翦蒲为席不縁大功于垩室之南张帷席以蒲妇人次于西房若殡堂无房者次于后或别室　庶人成服前一日掌事者先为庐次于殡堂东廊下近南北户设苫凷【诸子各一庐】妇人次于西房若殡堂无房者次于后或别室既虞掌事者改庐翦屏柱楣涂庐不涂见面【里涂外不涂】翦蒲为席不縁以木为枕小祥前一日之夕毁庐为垩室设蒲席大祥前一夕除垩室张帷
　　司马氏书仪防次中门之外择朴陋之室以为丈夫防次斩衰寝苫枕块不脱绖带不与人坐非时见乎母也不入中门既虞寝有席枕木二十七月除服而复寝齐衰寝有席大功以下异居者既殡可以归其家犹居宿于外三月而后复寝妇人次于中门之内别室或居殡侧虽斩衰不寝苫但彻去帷帐衾褥之华丽者可也男子无故不入中门妇人不得辄至男子防次【案杨垂丧服图式非当家大第不能备此礼故择朴陋之室不丹雘黝垩者居之斩衰居一室齐衰居一室可也若大寒大暑雨湿蚊蚋其蠃疾之人有不能堪者听施簟席白氊布褥白帱帐可也晋陈夀遭父丧有疾使婢丸药客往见之乡党以为贬议坐是沈滞坎轲终身嫌疑之际不可不慎故男子无事不入中门妇人不得辄至男子丧次也】朱子家礼中门之外择朴陋之室为丈夫防次斩衰寝苫枕块不脱绖带不与人坐焉非时见乎母也不入中门齐衰寝席大功以下异居者既殡而归居宿于外三月而复寝妇人次于中门之内别室或居殡侧去帷帐衾褥之华丽者不得辄至男子丧次既虞寝席枕木大祥复寝
　　朱子语类古人殡于西阶之上设倚庐于庭中皆在中门之外　又问防大记三年之丧禫而从御大功布衰九月者皆三月不御于内小功缌无文其义安在朱子曰礼既无文即当自如服轻故也　又荅谅闇云翦屏柱楣是两事翦屏者初时户北向用草为屏不翦其余至是改而西向翦其余草始者无柱与楣檐着于地至是乃施短柱及楣架起其檐令稍髙可作户也来谕于柱楣之下云既虞乃翦而除之似谓翦其屏而并及柱楣误矣谅隂谅闇未详古制不敢臆説假使不如郑氏説亦未见天子不可居庐也滕文公五月居庐之验天子亦须如此
　　干学案明防典大敛之后但言防主以下各归丧次而不言丧次之制若何至卒哭后言寝席枕木大祥后言复寝而小祥时则无所言其前后疎畧至此当时礼官之不学亦可见矣
　　【吕柟礼问居于倚庐哀亲之在外者则何以不居殡居墓曰始死有居殡者矣旣有居墓者矣逹之天下则居庐也庶人何以不庐庶人不能庐也古者天子谅闇居庐故康王居翼室于路寝故宫正大丧则授庐舍辨其亲疏贵贱之居君宫之大夫士礼之或曰诸侯大夫居倚庐士居垩室倚庐中施白缣帐褥素牀自魏始也身除丧服而居谅闇晋杜预之议也寝苫枕凷哀亲之在土也苫何以谓之土曰弗褥弗篑则土矣然犹苫焉者不敢以先父母之遗体即病也寝不脱绖带绖带不脱况衰裳乎衰裳不脱况防衣乎故期年之内体有垢不知搔头有疡不知浴】
　　【吕坤四礼疑次中门逺于死矣人子忍乎妇人或居殡侧情乎理乎　中门之外明不内寝也乃孤亲于中堂何其为己重而为亲薄也妇次在中门之内或居殡侧不惟妇女多畏近死者不能若死者而舅而伯叔也妇人寝处其侧可乎近世人子枕块于柩旁最为得之】
　　丧次
　　防大记父不次于子兄不次于弟【注谓不就其殡宫为次而居　疏丧旣卑故尊者不居其殡宫次也】
　　防服小记父不为众子次于外【注于庶子略自若居寝疏众子庶子次谓中门外次也庶子贱略之故父不为之次自若常居于寝也不为之处门外为丧次也长子则次于外为丧次也】无事不辟庙门【注鬼神尚幽闇也庙殡宫】哭皆于其次【注无时哭也有事则入即位　疏辟开也庙门殡宫门也鬼神尚幽闇若朝夕入即位哭则暂开之若无事则不闻也次谓倚庐唯朝夕哭入门内即位尔若昼夜无时之哭则皆于庐次之中也凡前哭昼夜无时若有事谓賔来吊之时则入即位若朝夕哭及适子受吊之事并入门即位而哭】
　　檀弓曽子与客立于门侧其徒趋而出【注徒谓客之旅】曽子曰尔将何之曰吾父死将出哭于巷【注以为不可凶于人之馆】曰反哭于尔次【注次舍也礼馆人使专之若其自有然】曽子北面而吊焉【疏依礼丧主西面曾子所以北面吊者案士丧礼主人西面其賔亦在门东北面谓同国之賔曾子旣许其哭于次故以同国賔礼北面吊焉】
　　子思之母死于卫【注嫁母也姓庶氏】赴于子思子思哭于庙门人至曰庶氏之母死何为哭于孔氏之庙乎【注嫁母与庙絶族】子思曰吾过矣吾过矣遂哭于他室
　　开元礼为人后者为其父母居垩室舅姑服适妇不为次为昆弟之女适人者不为次次为垩室之属也
　　丧位
　　奔防凡为位不奠【注以其精神不存乎是】
　　张子曰为位者哭位也然亦有神位不奠者奠则久奠也在他所则难为久奠防礼则于殡常奠防不剥奠为其久设也脯醢之奠则易之　又曰为位不奠谓之不祭则不可但恐不如防奠以新易旧如此乆设也
　　诸侯在他国为位而哭【注谓大夫士使于列国】与诸侯为兄弟亦为位而哭【注族亲昏姻在异国者】凡为位者壹袒【注始闻丧哭而袒其明日则否父母之丧自若三袒也】
　　无服而为位者唯嫂叔及妇人降而无服者麻【注虽无服犹吊服加麻袒免为位哭也正言嫂叔尊嫂也兄公于弟之妻则不能也妇人降而无服族姑姊妹嫁者也逸奔丧礼曰无服袒免为位者唯嫂与叔凡为其男子服其妇人降而无服者麻　疏族姑姊妹女子出嫁于人原是缌麻今降而无服亦当为位哭之旣无服又云麻故知吊服加麻也麻谓缌之绖也】
　　檀弓曽子曰小功不为位也者是委巷之礼也子思之哭嫂也为位妇人倡踊申祥之哭言思也亦然【注位谓以亲疏序列哭也委巷街里也子思之哭嫂也为位善之也礼嫂叔无服妇人娣姒妇有小功服者倡先也言思子游之子申祥妻之昆弟也亦无服过此以往独哭不为位疏曾子以哭小功之丧当为位时有哭小功不为位者故曽子非之云是委巷之礼言非礼仪正法旣言其失又引得礼之人子思之哭嫂为亲疏之位子思妇与子思之嫂为娣姒有小功之服故子思之妇先踊子思随之而哭非直子思如此其申祥哭妻之兄弟言思亦然】
　　张子曰小功情疏疏则容为位而后哭情重者始闻丧而哭不暇为位哀甚也
　　【方慤曰位者哭泣之位也亲有逺近服有重轻不可以无辨故哭泣之际各为之位焉迨乎周室之衰典籍多失而一时之礼或起于委巷则有小功不为位者此曽子所以讥之委巷言委曲之巷也子思之哭嫂也为位以言无服之丧犹且为位则知小功之不为位尤为非矣】
　　【马睎孟曰无服而为位者唯嫂叔盖无服者所以逺男女近似之嫌而为位者所以笃兄弟内丧之亲子思之哭嫂也为位妇人倡踊以妇人相为娣姒之恩而不敢以己之无服先之也至于申祥之哭言思亦如子思者盖非礼矣嫂为内丧故可以正哭位妇人有相为娣姒之道故可以倡踊妻之昆弟外丧也而旣无服则不得为哭位之主矣记曰妻之昆弟为父后者死哭之适室子为主袒免哭踊夫入门右由是言之则哭妻之昆弟以子为主异于叔嫂之丧也以子为主则妇人不当倡踊矣】
　　【吴澄曰子思申祥哭无服之亲犹且为位况小功有服之亲而可不为位乎为嫂无服而其妻为娣姒妇则有服为妻之兄弟无服而其妻为其兄弟则有服故子思之哭嫂申祥之哭妻兄弟皆使其妻有服者倡踊于前而已无服者随哭于后也】
　　摈相
　　檀弓杜桥之母之丧宫中无相以为沽也【疏沽麄略也孝子丧亲悲迷不复自知礼节事仪皆须人相导而杜桥家母死宫中不立相导故时人谓其于礼为麄略也】有若之丧悼公吊焉子防摈由左【注悼公鲁哀公之子摈相侑丧礼者　疏立者尊右子游由公之左则公在右为尊矣少仪云诏辞自右者谓传君之诏命则诏辞为尊故摈者居右时相丧礼者亦多由右故子游正之也】
　　【齐东野语南人尚左北人尚右或问孰为是因考其説于此与识者订之檀弓郑氏注曰丧尚右右隂也吉尚左左阳也老子亦云吉事尚左丧事尚右河上公注左生位也右隂道也礼正义案特牲少牢吉祭皆载右胖取其反吉也老子又云偏将军处左上将军处右河上公注卑而居阳以其不专杀尊而居左以其主杀也吴世杰汉书刋误云凶事尚右孔子有姊之丧凶事也礼乘君之乘车不敢旷左注谓车上贵左乘车则贵左兵车则贵右乘车君在左御者在中兵车君在中御者在左少仪论乘兵车云军尚左疏云军将尊尚左案老子上将军处右偏将军处左非指同车言也左传韩厥代御居中杜注自非元帅御皆在中将在左乃知兵车惟君及元帅然后尚右其余军将亦尚左而已案古人主当阼以右为尊而逊客而已居左则左非尊位也后世以左为主位而贵不敢当则以左为尊也如魏无忌迎侯生而虚车左何也地道隂道尚右故后世之祀以右为上今宗庙亦然人家门符左神荼右郁垒考张平子赋守以郁垒神荼副焉左传载天子所右寡人亦右之天子所左寡人亦左之则以右为坐之重且大者汉右贤左戚他如左官左迁又皆以左为轻或谓左手足不如右强故论轻重者必重右而轻左】
　　国昭子之母死问于子张曰及墓男子妇人安位子张曰司徒敬子之丧夫子相男子西乡妇人东乡曰噫母曰我丧也斯沾尔専之賔为賔焉主为主焉妇人从男子皆西乡【注疏见四十五卷下圹条】
　　【方慤曰礼之辨异尤重于男女之际虽在丧纪忧遽之中亦各正其位故自始死以至于男子则西郷而位乎东妇人则东乡而位乎西以辨隂阳之义司徒敬子之丧夫子为相固尝行之矣而国昭子徒为賔主之辨曾无男女之别其失礼不亦甚乎】
　　杂记泄栁之母死相者由左泄栁死其徒由右相由右相泄栁之徒为之也【注亦记失礼所由也泄栁鲁穆公时贤人也相相主人之礼】大夫之丧大宗人相
　　家语孔子在卫司徒敬子卒夫子吊焉主人不哀夫子哭不尽声而退蘧伯玉请曰卫鄙俗不习丧礼烦吾夫子辱相焉孔子许之
　　司马氏书仪防丧以家长或子孙能干事知礼者一人为之凡防事皆禀焉
　　朱子家礼防丧以子弟知礼能干者一人为之
　　【丘濬家礼仪节立相礼案礼司徒敬子之丧孔子为之相杜桥母丧宫中无相时人讥其麄略则丧必有相也久矣况礼废之后人家子弟未必皆知礼宜议亲友或乡邻中之素习礼者一人为相礼凡丧事皆听之处分而以护丧助焉】
　　干学案古人于防事必有相礼之人是以礼仪无失孝子得致其情文而无憾也盖先王因人情以制礼而人子之于亲防也创巨痛深其礼仪亦曲折繁重平时又不豫凶事茍非深明于礼意者其孰能行之檀弓言司徒敬子之防夫子为相有若之防子防摈由左佐丧事曰相礼节须人相导也傧与摈同以身傧侑亦赞导意也于时孝子悲迷必延致知礼之君子以匡其不逮而其人既称知礼当思凡民有丧匐匍救之之义有不得辞者矣至若孔子之丧公西赤为志子张之丧公明仪为志以其师是至圣大贤直欲备举前代之制以章明志识是岂常人所能任哉后世遭丧之家孝子在荒忽迷瞀之中不能一一如礼而其时之戚友又未必有素谙丧礼之人即欲令为摈相而不可得以故未能力行先王之制茍且从俗而不得以自尽也然则今人遭丧者恶可以无相文恶可不广求知礼之人以为相乎　又案周礼诸官凡天子遭丧及天子吊临臣下多有相礼之人因已见职掌中故不重载
　　祝
　　周礼春官防祝掌丧祭祝号【注丧祭虞也】王吊则与巫前【注丧祝与巫以桃厉执戈在王前】
　　凡卿大夫之丧掌事而敛饰棺焉
　　丧大记君之丧大胥是敛众胥佐之大夫之丧大胥侍之众胥是敛士之丧胥为侍士是敛【注胥乐官也不掌丧事胥当为祝字之误也侍犹临也大祝之职大丧赞敛丧祝卿大夫之丧掌敛士丧礼啇祝主敛　疏大祝是接神者故君丧使执敛事是犹执也众祝丧祝也贱故副佐大祝也大夫卑故大祝侍之侍谓临检之也君应有侍者不知何人也众祝即丧祝卑故亲执敛也士之丧丧祝临之士之朋友来助敛也士丧礼士举迁尸是也】士防礼祝淅米于堂【注祝夏祝也】
　　商祝袭祭服褖衣次【注商祝祝习商礼者　疏同是周祝仰习夏礼则曰夏祝仰习商礼则曰商祝也从小敛奠大敛奠及朔半荐新祖奠大遣奠皆是夏祝为之其间虽不言祝名亦夏祝可知其彻之者皆不言祝名则周祝彻之也但是接神皆商祝为之其间行事若祝取铭之类不言祝名者亦周祝可知惟旣夕开殡时以周祝彻馔而堂下二事不可并使周祝故夏祝取铭置于重案周礼有大祝小祝丧祝诅祝甸祝此篇及旣夕言夏祝商祝周礼以丧祝行事皆当丧祝者也】
　　乐记宗祝辨乎宗庙之礼故后尸商祝辨乎丧礼故后主人【疏宗谓宗人祝谓太祝辨晓宗庙诏相之礼故在尸后商祝谓习商礼而为祝者辨晓死丧摈相之礼故在主人后】
　　【陈祥道曰大祝掌六祝之辞以事鬼神辨六号九祭逆尸相尸礼则辨宗庙之礼后尸而相之者宗祝之职也古者祝习夏礼谓之夏祝习商礼谓之商祝故士丧礼主人入即位商祝袭祭服褖衣次继之主人袭反位商祝掩瑱设幎目则辨丧礼后主人而相之者商祝之职也】
　　【方慤曰宗庙之礼主乎敬而敬之所主在尸丧之礼主于哀而哀之主在主人】
　　郊特牲祝将命也【疏祝以达主人反神之辞命】
  </div>
  <div class="pagination">
   <a href="读礼通考_page87.html">
    上一页
   </a>
   <span>
    ...
   </span>
   <a href="读礼通考_page83.html">
    83
   </a>
   <a href="读礼通考_page84.html">
    84
   </a>
   <a href="读礼通考_page85.html">
    85
   </a>
   <a href="读礼通考_page86.html">
    86
   </a>
   <a href="读礼通考_page87.html">
    87
   </a>
   <span class="current-page">
    88
   </span>
   <a href="读礼通考_page89.html">
    89
   </a>
   <a href="读礼通考_page90.html">
    90
   </a>
   <a href="读礼通考_page91.html">
    91
   </a>
   <a href="读礼通考_page92.html">
    92
   </a>
   <a href="读礼通考_page93.html">
    93
   </a>
   <span>
    ...
   </span>
   <a href="读礼通考_page89.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
