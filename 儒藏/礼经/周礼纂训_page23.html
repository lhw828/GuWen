<!DOCTYPE html>
<html>
<head>
    <meta charset="UTF-8">
    <title>周礼纂训 - 第 23 页/共 54 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周礼纂训 - 第 23 页/共 54 页</h1>
    <div class="content">　　四命受器
　　注此公之孤始得有祭器者也王之下大夫亦四命
　　五命赐则
　　注则地未成国之名王之下大夫四命出封加一等五命赐之以方百里二百里之地者方三百里以上为成国王莽时以二十五成为则方五十里合今俗説子男之地独刘子骏等识古有此制焉
　　六命赐官
　　注此王六命之卿赐官者使得自置其臣治家邑如诸侯
　　七命赐国
　　注王之卿六命出封加一等者
　　八命作牧
　　注谓侯伯有功徳者加命得専征伐于诸侯郑司农云一州之牧王之三公亦八命
　　疏案曲礼云牧于外曰侯今郑兼言伯者牧用侯伯不定若有贤侯则用侯无贤侯则用伯可也其牧下二伯亦或用侯或用伯
　　九命作伯
　　注上公有功徳者加命为二伯得征五侯九伯者郑司农云长诸侯为方伯
　　疏云得征五侯九伯者僖公四年左云昔召康公命我先君太公曰五侯九伯汝实征之以夹辅周室贾服曰五等诸侯九州之伯若然与天子何殊故郑以五侯者九州有九牧牧即侯但二伯共分各得四侯半侯不可分故二伯皆言五侯也九伯者九州有十八伯各得九伯故云九伯也先郑云长诸侯为方伯者方伯可及州牧并二伯伯长也是一方之长也
　　以玉作六瑞以等邦国
　　注等犹齐等也
　　王执镇圭
　　注镇安也所以安四方镇圭者盖以四镇之山为瑑饰圭长尺有二寸
　　疏此镇圭王祭祀时所执典瑞云王搢大圭执镇圭以朝日则余祭祀亦执之四镇者扬州之防稽青州之沂山幽州之医无闾冀州之霍山
　　公执桓圭
　　注公二王之后及王之上公双植谓之桓桓宫室之象所以安其上也桓圭盖以桓为瑑饰圭长九寸疏案檀弓云三家视桓楹彼注四植谓之桓者彼据柱之竖者而言桓若竖之则有四棱故云四植植谓棱也此于圭上而言下二棱着圭不见惟有上二棱故以双言之也
　　侯执信圭伯执躬圭【信音身】
　　注信当为身声之误也身圭躬圭盖皆象以人形为瑑饰文有麤缛耳欲其慎行以保身圭皆长七寸
　　子执谷璧男执蒲璧
　　注谷所以养人蒲所以安人二圭盖或以谷为饰或以蒲为饰璧皆径五寸不执圭者未成国也
　　以禽作六挚以等诸臣【挚音至本或作贽】
　　注挚之言至所执以自致
　　疏尚书五玉亦云贽则玉亦是贽此上下文玉为瑞禽云贽者以相对为文
　　孤执皮帛卿执羔大夫执鴈士执雉庶人执鹜工商执鸡注皮帛者束帛而表以皮为之饰皮虎豹皮羔小羊取其羣而不失其类鴈取其时而行雉取其守介而死不失其节鹜取其不飞迁鸡取其守时而动曲礼曰饰羔鴈者以缋谓衣以布而又画之者自雉以下执之无饰士相见之礼卿大夫饰挚以布不言缋此诸侯之臣与天子之臣异也然则天子之孤饰挚以虎皮公之孤饰挚以豹皮与此孤卿大夫士之挚皆以爵不以命数凡挚无庭实
　　疏凡此所执天子之臣尊诸侯之臣卑虽尊卑不同命数有异爵同则挚同此文虽以天子之臣为主文兼诸侯之臣是以士相见卿大夫士所执亦与此同但饰有异耳言表以皮为之饰者凡以皮配物者皆手执帛以致命而皮设于地云凡挚无庭实者案士相见皆不见有庭实对享私觌私面之等有庭实故此言无也
　　以玉作六器以礼天地四方
　　注礼谓始告神时荐于神坐书曰周公植璧秉圭是也
　　疏云礼谓始告神时荐于神坐者此以玉礼神在作乐下神后故郑注大司乐云先奏是乐以致其神礼之以玉而祼焉是其以玉礼神与宗庙祼同节
　　以苍璧礼天以黄琮礼地以青圭礼东方以赤璋礼南方以白琥礼西方以璜礼北方【琮才宗反璋音章琥音虎璜音黄】注此礼天以冬至礼地以夏至礼东方以立春谓苍精之帝而太昊句芒食焉礼南方以立夏谓赤精之帝而炎帝祝融食焉礼西方以立秋谓白精之帝而少昊蓐收食焉礼北方以立冬谓黒精之帝而颛顼冥食焉礼神者必象其类璧圜象天琮八方象地圭鋭象春物初生半圭曰璋象夏物半死琥猛象秋严半璧曰璜象冬闭蔵地上无物惟天半见
　　疏此经神不见中央含枢纽者郑云黄帝亦于南郊是也
　　皆有牲币各放其器之色【放方往反】
　　注币以从爵若人饮酒有酬币
　　疏知币是从爵非礼神者若是礼神当在牲上以其神币与玉俱设若肆师云立大祀用玉帛牲牷是帛在牲上今在下明非礼神者也云若人饮酒有酬币者献尸从爵之币无文案聘礼飨时有酬币明此币既非礼神之币则献尸后酬尸时亦有币之从爵也
　　以天产作隂徳以中礼防之以地产作阳徳以和乐防之注品物散殊髙下参差天之产万物者然也然生生之运苟一往而无节则气数或至于失序者有矣于是作之以严肃之隂徳而制为中礼以防之然后有以序其散殊秩其参差而所谓天产者皆有条有理而无乱杂之患赋予有定小大各正地之产万物者然也然凝聚之气苟留滞而不通则气数或至于乖戾者有矣于是作之以舒畅之阳徳而制为和乐以防之然后有以动荡血脉疏通精神而所谓地产者皆交感旁达而无郁湮之虞故曰乐由阳来礼由隂作此之谓也然所谓防之云者非所以防天地也天地之化自然流行而人物之生于天地之间者或纷纭乖忤而不得其理则因以干天地之化焉故防人物即所以防天地犹尽人物之性即所以賛化育也
　　以礼乐合天地之化百物之产
　　注天地之化言其统体百物之产言其散殊盖天地之化百物之产原未有无序而不和者故圣人始焉有得于天地百物之所以然而作礼乐则其理固足以相符既焉因礼乐之既作而有以感通乎天地百物则其气又足以相应故曰合也
　　以事鬼神以谐万民以致百物
　　注事鬼神则鬼神来格矣谐万民则亲顺成风矣致百物则四灵毕至矣此礼乐之成也盖礼乐之未作必原本乎天地之徳焉礼乐之既作必推行乎天地之间焉而及夫礼乐之成也必防合于天地之神焉是故以天产作隂徳以地产作阳徳此礼乐之原本乎天地者也以礼乐合天地之化百物之产此礼乐之推行乎天地者也以事鬼神以谐万民以致百物此礼乐之防合于天地者也统言之则曰天产地产而已从而分之则有天地之化焉百物之产焉又从而分之则有鬼神有万民有百物焉大宗伯一章吉凶军賔嘉五条达乎上下之礼也自九仪以下四条行乎朝廷之礼也自天产以下一条则推制作之原与夫功化之极而礼乐之源流备矣
　　凡祀大神享大鬼祭大帅执事而卜日宿眡涤濯涖玉鬯省牲镬奉玉齍诏大号治其大礼诏相王之大礼【镬户部反齍音咨】
　　注执事诸有事于祭者宿申戒也涤濯溉祭器也玉礼神之玉也始涖之祭又奉之镬烹牲器也大号六号之大者以诏大祝以为祝辞治犹简习也预简习大礼至祭当以诏相王羣臣礼为小礼
　　疏云涖玉鬯者天地有礼神之玉无郁鬯宗庙无礼神之玉有郁鬯但宗庙虽无礼神玉仍有圭瓉璋瓉亦是玉故曲礼云玉曰嘉玉郊特牲云用玉气是也云奉玉齍者此玉还是上文所涖者齍谓黍稷天地当盛以瓦簠但齍与上鬯互见为义皆始时临之祭又奉之
　　若王不与祭祀则摄位
　　注王有故代行其祭事
　　疏有故谓王有疾及哀惨皆是量人注云冢宰佐王祭亦容摄祭此宗伯又摄者冢宰贰王治事宗伯主祭事容二官俱摄
　　凡大祭祀王后不与则摄而荐豆笾彻
　　注荐彻豆笾王后之事
　　疏天地及社稷外神等后夫人不与此所言谓后应与而不与又云大祭祀明非羣小祀则大祀者惟宗庙而已
　　大賔客则摄而载果【果音祼又古乱反】
　　注载为也代王祼賔客以鬯君无酌臣之礼言为者摄酌献耳拜送则王也郑司农云王不亲为主疏案大行人云上公之礼再祼而酢此再祼者有后祼则亦摄为之内宰賛之侯伯一祼而酢子男一祼不酢此皆无后祼王不亲酌则皆使太宰宗伯摄而为之
　　朝觐防同则为上相大丧亦如之王哭诸侯亦如之注相诏王礼也出接賔曰摈入诏礼曰相相者五人卿为上摈大丧王后及世子也哭诸侯者谓薨于国为位而哭之檀弓曰天子之哭诸侯也爵弁绖防衣疏大丧亦如之者后世子丧王为主哭及拜賔则宗伯亦为上相云哭诸侯亦如之者谓诸侯薨于国天子为位哭之大宗伯亦为上相与王为摈耳注云相者五人卿为上摈者依大行人摈上公而言此大宗伯为上摈若大朝觐则肆师为承摈四时来朝小行人为承摈案觐礼啬夫为末摈若待子男则三人足矣若侯伯四人者加一士上公五人者加二士云大丧王后及世子者以其与王为上相则王在矣然所相或嗣王则大丧中兼王丧也云哭诸侯谓薨于国为位而哭之者若来朝薨于王国则王为之缌麻不应直哭之而已
　　王命诸侯则傧
　　注傧进之也王将出命假祖庙立依前南乡傧者进当命者延之命使登内史由王右以防命之降再拜稽首登受防以出此其畧也诸侯爵禄其臣则于祭焉
　　疏祭统十伦之义五曰见爵赏之施焉又曰古者于禘也爵赐服顺阳义也是诸侯命臣必于祭时若天子命臣不要在祭时欲命臣当时为祭以命之故洛诰成王命周公后云烝祭嵗文王骍牛一武王骍牛一是非时而特假祖庙故文武各特牛也
　　国有大故则旅上帝及四望
　　注故谓凶烖旅陈也陈其祭事以祈焉礼不如祀之备也
　　疏云礼不如祀之备者但祈为祈请求福得福乃祠赛之祠赛则备而与正祭同
　　王大封则先告后土
　　训案丘氏曰王封诸侯取大社之土苞之以白茅而授之故大宗伯先告焉敬其事也
　　乃颁祀于邦国都家乡邑
　　注颁读为班班其所当祀及其礼都家之乡邑谓王子弟及公卿大夫所食采地
　　疏班其所当祀及其礼者谓若诸侯不得祭天地二王后与鲁惟祭天仍不得祭地大都亦与外诸侯同其礼若献尸上公九侯伯七子男五皆太牢之属其小都与家则依卿大夫之献亦太牢也云都家之郷邑者谓都家之内郷邑耳其都家之内郷邑未必一如六乡六遂家数但采邑之内亦有二十五家为里以上以相统领故一成之内得有革车一乗士十人徒二十人兵及出税之法即谓之郷邑训附録都家不当有乡邑考之于经无文焉还指王国之乡邑是也盖乡邑之中亦有祀如祭禜祭酺之类且先邦国次都家次乡邑自外及内序亦较然






　　周礼纂训卷九
<经部,礼类,周礼之属,周礼纂训>
　　钦定四库全书
　　周礼纂训卷十
　　安溪李钟伦撰
　　小宗伯之职掌建国之神位右社稷左宗庙
　　注库门内雉门外之左右
　　疏案匠人亦云左宗庙右社稷彼掌其营作此掌其成事位次耳丘氏曰右隂也地道尊右故社稷居之左阳也人道尚左故宗庙居之
　　兆五帝于四郊四望四类亦如之
　　注兆为坛之营域四望谓五岳四镇四窦四类谓兆日于东郊兆月与风师于西郊兆司中司命于南郊兆雨师于北郊
　　疏知兆日于东郊兆月于西郊者祭义云大眀生于东月生于西知风师亦于西郊者秋气之时万物熛落由风故风亦于西郊也云兆司中司命于南郊者以其南方盛阳之方司中司命又是阳故司中司命在南郊也云兆雨师于北郊者雨是水宜在水位也训周礼于天神言祀于地示言祭大司乐分乐而祀亦曰以祀四望若望为岳窦则是地示当言祭不当言祀又此经四望四类为列皆是天神无縁有岳窦在其中且岳窦虽尊亦不应序在四类天神之上盖郑氏所解四类或即为四望与诸经所言望如鲁有三望尚书舜典望于山川左楚昭王曰江汉睢漳楚之望也又尔雅云梁山晋望此皆无以天神言者然一经自有一经义例周礼眀于四望言祀而祀眀属天神其不得以为岳渎昭昭矣类类上帝也四类谓类于四郊也类非常祀有故而祭焉肆师职云凡甸师类造上帝疏云四郊自有寻常兆域今战讫而祭故须新为坛兆则四郊有类眀甚又经中言类之处多属上帝而日月星辰风师雨师等祭名无称类之文则亦未可以为信也然类礼行于上帝而在四望下者本非正祭以其礼依郊祀而为之故曰类耳
　　兆山川丘陵坟衍各因其方
　　疏案大司徒地有十等此不言林泽原隰亦顺所在可知畧不言也训山川之中亦兼有岳渎焉岳渎山川之大者也自右社稷左宗庙至此皆建国之神位小宗伯掌之者指授其位次也列建国之神位而不言圜丘方丘者彼皆取丘之自然而不定其东西朔南之方故其位无常在耳
　　掌五礼之禁令与其用等
　　训五礼吉凶军宾嘉也其禁令与其用等谓下文所云也
　　辨庙祧之昭穆
　　注祧迁主所藏之庙自始祖后父曰昭子曰穆疏周以文武为二祧自文武后穆之主入文王祧昭之主入武王祧故迁主所藏之庙曰祧也诸侯无二祧谓始封大祖庙为祧故聘礼云不腆先君之祧是太祖庙为祧也
　　辨吉凶之五服车旗宫室之禁
　　训案丘氏曰吉服九章七章五章三章一章也凶服斩衰齐衰锡衰缌衰疑衰也
　　掌三族之别以辨亲疏其正室皆谓之门子掌其政令注三族谓父子孙人属之正名丧服小记曰亲亲以三为五以五为九正室适子也将代父当门者也政令谓役守之事
　　毛六牲辨其名物而颁之于五官使共奉之
　　注毛择毛也郑司农云司徒主牛宗伯主鸡司马主马及羊司冦主犬司空主豕
　　疏疏六官而云五者以其天官贰王治事尊而不使奉牲也
　　辨六齍之名物与其用使六宫之人共奉之
　　注齍读为粢六粢谓六谷黍稷稻麦
　　疏使六宫之人共奉之谓若世妇职女宫之宿戒也
　　辨六之名物以待果将
　　注六鸡鸟斝黄虎蜼
</div>
    <div class="pagination">
<a href="周礼纂训_page22.html">上一页</a><span>...</span><a href="周礼纂训_page18.html">18</a><a href="周礼纂训_page19.html">19</a><a href="周礼纂训_page20.html">20</a><a href="周礼纂训_page21.html">21</a><a href="周礼纂训_page22.html">22</a><span class="current-page">23</span><a href="周礼纂训_page24.html">24</a><a href="周礼纂训_page25.html">25</a><a href="周礼纂训_page26.html">26</a><a href="周礼纂训_page27.html">27</a><a href="周礼纂训_page28.html">28</a><span>...</span><a href="周礼纂训_page24.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
