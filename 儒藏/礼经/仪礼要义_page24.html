<!DOCTYPE html>
<html>
<head>
    <meta charset="UTF-8">
    <title>仪礼要义 - 第 24 页/共 43 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>仪礼要义 - 第 24 页/共 43 页</h1>
    <div class="content"><经部,礼类,仪礼之属,仪礼要义>
　　钦定四库全书
　　仪礼要义卷二十七
　　宋　魏了翁　撰
　　觐礼二
　　四享当作三享古二二字积画故误
　　四享皆束帛加璧庭实惟国所有自此尽事毕论侯氏行觐礼讫相随即行三享之事云四当为三古书作三四或皆积画此篇又多四字字相似由此误也者知四当为三者诸文唯谓三享无四享之事所以误作四者由古书作三四之字或皆积画者尧典云帝曰咨亖岳臯陶云外薄亖海泰誓序云作泰誓三篇是古书三四皆积画也云此篇文多四字者下有四传摈又云路下四亚之又云束帛四马四门四尺四字既多积画四又似三由此故误为四字也引大行人者欲证三享为正文云其礼差又无取于四也者案聘礼小聘曰问不享大聘虽有享不言数明一享而已案大行人五等诸侯皆同三享若然三与一及不享是其礼之差是无取于四之义故从三为正
　　初享皮马次享三牲鱼腊等
　　云初享或用马或虎豹之皮者案下经先陈马聘礼特言皮故知初享以此二者为先言或者聘礼记云皮马相间可也又聘礼经夕币时皮则左首展币时更云马则幕南北靣此下经亦用马案郊特牲云虎豹之皮示服猛也是其或用马或用虎豹之皮为初享也云其次享三牲鱼腊笾豆之实以下皆礼器文是以礼器云大飨其王事与三牲鱼腊四海九州之美味也笾豆之荐四时之和气也内金示和也束帛加璧尊徳也为前列先知也金次之见情也丹漆丝纩竹箭与众共财也其余无常货各以其国之所有则致逺物也彼诸侯国王为祫祭而致之与此因觐致之同以其因觐即助祭因祭即致享物若不当三年祫祭即特致三享也
　　凡享者皆贡国所有以璧帛致之
　　云皆以璧帛致之者案聘礼束帛加璧享君束锦加琮享夫人小行人亦云璧以帛琮以锦是五等诸侯享天子与后此云璧帛致之者据享天子而言若享后即用琮锦但三享在庭分为三段一度致之据三享而言非谓三度致之为皆也凡享者贡国所有或因朝而贡或岁之常贡岁之常贡则小行人云春入贡及太宰九贡是也因朝而贡者则大行人云侯服岁一见其贡祀物之等是也皆有璧帛以致之案小行人云合六币圭以马璋以皮璧以帛琮以锦琥以绣璜以黼此六物者以和诸侯之好故注云合同也六币所以享也五等诸侯享天子用璧享后用琮其大各如其瑞皆有庭实以马若皮皮虎豹之皮用圭璋者二王之后也二王后尊故享用圭璋而特之礼器曰圭璋特义亦通于此其于诸侯亦用璧琮耳子男于诸侯则享用琥璜下其瑞也凡二王后诸侯相享之玉大小各降其瑞一等若如此言郑知五等享玉各如其瑞者见玉人职云璧琮九寸诸侯以享天子言九寸据上公琮以享后不言者文不具公依命数与瑞等则侯伯子男之享玉亦如其瑞可知又知五等自相享各降其瑞一等又见玉人职云瑑琮八寸诸侯以享夫人郑云献于所朝聘君之夫人兼言聘者欲见聘使亦下君之瑞一寸与君同直言瑑琮享夫人不见瑑璧以享君亦文不具若然侯伯子男自相享各降其瑞一寸可知圭璋据二王后享天子与后者五等诸侯既用璧琮二王后尊明用圭以享天子用璋以享后可知又知二王后自相享亦用璧琮者以五等诸侯降于享天子明二王后退用璧琮可知子男自相享用琥璜者以其子男瑞用璧享天子可与瑞同自相享不得与瑞等降用琥璜可知若然子男之臣自相聘亦享用琥璜不得逾君故也又知五等之臣聘享之玉皆降其君一寸者又见玉人云瑑圭璋八寸璧琮八寸以覜聘八寸据上公之臣则侯伯子男臣各降其君一寸可知
　　上公者谓王之三公为二伯及二王后
　　孝经纬援神契云二王后称公大国称侯则二王之后为公而二伯谓公者案典命云上公九命为伯其国家宫室车旗衣服礼仪皆以九为节郑注云上公者谓王之三公有徳者加命为二伯二王之后亦为上公若然典命云王之三公八命有功加一命为二伯则周公召公是也本国犹称侯则鲁侯燕伯是也
　　一马卓上读如卓王孙之卓
　　奉束帛匹马卓上九马随之云云　云卓读如卓王孙之卓卓犹的也者以音字既同而读从之卓王孙是司马相如之妻文君之父也于十马之内以素的一马以为上故训卓为的也云书其国名后当识其何产也者谓若晋有郑之小驷复有屈产之类是也云马必十匹者不敢斥王之乘用成数敬也者此为庭实故用十匹案康王之诰二伯率诸侯而入皆布乘黄朱而陈四匹者彼据二王之后以国所有享新王享物陈于庭用圭以马致享马不得上堂亦陈于庭直以圭升堂致命乘马若乘皮故以四为礼非所享之物故用四马与此异也
　　皮马与玉皆为币
　　侯氏升致命王抚玉侯氏降自西阶东面授宰币云云释曰云授宰币王既抚玉不受币币即束帛加璧并玉言币故小行人合六币皮马与玉皆为币此单言宰即大宰大宰主币故周礼大宰职云大朝觐防同賛玉币玉献玉几玉爵注云助王受此四者是也云王不受玉抚之而已轻财也者案聘义圭璋还之为重礼璧琮不还为轻财是以圭璋亲受璧琮初即不受为轻财故也云以马出随侯氏出授王人于外也者谓侯氏牵马而出马随侯氏之后出授王人于外也云王之尊益君侯氏之卑益臣者春夏受贽于朝虽无迎法王犹在朝至受享又迎之而称賔主至觐礼受享皆无迎法不下堂而见诸侯已是王尊为君礼臣卑为臣礼王犹亲受其玉今至于三享贡国所有行供奉之节故使自执其马王不使人受之于庭者是王之尊益君侯氏之卑益臣故也聘礼享用皮及賔私觌马皆使人受之者见他国之君不臣人之臣故与此异
　　聘礼享君有币问卿大夫觐亦当然
　　聘礼享君尚有币问卿大夫此诸侯觐天子享天子讫亦当有币问公卿大夫是以隐七年左氏传云初戎朝于周发币于公卿而凡伯不賔服注云戎以朝礼及公卿大夫发陈其币凡伯以诸侯为王卿士不修宾主之礼敬报于戎是以冬天王使凡伯来聘还戎伐之于楚丘以归是诸侯朝天子亦有聘及公卿大夫之事也
　　侯氏右受刑王免之降出
　　事毕乃右肉于庙门之东乃入门右北面立告聴事释曰自此尽降出论侯氏受刑王免之降出之事刑于右者右是用事之便又是隂隂主刑以不能用事故刑于右也云凡以礼事者左左者无问吉凶礼皆左知者士丧礼云主人出南靣左扱诸靣之右檀弓云延陵季子葬其子于嬴博之间葬讫左故云凡以该之引易曰折其右肱无咎者案易丰卦九三云折其右肱无咎凡卦爻二至四三至五两体交互各成一卦先儒谓之互体故郑随其义而注云三艮爻艮为手互体为巽巽又为进退右肱也犹大臣用事于君君能诛之故无咎引之者证刑理宜于右
　　既而王辞当出隐于屏外而袭
　　侯氏再拜稽首出自屏南适门西遂入门左北靣立云当出隠于屏而袭之也者以屏外不见天子为隠向者右今王辞以无事故冝袭也云天子外屏者据此文出门乃云屏南即是外屏云天子外屏取礼纬之文故礼纬云天子外屏诸侯内屏大夫以帘士以帷是也
　　天子赐侯氏车服
　　天子赐侯氏以车服迎于外门外再拜释曰自此尽亦如之论王使人赐侯氏车服之事云同姓金路异姓象路案周礼巾车掌五路自玉路至木路玉路以祀尊之不赐诸侯金路云同姓以封象路云异姓以封革路云以封四卫木路云以封蕃国郑云同姓谓王子母弟率以功徳出封虽为侯伯其画服犹如上公赐鲁侯郑伯服则衮冕得乗金路以下与上公同则大公与杞宋虽异姓服衮冕乘金路矣异姓谓舅甥之国与王有亲者得乘象路异姓侯伯同姓子男皆乗象路以下四卫谓要服以内庻姓与王无亲者自侯伯子男皆乗革路以下蕃国据外为揔名皆乘木路而已郑直言金路象路者略之也云服则衮也鷩也毳也据司服而言
　　邦国连言据诸侯单言国据王
　　同姓大国则曰伯父其异姓则曰伯舅同姓小邦云云释曰案周礼冢宰职云掌建邦之六典以佐王治邦
　　国注云大曰邦小曰国邦之所居亦曰国者彼经或邦国连言或单言国则邦国连言据诸侯单言国据王以邦在国上故云大曰邦小曰国唯王建国是邦之所居亦曰国彼对文则例散文则通故此大国言国小国言邦也郑云据此礼云伯父同姓大邦而言者郑欲解称伯父叔父不要同姓为定之意云据此云伯父者即上文云伯父此文即云同姓大国则曰伯父是以据此礼云伯父同姓大邦而言者也据文则不要同姓与大国案下曲礼东西二伯不问同姓异姓皆称伯父州牧而称叔父郑云牧尊于大国之君而谓之叔父辟二伯亦以此为尊是此又云同姓大国则曰伯父者唯据此礼而云伯父而言不据他文故郑此注决为不定之意
　　飨食燕皆有酬币侑币
　　飨礼乃归释曰云礼谓食燕也者案聘礼及诸文言飨皆单云享无云礼郑所引掌客五等飨食燕三者具有今飨下有礼故以礼为食燕也云王或不亲以其礼币致之郑言此者欲解经变食燕而言飨礼见王有故不亲食燕则以礼币致之故言飨礼云略言飨礼互文者直言飨见王无故亲飨之若王有故亦以侑币之礼致之食燕公之礼见王有故以币之礼致之亦宜有王无故亲食燕故云互文也引掌客者见五等诸侯享食燕皆具有证经之礼是食燕之义也以此文为互则飨食燕皆有酬币侑币是以掌客职三享三食三燕云云即云若弗酌则以币致之郑注云若弗酌谓君有故不亲享食燕彼是诸侯自相待法此郑引之证经天子待诸侯法则天子待诸侯三者皆有币可知案掌客云王巡守从者三公眡上公之礼卿眡侯伯之礼大夫眡子男之礼则天子使公卿大夫存覜省至诸侯之国诸侯与之飨食燕皆有币与诸侯同可知也若大国之孤聘于天子及邻国其飨食燕有侑币酬币亦与子男同故大行人云凡大国之孤执皮帛以继小国之君出入三积不问一劳又云其他皆眡一小国之君郑注云他谓贰车及介牢礼賔主之间摈者将币祼酢飨食之数故知飨食燕亦有币也案聘礼云若不亲食使大夫各以其爵朝服致之以侑币如致饔无傧致飨以酬币亦如之是亲飨食之有币可知又云燕与俶献无常数又不言致燕以币则无致燕之礼亲燕亦无酬币鹿鸣序云燕羣臣嘉賔也既饮食之又实币帛筐篚以将其厚意饮食据飨食有币若然发首云燕羣臣嘉賔者文王于羣臣嘉賔恩厚燕之无数故先言其实无币也若然天子燕已臣及四方卿大夫诸侯燕已臣及四方卿大夫皆无酬币也
　　时防殷同王为坛见诸侯
　　诸侯觐于天子为宫三百步四门坛十有二寻深四尺释曰自此尽四传摈论防同王为坛见诸侯之事云四时朝觐受之于庙者案曲礼下经言之春夏朝宗在朝不在庙而言四时朝觐皆在庙者朝宗虽在朝受享则在庙故并言之云此谓时防殷同也者以司仪职云将合诸侯则令为坛三成与此为一事则合者合诸侯也故知此为坛见诸侯谓时防殷同时也案大宗伯云时见曰防殷见曰同郑注云时见者言无常期诸侯有不顺服者王将有往讨之事则既朝觐王为坛于国外合诸侯而命事焉春秋传曰有事而防不协而盟是也殷犹众也十二岁王如不巡守则六服尽朝朝礼既毕王亦为坛合诸侯以命政焉所命之政如王巡守殷见四方四方四时分来终岁则遍若如此注则时防殷同亦有朝觐在庙而独云四时朝觐在庙者以其周礼大行人诸侯依服数来朝时防无常期假令当方诸侯有不顺服则顺服者皆来朝王其中则有当朝之岁者复有不当朝之岁者若当朝之岁者自于庙朝觐若不当朝之岁者当在坛朝若十二年王不巡守则殷朝亦云既朝乃于坛者六服之内若以当岁者即在庙则依服数十二岁合有侯服年年朝者在庙朝觐其五服自甸男采衞要五服若以十二岁王巡守揔合朝服不得独在庙在坛朝故郑防同皆言既朝觐乃为坛于国外也朝事仪未在坛朝而先言帅诸侯拜日亦谓帅已朝者诸侯而言也云为宫者于国外春防同则于东方云云者经直言为坛郑知逐四方为之者案司仪云将合诸侯则令为坛三成郑注云合诸侯谓有事而防也云方明者上下四方神明之象也者谓合木为上下四方故名方此则神明之象故名明此郑解得名方明神之义也云所谓明神也者所谓秋官司盟之职云北靣诏明神既盟则贰之是也云则谓之天之司盟有象者案春秋襄十一年经书公防晋侯宋公之等伐郑郑人惧行成秋七月同盟于亳范宣子曰不慎必失诸侯乃盟载书曰凡我同盟毋蕰年毋壅利毋保奸毋留慝救灾患恤祸乱同好恶奨王室或间兹命司慎司盟名山名川明神殛之注云二司天神司慎司不敬者司盟司察盟者是为天之司盟也云有象者犹宗庙之有主乎者以其宗庙木主亦上下四方为之故云犹宗庙之有主无正文约同之故云乎以疑之虽同四方为之但宗庙主止一神而已此下文以色为六神用六玉礼之有此别但取四方同而已云王巡狩至于方岳之下诸侯防之亦为此宫以见之者案下文祭天燔柴祭山丘陵升祭川沈祭地瘗郑注云升沉必就祭者也则是谓王巡守及诸侯之盟祭也者是王巡守在方岳亦为此宫可知是以司仪注云王巡守殷国而同则其为宫亦如此与以其与宫同也
　　六色象方明之神六玉礼之
　　加方明于其上注方明上下云云方明者木也方四尺设六色东方青南方赤西方白北方黒上下黄设六玉上圭下璧南方璋西方琥北方璜东方圭六色象其神六玉以礼之上冝以苍璧下冝以黄琮而不以者则上下之神非天地之至贵者也设玉者刻其木而着之
　　五等各有旂以表朝位如铭旌徽帜
　　上介皆云云尚左公侯伯子男皆就其旂而立　释曰云上介皆奉其君之旗置于宫尚左者此虽不言前期郑云豫为其君见王之位也则亦前期一日可也公侯就旗据临朝之时也此旗郑虽不觧郑注夏官中夏辨号名此表朝位之旗与铭旌及在军徽帜同皆以尺易刃小而为之也
　　二伯帅诸侯入壝门就旂以东为上
　　云尚左者建旂公东上侯先伯伯先子子先男而位皆上东方者以其侯伯别阶相对子男虽隔门亦相对皆以东为上故云侯先伯子先男也云诸侯入壝门或左或右各就其旗而立者案下注云诸侯初入门王官之伯帅之则此云诸侯入壝门或左或右者是二伯初帅之各依左右若康王之诰云大保帅西方诸侯入应门左毕公帅东方诸侯入应门右皆北面此虽无应门亦二伯帅诸侯初入宫门或左或右亦皆北面立定乃始各就其旗而立王乃降南面见之而揖必知王有降揖之事者燕礼大射公降揖羣臣使定位故知王亦然又知王土揖庶姓之等者此是司仪职王在坛揖诸侯之事彼与此同郑彼注云土揖推手小下之也时揖平推手也天揖推手小举之以推手曰揖引手曰撎故为此觧也若然觐礼天子不下堂而见诸侯今王降者以在坛防同相见与觐异故也以其觐礼庙门设摈此则堂壝门设摈是以虽继觐礼之下觐礼无降揖法此与诸侯对面相见故有降揖之事
　　防同受玉抚玉请事劳皆如觐礼
　　四传摈注王既至作传释曰知奠瑞玉及享币公拜于上等侯伯于中等子男于下等摈者每延之升堂致命王受玉抚玉降拜于下等者三等拜礼皆司仪职文摈者延之升堂以下约上觐礼之法云王受玉谓朝时抚玉谓享时是以司仪三等之下云其将币亦如之郑云将币享也又云及请事劳皆如觐礼者请事谓上文侯氏奠圭摈者请侯氏王欲亲受之劳谓侯氏受刑后王劳之故云皆如觐礼云公也侯也伯也各一位者以其面位同故各自设摈云子男侠门而俱东上亦一位也者以其虽隔门相去近又同北面东上故共一位设摈故有四传摈云至庭乃设摈者对上觐礼门外设摈案此文上经诸侯各就其旗而立乃云四传摈则在诸侯之北故知至庭乃设摈
　　诸侯龙旂无日月星天子大常兼之
　　案左传云三辰旂旗服注云三辰谓日月星孔君尚书传亦云画日月星于衣服旌旗郑注云服亦云王者相变至周而以日月星辰画于旌其所谓三辰旂旗昭其明也若然大常当有星所以司常及此直云日月不云星者既言三辰则日月星俱有周礼司常不言星者司常九旂皆以二字为名故略不言星是以此文亦畧不言星案文大常之上又有交龙则诸侯交龙为旂无日月王之大常非直有日月兼有交龙
　　天子帅诸侯朝日东郊教尊尊
　　云帅诸侯朝日于东郊者朝日即拜日一也以其朝必有拜云所以教尊尊也者天子至尊犹徃朝日是教天下尊敬其所尊其朝事仪朝日退乃始朝诸侯此觐礼加方明于坛上公侯伯子男就其旂而立王乃四传摈见之是已祀方明乃始见诸侯二者同故云由此二者言之若然朝事仪直有朝日礼毕退见诸侯此觐礼祀方明礼毕乃朝诸侯不同者以其邦国有疑则有盟事朝日既毕乃祀方明于坛祀方明礼毕退去方明于下天子乃升坛与诸侯相见朝礼既毕乃更加方明于坛与诸侯行盟誓之礼若邦国无疑王帅诸侯朝日而已无祀方明之事是以朝事仪直云朝日教尊尊而朝诸侯不言祀方明之事郑云已祀方明者据此觐礼上下有盟誓而言此天子乗龙及下文礼日之等若有盟誓文当在宫方三百歩之上今退文在下者欲见盟誓非常寻常无盟誓之事直朝日而已
　　礼日月四渎山川丘陵于三门谓夏秋冬
　　礼日于南门外礼月与四渎于北门外礼山川丘陵于西门外　释曰知此谓防同夏秋冬者以经礼日之等各于其门外上经礼日于东门之外已是春防同明知此是夏秋冬也既所礼各于门外为坛亦各合于其方是以司仪云将合诸侯则令为坛三成宫旁一门郑注云天子春率诸侯拜日于东方则为坛于国东夏礼日于南郊则为坛于国南秋礼山川丘陵于西郊则为坛于国西冬礼月四渎于北郊则为坛于国北云变拜言礼者容祀也者言拜无祀祀则兼拜上春云拜日无盟誓不加方明于坛直拜日教尊尊而已此经三时皆言礼见有盟誓之事加方明于坛则有祀日与四渎及山川之事故言礼是以或言拜或言礼云礼月于北郊者月太隂之精以为地神也者郑据经三时先北后西不以次第以其祭地于北郊祭月四渎亦于北郊与地同但日者太阳之精故于东郊南郊于阳方而礼之以月是地神四渎与山陵俱是地神以山陵出见为微隂故配西方四渎为极隂故月同配北方又以月尊故先言之而又祭于北郊也
　　上言防同拜礼诸神此言巡守就祭
　　祭天燔柴祭山丘陵升祭川沈祭地瘗释曰上论天子在国行防同之礼于国之四郊拜礼于日月山川之神以为盟主已备于上今更言祭日月山川者据天子巡守于四岳各随方祭之以为盟主故重见此文云升沈必就祭者也对上经山川丘陵但于四郊望祭之故不言升沉之事此经言升沉必是就山川丘陵故言升沉案尔雅云祭山曰庪县祭川曰浮沉不言升此山丘陵云升者升即庪县也此祭川直言沉不言浮者以牲体或沉或浮不言浮亦文略也云就祭则是谓王巡守及诸侯之盟祭也者此经主为天子春东郊夏南郊皆礼日即此经祭天燔柴也秋西郊即此经祭山丘陵升是也冬北郊即此经祭川沉祭地瘗也以其川即四渎也
　　乐与禋柴牲体为下神歆神荐馔始
　　云燔柴升沉瘗祭礼终矣者案周礼禋祀实柴燎是歆神始礼未终而言礼终者以其祭礼有三始乐为下神始禋柴为歆神始牲体为荐馔始燔柴是乐为下神之后是下神之礼终故云礼终案尔雅祭天曰燔柴祭地曰瘗埋柴与瘗相对则瘗埋亦是歆神若然则升沈在柴瘗之间则升沉亦是歆神之节皆据乐为下神之后而为祭礼终矣或可周礼此三者为歆神至祭祀之后更有此柴瘗升沉之事若今时祭祀讫始有柴瘗之事
　　郑以此祭天地乃是祭日月
　　引郊特牲者案易纬二王之郊一用夏正春分以后始日长于建寅之月郊天云迎长日之至者预迎之又云大报天而主日也者郑彼云大犹徧谓郊天之时祭尊可以及卑日月以下皆祭以日为主又云大宗伯职曰以实柴祀日月星辰者此所引不取月与星辰之义直取日而已与此经燔祭文同郑引此诸文者欲证此经祭天燔柴是祭日非正祭天神以其日亦是天神故以祭天言之是以郑云则燔柴祭天谓祭日也又云柴为祭日则祭地瘗者祭月也者以其前文天子在国祀日月燔祭既是日祭地是月可知亦非正祭地神也云日月而云天地灵之者以其尊之欲为方眀之主故变日月而云天地是神灵之也
　　有先敷席后设几有同时预设
　　设几俟于东箱注王即席之处释曰云王即席乃设之也者案公食大夫记宰夫筵出自东房则此天子礼几席亦在东房其席先敷其几且俟于东厢待王即席乃设之谓若聘礼賔即席乃授几若然公食大夫宰夫设筵加席几同时预设者公亲设湇可以畧几故以几与席同时设之若为神几筵亦同时而设故聘礼几筵设摈者出请命
　　宗庙如明堂无箱夹而郑云东夹
　　云东箱东夹之前者案上文觐在文王庙中案郑周礼注宗庙路寝制如明堂明堂有五室四堂无箱夹则宗庙亦无箱夹之制此有东夹者此周公制礼据东都乃有明堂此文王庙仍依诸侯之制是以有东夹室若然乐记注云文王庙为明堂制者彼本无制字直云文王庙为明堂云相翔待事之处者翔谓翺翔无事故公食賔将食辞于公亲临已食公揖退于箱以俟賔食
　　偏驾不入王门谓四路对玉路为偏
　　偏驾不入王门注左旁至馆与释曰云左旁与己同曰偏者依周礼巾车掌五路玉路以祀不赐诸侯金路以賔同姓以封象路以朝异姓以封革路以即戎以封四衞木路以田以封蕃国此五路者天子所乗为正四路者诸侯乗之为偏是据诸侯在旁与王同为偏云不入王门乘墨车以朝是也者据上文而言云偏驾之车舍之于馆与者偏驾既云不入王门又云乗墨车而至门外诸侯各停于馆明舍在馆无正文故言与以疑之





　　仪礼要义卷二十七
　　钦定四库全书
　　仪礼要义巻二十八
　　宋　魏了翁　撰
　　丧服经传一
　　丧服篇天子以下亲疏隆杀之礼
　　防服第十一　郑目録云天子以下死而相丧衣服年月亲疏隆杀之礼不忍言死而言丧丧者弃亡之辞若全存居于彼焉已亡之耳大戴第十七小戴第九刘向别録第十一
　　经礼谓周礼曲礼谓事礼即今礼
　　丧服在士丧之上者总包尊卑
　　释曰案礼器云经礼三百曲礼三千郑云经礼谓周礼也曲犹事也事礼谓今礼也礼篇多亡本数未闻其中事仪三千若然未亡之时有天子诸侯卿大夫士之丧服其篇各别今皆亡唯士丧礼在若然据丧服一篇总包天子以下服制之事故郑目録云天子以下相丧衣服亲疏之礼丧服之制成服之后冝在士丧始死之下今在士丧之上者以丧服总包尊卑上下不专据士故在士丧之上是以丧服为第十一
　　贾疏分七章以明丧服
　　丧服所陈其理深大今之所释且以七章眀之第一明黄帝之时朴略尚质行心丧之礼终身不变第二明唐虞之日淳朴渐亏虽行心丧更以三年为限第三明三王以降浇伪渐起故制丧服以表哀情第四明既有丧服须明丧服二字第五明丧服章次以精粗为序第六明作传之人并为传之意第七明郑之注经传两解之第一明黄帝之时朴略尚质行心丧之礼终身不变者案礼运云昔者先王未有宫室食鸟兽之肉衣其羽皮此乃伏羲之时也又云后圣有作治其丝麻以为布帛养生送死以事鬼神此谓黄帝之时也又案易系辞云古之葬者厚衣之以薪葬之中野不封不树丧期无数在黄帝九事章中亦据黄帝之日言丧期无数是其心丧终身者也第二明唐虞之日淳朴渐亏虽行心丧更以三年为限者案礼记三年问云将由夫患邪滛之人与则彼朝死而夕忘之然而从之则是曽鸟兽之不若也夫焉能相与羣居而不乱乎将由夫脩餙之君子与则三年之丧二十五月而毕若驷之过隙然而遂之则是无穷也故先王焉为之立中制节壹使足以成文理则释之矣然则何以至期也曰至亲以期断是何也曰天地则已易矣四时则已变矣其在天地之中者莫不更始焉以是象之也郑注云法此变易可以期也又云然则何以三年也注云言法此变易可以期何以乃三年为又云曰加隆焉尔也焉使倍之故再期也注云言于父母加隆其恩使倍期也据此而言则圣人初欲为父母期加隆焉故为父母三年必加隆至三年者孔子答宰我云子生三年然后免于父母之懐是以子为之三年报之三年问又云三年之丧人道之至文者也夫是之谓至隆是百王之所同古今之所一也未有知其所由来者也注云不知其所从来喻此三年之丧前世行之久矣既云喻前世行之久则三年之丧实知其所从来但喻久耳故虞书云二十八载帝乃殂落百姓如丧考妣三载四海遏宻八音是心丧三年未有服制之明騐也第三明三王已降浇伪渐起故制丧服以表哀情者案郊特牲云大古冠布齐则缁之郑注云唐虞己上曰大古又云冠而敝之可也注云此重古而冠之耳三代改制齐冠不复用也以白布冠质以为丧冠也据此而言则唐虞已上吉凶同服唯有白布衣白布冠而已故郑注云白布冠为丧冠又案三王以来以唐虞白布冠为丧冠又案丧服记云凡衰外削幅裳内削幅注云大古冠布衣布先知为上外杀其幅以便体也后知为下内杀其幅稍有饰也后世圣人易之以此为丧服据此丧服记与郊特牲两注而言则郑云后世圣人夏禹也是三王用唐虞白布冠白布衣为丧服矣第四明既有丧服湏明丧服二字者案郑目録云不忍言死而言丧丧者弃亡之辞若全存于彼焉已弃亡之耳又案曲礼云天子曰崩诸侯曰薨大夫曰卒士曰不禄庻人曰死尔雅曰崩薨卒不禄皆训死也是士以上为义称庻人言死得其总名郑注曲礼云死之言澌精神澌尽又案檀弓孔子云丧欲速贫春秋左氏传鲁昭公出居干侯齐侯唁公于野井公曰丧人其何称是丧弃亡之辞弃于此存于彼是孝子不忍言父母精神尽澌虽弃于此犹存于彼以此郑义言之其丧字去声读之人或以平声读之者虽不与同义亦通也死者既丧生人制服服之者但貎以表心服以表貎故礼记间传云斩衰何以服苴苴恶貌也所以苴其内见诸外斩衰貌若苴齐衰貌若枲大功貌若止小功缌麻容貌可也下又云斩衰三升三升半齐衰四升以下是其孝子丧亲以衣服表心但吉服所以表徳凶服所以表哀徳有髙下章有升降哀有深浅布有精粗不同者也第五明丧服章次以精麤为叙者案丧服上下十有一章从斩至缌麻升数有异异者斩有正义不同为父以三升为正为君以三升半为义其冠同六升三年齐衰唯有正之四升冠七升继母慈母虽是义以配父故与因母同是以畧为节有正而已杖期齐衰有正而已父在为母与为妻同正服齐衰五升冠八升不杖齐衰期章有正有义二等正则五升冠八升义则六升冠九升齐衰三月章皆义服齐衰六升冠九升曽祖父母计是正服但正服合以小功以尊其祖不服小功而服齐衰非本服故同义服也殇大功有降有义为夫之昆弟之长子殇是义其余皆降服也降服衰七升冠十升义服衰九升冠十一升大功章有降有正有义姑姊妹出适之等是降妇人为夫之族类为义自余皆正衰冠如上释也繐衰唯有义服四升半皆冠七升而已以诸侯大夫为天子故同义服也殇小功有降有义妇人为夫之族类是义自余皆降服降则衰冠同十升义则衰冠同十二升小功亦有降亦有正有义如前释缌麻亦有降有正有义皆如上陈但衰冠同十五升抽去半而已自斩以下至缌麻皆以升数升数少者在前升数多者在后要不得以此升数为叙者一则正义及降升数不得同在一章又繐衰四升半在大功之下小功之上郑下注云在小功之上者欲审着缕之精麤若然丧服章次虽以升数多少为前后要取缕之精麤为次第也第六明作传之人又明作传之意传曰者不知是谁人所作人皆云孔子弟子卜商字子夏所为案公羊传是公羊髙所为公羊髙是子夏弟子今案公羊传有云者何以孰谓曷为等之问师徒相习语势相遵以弟子却本前师此传得为子夏所作是以师师相传盖不虚也其传内更云传者是子夏引他旧传以证已义仪礼见在一十七篇余不为传独为丧服作传者但丧服一篇总包天子已下五服差降六术精麤变除之数既繁出入正殇交互恐读者不能悉觧其义是以特为传觧第七明郑之注经传两觧之云郑氏者北海郡髙宻县人姓郑名字康成仆射崇八世孙后汉徴为大司农不就
　　斩衰先斩后作疏衰先作后齐
　　丧服斩衰裳苴绖杖绞带冠绳缨菅屦者释曰言斩衰裳者谓斩三升布以为衰裳不言裁割而言斩者取痛甚之意知者案三年问云创钜者其日久痛甚者其愈迟杂记县子云三年之丧如斩期之丧如剡谓哀有深浅是斩者痛深之义故云斩也若然斩衰先言斩下疏衰后言齐者以斩衰先斩布后作之故先言斩疏衰先作之后齐之故后云齐斩齐既有先后是以作文有异也云苴绖杖绞带者以一苴目此三事谓苴麻为首绖要绖又以苴竹为杖又以苴麻为绞带知此三物皆同苴者以其冠绳缨不得用苴明此三者皆用苴又丧服小记云苴杖竹也记人觧此杖是苴竹也又绞带与要绖象大带与革带二者同在要要绖既苴明绞带与要绖同用苴可知又丧服四制云苴衰不补则衰裳亦同苴矣云冠绳缨者以六升布为冠又屈一条绳为武垂下为缨冠在首退在带下者以其衰用布三升冠六升冠既加饰故退在带下下文齐衰冠缨用布则知此绳缨不用苴麻用枲麻故退冠在下更见斩义也云菅屦者谓以菅草为屦诗云白华菅兮白茅束兮郑云白华已沤名之为菅濡韧中用则此菅亦是已沤者也已下诸章并见年月唯此斩章不言三年者以其丧之痛极莫甚于斩故不言年月表创钜而已是以衰设人功之疏绖又言麻之形体至于齐衰已下非直见人功之疏又见绖去麻之状貌举齐衰云三年明上斩衰三年可知
　　服上曰衰下曰裳吊服亦曰衰
　　云凡服上曰衰下曰裳者言凡者郑欲兼觧五服案下记云衰广四寸长六寸缀之于心总号为衰非正当心而已故诸言衰皆与裳相对至于吊服三者亦谓之为衰也云麻在首在要皆曰绖知一绖而兼二文者以子夏传要首二绖俱觧礼诸文亦要首并陈故士丧礼云要绖小焉故知一绖而兼二文也云首绖象缁布冠之缺项者案士冠礼缁布冠青组缨属于缺郑注云缺读如有頍者弁之頍缁布冠之无笄者着頍围髪际结项中隅为四缀以固冠也此所象无正文但丧服法吉服而为之吉时有二带凶时有二绖以要绖象大带明首经象頍项可知以彼頍项为吉时缁布冠无笄故用頍项以固之今丧之首绖与冠绳缨别材而不相缀今言象之者直取绖法象頍项而为之至于丧冠亦无笄直用六升布为冠一条绳为缨与此全异也云要绖象大带者案玉藻云大夫以下大带用素天子朱里终禆以黄士则练带禆下末三赤用缁是大带之制今此要绖下传名为帯明象吉时大带也云又有绞带象革带者案玉藻韠之形制云肩革带博二寸吉备二带大带申束衣革带以佩玉及事佩之等今于要绖之外别有绞带明绞带象革带可知案士丧礼云苴绖大鬲要绖小焉又云妇人之带牡麻结本注云妇人亦有首绖但言带者记其异此齐衰妇人斩衰妇人亦有苴绖以此而言则妇人吉时虽云女鞶丝以丝为带而无頍项今于丧礼哀痛甚亦有二绖与绞带以备丧礼故此绖具陈于上男女俱言于下明男女共有此服也
　　斩苴绖杖冠屦等传自为问答
　　初丧虞练哭寝饮食之节
　　传曰斩者何不缉也苴绖者麻之有蕡者也苴绖大搹左本在下去五分一以为带齐哀之绖斩衰之带也去五分一以为带大功之绖齐衰之带也去五分一以为带小功之绖大功之带也去五分一以为带缌麻之绖小功之带也去五分一以为带苴杖竹也削杖桐也杖各齐其心皆下本杖者何爵也无爵而杖者何担主也非主而杖者何辅病也童子何以不杖不能病也妇人何以不杖亦不能病也绞带者绳带也冠绳缨条属右缝冠六升外毕鍜而勿灰衰三升菅屦者菅菲也外纳居倚庐寝苫枕块哭昼夜无时歠粥朝一溢米夕一溢米寝不说绖带既虞翦屏柱楣寝有席食疏食水饮朝一哭夕一哭而已既练舍外寝始食菜菓饭素食哭无时注盈手曰搹搹防也中人之防围九寸以五分一为杀者象五服之数也爵谓天子诸侯卿大夫士也无爵谓庶人也担犹假也无爵者假之以杖尊其为主也非主谓众子也属犹着也通屈一条绳为武垂下为缨着之冠也布八十缕为升升字当为登登成也今之礼皆以登为升俗误已行久矣杂记曰丧冠条属以别吉凶三年之练冠亦条属右缝小功以下左缝外毕者冠前后屈而出缝于武也二十两曰溢为米一升二十四分升之一楣谓之梁柱楣所谓梁闇疏犹粗也舍外寝于中门之外屋下垒墼为之不涂塈所谓垩室也素犹故也谓复平生时食也斩衰不书受月者天子诸侯卿大夫士虞卒哭异数
　　绖带递去五分之一疏以分寸计之
　　云苴绖大搹左本在下者士丧礼文与此同彼此皆云苴绖大搹连言苴者但经连言苴绖绖中有此二言绖大搹先据首绖而言也雷氏以搹搤不言寸数则各从其人大小为搤非郑义据郑注无问人之大小皆以九寸围之为正若中人之迹尺二寸也云左本在下者本谓麻根案士丧礼郑云下本在左重服统于内而本阳也以其父是阳左亦阳言下是内故云重服统于内以言痛从心内发故也此对为母右本在上轻服统于外而本隂也云去五分一以为带者以其首绖围九寸取五寸去一寸得四寸余四寸寸为五分总二十分去四分余十六分取十五分五分为寸为三寸添前四寸为七寸并一分总七寸五分寸之一也云齐衰之绖斩衰之带也者以其大小同故叠而同之也云去五分一以为带者谓七寸五分寸之一也中五分去一为齐衰之带今计之以七寸中取五寸去一寸得四寸余二寸寸分为二十五分二寸合为五十分余一分者又破为五分添前为五十五分亦五分去一总去一十一分余四十四分在又二十五分为一寸余十九分在齐衰之带总五寸二十五分寸之十九也云大功之绖齐衰之带也去五分一以为带者就五寸中去一寸得四寸前二十五分破寸今大功百二十五分破寸则以十九分者各分破为五分十九分总破为九十五与百二十五分破寸相当就九十五分中五分去一去十九余七十六则大功之绖五寸二十五分寸之十九带则四寸百二十五分寸之七十六又云小功之绖大功之带也去五分一以为带者又就四寸百二十五分寸之七十六中五分去一前百二十五分破寸今亦四倍加之以六百二十五分破寸然后五分去一为小功带又云缌麻之绖小功之带去五分一以为带则亦四倍加之前六百二十五分破寸今则三千一百二十五分破寸五分去一取四以为缌麻之带绖带之等皆以五分破寸既有成法何假尽言然斩衰有二齐衰有四大功小功成人与殇各有二等缌麻殇与成人章又不别若使绖带各依升数则参差难等是以子夏作传五服各为一节计之
　　苴杖竹削杖桐与绖杖之长短大小
　　云苴杖竹也削杖桐也者传意见经唯云苴杖不出杖体所用故言苴杖者竹也下章直云削杖亦不辨木名故因释之云削杖者桐也若然经言苴杖因释削杖唯上下二章不通于下是以兼释之至于绖带五服自明故不兼释然为父所以杖竹者父者子之天竹圆亦象天竹又外内有节象子为父亦有外内之痛又竹能贯四时而不变子之为父哀痛亦经寒温而不改故用竹也为母杖桐者欲取桐之言同内心同之于父外无节象家无二尊屈于父为之齐衰经时而有变又案变除削之使方者取母象于地故也云虽不言杖之麤细案丧服小记云绖杀五分而去一杖大如绖郑注云如要绖也郑知如要绖者以其先云绖五分为杀为要绖其下即云杖大如绖明如要绖也如要绖者以杖从心已下与要绖同处故如要绖也云杖各齐其心者杖所以扶病病从心起故杖之髙下以心为防也云皆下本者本根也案士丧礼下本注云顺其性也
　　无爵而杖者担主非主而杖辅病
　　自此已下有五问五答皆为杖起文云者何者亦是执所不知以其吉时五十已后乃杖所以扶老今为父母之丧有杖有不杖不知故执而问之云爵以爵答之以其有爵之人必有徳有徳则能为父母致病深故许其以杖扶病云无爵而杖者何问辞也庻人无爵亦得杖云担主也者答辞也以其虽无爵无徳然以适子故假取有爵之杖为之丧主拜賔送賔成丧主之义也云非主而杖者何问辞也辅病也答辞也郑云谓众子虽非为主子为父母致病是同亦为辅病也
　　为旧君有待放之臣有致仕之臣
　　旧君有二等一是待放之臣二是致仕之臣俱为旧君是以齐衰三月章云旧君传曰为旧君者孰谓也仕焉而已者也由其有二等故问此类也齐衰三月章云大夫为旧君传曰何大夫之谓乎言其以道去君而犹未絶也由其大夫有致仕者有待放者不同
　　庶童子皆杖当室及成人皆杖
　　云童子何以不杖问辞也不能病也答辞也此庶童子非直不杖以其未冠首加免而已故问丧云免者以何为也曰不冠者之所服也言何以者据当室童子及成人皆杖唯此庶童子不杖故云何以决之也知当室童子杖者案问丧云礼曰童子不缌唯当室缌缌者其免也当室则免而杖矣谓适子也案杂记云童子哭不偯不踊不杖不菲不庐注云未成人者不能备礼也此独云不杖余不言者此上下皆释杖故言杖不云余者其实皆无直有衰裳绖带而已又云妇人何以不杖亦不能病也者此亦谓童子妇人若成人妇人正杖知者此丧服上陈其服下陈其人丧服之下男子妇人俱列男子妇人同有苴杖又丧大记云三日子夫人杖五日大夫世妇杖诸经皆有妇人杖文故知成人妇人正杖也眀此童子妇人案丧服小记云女子子在室为父母其主丧者不杖则子一人杖郑注云女子子在室亦童子也无男昆弟使同姓为摄主不杖则子一人杖谓长女也许嫁及二十而笄笄为成人成人正杖也是其童女为丧主则亦杖矣若然童子得称妇人者案小功章云为侄庻孙丈夫妇人之长殇是未成人称妇人也雷氏以为此丧服妻为夫妾为君女子子在室为父女子子嫁及在父之室为父三年如传所云妇人者皆不杖丧服小记妇人不为主而杖者唯着此一条明其余不为主者皆不杖此説非何者此四等妇人皆在杖科之内何得不杖又礼记诸文説妇人杖者甚众何言无杖
　　绞带以绞麻为绳作带如要绖
　　云绞带者绳带也者以绞麻为绳作带故云绞带也王肃以为绞带如要绖马郑不言当依王义雷氏以为绞带在要绖之下言之则要绖五分去一为带但首绖象頍项之布又在首要绖象大带用缯又在要故须五分去一以为带今绞带象革带与要绖同在要一则无上下之差二则无粗细可象而云去要绖五分一为绞带失其义也但绖带至虞后变麻服葛绞带虞后虽不言所变案公士众臣为君服布带又齐衰已下亦布带则绞带虞后变麻服布于义可也
　　冠布倍衰裳用六升勿灰七升以上灰
　　云鍜而勿灰者以冠为饰布倍衰裳而用六升又加以水濯勿用灰而已冠六升勿灰则七升已上故灰矣故大功章郑注云大功布者其鍜治之功麤治之则七升已上皆用灰也云衰三升者不言裳裳与衰同故举衰以见裳为君义服衰三升半不言者以缕如三升半成布三升故直言三升举正以包义
　　丧屦外纳倚庐适庶异处
　　云菅屦者菅菲也外纳居倚庐者周公时谓之屦子夏时谓之菲案士丧礼屦外纳郑注云纳収余也王谓正向外编之居倚庐孝子所居居在门外东壁倚木为庐故既夕记云居倚庐郑注云倚木为庐在中门外东方北方又丧大记云凡非适子者自未葬倚于隠者为庐注云不欲人属目盖庐于东南角若然适子则庐于其北显处为之以其适子当应接吊賔故不于隠者若然此下有臣为君则亦居庐案周礼宫正云大丧授庐舍辨其亲疏贵贱之居注云亲者贵者居倚庐疏者贱者居垩室又杂记朝廷卿大夫士居庐都邑之士居垩室见诸侯之臣为其君之礼案丧大记云妇人不居庐若然此经云居倚庐专据男子
　　枕块据大夫以上若士则枕草
　　云寝苫枕块既夕文与此同此云衰三升枕块据大夫已上则大夫适子为士者得行大夫礼若正士则枕草衰则缕三升半成布三升杂记所云齐晏平仲为其父粗衰斩枕草是也但平仲谦为父服士服耳
</div>
    <div class="pagination">
<a href="仪礼要义_page23.html">上一页</a><span>...</span><a href="仪礼要义_page19.html">19</a><a href="仪礼要义_page20.html">20</a><a href="仪礼要义_page21.html">21</a><a href="仪礼要义_page22.html">22</a><a href="仪礼要义_page23.html">23</a><span class="current-page">24</span><a href="仪礼要义_page25.html">25</a><a href="仪礼要义_page26.html">26</a><a href="仪礼要义_page27.html">27</a><a href="仪礼要义_page28.html">28</a><a href="仪礼要义_page29.html">29</a><span>...</span><a href="仪礼要义_page25.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
