<!DOCTYPE html>
<html>
<head>
    <meta charset="UTF-8">
    <title>五礼通考 - 第 229 页/共 431 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>五礼通考 - 第 229 页/共 431 页</h1>
    <div class="content">　　康献禇皇后传穆帝既冠太后诏曰昔遭不造帝在幼冲皇绪之防若赘旒百辟卿士率遵前朝劝喻摄政以社稷之重先代成义僶俛敬从弗遑固守仰凭七庙之灵俯仗羣后之力帝加元服礼成徳备当阳亲览临御万国今归事反政一依旧典于是居崇徳宫简文帝即位尊后为崇徳太后及帝崩孝武帝幼冲太后复临朝帝既冠乃诏曰皇帝昏冠礼备遐迩宅心宜当阳亲览缉熙维始今归政事率由旧典于是复称崇徳太后
　　安帝本纪隆安元年帝加元服増文武位一等
　　晋书舆服志缁布冠蔡邕云即委貌冠也太古冠布齐则缁之缁布冠始冠之冠也其制有四形一似武冠又一似进贤其一上方其下加帻顔其一刺上而方下进贤冠古缁布遗象也斯葢文儒者之服前髙七寸后髙三寸长八寸有五梁三梁二梁一梁人主元服始加缁布则冠五梁进贤三公及封郡公县公郡侯县侯乡亭侯则冠三梁卿大夫八座尚书关中内侯二千石及千石以上则冠两梁中书郎秘书丞郎著作郎尚书丞郎太子洗马舍人六百石以下至于令史门郎小吏并冠一梁汉建初中太官令冠两梁亲省御膳为重也博士两梁崇儒也宗室刘氏亦得两梁冠示加服也
　　蕙田案此以进贤冠为缁布冠遗象故晋王公以下初加进贤冠惟天子用古制始加缁布也进贤冠又以梁之多少分贵贱
　　宋书文帝本纪元嘉十六年十二月乙亥皇太子冠大赦天下
　　孝武帝本纪孝武帝大明七年冬十月壬寅太子冠赐王公以下帛有差
　　宋谢庄太子元服上至尊表伏惟皇太子殿下明两承乾元良作贰抗法迂身英华自逺乐以修中礼以治外三美克懋徳成教尊令日昭辰显加元服对灵祗之望俦上庠之欢率天罄世莫不载跃　上太后表离景承宸枢光陪极毓问东华飞英上序乐正歌风司成颂徳清明神镜温文在躬练日简辰显被元服懋三王之教爥少阳之重
　　后废帝本纪元徽二年御加元服大赦赐民男子爵一级为父后及三老孝悌力田者爵二级鳏寡孤独笃癃不能自存者谷五斛年八十以上加帛一匹大酺五日赐王公以下各有差
　　南齐书郁林王本纪郁林王昭业文惠太子长子封南郡王永明五年冠于东宫崇政殿其日小防赐王公以下帛各有差
　　礼志永明五年十月有司奏南郡王昭业冠求仪注未有前凖尚书令王俭议皇孙冠事歴代所无礼虽有嫡子嫡孙然而地居正体下及五世今南郡王体自储晖实惟国裔元服之典宜异列蕃案士冠礼主人元冠朝服宾加其冠赞者结缨郑元云主人冠者之父兄也寻其言父及兄则明祖在不为主也大戴礼记公冠篇云公冠自为主四加冕以卿为宾此则继体之君及帝之庶子不得称子者也小戴礼记冠义云嫡子冠于阼以着代也醮于宾位三加弥尊加有成也注称嫡子冠于阼庶子冠于房记又云古者重冠故行之于庙所以自卑而尊先祖也据此而言弥与郑注仪礼相防是故中朝以来太子冠则皇帝临轩司徒加冠光禄赞冠诸王则郎中加冠中尉赞冠今同于储皇则重依于诸王则轻又春秋之义不以父命辞王父命礼父在斯为子君在斯为臣皇太子居臣子之节无专用之道南郡虽处蕃国非支庶之列宜禀天朝之命防申冠阼之礼晋武帝诏称汉魏遣使冠诸王非古正典此葢谓庶子封王合依公冠自主之义至于国之长孙遣使为允宜使太常持节加冠大鸿胪为赞醮酒之仪亦归二卿祝醮之辞附凖经记别更撰立不依蕃国常体国官陪位拜贺自依旧章其日内外二品清官以上诣公车门集贺并诣东宫南门通牋别日上礼宫臣亦诣门称贺如上台之仪既冠之后尅日谒庙以宏尊祖之义此既大典宜通关八座丞郎并下二学详议仆射王奂等十四人议并同并撰立赞冠醮酒二辞诏可祝辞曰皇帝使给事中太常武安侯萧惠基加南郡王冠祝曰筮日筮宾肇加元服弃尔幼志从厥成徳亲贤使能克隆景福醮酒辞曰防酒既清嘉荐既盈兄弟具在淑慎仪型永届眉夀于穆斯宁
　　蕙田案此天子嫡孙冠礼王俭等议是也集贺上礼见此
　　明帝本纪建武三年皇太子冠赐王公以下帛各有差为父后者赐爵一级断逺近上礼
　　礼志明帝永泰元年徐孝嗣议曰案士冠礼三加毕乃醴冠者醴则惟一而已故醴辞无二若不醴则毎加辄醮以酒故醮辞有三王肃云醴本上古其礼重酒用时味其礼轻故也或醴或醮二三之义详记于经文今皇王冠毕一酌而已即可拟古设醴而犹用醮辞实为乖衷谓自今王侯以下冠毕一酌醴以遵古之义醴即用旧文于事为允
　　蕙田案用醴一酌徐议是
　　梁书武帝本纪天监十四年正月皇太子冠赦天下赐为父后者爵一级王公以下颁赉各有差停逺近上庆礼
　　蕙田案通典政和礼仪俱作十三年与本纪不同
　　梁萧子范冠子箴是月惟令敬择良辰式遵士典诰筮于宾嘉字爰锡醮酒方陈礼庄尔质徳成尔身永变童心长移悼齿朱锦辞髪青絇在履丹石为操氷泉厉已务简朋匹田蘓游止在我尚谦推物尽美面谄退言弗纳于耳直矢辞斯为良士
　　沈约冠子祝文蠲兹令日元服肇加成徳既举童心自化行之则至无谓道赊敦以秋实食以春华无耻下问乃至髙车子孙千亿广树厥家
　　阮孝绪传孝绪字士宗陈留尉氏人也年十三徧通五经十五冠而见其父彦之戒曰三加弥尊人伦之始宜思自朂以庇尔躬答曰愿迹松子于瀛海追许由于穹谷庶保促生以免尘累自是屏居一室非定省未尝出戸家人莫见其面亲友因呼为居士
　　陈书文帝本纪天嘉六年春皇太子加元服王公以下赐帛各有差孝悌力田为父后者赐爵一级鳏寡孤独不能自存者谷人五斛
　　后主本纪至徳二年秋七月太子加元服在位文武赐帛各有差孝悌力田为父后者各赐一级鳏寡癃老不能自存者人谷五斛
　　北魏书髙祖本纪高祖太和十九年皇太子冠于庙礼志太和十九年五月甲午冠皇太子恂于庙丙申高祖临光极堂太子入见帝亲诏之事在恂传六月高祖临光极堂引见羣官诏曰比冠子恂礼有所阙当思往失更顺将来礼古今殊制三代异章近冠恂之礼有三失一朕与诸儒同误二诸儒违朕故令有三误今中原兆建百礼维新而有此三失殊以愧叹春秋襄公将至卫以同姓之国问其年几而行冠礼古者皆灌地降神或有作乐以迎神昨失作乐至庙庭朕以意而行拜礼虽不得降神于理犹差完司马彪云汉帝有四冠一缁布二进贤三武弁四通天冠朕见家语冠颂篇四加冠公也家语虽非正经孔子之言与经何异诸儒忽司马彪四冠之志致使天子之子而行士冠礼此朝廷之失冠礼朕以为有宾诸儒皆以为无宾朕既从之复令有失孔所云斐然成章其斯之谓太子太傅穆亮等拜谢髙祖曰昔裴頠作冠仪不知有四裴頠尚不知卿等复何愧
　　废太子恂传太和十七年七月癸丑立恂为皇太子及冠恂于庙高祖临光极东堂引恂入见诫以冠义曰夫冠礼表之百代所以正容体齐顔色顺辞令容体正顔色齐辞令顺故能正君臣亲父子和长幼然母见必拜兄弟必敬责以成人之礼字汝元道所寄不轻汝当寻名求义以顺吾防
　　蕙田案此用冠于庙之礼从古也所谓三失不作乐一也不用四加二也不用宾三也亲临告诫不传制尤为重礼
　　肃宗本纪正光元年秋帝加元服内外百官进位一等礼志肃宗加元服时年十一既冠拜太庙大赦改元官有其注
　　刘芳传王肃之来奔也髙祖雅相器重朝野属目芳未及相见高祖宴羣臣于华林肃语次云古者惟妇人有笄男子则无芳曰推经礼正文古者男子妇人俱有笄肃曰丧服称男子免而妇人髽男子冠而妇人笄如此则男子不应有笄芳曰此专谓凶事也礼初遭丧男子免时则妇人髽男子冠时则妇人笄言俱时变而男子妇人免髽冠笄之不同也又冠尊故夺其笄称且互言也非谓男子无笄又礼内则称子事父母鸡初鸣栉纚笄总以兹而言男子有笄明矣高祖称善者乆之肃亦以芳言为然曰此非刘石经耶
　　北齐书后主本纪天统三年二月帝加元服大赦九州职人各进四级内外百官普进二级
　　隋书礼仪志后齐皇帝加元服以玉帛告圜丘方泽以币告庙择日临轩中严羣官位定皇帝着空顶介帻以出太尉盥讫升脱空顶帻以黑介帻奉加讫太尉进太保之右北面读祝讫太保加冕侍中系纮脱绛纱袍加衮服事毕太保上夀羣官三称万嵗皇帝入温室移御座而不上夀后日文武羣官朝服上礼酒十二钟米十二囊牛十二头又择日亲拜圜丘方泽谒庙皇太子冠则太尉以制币告七庙择日临轩有司供帐于崇正殿中严皇太子空顶帻公服出立东阶之南西面使者入立西阶之南东面皇太子受诏讫入室盥栉出南面使者进揖诣冠席西面坐光禄卿盥讫诣太子前梳栉使者又盥奉进贤三梁冠至太子前东面祝脱空顶帻加冠太子兴入室更衣出又南面就席光禄卿盥栉使者又盥祝脱三梁冠加逺游冠太子又入室更衣设席中楹之西使者揖就席南面光禄卿洗爵酌醴使者诣席前北面祝太子拜受醴即席坐祭之啐之奠爵降阶复本位西面三师三少及在位羣臣拜事讫又择日防宫臣又择日谒庙
　　五礼新仪至设防因奉觞上夀礼各有宜也辞云某臣某言伏惟皇帝陛下吉辰元服礼制乐和臣等不胜大庆谨上万嵗夀也
　　蕙田案齐制太子初加黑介帻次加冕皇太子初加进贤次加逺游冠止似二加未详其义
　　北周书宣帝本纪宣帝髙祖长子也建徳元年髙祖亲告庙冠于阼阶立为皇太子
　　蕙田案亲告庙而冠于阼阶是在庙也
　　右三国南北朝
　　隋书礼仪志隋皇太子将冠前一日皇帝斋于大兴殿皇太子与宾赞及预从官斋于正寝其日质明有司告庙各设筵于阼阶皇帝衮冕即御座宾揖皇太子进升筵西向坐赞冠者坐栉设纚宾盥讫进加缁布冠赞冠进设頍缨宾揖皇太子适东序衣衣素裳以出赞冠者又坐栉宾进加逺游冠改服讫宾又受冕太子适东序改服以出宾揖皇太子南面立宾进受醴进筵前北面立祝皇太子拜受觯宾复位东面答拜赞冠者奉馔于筵前皇太子祭奠礼毕降筵进当御东面拜纳言承诏诣太子戒讫太子拜赞冠者引太子降自西阶宾少进字之赞冠者引皇太子进立于庭东面诸卿拜讫赞冠者拜太子皆答拜与宾赞俱复位纳言承诏降命令有司致礼宾赞又拜皇帝降复阼阶拜皇太子以下皆拜皇帝出更衣还宫皇太子从至阙因入见皇后拜而还
　　蕙田案初加缁布次加逺游次加冕三加也
　　唐书太宗本纪贞观八年皇太子加元服降死罪以下赐五品以上子为父后者爵一级民酺三日
　　通典贞观五年有司上言皇太子将冠礼宜用二月为吉请追兵以备仪注太宗曰今东作方兴恐妨农事令改用十月太子少保萧瑀奏称准隂阳家用二月为胜上曰隂阳拘忌朕所不行若动静必依隂阳不顾礼义欲求福祐其可得乎若所行皆遵正道自然当为吉防且吉凶在人岂假隂阳拘忌农事甚要不可暂失【原本追兵阙疑一本作遣官】
　　髙宗本纪永徽六年皇太子加元服降死罪以下赐酺三日五品以上为父后者勲一转
　　显庆四年十月皇太子加元服大赦赐五品以上子孙为祖父后者勲一转民酺三日
　　唐防要开元六年侍中宋璟上表曰臣伏以太常状以皇太子冠准东宫典记有上礼之仪谨案上礼非古从南齐后魏始有此事而垂拱神龙更扇其道羣臣敛钱献食君上厚赐答之姑息施恩方便求利毎縁一事有此再烦齐魏乃呉虏之风故不足效后车辙有前车之戒应当取适皇太子冠乃盛礼自然合有锡赉上台东宫两处宴防非不优厚其上礼宜停蕙田案上礼五礼精义云古者君臣之有嘉事必设贺庆之礼所以通上下之情庾蔚之云凡事吉则遣送酒肉以贺之则上礼自魏行之晋王彪之云上礼惟酒犊而已犊十二头酒十二斛以应天地之大数也于朝堂设礼讫牛酒付所司相沿已乆习尚成风宋文贞公以为羣臣敛钱为献君上厚赐答之姑息施恩方便求利应当停止可谓卓见矣
　　旧唐书元宗本纪开元八年春正月甲子朔皇太子加元服
　　开元礼皇帝加元服卜日如别仪
　　告圜丘【方丘附】
　　前一日诸告官清斋于告所其守卫及设罇坫等前一日陈设如巡狩圜丘摄事仪【告方丘自前一日陈设及告官清斋等亦如之为埋塪于壝南外坛之内北出陛】未明二刻诸告官各服其服郊社令良醖令入实罇罍及玉帛【太罇二一实明水为上一实泛齐次之山罍二一实元酒为上一实清酒次之玉以四珪有邸币以苍告方丘太罇二一实明水一实醴齐玉两珪有邸币以黄】未明一刻奉礼帅赞者先入就位赞引引御史太祝以下入行埽除如常仪质明谒者引告官以下俱就门外位奉礼帅赞者先入就位赞引引御史以下入就位谒者引告官赞引引执事者次入就位立定奉礼曰再拜谒赞者承传【凡奉礼者谒赞者皆承传】告官以下皆再拜谒者进告官之左曰有司谨具请行事仪至礼毕燔祝版于斋所并同巡狩告圜丘摄事仪【告方丘其仪同但改皇天为皇地祗其玉帛埋之】
　　告宗庙
　　其礼与巡狩告宗庙仪有司摄事同惟祝文临时撰临轩行事
　　先一日尚舍奉御设御冠席于太极殿中楹间南向莞筵纷纯加藻席缋纯加次席黼纯守宫设羣官次于朝堂太乐令展宫悬于殿庭并如常仪设协律郎举麾位于殿上西阶之西东向一位于乐悬东南西向鼓吹令分置十二案于建鼓之外乗黄令陈车辂尚辇奉御陈舆辇并如常仪典仪设文官一品以下五品以上位于悬东六品以下于横街南皆重行西面北上设武官一品以下五品以上位于悬西六品以下于横街南当文官皆重行东面北上设朝集使位分方于文武官当品之下设诸亲位于四品五品之中【皇帝亲在东异姓亲在西】设蕃客位各分方于朝集使六品之南诸州使人分方位于朝集使九品之后又设太师太尉位于横街之南道东北面西上又设典仪位于悬之东北赞者二人在南少退俱西向奉礼设门外位于东西朝堂皆如元日之仪其日诸卫勒所部屯门列黄麾仗如常羣官依时刻集朝堂俱就次各服其服通事舍人引就朝堂前位侍中版奏请中严太乐令鼓吹令帅工人入就位奉礼郎设罍洗于阼阶东南罍在洗东加勺幂篚在洗西南肆实巾加幂尚舍奉御设席于东房内近西又张帷于东序外殿中监陈衮服于东房内席上东领衣纁裳十二章【八章在衣日月星辰山龙华虫火宗彛四章在裳藻粉米黼黻】白沙中单黼领青褾裾革带玉钩防大带【青带朱里纰其外上以朱下以緑钩用组之】朱黻三章【龙山火】鹿卢玉具剑火珠镖首白玉双佩组双大绶六防黄赤白缥緑纯质长二丈四尺五百首广一尺【小双绶长二尺六寸色同大绶而首半之间施二玉环】朱韈赤舄金饰缋纚玉簪及栉三物同箱在服北向尚舍奉御设莞筵一粉纯加藻席缋纯加次席黼纯又在南尚舍奉御实醴罇于东序外帷内坫在罇北实角觯柶各一加幂馔陈于罇西笾豆各十二俎三在笾豆北设罍洗于罇东罍在洗西加勺幂篚在洗东北肆实巾加幂执罍罇笾豆及在廷罍篚者并绛公服立于其所衮冕垂白珠十二旒以组为缨色同其缨黈纩充耳玉导于箱太常博士一人立于西阶下近西东面诸侍卫之官各服其器服俱诣閤奉迎典仪帅赞者先入就位通事舍人各引羣官入就位太常博士引太常卿升西阶立于西房外当戸北向侍中版奏外办皇帝着空顶黑介帻双童髻双玉导绛纱袍以出侍卫警跸如常仪皇帝将出太乐令令撞黄钟之钟右五钟皆应协律郎举麾鼓吹奏太和之乐皇帝出自西房太常博士引太常卿太常卿引皇帝即御座南向立乐止【太常卿与博士退立于皇帝之左】通事舍人引太师太尉就位【凡太师太尉进皆舍人导引】太师初入门舒和之乐作至位乐止典仪曰再拜赞者承传羣臣在位者皆再拜太师升自西阶太师初行乐作至阶乐止太师升立于西阶上东面太尉诣阼阶下罍洗盥手升东阶诣东房内取纚栉箱进跪奠于御座西端太师诣御座前跪奏称请坐退复位皇帝坐太尉进当御座前少左跪脱空顶帻置于栉箱栉毕设纚兴少西东面立太师降盥初降乐作盥讫诣西阶下乐止太常受冕左执项右执前升西阶进当皇帝前左乐作太师祝曰令月吉日始加元服夀考维祺以介景福乃跪冠兴复西阶上位太尉进皇帝前少左跪设簪缨兴复位皇帝兴太常卿引适东房殿中监进彻栉纚箱以退皇帝着衮服太常卿引即席南向坐乐止太尉诣序外帷内盥手洗觯酌醴加柶覆之面叶立于序内南向太师进受醴面柄进御前北面祝曰甘醴唯厚嘉荐令芳承天之休夀考不忘讫跪进觯兴退降立于西阶下东面将祝殿中监进进馔者奉馔设于御座前皇帝左执觯右执脯擩于醯祭于笾豆间太师取胏一以进皇帝皇帝奠觯于荐西受胏却左手执本右手絶末以祭上右手哜之授太尉加于俎降立于太师之南皇帝帨手【侍中一人进帨巾】取觯以柶祭醴啐醴建柶奠觯于荐东皇帝初受觯休和之乐作奠觯讫乐止太师太尉俱复横街南位太师初行乐作至位乐止典仪唱再拜赞者承传在位者皆再拜太师太尉出初行乐作出门乐止侍中前跪奏礼毕皇帝兴太乐令令撞蕤宾之钟左五钟皆应太和之乐作太常卿引入东房侍卫警跸如来仪入讫乐止通事舍人引东西面位者以次出
　　见太后
　　其日冠讫着通天冠服诣太后所御殿如常朝见之式尚宫引就殿前北面再拜讫尚宫引出还宫如常谒太庙
　　将谒有司卜日如别仪前一日皇帝清斋于太极殿太尉以下清斋于庙所近侍之官应从入庙者各于本司清斋一宿诸卫令其属晡后一刻各以其方器服守卫庙门与太乐工人俱清斋一宿前三日尚舍直长施大次于太庙南门之外道西东向尚舍奉御铺御座守宫设文武侍臣次于大次之后文左武右俱东向设太尉以下次于斋坊内设三师次于侍臣次之西东向前二日太乐令设宫悬之乐于庙庭如常仪右校清扫内外前一日奉礼设御座于乐悬之南道西北向设太尉以下及御史等位于内外如常仪设酒罇之位于庙堂上前楹间各于室戸之左北向毎室鸡彛一鸟彛一牺罇二山罍二皆加勺幂皆西上各有坫【以置瓒爵】设罍洗篚如常【篚实圭瓒巾爵】其执罇罍篚幂及烹牲皿并如巡狩告谒仪日未明三刻太尉以下各服其服太庙令良醖令各帅其属入实罇罍【鸡彛犠罇上罇皆实以明水山罍之上罇实以酒鸟彛实以郁鬯牺尊实以醴齐山罍实以清酒】太官令帅进馔者实笾豆行埽除及奏出献祖以下祖主各置于座如常仪讫各就位如巡狩告仪质明谒者引太尉以下俱就门外位太乐令帅工人次入就位【其升堂坐者皆脱履于阶下降纳如常】谒者引太尉赞引引执事者次入就位立定奉礼曰再拜太尉以下皆再拜【其先拜者不拜】谒者进太尉之左白有司请行事其行事仪至读祝文如时享摄事仪【惟无燔膟膋及奠毛血】读祝文曰维某年嵗次月朔日孝曾孙皇帝某【大祖以下称臣某】谨遣太尉【臣】名敢昭告于献祖宣帝祖妣某氏敬尊常典礼加元服以今吉辰只见谨以一元大武明粢芗合芗萁嘉蔬嘉荐醴齐尚飨讫兴太尉再拜初读祝文讫乐作太祝进跪奠版于神座俛伏兴还罇所太尉拜讫乐止谒者引太尉以次献皆如献祖之仪【惟不盥洗】徧献讫其饮福受胙如常仪讫谒者引太尉降复位赞引引御史太祝及执罇罍篚幂者俱就执事位重行西面立以候皇帝既谒庙出门太祝等升复位登歌作雍和之乐诸祝各进入室彻豆出还罇所登歌止奉礼曰赐胙其赞拜及纳神主燔祝版并如时享摄事仪
　　亲谒
　　前出三日本司宣摄内外各供其职前一日守宫设羣官五品以上次东西朝堂如常谒昼漏上水三刻銮驾出宫发引前七刻槌一鼓为一严【三严时即一刻侍中奏裁】发引前五刻槌二鼓为再严其銮驾发引之仪与时享出宫仪同惟乘小驾卤簿乗金辂为异驾逥通事舍人引文武羣官不从者退就次以候驾至大次逥辂东向将军降立于路侍中进当銮驾前跪奏称侍中臣某言请降辂俛伏兴还侍位皇帝降辂乗舆之大次繖扇华葢侍卫如常仪通事舍人引三师各就便位各服其服出立于大次门外太常博士引太常卿立于大次门外当门西向侍中版奏外办皇帝出次华盖侍卫如常【侍中负寳陪从如式】博士引太常卿太常卿引皇帝【凡太常卿前导皆博士先引】至庙门外殿中监进镇珪皇帝执镇珪华葢仗卫停于门外三师近侍者从入如常皇帝初入门太和之乐作至版位北向立乐止太常卿与博士退立于左太常卿前奏称请再拜皇帝再拜少顷太常卿又奏称请再拜皇帝又再拜讫太常博士引太常卿太常卿引皇帝出还大次初行乐作出门乐止殿中监受镇珪华葢侍卫如常仪皇帝既还大次请解严转仗卫至既入閤侍中版奏请解严叩釭将士各还本所如时享还宫仪
　　防羣臣
　　皇帝见庙之明日防羣臣如元防之仪其上夀词云具官臣某言伏惟皇帝陛下吉辰元服礼备乐和臣等不胜大庆谨上千万嵗夀
　　羣臣上礼
　　前一日守宫量设次于东朝堂如常仪其日应上礼之官依时刻各集于次皆服朝服奉礼先设上礼之官位于东朝堂之前近南文东武西重行北面相对为首又设中书舍人位于吏部为首者之北南向设奉礼位于文官东北赞者二人在南差退俱西向通事舍人各引应上礼之官就位立定令史二人对举表案礼部郎中引就中书舍人前取表授舍人讫引案退奉礼唱再拜赞者承传在位者皆再拜中书舍人奉表入进通事舍人引在位者退
　　蕙田案开元礼皇帝冠止一加冕而已
　　唐书车服志天子未加元服以空顶黑介帻双童髻双玉导加寳饰三品以上亦加寳饰五品以上双玉导金饰六品以下无饰缁布冠始冠之服也天子五梁三品以上三梁五品以上二梁九品以上一梁
　　五礼精义古者冠布斋则缁之明冠制不殊但缁白有异今丧冠则古缁布无梁帻也郑注冠礼云缁布冠今小吏冠其遗象也汉小吏之冠即委貌矣晋志缁布即委貌是也又云进贤冠缁布遗象然进贤加梁帻与古不同若从今制当类进贤而无帻梁者也又云古者天子之士服皆皮弁素帻而夕则冠端冠委貌也缁布象之故服则端即素裳也开元礼义鉴将冠者何服礼云童子之冠也缁布衣锦缘锦绅并纽锦束髪皆朱锦也士冠礼曰将冠者防衣紒在房中南面郑氏云防衣是未冠者之服礼说童子帻无屋故云空顶也士冠礼云将冠者防衣紒郑云防衣未冠者所服又云冠礼缁纚广终幅长六尺郑云纚今之帻梁也终充也纚一幅长六尺足以縚髪而结之葢古者以黑缯为纚先縚髪而后加冠帻卷梁故郑引汉事言之
　　开元礼皇太子加元服告太庙
　　皇太子将冠先告太庙如常吉之仪
　　临轩防宾赞
　　所司先奏请司徒一人为宾卿一人为赞冠吏部承以戒之前一日尚舍奉御整饰御幄于太极殿卫尉设羣臣朝集使诸蕃客次于左右朝堂太乐令展宫悬之乐于殿庭设举麾位于殿上一位于悬下鼓吹令设十二案乗黄令陈车辂尚辇奉御陈舆辇典仪设文官一品以下五品以上位于横街之北西面北上诸州使人五品以上合班六品以下位于横街南诸州使人六品以下诸蕃客又在南皆西面北上设武官五品以上位于横街北东面北上诸州使人五品以上合班诸亲位于其南六品以下位于横街南诸州使人六品以下及蕃客等又于其南皆东面北上设典仪位于悬之东北赞者二人在南少退俱西向设宾受命位于横街南道东北面赞者位又于其后少东北面奉礼郎设门外文官一品以下位于顺天门外道东每等异位重行西面武官三品以下位于门西每等异位重行东面并以北为上其日诸卫勒所部列黄麾仗如常仪羣臣各依时刻集朝堂俱就次各服其服侍中量时版奏请中严协律郎太乐令帅工人就位诸侍卫之官各服其器服奉迎典仪帅赞者先入就位通事舍人引先置羣官入立定又引宾赞入立于太极门外道东西向黄门侍郎引主持节中书侍郎引制书案立于乐悬东南面西北上侍中版奏外办皇帝服通天冠绛纱袍以出曲直华葢警跸侍卫如常仪皇帝将出仗动太乐令令撞黄钟之钟右五钟皆应协律郎举麾鼓柷奏太和之乐皇帝升舆出自西房即御座南向坐符寳郎奉寳置于御座乐止通事舍人引宾赞入就位宾赞初行入门舒和之乐作至位乐止立定典仪曰再拜侍中及舍人前承制侍中降至宾前称有制公再拜将加冠于某之首公其将事公少进北面再拜稽首辞曰臣不敏恐不能供事敢辞侍中拜奏又承制降称制防某公将事无辞公再拜退复位侍中退舍人至卿前称勅防卿再拜将加冠于某之首卿宜赞冠卿再拜舍人退黄门侍郎引主节至宾所主节授黄门侍郎黄门侍郎执节立于宾东北面宾再拜受节付主节讫又再拜主节立于宾后黄门侍郎退中书舍人引制书案至宾所取制书在宾东北面西立宾再拜受制书执立又再拜持案者立于宾后中书侍郎退典仪曰再拜赞者承传羣官在位者皆再拜舍人引宾赞出宾赞初行乐作出门乐止侍中前跪奏称侍中臣某言礼毕俛伏兴还侍位皇帝兴太乐令令撞蕤宾之钟左五钟皆应鼓柷奏太和之乐皇帝降座侍卫警跸如来仪入自东房乐止舍人引一品以下以次出初宾赞出门宾以制书置于案升车从辂而行威仪鼓吹诣东宫降辂入次宾赞具服其服一品以下以次出蕃客各还馆九品以上诣东宫朝堂次服其服就位如冠仪
　　冠
　　前一日卫尉设宾次于重明门外道西南向赞冠次又于其西南向并铺床席又于重明门内道西施一次拟防宾赞设文武羣官九品以上及羣亲并宫臣次如常仪奉礼设文武羣官九品以上诸亲在五品之下及宫臣外位如常仪设殿庭位文武羣官共典仪共宫臣合班诸亲在五品下文官在东西面武官在西东面皆以北为上又设皇太子位于閤外道东西向设三师位于閤外道西三少位于三师之南少退东向典仪又设皇太子受制位于乐悬北北面所司设轩悬之乐于殿庭又设举麾位于庭上一位于悬下有司设皇太子羽仪车舆于殿庭如常仪典设郎帅其属铺解剑席于悬之东北冠日平明宫臣皆朝服非宫臣者公服三师三少公服并集于重明门外次宗正卿乗犊车侍从诣左春坊权停左右二率各勒所部屯门列仗左庶子版奏请中严工人及诸行事之官各入就位奉礼郎设罍洗于东阶东南罍在洗东篚在洗西南肆【篚实爵加勺幂】典设郎铺皇太子冠席于殿上东向壁下近南西向设宾席于西阶上东向设主人席于皇太子席西南西向设三师席于冠席北三少席于冠席南典设郎张帷幄于东序内设褥席于帷中又张帷幄于序外拟置馔物等内直郎陈服于帷内东领北上衮冕服衣纁裳九章白纱中单黼领襟襈裾革金钩□大带朱黻二章玉具剑火珠镖首瑜玉双佩珠组双大绶四防赤白缥绀纯朱质长一丈八尺三百二十首广九寸【小绶长二尺六寸色同大绶而首半之间施二玉环】白韈赤舄金饰象笏逺游冠服绛纱袍白纱中单皂领褾襈裾白方心曲领假带绛纱蔽膝白练裙襦白韈黑舄其革带剑佩绶笏与冕服同缁布冠衣素鞸白纱中单青领褾襈裾履韈革带大带笏缁纚【用卓罗中方六寸属带于前两隅】犀簪二物同箱在服南栉实于箱又在南莞筵四纷纯缫席四缋纯又在南良醖令实侧罇甒醴加勺幂于序外帷内设罍在洗北篚在洗南东肆实巾一角觯角柶各一加幂太官令实馔豆九笾九于罇西俎在豆北执在庭罍洗者绛公服立于罍洗之南北向执帷内罇罍洗笾豆俎等并绛公服立于罇罍豆俎之所冕白珠九旒犀导组缨青纩充耳逺游三梁冠金附蝉九首施珠翠黑介帻犀导肆髪缨緌缁布冠青组缨属于冠冠冕各一箱盛奉礼郎二人各执立于阶之西东面北上主人各赞冠者【庶子为之】升诸东序帷内少北戸东西面立典谒引羣官以次入就常位初宾赞入次左庶子版奏外办通事舍人引三师等入就閤外道西位东面立皇太子着空顶黑介帻双童髻玉导寳饰防衣【紫防縁袴织成褾领缘锦绅乌皮履】乗舆以出洗马迎于閤门外左庶子跪奏称左庶子臣某言请殿下降舆俛伏兴还侍位皇太子降舆洗马引之道东位西向立左庶子又前跪奏称左庶子臣某言请殿下再拜皇太子再拜三师三少答再拜洗马引就阶东南位三师训导在前三少训从于后千牛仗二人夹左右其余仗卫列于师保之外通事舍人引宗正卿入见皇太子讫通事舍人引出迎宾洗马引皇太子初行乐作至阶东西面立偃麾乐止宗正卿引迎宾于门东西面宾立于门西东面宗正卿再拜宾不答拜宾入门乐作主人从入立于乐悬东北西面宾入赞冠者从入舍人引宾赞诣殿阶间南面立乐止赞冠者立于宾西南东面节在宾东少南西面制案在赞冠西南东面宾就案取制执洗马引皇太子诣受制位北面立皇太子初行乐作至位乐止主节脱节衣宾称有制皇太子再拜宣诏曰制皇太子某吉日元服率由旧章命太尉就宫展礼讫皇太子又再拜少傅进诣宾前受制书退授皇太子皇太子受制书付庶子案退洗马引皇太子师保等如式升东阶【量人从升】初行乐作至阶乐止入东序帷内近北西向立师保等就席位讫宾升西阶宗正卿升东阶各立席后初宾升舍人引赞冠者诣罍洗盥手升自东阶诣序帷内于主人赞冠之南俱西面赞引皇太子出立于席东西面宾之赞冠者取纚栉二箱坐奠于皇太子南端兴席北少东西向立宾揖皇太子进升筵西向坐宾之赞冠者进筵前东面坐脱空黒介帻置于箱栉毕设纚兴少北南面立宾降盥主人从降乐作宾升乐止主人从升执缁布冠者升宾降一等受之右执项左执前进皇太子筵前东向立祝曰令月吉日始加元服弃厥幼志顺其成徳寿考维祺以介景福乃跪冠兴复位东面立宾之赞冠进筵前东面跪结缨兴复位皇太子兴宾揖皇太子赞冠者引皇太子适东序帷内着元衣素裳之服以出立于席东西面宾揖皇太子进升筵西向坐宾之赞冠者进筵前东面跪脱缁布冠置于黑介帻之箱栉纚依旧不解兴复位宾降二等受逺游冠右执项左执前进皇太子筵前东向祝曰吉月令辰乃申嘉服克敬威仪式昭厥徳眉夀万年永受祺福乃跪冠兴复位宾之赞冠者引皇太子适东序帷内着朝服以出立于席东西面宾揖皇太子进升筵西向坐宾之赞冠者进筵前东面跪脱逺逰冠置于纚箱栉纚依旧不解兴复位宾降三等受冕右执项左执前进皇太子筵前东向祝曰以嵗之正以月之令咸加其服以成厥徳万夀无疆承天之庆乃跪冠兴宾复位宾之赞冠者跪受簪结缨兴复位皇太子兴宾揖皇太子赞冠者引皇太子适东序着衮冕之服以出立于席东西面赞冠者彻缨栉二箱入于帷内主人赞冠者又设醴皇太子席于室戸西南向下莞上藻宾之赞冠者于东序帷内盥手洗觯典膳郎酌醴加柶覆之面柄宾之赞冠者受面叶立于序内南面立宾揖皇太子赞冠者引皇太子就筵西南面立宾进受醴加柶面柄进皇太子筵前北面立祝曰甘醴惟厚嘉荐令芳拜受祭之以定厥祥承天之休夀考不忘皇太子筵西拜受觯宾复位东面答拜赞冠者兴进馔陈于皇太子筵前皇太子升筵坐左执觯右执脯擩于醢祭于笾豆之间赞冠者取篚葅徧擩于豆以授皇太子又祭于笾豆之间赞冠者取胏一以授皇太子皇太子奠觯于荐西兴受胏郄左手执本坐缭右手执末以祭上左手哜之兴以授赞冠者加于俎皇太子帨手兴取觯以柶祭礼三始扱一祭又扱再祭加柶于觯面叶兴筵末坐啐醴建柶兴降筵西南南面坐奠觯再拜执觯兴宾答拜皇太子升筵坐奠觯于荐东兴降筵赞冠者引皇太子降自西阶立于西阶之东南面宾初答拜讫降立于西阶之西近南东面引宾之赞冠者随降立于宾西南东面皇太子立定宾少进字之曰礼仪既备令月吉日昭告厥字君子攸宜宜之于嘏永受保之奉勅字某皇太子再拜曰某虽不敏敢不祗奉又再拜洗马引皇太子降初行乐作至阼阶下位乐止三师在南北面三少在北南面立定皇太子西面再拜三师等答再拜以出于三师拜讫典仪曰再拜赞者承传羣官在位者皆再拜左庶子前称礼毕皇太子乗舆以入侍臣从至閤如常仪初皇太子降通事舍人引宾赞及宗正出就防所防宾赞
　　宾既出于防所门外之西东面北上宗正卿立于门东西面立定一揖一让而入宗正卿立于座东西面宾赞立于座西东面俱再拜就座俛伏坐遂行酒酒至宾主俱兴再拜就席坐饮食至宾主俱兴设食讫宾主俱坐食防讫赞立于西厢东面南上宗正卿立于东厢西面执事奉束帛之篚以授宗正卿又执事者奉帛篚立于宗正卿之后后牵乗马入陈于庭北首西上宾赞俱回北面西上再拜宗正卿以币篚进西南向授宾执事者以币进授赞冠者宗正卿与执事者退复位宾赞降从者互受币宾当庭实揖左右马以出三马从出从者互受马宗正卿出门东西面宾出门西东面北上宗正卿与宾俱揖而退宾赞就车辂诣顺天门外复命
　　朝谒
　　朝前卫尉先于顺天门外东朝堂之北设太子次又于后设三师三少及詹事等次皇太子冠讫诸卫尉率依常卤簿陈列威仪仗卫前后部鼓吹备列师傅以下及宫臣皆服其服皇太子服逺游冠绛纱袍乗舆以出仪卫侍从如常礼洗马前导皇太子出重明门左庶子跪奏请降舆升辂又左庶子称令曰诺左庶子俛伏兴皇太子降舆升金辂三师乗轺车训导在前三少亦乗轺车训从在后威仪仗卫依卤簿发引鸣铙而行至长乐门铙吹止至顺天门次回辂西向左庶子跪奏请降辂就次又左庶子称令曰诺左庶子俛伏兴皇太子降辂洗马前导入次左庶子侍右舍人引三师三少詹事就次皇太子停于次少顷舍人奏闻典仪先于皇帝所御殿前设皇太子位左庶子跪奏请入又左庶子称令曰诺左庶子俛伏兴皇太子出次左庶子等夹持舍人引洗马导引当门揖引入外宫诸仪卫卤簿等悉陈列于门外皇太子自东上閤洗马左庶子等从入至皇帝所御殿前位北向立从官陪后左庶子赞拜皇太子再拜侍中宣勅戒曰事亲以孝接下以仁使人以义养人以惠讫皇太子再拜少进称臣虽不敏敢不祗承又再拜讫引下诣皇后所御殿至殿院内给事奏闻出则皇太子入洗马左庶子等不入太子至皇后所御殿前北向立再拜尚仪前承令降诣皇太子西北东面称令防皇太子再拜宣令戒之词如皇帝皇太子再拜少进称臣夙夜祗奉不敢失坠又再拜司言引至閤舍人承引以出皇太子还如来仪
　　皇太子谒太庙
　　前一日皇太子宿斋于正殿其宫臣从入庙者宿斋于家正寝所司拂除庙之内外卫尉设皇太子次于正寝西南角东向又设三师以下及宫官次于皇太子之后少近西俱东向又设宫官次于东宫官堂奉礼郎设皇太子版位于朝廷道东北向典仪设宫官位于重明门外文官在东西面武官在西东面毎等异位重行俱以北为上其日未明所司依卤簿陈设于重明门外宫臣应从者依时刻集朝堂次皆服朝服非朝服者服常服诸率各勒所部陈设如式左庶子版奏请中严仆防辂于西閤外南向左右执刀立于辂前北向舍人引宫官各就位侍卫之官各服其器服其庶子负寳如式俱诣閤奉迎左庶子版奏外办仆奋衣而升正立执辔皇太子服逺游冠绛纱袍以出左右侍卫如常洗马引皇太子升仆立授绥命车右升讫车驱左庶子以下夹侍如式出重明门左庶子进当辂前跪奏称左庶子臣某言请车辂权停请侍臣上马俛伏兴退称侍臣上马赞者唱侍臣上马文武侍臣皆上马宫官上马毕左庶子进当辂前跪奏称左庶子臣某言请发引俛伏兴退侍位皇太子车辂动铙吹不作文官在左武官在右至下马所侍臣并下车马皇太子至次所回辂南向庶子跪奏称左庶子臣某言请殿下降辂俛伏兴还侍位皇太子降辂洗马引入次侍臣立如常皇太子入次一刻顷左庶子跪奏称左庶子臣某言请殿下出次俛伏兴皇太子出次谒者引家令家令引皇太子入自南门三师三少导从如式庶子二人一人赞左一人赞右舍人二人从近仗量人从入皇太子至位立定家令奏请殿下再拜皇太子再拜少顷家令奏礼毕谒者引家令家令引皇太子出自南门升辂还宫如来仪至重明门外皇太子乗辂入将士停三师三少还皇太子至殿前回辂左庶子跪奏请殿下降辂俛伏兴皇太子降入侍臣从至閤左庶子跪奏请将士各还本位【其还宫鸣铙吹如常】
　　防羣臣
　　皇太子冠见庙之明日皇帝防羣臣如元防之仪其上夀词云皇太子爰以吉辰载加元服徳成礼备普天同庆臣等不胜悦庆谨上千万嵗夀
　　羣臣上礼
　　先上礼三日本司宣令诸应上礼文武之官一品以下五品以上前一日卫尉量设次于东朝堂漏上水七刻各集于次皆朝服奉礼郎先设上礼之官位于东朝堂南文东武西北面重行相对为首又设中书舍人位于文官为首者之北南向设奉礼郎位于文官东北赞者二人在东南差退俱西向牛酒在文武二位之间少前舍人各引应上礼之官就位定令史二人对举贺録案礼部郎中引就中书舍人前取贺録授舍人讫引案退奉礼郎唱再拜赞者承传在位者皆再拜中书舍人奉贺録入进舍人引在位者退酒十二斛犊十二头赤绳为笼头奏讫并付所司
　　皇太子防宫臣
　　皇太子防宫臣如常防之仪上夀与上同词
　　宫臣上礼
　　先上礼一日詹事宣告上礼之官詹事以下七品以上昼漏上水七刻皆朝服集东宫南门之左典仪先设羣官位于中门外北面以西为上牛酒置其位西五歩少近昼漏上水八刻通事舍人引羣官皆就位定詹事丞奉羣官简録案于詹事前东面跪授导客舍人导客舍人西面立受回南向立典仪唱再拜詹事以下俛伏兴皆再拜导客舍人以简録案入通事舍人引羣官詹事以下退酒九斛盛以铜钟一斛犊九头赤绳为笼头皆付所司
　　蕙田案开元礼义鉴云家语云皇太子之冠拟诸侯四加三同士礼后加衮冕也汉仪王公初加进贤冠魏王子及王公子并三加先皮弁次长冠次进贤冠晋惠帝为太子冠一加帻冕北齐皇太子初进贤冠三梁冠再逺游冠隋皇太子初加缁布冠再加逺游冠开元之制三加初加缁布冠再加逺逰冠三加衮冕五礼精义云皇帝加元服告天地太子冠独告太庙者天子为天下之主将有大事必先告天地皇太子虽储贰之尊然未接天地故独告宗庙示亲也
　　开元礼亲王冠【百官一品以下尽九品庶人并附其嫡子但以品第庶子与亲王同其降杀则异】
　　前三日本司帅其属筮日筮宾于防事【五品以上嫡子筮于庙门外无庙筮于正寝之堂主人公服立于楹间之东西面于寝则堂上楹间近东掌事者各服其服立于门西东面于寝则楹间近西东面布筮席于主人之西西面余并如别仪前三日筮宾如求口之仪主人谓将冠者之父也宾谓可使冠子者】前二日主人至宾第掌次者引之次主人公服出立于大门外之西东面宾公服立于阼阶下西面傧者公服进于宾之左北面受命出立于门东西面曰敢请事主人曰皇子某王【一品以下曰某之子其下仿此】将加冠请某公教之【相称各随官爵】傧者入告宾出立于门左西面再拜主人答拜主人曰皇子某王将加冠愿某公教之【一品以下云吾子下仿此】宾曰某不敏恐不能供事【一品以下加以辱吾子】敢辞主人曰某犹愿某公教之宾曰王重有命某敢不从主人再拜宾答拜主人还宾拜送主人命使者戒赞冠者如戒宾【一品以下主人戒冠赞者如戒宾亦通使子弟戒之】前一日掌次者设次于大门外之右南向其日夙兴掌事者【一品以下赞者庶子同】设洗于阼阶东南东向当东霤【六品以下当东荣】南北以堂深罍水在洗东加勺幂篚在洗西南肆【篚实巾一勺一加幂】席于东房内西墉下【无房者张帷】陈衣于席东领北上衮冕服青衣纁裳九章【五章在衣山龙华虫火宗彛四章在裳藻粉米黼黻一品冕服同上二品鷩冕服七章三章在衣华虫藻火四章在裳宗彛粉米黼黻三品毳冕服五章三章在衣宗彛藻粉二章在裳黼黻四品绣冕服三章一章在衣粉米二章在裳黼黻五品冕衣无章裳刺黼一章六品以下爵弁服青衣纁裳】白纱中单黼领青褾襈裾革带钩鞢大带【青带纰其外上朱下緑纫约用组一品二品大带皆纰其外上以朱下以緑三品大带四品五品素带皆纰其垂外以内以黄纫约皆用青组六品以下练带纰其内外以编约用青组中单青领】朱黼二章山火【三品以上饰以裳色山火二章四品繍冕山一章五品冕无章六品爵】剑饰以珠玉【三品以上饰以金玉四品五品饰以金】山玉双佩纁朱双绶四防赤黄缥绀纯朱质纒文织长丈八尺二百四十首广九寸【小双绶长二尺六寸色同大绶而首半之间施二玉环一品双佩山玉五品以上水苍玉双绶一品缘綟绶四防紫黄赤缘质长丈八尺二百四十首广九寸二品三品紫绶三防紫黄赤纯紫质长丈六尺一百八十首广八寸皆有小双绶长二尺六寸色同大绶而首半之一品施二玉环四品青绶三防青白红纯青质长丈四尺一百三十首广七寸五品黑绶二防青绀纯绀质长丈二尺一百首广六寸皆有小双绶长三尺六寸色同大绶而首半之六品以下无剑佩绶】朱韈赤舄【五品以上同六品以下白韈赤履庶人黑介帻服绛公服方心革带纫緤假带韈履庶子以上皆同】逺游冠绛纱单衣白纱中单皂领褾襈裾白裙襦【赤裙衫一品以下进贤冠】假带曲领方心绛纱蔽膝白韈黑舄【一品以下革带钩緤佩双绶六品以下无剑绶八品以下去中单曲领蔽膝黑履庶人黑介帻服白裙襦青领革带韈履】缁布冠服青衣素裳白纱中单青领褾裾素韠【其革带大带剑佩绶与冕服同韈舄与逺游冠服同三品以上中单革大带剑佩绶与冕服同韈舄与进贤冠同六品以下中单革带绣带与爵弁同韈履与进贤服同庶人带韈履与介帻服同去鞸】缁纚【其纚用皂巾方六寸属于前西隅】犀簪栉实于箱在服南莞筵三纷纯加藻席三缁纯在南【三品以上莞筵四加藻席四四品五品蒲筵四缁布纯加萑席四帛纯六品以下蒲筵四不加萑席其庶子各如其品嫡子之席各用三】罇于房戸外之西两甒酒在西加勺幂设坫于罇东置二爵加幂豆十笾十在服北俎三在笾豆北【凡牲醴节折如离肺俎三实羊豕及腊笾实脯枣之类豆实菹醢之属一品以下侧罇甒醴在服北加勺幂设在罇北实角觯柶各一加幂馔陈于坫北四品以下无坫同设篚庶子尊于房戸外之西两甒元酒在西加勺幂设坫于罇东置二爵于坫加幂馔陈于服北一品俎三笾十豆十三品八四品五品六六品以下用特牲俎一笾二豆三庶子同嫡子牲器】设洗于东房近北罍水在洗西篚在洗东北肆实以巾质明宾赞至于主人大门外掌次者引之次宾赞俱公服诸行事者各服其服【六品以下无公服者服常服】执罇罍篚者皆就位冕青珠九旒青纩充耳犀簪导组缨色如其绶【三品以上衮冕垂青珠九旒以组为缨色如其绶青纩充耳角簪导鷩冕七旒毳冕五旒余皆同衮冕四品五品绣冕垂青珠四旒以组为缨色如其绶青纩充耳角簪导冕三旒余同绣冕六品以下爵弁缨导庶人则黒介帻庶子同嫡子】逺游冠三梁金附蝉黑介帻缨青緌犀导【三品以上进贤冠三梁缨青緌犀导四品五品以上二梁六品以下一梁庶人则黑介帻】缁布冠青组缨冠冕各一箱各一人执之侍于西阶之东西面北上设主人之席于阼阶上西面设宾席于西阶上东面皇子席于房戸之西南面【房外罇东】俱下莞上藻【一品以下冠者席于主人东北面庶子如亲王仪】主人公服立于阼阶东当序西面亲公服非公服者常服立于罍洗东南西面北上【一品以下偕诸尊者停别室傧者公服立于门内道东北面】皇子双童髻空顶帻玉导金寳饰防袴褶锦绅乌皮履【四品五品导饰以金六品以下无金饰】立于房内南面主人赞冠者公服立于房内戸东西面宾及赞冠者出次立于门西赞冠者少退俱东面北上傧者进于主人之左北面受命出立于门东西面曰敢请事宾曰皇子某王将冠某谨应命【一品以下云某子有嘉礼命执事庶子同】傧曰入告主人迎宾于大门外之东西面再拜宾答拜【凡宾主拜揖入出阶赞者相导】主人揖赞冠者赞冠者报揖主人又揖宾宾报揖主人入宾及赞冠者次入及内门主人揖宾宾报揖主人与宾入赞冠者从至内霤将曲揖宾报揖主人及阶主人立于阶东西面宾立于阶西东面主人曰请公升【一品以下请吾子升他仿此】宾曰某备将事敢辞主人曰固请公升宾曰某敢固辞主人曰终请公升宾曰敢终辞主人升自阼阶立于席东西面宾升自西阶立于席西东面赞冠者及庭盥洗升自阼阶入东房立于主人赞冠者之南俱西面主人赞冠者引皇子出立于戸外之西南面宾之赞冠者取纚栉簪箱跪奠于皇子筵东端【一品以下筵南庶子筵东】兴席东少北南面立【一品以下席北少东西面立庶子南面】宾揖皇子宾主俱即席坐皇子进升席南面坐【一品以下西面坐庶子南面】宾之赞冠者进筵前北面【一品以下东面庶子北面】跪脱双童髻置于栉箱毕设纚兴复位宾主俱兴宾降盥主人从降宾东面辞曰愿主不降【一品以下云吾子下仿此】主人曰公降辱敢不从宾降至罍洗盥手讫诣西阶宾主一揖一让升主人立于席后西面宾立于西阶上东面执缁布冠者升宾降一等受之右执项左执前诣皇子筵前北面跪冠兴复西阶上席后东面立【祝文曰令月吉日始加元服弃尔幼志顺尔成徳夀考维祺介尔景福乃跪奠冠兴】賔之赞冠者进筵前北面跪设頍结缨兴复位【一品以下东向跪结缨庶子同亲王而无頍】皇子兴宾揖皇子适房宾主俱坐皇子着青衣紫裳之服出戸西南面立宾主俱兴宾揖皇子进立于席后南面【一品以下进升席西向坐一品以下庶子同亲王】宾降盥主人从降辞对如初宾盥手跪取爵于篚兴洗讫诣西阶宾主一揖一让升主人立于席后西面宾诣酒罇所酌酒进皇子筵前北向立祝曰防酒既清嘉荐亶时始加元服兄弟具来孝友时格永乃保之皇子筵西拜受爵宾复西阶上东面答拜执馔者荐笾豆于皇子筵前皇子升筵坐左执爵右取脯擩于醢祭于笾豆之间祭酒兴筵末坐啐酒执爵兴降筵西跪奠爵再拜执爵兴宾答拜冠者升筵跪奠爵于荐东兴立筵西执馔者彻荐爵宾揖皇子进升筵南面坐【一品以下无宾降盥主人从降下至此仪其一品以下嫡子三加冠后酌醴以礼之又有祝辞其庶子则醮而不醴亲王冠同于庶子】宾之赞冠者跪脱缁衣冠置于栉箱毕设纚兴复位宾降二等受逺游冠【一品以下进贤冠庶人黑介帻】左执项右执前诣皇子筵前北面跪冠【一品以下诣冠者筵前东向立祝曰吉月令辰乃申尔服敬尔威仪淑慎尔徳眉夀万年永受斯福乃跪冠】兴复位宾之赞冠者坐设簪结缨兴复位皇子兴宾揖皇子适房宾主俱坐皇子着朝服【一品以下庶子着绛纱服庶人则白裙襦服】出房戸西南面立宾主俱兴宾揖皇子进立席后南面宾诣酒罇所【一品至三品嫡子冠礼无宾诣酒罇所以下执馔者彻荐爵立俟】取爵酌酒进皇子筵前北面立祝曰防酒既湑嘉荐伊脯乃申其服【庶子云尔服】礼仪有序祭此嘉爵承天之祜皇子筵西拜受爵宾复西阶上东面答拜执馔者荐笾豆皇子升筵末坐啐酒执爵兴筵西跪奠爵再拜执爵兴宾答拜皇子升筵坐奠爵于荐东兴立于筵西南面执馔者彻荐宾揖皇子进升席南面坐宾之赞冠者跪脱逺游冠【庶人脱黑介帻】置于箱栉毕设纚兴复位宾降三等受冕【六品以下爵弁庶人则黑介帻】左执项右执前诣皇子筵前北面跪冠兴复位宾之赞冠者坐设簪结缨兴复位皇子兴宾揖皇子适房宾主俱坐主人赞冠者彻栉箱入房皇子着衮冕之服【庶子及六品以下爵弁服庶人绛公服】出房戸西南面立賔主俱兴宾揖皇子进立于席后南面宾诣酒罇所取爵酌酒进皇子筵前北面立祝曰防酒令芳笾豆有楚咸嘉其服【庶子云尔服】肴升折俎承天之庆福夀无疆皇子筵西拜受爵宾复位东面答拜【三品以上宾之赞冠者跪设簪结缨兴复位冠者兴宾揖冠者适房宾主俱坐冠者着绛纱服庶人白裙襦服出房户西南面宾主俱兴宾揖冠者进升席西向坐宾之赞冠者跪脱进贤冠庶人黒介帻置于栉箱毕设纚兴复位宾降三等受冕六品受爵弁庶人黒介帻右执项左执前进冠者筵前东向立祝曰以嵗之正以月之令咸加尔服兄弟具在以成厥德黄耉无疆受天之庆乃跪兴复位宾之赞冠者设簪结缨兴复位冠者兴宾揖冠者适房宾主俱坐主人赞冠者彻纚栉簪箱及筵入于房又筵于室戸西南向冠者着冕服六品以下爵弁服庶人绛公服出戸西南面宾主俱兴主人赞冠者盥手洗觯于房酌醴加柶覆之面叶出房南面立宾揖冠者就筵西面立宾进受醴于室戸东加柶面柄进冠者筵前北面立祝曰甘醴惟厚嘉荐令芳拜受祭之以定尔祥承天之休夀考不防冠者筵西拜受觯宾复西阶上东面答拜一品以下庶子与亲王仪同】执馔者荐笾豆设俎于笾豆之南皇子升筵坐左执爵【一品以下用觯下仿此】右祭脯醢赞冠者取胏一以授皇子奠爵于荐西兴受郄左手执本坐右絶末祭上左手哜之兴加于俎皇子帨手执爵祭酒兴筵末坐啐酒兴降筵西南面坐奠爵再拜执爵兴宾答拜皇子升筵坐奠爵于荐东兴赞冠者引皇子降立于西阶之南东面初皇子降宾自西阶直西序东面立主人降自阼阶直东序西面立宾少进字之曰礼仪既备令月吉日昭告尔字爰字孔嘉君子攸宜宜之于嘏永受保之曰孟某甫仲叔季惟其所当皇子曰某虽不敏夙夜祗奉宾出主人送于内门之外【一品以下宾答拜宾主俱坐冠者升筵跪觯奠于荐东兴进北面跪取脯降自西阶入见母进奠脯于荐前退再拜以出冠者母不在则使人受脯于西阶下初冠者入见母宾主俱兴宾降当西席东向立主人东序西向立冠者既见母出立于西阶之东南向宾少进字之曰礼仪既备令月吉日昭告尔字爰字孔嘉髦士攸宜宜之于嘏永受保之曰字某冠者曰某虽不敏夙夜祗奉宾出送于内门外一品以下庶子取脯见母如嫡子余如亲王】主人西面请宾曰公辱执事请礼从者宾曰某既得将事敢辞主人曰敢固以请宾曰某辞不得命敢不从宾就次主人入初宾出皇子东面见诸亲拜之皇子答拜【一品以下及冠者西南拜宾之赞冠者答拜庶子同】皇子入见内外诸尊于别所宾主既释服改设席讫宾赞俱出次立于门西东面主人出门东西面主人揖宾宾报揖主人先入宾赞从之至阶一揖一让升各就座后立定俱升座防就宾主俱兴宾立于西阶上赞冠者在北少退俱东阶主人立于东阶上西面【一品以下及众宾降立于西阶下东面庶子同】掌事者受束帛之篚升授主人于东序端主人执篚少进西面立又掌事者奉币篚升立于主人后于币篚升牵马者牵两马入陈于内门三分庭一在南北首西上北面宾还西阶上北面赞冠者立于左少退俱北面再拜主人进立于楹间南面宾赞进立于主人之右俱南面东上主人授币篚宾受之退复东面位于主人授币篚掌事者又以币篚授赞冠者退复位主人还阼阶上北面拜送宾赞降自西阶从者讶受币宾当庭宾东面揖牵马者从出讶受马于门外宾降主人降送于大门外之东西面再拜宾退主人入【四品以下于众宾降并立于西阶下掌事者以币篚升授主人于序端宾北面再拜主人进立于楹间南面宾进立于主人之右俱南面宾受币退复东面位主人还阼阶北面再拜送宾降自西阶从者拜受币宾出主人送宾于大门外之东西面再拜賔退主人入庶子同亲王仪孤子则诸父诸兄戒宾冠之日主人髻而迎宾拜揖让如冠主冠于阼醴之庶子醴之及礼宾拜送皆如上仪明日见庙者冠者朝服无庙者见祖祢于寝质明赞礼者引入庙南门中庭道西北宾赞再拜讫引出六品以下见祖祢于正寝冠者公服庶人常服质明张几筵于正寝赞礼者引入至庭北面再拜讫引出五品以上子孙九品以上子冠假用出身品服其三品以上大功以上亲冠同八品九品之服】皇子诣阙至次着朝服通事舍人引皇子入诣皇帝所御之殿至阙閤近臣奏皇帝即御座南向坐近臣引皇子入立于阶间北面再拜讫近臣引皇子至皇后殿閤外近臣附奏皇后即御座南向坐司言至閤引皇子入立于阶间北面再拜司言引出閤皇子出还第如来仪
　　明集礼亲王即周之同姓诸侯汉之诸侯王也汉室冠诸侯遣使行事魏氏冠诸王三加礼晋议冠南宫王不复加使命冠汝南王复用汉遣使之仪刘宋冠蕃王齐冠南郡王止一加唐制亲王冠于防事主人行礼天子不自为主止称宾赞无临轩遣命之文三加三醮并同于士也
　　右隋唐

　　五礼通考卷一百四十九
<经部,礼类,通礼之属,五礼通考>
　　钦定四库全书
　　五礼通考卷一百五十
　　刑部尚书秦蕙田撰
　　嘉礼二十三
　　冠礼三
　　宋史真宗本纪大中祥符八年十二月皇子冠
　　礼志皇子冠前期择日奏告景灵宫太常设皇子冠席文徳殿东阶上稍北东向设褥席陈服于席南东领北上九旒冕服七梁进贤冠服折上巾公服七梁冠簪导九旒冕簪导同箱在服南设罍洗酒馔旒冕冠巾及执事者并如皇太子仪其日质明皇帝通天冠绛纱袍御文徳殿皇子自东房出内侍二人夹侍王府官从恭安之乐作即席南向坐乐止掌冠者进折上巾北向跪冠修安之乐作赞冠者进北面跪正冠皇子兴内侍跪进服讫乐止掌冠者揖皇子复坐以爵跪祝曰酒醴和防笾豆静嘉授尔元服兄弟俱来永言保之降福孔皆皇子搢笏跪受爵翼安之乐作饮讫太官令进馔讫再加七梁冠进安之乐作掌冠者进爵祝曰宾赞既成肴核维旅申加厥服礼仪有序允观尔成承天之祜皇子跪受爵辅安之乐作太官奉馔三加九旒冕广安之乐作掌冠者进爵祝曰防酒嘉栗敢荐令芳三加尔服眉夀无疆永承天休俾炽而昌皇子跪受爵贤安之乐作太官奉馔馔彻皇子降易朝服立横阶南北向位掌冠者字之曰嵗日云吉威仪孔时昭告厥字君子攸宜顺尔成徳永受保之奉勅字某皇子再拜舞蹈又再拜左辅宣勅戒曰好礼乐善服儒讲艺蕃我皇室友于兄弟不溢不骄惟以守之皇子再拜进前俛伏跪称臣虽不敏敢不祗奉俛伏兴复位再拜出殿上侍立官并降复位再拜放仗明日百僚东上閤门贺
　　玉海祥符八年十二月戊寅承天节羣臣上夀是日皇子庆国公加冠礼辅臣面贺宗室贺于内东门司天言日煇珥直抱气戊子集贤校理晏殊上皇子冠礼赋诏奬之辛卯进封夀春郡王制曰辩惠之性言必有章趋进之容动皆合礼维城之制载协周邦半楚之封尚尊汉牍
　　政和五礼新仪近制加冠者止加乌纱折上巾不用开寳礼旧仪宗室子若将授官者必先赐袍笏令裹头而后授命焉
　　蕙田案此三加三醮也宋开寳通礼如开元礼
　　礼志皇太子冠仪常行于大中祥符之八年徽宗亲制冠礼沿革十一卷命礼仪局仿以编次其仪前期奏告天地宗庙社稷诸陵宫观殿中监设尚舍张设垂拱文徳殿门之内设香案殿下螭陛间又为房于东朶殿大晟展宫架乐于横街南太常设太子冠席东阶上东宫官位于后设褥位陈服于席南东领北上逺游冠簪导衮冕簪导同箱在服南设罍洗阼阶东罍在洗东篚在洗西实巾一加勺幂光禄设礼席西阶上南面实侧尊在席南又设馔于席加幂执事者并公服立罍洗酒馔之所九旒冕逺游冠折上巾各一匴奉礼郎三人执以侍于东阶之东西面北上设典仪位于宫架东北赞者二人在南西向礼直官通事舍人太常博士引太子诣朶殿东房皇帝乗辇驻垂拱殿百官起居如月朔视朝仪左辅版奏中严外辨符寳郎奉寳先出左辅奏外办皇帝服通天冠绛纱袍诣文徳殿帘卷大乐正令撞黄钟之钟右五钟皆应殿上鸣鞭皇帝出西閤乗辇协律郎俛伏跪举麾兴工鼓柷奏干安之乐殿上扇合礼直官太常博士引礼仪使导皇帝出降辇即座帘卷扇开鞭鸣乐止炉烟升符寳郎奉寳陈于御座左右礼直官通事舍人太常博士引掌冠赞冠者入门肃安之乐作至位乐止典仪曰再拜在位者皆再拜左辅诣御座前承制降东阶诣掌冠者前西向称有制典仪赞在位官再拜讫宣制曰皇太子冠命卿等行礼掌冠赞冠者再拜讫文臣侍从官宗室武臣节度使以上升殿东西立应行礼官诣东阶下立东宫官入诣太子东房次礼直官等引太子内侍二人夹侍东宫官后从钦安之乐作即席西向坐乐止引掌冠赞冠以次诣罍洗所乐作搢笏盥帨讫出笏升乐止执折上巾者升掌冠者降一等受之右执项左执前进皇太子席前北向立祝曰咨尔元子肇冠于阼筮日择宾徳成礼具于万斯年承天之祜乃跪冠顺安之乐作掌冠者兴席南北面立后凖此赞冠者进席前北面跪正冠兴立于掌冠者之后太子兴内侍跪进服服讫乐止掌冠者揖太子复坐礼直官等引掌冠者降诣罍洗如上仪赞冠者进席前北向跪脱折上巾置于匴兴内侍跪受兴置于席执逺游冠者升掌冠者降二等受之右执项左执前进太子席前北向立祝曰爰即令辰申加元服崇学以让三善皆得副予一人受天百福乃跪冠懿安之乐作掌冠者兴赞冠者进跪簪结纮兴太子兴内侍跪进服服讫乐止掌冠者揖太子复坐掌冠者降诣罍洗及赞冠者跪脱逺游冠并如上仪执衮冕者升掌冠者降三等受之右执项左执前进太子席前北向立祝曰三加弥尊国本以正无疆惟休有室大竞懋昭厥徳保兹永命乃跪冠成安之乐作掌冠者兴赞冠者如上仪跪簪结纮内侍进服服讫乐止礼直官等引太子降自东阶乐作由西阶升即礼席南向坐乐止又引掌冠者诣罍洗乐作盥帨讫升西阶乐止赞冠者跪取爵内侍注酒掌冠者受爵跪进太子席前北向立祝曰防酒嘉荐有飶其香拜受祭之以定尔祥令徳夀岂日进无疆太子搢圭跪受爵正安之乐作饮讫奠爵执珪太官令设馔席前太子搢圭食讫乐止执圭兴太官令彻馔爵礼直官等引自西阶诣东房易朝服降立横街南北向东宫官复位西向太子初行乐作至位乐止礼直官等引掌冠赞冠者诣前西向掌冠者少进字之曰始生而名为实之宾既冠而字以益厥文永受保之承天之庆奉勅字某太常博士请再拜太子再拜讫搢笏舞蹈再拜奏圣躬万福又再拜左辅承防降自东阶诣太子前西向宣曰有勅太子再拜宣勅曰事亲以孝接下以仁逺佞近义禄贤使能古训是式大猷是经宣讫太子再拜讫礼直官等引太子前俛伏跪奏称臣虽不敏敢不祗奉奏讫兴复位再拜讫引出殿门乐作出门乐止侍立官并降复位典仪曰拜赞者承传在位者再拜礼仪使奏礼毕鸣鞭大乐正令撞蕤宾之钟左五钟皆应干安之乐作皇帝降座左辅奏解严放仗在位官再拜退太子入内朝见皇后如宫中仪乃择日谒太庙别庙宿斋于本宫质明服逺游冠朱明衣乗金辂至庙改服衮冕执圭行礼羣臣称贺皇帝赐酒三行
　　蕙田案此三加一醴也
　　徽宗本纪政和四年二月癸酉长子桓冠
　　玉海政和四年二月礼制局定皇长子冠礼十七日癸酉行礼于文徳殿掌冠以礼部尚书赞冠以鸿胪卿列黄麾细仗于殿庭
</div>
    <div class="pagination">
<a href="五礼通考_page228.html">上一页</a><span>...</span><a href="五礼通考_page224.html">224</a><a href="五礼通考_page225.html">225</a><a href="五礼通考_page226.html">226</a><a href="五礼通考_page227.html">227</a><a href="五礼通考_page228.html">228</a><span class="current-page">229</span><a href="五礼通考_page230.html">230</a><a href="五礼通考_page231.html">231</a><a href="五礼通考_page232.html">232</a><a href="五礼通考_page233.html">233</a><a href="五礼通考_page234.html">234</a><span>...</span><a href="五礼通考_page230.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
