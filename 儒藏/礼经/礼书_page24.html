<!DOCTYPE html>
<html>
<head>
    <meta charset="UTF-8">
    <title>礼书 - 第 24 页/共 66 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>礼书 - 第 24 页/共 66 页</h1>
    <div class="content">　　礼书巻五十
　　宋　陈祥道　撰





















　　天子诸侯视学之礼
　　礼记王制天子出征受成于学出征执有罪反释奠于学以讯馘告将出学小胥大胥小乐正简不帅教者以告于大乐正大乐正以告于王王命三公九卿大夫元士皆入学不变王亲视学月令仲春上丁命乐正习舞释菜天子乃帅三公九卿诸侯大夫亲往视之季春是月之末择吉日大合乐天子乃帅三公九卿诸侯大夫亲往视之文王世子凡大合乐必遂养老【大合乐谓春入学舎菜合舞秋颁学合声于是时也天子则视学焉遂养老者谓用其明日也】天子视学大昕鼓征所以警众也众至然后天子至乃命有司行事兴秩节祭先师先圣焉有司卒事反命始之养也适东序释奠于先老遂设三老五更羣老之席位焉适馔省醴养老之珍具遂发咏焉退修之以孝养也学记未卜禘不视学游其志也祭义曰天子设四学当入学而太子齿诗泮水鲁侯戾止言观其旂鲁侯戾至在泮饮酒又曰在泮献囚在泮献功在泮献馘贾谊传曰帝入东学上亲而贵仁帝入南学上齿而贵信帝入西学上贤而贵徳帝入北学上贵而尊爵帝入太学承师问道后汉明帝永平二年三月临辟廱初行大射礼十月幸辟廱初行养老礼儒林传明帝即位袒割辟廱之工养三老五更飨射礼毕帝正坐自讲诸儒执经问难于前冠带搢绅之士圜桥门而观聴者葢亿万计
　　礼曰天子视学四养老也简不帅教也出征受成也以讯馘告也养老必于仲春季春仲秋而简不帅教出征受成以讯馘告者无常时虽有常时其入学也亦必养老焉文王世子曰天子视学大昕鼓征所以警众也适东序释奠于乡老遂设三老五更羣老之席位焉适馔省醴养老之珍具遂发咏焉退修之以孝养也祭义曰天子当入学而太子齿葢天子将视学以鼓征众序立以齿及天子至命有司行事祭先师先圣于西学有司卒事反命乃适东序养老焉此视学之大略也汉明帝袒割辟廱之工养三老五更飨射礼毕帝正坐自讲诸儒执经问难于前冠带搢绅之士圜桥门而观聴者葢亿万计岂亦先王之髣髴乎学记曰未卜禘不视学游其志也葢古者丧毕则禘未卜禘而视学非所以示孝道而不足以游学者之志也春秋传称晋人曰以寡君之未禘祀未禘祀犹不可务外事况视学乎诸侯视学之礼葢有同于天子诗曰鲁侯戾止在泮饮酒既饮防酒永锡难老此养老也在泮献囚此以讯馘告也
　　视学养老之礼【郑氏曰席位之处则三老如賔五更如介羣老如众賔必也】
　　外饔邦飨耆老孤子则掌其割烹之事【孤子者死王事之子也王制曰周人养国老于东胶养庶老于虞庠正义曰邦飨耆老者谓死事者之父祖兼有国老庶老国老者谓卿大夫致仕者庶老谓庶人之致仕者经直言耆老对孤子则耆老者死事之父祖可知但此不见飨国老庶老之文故郑解耆老谓国老庶老】酒正飨耆老孤子皆共其酒无酌数凡有秩酒者以书契授之【谓所秩者谓老臣王制曰七十不俟朝八十月告存九十日有秩】大司徒以保息六保万民一曰慈幼二曰养老【养老七十养于乡五十异粻之属正义曰王制云五十养于乡六十养于国七十养于学彼谓大夫士也王制又云凡三王养老皆引年注云已而引户校年当行复除也老人众多非贤者不可皆养故食货志云七十已工工所养也此云七十养于乡亦谓有贤行者也五十异粻之属者是王制文礼记常法庶人食稷士并食黍大夫又加以粱今虽庶人至五十或与士大夫同食食黍粱】遗人门闗之委积以养老孤【门闗以养老孤人所出入易以取饩廪也正义曰门谓十二门闗谓十二闗门闗出入皆有税所税得者亦送帐多少足国用之外留之以养老孤】司门以其财养死政之老与其孤【财所谓门闗之委积也死政之老死国政事者之父母也】槁人若飨耆老孤子士庶子共其食【正义曰耆老谓死王事者之父国家春飨孤子秋食耆老则亦槁人共其食】罗氏仲春罗春鸟献鸠以养国老行羽物伊耆氏共王之齿杖【王所以赐老者之杖郑司农云谓年七十当以王命受杖者今时亦命之为主杖谓王制曰五十杖于家六十杖于乡七十杖于国八十杖于朝】乡大夫以嵗时登其夫家众寡辨其可任者国中老者皆舎【老者若今八十九十复羡卒也】司厉凡有爵者与七十者与未齓者不为奴曲礼曰六十曰耆指使七十曰老而八十九十曰耄百年曰期頥大夫七十而致仕若不得谢则必赐之几杖于其国则称名越国而问焉必告之以其制老者不以筋力为礼【年五十始杖八十拜君命一坐再至】君子式黄髪王制司徒养耆老以致孝耆老皆朝于庠【耆老致仕及乡中老贤者朝犹防也此庠谓乡学也乡谓饮酒也乡礼春秋射国蜡而饮酒养老正义曰总言耆老其数则众故知致仕及乡中老贤致仕则书传畧説云大夫为大师士为少师是也乡中老贤谓乡人不仕年老有徳行者故乡饮酒云以告于先生君子可也】凡养老有虞氏以燕礼夏后氏以飨礼殷人以食礼周人脩而兼用之【兼用之备隂阳也凡饮养阳气凡食养阴气阳用春夏隂用秋冬正义曰凡养老者皇氏云人君养老有四种一是养三老五更二是子孙为国难而死王事者父祖三是养致仕之老四是引户校年庶人之老熊氏云天子视学之年养老一嵗有七谓四时皆养老故郑此注凡饮养阳气食养隂气阳用春夏隂用秋冬是四时凡四也按文王世子云凡大合乐必遂养老注云大合乐谓春入学舎菜合舞秋颁学合声通前为六又季春大合乐天子视学亦养老文王世子云凡视学必遂养老是总为七也有虞氏以燕礼者以虞氏帝道大故养老以燕礼崔氏云夏受禅于虞是二王之首贵尚于礼故养老以飨礼相养敬也殷人质素威仪简少故养老以食礼周人脩三代之礼而兼用之春夏养老之时用虞氏燕礼夏后氏飨礼之法若秋冬养老之时用殷人食礼之法云阳用春夏隂用秋冬者案郊特牲云飨禘有乐而食尝无乐是故春禘而秋尝飨与禘连文故知飨在春食与尝连文故知食在秋彼不云冬夏彼是殷礼此言冬夏者据周法也或郑因春而言夏因秋而言冬虽周冬夏不养老也就如熊义去冬夏则一年有五养老也又春合舞秋合声即是春秋养老之事冬夏更无养老通季春大合乐有三养老也熊氏以为春秋各再养老故为一年七养老也去冬夏为五义实可疑皇氏云春夏虽以饮为主亦有食先行飨次燕次食秋冬以食为主亦有飨先行食次燕次飨一日之中三事行毕义或然也】五十养于乡六十养于国七十养于学达于诸侯【天子诸侯养老同也国中小学在王宫之在学大学也在郊小学在国中大学在郊此殷制明矣正义曰养于国与养于学文相对故知国亦是学也六十少于七十者六十者宜养于小学七十者宜养于大学故云国国中小学云在王宫之左者据上文而知云小学在国中大学在郊此殷制明矣者以上文云小学在公宫南之左大学在郊下文云殷人养国老于右学养庶老于在学贵右而贱左小学在国中左也大学在郊右也与殷同也故云此殷制明矣以此篇从上以来虽解为殷制无正据可凭因此小学大学是殷制不疑故云明矣】八十拜君命一坐再至瞽亦如之九十使人受五十异粻六十宿肉七十二膳八十常珍九十饮食不离寝膳饮从于游可也六十嵗制七十时制八十月制九十日脩唯绞紟衾冒死而后制五十始衰六十非肉不饱七十非帛不暖八十非人不暖九十虽得人不暖矣五十杖于家六十杖于乡七十杖于国八十杖于朝九十者天子欲有问焉则就其室以珍从七十不俟朝八十月告存九十日有秩五十不从力政六十不与服戎七十不与賔客之事八十齐丧之事弗及也五十而爵六十不亲学七十致政唯衰麻为丧有虞氏养国老于上庠养庶老于下庠夏后氏养国老于东序养庶老于西序殷人养国老于右学养庶老于左学周人养国老于东胶养庶老于虞庠虞庠在国之西郊【正义曰此四代养老之处熊氏云国老谓卿大夫致仕者庶老谓士也皇氏云庶老兼庶人在官者其致仕之老大夫以上当从国老之法士从庶老之法故外饔云邦飨耆老掌其割亨郑注引此周人养国老于东胶养庶老于虞庠是也】有虞氏深衣而养老夏后氏燕衣而养老殷人缟衣而养老周人衣而养老【凡养老之服皆其时与羣臣燕之服有虞氏质深衣而已夏尚黒而黒衣裳殷尚白而缟衣裳周人则兼用之衣素裳】凡三王养老皆引年八十者一子不从政九十者其家不从政斑白者不提挈君子耆老不徒行庶人耆老不徒食月令仲秋之月养衰老授几杖行麋粥饮食【助老气也】文王世子凡祭与养老乞言合语之礼皆小乐正诏之于东序【学以三者之威仪也养老乞言养老人之贤者因从乞善言可行者也合语谓乡射乡饮酒大射燕射之属也】大乐正学舞干戚语説命乞言皆大乐正授数凡大合乐必遂养老【大合乐谓春入学释菜合舞秋颁学合声于是时也天子则视学焉遂养老者用其明日也乡饮酒乡射之礼明日乃息司正唯所欲以告于先生君子可也是养老之象类也】天子视学大昕鼔征所以警众也众至然后天子至乃命有司行事兴秩节祭先师先圣焉有司卒事反命始之养也【又之养老之处凡大合乐必遂养老是以往焉言始立学也】适东序释奠于先老【亲奠之已所有事也养老东序则是视学于上庠】遂设三老五更羣老之席位焉【三老五更各一人也皆年老更事致仕者也天子以父兄养之示天下之孝弟也名以三五者取象三辰五星天所因以照明天下者群老无数其礼亡以乡饮酒礼言之席位之处则三老如賔五更如介羣老如众賔必也】适馔省醴养老之珍具遂发咏焉退脩之以孝养也【发咏谓以乐纳之退脩之谓既迎而入献之以醴献毕而乐关】反登歌清庙【反谓献羣老毕皆升就席也反就席乃席工于西阶上歌清庙以乐之】既歌而语以成之也言父子君臣长幼之道合徳音之致礼之大者也下管象舞大武大合众以事达有神兴有徳正君臣之位贵贱之等焉而上下之义行矣有司告以乐阕王乃命公侯伯子男及羣吏曰反养老幼于东序终之以仁也【羣吏乡遂之官王于燕之末而命诸侯时朝防在此者各反养老如此礼是终其仁心孝经説所谓诸侯归各帅于国大夫勤于朝州里于邑是也】礼运三公在朝三老在学内则凡养老五帝宪【宪法也养之为法其徳行】三王有乞言【又从之求善言可施行也】五帝宪养气体而不乞言有善则记之为惇史三王亦宪既养老而后乞言亦微其礼皆有惇史【惇史史孝厚者也微其礼者依违言之求而不切也】乐记食三老五更于大学天子袒而割牲执酱而馈执爵而酳冕而总干所以教诸侯之弟也【三老五更互言耳皆老人更知三徳五事者也冕而总干亲在舞位也周名大学曰东胶】祭义贵老为其近于亲也昔者有虞氏贵徳而尚齿夏后氏贵爵而尚齿殷人贵富而尚齿周人贵亲而尚齿【贵谓燕赐有加于诸臣也尚谓有事尊之于其党也】虞夏殷周天下之盛王也未有遗年者年之贵乎天下乆矣次乎事亲也【言其先老也】是故朝廷同爵则尚齿七十杖于朝君问则席八十不俟朝君问则就之而弟达乎朝廷矣【同爵尚齿老者在工也君问则席为之布席于堂上而与之言凡朝位于庭就之就其家也老而致仕君或不许异其礼而已】食三老五更于大学所以教诸侯之弟也食三老五更于大学天子袒而割牲执酱而馈执爵而酳冕而总干所以敎诸侯之弟也【割牲致俎实也冕而总干亲在舞位以乐侑食也教诸侯之弟次事亲】天子巡守诸侯待于境天子先见百年者八十九十者东行西行者弗敢过西行东行者弗敢过欲言政者君就之可也壹命齿于乡里再命齿于父族三命而不齿族有七十者弗敢先【此谓乡射饮酒时也齿者谓以年次立若坐也三命列国之卿也不复齿席之于賔东不敢先族之七十者谓既一人举觯乃入也虽非族亦然承齿于族故言族尔】七十者不有大故不入朝若有大故而入君必与之揖让而后及爵者【谓致仕在家者其入朝君先与之为礼而后揖卿大夫】中庸燕毛所以序齿也【燕谓既祭而燕也燕以髪色为坐祭时尊尊也至燕亲亲也齿亦年也】大学曰工老老而民与孝乡饮酒之礼六十者坐五十者立侍以聴政役所以明尊长也六十者三豆七十者四豆八十者五豆九十者六豆所以明养老也民知尊长养老而后乃能入孝出弟民入孝出弟尊长养老而后成教成教而后国可安也诗七月为此春酒以介眉夀【春酒冻醪也眉夀豪眉也介助也】正月召彼故老讯之占梦行苇忠厚也周家忠厚仁及草木故能内睦九族外尊事黄耉养老乞言以成其福禄焉肆筵设席授几有缉御【兄弟之老者既为设重席凡人有相续代而侍者】曽孙维主酒醴维醹酌以大斗以祈黄耉黄耉台背以引以翼夀考维祺以介景福泮水鲁侯戾止在泮饮酒既饮防酒永锡难老閟宫黄发儿齿【儿齿亦夀征】书曰播弃黎老弗迪又曰尚猷询兹黄发又曰耉造徳不降我则鸣鸟不闻孟子曰西伯善养老汉文帝具为养老令年八十以上赐粟絮帛酒肉东汉明帝赐三老五更皆以二千石禄赐天下三老酒人一石肉四十斤书大传宣王问于子春曰寡人欲行孝弟之义为之有道乎子春曰昔者卫闻于乐正子曰文王之治岐也五十者杖于家六十者杖于乡七十者杖于国见君揖八十者杖于朝见君揖君曰趣见客毋俟朝以朝乘车轜轮御为仆送至于家而孝弟之义达于诸侯九十杖而朝见君建杖君曰趣见毋俟朝以朝送之舍卜筮巫医御于前祝饐祝鲠以食乘车轜轮胥与就膳彻送至于家君如有欲问明日就其室以珍从而孝弟之义达于四海
　　天子之于老也其所养也三国老也庶老也死政者之老也嵗养之也三仲春也季春也仲秋也周礼罗氏罗春鸟献鸠以养国老在仲春月令养衰老授几杖在仲秋文王世子曰凡大合乐必遂养老郑氏云大合乐谓春入学舍菜合舞秋颁学合声于是时也天子则眎学焉遂养老此养老于仲春仲秋者也月令季春之末择吉日大合乐天子乃率三公九卿诸侯大夫亲往视之大合乐亦必养老此又养老于季春者也若夫简不帅教出征受成以讯馘告凡天子入学莫不养老此又不在嵗养之数也夫贵冑谓之国子则贵而老者谓之国老贱者谓之庶人则贱而老者谓之庶老国子与庶人之俊者同其学所以一道徳国老与庶老异其学所以别分义故有虞氏养国老于上庠养庶老于下庠夏后氏养国老于东序养庶老于西序殷人养国老于右学养庶老于左学周人养国老于东胶养庶老于虞庠而又有死政者之老焉故罗氏献鸠以养之者国老也司徒以保息养之者庶老也司门以其财养之者死政者之老也若夫外饔酒正槁人所谓耆老者总三者而言之也郑氏谓三老五更各一人皆年老更事致仕者也名三五者取象三辰五星天所因以照明天下者皇氏谓人君养老有四种一是养三老五更二是子孙为国难而死者父祖三是养致仕之老四是引户校年庶人之老熊氏云天子视学养老一嵗有七郑氏云凡饮养阳气凡食养隂气阳用春夏隂用秋冬是四时养老凡四也文王世子凡大合乐必遂养老大合乐谓春入学舍菜合舞秋颁学合声又季春大合乐天子视学亦养老是七也然则古者建国必立三卿乡饮酒必立三賔而养老必立三老故礼曰三公在朝三老在学三公非一人则三老五更非各一人矣汉志以徳行年髙老者一人为老次一人为更故永平中拜桓荣为五更建初中拜伏恭为三老而郑氏以此为三代之制误矣【晋亦以王祥为五更】先王父事三老兄事五更则三老五更乃羣老之尤者而致仕之老固在其间皇氏离而二之亦误矣月令无冬夏养老之文周礼礼记特言春养秋食而已熊氏谓养老嵗有七亦误矣又礼记言天子视学遂适东序养老则视学养老皆同日也郑氏谓用其明日亦误矣养老之礼外饔掌割亨酒正共酒槁人共食罗氏共鸠方其养也必先释奠于先老遂设三老五更羣老之席位适馔省醴养老之珍具遂发咏焉登歌清庙下管象武天子袒而割牲执酱而馈执爵而酳冕而总干则乞言宪行之养着而孝弟之化行矣有司告以乐阕王乃命公侯伯子男及羣吏曰反养老防于东序而终之以仁此所谓一举事而众皆知其徳之备也礼言凡养老有虞氏以燕礼而服深衣夏后氏以飨礼而服燕衣殷人以食礼而服缟衣周人脩而兼用之而服衣葢虞氏以燕则以防胜礼夏后氏以飨则以礼胜防殷人以食则趣防礼之中而周则文备故脩而兼用之周官外饔言飨耆老此周人以飨礼养老也行苇言饮射而继之以祈黄耉此周人以燕礼养老也祭记曰食三老五更于太学此周人以食礼养老也然衣燕衣也燕衣非冕服及总干而舞必冕服者以舞者乐之成故特服冕以明至诚有加而无杀也冕而总干施于食礼而记称食甞无乐者考之于诗商颂言顾子烝甞而有鞉鼓渊渊嘒嘒管声小雅言以往烝甞而有钟鼓既戒钟鼓送尸则甞有乐矣乐师飨食诸侯序其事令奏钟鼓钟师凡飨食奏燕乐籥师賔客飨食鼓羽籥之舞则食有乐矣其曰食甞无乐葢非商周之制也汉明帝养老之礼其曰乘舆先到辟廱礼殿御坐东厢遣使者安车迎三老五更天子迎于门屏交礼道自阼阶三老升自賔阶至阶天子揖如礼三老升东面三公设几九卿正履舄天子亲袒割牲执酱而馈执爵而酳祝鲠在前祝在后五更南面公进供礼亦如之明日皆诣阙谢其养时三老五更二人而已羣老不与焉非古礼之意也养孤之礼
　　周礼外饔邦飨耆老孤子则掌其割亨之事酒正飨耆老孤子皆共其酒无酌数遗人门闗之委积以养老孤司门凡财物犯禁者举之以其财养死政之老与其孤槁人若飨耆老孤子庶子共其食郊特牲曰飨禘有乐而食甞无乐隂阳之义也凡饮养阳气也凡食养隂气也故春禘而秋甞春飨孤子秋食耆老其义一也文王世子曰有司告以乐阕王乃命公侯伯子男及羣吏曰反养老防于东序终之以仁也尚书大传舜五祀秋飨耆老而春食餔子
　　先王老吾老以及人之老所以教天下之孝防吾防以及人之防所以教天下之慈又况出身戮力而死于王事者在上有父祖在下有子孙弃而不养不足以报劳养不以礼不足以示劝故春飨孤子所以象阳之生秋食耆老所以象隂之成而外饔酒正遗人司门槁人皆共其职事焉然财必出于遗人司门者用以利犯禁之财养以义死政之老与其孤则趣利者知所愧而徇义者知所勉矣冡人之职凡死于兵者不入兆域郑氏谓战败无勇投诸茔外以罚之罚其身而养其父祖子孙者不罚不足以示义不养不足以尽仁也然春飨孤子秋未甞不食而以飨为主秋食耆老春未尝不飨而以食为主周礼皆言飨耆老孤子书大传言食餔子则飨与食固兼用也耆老养于学孤子亦养于学文王世子王命公侯伯子男及羣吏曰反养老防于东序谓各反其国养老幼如东序之礼也春秋之时齐将救郑属孤子三日朝以乘车两马系两邑焉召顔涿子聚之子晋曰隰之役而父死焉今君命女以是邑也服车而朝乃救郑又魏文侯举有功而进赏之有死事之家嵗使使者劳赐其父母汉有孤儿兵凡此皆有所为然也乡饮酒之礼
　　周礼乡大夫三年则大比攷其徳行道艺而兴贤者能者乡老及卿大夫帅其吏与其众寡以礼礼賔之【谓变举言兴者谓合众而尊宠之以乡饮酒之礼礼而賔之】党正国索鬼神而祭祀则以礼属民而饮酒于序以正齿位一命齿于乡里再命齿于父族三命而不齿【国索鬼神而祭祀谓嵗十二月大蜡之时建亥之月也正齿位者乡饮酒义所谓六十者坐五十者立侍六十者三豆七十者四豆八十者五豆九十者六豆是也必正之者为民三时务农将阙于礼至此农隙而教之尊长养老见孝弟之道也党正饮酒礼亡以此事属于乡饮之义微失少矣凡射饮酒此乡民虽为卿大夫必来观礼乡饮酒乡射记大夫乐作不入士既旅不入是也齿于乡里者以年与众賔相次也齿于父族者父族有为賔者以年与之相次异姓虽有老者居于其上不齿者席于尊东所谓尊正义曰凡有四事一则三年賔贤能二则乡大夫敛国中贤者三则州长习射饮酒四则党正蜡祭饮酒总而言之皆谓之乡饮酒】礼记经解乡饮酒之礼所以明长幼之序也乡饮酒之礼废则长幼之序失而争鬭之狱繁矣仲尼燕居乡射之礼所以仁乡党也射义卿大夫士之射也必先行乡饮酒之礼七月曰九月肃霜十月涤场朋酒斯飨曰杀羔羊跻彼公堂称彼兕觥万夀无疆【毛氏曰飨者乡人以狗大夫加以羔羊公堂学校也郑氏曰十月民事男女俱毕国君闲于政事而飨羣臣正义曰毛氏以为乡饮酒郑氏以为十月大饮烝】仪礼乡饮酒之礼主人就先生而谋賔介【主人谓诸侯乡中之大夫也先生乡中致仕者賔介处士贤者周礼乡大夫三年大比而兴贤者能者乡老及卿大夫帅其吏与其众寡以礼礼賔之是礼乃三年正月而一行也诸侯之乡大夫贡士于其君葢如此云贤者为賔其次为介又其次为众賔今郡国十月行此饮酒礼以党正毎嵗邦索鬼神而祭祀则以礼属民而饮酒于序以正齿位之説】汉明帝永平三年郡国县道行乡饮酒礼于学校晋礼志武帝临辟廱行乡饮之礼礼义者人性之所固有然民劳于耕获则旷于尊卑长幼贵贱之节先王于是因其暇时制为饮酒之礼以正齿位此尊让絜敬之俗所以成而鬬辨暴乱之祸所以息也其属饮则于乡学其主人则乡官其賔介则处士贤者其谋賔介则就先生【先生致仕老于乡里者】党正国索鬼神而祭祀以礼属民饮酒于序则党之饮酒必于毎嵗蜡时也州长春秋以礼防民射于州序卿大夫士之射必先行乡饮酒礼则州之饮酒必于春秋也乡大夫三年大比而兴贤者能者以礼礼賔之则乡之饮酒又于三年兴贤能之时也其坐主人于东南僎于东北坐賔于西北坐介于西南此所以正齿位也一命齿于乡里再命齿于父族三命不齿六十者三豆七十者四豆八十者五豆九十者六豆此所谓正齿也以至牲则用狗乐则工歌鹿鸣之三间歌鱼丽之三笙由庚之三尊于房户之间羞出东房洗当东荣与夫升降酬酢繁省隆杀之辨皆制之以道此孔子所以观之而知王道之易易也然乡射众賔之席继而西乡饮三賔之席不属乡射无介而饮有介乡射处士为賔大夫与则易之以公士乡饮处士为賔有大夫与不易之者以乡饮之所重者在賔与射异也后世乡饮酒废间或讲求而复古者则汉明晋武常举之于上伏湛李忠常行之于下而史臣称之以为美谈葢名生于不足也












　　礼书卷五十
　　钦定四库全书
　　礼书卷五十一
　　宋　陈祥道　撰













<经部,礼类,通礼之属,礼书,卷五十一>
<经部,礼类,通礼之属,礼书,卷五十一>
　　笏
　　玉藻曰笏天子以球玉诸侯以象大夫以鱼须文竹士竹本象可也【球美玉也文犹饰也大夫士饰竹以为笏不与君并用纯物也】见于天子与射无説笏入太庙説笏非古也【言凡吉事无説笏也太庙之中唯君当事説笏也】小功不説笏当事免则説之【免悲哀哭踊之时不在于记事也小功轻不当事可以説笏也】既搢必盥虽有执于朝弗有盥矣凡有指画于君前用笏造受命于君前则书于笏笏毕用也因饰焉笏度二尺有六寸其中传三寸其杀六分而去一【杀犹杼也天子杼上终葵首诸侯不终　葵首大夫士又杼其下首广二寸半】又曰天子搢珽方正于天下也诸侯荼前诎后直让于天子也大夫前诎后诎无所不让也又曰将适公所史进象笏书思对命又玉藻曰年不顺成君衣布搢本【搢本去珽荼佩士笏也】内则曰子事父母韠绅搢笏乐记曰武王散军而郊射禆冕搢笏而虎贲之士説劒也仪礼士缁带韎韐竹笏礼器曰大圭不瑑周礼王搢大圭执镇圭藻借五采五就以朝日考工记曰大圭长三尺杼上终葵首天子服之荀卿曰天子御珽诸侯御荼大夫服笏管子曰天子执玉笏以朝日释名曰笏忽也君有命则书其上备忽忘也或曰簿可以簿疏物也徐广车服仪制曰笏即手板也蜀志秦密见太守以簿系颊则汉魏以来皆执手板故云若今吏之持簿
　　天下之事常脩治于人之所慎而废弛于人之所忽先王于是制为之笏或执或搢而毕用之使人稽其名以见其义观其制以思其徳庸有临事而失者乎天子之笏以玉诸侯以象大夫以鱼须文竹士竹本象可也葢玉徳之美象义之辨竹礼之节天子尚徳诸侯贵义大夫士则循礼而已此笏所以异也鱼须文竹竹而以鱼须文之也竹本象可也竹本而象饰之也大夫近尊而其势屈士远尊而其体伸此饰所以异也礼大夫沐稷而君与士皆沐梁大夫之臣曰私人而君与士之臣皆曰私臣大夫祭则堂之上下共尊而君与士则堂下异尊大夫内子拜尸西而君与士之妻则北面大夫之于主妇不致爵而君与士则致爵大夫嗣子不举奠而君与士之嗣则举奠大夫賔尸尸酢主人乃设席而君与士则先酢而设席大夫前祭一日筮尸而君与士则前祭三日筮尸大夫祭之日视濯而君与士则前祭一日视濯凡此皆顺而摭之之礼则其饰笏以象不亦可乎天子之于天下体无所屈故珽必方正诸侯之于天子则谨度以臣之于臣民则制度以君之故荼必前屈后直大夫于其君则为臣于天子则为陪臣故笏必前屈后屈士笏之制无所经见观其饰之以象疑亦前屈后直欤天子之朝日执镇圭搢大圭则所执者挚也所搢者笏也诸侯之朝大夫之聘葢亦如此则诸侯执命圭者必搢荼大夫执聘圭者必搢笏及其合瑞而授圭则执其所搢而已此所谓见于天子无説笏也见天子也入太庙也射也皆礼之不可忽者故不説笏小功则礼可以胜情故亦不説笏当事而免则事可以胜礼故説之小功不説笏则大功以上説之可知大圭【三尺杼上终葵首杼杀也考工记曰凡为轮行泽者欲杼】
　　典瑞王搢大圭执镇圭缫借五采五就以朝日玉藻曰笏天子以球玉又曰天子搢珽方正于天下也左氏曰衮冕黻珽昭其度也礼器曰大圭不琢玉人曰大圭长三尺杼上终葵首天子服之郑氏释玉藻曰珽亦笏也或谓之大圭球美玉也【禹贡雍州厥贡球琳琅玕尔雅释地西北之美者有昆仑之璆琳琅説文曰球或从翏则　璆与球同】释玉人曰大圭或谓之珽杼杀也终葵椎也【贾公彦曰齐人谓椎为终葵】为椎于杼上明无所屈也葢天子之笏其玉以球其不琢也谓之大圭其方正也谓之珽其实一也终葵首六寸相玉书曰珽玉六寸明自炤是也典瑞曰搢大圭玉藻曰搢珽玉人曰天子服之荀子曰天子御珽然则搢之者服之也御者进之也天子诸侯之笏必以人进之大夫士则服之而已玉藻曰史进象笏诸侯之礼也然王朝日礼神执镇圭而搢大圭既礼神矣宜置镇圭而用大圭欤玉藻言笏度二尺有六寸其中博三寸具杀六分而去一然天子之笏长三尺而六寸为椎首而计之则于二尺六寸为有余去椎首而计之则于二尺六寸为不足葢玉藻所言非天子之笏孔頴达曰二尺六寸短于天子葢诸侯以下度分皆然诸侯荼【前诎后直】
　　玉藻曰笏诸侯以象又曰诸侯荼前诎后直让于天子也荀子曰诸侯御荼郑氏曰荼读为舒迟之舒舒懦者畏在前也诎谓圜杀其首不为椎头观考工记弓人曰斵目必荼【郑司农曰荼徐也】书大传曰阳盛则吁荼万物而养之史日月朓则王侯其荼葢古者荼舒通用荼之度二尺六寸其中博三寸其杀六分而去一
　　大夫笏
　　大夫之笏以鱼须文竹郑氏曰文犹饰也庾氏曰以鲛鱼须饰竹以成文考之书大传曰东海鱼须目郑氏曰鱼须今以为簮司马相如赋曰靡鱼须之桡旃张揖曰以鱼须为旃柄则大夫以之饰笏宜矣【陆徳明读须为班】葢竹取其坚贞有节也前诎后诎无所不让也以鱼须饰之卑者不敢用纯也王天子用全上公用龙侯用瓉伯用将亦卑者不敢用纯之意
　　士竹本
　　仪礼士竹笏玉藻曰士竹本象可也葢竹本尢坚贞而有节者也士以节义为尚故笏用焉象诸侯所以为笏者也士卑而伸故饰笏用焉玉藻曰年不顺成君搢本葢竹本也先儒谓士竹本象者以象饰其本误矣天子之笏曰珽诸侯曰荼大夫以下曰笏者尊者文其名卑者命其实故车天子诸侯曰路大夫以下曰车寝天子诸侯曰宫大夫以下曰寝妻诸侯曰夫人大夫曰孺人士曰妇庶人曰妻死诸侯曰薨大夫曰卒士曰不禄庶人曰死意与此同

　　礼书卷五十一
　　钦定四库全书
　　礼书卷五十二
　　宋　陈祥道　撰





















　　玉
　　太宰祀五帝賛玉币爵之事【玉币所以礼神玉与币各如其方之色】祀大神示亦如之享先王亦如之賛玉几玉爵大朝觐防同賛玉币玉献玉几玉爵【玉献献国珍异亦执玉以致之】小宰凡祭祀賛玉币玉献玉几玉爵之事玉府玉齐则共食玉【玉是阳精之纯者食之以御水气郑司农云王齐当食玉屑】若合诸侯则共珠盘玉敦【敦盘类珠玉以为饰】凡王之献金玉兵器受而藏之内府凡四方之币献金玉齿革入焉【诸侯朝聘所献国珍】内宰大祭祀后祼献则賛瑶爵亦如之【祭统曰君执圭瓉裸尸大宗执璋瓉亚裸此大宗亚裸谓夫人不与而摄耳瑶爵谓尸卒食王既酳尸后亚献之其爵以瑶为饰】凡賔客之祼献瑶爵皆賛【瑶爵所以亚圭酬賔也坊记曰阳侯杀穆侯而窃其夫人故大飨废夫人之礼】大宗伯以玉作六瑞以等其邦国王执镇圭【镇安也所以安四方镇圭者葢以四镇之山为瑑饰圭长尺有二寸】公执桓圭【公二王之后及王之上公双植谓之桓桓宫室之象以安其上也桓圭葢亦以桓为瑑饰圭长九寸】侯执信圭伯执躬圭【信当为身声之误也身圭躬圭葢皆象以人形为瑑饰文有麤缛耳欲其慎行以保身圭皆长七寸】子执糓璧男执蒲璧【糓所以养人蒲为席所以安人二者或以糓为饰或以蒲为饰璧皆径五寸不执圭者木成国也】以玉作六器以礼天地四方【礼谓始告神时荐于神坐书曰周公植璧秉圭是也】以苍璧礼天以黄琮礼地以青圭礼东方以赤璋礼南方以白琥礼西方以璜礼北方【此礼天以冬至谓天皇大帝在北极者也礼地以夏至谓神在昆仑者也礼东方以立春为苍精之帝而大昊句芒食焉礼南方以立夏为赤精之帝而炎帝祝融食焉礼西方以立秋为白精之帝而少昊蓐收食焉礼北方以立冬为黒精之帝而颛顼防食焉礼神者必象其类璧圜象天琮方象地圭鋭象春物初生半圭曰璋象夏物半死琥猛象秋严半璧曰璜象冬闭藏地上无物唯天半见】皆有牲币各放其器之色【币以从爵若人饮酒有酬币正义曰知币是从　爵非礼神者若是礼神当在牲上以其神币与玉俱设若肆师云立大祀用玉帛牲牷是帛在牲上今在下明非礼神者也云若人饮酒有酬币者献尸从爵之币无文故以生人饮酒之礼况之案聘礼飨时有酬币明此币既非礼神之币则献尸后酬尸时亦有币之从爵也】凡祀大神享大鬼祭大示宿眂涤濯涖玉鬯省牲镬奉玉齍诏大号【玉礼神之玉也始涖之祭又奉之】小宗伯若国大贞则奉玉帛以诏号【号神号币号郑司农云大贞谓卜立君卜大封】凡祭祀賔客以时将瓉果【将送也犹奉也祭祀以时奉而授王賔客以时奉而授宗伯】肆师之职掌立国祀之礼以佐大宗伯立大祀用玉帛牲牷立次祀用牲币立小祀用牲【正义曰经言立大祀用玉帛牲牷者天神中非直有升烟玉帛牲亦有礼神者也地示中非直有瘗埋玉帛牲亦兼有礼神者也宗庙中无升烟瘗埋直有礼神币帛与牲又不见有礼神之玉或可以灌圭为礼神之玉亦通一涂立次祀用牲币者天神日月星辰地示血祭社稷五祀五岳是也宗庙次祀已下与大祀同亦直有礼神币帛而已】天府季冬陈玉以贞来嵗之媺恶【问事之正曰贞陈玉陈礼神之玉龟有天地四方则玉有六器者与正义曰夏之季冬将卜筮之时先陈玉以礼神】典瑞掌玉瑞玉器之藏【人执以见曰瑞礼神曰器】王搢大圭执镇圭缫借五采五就以朝日公执桓圭侯执信圭伯执躬圭缫皆三采【朱白苍】三就子执糓璧男执蒲璧缫皆二采【来緑】再就以朝觐宗遇防同于王诸侯相见亦如之瑑圭璋璧琮缫皆二采一就以頫聘【璋以聘后夫人以琮享之也郑司农云瑑有圻鄂瑑起】四圭有邸以祀天旅上帝【郑司农云于中央为璧圭着其四面一玉俱成尔雅曰邸本也圭本着于璧故四圭有邸圭未四出故也谓祀天夏正郊天也上帝五帝所郊亦有五帝殊言天者尊异之也正义曰夏正郊所感帝】两圭有邸以祀地以旅四望【两圭者以象地数二也僢而同祗祀地谓祀于北郊神州之神正义曰按河图括地象昆仑东南万五千里神州是也或解郊用三阳之月神州宜用三隂之月当七月祭也】裸圭有瓉以肆先王以裸賔客【郑司农云于圭头为器可以挹鬯祼祭谓之瓉故诗曰防彼玉瓉黄流在中国语谓之鬯圭以肆先王灌先王祭也谓汉礼瓉槃大五升口径八寸下有槃口径一尺】圭璧以祀日月星辰【圭其邸为壁取杀于上帝】璋邸射以祀山川以造赠賔客【璋有邸而射取杀于四望】珍圭以征守以恤凶荒【杜子春云珍当为镇故书为镇以微守者以徴召守国诸侯若今时徴郡守以竹使符也镇者国之镇诸侯亦一国之镇故以镇圭征之也凶荒则民有远志不安其圡故以镇圭镇安之谓珍圭王使之瑞节制大小当与琬琰相依王使人征诸侯忧凶荒之国则授之执以往致王命焉如今时使者持节矣】牙璋以起军旅以治兵守【郑司农云牙璋瑑以为牙牙齿兵象故以牙璋发兵若今时以铜虎符发兵谓牙璋亦王使之瑞节兵守用兵所守若齐人戍遂诸侯戍周正义曰汉文帝本纪云二年九月初与郡国守为铜虎符竹使符应劭曰铜虎符从第一至第五国家当发兵遣使者至郡国合符合乃聴受之竹使符皆以竹箭五枝长五寸镌刻篆书第一至弟五张晏曰以代古圭璋从简亦使其事也】璧羡以起度【郑司农云羡长也此璧径长尺以起度量玉人职曰璧羡度尺以为度谓羡不围之貌葢广径八寸袤一尺正义曰减旁一寸以益上下则工下一尺横径八寸矣】糓圭以和难以聘女【其饰若栗文然难仇讐和之】琬圭以治徳以结好【琬圭亦王使之瑞节诸侯有徳王命赐之及诸侯使大夫来聘既而为坛会之使大夫执以命事焉】琰圭以易行以除慝【琰圭亦王使之瑞节郑司农云琰圭有锋芒伤害征伐诛讨之象故以易行除慝】玉人之事镇圭尺有二寸天子守之命圭九寸谓之桓圭公守之命圭七寸谓之信圭侯守之命圭七寸谓之躬圭伯守之【命圭者王所命之圭也朝觐执焉居则守之子守糓璧男守蒲璧不言之者阙耳故书或云命圭五寸谓之躬圭杜子春云当为七寸谓五寸者璧文之阙乱存焉】天子执冒四寸以朝诸侯【名玉曰冒者言徳能覆葢天下也四寸者方以尊接卑以小为贵】天子用全上公用龙侯用瓉伯用将【郑司农云全纯色也龙当谓厖谓杂色谓全纯玉也瓉读为之龙瓉将皆杂色也卑者下尊以轻重为差玉多则重石多则轻公侯四玉一石伯子男三玉二石正义曰盈不足术曰玉方寸重七两石方寸重六两云公侯四玉一石伯子男三玉二石者案礼纬云天子纯玉尺二寸公侯九寸四玉一石伯子男三玉二石此注出于彼但此经公与侯异注及彼文公侯同又彼伯子男同七寸皆与此经不同者彼据商法但玉石多少与周同故引之也若然公侯同四玉一石而尾瓉异者葢玉色有别也】继子男执皮帛【谓公之孤也见礼次子男贽用束帛而以豹皮表之为饰天子之孤表帛以虎皮】天子圭中必【必读如鹿车縪之縪谓以组约其中央为执之以备失坠正义曰聘礼记五等诸侯及聘使所执圭璋皆有缫借及绚组所以约圭中央恐失坠即此中必之类若然中必尊卑皆有不言诸侯圭举工以明下可知云读如鹿车縪之縪者俗读之也此縪绚组一也】四圭尺有二寸以祀天【郊天所以礼其神也典瑞曰四圭有邸以祀天旅工帝】大圭长三尺杼上终葵首天子服之【谓王所搢大圭也或谓之珽终葵椎也为椎于其杼上明无所屈也杼閷也相玉书曰珽玉六寸明自炤也】土圭尺有五寸以致日以土地【致日度景至不夏日至之景尺有五寸冬日至之景文有三尺土犹度也建邦国以度其地而制其域】祼圭尺有二寸有瓉以祀庙【瓉如槃其柄用圭有流前注正义曰大祀职之王过大山川大祝用事不言中山川小山川者举大者而言或史卜祝为之也】琬圭九寸而缫以象徳【琬犹圜也王使之瑞节也诸侯有徳王命赐之使者执琬圭以致命焉缫借也】琰圭九寸判规以除慝以易行【凡圭琰上寸半琰圭琰半以上又半为瑑饰诸侯有为不义使者征之执以为瑞节也除慝诛恶逆也易行去烦苛】璧羡度尺好三寸以为度【郑司农云羡经也好璧孔也尔雅曰肉倍好谓之璧好倍肉谓之瑗谓羙犹延其袤一尺而广狭焉】圭璧五寸以祀日月星辰【礼其神也圭其邸为璧取杀于上帝】璧琮九寸诸侯以享天子【享献也聘礼享君以璧享夫人以琮】谷圭七寸天子以聘女【纳征加于束帛】大璋中璋九寸边璋七寸射四寸厚寸黄金勺青金外朱中鼻寸衡四寸有缫天子以巡守宗祝以前马【射琰出者也勺郑司农云鼻谓勺龙头鼻也衡谓勺柄龙头也谓鼻勺流也凡流皆为龙口也衡谓勺径也三璋之勺形如圭瓉天子巡守有事山川则用灌焉于大山川则用大璋加文饰也于中山川用中璋杀文饰也于小山川用边璋半文饰也其祈沈以马宗祝亦执勺以先之礼王过大山川则大祝用事马将有事于四海山川则校人饰黄驹正义曰大祝职云过大山川大祝用事不言中山川小山川者举大者而言或使小祝为之也】大璋亦如之诸侯以聘女【亦纳征加于束帛也大璋者以大璋之文饰之也亦如之者如边璋七寸射四寸】瑑圭璋八寸璧琮八寸以頫聘【瑑文饰也頫视也聘问也众来曰頫特来曰聘聘礼曰凡四器者惟其所寳以聘可也】牙璋中璋七寸射二寸厚寸以起军旅以治兵守【二璋皆有驵牙之饰于琰侧先言牙璋有文饰也正义曰军多用牙璋军少用中璋牙璋之饰多故先言之】驵琮七寸鼻寸有半寸天子以为权【以为椎故有鼻】两圭五寸有邸以祀地以旅四望瑑琮八寸诸侯以享夫人案十有二寸枣防十有二列诸侯纯九大夫纯五夫人以劳诸侯璋邸射素功以祀山川以致稍饩【邸射剡而出也致稍饩纳廪食也郑司农云素功无文饰也】曲礼执主器操币圭璧则尚左手行不举足车轮曵踵凡挚天子鬯诸侯圭王制有圭璧金璋不粥于市锦文珠玉成器不粥于市月令春服苍玉【凡所服玉谓冠饰及所佩者之衡璜也】夏服赤玉中央服黄玉秋服白玉冬服玉仲春祀不用牺牲用圭璧更皮币【为季春将选而合腾之也】曽子问曰师行无迁主则何主孔子曰主命问曰何谓也孔子曰天子诸侯将出必以币帛皮圭告于祖祢遂奉以出载于齐车以行毎舍奠焉而后就舍【以脯醢礼神乃敢即安也所告而不以出即埋之】反必告设奠卒敛币玉藏诸两阶之间乃出葢贵命也礼器曰诸侯以圭为瑞家不藏圭言有称也又曰圭璋特琥璜爵此以少为贵也【圭璋特朝聘以为瑞无币帛也琥璜爵者天子酬诸侯诸侯　相酬以此玉将币也】大圭不琢此以素为质也大飨其王事与【谓祫祭先王】束帛加璧尊徳也郊特牲曰大圭不瑑美其质也灌以圭璋用玉气也束帛加璧往徳也玉藻曰执玉袭执玉举前曵踵蹜蹜如也明堂位曰灌用玉瓉大圭荐用玉豆爵用玉琖加以璧散璧角又曰执玉执防不趍杂记舍者执璧上介赗执圭祭统曰君执圭瓉裸尸大宗执璋瓉亚祼【圭瓉璋瓉裸器也以圭璋为柄酌郁鬯曰祼大宗亚裸君夫人有故摄焉】聘义曰致饔饩还圭璋贿赠飨食燕所以明賔客君臣之义也子贡问于孔子曰敢问君子贵玉而贱碈者何也为玉之寡而碈之多与【碈石似玉或作珉也】孔子曰非为碈之多故贱之也玉之寡故贵之也夫昔者君子比徳于玉焉温润而泽仁也缜密以栗知也廉而不刿义也垂之如队礼也叩之其声清越以长其终诎然乐也瑕不揜瑜瑜不揜瑕忠也孚尹旁达信也气如白虹天也精神见于山川地也圭璋特达徳也天下莫不贵者道也聘礼受命于朝贾人西面坐启椟取圭垂缫不起而授宰【贾人在官知物贾者缫所以借圭也其或拜则奠于其上】宰执圭屈缫自公左授使者【屈缫者敛之礼以相变为敬也自公左賛币之义】使者受圭同面垂缫以受命【同面者宰就使者北而并授之既授而君出命矣凡授受者授由其右受由其左也】既述命同面授上介【述命者循君之言重失误】上介受圭屈缫出授贾人众介不从【贾人将行者在门外北面】受享束帛加璧受夫人之聘璋享纁束帛加琮皆如初【享献也既聘又献所以厚防恵也帛今之璧色缯也夫人亦有聘享者以其与已同体为国小君也其聘用璋取其半圭也君享用璧夫人用琮天地配合之象也圭璋特达瑞也璧琮有加往徳也周礼曰瑑圭璋璧琮以頫聘】公侧袭受玉于中堂与东楹之间賔出公侧授宰玉聘于夫人用璋享用琮如初礼君使卿皮弁还玉于馆【还之者徳不可取于人相切厉之义也皮弁者始以此服受之不敢不终也】礼玉束帛乘皮【礼礼聘君也所以报享也亦言玉璧可知也】皆如还玉礼使者归卿进使者使者执圭垂缫北面上介执璋屈缫立于其左【此主于反命上介亦随入并立东上】反命曰以君命聘于某君某君受币于某宫某君再拜以享某君某君再拜【君亦揖使者进之乃进反命也某君某国名也某宫若言桓宫僖宫也某君再拜谓再拜受也必言此者明彼君敬君已不辱命】宰自公左受玉【亦于使者之东同面并受也不右使者由使也】受上介璋致命亦如之执贿币以告曰某君使某子贿授宰礼玉亦如之私币不告【亦略卑也】聘遭丧【主国君薨】不贿不礼玉不赠记所以朝天子圭与缫皆九寸剡上寸半厚半寸博三寸缫三采六等朱白苍【剡上象天圆地方也九寸三公之圭】问诸侯朱绿缫八寸【二采再就降于天子也于天子曰朝于诸侯曰问互相备】皆纁繋长尺绚组【组无事则系玉因以为饰皆用五采组上以下以绛】凡四器者唯其所寳以聘可也【四器圭璋璧琮】上介执圭如重授賔宾执圭入门鞠躬焉如恐失之凡执玉无借者袭【借谓缫也】觐礼至于郊王使人皮弁用璧劳侯氏升受玉使者左还而立侯氏还璧朝以瑞玉有缫侯氏入门右坐奠圭拜坐取圭升王受之玉侯氏降拜升成拜乃出三享皆束帛加璧侯氏升致命王抚玉【王不受玉抚之而已轻财也】方眀者木也设六玉上圭下璧南方璋西方琥北方璜东方圭记奠圭于缫上崧高诗曰锡尔介圭以作尔寳【毛曰寳瑞也笺云圭长尺二寸谓之介圭诸侯之瑞圭自九寸而下】韩奕曰以其介圭入觐于王【郑曰贡国所出之宝】长发曰受小球大球为下国缀旒【笺云汤受小玉谓尺二寸圭也受大玉谓珽也长三尺执圭搢珽以与诸侯会同】云汉曰圭璧既卒宁莫我聴【笺云礼神之圭璧又曰尽矣】泮水曰来献其琛舜典曰辑五瑞班瑞于羣后又曰脩五礼五玉三帛二生一死贽如五器卒乃复禹贡州厥贡瑶琨雍州厥贡球琳琅玕金縢曰武王有疾周公乃为三坛同墠【因大王正季文王请命于天】为坛于南方北面周公立焉植璧秉圭乃告大王王季文王【璧以礼神植置也置于三王之坐周公秉桓圭以为贽】曰尔之许我我其以璧与珪归俟尔命尔不许我我乃屏璧与珪顾命越玉五重陈寳璧琬琰在西序大玉夷玉天球在东序大保承介圭上宗奉同瑁【大圭长尺二寸天子守之故奉以奠康王所位同爵名瑁所以冒诸侯圭所以齐瑞信方四寸邪刻之】王乃受同瑁王三宿三祭三咤【咤奠也】上宗曰飨【祭必受福替王曰飨福酒正义曰上宗以同酌进王】太保受同降盥以异同【正义曰祭祀以变为敬】秉璋以酢【太保以盟手洗异同实酒秉璋以酢祭半圭曰璋臣所奉王已祭太保又祭报祭曰酢】授宗人同拜王答拜太保受同祭哜康王之诰曰賔称奉圭兼币曰一二臣卫敢执壤奠周语襄王使召公过及内史过赐晋恵公命晋侯执玉卑拜不稽首【王信圭侯所执执天子器则上衡】内史过曰执玉卑替其贽也【替废也】拜不稽首诬其上也替贽无镇【镇重也】诬王无民鲁语长勺之役曹刿问所以战于庄公公曰余不爱衣食于民不爱牲玉于神鲁饥文仲以鬯圭与玉磬如齐告籴仲尼曰古者分同姓以珍玉展亲也齐语桓公知诸侯之归己也故使轻其币而重其礼故天下诸侯罢马以为币缕綦以为奉【綦绮文以纯缉綦以为借玉之缫】鹿皮四分【分散也】楚语先王之祀也一纯二精【一纯心纯一而絜也二精玉帛也】玉足以庇廕嘉谷使无水旱之灾则寳之足以宪臧否则寳之珠足以御火灾则寳之金足以御兵乱则寳之晋语公子夷吾居梁二年骊姬使奄楚以环释言【环还也】夷吾以白珩六双纳之公子絷重耳及河子犯授公子戴璧公子曰所不与舅氏同心者有如河水沈璧以质【质信也】左传桓元年郑伯以璧假许田庄十八年虢公晋侯朝王王皆赐玉五防非礼也【双玉为防】二十四年哀姜至公使宗妇觌用币非礼也御孙曰男贽大者玉帛小者禽鸟以章物也僖二年晋以垂棘之璧假道于虞六年许男面缚衔璧见楚子七年申侯有宠于楚文王文王与之璧十一年天王使召武公内史过赐晋侯命受玉惰过归告王曰晋侯其无后乎王赐之命而惰于受瑞先自弃也已其何继之有二十三年曹共公馈重耳盘飡寘璧焉二十八年楚子玉自为琼弁玉缨三十年卫侯纳玉于王与晋侯皆十防文十二年秦伯来聘襄仲辞玉答曰不腆先君之敝器使下臣致诸执事以为瑞节又秦伯以璧祈战于河宣十年凡诸侯之大夫违告于诸侯曰某氏之守臣某失守宗庙敢告所有玉帛之使者则告不然则否十五年伯宗曰瑾瑜匿瑕成二年韩厥奉觞加璧以进齐赂晋以纪甗玉磬十七年声伯梦涉洹或与己琼瑰食之襄十五年宋人得玉献诸子罕十八年晋侯伐齐将济河献子以朱丝系玉二防而祷曰苟捷有功无作神羞十九年公贿荀偃束锦加璧乘马二十六年宋夫人馈左师锦与马先之以玉三十年驷带与子正盟用两珪质于河昭四年赖子衔璧造于中军王受其璧五年楚蒍启疆曰朝聘有珪享覜有璋小有述职大有巡功十六年宣子有环其一在郑商七年燕人归燕姬赂以瑶罋玉椟斚耳不克而还二十有四年王子朝用成周之宝珪于河甲戌津人得诸河上隂不佞以温人南侵拘得玉者取其玉将卖则为石定三年蔡昭侯为两佩一献楚昭王蔡侯归及汉执玉而沈四年子鱼曰武王分鲁以夏后氏之璜五年季平子卒阳虎将以璵璠敛八年阳虎取寳玉大弓十五年邾隠公来朝执玉髙哀七年子服景伯曰禹合诸侯于涂山执五帛者万国十三年子服景伯曰王合诸侯朝觐玉帛不同十四年向魋出于魏地公文氏攻之求夏后氏之璜与之他玉十七年杀吕姜髢取其璧
</div>
    <div class="pagination">
<a href="礼书_page23.html">上一页</a><span>...</span><a href="礼书_page19.html">19</a><a href="礼书_page20.html">20</a><a href="礼书_page21.html">21</a><a href="礼书_page22.html">22</a><a href="礼书_page23.html">23</a><span class="current-page">24</span><a href="礼书_page25.html">25</a><a href="礼书_page26.html">26</a><a href="礼书_page27.html">27</a><a href="礼书_page28.html">28</a><a href="礼书_page29.html">29</a><span>...</span><a href="礼书_page25.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
