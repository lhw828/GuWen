<!DOCTYPE html>
<html>
<head>
    <meta charset="UTF-8">
    <title>仪礼述注 - 第 63 页/共 71 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>仪礼述注 - 第 63 页/共 71 页</h1>
    <div class="content">　　注曰主人更爵自醋男子不承妇人爵也祭统曰夫妇相授受不相袭处酢必易爵明夫妇之别○疏曰案下记设洗篚在洗西实二爵此宾长所献爵尸奠之未举其篚唯有一爵得云易者上主妇亚献洗爵于房中则房中有爵又主妇献祝及佐食讫以爵入于房后主妇致爵于主人还是房内爵后主人致爵于主妇者是下篚之爵主妇饮讫实于房中之篚主人更取房内之爵以酌酢酢讫奠于下篚云主人更爵者谓酌酢爵与房内爵相更
　　三献作止爵
　　注曰宾也谓三献者以事命之作起也旧说云宾入户北面曰皇尸请举爵
　　尸卒爵酢酌献及佐食
　　杨氏曰上文宾三献尸止爵不举故未得献祝与佐食待主人主妇致爵与醋神已均宾乃作止爵尸卒爵酢宾宾遂献祝及佐食事之序也
　　洗爵酌致于主人主妇燔从皆如初更爵酢于主人卒复位
　　注曰洗乃致爵为异事新之燔从皆如初者如亚献及主人主妇致爵也凡献佐食皆无从其荐俎献兄弟以齿设之宾更爵自酢亦不承妇人爵○疏曰案下篇不傧尸洗爵致于主人注云以承佐食贱新之此云为异事新之异事则是承贱承贱后则事异言虽不同理则一也燔从如初则无肝从皆者谓主人主妇嫌献佐食亦然故云凡献佐食皆无从下记云佐食于旅也齿于兄弟故荐俎亦与兄弟同时设之
　　主人降阼阶西面拜宾如初洗
　　注曰拜宾而洗爵为将献之如初如视濯时主人再拜宾答拜三拜众宾众宾答再拜者
　　宾辞洗卒洗揖让升酌西阶上献宾宾北面拜受爵主人在右答拜
　　注曰就宾拜者此礼不主于尊也宾卑则不专阶主人在右统于其位○疏曰所尊者谓尸也又宾是士家有司
　　荐脯醢设折俎
　　注曰凡节解者皆曰折俎不言其体畧云折俎非贵体也上宾骼众宾仪公有司设之○疏曰有司彻注仪者尊体尽仪度余骨可用而用之
　　宾左执爵祭豆奠爵兴取肺坐絶祭哜之兴加于俎坐捝手祭酒卒爵拜主人答拜受爵酌酢奠爵拜宾答拜注曰主人酌自酢者宾不敢敌主人主人达其意
　　主人坐祭卒爵拜宾答拜揖执祭以降西面奠于其位位如初荐俎从设
　　注曰位如初复其位东面少牢馈食礼宰夫执荐以从设于祭东司士执俎以从设于荐东是则皆公有司为之与
　　众宾升拜受爵坐祭立饮荐俎设于其位辩主人备答拜焉降实爵于篚
　　注曰众宾立饮贱不备礼乡饮酒记曰立卒爵者不拜既爵备尽尽人之答拜
　　尊两壶于阼阶东加勺南枋西方亦如之
　　注曰为酧宾及兄弟行神不酌上尊卑异之就其位尊之两壶皆酒优之先尊东方示由近礼运曰澄酒在下
　　主人洗觯酌于西方之尊西阶前北面酬宾宾在左注曰先酌西方者尊宾之义
　　主人奠觯拜宾答拜主人坐祭卒觯拜宾答拜主人洗觯宾辞主人对卒洗酌西面宾北面拜
　　注曰西面者乡宾位立于西阶之前宾所答拜之东北
　　主人奠觯于荐北
　　注曰奠觯于荐左非为其不举行神不可同于饮酒○疏曰以其神右不举生人饮酒左不举今行神不可同于饮酒故奠于左与生人相变下文奠觯于荐南明将举以初在北饮酒将举奠于荐南便其复举
　　宾坐取觯还东面拜主人答拜宾奠觯于荐南揖复位注曰还东面就其位荐西奠觯荐南明将举
　　主人洗爵献长兄弟于阼阶上如宾仪
　　注曰酬宾乃献长兄弟者献之礼成子酬先成宾礼此主人之义亦有荐脀设于位私人为之欤○疏曰如宾仪则长兄弟初受献于阼阶上时亦荐脯醢设折俎于阼上祭讫乃执以降设于下位皆当如宾仪
　　洗献众兄弟如众宾仪
　　注曰献卑而必为之洗者显神此言如众宾仪则知献众宾洗明矣○杨氏曰如西阶献众宾仪坐祭立饮荐俎设于其位辩
　　洗献内兄弟于房中如献众兄弟之仪
　　注曰内兄弟内宾宗妇也如众兄弟如其拜受坐祭立饮设荐俎于其位而立内宾其位在房中之尊北不殊其长畧妇人也有司彻曰主人洗献内宾于房中南面拜受爵
　　主人西面答拜更爵酢卒爵降实爵于篚入复位注曰爵便乃自酢以初不殊其长也内宾之长亦南面答拜○疏曰对上宾与长兄弟不待献众宾众兄弟徧主人先自酢也
　　长兄弟洗觚为加爵如初仪不及佐食洗致如初无从注曰大夫士三献而礼成多之为加也不及佐食无从杀也致致于主人主妇○疏曰如初仪如三献之仪但三献十一爵此唯有六爵洗觚献尸一也尸酢二也献祝三也致爵于主人四也于主妇五也受主人酢六也
　　众宾长为加爵如初爵止
　　注曰尸爵止者欲神之均于在庭○疏曰已得三献又别受加爵故停之使庭行旅酬
　　嗣举奠盥入北面再拜稽首
　　注曰嗣主人将为后者举犹饮也使嗣子饮奠者将传重累之者大夫之嗣子不举奠辟诸侯○疏曰不言适而言将为后者欲见无适长立庶子及同宗为后皆是奠者即上文祝酌奠奠于铏南是也
　　尸执奠进受复位祭酒啐酒尸举肝举奠左执觯再拜稽首进受肝复位坐食肝卒觯拜尸备答拜焉
　　注曰食肝受尊者赐不敢余也备犹尽也毎拜答之以尊者与卑者为礼畧其文耳○疏曰食若不尽直云哜之而已此云食肝明不敢余也
　　举奠洗酌入尸拜受举奠答拜尸祭酒啐酒奠之举奠出复位
　　注曰啐之者答其欲酢已也奠之者复神之奠觯嗣齿于子姓凡非主人升降自西阶
　　兄弟弟子洗酌于东方之尊阼阶前北面举觯于长兄弟如主人酬宾仪
　　注曰弟子后生也
　　宗人告祭脀
　　注曰脀俎也所告者众宾众兄弟内宾也献时设荐俎于其位至此礼又杀告之祭使成礼也其祭皆离肺不言祭豆可知
　　乃羞
　　注曰羞庶羞也下尸胾醢豆而已此所羞者自祝主人至于内宾无内羞○疏曰尸四豆膮炙胾醢此祝以下降于尸故云胾醢豆而已又下记云公有司献次众宾私臣献次兄弟则内宾亦及之是以少牢下篇云荐羞庶羞于宾兄弟内宾及私人不宾尸亦云乃羞于宾兄弟内宾及私人辩是也若然少牢与有司彻傧尸与不傧尸庶羞与房中羞皆与尸佐食及祝主人主妇皆同时羞之者彼上下大夫礼尊故得与尸同时羞此士礼卑故不得与尸同也尸尊尚无内羞祝卑故无内羞
　　宾坐取觯
　　注曰荐南奠觯○杨氏曰此即主人酬宾之觯
　　阼阶前北面酬长兄弟长兄弟在右
　　注曰特牲之礼堂下行旅酬无算爵并在室中者不与旅酬之事上大夫傧尸与旅酬不与无算爵之事故别使二人举觯于尸侑尸侑得举为旅酬徧及堂下尸与旅酬者以其傧尸在堂礼杀故也若下大夫不傧尸者堂下无旅酬直行无算爵于堂下而已尸则不与之所以下大夫无旅酬直有无算爵者以其礼尸于室中辟国君堂下不设尊故无旅酬直行无算爵而已
　　宾奠觯拜长兄弟答拜宾立卒觯酌于其尊东面立长兄弟拜受觯宾北面答拜揖复位
　　注曰其尊长兄弟尊也此受酬者拜亦北面○疏曰以其旅酬无算爵以饮者酌已尊酬人之时酌彼尊是各自其酒
　　长兄弟西阶前北面众宾长自左受旅如初
　　注曰旅行也受行酬也初宾酬长兄弟
　　长兄弟卒觯酌于其尊西面立受旅者拜受长兄弟北面答拜揖复位众宾及众兄弟交错以辩皆如初仪注曰交错犹言东西
　　为加爵者作止爵如长兄弟之仪
　　注曰于旅酬之间言作止爵明礼杀并作○疏曰此决上文三献爵止待室中致爵讫乃作止爵此旅酬未讫作止爵故云并作
　　长兄弟酬宾如宾酬兄弟之仪以辩卒受者实觯于篚注曰长兄弟酬宾亦坐取其奠觯此不言交错以辩宾之酬不言卒受者实觯于篚明其相报礼终于此其文省○疏曰奠觯即上弟子举觯于其长是也宾举奠觯于长兄弟行旅酬尽皆徧长兄弟举觯于宾行旅酬亦皆徧交错省文
　　宾弟子及兄弟弟子洗
　　注曰自此论二觯并行无算爵之事
　　各酌于其尊中庭北面西上举觯于其长奠觯拜长皆答拜举觯者祭卒觯拜长皆答拜举觯者洗各酌于其尊复初位长皆拜举觯者皆奠觯于荐右
　　注曰奠觯进奠之于荐右非神也○疏曰同于生人饮酒举者奠于荐右也中庸旅酬下为上所以逮贱
　　长皆执以兴举觯者皆复位答拜长皆奠觯于其所皆揖其弟子弟子皆复其位
　　注曰复其位者东西面位弟子举觯于其长所以序长幼教孝弟也凢堂下拜亦皆北面○疏曰上既言皆复位答拜此复重云复位则上文其位复在庭初举北面位此重言复位者当复东西面位可知云凢者宾以下至于私人拜受送皆北面故云凡也
　　爵皆无算
　　注曰算数也宾取觯酬兄弟之党长兄弟取觯酬宾之党唯已所欲亦交错以辩无次第之数因今接防使之交恩定好优劝之
　　利洗散献于尸酢及祝如初仪降实散于篚
　　注曰利佐食也言利以今进酒也更言献者以利侍尸礼将终宜一进酒嫌于加酒亦当三也不致爵礼又杀也○疏曰上文设俎啓防尔敦之时以黍稷为食故名佐食今进以酒酒所以供养故名利利即养也
　　主人出立于户外西面
　　注曰事尸礼毕
　　祝东面告利成
　　注曰利犹养也供养之礼成不言礼毕于尸间之嫌
　　尸谡祝前主人降
　　注曰谡起也前犹导也少牢馈食礼曰祝入尸谡主人降立于阼阶东西面祝先尸从遂出于庙门前尸之仪士虞礼备矣
　　祝反及主人入复位命佐食彻尸俎俎出于庙门注曰俎所以载肵俎少牢礼曰有司受归之
　　彻庶羞设于西序下
　　注曰为将馂去之庶羞主为尸非神馔也尚书传曰宗室有事族人皆侍终日大宗已侍于宾奠然后燕私燕私者何也已而与族人饮也此彻庶羞置西序下者为将以燕饮与然则自尸祝至于兄弟之庶羞宗子以与族人燕饮于堂内宾宗妇之庶羞主妇以燕饮于房○疏曰楚茨钟鼓送尸下云备言燕私郑注祭祀毕归宾客之俎同姓则留与之燕所以尊宾客亲骨肉也
　　筵对席佐食分簋铏
　　注曰为将馂分之也分簋者分敦黍于防为有对也敦有虞氏之器也周制士用之变敦言簋容同姓之士得从周制耳祭统曰馂者祭之末也不可不知也是故古之人有言曰善终者如始馂其是已是故古之君子曰尸亦馂鬼神之余也恵术也可以观政矣
　　宗人遣举奠及长兄弟盥立于西阶下东面北上祝命尝食者举奠许诺升入东面长兄弟对之皆坐佐食授举各一肤
　　注曰命告也士使嗣子及兄弟其不过族亲也古文皆作馂○疏曰此决少牢馂及异姓
　　主人西面再拜祝曰有以也两奠举于俎许诺皆答拜
　　注曰以读如何其久也必有以也之以祝告释辞以戒之言女于此当有所以也以先祖有徳而享于此祭其坐其余亦当以之也少牢馈食不拜者非亲昵也旧说曰主人拜下席南○疏曰少牢有二宾长是非亲昵
　　若是者三
　　注曰丁宁戒之
　　皆取举祭食祭举乃食祭铏食举
　　注曰食乃祭铏礼杀○疏曰正祭时尸祭铏乃尔黍
　　卒食主人降洗爵宰賛一爵主人升酌酳上上拜受爵主人答拜酳下亦如之
　　注曰少牢馈食礼曰賛者洗三爵酌主人受于户内以授次旧说云主人北面授下爵
　　主人拜祝曰酳有与也如初仪
　　注曰主人复拜为戒也与读如诸侯以礼相与之与言女酳此当有所与也与者与兄弟也既知似先祖之徳亦当与女兄弟谓教化之
　　两执爵拜
　　注曰答主人也
　　祭酒卒爵拜主人答拜两皆降实爵于篚上洗爵升酌酢主人主人拜受爵
　　注曰下复兄弟位不复升也
　　上即位坐答拜
　　注曰既授爵户内乃就坐
　　主人坐祭卒爵拜上答拜受爵降实于篚主人出立于户外西面
</div>
    <div class="pagination">
<a href="仪礼述注_page62.html">上一页</a><span>...</span><a href="仪礼述注_page58.html">58</a><a href="仪礼述注_page59.html">59</a><a href="仪礼述注_page60.html">60</a><a href="仪礼述注_page61.html">61</a><a href="仪礼述注_page62.html">62</a><span class="current-page">63</span><a href="仪礼述注_page64.html">64</a><a href="仪礼述注_page65.html">65</a><a href="仪礼述注_page66.html">66</a><a href="仪礼述注_page67.html">67</a><a href="仪礼述注_page68.html">68</a><span>...</span><a href="仪礼述注_page64.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
