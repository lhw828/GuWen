<!DOCTYPE html>
<html>
<head>
    <meta charset="UTF-8">
    <title>钦定礼记义疏 - 第 48 页/共 122 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定礼记义疏 - 第 48 页/共 122 页</h1>
    <div class="content">　　存疑郑氏康成曰节犹验也【孔疏外欲观察万物必先内有识验之明心内无明则外不能分辨而心不由礼则察物不能得也】
　　案天地惟有精防之徳故能发以诩万物外心由内心出也礼也者圣人以大中至正之心体天地盈虚消息之理而有以曲成万物者也故察物必以礼察之乃能得不然不能察物则作事不合物理之宜而人不敬出言不合物理之宜而人不信故曰礼者物理之极致君子先慎其独心乃有节于内而观物察郑贾以验训节未确
　　是故昔先王之制礼也因其财物而致其义焉尔故作大事必顺天时为朝夕必放于日月为髙必因丘陵为下必因川泽是故天时雨泽君子达亹亹焉【朝音潮放上声亹亹亡非反徐音尾勉勉貌】
　　正义郑氏康成曰大事祭祀也【孔疏左国之大事在祀与戎】春秋曰启蛰而郊【孔疏建寅之月蛰虫启户郊祭天也】龙见而雩【孔疏建己之月龙星昏见雩祭天求雨也】始杀而尝【孔疏建酉之月隂气始杀尝祭宗庙】闭蛰而烝【孔疏建亥之月烝祭宗庙】日出东方【孔疏为朝谓天子春分之日朝日于东门之外】月生西方【孔疏为夕谓秋分之夕夕月于西门之外】冬至祭天于圜丘夏至祭地于方泽君子爱物见天雨泽皆勉勉劝乐【孔疏天地感祭而降雨泽天子乐之所以与天地合徳】亹亹勉勉也　应氏镛曰大事不止于祀若动大众兴大役必顺寒暑之时而为之节为朝夕若日出而作日夕而息必因其有昼夜之经而为之限为髙若筑台观为下若蓄陂池必因其有高下之势而始用其力天时雨泽葢阳和融液仁徳流行出于天运之自然而不容止也君子感之仁孝爱敬之心发于中而达于外者亦勉勉而不容己焉感之而敬天则雷出地奋必达其殷荐之诚感之而思亲则雨露既濡必达其怵惕之心以至经纶于云雷之屯宴乐于云天之需财成辅相于天地交泰之时赦过宥罪于雷雨作觧之日皆所以达其亹亹也
　　存疑郑氏康成曰达犹皆也　孔氏颖达曰为髙冬至祭皇天大帝于圜丘之上为下夏至祭昆仑之神于方泽之中
　　案物各适用之谓材孟子有达财者财与材同礼为物之致故先王制礼必因所用之物而推极其义得物理之宜而后行之故凡作大事必顺天道之本然与时宜之适然如为朝夕必因日月出没之时为高下必因山泽崇卑之势二句举以例其余凡府事之脩和皆在其内郑専以祭祀言应氏又推而广之二者必相兼乃备也又注疏天降雨泽説是矣或云君子由礼故其事之所达如时雨之化物之生长亹亹不已焉其説亦得备一义附存之至皇天大帝及昆仑之神本纬书之言诸儒咸非之前卷已详　又案此一节即天时有生地理有宜之意惟察物乃能用物也
　　是故昔先王尚有徳尊有道任有能举贤而置之聚众而誓之
　　正义郑氏康成曰古者将有大事必选贤誓众重事也　孔氏颖达曰先王贵尚有徳之人尊崇有道之士任使有能之众至将祭之时选举贤能置之祭位则射以择士是也又聚集其众而誓戒之其有不恭则服大刑是也　朱氏申曰贤谓有徳有道者置用也众谓有能者誓戒也
　　案上节以作事明因物之道此又以用人明因物之道徳如知仁圣义中和道如孝友睦婣任恤能如礼乐射御书数平时既尊礼而信任及将祭又举此贤者而置之助祭之列又聚众执事而誓之人官有能此亦其一耳
　　是故因天事天因地事地因名山升中于天因吉土以飨帝于郊升中于天而鳯凰降龟龙假飨帝于郊而风雨节寒暑时是故圣人南面而立而天下大治【假音格至也治直吏反】
　　正义郑氏康成曰天髙因髙者以事地下因下者以事也名犹大也升上也中犹成也谓廵狩至于方岳燔柴祭天告以诸侯之成功也【马氏睎孟曰升中心之诚于天　案王者以安天下为心诸侯之功即王者安民之心也】吉土王者所卜而居之土也飨帝于郊以四时所兆祭于四郊者也鳯凰降龟龙假者功成而太平隂阳和而致象物风雨节寒暑时者五帝主五行五行之气和而庶徴得其序也【孔疏尚书八曰庶征庶众也徴騐也五行之气各有所主得失皆有其验】南面立者视朝　熊氏安生曰自其自然而言谓之天自其主宰而言谓之帝唯圣人为能祀天享帝所谓先天而天弗违后天而奉天时于此概见　彭氏丝曰鳯凰飞故言降龟龙潜故言假风雨不可过故言节寒暑不可忒故言时
　　存异郑氏康成曰升中孝经説曰封乎泰山考绩燔燎禅乎梁甫刻石纪号　孔氏颖达曰因天事天因地事地是圜丘方泽前不言感应者以未太平之时未能感应此太平之后致祥瑞可知名山谓封禅也太平乃封禅未太平时巡守而已　又曰升中唯泰山为之余岳则否五行木为雨金为旸火为燠水为寒土为风
　　辨正陈氏澔曰舜典柴岱宗即其礼后世封禅之説皆郑氏祖纬书悮之
　　案孔氏第见言封禅者动以泰山梁甫为説故谓唯泰山为之不知虞书巡守之礼自柴望而下东西南朔皆同也又洪范以水火木金土为序而配以雨燠寒风此乃以木金火水土配五庶徴葢五行家悖经之説不足训也
　　天道至教圣人至徳庙堂之上罍尊在阼牺尊在西庙堂之下县鼓在西应鼓在东君在阼夫人在房大明生于东月生于西此隂阳之分夫妇之位也君西酌牺象夫人东酌罍尊礼交动乎上乐交应乎下和之至也【罍音雷牺旧素何反今如字下同县音元应应对之应分抉问反】
　　正义郑氏康成曰首二句目下事也牺尊县鼓俱在西礼乐之器尊西也【孔疏牺尊贵于罍尊县鼓大于应鼓而皆在西是尊西也】小鼓谓之应牺周礼作献君在阼人君尊东也天子诸侯有左右房【孔疏知天子诸侯有左右房者以士丧礼主妇髽于室在主人西防大记君之丧妇人髽带麻于房中亦当在男子之西故彼注亦云则西房也又顾命云天子有左右房此云夫人在房又云夫人东酌罍尊是西房也故云有左右房】大明日也西酌牺象象日出东方而西行也东酌罍尊象月出西方而东行【案月出当作月生比字误也】周礼曰春祠夏禴祼用鸡彞鸟彞皆有舟其朝践用两献尊其再献用两象尊皆有罍诸臣之所酢【孔防引此见王礼与此夫人东酌罍尊不同】和之至言礼乐交乃和也　孔氏颖达曰此明天道用教以示人圣人则放之以为徳故君立于阼以象日夫人在西房以象月天垂日月示人以至极而为之教圣人法天之至极而为徳大射称建鼓【案建者以木贯鼓而树之跗】此云县鼓【案县者悬于虡业】大射应鼓在大鼓之旁【案在旁以击之便】此与大鼓别县谓祭与射别也罍尊夫人所酌此谓诸侯时祭所用之礼若天子之祭则罍尊在堂下故礼运云澄酒在下司尊彞云皆有罍诸臣之所酢则君不酌罍也礼交动乎上者谓君与夫人酌献之礼交相动于堂上也乐交应乎下者谓县鼓应鼓相应在于堂下堂之上下礼乐交相应会和谐之至极也　方氏慤曰日月皆有明日本明月受日而明本明则大也月生于西扬雄所谓载魄于西是也牺象谓牺尊象尊也前言尊而不言象后言象而不言尊互相备也案月生于西谓三日哉生明月正在西嗣后每日昏见渐转而东至望乃正东也
　　存疑孔氏颖达曰卿大夫以下唯有东房故乡饮酒乡射尊于房戸间賔主夹之无西房也
　　辨正朱子曰案聘礼賔馆于大夫士君使卿还玉于馆也賔退负右房则大夫士亦有右房右房西房也
　　礼也者反其所自生乐也者乐其所自成是故先王之制礼也以节事脩乐以道志故观其礼乐而治乱可知也蘧伯玉曰君子之人达故观其器而知其工之巧观其发而知其人之知故曰君子慎其所以与人者【道音导蘧其居反知音智】
　　正义郑氏康成曰自由也制礼者本已所由得民心也【孔疏若舜元由绍尧之功得民心制礼之时还本得民心之事而制礼也】作乐者縁民所乐于己之功也舜之民乐其绍尧而作大韶汤武之民乐其濩伐而作濩武制礼以节事动反本也【孔疏动皆反本脩古而以礼接之】脩乐以道志劝之善也观其礼乐则知治乱乱者必礼慢而乐淫也蘧伯玉卫大夫名瑗观器而巧可知观发而人可知礼乐亦犹是也慎所以与人将以是观治乱也　孔氏颖达曰前经明礼乐相交此经更论先王制礼乐以节事道志化民治下也礼据王业之初故云所自生乐据王业之末故云所自成初用此礼以得民心故用民心之义以节事宜用此乐以成王业故脩正其乐以劝道已志使行之不倦若能以礼节事以乐道志则国治不尔则国乱故治乱可知也下又譬喻之观器善则知工巧器恶则知工拙观人发而皆中则知有知发而不中则知无知礼乐犹是也礼正而乐和则知其国治礼慢而乐淫则知其国乱也礼乐者与人相接之具君子治国谨慎其所以与人相接者将以是观也　马氏睎孟曰礼所以约人之外故以节事乐所以和人之内故以道志然礼未尝不在内记曰礼节民心乐未尝不在外记曰乐和民声合而言之则礼乐之情同也　陈氏澔曰万物本乎天人本乎祖礼主于报本反始不忘其所由生也王者功成治定然后作乐以文徳定天下者乐文徳之成以武功定天下者乐武功之成节事为人事之仪则也道志宣其湮郁也君子致慎以其所关者大也故曰葢古有是言而记者称之耳　方氏慤曰治乱生于志而发于事礼者事之所寓乐者志之所寓故观其礼乐而治乱可知君子之人达言达于道也以道观物故知其工之巧以道观人故知其人之知
　　通论张子曰礼别异不防本而后能推本为之节文乐统同乐吾分而已
　　案一代之礼乐各有所自生各有所自成其始也皆人心之自然与补救之当然然其后又不能无则乱生君子慎之酌其中以补偏救使有治无乱而已郑孔于其字説甚分明
　　大庙之内敬矣君亲牵牲大夫赞币而从君亲制祭夫人荐盎君亲割牲夫人荐酒卿大夫从君命妇从夫人洞洞乎其敬也属属乎其忠也勿勿乎其欲其飨之也纳牲诏于庭血毛诏于室羮定诏于堂三诏皆不同位葢道求而未之得也设祭于堂为祊乎外故曰于彼乎于此乎【大音泰从去声盎乌浪反洞音恸属音竹祊百彭反】
　　正义郑氏康成曰纳牲于庭时也当用币告神而杀牲故君牵牲大夫以币从也亲制祭谓朝事进血膋时【孔疏郊特牲取膟膋燔燎升首报阳也又祭义取膟膋之后又爓祭祭腥则膟膋所用在腥爓之前故知血膋是朝事时也】所制者制肝以祭于室及主【孔疏郊特牲云诏祝于室是也】亲割谓进牲孰体时勿勿犹勉勉也肉谓之羮【孔疏尔雅释器文】道犹言也设祭之馔于堂人君礼焉【孔疏特牲少牢皆设在奥此言在堂故知人君礼也】为祊乎外明日之绎祭也谓之祊者于庙门之旁因名焉【孔疏释宫文庙门谓之祊】其祭之礼既设祭于室而事尸于堂孝子求神非一处也周礼曰夏后氏世室门堂三之二室三之一【孔疏引周礼证庙门之旁有室有堂】诗颂丝衣曰自堂徂基【孔疏引诗证绎祭在堂事尸也】于彼于此不知神之所在也　孔氏颖达曰此一节论侯伯子男祭宗庙之事祼鬯既讫君出庙迎牲牵牲而纳于庭大夫则赞佐执币而从也杀牲既毕进血腥之时君断制牲肝祭神于室夫人荐盎齐以献之卿大夫从君谓制祭割牲之时命妇从夫人谓荐盎酒时洞洞质慤貌属属専一貌中心勉勉乎欲望神之歆飨也诏告也牲入在庭以币告神于庭杀牲取血及毛入以告神于室羮肉湇也定孰肉也谓羮肉既孰将迎尸主入室乃先以俎盛之告神于堂是荐敦未食之前也三诏不同位者葢求而未得故于三处告之也设祭谓荐腥爓之时设此所荐于堂绎祭在庙门外之西于彼乎于此乎古语有此记者引以结之方氏慤曰朝事以神事之故制祭以腥而荐以齐馈食以人事之故割牲以孰而荐以酒然君以盎齐馈食而夫人用之于朝践君以酒献尸而夫人用之于馈食者礼杀于君故也牲自外至故诏于庭血毛告幽全故诏于室室比庭为幽也羮定则事以人道神明之堂比室为明也未之得特疑其如此而已设祭于堂言正祭时为祊乎外言索祭时谓之祊者祝祭求神以此为所在之方故也　马氏睎孟曰祭必夫妇亲之所以备外内之官也官备则具备是故牵牲至荐酒皆夫妇身亲涖之
　　存疑孔氏颖达曰侯伯子男朝践君不献故夫人荐盎亲割牲谓荐孰时君亦不献故夫人荐酒
　　案孔氏因记言夫人不言君故以君不献言之据祭统尸饮五疏谓侯伯七献朝践馈食各一献食毕酳尸三献合二灌而七子男五献惟二灌及酳尸三献此记两言夫人适合侯伯一献之数故疏为此説此无论一献之説于经无据即使礼应一献亦止当君献而夫人不献岂有君不献而夫人独献之理况记特大概言之又何所据而断为侯伯且据彼疏子男并无朝践馈食之献乌得合侯伯子男为説耶存异周氏谞曰先王制礼莫详于别嫌祭祀賔客之事而君与夫人共行事于羣执事之中可乎周官之法后不与事则宗伯摄行此篇所谓君在阼夫人在房君制祭夫人荐盎之类岂非摄行者乎
　　案事神备外内之官则君与夫人致祭礼也周初去古风俗人心尚淳故祭不嫌然王后有三夫人世妇以下以备内官夫人亦有世妇以下以备内官非卿大夫为后夫人执事也至后世而诸侯相飨废夫人之礼矣然庙祭未尝废夫人之礼也周官所云摄后夫人有故耳
　　一献质三献文五献察七献神
　　正义方氏慤曰传曰名位不同礼亦异数礼有隆杀故数有多寡此献所以有一三五七之异也四望山川地道故言察先公人道故言神恶其防故也存疑郑氏康成曰一献祭羣小祀也三献祭社稷五祀也五献祭四望山川也七献祭先公也　孔氏颖达曰羣小祀最卑其礼质略社稷五祀稍尊比羣小祀礼仪为文饰四望山川其神既尊神灵明察先公之庙礼又转尊神灵尊重也案周礼司服职冕一章祭羣小祀希冕三章祭社稷五祀毳冕五章祀四望山川鷩冕七章享先公故郑知献数亦然也　陈氏祥道曰社稷之所主止于利人故服粉米以称之辨正陈氏祥道曰周礼大祀次祀小祀见于肆师大祭中祭小祭见于酒正大宗伯所辨天地五帝先王之类大祀也社稷五祀五岳之类中祀也四方百物之类小祀也大祀献多小祀献寡则社稷所献宜加于山川也先王祭服各有象数则希冕三章以祭社稷者非卑之于山川以献数不繋于服章也賔客之礼士一献卿大夫三献子男五献侯伯七献上公九献而王飨诸侯自子男五献以至诸侯长十有再献皆服鷩冕七章而巳孰谓献数必系于服章哉郑氏以三献为祭社稷五祀五献为祭四望山川误矣一献孰则于人情为近故曰质三献爓知于人情渐远故曰文三献爓则五献其血乎礼所谓血祭社稷是也
　　案此节总以起下大飨其所谓献数亦泛举之耳郑必求其神以实之凿矣中庸言上祀先公以天子之礼无缘于先公止七献也五岳视三公安知非九献四渎视诸侯安知非七献而必曰四望山川五献与献数之不系于章服陈氏之辨晰焉而社稷五祀之为五献于礼虽无明文以大宗伯地示之祭考之则社稷五祀与五岳同为血祭其不止于三献可知辨正巳见前一献孰节　又案司服职衮冕九章鷩冕七章毳冕五章以飨先王先公及四望山川差次而下皆自文而渐趋于质也社稷为土谷之神则弥近质矣故祭社稷以希冕三章陈氏谓其所主止于利人故服粉米以称之殊未确
　　大飨其王事与三牲鱼腊四海九州之美味也笾豆之荐四时之和气也内金示和也束帛加璧尊徳也龟为前列先知也金次之见情也丹漆丝纩竹箭与众共财也其余无常货各以其国之所有则致逺物也其出也肆夏而送之葢重礼也【事与之与音余腊音昔内音纳见贤遍反纩音旷绵也肆注作陔古来反今如字】
　　正义郑氏康成曰三牲鱼腊笾豆之荐此诸侯所献内金内之庭实先设之金从革性和荆扬二州贡金三品【孔疏金三品禹贡文】束帛加璧贡享所执致命者君子于玉比徳焉【孔疏郑知行享之时所执觐礼文也】龟知事情者陈于庭在前荆州纳锡大龟又荆州贡金金炤物故云见情金有两义先入后设【孔疏内金示和是先入陈在龟后是后设故郑云两义也】丹漆丝纩竹箭万民皆有此物荆州贡丹兖州贡漆丝豫州贡纩州贡篠簜【孔疏荆州四句皆禹贡文】其余谓九州之外夷服镇服蕃服之国周礼九州之外谓蕃国世一见各以其所贵宝为贽其出也谓诸侯之賔礼毕而出作乐以节之肆夏当为陔夏【孔疏大司乐之文大飨诸侯则诸侯出入奏肆夏此经是助祭之后无算爵礼毕客醉而出宜奏陔夏故燕礼大射賔出奏陔夏明不失礼也】　孔氏颖达曰此明天子大飨诸侯各贡其方物奉助祭之礼诸侯虽有袷祭不可致九州之物唯王者乃然故云其王事与　周氏谞曰备四海九州之美味者示其得四海九州之懽心也荐四时之和气者示其能赞于天地也　方氏慤曰司服以九章之衮冕享先王则大飨为九献矣三牲牛羊豕也鱼腊薧鱼也三牲鱼腊天产也天产所以作隂徳故曰美味葢味为隂也笾豆之荐地产也地产所以作阳徳故曰和气葢气为阳也　陈氏祥道曰帛隂物也君子所以示财璧阳物也君子所以比徳定天下之吉凶成天下之亹亹莫大乎蓍龟此龟为前列其先知者也柔而能顺温而能和者金也此金次之所以见情也存疑郑氏康成曰大飨谓盛其馔与贡祫祭先王也【孔疏以有三牲鱼腊则非祭天以内金和庭实又非飨賔享賔时无此庭实故也知非朝而贡者以朝而贡物不名大飨孝经云四海之内各以其职来祭故知是祫也　案説见前大飨腥下】
　　案此所重在合万国之欢故惟举賔出言也
　　祀帝于郊敬之至也宗庙之祭仁之至也丧礼忠之至也备服器仁之至也賔客之用币义之至也故君子欲观仁义之道礼其本也
　　正义郑氏康成曰祀帝于郊就而祭之不敢致也仁恩也父子主恩也丧礼谓泣踊袒袭备服器谓小敛大敛之衣服之明器欲观仁义之道礼其本者言礼有节于内可以观也　孔氏颖达曰此总明祭祀丧賔客之等天尊弥逺祭之宜极尽于敬宗庙主亲祭之必极尽于仁爱君子欲观其人行仁义之道必须用礼为其本若行合于礼则有仁义也不言忠敬者举仁义则忠敬可知也　方氏慤曰君子无所不用其敬然祭莫重于天故为敬之至无所不用其仁然孝莫大于寜神故为仁之至　马氏睎孟曰丧主乎哀先王为之礼而尽心于死者三日而敛凡附于身者必诚必信三月而凡附于棺者必诚必信故曰忠之至也賔客之交必以币表记所谓无辞不相接无礼不相见皆礼之所宜故为义之至礼生于仁义而曰欲观仁义之道礼其本者宗庙之祭礼也仁在其中賔客之用币亦礼也义在其中　陈氏澔曰祭天之礼简素至敬无文所以为敬之至仁之实事亲是也事亡如事存所以为仁之至朝聘燕享币有常用故币帛篚筐将其厚意义之至也
　　存异郑氏康成曰用币谓来赙赗　彭氏丝曰备服与器凡祭皆然不独丧礼
　　案首二句言祭礼次二句言丧礼末句言賔礼彭氏丝以备服器总承郊庙丧则郊用陶匏器有不备不如郑注指丧为当而郑以用币亦粘丧礼则又不如马氏陈氏泛以賔礼言为允也此章广言用物之宜以尽义理礼之文之説而末一节则欲人由礼之文以深探其本也
　　君子曰甘受和白受采忠信之人可以学礼苟无忠信之人则礼不虚道是以得其人之为贵也【和户卧反】
　　正义郑氏康成曰道犹由也从也　孔氏颖达曰前言观仁义之道礼为其本此明学礼之人须有忠信甘为众味之本不偏主一味故得受五味之和白是五色之本不偏主一色故得受五色之采举此二物喻忠信之人可以学礼也葢质素为本不有杂行故可以学礼其人即忠信之人也　陈氏澔曰人无忠信则每事虚伪礼不可以虚伪行
　　案前既广言义理礼之文此一章复归本忠信见必本立而文乃行也
　　孔子曰诵诗三百不足以一献一献之礼不足以大飨大飨之礼不足以大旅大旅具矣不足以飨帝毋轻议礼
　　正义郑氏康成曰诵诗三百喻习多言而不学礼也大旅祭五帝飨帝祭天毋轻议礼谓若诵诗者不可以强言礼　孔氏颖达曰一献祭羣小祀不学礼则不能行大旅是总祭五帝天人道隔其礼转难大旅又不如郊为祭天之备典瑞云四圭有邸祀天旅上帝是祀天重于旅帝　徐氏师曾曰周礼国有大故则旅上帝及四望是旅以祈取众之义不若南郊飨帝之専也
　　存疑孔氏頴达曰大飨谓祫祭宗庙其礼又繁案一献质三献文至大飨王事极文之至然足以大飨不足以大旅至大旅具文质之中然犹不足以飨帝而飨帝则又用质也文为贵乎质为贵乎议礼者可轻乎引此以深明义理礼之文忠信礼之本缺一不可而自防而钜必尽义理之文反本归源尤重忠信之本也或谓郑注乐记一献士饮酒礼孔引大行人谓献数依命数天子诸侯之士同一献又昏义舅姑飨妇以一献之礼又左传郑伯享赵孟赵孟欲一献则一献不専羣小祀仲尼燕居曰大飨有四其下所陈两君相见礼则大飨不専祫祭先王书曰荆岐既旅蔡蒙旅平九山刊旅论语季氏旅于泰山皆祭山川则旅非祭五帝以相难然本篇前有一献质至大飨其王事之文此下与飨帝相接则此献飨断以祭祀言不当以賔礼汨而乱之也又书论语言旅不言大此亦分大飨与飨帝为二则又安得以旅混大旅以大飨混飨帝乎
　　子路为季氏宰季氏祭逮闇而祭日不足继之以烛虽有强力之容肃敬之心皆倦怠矣有司跛倚以临祭其为不敬大矣他日祭子路与室事交乎戸堂事交乎阶质明而始行事晏朝而退孔子闻之曰谁谓由也而不知礼乎【跛彼义反与音预朝音潮】
　　正义郑氏康成曰宰治邑吏也【案此当是家臣之长】季氏祭谓旧时也倦怠以其久也偏任为跛依物为倚室事祭时堂事傧尸　孔氏颖达曰前经既明礼之为重故记者引子路能行礼之事逮及也室事谓正祭之时事尸在室外人将馔至户内人于户受馔设于尸前相交承接在于户也堂事正祭后傧尸之时事尸于堂堂下之人送馔至阶堂上之人于阶受取是交乎阶也质正也晏晚也正明始行事朝正向晚礼毕而退言敬而能速也许其知礼者礼从宜宁略而敬不可烦而怠也　陈氏澔曰闇昧爽以前也　方氏慤曰子路虽不必合于先王之文然知礼之意且能救时之孔子所以善之
　　存异方氏慤曰室事若毛血诏于室之类堂事若羮定诏于堂之类执事者内外异位乃以内而交乎外上下异等乃以上而交乎下则尤易为力矣宜乎质明而行晏朝而退也【案大夫正祭惟事尸于室至傧尸乃于堂故凡礼所云坐尸于堂设祭于堂羮定诏于堂皆人君正祭礼而方氏乃援以释此堂事交乎阶混甚宋元诸儒説礼多类此故存其説而辨之】
　　案子路忠信人也故以此结之通篇以大备盛徳起以子路知礼终见所贵乎礼者以义理礼之文足以释去囘邪而増益其忠信之美质耳非以繁文丧其忠信之质更以僭滥入于回邪也用意深逺
　　钦定礼记义疏卷三十五
<经部,礼类,礼记之属,钦定礼记义疏>
　　钦定四库全书
　　钦定礼记义疏卷三十六
　　郊特牲第十一之一
　　正义孔氏颖达曰按郑目録云名曰郊特牲者以其记郊天用骍犊之义此于别録属祭祀　陆氏徳明曰郊者祭天之名用一牛故曰特牲　方氏慤曰礼莫重于祭祭莫重于郊而郊以养牲为重故此篇言礼以郊特牲为首因名其篇焉　王氏曰此篇皆记祭事而杂昏冠两段
　　存疑黄氏干行曰冠昏两段宜归之冠义昏义案孔疏言郊特牲至降尊就卑覆说以少为贵之义是与礼器本一篇而后人断之也其以郊特牲名篇举首三字耳广记祭礼而原本考始使习礼者不徒狃器数之末正承忠信礼之本来故首揭之曰贵诚曰贵质曰交于旦眀曰不同于安乐眀仁人孝子之用心而先王制祭之精意借以传矣尊天子故首郊郊之祭天子得行之天子微诸侯僭而礼不可问矣庭燎以下痛失礼之事恶作始之人大书特书春秋之防也若夫冠昏则因祭而及之所谓礼器是故大备也礼有五经莫重于祭故末仍以祭言黄氏必归之冠昏义则不见礼器之大备而必摘着代字为社稷主先祖后字为总言祭则又拘矣
　　郊特牲而社稷大牢天子适诸侯诸侯膳用犊诸侯适天子天子赐之礼大牢贵诚之义也故天子牲孕弗食也祭帝弗用也【膳市战反犊音独孕余证反】
　　正义郑氏康成曰犊者诚慤未有牝牡之情是以小为贵也孕任子也　孔氏颖达曰天神至尊无物可称故用特牲社稷功及于人人赖其功故以大牢报祭也天子廵守至诸侯之国诸侯致膳于天子则用犊诸侯朝天子天子赐之礼则用大牢郊之特牲亦犊也言社稷大牢以眀郊用特牲言诸侯大牢以眀天子用犊显其贵诚之义也　周氏谞曰诚者纯一而未散者也牲孕则散矣故天子弗食而祭帝弗用也
　　通论陆氏佃曰周礼曰以冬日至致天神又曰凡乐圜钟为宫黄钟为角冬日至于地上之圜丘奏之盖以其所在言之则谓之郊以其所祭言之则谓之丘或曰圜丘之祭玉用苍璧牲用苍犊乐用圜钟而南郊之祭其玉四圭有邸其牲骍犊其乐黄钟各不同何也圣人制祭有降神之牲又有祀神之牲有礼神之玉又有祀神之玉有降神之乐又有祀神之乐夫岂一端而已亦各有所当也　方氏慤曰天子有天地之徳故诸侯以事天地者事天子诸侯有社稷之功故天子以礼社稷者礼诸侯惟其称而巳礼器言天子祭天特牲王制言天子社稷皆大牢掌客言王廵守殷国则国君膳以牲犊王合诸侯而飨礼则具十有二牢其言正与此合凡此则尊者常小而少卑者常大而多故曰贵诚之义盖诚在内而不在外故也天子牲孕弗食则诸侯容或食之言祭帝弗用则社稷容或用焉　周氏谞曰言郊则天神与地只也诗序曰昊天有成命郊祀天地也书曰用牲于郊牛二盖一则用于南郊以祀天神一则用于北郊以祭地只是天神地只皆用特牲然则五帝与昊天同用特牲可乎五帝与昊天同用大裘而冕则同用特牲不亦可乎
　　存疑孔氏颖达曰郊与配坐皆特牲故下文云养牲必养二又召诰云用牲于郊牛二是也　皇氏侃曰圜丘之祭祭日之旦王立丘之东南西向燔柴及牲玉于丘上升坛以降其神次又奏圜钟之乐六变以降其神天皇为尊故有再降之礼次则扫地而设正祭置苍璧于神坐以礼之其在先燔者亦苍璧也次则荐血腥祭天无祼则祭天唯七献也故郑注周礼云大事于大庙备五齐三酒则圜丘之祭与宗庙祫同朝践王酌泛齐以献是为一献后无祭天之事大宗伯次酌醴齐以献是为二献王进爵之时皆奏乐但不皆六变次荐孰王酌盎齐以献是为三献宗伯次酌醍齐以献是为四献次尸食之讫王酌朝践之泛齐以献是为五献又次宗伯酌馈食之醍齐以献是为六献次诸臣为宾长酌泛齐以献是为七献以外皆加爵非正献之数其尸酢王以清酒酢宗伯以昔酒酢诸臣以事酒【案再降及七献说不见所据要之郊祀仪节其详本不可得闻然总不当以庙祭为凖也况又凭臆以断之乎】　方氏慤曰郊用特牲而召诰言牛二者兼稷牛言之耳经言帝牛不吉以为稷牛盖谓是矣
　　存异孔氏颖达曰郑氏谓配天之人虞夏商周各异文具祭法周人则以喾配之祭法禘喾是也其感生之帝则以后稷配之五时迎气及雩祭则以五方人帝配之九月大飨则以五人帝及文武配之以文王配五天帝则谓之祖以武王配五人帝则谓之宗祖宗通言社稷之牲则黝色牧人云隂祀用黝牲则神州亦用黝牲也其乐俱用大蔟与应钟故大司乐云乃奏大蔟歌应钟以祭地祗其玉则神州用两圭有邸社稷无文崔氏云当与神州同其服社稷则絺冕皇氏侃曰天有六天祭有八祭冬至圜丘一也夏
　　正郊天二也五时迎气五也通前为七九月大飨八也雩与郊禖为祈祭不入数
　　辨正刘氏彝曰郑氏引小宗伯兆五帝于四郊又引司服王祀昊天上帝则大裘而冕祀五帝亦如之是皆正经而谓天为有六则误矣万物资始于乾元资生于坤元圣人受命于天资于万物以养兆民不敢忘乎其所自也即圜丘以祀昊天上帝者报本也兆于四郊以祀五帝者迎时气也报本所以神天之道迎气所以神天之时欲神而报之莫知其神之所在故望其昊昊然则圜丘报本之义生焉望其五方之色则兆于四郊之礼作焉亦犹宗庙一祖也而六飨行焉故天虽曰神地虽曰只亦强名而神之者也何以知其然哉案大司乐职云乃分乐而序之以祭以享以祀乃奏黄钟歌大吕舞云门以祀天神若夫地则与四望山川各异其乐天神至尊一乐而巳眀其神之不二也又大裘而冕圜丘五兆不异此服示其同也圣人之意其在兹乎　陈氏祥道曰郑氏之徒谓四圭之玉黄钟大吕之乐夏正以祀感生帝于南郊苍璧之玉六变之乐冬日至礼天皇大帝在北极者于圜丘天皇大帝曜魄寳也五帝太微之帝也分郊与丘以异其祀别四帝与感生帝以异其礼王肃尝攻之矣然肃合郊丘而一之则是以五帝为人帝则非有天地则有五方有五方则有五帝月令五人帝伏羲神农黄帝少皞颛顼而巳果以是为五帝则前此其无司四时者乎　程子曰帝者气之主也东则谓之青帝南则谓之赤帝西则谓之白帝北则谓之黑帝中则谓之黄帝岂有上帝而别有五帝之理此因周礼言祀昊天上帝而后又言祀五帝亦如之故诸儒附此说　朱子曰周礼説上帝是总説帝説五帝是五方帝说昊天上帝只是説天郑氏以昊天上帝为北极非也北极星只是言天之象　又曰万物本乎天人本乎祖故以所出之祖配天地周之后稷生于姜嫄以上更推不去文武之功起于后稷故配天须以后稷严父莫大于配天宗祀文武于眀堂以配上帝上帝即天也聚天之神而言之则谓之上帝　马氏端临曰祀天莫大于郊祀祖莫大于配天四代之郊见于祭法经文简畧后之学者莫不求之郑注而郑见祭法序禘于郊之上于是意禘之所祀者亦天故尽以为祀天然康成汉人也西汉之郊祀袭秦制而杂以方士之説于是以天为有六以祀六帝为郊注二礼凡祀天处必指以为所祀者某帝其所谓天者非一帝故其所谓配天者亦非一祖于是释禘郊祖宗以为或祀一帝或祀五帝各配以一祖其病盖在于取谶纬之书解经以秦汉之事为三代之事然六天之説迁固志之其缪亦非始于康成也
　　案郑氏于天帝二字知其为一而云皇天上帝亦名昊天上帝又析而为二以皇天为北辰曜魄寳上帝为太微五帝王肃起而辨之程朱诸儒从而正定之然孔云指其清虚在上之体谓之天因其生育之功其别有五故谓之五帝以五配一故谓之六五帝者非天何为同服大裘则孔固以天帝为一矣若夫郊之配以后稷报本之义取诸冬也大飨之配以文考告成之义取诸秋也孝经云郊祀后稷以配天宗祀文王于眀堂以配上帝其眀证也郑氏既以祭法之禘为圜丘为祭昊天而配喾郊为祭上帝而配稷祖宗为祭五帝于眀堂而配文武又以大传之禘为郊祀天又祀感生帝不防自相矛盾邪夫仁人飨帝孝子飨亲一而巳程子曰人子不可一日不见父母人君不可一嵗不祭天孙奭曰岁九祭皆主于天至日圜丘正月祈谷五时迎气孟夏大雩季秋大飨考之于经皆有眀文斯定论也皇氏所列仅八祭而云雩与郊禖为祈祭不数崔氏谓雩亦常祭凡九然孟春之祈谷亦祈也可不数乎至雩祭有二孟夏大雩常也因旱而雩变也泥于变而并没其常毋亦未之深考与至地只之外别有神州之祭此亦郑孔之惑于纬书者先儒亦详斥之矣
　　总论孔氏颖达曰郊特牲以下至降尊以就卑文承礼器覆説以少为贵之事
　　大路繁缨一就先路三就次路五就郊血大飨腥三献爓一献孰至敬不飨味而贵气臭也诸侯为賔灌用郁鬯灌用臭也大飨尚腵脩而巳矣【繁歩干反爓亦作□夕亷反灌本又作祼古唤反腵丁唤反】
　　正义郑氏康成曰此因上説以少为贵者血腥爓祭用气也大飨飨诸侯亦不飨味也　孔氏颖达曰对次路故称先路每加以两故次路五就郊血以下因贵少更説不贵味也崔氏云周礼郊燔柴为始宗庙祼为始社稷血为始小祀疈辜为始此云郊血至孰者谓正祭之时荐于尸坐之前也诸侯为賔灌用郁鬯者灌犹献也谓诸侯来朝在庙中行三享竟然后天子以郁鬯酒灌之也故大行人云上公王礼再祼而酢侯伯一祼而酢诸子诸男一祼不酢郑注云王礼王以郁鬯礼賔也郁鬯是臭故云灌用臭也此亦眀贵气之礼大飨尚腵脩者谓诸侯行朝享及灌以后而天子飨燕食之也上公三飨三食三燕侯伯再飨再食再燕子男一飨一食一燕其行飨之时虽设大牢之馔于时先荐腵脩于筵前然后始设余馔故云尚腵脩此亦眀不飨味之义也　方氏慤曰经曰血腥爓祭用气也以臭生于气故此曰气臭腵言捶肉如腵脩则以姜桂脩之诸侯为賔即大飨之时天子飨诸侯于庙中然非君三重席之飨也郁鬯可以养阳腵脩可以养隂养阳不以酒醴养隂不以牺牲则以所飨在臭而不在味也
　　通论陈氏祥道曰郁鬯阳物也腵脩隂物也用隂物所以神之尚阳物所以眀之而其所以不飨味一也又曰诸侯之朝为之饮以醉其徳设之食以重其
　　礼亦谓之飨者何邪盖飨于隂则幽眀通而凡所谓飨神与鬼者皆所以通幽眀者也飨于阳则上下通而凡所谓飨于人者皆所以通上下者也盖眀不通则幽不格上不通则下不懐　陈氏澔曰诸侯来朝以客礼待之是为賔也享毕天子以郁鬯灌之诸侯相朝亦然
　　案此一节覆论郊祀之礼大路郊之车也而先路次路之繁其饰者不得与焉贵诚之义也郊血也而腥爓孰不得并焉贵气臭亦贵诚之义也此亦如社稷大牢之不得同于特牲也云尔诸侯为賔而灌用郁鬯大飨而尚腵脩亦上文引天子适诸侯诸侯适天子意夫郊天子之事也即以天子礼眀之故注疏无诸侯相朝文
　　存疑郑氏康成曰礼器言次路七就与此乖字之误也　孔氏颖达曰礼器非两加之差故郑知为误也辨正陈氏祥道曰次路兼革木二路则殷之次路有五就七就二者郑以礼器七就为误是过论
　　大飨君三重席而酢焉三献之介君专席而酢焉此降尊以就卑也【重直龙反酢才各反】
　　正义郑氏康成曰言诸侯相飨献酢礼敌也【孔疏三重席是诸侯礼而又称君故知诸侯相飨下云降尊就卑是尊卑不敌故云献酢礼敌也】三献卿大夫来聘主君飨燕之【孔疏五等诸侯有九献七献五献故五等诸侯之卿皆三献也】以介为宾賔为苟敬【孔疏賔为苟敬燕礼记文】则彻重席而受酢也专犹单也　孔氏颖达曰此论尊卑之席周礼司几筵诸侯莞筵纷纯加缫席画纯卿礼三献其副既是大夫与卿为介谓之三献之介此介是大夫大夫席虽再重今为介降一席只合专席主君若受此介之酢爵虽应合三重之席必彻去重席而受此介之酢爵焉所以然者降诸侯之尊以就介之卑故也方氏慤曰两君相见其体相敌故其席如其数而不必增损焉至于他国之卿来聘而大夫为之介位虽臣也命则君也名虽介也礼则客也其文虽殊其义则相敌故主君之受酢降重席之尊而不与之异就专席之卑而必与之同也　徐氏师曾曰君不杀席而如常受之非敬客之义也降尊就卑庶在彼不失使臣之体而在我得尽为主之心所谓曲而杀者也岂若两君相敌可以直行者哉
　　通论孔氏颖达曰案燕礼无賔酢公礼至説屦升坐后賔媵觚于公公受宾爵饮以赐下此云受酢盖谓此也或可燕巳臣子賔不酢公若与邻国宾燕以介为宾宾得酢公也
　　存疑陈氏祥道曰周官天子之席不过三重诸侯之席止于二重则君之席三重是殷制也【案殷制説不知何据】
　　飨禘有乐而食尝无乐隂阳之义也凡饮养阳气也凡食养隂气也故春禘而秋尝春飨孤子秋食耆老其义一也而食尝无乐饮养阳气也故有乐食养隂气也故无声凡声阳也【禘依注作禴下春禘同食音嗣又或云而食尝无乐五字衍】
　　正义郑氏康成曰言义同而或用乐或不用乐也此禘当为禴字之误王制曰春禴夏禘孔氏颖达曰飨谓春飨孤子禘春祭宗庙也【案此禘亦作禴】食谓秋食耆老尝秋祭宗庙也饮飨清虚养阳气故有乐而食是体质养隂气故无乐　皇氏侃曰春是生养之时故飨孤子取长养之义秋是成熟之时故食耆老取老成之义也　陈氏祥道曰礿禘皆阳义也莫盛于禘尝烝皆隂义也莫盛于尝春阳中也秋隂中也凡声皆阳也凡味隂也故禘以飨先王飨以待孤子皆用乐焉所以象雷之发声于春也尝以飨先王食以养耆老皆不用乐焉所以象雷之收声于秋也月令于仲春雷乃发声言习乐于仲秋雷乃收声而不及乐盖亦飨禘有乐而食尝无乐之意
　　通论孔氏颖达曰周四时祭皆有乐祭统云内祭则大尝禘升歌清庙下管象是秋尝有乐也王制夏后氏养老以飨礼无秋食殷人养老以食礼无春飨周人脩而兼用之则春夏用飨秋冬用食皆用乐故文王世子云凡大合乐必遂养老注云春合舞秋合声下云养老之礼遂发咏焉登歌清庙是秋时养老亦用乐也　陈氏祥道曰先王老吾老以及人之老所以敎天下之孝幼吾幼以及人之幼所以敎天下之慈又况出身戮力而死于王事者在上有父祖在下有子孙弃而不养不足以报劳养不以礼不足以示劝故春飨孤子秋食耆老而外饔酒正遗人司门稾人皆共其职事焉然则必出于遗人司门者用以利犯禁之财养以义死政之老与其孤则趋利者知所媿而循义者知所勉矣然春飨孤子秋未尝不食而以飨为主秋食耆老春未尝不飨而以食为主周礼言飨耆老孤子则飨与食固兼用也耆老养于学孤子亦养于学文王世子反养老幼于东序谓各反其国养老幼如东序之礼也　又曰冕而总干施于食礼而记称食尝无乐者考之于诗商颂言顾予烝尝而有鞉鼔渊渊嘒嘒管声小雅言以徃烝尝而有钟鼔既戒鼔钟送尸则尝有乐矣乐师飨食诸侯序其事令奏钟鼔钟师凡飨食奏燕乐籥师宾客飨食鼔羽籥之舞则食有乐矣其曰食尝无乐非殷周之制也
　　存疑陆氏佃曰飨禘有乐而食尝无乐此周礼也殷人尚声虽食尝犹有乐祭统曰大尝禘升歌清庙下而管象鲁殷礼也公食大夫无乐食礼也然则少牢馈食特牲馈食主尝言之与
　　鼎俎竒而笾豆偶隂阳之义也笾豆之实水土之品也不敢用防味而贵多品所以交于旦眀之义也【竒居宜反下同防息列反旦依注作神】
　　正义郑氏康成曰旦当为神篆字之误也　孔氏颖达曰此论鼎俎笾豆所法隂阳之事鼎俎盛牲体牲体动物属阳故其数竒笾豆兼有植物植物属隂故其数偶神以多大为功故贵多品案聘礼正鼎九陪鼎三鼎别一俎俎亦九又少牢五鼎五俎其肵俎一非是正俎特牲三鼎三俎是皆鼎俎竒也案掌客云上公豆四十侯伯三十二子男二十四又礼器天子之豆二十有六诸公十有六诸侯十有二上大夫八下大夫六案礼笾与豆同是笾豆偶也　方氏慤曰笾之实若菱芡之类豆之实若芹蒲之类所谓水之品也笾之实若枣栗之类豆之实若菁韮之类所谓土之品也
　　通论孔氏颖达曰乡饮酒义豆数有竒者是年齿相次非正豆也士防礼注小敛一豆一笾者又不同于吉故也
　　存疑郑氏康成曰水土之品言非人常所食　孔氏颖达曰笾豆所充实之物皆是水土所生品类非人所常食神道与人异故不敢用人之食味　陈氏祥道曰不敢用防味所以尽志贵多品所以尽物　陆氏佃曰旦眀盖指祼献之时至朝而践则象朝时事亲所进也于是始有笾豆之荐虽有笾豆然不敢用防味而贵多品是乃所以交于旦眀之义也案笾人掌四笾之实自朝事而下则祼无笾豆之荐非特诸侯相朝虽祭亦尔也
　　案此因上隂阳之义而谓鼎俎笾豆品数无非效法之事也郑以注不敢用防味不知人所食孰非水土所生乎水土之品至多而天子之豆二十有六是亦非多品也不敢字贯防味与多品言之疏及陈氏祥道俱分两截看疏又归重多品俱非礼器云荐不美多品亦贵诚之义也
　　宾入大门而奏肆夏示易以敬也卒爵而乐阕孔子屡叹之奠酬而工升歌发德也歌者在上匏竹在下贵人声也乐由阳来者也礼由隂作者也隂阳和而万物得【易以豉反阕苦穴反匏歩郊反】
　　正义郑氏康成曰宾朝聘者易和説也屡叹美此礼也发徳者以诗之义发眀宾主之徳匏笙也得得其所　孔氏颖达曰此论朝聘之宾及巳之臣子有王事劳者设燕飨之礼奏乐之节朝聘之宾行朝聘既毕燕享之时燕则大门是寝门享则大门是庙门也示易以敬者示主人和易严敬于賔也卒爵而乐阕者飨时主君亲献宾宾亲酢主君賔主俱作乐也孔子屡叹之者善其和易恭敬之义奠酬而工升歌者飨时主君亲酬賔宾初奠酬荐东于时即工升歌也歌者在上匏竹在下解所以不升笙之义歌是人声可贵故升之在堂上匏竹可贱故在堂下然瑟亦升堂者瑟工随歌工故也发徳发眀賔主之徳也乐由以下因上有宾主礼乐之事遂说礼乐之义阳天也天以气化故作乐象之乐以气为化是乐由阳来者也气化谓五声八音隂地也地以形生礼以形为敎是礼由隂作者也形敎谓尊卑大小拜伏之事也方氏慤曰易则宾主之情不离敬则宾主之情不流不流不离礼乐之道也夫礼减而进以进为文乐盈而反以反为文爵始卒而乐遂阕则能以反为文矣此先王之微意也故孔子屡叹之且卒爵则酬酢之礼毕而宾主之徳已眀矣乐之阕也不亦宜乎主酌宾曰献宾答主曰酢主复答宾曰酬礼成于三奠酬则礼成而宾主之徳可知也故乐工升歌以发之升歌即仲尼燕居所谓升歌清庙示徳是矣或言发或言示互相备也歌者在上故经每谓之升歌匏竹在下故经每谓之下管　周氏谞曰礼乐之始虽由于隂阳及其妙也则能统隂阳育万物故曰隂阳和而万物得周官曰礼乐合天地之化百物之产其此之谓乎　陆氏佃曰凡乐三阕入门而县兴升堂而乐阕一也宾饮毕乐阕二也主人受酢饮毕乐阕三也奠酬而工升歌发徳也所谓徳发扬诩万物者此与通论孔氏颖达曰大射礼主人纳宾是巳之臣子宾入不奏肆夏燕礼记若以乐纳宾则宾及庭奏肆夏郑注卿大夫有王事之劳者故知此为朝聘之臣及巳臣有王事之劳者也大射礼主人献宾宾啐酒乐作主人受宾酢不作乐也献卿后大夫媵爵于公所谓酬公奠酬未毕于时工升歌賔奠酬时未升歌也刘氏彝曰入门而县兴乃奏肆夏之乐所以示天
　　子同乐易之徳降接于羣臣以将其敬也然则为宾者乃其臣也此文王所以致多士而作周也卒爵而乐阕孔子屡叹之者谓君能降礼下交于臣以竭其欢心臣能尽忠以答于上以成其亨泰位天地育万物由其礼乐行而隂阳顺也
　　案又因上祭义而及燕享以眀礼之原于隂阳而化及万物也
　　旅币无方所以别土地之宜而节逺迩之期也为前列先知也以钟次之以和居参之也虎豹之皮示服猛也束帛加璧徃德也【别彼力反往徳熊本作任德】
　　正义郑氏康成曰旅众也钟金也献金为作器钟其大者以金参居庭实之闲示和也　孔氏颖达曰此眀朝聘庭实之物币庭实也众国贡献非止一方故云无方宜者五方各殊所出所以分别土地所生之宜也期者六服逺近所贡之属各有期也前后皮帛以金参厠其中故云以和居参之也玉以表徳享用束帛帛上加璧是表往归于德也谓主君有德而往归之　刘氏彝曰六服诸侯更番以四仲月来朝则任土作贡随其国之所有或金或玉或匦或包如禹贡九州之物无定法也而国服逺近不同必使番休六年一徧而每朝王必皆助祭执笾豆骏奔走则不可在禴祠烝尝之后也故曰节逺迩之期焉其朝宗觐遇也或受飨于朝或受飨于庙备陈众国充庭之物则九江纳锡大者荆州之所贡也以为前列者先其灵知能照国家之灾祥也先儒　夏书无以钟为贡币者以钟为金则厥贡惟金三品以其从革可柔可刚有利国之义故谓之和　陈氏祥道曰普天之下莫非王土率土之滨莫非王臣故众币所以无方也土地之宜在物而逺近之期在人周官六服其见有六岁之差其交有六物之异六物之异者所谓别土地之宜六岁之差者所谓节逺迩之期也示服猛者所以眀德威畏也
　　通论陈氏祥道曰周官大宰以九贡致邦国之用有祀嫔器币财货服斿物之贡其制地贡在大司徒其施邦国之贡在大司马其物则职方氏扬州之金锡荆州之丹青青州蒲鱼雍州玉石之类是也其用则大府邦国之贡待吊用是也然邦国有岁之常贡有因朝而贡岁之常贡则春入贡是也因朝而贡则侯服岁一见其贡祀物之类是也二者之礼虽殊其玉帛庭实之设盖亦相类考之觐礼侯氏奉玉帛以升庭实旅百先次金次丹漆丝纩马在其南若皮则居马之位而王特抚玉而巳以示致方物者臣之职而不有其物者王之道也禹贡惟翼州无贡以畿内王之所专特敛其赋而巳非所谓贡也　又曰礼器言大飨之所贡故言三牲鱼腊以至丹漆丝纩竹箭之类此言常贡之法则陈其大率而巳此详畧所以不同也
　　案旅币无方矣而必别土地之宜不求之非产而使其难得节逺迩之期不责之非时而使其难继仁之至义之尽也若其陈设之先后亦各有义焉先知以见德之眀无不照服猛以见德之威无不畏然而眀或至于察威或流于暴必有其相济者而盛德之动乃为中和焉金之为物可柔可刚且变金言钟或于陶铸之义有取乎因以往徳结之礼器言王化之广博故终之以致逺物此究制作之精微故终之以往徳　又案此一章申上篇理义之文极之和隂阳育万物莫不由此也
　　庭燎之百由齐桓公始也大夫之奏肆夏也由赵文子始也【燎力妙反】
　　正义郑氏康成曰庭燎之差公盖五十侯伯子男皆三十百僭天子也肆夏僭诸侯也赵文子晋大夫名武　孔氏颖达曰庭中设火以照燎来朝之臣因名火为庭燎百者作百炬列于庭也大戴礼云天子百燎齐桓僭用后世袭之是失礼从桓公始也大射礼燕礼诸侯纳宾用肆夏今文子亦奏之故云僭诸侯此谓纳賔乐也　陈氏祥道曰天下有道天子驭诸侯诸侯驭大夫而礼乐有差天下无道诸侯僭天子大夫僭诸侯而礼乐无别周之天子无道故桓公僭天子之礼而至于庭燎之百赵文子僭诸侯之乐而至于奏肆夏记者録而罪之以其滥觞于一时而致洋溢乎天下后世也　应氏镛曰大夫之僭起于诸侯之失礼而已故此篇之讥自齐桓赵文子始焉夫齐桓将仗义以服诸侯也乃自以庭燎之百夸其尊则何以责夫诸侯赵文子辅其君以覇者也而自僭肆夏霸国之礼巳夫矣则何以责夫大夫
　　通论孔氏颖达曰周礼九夏王夏者天子所用其余八夏诸侯皆得用之其陔夏卿大夫亦得用之故乡饮酒客醉而出奏陔夏但非堂上正乐所用也总论孔氏颖达曰自此以下至由三桓始也总论朝聘失礼之事　应氏镛曰礼运自天子祭天地至诸侯非问疾吊丧而入诸臣之家凡八条皆以眀诸侯之失礼而大夫之失礼居其三此篇自庭燎之百至为君之答已也凡十余条皆以眀大夫之僭礼而诸侯之僭天子居其三焉世愈降而失愈甚乱愈速孔子曰礼乐征伐自诸侯出十世希不失矣信哉
　　朝觐大夫之私觌非礼也大夫执圭而使所以申信也不敢私觌所以致敬也而庭实私觌何为乎诸侯之庭为人臣者无外交不敢贰君也【觌大力反使色吏反】
　　正义郑氏康成曰朝觐其君亲来其臣不敢私见于主国君也以君命聘则有私见　孔氏颖达曰大夫从君朝觐而行私觌是非礼也若受命执圭专使邻国得行私觌故聘礼有私觌所以申巳之诚信也从君而行不敢私觌所以致敬于巳君也周衰有臣从君而私设庭实私觌于主国之庭作记者讥之无外交者为人之臣唯专一事君不敢贰心于他君也通论陈氏祥道曰檀弓曰大夫束脩之问不出竟左传曰防名委质贰乃辟也此所谓人臣无外交而不贰君也　马氏睎孟曰大夫无执圭礼此执圭荀子谓聘人以圭记亦曰以圭璋聘重礼也则知此非所执之圭也
　　存疑郑氏康成曰何为乎诸侯之庭非其与君无别也外交谓私觌也
　　辨正徐氏师曾曰旧説谓设庭实以为私觌非礼愚谓从君私觌即非礼不必庭实与君无别而后为非礼也
　　大夫而飨君非礼也大夫强而君杀之义也由三桓始也天子无客礼莫敢为主焉君适其臣升自阼阶不敢有其室也觐礼天子不下堂而见诸侯下堂而见诸侯天子之失礼也由夷王以下【阼才路反】
　　正义郑氏康成曰大夫飨君由强且富也三桓鲁桓公之子庄公之弟公子庆父公子牙公子友庆父与牙通于夫人以胁公季友以君命鸩牙后庆父弑二君又死也【孔疏三桓以下竝公羊文】天子无客礼眀飨君非礼也天子不下堂见诸侯正君臣也夷王周康王之孙之子【孔疏案世本康王生昭王昭王生穆王穆王生恭王恭王生懿王懿王崩弟孝王立孝王崩懿王太子夑立是为夷王也】时微弱不敢自尊于诸侯　孔氏颖达曰大夫富强专制于君召君而飨之非礼也大夫干国乱纪君能杀之得其义也三桓之前齐公孙无知卫州吁宋长万皆以强盛被杀而云由三桓始者据鲁而言觐礼天子负斧依南面侯氏执玉入是不下堂见诸侯也夷王下堂见诸侯自此以后或有然者故云以下　马氏睎孟曰率土之滨莫非王臣故天子无客礼莫敢为主焉天子燕礼则以膳夫为主诸侯燕礼则以宰夫为主示其君之尊而莫敢与之抗礼也为人臣者不敢有巳而况于有室乎
　　通论孔氏颖达曰觐礼不下堂见诸侯若春朝夏宗则以客礼待诸侯以车出迎故齐仆云各以其等为车送逆之节　陈氏祥道曰三代之制刑不上大夫伯者之法亦曰无专杀大夫古之任大夫以贤待大夫亦以礼其有至于杀者其始也任之不以贤故其终也不可待之以礼耳春夏万物聚见之时朝宗之礼不纯以臣待诸侯眀其恩也于秋万物分辨之时觐礼纯以臣待诸侯眀其义也此天子之徳所以常感于下而其势所以常隆于上夷王于秋觐而下堂见之是自卑以起诸侯之僭自弱以起诸侯之强至平王东迁而齐王室于邦君降黍离于国风者非由此哉
</div>
    <div class="pagination">
<a href="钦定礼记义疏_page47.html">上一页</a><span>...</span><a href="钦定礼记义疏_page43.html">43</a><a href="钦定礼记义疏_page44.html">44</a><a href="钦定礼记义疏_page45.html">45</a><a href="钦定礼记义疏_page46.html">46</a><a href="钦定礼记义疏_page47.html">47</a><span class="current-page">48</span><a href="钦定礼记义疏_page49.html">49</a><a href="钦定礼记义疏_page50.html">50</a><a href="钦定礼记义疏_page51.html">51</a><a href="钦定礼记义疏_page52.html">52</a><a href="钦定礼记义疏_page53.html">53</a><span>...</span><a href="钦定礼记义疏_page49.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
