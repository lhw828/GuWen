<!DOCTYPE html>
<html>
<head>
    <meta charset="UTF-8">
    <title>仪礼集说 - 第 30 页/共 95 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>仪礼集说 - 第 30 页/共 95 页</h1>
    <div class="content">　　记燕朝服于寝【朝直遥反】
　　朝服兼君臣而言也冠端素裳缁帯素鞞白屦士之朝服也大夫冠衣之属皆与士同惟杂帯以黄为异若人君则又朱绿帯也其余亦与士同玉藻曰大帯四寸杂帯君朱绿大夫黄士缁辟二寸再缭四寸是其异也燕于路寝礼差轻
　　其牲狗也
　　狗于牲为贱而君之燕礼差轻故用之大射礼放此
　　亨于门外东方【亨音烹】
　　门外东方防所在也故于焉亨之古者寝庙之门外皆有防吉则在东凶则在西
　　若与四方之賔燕则公迎之于大门内揖让升
　　注曰四方之賔谓来聘者也自戒至于拜至皆如公食介门西北面西上羣臣即位如燕也
　　賔为苟敬席于阼阶之西北面有脀不哜肺不啐酒其介为賔
　　苟诚也实也苟敬者国君于外臣所燕者之称号也其类亦犹乡饮酒之介遵矣此燕主为賔而设賔于是时虽不为正賔而实为主君之所敬故以賔为苟敬也此席当有加席与食礼者同而东上公与賔既揖让升公拜至賔荅拜公乃揖賔各就其席公降摈者以命命上介为賔上介礼辞许再拜稽首公荅拜上介出公乃升就席摈者纳賔皆如羣臣为賔之礼必以上介为賔者礼君与臣燕其为賔者不以公卿而以大夫虽燕异国之臣宜亦如之宾卿也上介大夫也此其不以賔为賔而以上介为賔也与阼阶之西诸公之位也席苟敬于是且有脀皆尊异之不哜啐者辟正賔又下记言与卿燕则大夫为賔与大夫燕亦大夫为賔此以介为宾固足以明其卿为聘使之礼若大夫为聘使则燕宾其以主国之大夫为之与
　　无膳尊无膳爵
　　膳尊瓦大也膳爵象觚象觯也所燕者非已臣子故不宜自异然则尊篚之数皆减矣
　　与卿燕则大夫为賔与大夫燕亦大夫为賔
　　注曰不以所与燕者为賔者燕为序欢心賔主敬也公父文伯饮南宫敬叔酒以路堵父为客此之谓也继公谓云与卿燕则大夫为賔者嫌为賔或当以所燕者也云与大夫燕亦大夫为賔者嫌为賔者或当降于所燕者一等如上例也必以大夫为宾者宾位于堂且与君为礼冝用稍尊者也不以公卿为之者以其太尊于主人故也
　　羞膳者与执幂者皆士也
　　经但云请执幂者与羞膳者耳而不见其爵故记明之下放此
　　羞卿者小膳宰也
　　注曰膳宰之佐也
　　若以乐纳賔则賔及庭奏肆夏賔拜酒主人荅拜而乐阕【苦穴反】
　　注曰肆夏乐章今亡阕止也周礼曰賔出入奏肆夏继公谓君与臣燕不以乐纳賔常礼也其或于此用乐者在君所欲耳及庭而奏肆夏尊賔也未卒爵而乐阕辟君也必于此而乐阕者亦以其为献礼一节之终也肆夏亦金奏乐名
　　公拜受爵而奏肆夏公卒爵主人升受爵以下而乐阕公受爵而奏以其献礼始于此也卒爵乃阕献礼之终也此盖以乐与其礼相为终始亦足以见尊君之义矣
　　升歌鹿鸣
　　歌鹿鸣之三也大射云三终是也凡升歌皆歌三篇不止一篇而已下管亦然
　　下管新宫【下户嫁反】
　　注曰新宫小雅逸篇也
　　继公谓歌者降而以管奏新宫亦三终大射仪曰太师及少师上工皆降立于鼓北羣工陪于后乃管新宫三终足以明之矣旧说谓管如篴而小并两而吹之此乐奏肆夏且下管如大射之礼则其县亦宜如之盖燕有时而射故当阙中县也
　　笙入三成
　　三成谓奏南陔白华华黍也于歌与管但言篇名于笙言三成文互见也
　　遂合乡乐
　　注曰乡乐周南召南六篇言遂者不闲也
　　继公谓不闲者或以乐已盛于上故于此杀之与献时不奏肆夏则不下管乃有闲
　　若舞则勺【旧音酌】
　　勺者舞名但不详其为何代之乐耳
　　唯公与賔有俎
　　经文已明记复言之者嫌所与燕者或当有俎如异国之賔然也
　　献公曰臣敢奏爵以听命
　　注曰授公释此辞不敢必受之
　　防曰谓主人也
　　继公谓奏进也命谓君受与否之命
　　凡公所辞皆栗阶
　　注曰栗越也越等也
　　继公谓辞之而升其礼则然越等而上曰栗阶下曰躇阶栗与歴声相近
　　凡栗阶不过二等
　　注曰其始升犹聚足连歩越二等左右足各一发而升堂
　　继公谓凡凡公所辞者也不过二等明虽急趋君命犹有节也二等阶之立二等也以诸侯七等之阶言之则至五等左右足乃各一发尽阶则复聚足然后升堂
　　凡公所酬既拜请旅侍臣
　　注曰必请者不専惠也
　　继公谓凡凡四举旅之礼请请于摈者侍臣侍饮之臣也其礼见大射仪
　　凡荐与羞者小膳宰也
　　谓于大夫以下者也上言羞卿去小膳宰者释经文也此无所释故并荐言之文法冝然也然则经言羞膳羞卿之类亦并荐言之明矣
　　有内羞
　　注曰谓羞豆之实酏食糁食羞笾之实糗饵粉餈继公谓内羞即房中之羞也祭礼尊者之庶羞内羞同时进之　案注以周官醢人笾人职所言羞豆羞笾之实为此内羞礼恐或然但未必其皆用之也
　　君与射则为下射袒朱襦乐作而后就物【与音预】
　　言与射则君于燕射或时不与矣说又见乡射记
　　小臣以巾授矢稍属【音烛】
　　稍属者稍与发矢时相连属也每于将发之节则授之又见乡射记
　　不以乐志
　　注曰辟不敏也
　　继公谓古文志识通不以乐志者言其每发不以乐之节为识而必欲应之也此亦优君也记言此于授矢发矢之间则是君之燕射于其再射即用乐行之益可见矣燕射亦三至再射而君始射
　　既发则小臣受弓以授弓人
　　注曰不使大射正燕射轻
　　继公谓受弓以授弓人盖卒射之事也记于既发言之未详其或有脱文与
　　上射退于物一笴既发则荅君而俟若饮君燕则夹爵君在大夫射则肉袒
　　说皆见乡射记此但云燕则夹爵尤不可晓
　　若与四方之宾燕腾爵曰臣受赐矣臣请賛执爵者注曰受赐谓公向者酬之也
　　继公谓賔谓介为賔者也执爵似指向之腾觯者而言賛犹佐也
　　相者对曰吾子无辱焉【相息亮反】
　　注曰辞之也
　　继公谓此下当更有賔再请而相者许之辞记不备见之也
　　有房中之乐
　　奏之于房故云房中之乐盖别于堂上堂下之乐也





　　仪礼集说卷六
　　正误
　　设洗于阼阶东南
　　诸本皆云设洗篚继公谓诸篇于此但言设洗无连言篚者而此有之衍文耳又下别云篚在洗西则于此言篚文意重复似非经文之体且篚在洗西亦不可以东霤为节其衍明矣今以诸篇为据删之
　　腾觚于賔
　　郑本作媵觚注云今文媵皆作腾继公案腾字似优于媵觚宜悉从今文
　　士长升拜受觚主人拜送觚
　　郑本觚作觯注云今文觯作觚继公谓凡献无用觯者当从今文




<经部,礼类,仪礼之属,仪礼集说>
　　钦定四库全书
　　仪礼集说卷七　　　　　元　敖继公　撰
　　大射仪第七
　　注曰于五礼属嘉礼
　　继公谓诸侯与其羣臣饮酒而习射之礼也言大射者别于賔射燕射也
　　大射之仪
　　他篇于此言礼是乃言仪者以其仪多于他篇故特显之礼者摠名仪则其节文也
　　君有命戒射
　　谓君发命而戒有司以将射也
　　宰戒百官有事于射者
　　注曰宰于天子冢宰治官卿也作大事则掌以君命戒百官
</div>
    <div class="pagination">
<a href="仪礼集说_page29.html">上一页</a><span>...</span><a href="仪礼集说_page25.html">25</a><a href="仪礼集说_page26.html">26</a><a href="仪礼集说_page27.html">27</a><a href="仪礼集说_page28.html">28</a><a href="仪礼集说_page29.html">29</a><span class="current-page">30</span><a href="仪礼集说_page31.html">31</a><a href="仪礼集说_page32.html">32</a><a href="仪礼集说_page33.html">33</a><a href="仪礼集说_page34.html">34</a><a href="仪礼集说_page35.html">35</a><span>...</span><a href="仪礼集说_page31.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
