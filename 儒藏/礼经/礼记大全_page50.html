<!DOCTYPE html>
<html>
<head>
    <meta charset="UTF-8">
    <title>礼记大全 - 第 50 页/共 56 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>礼记大全 - 第 50 页/共 56 页</h1>
    <div class="content">　　蹴然变容为肃敬貌无如后罪何言虽闻此言然无奈后日过乎物而有罪何此言是有意于寡过矣故孔子以为是臣之福○方氏曰仁人者主事天言之也孝子者主事亲言之也亲则近而疑其不尊天则远而疑其难格徒以近而不尊则父子之间或几乎亵矣徒以逺而难格则天人之际或几乎绝矣故事亲如事天者所以致其尊而不欲其亵也事天如事亲者所以求其格而不欲其疎也○石梁王氏曰仁人之事亲也如事天事天如事亲此两句非圣人不能言【呉兴沈氏曰不过乎物鼻目口耳百骸四肢物也君臣父子兄弟夫妇朋友物也仁义礼智亦物也举天地万物之理备于我者皆物也是物也各有则焉人皆有是物则不可过也过则非天理也○马氏曰孝者仁之始仁者孝之终亲则迩不嫌乎无爱嫌于无敬而已故事亲如事天所以致其敬也天则逺不嫌乎无敬嫌于无爱而已故事天如事亲所以致其爱也爱与敬两得之而后孝子行全故曰成身成身者言其德之不亏也】
　　仲尼燕居第二十八
　　石梁王氏曰文虽有首尾然辞防散漫处多未必孔子之言【山隂陆氏曰退朝曰燕退燕曰闲言礼燕居之亊也言诗闲居之事也燕居称仲尼闲居称孔子以此】
　　仲尼燕居子张子贡言游侍纵言至于礼子曰居女【汝】三人者吾语【去声】女礼使女以礼周流无不徧也子贡越席而对曰敢问何如子曰敬而不中礼谓之野恭而不中礼谓之给勇而不中礼谓之逆子曰给夺慈仁纵言泛言诸事也周流无不徧者随遇而施无不中节也敬以心言恭以容言礼虽以敬恭为主然违于节文则有二者之弊给者足恭便佞之貌逆者悖戾争鬬之事夫子尝言恭而无礼则劳勇而无礼则乱给则劳逆则乱矣夫子于三者之弊独言给之为害何也盖野与逆二者犹是直情径行而然使习于礼则无此患矣惟足恭便给之人是曲意徇物致饰于外务以悦人貌虽类于慈仁而本心之德则亡矣故谓之夺慈仁谓巧言令色鲜矣仁而耻乎足恭正此意也【严陵方氏曰敬言其心恭言其貌心敬而不中礼则文辞寡故谓之野貌恭而不中礼则文辞多故谓之给勇而不中礼则以力而不以德故谓之逆给即论语所谓口给也】
　　子曰师尔过而商也不及子产犹众人之母也能食【嗣】之不能敎也子贡越席而对曰敢问将何以为此中者也子曰礼乎礼夫礼所以制中也
　　能食不能敎亦为不及故子贡并以中为问【临川呉氏曰卜商虽不在坐并言之者以其不及与子张之过相反也子产母道有余父道不足有余者为过不足者为不及师商二人而一过一不及子产一人而有过亦有不及故因言师商之过不及而并言之中者无过不及制者裁也子贡见夫子言师商之过不及遂问夫子何以得为无过不及之中而夫子答以礼也盖礼有节以礼裁制之使中其节则无过亦无不及矣先云礼乎者设为问辞后云礼者设为答辞也】
　　子贡退言游进曰敢问礼也者领恶而全好者与子曰然然则何如子曰郊社之义所以仁鬼神也甞禘之礼所以仁昭穆也馈奠之礼所以仁死丧也射乡之礼所以仁乡党也食【嗣】飨之礼所以仁宾客也
　　前言礼释囘增美质此言领恶全好大意相类仁昭穆谓祭时则羣昭羣穆咸在也馈奠丧奠也非吉祭乡射乡饮酒皆行之于乡故曰仁乡党人而不仁如礼何此五者之礼皆发于本心之仁也○应氏曰领谓总揽收拾之也好恶对立一长一消恶者收敛而无余则善者浑全而无亏矣夫礼之制中非屑屑然与恶为敌而去之也养其良心啓其善端而不善者自消矣仁者善之道也祭祀聘享周旋委曲焉者凡以全此而已仁心发于中而后礼文见于外及礼之旣举而是心达焉则幽明之间咸顺其序驩欣浃洽皆在吾仁之中是仁之周流畅达也○刘氏曰领恶犹言克己也视听言动非礼则勿所以克去己私之恶而全天理之善也一日克巳复礼则天下归仁所以鬼神昭穆死丧乡党宾客之礼无所往而不为仁也【严陵方氏曰子游固知领恶全好在乎礼矣然未知所以谓之礼者果安在哉故问鬼为隂神为阳天地主乎隂阳故郊社言仁鬼神自禘而下皆言礼而特于郊社言义者盖义者礼之所尊故特于郊社言之死丧死言其事丧言其礼也射以宾贤能乡以序长幼乡以大言之党以小言之也食以养隂气飨以养阳气宾以君言之客以臣言之也先郊社后尝禘尊亲之序也先尝禘后馈奠吉凶之序也先馈奠后射乡重轻之序也先射乡后食飨众寡之序也】
　　子曰明乎郊社之义尝禘之礼治国其如指诸掌而已乎
　　明乎郊社之义则事天如事亲明乎尝禘之礼则事亲如事天仁人孝子明于此故能推民胞物与之心而天下国家有不难治者矣【马氏曰郊社所以事天地而义藏于其中甞禘所以事宗庙而礼陈于其外因义以设礼因礼以考义神而明之存乎人则治国其如示诸掌乎】
　　是故以之居处有礼故长幼辨也以之闺门之内有礼故三族和也以之朝廷有礼故官爵序也以之田猎有礼故戎事闲也以之军旅有礼故武功成也
　　三族父子孙也上文言郊社以下五者此又言居处以下五事皆所以明礼之无乎不在也【严陵方氏曰居言其常居处言其暂处田以所取之利言之猎以所获之物言之室有奥阼席有上下所谓居处有礼也故长幼辨父父子子兄兄弟弟夫夫妇妇所谓闺门有礼也故三族和设官分职列爵分土所谓朝廷有礼也故官爵序春搜夏苗秋狝冬狩所谓田猎有礼也故戎事闲进退有度左右有局所谓军旅有礼也故武功成或曰戎事或曰武功何也以器言则曰戎以道言则曰武器之所用者小而道之所致者大故于事则曰戎于功则曰武戎事闲然后武功成固其序也】
　　是故宫室得其度量鼎得其象味得其时乐得其节车得其式鬼神得其飨丧纪得其哀辨说得其党官得其体政事得其施加于身而错【措】于前凡众之动得其宜方氏曰奥为尊者所居阼为主者所在寝则无侵房则有方至是极而中者为极自是衰而杀者为榱楹以盈而有所任也檐以曕而有所至也栌若颅然楣若眉然如是则宫室得其度矣若鲁庄公丹楹刻桷臧文仲山节藻棁盖失其度故也量左为升以象阳之所升右为合以象隂之所合仰者为斛以象显而有所承覆者为斗以象隠而有所庇外圜其形动以天也内方其形静以地也鼎口在上以象有所安乎上足在下以象有所立乎下大者为鼐以象气之所仍揜者为鼒以象才之所任足竒其数参乎天也耳偶其数两乎地也非特此而已以兆之则有庣以旣之则有槪而量之所象又有如此者以贯之则有耳以举之则有而鼎之所象又有如此者其音足以中黄钟而量又有乐之象焉其亨足以享上帝而鼎又有礼之象焉易曰以制器者尚其象盖谓是矣然其器疏以达者所以象春高以粗者所以象夏廉以深之象秋闳以奄之象冬器固无适而非象也止以量鼎为言者盖量为器之大者大者得其象则小者从可知鼎为器之重者重者得其象则轻者从可知若春多酸夏多苦秋多辛冬多咸所谓味得其时也阳而不散隂而不密刚气不怒柔气不慑所谓乐得其节也车得其式者六等之数作车之式也五路之用乘车之式也鬼神得其飨者若天神皆降地只皆出人鬼皆格可得而礼是矣丧纪得其哀者或发于容体或发于声音或发于言语饮食或发于居处衣服而各得其哀也辨说得其党若在官言官在府言府在库言库在朝言朝之类官得其体若天官掌邦治地官掌邦敎之类政事得其施若施典于邦国施则于都鄙施法于官府之类○刘氏曰礼以制中无过无不及克己复礼为仁则溥博渊泉而时出之故凡众之动无不得其时中之宜经礼三百曲礼三千无一事之非仁也【石林叶氏曰人莫不有所居凡所遇之地与所安之地皆居处也其礼异于阖门故尚齿则言长幼尚亲则言三族见于战伐攻取所谓军旅也其礼异于田猎故习其坐作进退则言戎事献俘执馘则曰武功至于朝廷则序爵下贤之地止于官爵序而已矣宫室者居其身也有所居而不可无所养故量鼎与味养其身也有其养不可无所安故乐安其心车安其行也自宫室而车安其行则奉身者已备故幽而事鬼神飨则受福明而治防纪哀不灭性出而从辨说则不失人以之居官则不失为政之体政事则不失先后之施举而措之众动无不当于理亦礼之违者与】
　　子曰礼者何也即事之治也君子有其事必有其治治国而无礼譬犹瞽之无相【去声】与【平声】伥伥【昌】乎其何之譬如终夜有求于幽室之中非烛何见若无礼则手足无所错【措】耳目无所加进退揖让无所制是故以之居处长幼失其别闺门三族失其和朝廷官爵失其序田猎戎事失其策军旅武功失其制宫室失其度量鼎失其象味失其时乐失其节车失其式鬼神失其飨丧纪失其哀辨说失其党官失其体政事失其施加于身而错于前凡众之动失其宜如此则无以祖洽于众也伥伥无定向之貌祖始也洽合也言无以率先天下而使之恊合也【临川吴氏曰此又覆说上一条之言治者使之不乱也即事之治即其事而治之以礼也有其事必有其治之之礼治国而无礼则其事必乱而不能治如无目之人无相者前导旁扶则不能有所往如黒暗之时在黒暗之地无烛以照则不能有所见无礼则手足皆妄动故曰无所错耳目皆妄听妄视故曰无所加进退揖让无以裁制而使之中节别即辨也策谓讲武敎战之谋策制谓全师克敌之法制】
　　子曰慎听之女三人者吾语女礼犹有九焉大飨有四焉苟知此矣虽在畎亩之中事之圣人已两君相见揖让而入门入门而县【】兴揖让而升堂升堂而乐阕【缺】下管象武夏籥序兴陈其荐爼序其礼乐备其百官如此而后君子知仁焉行中【去声】规还【旋】中矩和鸾中采齐【慈】客出以雍彻以振羽是故君子无物而不在礼矣入门而金作示情也升歌清庙示德也下而管象示事也是故古之君子不必亲相与言也以礼乐相示而已知者知其理也事者习其仪也圣人已者言可以进于圣人礼乐之道也两君相见诸侯相朝也县乐器之悬于笋簴者也兴作也升堂而乐阕者旣升堂主人献宾酒宾卒爵而乐止也此飨礼之一节也宾酢主君又作乐主君饮毕则乐止此飨礼之二节也下管象武之上缺升歌清庙一句或记者略耳升堂而歌清庙之诗是三节也堂下以管吹象武之曲是四节也夏籥禹大夏之乐曲以籥吹之也与象武次序更迭而作故云夏籥序兴言礼而必曰君子知仁使三子求节文于天理之中也行中规第五节也还中矩第六节也采齐乐章名和鸾车上之铃也车行整缓则铃声与乐声相中盖出门迎宾之时此第七节也客出之时歌雍诗以送之此第八节也振羽即振鹭礼毕彻器则歌振鹭之诗九节也九者之礼大飨有其四一是宾卒爵而乐阕二是宾酢主卒爵则乐又阕三是升歌清庙四是下管象武余五者则非飨礼所得专也○方氏曰雍禘太祖之诗也其用为大故歌之以送客振鹭助祭之诗其用为小故歌之以彻器而已二诗本主于禘太祖与助祭而又用之于此者犹鹿鸣本以燕羣臣而又用于乡饮也然论语言以雍彻其用与此不同又何也盖彼言天子飨神之事此言诸侯飨宾之事重轻固可知矣示情者欲宾主以情相接也示德者欲宾主以德相让也示事者欲宾主以事相成也○刘氏曰仁者天下之正理礼序乐和天下之正理不外是矣故曰如此而后君子知仁【慈湖杨氏曰孔子曰入门而金作示情也然则悬兴而金作铿然而鸣即吾之情也何以言为也又曰升歌清庙示德也然则人声由中而发文德由中而畅即吾之德也何以言为也又曰下而管象示事也然则堂下管籥武舞文舞次序而兴又即吾之事也何必身亲之也浑然天地万物皆吾之体也纯然宫商节奏皆吾之用也荐爼非外百官非彼行非行夫孰知其所以行而自中规还非还夫孰知其所以还而自中矩和鸾车之和鸾而即吾之中采荠也客出以雍其彻也以振羽庄敬和乐之妙又何其始始终终而不可致诰也畎亩之中无两君相见之礼也而即两君相见之礼也无金声之乐也而即金声之乐也无管象夏籥也而管象夏籥之音舞未尝不日奏于前而昧者不见不闻也此岂说合而强同之哉黙而识之当自知自信也○临川吴氏曰荐爼谓献宾之时所陈礼乐谓自初及终所行之礼节所奏之乐章先后皆有序也百官谓执礼服役之职俻具而无缺也于斯时也见其蔼然亲厚相爱之心故曰知仁焉】
　　子曰礼也者理也乐也者节也君子无理不动无节不作不能诗于礼缪不能乐于礼素薄于德于礼虚乐记言乐者天地之和也礼者天地之序也此言礼者理也乐者节也盖礼得其理则有序而不乱乐得其节则虽和而不流君子无理不动防其乱也无节不作防其流也人而不为周南召南犹正墙面而立不能诗者能不缪于礼乎礼之用和为贵不能乐则无从容委曲之度是达于礼而不达于乐谓之素也素谓质朴也忠信之人可以学礼薄于德者必不能充于礼也【长乐陈氏曰礼烦则乱非所以为理也乐胜则流非所以为节也故曰礼也者理也乐也者节也君子循理而动无动而非中也应节而作无节而非和也故曰君子无理不动无节不作一动一作而礼乐存焉岂小人所能与哉盖诗出于人情礼縁人情而为之节文则兴于诗者未有不及于礼故不能诗于礼必失之无序能无缪乎乐不徒作必有礼焉则知乐者未有不几于礼故不能乐于礼必失之无文能无素乎人而无徳焉以为礼则道以德者未有不齐以礼故薄于徳于礼必失之无实能无虚乎人之于诗乐有能有不能其于德则足乎己无待于外非有能有不能也特所得有厚薄而已】
　　子曰制度在礼文为在礼行之其在人乎子贡越席而对曰敢问防其穷与子曰古之人与【平声】古之人也达于礼而不达于乐谓之素达于乐而不达于礼谓之偏夫防达于乐而不达于礼是以传于此名也古之人也文谓文章之显设者苟非其人则礼不虚道是以行之在人也子贡之意谓防以乐称而不言其知礼其不通于礼乎穷不通也夫子再言古之人亦微示不可贬之意言防以偏于知乐是以传此不达礼之名于后世耳然而毕竟是古之贤者也故又终之以古之人也之言然则礼乐之道学者能知其相为用之原则无素与偏之失矣【马氏曰制度者文为之体文为者制度之用簠簋爼豆所谓制度也升降上下所谓文为也制度文为皆礼之法也徒法不能自行故行之在人○长乐陈氏曰礼乐之道未尝不相为表里一人而兼礼乐者其古有徳之成人欤语曰文之曰礼乐亦可以为成人矣盖达于礼不达于乐是直有质而无文以饰之也君子谓之素达于乐不达于礼是失之沈湎而无礼以正之也君子谓之偏防虽达于乐而不达于礼非不知制度文为也谓之偏可矣谓之穷可欤观防敎胄子以直寛刚简之徳达之以温柔戒之以无虐无傲则以乐礼敎和亦不过如此子贡以为穷恶可哉】
　　子张问政子曰师乎【句】前吾语女乎君子明于礼乐举而错之而已
　　前吾语女谓昔者已尝告汝矣举而错之谓举礼乐之道而施之政事也
　　子张复【扶又反】问子曰师尔以为必铺几筵升降酌献酬酢然后谓之礼乎尔以为必行缀【拙】兆兴羽籥作钟鼓然后谓之乐乎言而履之礼也行而乐【洛】之乐也君子力此二者以南面而立夫是以天下大【泰】平也诸侯朝万物服体而百官莫敢不承事矣
　　筵席也缀兆舞者之行列也万物服体谓万事皆从其理
　　礼之所兴众之所治也礼之所废众之所乱也目巧之室则有奥阼席则有上下车则有左右行则有随立则有序古之义也
　　众之治乱由礼之兴废此所以为政先礼也目巧谓不用规矩绳墨但据目力相视之巧也言虽苟简为之亦必有奥阼之处盖室之有奥所以为尊者所处堂之有阼所以为主人之位也席或以南方为上或以西方为上详见曲礼车之尊位在左父之齿随行贵贱长幼各有所立之位此皆古圣人制礼之义也【严陵方氏曰明于礼乐之道然后能举而错之于政礼足以正人之身乐足以正人之心政者正也子张问政故孔子以是答之论语曰礼云礼云玉帛云乎哉乐云乐云钟鼓云乎哉故不必铺几筵之类然后为礼行缀兆之类然后为乐也言而履之谓践言行而乐之谓安行力此二者谓力行此礼乐而施于有政也欲施于有政非明于礼乐而有其位焉固不可故曰以南面而立夫是以天下太平也作室者工而工有巧巧之运存乎目故曰目巧之室隅有奥尊者所处别于卑阶有阼主人所歴别于宾所谓室有奥阼也席或以南方为上或以西方为上所谓席有上下也乗车之法君在左勇士在右所谓车有左右也父之齿随行五年以长则肩随之所谓行有随也天子南向而立自公侯而下各有位焉所谓立有序也然则古人之礼至于如是者岂徒从事于文为哉亦各有义存焉尔故曰古之义也】
　　室而无奥阼则乱于堂室也席而无上下则乱于席上也车而无左右则乱于车也行而无随则乱于涂也立而无序则乱于位也昔圣帝明王诸侯辨贵贱长幼远近男女外内莫敢相逾越皆由此涂出也三子者旣得闻此言也于夫子昭然若发蒙矣
　　此言礼之为用无所不在失之则随事致乱为政者可舍之而他求乎贵贱以爵言长幼以齿言远近以亲疎言男女以同异言外内以位序言也○方氏曰发蒙者若目不明为人所发而有所见也○石梁王氏曰篇末二句是记者自作结语
　　孔子闲居第二十九【长乐陈氏曰闲居言诗则先之以为民父母而继之以三王之德为民父母则在于致五至而行三无三王之德则在于奉三无私而先令闻盖有为民父母之道而后可以行三王之徳洪范曰天子作民父母以为天下王故其序如此】
　　孔子闲居子夏侍子夏曰敢问诗云凯弟君子民之父母何如斯可谓民之父母矣孔子曰夫民之父母乎必达于礼乐之原以致五至而行三无以横于天下四方有败必先知之此之谓民之父母矣
　　诗大雅泂酌之篇凯乐也弟易也横者广被之意言三无五至之道广被于天下也四方将有祸败之衅而必能先知者以其切于忧民是以能审治乱之几也【严陵方氏曰礼有节父道也乐能同母道也五至由粗以入精故曰致三无自内以达外故曰行横于天下者以是道广被于天下也四方有败必先知之言其道又足以几于神也败者成之对不言成而止言败者盖君子思患而豫防之则败尤在乎先知之故也】
　　子夏曰民之父母旣得而闻之矣敢问何谓五至孔子曰志之所至诗亦至焉诗之所至礼亦至焉礼之所至乐亦至焉乐之所至哀亦至焉哀乐【洛】相生是故正明目而视之不可得而见也倾耳而听之不可得而闻也志气塞乎天地此之谓五至
　　五至三无者至则极盛而无以复加无则至微而不泥于迹之谓也在心为志发言为诗志盛则言亦盛故曰志之所至诗亦至焉诗有美刺可以兴起好善恶恶之心兴于诗者必能立于礼故曰诗之所至礼亦至焉礼贵于序乐贵于和有其序则有其和无其序则无其和故曰礼之所至乐亦至焉乐至则乐民之生而哀民之死故曰乐之所至哀亦至焉君能如此故民亦乐君之生而哀君之死是哀乐相生也乐民之乐者民亦乐其乐忧民之忧者民亦忧其忧即下文无声之乐无服之丧是也目正视则明全耳倾听则聪审今正视且不见倾听且不闻是五至无体无声而惟其志气之充塞乎天地也塞乎天地即所谓横于天下也【马氏曰五至者治己之事也治己莫如志故以志为先在心为志发言为诗故志之所至诗亦至焉兴于诗则可与言言而履之礼也故礼亦至焉立于礼则可以行行而乐之乐也故乐亦至焉治己至于乐则治之至也治己之至则人所忧不可不忧故乐之所至哀亦至焉哀者有出而与民同患之意也哀乐相生自然之势也哀乐相生妙道也道之妙则以声色求之其意愈远矣志气充于中则其精神与天地往来而俯仰之间无所愧怍故曰志气塞乎天地此之谓五至】
　　子夏曰五至旣得而闻之矣敢问何谓三无孔子曰无声之乐无体之礼无服之丧此之谓三无子夏曰三无旣得略而闻之矣敢问何诗近之孔子曰夙夜其【基】命宥密无声之乐也威仪逮逮不可选也无体之礼也凡民有丧匍匐救之无服之丧也
　　夙早也基始也宥寛也密宁也周颂昊天有成命篇言文王武王夙夜忧勤以肇基天命惟务行寛静之政以安民夫子以喻无声之乐者言人君政善则民心自然喜悦不在于钟鼓管之声也逮逮诗作棣棣盛也选择也邶风栢舟之篇言仁人威仪之盛自有常度不容有所选择初不待因物以行礼而后可见故以喻无体之礼也手行为匍伏地为匐邶风谷风之篇言凡人有死丧之祸必汲汲然往救助之此非为有服属之亲特周救其急耳故以喻无服之丧也【蓝田吕氏曰先儒谓此三者皆行之在心外无形状故称无也盖乐必有声其无声者非乐之器乃乐之道也礼必有体其无体者非礼之文乃礼之本也丧必有服其无服者非丧之事乃丧之理也则此三者行之在心外无形状可知也○临川呉氏曰所谓礼乐之原非真有形而后为礼有声而后为乐有丧服而后为哀故以三无言之】
　　子夏曰言则大矣美矣盛矣言尽于此而已乎孔子曰何为其然也君子之服之也犹有五起焉
　　疏曰服习也言君子习此三无犹有五种起发其义
　　子夏曰何如孔子曰无声之乐气志不违无体之礼威仪迟迟无服之丧内恕孔悲无声之乐气志旣得无体之礼威仪翼翼无服之丧施【异】及四国无声之乐气志旣从无体之礼上下和同无服之丧以畜万邦无声之乐日闻【去声】四方无体之礼日就月将无服之丧纯德孔明无声之乐气志旣起无体之礼施及四海无服之丧施于孙子
　　方氏曰无声之乐始之以气志不违者言内无所戾也无所戾则无所失故继之以气志旣得得之于身则人亦与之故继之以气志旣从人从之矣则声闻于外故继之以日闻四方日闻不已则方兴而未艾故继之以气志旣起无体之礼始之以威仪迟迟者言缓而不迫也缓或失之于怠故继之以威仪翼翼威仪得中则无乖离之心故继之以上下和同和同而无乖离则久而愈大故继之以日就月将愈大则不特施于近而可以及乎远故终之以施及四海无服之丧始之以内恕孔悲者言其以仁存心也仁者爱人故继之以施及四国以仁及人则所养者众故继之以以畜万邦所养者众则其德发扬于外故继之以纯德孔明德旣发扬于外则泽足以被于后世故终之以施于孙子其序如此谓之五起不亦宜乎○应氏曰大抵援诗句以发扬咏叹之盖賛美之不已也○刘氏曰志气塞乎天地则是君之志动天地之气也气志不违以下则是君心和乐之气感天下之志也【蓝田吕氏曰无声之乐在于气志无体之礼在于威仪气志与物不违则固乐矣于理旣得则尤乐矣于道旣合则愈乐矣然则虽曰无声日闻四方矣是故天下乐之气志旣起也威仪和而缓则无急迫之态矣敬而肃则无怠慢之容矣上下和同则无乖异之变矣然则虽曰无体而小者日就大者月将矣是故一人行之施及四海也若夫无服之丧本由内恕孔悲则视人之丧犹己之丧也旣推是心施及四国必由是道以畜万邦厥今纯德孔明其后施于孙子此仁之至也气志旣充威仪旣备而笃于仁然后三无五起之义可得而尽矣】
　　子夏曰三王之德参于天地敢问何如斯可谓参于天地矣孔子曰奉三无私以劳【去声】天下子夏曰敢问何谓三无私孔子曰天无私覆地无私载日月无私照奉斯三者以劳天下此之谓三无私其在诗曰帝命不违至于汤齐【如字】汤降不迟圣敬日齐【跻】昭假【格】迟迟上帝是祗帝命式于九围是汤之德也
　　三王之德参于天地盖古语故子夏举以为问诗商颂长发之篇孔子引之以证汤无私之德○严氏曰商自契以来天命所向未甞去之然至汤而后与天齐谓王业至此而成天命至此而集天人适相符合也汤之谦抑所以自降下者甚敏而不迟故圣敬之德日以跻升也敬为圣人之敬言至诚也日跻言至诚无息也德日新又日新是圣敬日跻之盛即文王之纯亦不已也其昭格于天迟迟甚缓言汤无心于得天付之悠悠也汤无所觊幸故唯上帝是敬其诚专一然天自命之以为法于天下使为王也【严陵方氏曰天之高也凡在下者无不覆故曰无私覆地之厚也凡在上者无不载故曰无不载日月之明也凡容光者无不照故曰无私照○石林叶氏曰所谓参者即易之所谓合也德合于天地则其明必合于日月故曰奉三无私以劳天下○朱子曰商之先祖旣冇明德天命未尝去之以至于汤汤之生也应期而降适当其时其圣敬又日跻升以至昭格于天久而不息惟上帝是敬故帝命之使为法于九州也】
　　天有四时春秋冬夏风雨霜露无非敎也地载神气神气风霆风霆流形庶物露生无非敎也
　　上章引诗以明王道之无私此言天地之无私也春夏之啓秋冬之闭风雨之发生霜露之肃杀无非天道至公之敎也载犹承也由神气之变化致风霆之显设地顺承天施故能发育羣品形犹迹也流形所以运造化之迹而庶物因之以生此地道至公之敎也圣人之至德与天道之至敎均一无私而已【蓝田吕氏曰天有四时运行于上地载神气动作于下春秋冬夏风雨霜露所以释天有四时也风霆流形庶物露生所以释地载神气也春秋执生杀之机冬夏极阴阳之用风雨霜露施于庶物者皆可取法无非敎也风之动荡霆之震耀流形于下化育庶物使皆呈露发生者亦可取法无非敎也然风霆犹风雨皆神气也降于天载于地以成化育者也独于地言之则以流形而可见也○严陵方氏曰天以气运乎上故其敎以四时为主地以形成乎下故其敎以庶物为主言天之四时则其序先于风雨霜露者四时以风雨霜露为之用故也言地之庶物则其序后于神气风霆者庶物以神气风霆为之体故也且四时之在天一往一来莫不有先后之序盈虚之数庶物之在地一动一植莫不有小大之别多少之分则圣人之设敎岂能舍是哉故曰无非敎也神气者天气也及其下降而得地载之故曰地载神气神气散而为风薄而为霆故曰神气风霆风霆流行而成形故曰风霆流形形成而后物生可见故曰庶物露生夫风之行也植物之甲者莫不拆霆之震也动物之蛰者莫不苏则庶物露生于此可见矣若雨露莫不物资以生然止以风霆言之者以风霆无方而莫测尤为气之神故也易曰鼓之舞之以尽神扬子曰鼔舞万物其雷风乎盖以是也】
　　清明在躬气志如神耆【嗜】欲将至有开必先天降时雨山川出云其在诗曰嵩高维岳峻极于天维岳降神生甫及申维申及甫为周之翰四国于蕃四方于宣此文武之徳也
　　清明在躬气志如神即至诚前知之谓也耆欲所愿欲之事也有开必先言先有以开发其兆眹者如将兴必有祯祥若时雨将降山川必先为之出云也国家将兴天必为之豫生贤佐故引大雅嵩髙之篇言文武有此无私之徳故天为之生贤佐以兴周而文武无此诗故取宣王诗为喻而曰此文武之德也○严氏曰嵩然而髙竦者岳也其山峻大极至于天维此岳降其神灵以生仲山甫及申伯此申伯及山甫皆为周室之翰榦四国则于以蕃蔽其患难四方则于以宣布其德泽【蓝田吕氏曰清而明者天之德也以天德在躬故气志如神孟子曰中天下而立定四海之民君子乐之所谓耆欲将至则有开于兴王必先有以生贤有开于兴王譬犹天降时雨也必先有以生贤譬犹山川出云也嵩髙者生贤之诗也宣王中兴之王也申甫间生之贤也故能为周翰以蕃于四国宣于四方也文武之德如此无诗以言之故取类以明义也○石林叶氏曰清明在躬则志所向气所适其验于外者如神也以其如神故耆欲将至有开必先中庸曰见乎蓍动乎四体祸福将至善必先知之不善必先知之故至诚如神诚之至则亦虚一而静耆欲将至而先动乎四体者人也雨降而先出乎云者天也国家将兴而五岳必生辅助者天人之相应也】
　　三代之王也必先其令闻【去声】诗云明明天子令闻不已三代之德也弛其文德恊此四国大王之德也子夏蹶【鳜】然而起负墙而立曰弟子敢不承乎
　　先其令闻者未王之先其祖宗积德已有令善之声闻也诗大雅江汉之篇弛犹施也诗作矢陈也恊诗作洽诗美宣王此亦取以为喻子夏问三王之德夫子但举殷周言之者禹以禅无可疑殷周放伐故特明其非私也蹶然喜跃之貌负墙而立者问竟则退后背壁而立以避进问之人也承者奉顺不失之意○应氏曰嵩髙生贤本于文武德洽四国始于大王其积累岂一日哉【蓝田吕氏曰奉三无私以劳天下而得贤佐则必有令闻矣先以令闻慰服人心然后可以兴王业故三代之王必皆先之也江汉之诗曰明明天子令闻不已矢其文德洽此四国以矢为弛以洽为恊声之误也此亦宣王之诗而谓明明天子令闻不已为三代之德矢其文德洽此四国为大王之德皆取类言之也此篇始论为民父母之道终论参于天地之德致五至行三无者为民父母之道也奉三无私以劳天下者参于天地之德也然王者必得贤佐有令闻然后可以施为故以嵩髙江汉之诗申言之也】
　　礼记大全卷二十四
<经部,礼类,礼记之属,礼记大全>
　　钦定四库全书
　　礼记大全卷二十五
　　明　胡广等　撰
　　坊记第三十【严陵方氏曰君子之坊民舍礼何以哉故经解曰礼禁乱之所由生犹坊止水之所自来也当周之衰以旧坊为无所用而壊之者多矣则坊之之道固不可以不记矣】
　　子言之君子之道辟【譬】则坊【防】与【平声】坊民之所不足者也大为之坊民犹逾之故君子礼以坊德刑以坊淫命以坊欲
　　辟读为譬坊与防同言君子以道防民之失犹以隄防遏水之流也○应氏曰理欲相为消长人欲炽盛而有余则天理消减而不足礼则防其所不足而制其所有余焉性之善为德礼以防之而养其源情之荡为淫刑以防之而遏其流圣人防民之具至矣然人之欲无穷而非防闲之所能尽也圣人于是而有命之説焉命出于天各有分限而截然不可逾也天之命令人力莫施以是防之则觊觎者塞羡慕者止而欲不得肆矣【张子曰君子之道辟则坊与下文所谓礼刑命者是即君子之道也○马氏曰礼所以制中故礼以坊德刑所以禁过故刑以坊淫命所以知分而安之故命以坊欲○庆源辅氏曰人有所畏则不敢纵礼以坊德刑以坊淫略而言之也至于命以坊欲则又入深而言之是三者所谓大为之坊也彼因一事设一禁者岂君子之道哉】
　　子云小人贫斯约富斯骄约斯盗骄斯乱礼者因人之情而为之节文以为民坊者也故圣人之制富贵也使民富不足以骄贫不至于约贵不慊【口簟反】于上故乱益亡
　　方氏曰小人无道以安贫故贫斯约无德以守富故富斯骄约者不获恣则有羡彼之志故约斯盗骄者不能逊则有犯上之心故骄斯乱凡此皆人之情也而礼则因而为之节文富者不以有余而慢于人贫者不以不足而穷其身贵者不以在上而慊于物皆由有礼故也若家富不过百乗所以制富而不使之骄也一夫受田百亩所以制贫而不使之约也伐冰之家不畜牛羊所以制贵而不使之慊也【石林叶氏曰贵贱尊卑者节也升降上下者文也有节以制其等有文以别其位则富不骄贫不约贵不慊于上虽然礼之所制者亦多术矣富贵独先焉者以人道之大欲所存而已矣○庆源辅氏曰约是气歉骄是气盈坊主于礼故此着言之作者之谓圣故制富贵圣人之事也慊谓满足贵不慊于上如满而不溢高而不危之意】
　　子云贫而好乐【洛】富而好礼众而以宁者天下其几【上声】矣诗云民之贪乱宁为荼毒故制国不过千乗都城不过百雉家富不过百乗以此坊民诸侯犹有畔者众而以宁谓家族众盛而不以悖乱致祸则也天下其几言此三者不多见也诗大雅桑柔之篇贪犹欲也荼苦菜也毒螫虫也刺厉王言民苦政乱欲其乱亡故宁为荼苦毒螫之行以相侵暴而不之恤也千乗诸侯之国其地可出兵车千乗也都城卿大夫都邑之城也雉度名也高一丈长三丈为一雉家富卿大夫之富也不过百乗其采地所出之兵车不得过此数也○石梁王氏曰贫而好乐添一好字恐非孔子语【严陵方氏曰制国不过千乗即孔子所谓千乗之国是也千乗之国即百里之国也井田之法方里为井十井为乗百里之国适千乗也都城不过百雉即左氏所谓都城过百雉国之害也都葢公卿王子弟所食之采地雉则五堵也百雉则其城五百堵矣家富不过百乗即孟子所谓百乗之赋也千乗百乗皆以所出之赋言之也乗以车之多少言雉以城之广狭言或言其多少或言其广狭互相备也于国言制于家言富皆谓制其富也亦互相备而已所坊之事不止于民经每以民为言者葢民以不足于坊之之道故坊之设也以民为主若夫君子能以礼自坊则无俟乎人为之坊矣】
　　子云夫礼者所以章疑别防以为民坊者也故贵贱有等衣服有别朝廷有位则民有所让
　　疑者惑而未决防者隠而不明惟礼足以章明之分别之也【石林叶氏曰章疑异于决疑疑者似同而异章言其显也决言其成也别防异于明防防者似有而无别言其辨也明言其既着也以其显疑故贵贱有等以其辨防故衣服有别贵贱以爵列也爵以诏德观其贵贱则知德之有厚薄也衣服以功赐也服以显庸观其衣服则知其功之有小大也至于朝廷有位则爵命衣服所自居也民之视其位则知其定分而行逊避矣○严陵方氏曰贵贱有上下之等衣服有隆杀之别朝廷有尊卑之位有等有别有位则各安其分而不争矣】
　　子云天无二日土无二王家无二主尊无二上示民有君臣之别也春秋不称楚越之王丧礼君不称天大夫不称君恐民之惑也诗云相【去声】彼盍【渴】旦尚犹患之子云君不与同姓同车与异姓同车不同服示民不嫌也以此坊民民犹得同姓以弑其君
　　楚越之王丧书卒不书葬夷之也君不称天避天子也大夫不称君而称主避国君也诗逸诗也盍旦夜鸣求旦之鸟患犹恶也言视彼盍旦之夜鸣以求晓是欲反夜作昼求所不当求者人尚且恶之况人臣而求犯其上乎不同车远害也簒弑之祸常起于同姓故与异姓同车则不嫌【严陵方氏曰日者人君之象在天者既无二日有土者故无二王大而有土者既无二王小而有家者故无二主凡此皆以尊无二上故也故曰示民有君臣之别也盍旦即月令所谓鹖旦盍何不也何不旦是求旦而已故名之以此人患之者以其乱昼夜故也君臣之别昼夜之象也其可乱之乎故引逸诗以况之乗车之法君在左仆在中央勇士在右】
　　子云君子辞贵不辞贱辞富不辞贫则乱益亡故君子与其使食浮于人也宁使人浮于食
　　食禄也浮在上也才德薄而受禄厚是食浮于人也【严陵方氏曰贱不贪贵贫不慕富则无争夺之祸矣故乱益亡夫权舆之无余不害为贤者伐檀之素餐君子所不为故君子与其使食浮于人也宁使人浮于食此亦辞富贵之道也浮与行浮于名之浮同】
　　子云觞酒豆肉让而受恶民犹犯齿衽席之上让而坐下民犹犯贵朝廷之位让而就贱民犹犯君诗云民之无良相怨一方受爵不让至于己斯亡子云君子贵人而贱己先人而后己则民作让故称人之君曰君自称其君曰寡君
　　诗小雅角弓之篇爵酒器也严氏云兄弟有因杯酒得罪而怨者此为持平之论以解之言凡人之不善者其相怨各执一偏而不能参彼已之曲直故但知怨其上而不思己过然其端甚防或止因受爵失辞逊之节而或至于亡其身亦可念矣○方氏曰礼六十以上笾豆有加故酒肉以犯齿言三命不齿席于尊东故衽席以犯贵言族人不得戚君位故朝廷以犯君言【严陵方氏曰贵人而贱己则不骄先人而后己则不争故民作让书曰汝惟不矜天下莫与汝争能汝惟不伐天下莫与汝争功扬子曰自后者人先之自下者人髙之皆谓是矣】
　　子云利禄先死者而后生者则民不偝先亡者而后存者则民可以托诗云先君之思以畜寡人以此坊民民犹偝死而号【平声】无告
　　诗邶风燕燕之篇畜诗作朂勉也庄姜言归妾戴妫思念先君庄公以妇道勗勉寡人寡人庄姜自谓此以朂为畜者言能容畜我于心而不忘是不偝死忘生之意也○疏曰财利荣禄之事假令死之与生并合俱得君上则先与死者后与生者以此化民则民皆不偝于死者亡谓身为国事而出亡在外存谓存在国内者君有利禄先与在外亡者而后与国内存者以此化民民皆仁厚可以大事相付托也偝死而号无告者言民偝弃死者其生者老弱号呼无所控告也【严陵方氏曰死谓为国家死其事者亡谓为国家亡而在外者利禄之所施不必及其身也録其人之功以及其亲族而已若周官以其财养死政之老与其孤礼言去国三世爵禄有列于朝之类皆是也以死者君之心犹所不忘则民勤于孝思矣故曰民不偝以亡者君之心犹所不絶则民勉于忠义矣故曰民可以托号无告者呼而无所告诉也】
　　子云有国家者贵人而贱禄则民兴让尚技而贱车则民兴艺故君子约言小人先言
　　贵人贵有德之人也言君能贵有德者而不吝于班禄则民兴于让善尚有能者而不吝于赐车则民兴于习艺贱禄贱车非轻禄器也特以贵贤尚能而不吝于所当与耳读者不以辞害意可也言之不怍则为之也难故君子之言常约小人则先言而后行不必其言行之相顾也○郑氏曰约与先互言君子约则小人多矣小人先则君子后矣【严陵方氏曰贵人而贱禄尚技而贱车皆谓任贤使能锡予之而无所吝也人谓贤者技谓能者也言禄则爵可知言车则马可知上之所化如此不徒事乎空言而已故继之以君子约言小人先言】
　　子云上酌民言则下天上施【去声】上不酌民言则犯也下不天上施则乱也故君子信让以涖百姓则民之报礼重诗云先民有言询于刍荛
　　上酌民言谓人君将施政教必斟酌参挹乎舆论之可否如此则政教所加民尊戴之如天所降下者矣否则民必违犯也民不天上之所施则悖慢之乱作矣信则不欺于民让则不恃乎己以此临民民得不亲其上死其长乎故曰民之报礼重也诗大雅板之篇询于刍荛问于取草取薪之贱者也引此以明酌民言之意【严陵方氏曰书曰天聪明自我民聪明天明畏自我民明威天之所为未尝不以民也夫上酌民言则与天合矣故下岂有不天上施者乎言必曰酌者以言有当否斟酌而后行之也上不酌民言则事或妄行而失其所守故曰则犯也下不天上施则民或肆慢而无以相治故曰乱也君子信让以涖百姓则上酌民言矣民之报礼重则下天上施矣】
　　子云善则称人过则称己则民不争善则称人过则称己则怨益亡诗云尔卜尔筮履无咎言
　　诗卫风氓之篇履当依诗作体谓卜之于龟筮之于蓍其卦兆之体皆无凶咎之辞也以无咎明不争不怨之意○石梁王氏曰郑笺诗既以体为卦兆之体何故于此曲附履字之讹【严陵方氏曰书曰汝惟不矜天下莫与汝争能汝惟不伐天下莫与汝争功善则称人过则称己可谓不矜伐矣故民不争也汝且能无己矣故怨益亡○临川呉氏曰言在上者善称人过称己则民化之亦以善让人而不与人争也又且人不怨己也】
　　子云善则称人过则称己则民让善诗云考卜惟王度【徒洛反】是镐京惟龟正之武王成之
　　诗大雅文王有声之篇言稽考龟卜者武王也谋度镐京之居葢武王之志已先定矣及以吉凶取正于龟而龟亦协从武王遂以龟为正而成此都焉是武王不自以为功而让之龟卜也故引以为让善之证然此两节所引诗意义皆不甚协【庆源辅氏曰善则称人与人为善之心也过则称己自任以重之事也圣人不过如是大舜善与人同武王百姓有过在予一人民不争始之事也又进则怨益亡又进则民让善怨益亡则不争不足言矣民让善则亡怨不足言矣】
　　子云善则称君过则称己则民作忠君陈曰尔有嘉谋嘉猷入告尔君于内女乃顺之于外曰此谋此猷惟我君之德于【乌】乎【呼】是惟良显哉
　　君陈周书与今书文小异引以证善则称君之义【临川呉氏曰言人臣善称君过称己则民化之皆兴起而尽忠于君引书君陈证归美于君之事于乎叹辞是谓如此也言臣能如此则是良臣而君之名亦显也】
　　子云善则称亲过则称己则民作孝大誓曰予克纣非予武惟朕文考无罪纣克予非朕文考有罪惟予小子无良
　　泰誓周书引以证善则称亲之义【临川呉氏曰言人子善称亲过称己则民化之皆兴起而孝于亲引书泰誓证归美于亲之事】
　　子云君子弛其亲之过而敬其美论语曰三年无改于父之道可谓孝矣髙宗云三年其惟不言言乃讙弛犹弃忘也三年不言见商书説命篇讙今周书无逸篇作雍讙与欢同言天下喜悦之也此条引论语近之引书义不协○石梁王氏曰既有子云又引论语曰不应孔子自言因知皆后人为之且不应孔子发言段段引证如此齐同【严陵方氏曰子为父隠所谓弛其过也善则称亲所谓敬其美也○石林叶氏曰亲之亡也三年无改以终其忧三年不言以思其孝然书言乃雍此言乃讙讙则乐之至也雍则和之至也】
　　子云从命不忿防谏不倦劳而不怨可谓孝矣诗云孝子不匮
　　从命不忿谓承受父母命令之时不可有忿戾之色葢或以他事致忿而其色未平也一説忿当作怠亦通诗大雅既醉之篇言孝子事亲无乏止之时【马氏曰从命不忿爱也微谏不倦敬也】
　　子云睦于父母之党可谓孝矣故君子因睦以合族诗云此令兄弟绰绰有裕不令兄弟交相为瘉【庾】
　　因睦以合族谓防聚宗族为燕食之礼因以致其和睦之情也诗小雅角弓之篇令善也绰绰寛容之貎瘉病也【庆源辅氏曰因孝以睦父母之党因睦以合逺近之族未能孝于其亲安能睦其党乎故曰可谓孝矣绰绰有裕故能合族也交相为瘉岂能合族乎○严陵方氏曰于父母之党犹且睦之况父母乎故可谓孝矣】
　　子云于父之执可以乗其车不可以衣【去声】其衣君子以广孝也子云小人皆能养其亲君子不敬何以辨子云父子不同位以厚敬也书云厥辟不辟忝厥祖
　　父之执与父执志同者也车所同衣所独故车可乗衣不可衣广孝谓敬之同于父亦锡类之义也辨别也同位则尊卑相等是不敬也故不同位者所以厚敬亲之道书商书太甲篇今书文无上厥字言君不君而与臣相防则辱其先祖以喻父不自尊而与卑者同位亦为忝祖也【严陵方氏曰衣于身最密前言君与异姓同车不同服亦以是而已夫孝所以事父也于父之执犹且如此则孝之所及广矣故曰君子以广孝也论语曰今之孝者是谓能养至于犬马皆能有养不敬何以别乎此言父子不同位曲礼言父子不同席席言所坐之席位言所立之位坐立虽不同其所以辨尊卑之义则一而已】
　　子云父母在不称老言孝不言慈闺门之内戏而不叹君子以此坊民民犹薄于孝而厚于慈
　　曲礼云恒言不称老与此意同孝所以事亲慈所以畜子言孝不言慈者虑其厚于子而薄于亲故也可以娯人而使之乐者戏也可以感人而使之伤者叹也闺门之内谓父母之侧戏而不叹非专事于戏也谓为孺子之容止或足以娯亲犹云可尔恨叹之声则伤亲故不为也【庆源辅氏曰孝慈一心也然人情多薄于孝而厚于慈者私而已】
　　子云长民者朝廷敬老则民作孝子云祭祀之有尸也宗庙之有主也示民有事也修宗庙敬祀事教民追孝也以此坊民民犹忘其亲
　　方氏曰为亲之死故为尸以象其生为神之亡故为主以寓其存经曰事死如事生事亡如事存此所以言示民有事也追孝与祭统言追养继孝同义【石林叶氏曰老近于亲者也近者犹敬于上则亲者民必知孝于下尸则斯须之谨也故祭祀则言尸主者庸谨也故宗庙则言主此特见于有事而已若夫宗庙久而废壊则修之祭祀立尸以敬之乃所以教民送终也故曰追孝○程子曰祭非主则无依非尸则无享】
　　子云敬则用祭器故君子不以菲废礼不以美没礼故食【嗣】礼主人亲馈则客祭主人不亲馈则客不祭故君子苟无礼虽美不食焉易曰东邻杀牛不如西邻之禴祭实受其福诗云既醉以酒既饱以德以此示民民犹争利而忘义
　　笾豆簋铏之属皆祭器用之宾客以寓敬也菲薄而废礼与过文而没礼皆不得为敬主人亲馈是敬客也客祭其馔是敬主也易既济九五爻辞禴薄也诗大雅既醉之篇○方氏曰食者利之所存礼则义之所出故言争利以忘义【石林叶氏曰祭器所以事神非同于所安也致敬于宾客则用之亦所以神事之也故大飨诸侯同于礼五帝少之为贵以其内心也故不以菲废礼多之为贵以其外心也故不以美没礼惟其不必美也故馈而后食既醉而饱以德唯其不必菲也故杀牛而祭不如夏禴葢君子无意于菲美者示其逺利有志于饱德者示其思义民之反此乃至于争利而忘义故不言坊者以其事示之而已矣】
　　子云七日戒三日齐承一人焉以为尸过之者趋走以教敬也醴酒在室醍【体】酒在堂澄酒在下示民不淫也尸饮三众宾饮一示民有上下也因其酒肉聚其宗族以教民睦也故堂上观乎室堂下观乎上诗云礼仪卒度笑语卒获
　　承奉事之也醴齐醍齐澄酒此三酒味薄者在上味厚者在下贵薄而贱厚是示民以不贪淫于味也尸饮三主人主妇宾长各一献也然后主人献宾是众宾饮一也尊上者得酒多卑下者得酒少是示民以上下之等也祭礼之末序昭穆相献酬此以和睦之道教民也堂上者观室中之礼仪堂下者又观堂上之礼仪其容有不肃者乎诗小雅楚茨之篇卒尽也言礼仪尽合于法度笑语尽得其宜也【严陵方氏曰七日戒三日齐并见礼器郊特牲解曲礼曰为君尸者大夫士见之则下之君知所以为尸者则自下之故云过之者趋走也夫齐戒以承之趋走以避之则敬之至矣故曰以教敬也自水言之则淡者为精甘者为粗若郊特牲所谓酒醴之美酒明水之尚是也自酒言之则浊者为质清者为文若此所谓醴酒在室澄酒在下是也其质在上其文在下则先王之所尚固可知矣示民以此岂有沈湎之祸哉故曰示民不淫也亦见礼运酒在室解尸饮三众宾饮一谓祭祀献酬之时也尊者饮多而卑者饮少故曰示民有上下也因其酒肉者因祭祀之酒肉也聚其宗族者谓羣昭羣穆咸在也聚其宗族则交相亲矣故曰教民睦也】
　　子云宾礼毎进以让丧礼每加以逺浴于中霤饭【上声】于牖下小敛于户内大敛于阼殡于客位祖于庭葬于墓所以示逺也殷人吊于圹【上声】周人吊于家示民不偝也子云死民之卒事也吾从周以此坊民诸侯犹有薨而不葬者
　　宾自外而入其礼不可以不让丧自内而出其礼不容于不远其进其加皆以渐致礼之道也章首宾丧并言下独言丧礼者重卒葬而言余説见檀弓【严陵方氏曰毎进以让每加以逺皆所以示逺逺则所以崇敬也自浴于中霤而下皆丧礼示逺之事吊于圹即檀弓所谓殷既封而吊是也吊于家即所谓反哭而吊是也所吊虽异所以不偝死之意则一然而民至于死则其事尽于此矣人之于此其可以不尽乎故子云死民之卒事也吾从周从周者以其吊于家为尽故也檀弓又曰反而亡焉失之矣则吊于家为尽可知】
　　子云升自客阶受吊于宾位教民追孝也未没丧不称君示民不争也故鲁春秋记晋丧曰杀其君之子奚齐及其君卓以此坊民子犹有弑其父者
　　鲁僖公九年晋侯诡诸卒冬里克弑其君之子奚齐十年里克弑其君卓子○方氏曰升自客阶而不敢由于主人之阶受吊于宾位而不敢居于主人之位所以避父之尊尽为子之孝而己父既徃而犹未忍升其阶居其位焉故曰教民追孝也居君之位而未敢称君之号则推让之心固可见矣故曰示民不争也【石林叶氏曰升客阶不敢代父也受吊于宾位不敢为主也不敢代父而为主者不忘亲也故曰追孝古者君薨百官总己以聴冢宰三年则是君不言而冢宰摄之也以其不言故未终丧止称曰子】
　　子云孝以事君弟以事长示民不贰也故君子有君不谋仕唯卜之日称二君
　　推事父之道以事君推事兄之道以事长皆诚实之至岂敢有副贰其上之心乎欲贰其君是与尊者相敌矣故云示民不贰也君子人君之子也有君君在也不谋仕嫌欲急于为政也世子他事皆不得称君贰唯命龟之时或君有故而已代之则自称曰君之贰某左传卜贰圉正谓君之贰故郑引之云二当为贰也【严陵方氏曰孝以事君者推事父之道以事君也弟以事长者推事兄之道以事长也若是则臣不敢贰于其君防不敢贰于其长矣故曰示民不贰也】
　　丧父三年丧君三年示民不疑也
　　疏曰君无骨肉之亲若不为重服民则疑君不尊今与丧父同示民不疑于君之尊也
</div>
    <div class="pagination">
<a href="礼记大全_page49.html">上一页</a><span>...</span><a href="礼记大全_page45.html">45</a><a href="礼记大全_page46.html">46</a><a href="礼记大全_page47.html">47</a><a href="礼记大全_page48.html">48</a><a href="礼记大全_page49.html">49</a><span class="current-page">50</span><a href="礼记大全_page51.html">51</a><a href="礼记大全_page52.html">52</a><a href="礼记大全_page53.html">53</a><a href="礼记大全_page54.html">54</a><a href="礼记大全_page55.html">55</a><span>...</span><a href="礼记大全_page51.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
