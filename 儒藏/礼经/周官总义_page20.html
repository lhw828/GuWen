<!DOCTYPE html>
<html>
<head>
    <meta charset="UTF-8">
    <title>周官总义 - 第 20 页/共 26 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周官总义 - 第 20 页/共 26 页</h1>
    <div class="content">　　凡命夫命妇不躬坐狱讼凡王之同族有罪不即市贵贵亲亲之义也义见掌囚掌戮
　　以五声听狱讼求民情一曰辞听二曰色听三曰气听四曰耳听五曰目听
　　在心为志感而为情发而为声此以五声听狱讼而求民情宜也以辞为声可也色气耳目何以谓之声大抵言者心之声也凢人之不善虽欲揜盖覆防于其外而其实不外乎此心形见之间是以心不直者其辞枝心不实者其色赧心不诚者其气乱心不正者其耳多惑心不眀者其目多耗听是四者皆于其辞而察之非其辞之寓于色气耳目也乃其心之不容隠于言而形于色气耳目也后世知是理者鲜矣狱讼滋繁何以得其情乎
　　以八辟丽邦灋附刑罚一曰议亲之辟二曰议故之辟三曰议贤之辟四曰议能之辟五曰议功之辟六曰议贵之辟七曰议勤之辟八曰议賔之辟
　　君谓之辟制法者也制法而不制于法威福所自出故也作威则刑诛之作福则赦宥之刑诛赦宥为未定故八法在所可议者谓之辟所谓八辟者即大宰八统是已曰亲曰故曰贤曰能曰功曰贵曰勤曰賔是八者皆教化之所自出不幸而防于罪戾则法有所不可加先王何以处之于邦法曰丽于刑罚曰附所谓附丽者非取必于法也以八辟议之而已是以八辟有大议而不私者君以义制者也庶民有常法而不议者臣以事守者也斯可以言惟辟作福惟辟作威矣
　　以三刺断庶民狱讼之中一曰讯羣臣二曰讯羣吏三曰讯万民聼民之所刺宥以施上服下服之刑
　　刺杀也不曰杀而曰刺者刺有探取之义盖狱讼虽成而圣人之心犹以为未安必探取乎民情以求至当之理焉于是有三刺以断庶民狱讼之中一曰讯羣臣二曰讯羣吏三曰讯万民而聼民之所刺宥者是以讯万民为主也以讯万民为主而必先之以羣臣羣吏者是臣吏可以逹天下之民情者也由是羣臣皆曰可杀羣吏皆曰可杀勿听万民皆曰可杀见可杀焉然后杀之群臣皆曰可宥勿聼羣吏皆曰可宥勿聼万民皆曰可宥见可宥焉然后宥之此上服下服之刑所由以施也上服服刑之重者也下服服刑之轻者也宜杀而服上刑故谓之刺宜杀而服下刑斯谓之宥兹非以民情之中为狱讼之中乎
　　及大比登民数自生齿以上登于天府内史司防冡宰贰之以制国用
　　小司徒颁比法而登民数主乎民而言也小司冦于大比而登民数主乎刑而言也盖至于三年大比则民之登耗损益亦已多矣此小司冦所以登万民之数所谓登民数自生齿以上男子八月生齿八嵗而齓女子七月生齿七岁而齓民之蕃育于是乎始此登民数所以必取乎生齿以上今攷下经司民之职曰掌登万民之数自生齿以上皆书于版又曰及三年大比以万民之数诏司冦是司冦受其数于司民之官而于孟冬祀司民星之时乃献其数于王而后王拜受之登于天府刑官之致重于民数者如此不特刑官重之而已冡宰于刑官登民数之后又为之贰其数而制国用焉盖古者三年耕必有一年之食九年耕必有三年之食冡宰以三十年通制国用而大比之制国用实所以为三十年盈虚敛散之储也内史于此贰之则以其所掌者防计之书司防于此贰之则以其所掌者防计之事二官卑而列于始冡宰尊而继于后非以统百官之任而统其成者欤由是观之民之盛衰系乎刑故司冦登民数于地官大比之时财之丰耗出于民故冡宰制国用于刑官登民数之后数官聫事而合治皆所以重乎民者也
　　小祭祀奉犬牲凡禋祀五帝实镬水纳亨亦如之大宾客前王而辟后世子之防亦如之小师涖戮凡国之大事使其属跸
　　此皆所以贰大司冦也大司冦奉犬牲于大祭祀之时此则于小祭祀奉之大司冦于禋祀五帝则涖誓戒及纳亨前王此则为之实镬水大司冦于朝觐防同前王此则大賔客前王而加之以辟大司冦于大军旅涖戮此则于小师涖戮卑者任其劳而不敢尸其大也若大司冦跸邦事则通乎国邑此跸国事则止于国中之事其帅属则一而已
　　孟冬祀司民献民数于王王拜受之以图国用而进退之
　　此经言献民数于孟冬祀司民之日而下经司民之职亦曰三年大比以万民之数诏司冦司冦及孟冬祀司民之日献其数于王其说颇同疑所谓孟冬祀司民者即下经三年大比之孟冬祀司民也然下经司民之职言大比登民数者与此上经之说合而此经别出于上经大比登民数之后则知此所谓孟冬祀司民者每嵗之孟冬而已盖轩辕之角有大民小民之星每嵗孟冬祀之当是时也司民虽书生齿以上而未之献小司冦虽献民数而未登于天府止以为每嵗图国用之计所谓图国用而进退之者王制曰冡宰制国用必于嵗之杪五谷皆入然后制国用用地小大视年之丰耗此亦图国用之意然王制归之于冡宰而此经属之于小司冦者小司冦因民数而进退之则谓之图国用其聨事合治一也又至于三嵗大比小司冦复于其孟冬祀司民之日取司民所献之民数而献之于王王拜受之登于天府冡宰复与内史司防贰之以制国用其先后之序如此
　　嵗终则令羣士计狱讼登中于天府
　　羣士者乡士以下皆掌狱讼之士也然有未成之狱讼有已成之狱讼嵗终所令则谓其成者计稽也断也稽其一嵗之狱几何防其讼之当否几何其狱讼之已成而合乎法者谓之中羣士入之于小司冦小司冦登之于天府与天府之受治中同义重之也
　　正嵗率其属而观刑象令以木铎曰不用灋者国有常刑令羣士乃宣布于四方宪刑禁乃命其属入防乃致事
　　此经与小宰之帅属观治象小司徒之帅属观教象同意然特宪禁令于王宫与六乡四郊而已若司冦之职本以刑禁诘四方故宣布而宪于四方焉乃命其属入防致事者王氏谓官以嵗终入其书独司冦以正嵗入之所以谨其始非也乃者继事之辞令羣士乃宣布于四方以终嵗期之至大宰受防之时乃命其属入防乃致事所以纪小司冦一职之终也








　　钦定四库全书
　　周官总义卷二十二　　　　宋　易祓　撰
　　士师之职掌国之五禁之灋以左右刑罚一曰宫禁二曰官禁三曰国禁四曰野禁五曰军禁皆以木铎徇之于朝书而县于门闾以五戒先后刑罚毋使罪丽于民一曰誓用之于军旅二曰诰用之于防同三曰禁用诸田役四曰纠用诸国中五曰宪用诸都鄙
　　郑氏曰宫王宫官官府国城中也先后即左右之意古者有五刑无五罚五罚自周穆王始而古所谓罚则刑之轻者也舜之象以典刑则常刑也以常刑为重故以五流之法宥之犹以为重焉又设为三等之轻刑曰鞭作官刑扑作教刑金作赎刑赎刑即后世所谓罚而其轻又居三等轻刑之下至周人设刑官之职初无五罚之法而司圜所谓罚人不亏财则知舜之赎刑即此所谓亏财者也轻亦甚矣考之士师则成王周公之心非特欲其无刑亦欲其无罚何其仁也故左右刑罚则有五禁先后刑罚则有五戒凡以此而已圣人立法之意以谓禁者使之知所止故于禁言左右是欲左右辅之使之不至于刑罚也戒者使之知所守故于戒言先后是欲先后导之使之不至于刑罚也盖禁所以防之徇以木铎而县其书于门闾则其所防为甚严戒所以儆之毋使罪丽于民则其所儆为甚切若是而斯民犹陷于刑罚者无有也后世人情日薄而抵冐滋众穆王于是作五罚之法以损五刑之旧司刑所掌五刑之属二千五百而穆王之三千以枚数之虽増于前然墨劓所増者各五百皆轻刑也宫所损者二百大辟所损者三百皆重刑也惟其禁戒不立而左右先后之无术观其目则哀矜之意固可见观其凡则文胜俗弊亦可推矣
　　掌乡合州党族闾比之聫与其民人之什伍使之相安相受以比追胥之事以施刑罚庆赏
　　六乡之内其居则有州党族闾比之聫其民人则有什伍之聫皆合其聫以待征敛调发之事此乡官之职也而士师又掌之者使之相安相受故耳盖人之有罪过未丽于法而害于州里者去之则不善者逺焉而后善者得以相安上罪期役以至下罪三月役任于州里者舍之则不善者反焉而后善者得以相受相安相受是与众同欲也与众同欲则与众同恶也以是比追胥之事则出入相友守望相助是有利存焉以施刑罚庆赏则赏一人而同所劝罚一人而同所戒是有义存焉此士师所以掌乡而弼六郷之教也
　　掌官中之政令察狱讼之辞以诏司冦断狱讼致邦令
　　官中之政令即刑所行之政令也察狱讼之辞则刑官之属若乡士遂士县士方士各上其狱讼之不决者而致其辞于士师士师因其辞而察之以诏司冦断狱弊讼狱讼旣审合于邦令士师则又以其邦令而致之于乡士遂士县士方士上下聫事精察如此此狱讼之所以得其中也
　　掌士之八成一曰邦汋二曰邦贼三曰邦谍四曰犯邦令五曰挢邦令六曰为邦盗七曰为邦朋八曰为邦诬成定也八成言士则士之八成而已汋酌也谓刺探邦之机密以遗于外者贼毁则者也谓毁弃王略而潜为变者邦谍谓为敌国反间以乱我邦者犯邦令谓故作狠傲以触邦令者挢邦令谓辄为诈冐以擅邦令者为邦盗谓窃持邦柄以作威福者为邦朋谓朋淫匪人相比为恶者为邦诬谓妄作妖祥惑众乱俗者八者罪所不贷圣人于是有一定之法故曰八成
　　若邦凶荒则以荒辩之灋治之令移民通财紏守缓刑凡言邦国则诸侯也单言邦单言国则天子也此经若邦凶荒则非为天子畿内而设何者大司徒以荒政十二聚万民初不言移民通财而移民通财乃见于大荒大札令邦国之后则移民通财诸侯之事也荒政无纠守而此则有纠守是责诸侯以守也荒政言缓刑而其后令邦国亦言缓刑是缓刑所以恤灾凶民命所关天子诸侯之所同也若是则此经言邦者亦可以为诸侯之邦矣小行人曰若国凶荒则令赒委之其救荒同而其单言国又同非诸侯而何
　　凡以财狱讼者正之以傅别约剂
　　以财狱讼谓狱讼而争财者也正小宰八成所谓听称责与买卖者是已故正之以傅别约剂之法传谓地傅以为之保别谓判书以为之合约谓书其期约者剂谓为之要书者四者皆稽之以为决以此正狱讼则片言可折而争心息矣
　　若祭胜国之社稷则为之尸
　　宗庙社稷七祀皆有尸初不命刑官而此以刑官为尸者特见于胜国之社或曰以其不灵于亡国而妖邪附之故威之以刑官非也郊特牲曰社祭土而主隂气也又曰天子大社必受霜露风雨以达天地之气丧国之社屋之不受天阳也亳社北牖使隂明也言亳社则胜国之社也亳社以隂为主而刑乃隂之类媒氏以男女之隂讼而听之于胜国之社类也此祭胜国之社而刑官为之尸亦类也
　　王燕出入则前驱而辟
　　自治朝而退居于内者谓之燕朝自燕朝而退居寝者谓之燕寝此出入所以谓之燕出入也士师前驱而辟则王者燕间之际无一节之不谨车谓之道车者其意亦可推矣
　　祀五帝则沃尸及王盥洎镬水凡刉珥则奉犬牲祀五帝者谓五人帝之祀而士师言沃尸者何也致其洁而已方尸之入门也以盘匜盥水及王有献尸之礼亦奉水以盥故皆言沃镬水本小司冦所实士师则洎而増之凡此皆取其明清于用刑所以使之沃使之洎也
　　诸侯为宾则帅其属而跸于王宫大丧亦如之大师帅其属而禁逆军旅者与犯师禁者而戮之
　　诸侯为宾则有燕享之礼大丧则有庐舍之居帅其属而跸王宫所以肃朝廷之仪师而不从令是谓逆军旅临陈而不用命是谓犯师禁帅其属而行其戮所以正军旅之法凡此皆以刑官之士师任其职重其事也
　　岁终则令正要防正岁帅其属而宪禁令于国及郊野小司防于正岁命其属入防乃致事者入此岁终所正之要防也至于小司冦宪禁令于四方而此则宪禁令于国及郊野则亦贰与考之辨焉尔
　　乡士掌国中各掌其乡之民数而纠戒之听其狱讼察其辞辨其狱讼异其死刑之罪而要之旬而职听于朝司冦听之断其狱弊其讼于朝羣士司刑皆在各丽其法以议狱讼狱讼成士师受中协日刑杀肆之三日若欲免之则王防其期大祭祀大丧纪大军旅大宾客则各掌其乡之禁令帅其属夹道而跸三公若有邦事则为之前驱而辟其丧亦如之凡国有大事则戮其犯命者
　　遂士掌四郊各掌其遂之民数而纠其戒令听其狱讼察其辞辨其狱讼异其死刑之罪而要之二旬而职听于朝司冦听之断其狱弊其讼于朝羣士司刑皆在各丽其灋以议狱讼狱讼成士师受中协日就郊而刑杀各于其罪肆之三日若欲免之则王令三公防其期若邦有大事聚众庶则各掌其遂之禁令帅其属而跸六卿若有邦事则为之前驱而辟其丧亦如之凡郊有大事则戮其犯命者
　　县士掌野各掌其县之民数纠其戒令而听其狱讼察其辞辨其狱讼异其死刑之罪而要之三旬而职听于朝司冦听之断其狱弊其讼于朝羣士司刑皆在各丽其灋以议狱讼狱讼成士师受中协日刑杀各就其县肆之三日若欲免之则王令六卿防其期若邦有大役聚众庶则各掌其县之禁令若大夫有邦事则为之前驱而辟其丧亦如之凡野有大事则戮其犯命者
　　古之典刑者谓之士故周人专设士师之职以统羣士羣士则各分其职以掌所治之刑狱若乡士掌乡之民数而曰掌国中遂士掌遂之民数而曰掌四郊县士掌县之民数而曰掌野郑氏六乡之狱在国中六遂之狱在四郊县之狱在野盖圣人谨于刑狱以其所掌者逺则察之欲其近非使之掌其地也或谓国中亦乡地四郊亦遂地县亦野地此殆非周人设羣士之意　考载师任地之法有所谓国中之地近郊之地逺郊之地是指王城以至于六乡之内外而言也有所谓甸地稍地县地疆地是指六乡内外以达于王畿而言也盖王城谓之国中距王城五十里为近郊百里为逺郊二百里以外至三百里曰野三百里以外至四百里曰县四百里以外至五百里曰都都县野之地其为公邑者亦谓之县是乡之狱近于王城遂之狱近于乡公邑之狱近于遂所居之地以近为主而所掌之民数则各从其职可知矣夫所谓民数者实地官司徒之任而亦掌之乡士遂士县士者非专掌民数也掌其夫家众寡而以刑狱之法纠之戒之令之而已盖圣人之于刑狱非得已而用之者分职降典而后折民惟刑相我受民而后能和其庶狱自上失其道而后曽子有民散之叹放僻邪侈之陷于罪而后孟子有罔民之讥则夫戒之纠之令之毋使罪丽于民圣人之本心也然乡士言纠戒之而遂士县士言纠其戒令者乡治详故不特纠之而又戒焉遂县治略故遂士县士无所戒或违遂县吏之戒令则纠之而已听其狱讼察其辞者狱讼以辞为主书曰师听五辞五辞简孚正于五刑又曰察辞惟差非从惟从则察狱讼之辞者亦求以尽其情而已辨其狱讼谓讼有曲直而狱有轻重故辨之也异其死刑之罪者谓一死四刑其罪亦异故异之也轻重旣审乃取其要辞而书其实然后以断刑之职而听断于外朝王制云正以狱成告于大司冦大司冦听之棘木之下正即羣士也棘木即外朝也盖外朝之位羣臣羣士西面诸侯羣吏东面而三公北面州长众庶在其后职听于此则将以尽人之情焉然乡士以一旬遂士以二旬县士以三旬因其逺近而为之久速致谨于刑狱也司冦听之断其狱弊其讼于朝者盖外朝之际羣士司刑皆在故司冦断狱讼于此是又欲尽羣士司刑之情也于是羣士司刑各丽其法以议狱讼则若司刑掌五刑之法而司刺又有三刺三宥三赦之法各为之丽其法以议狱讼狱讼成则具书谓之中者若书所谓咸中有庆小司冦所谓登中于天府盖狱讼至于中则无不当焉士师于此受中则其刑当于罪一定不易然后叶日而行刑杀肆之三日所以惩众也若欲免之则上之人非以私意免之也羣臣合于八议万民合于三赦三宥则又非断狱讼者之职乃所以示一人之恩故于郷之狱则王亲防其期于遂之狱则王命三公防其期于县之狱则王命六卿防其期是又以其逺近而为之差者也郷士于祭祀丧纪军旅宾客之大者遂士于邦之大事县士于邦之大役皆掌其禁令而跸者欲人之毋敢犯也三公卿大夫之有邦事则为之前驱而辟辟行人而使之知所避为邦事设也国也郊也县也有大事则戮其犯命者又为师田设也大司马之大阅而斩其不用命者大师而比军众则诛后至皆犯命者也于是大司冦则为之涖大军旅之戮小司冦则为之涖小军旅之戮士师又有犯师禁者之戮然则戮其犯命者非师田而何
　　方士掌都家听其狱讼之辞辨其死刑之罪而要之三月而上狱讼于国司冦听其成于朝羣士司刑皆在各丽其灋以议狱讼狱讼成士师受中书其刑杀之成与其听狱讼者凡都家之大事聚众庶则各掌其方之禁令以时修其县灋若岁终则省之而诛赏焉凡都家之士所上治则主之
　　掌都家之狱讼者谓之都士家士狱讼成则告于方士方士掌都家亦以都家在王畿之四方故也都谓王子弟及公卿所食之采地家谓大夫所食之采地听其狱讼之辞则听都士家士所告之辞辨其死刑之罪而要之则又辨其一死四刑轻重之书三月而上狱讼于国以都家又逺于郷遂及县也言上于国而不言听于朝者盖郷士遂士县士自以其职而列于九棘之下故曰职听于朝方士掌都家不必职听上狱讼于国而已至司冦受其成然后为之听于朝于是羣士司刑亦各丽其法以议狱讼狱讼成士师受中前所谓成则都家听狱讼之成后所谓成则司冦羣士司刑听议之成也书其刑杀之成则知其所犯之罪书其听狱讼者则知其所听之人先王欲其狱成而孚盖如此也然不言协日刑杀与免之而防其期者亦以郷士遂士县士互文推之耳凡都家之大事聚众庶则各掌其方之禁令者方士以中士十有六人为之则四人而分主一方故也以时修其县法者王畿之县也县师掌之以方士而修县法则县之法而已县师掌邦国稍甸郊里之地域与其人民田莱夫家之数六畜车辇之稽以待国之作民所谓县法者此也为之修其县法则民之登耗多寡器之良窳备乏吏之勤惰功过可得而计焉故于岁终则亲省而巡视之以行其诛赏然则方士之所言诛赏即县师之所言废置者也方士所掌止于都家故以诛赏言县师所掌及于邦国稍甸郊里故以废置言而必诏之于上也凡都家所上治则谓都士家士上所治之狱方士主之以上于国焉
　　讶士掌四方之狱讼谕罪刑于邦国凡四方之有治于士者造焉四方有乱狱则往而成之
　　以言逆人谓之讶讶士以逆宾客为职而曰掌四方之狱讼者谓四方诸侯之狱讼亦以言而逆之也故曰谕罪刑于邦国上言四方而下言邦国则以邦国在四方故也谓之谕罪刑者以其议刑之法明其所坐之罪也四方之有治于士者谓疑狱未决先造于讶士讶士则达于士师以断之乱狱有干名犯分之刑讶士则往而成之谓往而竟其狱也
　　邦有宾客则与行人送逆之入于国则为之前驱而辟野亦如之居馆则帅其属而为之跸诛戮防客者客出入则道之有治则赞之
　　邦有宾客与行人送逆之是行人以礼言讶士以刑言刑以肃其礼而已送逆谓其来与往也出入谓朝觐之时也掌讶曰若将有国宾客至则与士逆宾于疆为前驱而入凡宾客之治令讶讶治之凡从者出则使人道之掌讶与讶士逆宾于疆而讶士与行人送逆不及疆至野而已掌讶与讶士逆宾于疆为前驱而入讶士与行人入于国野则为前驱而辟客出入讶士道之从者之出掌讶使人道之讶士掌讶皆中士八人而掌讶正以送逆宾客名官讶士刑官而与行人肃送逆之仪其详略轻重如此
　　凡邦之大事聚众庶则读其誓禁
　　大事谓王国征伐之事为之读其誓命与五禁之法
　　朝士掌建邦外朝之灋左九棘孤卿大夫位焉羣士在其后右九棘公侯伯子男位焉羣吏在其后面三槐三公位焉州长众庶在其后
　　朝士掌建邦外朝之法而小司冦掌外朝之政者政所以正其法者也然而朝位不同者小司冦主于询天下之政故其位止于公卿大夫庶民而已若朝士专掌外朝之法则诸侯以至羣士羣吏咸在焉欲肃其仪所以必建其法今观外朝之法其位必有取于九棘三槐者何也库门之外谓之外朝植三槐于前植九棘于左右初非有取于托物之义或者以三槐象三公之徳九棘象羣臣诸侯之徳是有见三公羣臣诸侯而无见于天子外朝之法也盖孤卿大夫则待之以臣道故列其位于九棘之左公侯伯子男则待之以宾道故列其位于九棘之右三公北面则以答王为义故列其位于三槐之前以至羣士羣吏州长众庶之徒皆所以断庶民狱讼之中故亦各以位序而列于后所谓外朝之法其严盖如此然刑官于此听狱讼必待诸侯羣臣咸集而后为之听则外朝之礼不常举不几于淹延乎是不然诸侯羣臣之并列于位者外朝之法断狱弊讼于九棘之下者外朝之位初不必诸侯羣臣之咸集而后听之也不然小司冦言询臣民而王位为南乡此不列王南乡之位则知其不待外朝之时明矣
　　左嘉石平罢民焉右肺石达穷民焉
　　库门外朝之地臣民咸集所以左嘉石平罢民而使之有愧悔之心君尊甚近所以右肺石达穷民而使之无壅遏之患义见大司冦
　　帅其属而以鞭呼趋且辟禁慢朝错立族谈者
　　王朝有三皆所以听政而此经言外朝之政特详于治朝燕朝者何也燕朝在路门之内治朝在路门之外又外而应门又外而雉门则有中门之禁焉以至尊所居仪卫严肃几其出入不可逾越惟库门在雉门之外而外朝又在库门之外不特诸侯羣臣之咸在虽州长众庶与夫穷民罢民之类皆得以羣至于左右前后之列其可忽乎当外朝听政之时固有杂遝于道路而莫知其所避者亦有差紊其行列而莫知其所向者朝士以鞭呼趋则呼朝者之趋于位也且为之辟则使人避焉而正其位也位定然后为之禁其慢朝者错立者族谈者尊君故也此外朝所建之法所以为甚严若夫孟子所谓不厯位而言不逾阶而相揖则三朝之礼一而已
　　凡得货贿人民六畜者委于朝告于士旬而举之大者公之小者庶民私之
　　古者建国面朝后市盖市近于利而朝近义惟义可以正天下之利也况库门外朝之地州长众庶穷民罢民之类皆得以羣至于左右前后之列则夫得获之法尤不可废盖人民有常业而或至于亡逸者货贿六畜有常守而或至于遗失者于是乎有朝士之法凡得货贿人民六畜则委于听狱讼之朝告于议狱讼之士而不敢私焉以待其人而反之不使人之见利而忘义也至于旬则亦既久矣物不可反亦不可弃于是举之大者入于公小者归于庶民之私是又以上下轻重而制其义若司市言得货贿六畜者三日而举之与此经异者市民之所集其亡易得其求易速故三日而举若外朝之所委则求者或逺亡不易得待之宜缓故必至于旬而后举各当于义而已
　　凡士之治有期日国中一旬郊二旬野三旬都三月邦国期期内之治听期外不听
　　凡士之治谓士之各以狱讼职听于朝司冦听之为之断其狱其讼者也逺近不一而所治之事皆有期日防稽缓而已国中一旬谓乡士也郊二旬谓遂士也野三旬谓县士也都三月谓方士也邦国朞谓讶士也期内听者固所以防稽缓之失期外不听者乃所以革烦扰之弊是亦圣人息狱讼之一端
　　凡有责者有判书以治则听凡民同货财者令以国灋行之犯令者刑罚之凡属责者以其地傅而听其辞小宰八成之法听称责以傅别别判书也人执其一书其所予之数凡责偿则合之以为騐故为之听其治凡民同货财者谓二人同运货财以分利令以国法行之则行之以门关司市之法犯令者刑罚则倂举其货而罪止于犯令一人而已傅谓其人之有地着而书之以附其事者也凡以已财属于人而使之责者有地傅则追证为不诬故为之听其辞此小宰八成之法与夫门关司市之法而必书之于朝士者谓其讼之至于外朝而未附于狱未丽于法非羣士司刑之所议故朝士听之
　　凡盗贼军乡邑及家人杀之无罪凡报仇雠者书于士杀之无罪
　　专杀固圣人之所禁凡盗贼结集徒党已成军伍而害及乡邑及家人者茍禁其杀则其势将猖獗而不可御杀之无罪去天下之害也仇雠之报虽曰私复然已书于士则罪状明白国法所不贷茍禁其杀则亦有罪逃匿而幸免者杀之无罪除天下之恶也舍是则杀人者死乃万世至公之法
　　若邦凶荒札丧冦戎之故则令邦国都家县鄙虑刑贬凶荒札丧冦戎之故非小变也朝士为之虑刑贬者先事而思患之谓虑虑刑则虑其刑之所当释而可以济一时之宜者虑贬则虑其财之所当损而可以纾一时之急者皆所以逆制其变故云尔
　　司民掌登万民之数自生齿以上皆书于版辨其国中与其都鄙及其郊野异其男女岁登下其死生及三年大比以万民之数诏司冦司冦及孟冬祠司民之日献其数于王王拜受之登于天府内史司防冡宰贰之以赞王治
　　周人设司民之官以象司民之星与天府所言祭天之司民而献民数者同义其所书生齿之数即大司徒人民之数小司徒夫家之数乡师乡大夫夫家众寡之数一也其职不列于地官而列于秋官者何也秋官以刑为主岁以死生为登下之数是使之敬吾刑以敬吾民也及三年大比以万民之数诏司冦即小司冦所谓及大比登民数是已然小司冦又云孟冬祀司民献民数于王而此云大比诏司冦司冦及孟冬祀司民之日献其数于王者盖小司冦于毎岁之祀司民则献每岁之常数此则于大比之岁以民数诏司冦然后小司冦又于三岁之祠司民而献三岁之大数王拜受之登于天府内史司防冡宰贰之则见其民数之不可忽此言贰之以賛王治而小司冦则言贰之以制国用者盖财之丰耗出于民民之繁简系乎刑小司冦既敬刑以为民之本故冡宰资之以制国用若司民专掌万民之数故泛言賛王治而已
　　司刑掌五刑之灋以丽万民之罪墨罪五百劓罪五百宫罪五百刖罪五百杀罪五百若司冦断狱弊讼则以五刑之灋往诏刑罚而以辨罪之轻重
　　五刑非圣人之得已也论其法则墨轻于劓劓轻于宫宫轻于刖刖轻于杀至于杀则教之所不可存者借之以止杀而已然周官五刑各五百其属为二千五百穆王之五刑则其属三千又以五等而为其属之重轻轻者属多如墨劓之属各千是已重者属少如宫属三百大辟之属二百而已周公之轻刑入重穆王之重刑入轻所谓世重世轻惟齐非齐有伦有要者同义然惟法惟察其审克之则以五刑诏刑罚之意上下比罪上刑适轻下服下刑适重上服则辨其罪之轻重之意是其刑虽以世为轻重而所以丽罪于刑者一也
　　司刺掌三刺三宥三赦之灋以赞司冦听狱讼壹刺曰讯羣臣再刺曰讯羣吏三刺曰讯万民壹宥曰不识再宥曰过失三宥曰遗忘壹赦曰防弱再赦曰老耄三赦曰惷愚以此三灋者求民情断民中而施上服下服之罪然后刑杀
　　刺杀也不曰杀而曰刺者刺取人情之当否而后加以刑杀故有三刺之法其罪亦有加于五刑为重而出于五刑为轻者于是乎为之宥以寛之故又有三宥之法至于其情可矜而五刑疑于无罪则从而赦之故又有三赦之法兼掌此三者而独以刺名官乃所以见先王之重于刑杀也此司刺之职所以掌此三者之目以賛司冦之听狱讼所谓三刺者一曰讯羣臣二曰讯羣吏三曰讯万民小司冦所谓断庶民狱讼之中者是已然小司冦言刺而兼及于宥此言三刺三宥而复及于三赦则先王谨刑之意尤详焉何谓三宥一曰不识若以甲为乙而杀之者也二曰过失若斫伐他物而误伤于人者也三曰遗忘若遗忘法禁之所在而偶有所犯者也何谓三赦一曰防弱则防而又弱所谓七年曰悼是也二曰老耄则老而又耄所谓八十九十曰耄是也三曰惷愚则惷而又愚所谓下愚不移者是也以此三法者賛司冦听狱讼则賛之以赦宥刑杀之未定者盖正以狱成告于大司冦大司冦听于棘木之下然后小司冦以三刺断之而施上服下服之刑司刺以三刺三宥三赦賛之而施上服下服之罪因法以议罪因罪以施刑上下相承所谓中者如此至此而言然后刑杀则先王不得已之意
　　司约掌邦国及万民之约剂治神之约为上治民之约次之治地之约次之治功之约次之治器之约次之治挚之约次之
　　司约之约剂自邦国以至万民皆用焉然万民谓之小约剂邦国谓之大约剂此言治神以至治挚凡六者则大约剂也而六者之中又有轻重存焉盖宗庙有位山川有域有社稷之壝有五祀之次所以事神者不待约矣至于非其所祀而命之祀则书其所以命之者以为约若鲁用郊禘之类是也分乡以寓军制邑以授农以旌节而辨迁徙以萃逋逃为显戮所以容民者不待约矣至于非其所当有而分以授之则书其所以分之者以为约若分卫以殷民七族是也自百里至五百里以为诸侯之等自食者半至食者四之一以为分土之法所以列地者不待约矣至至于非其所有而使取之则书其所以取之者以为约若取于相土之东都以防王搜之属是也自王功以至事劳治力皆防功之轻重以为赏铭于大常祭于大烝则所以着其功者不待约矣至于功之大而报之异则书其所以异者以为约若虢仲虢叔勲在王室藏于盟府是也大路少帛綪茷旃旌密须之鼔阙巩之甲则所以受彞器者不待约矣至于非所当用而颁之则书其所以颁者以为约若鲁得用四代之器是也玉帛禽鸟之物榛栗枣脩之物以至工商庶人亦皆有名则所以为挚者不待约矣至于礼之可以合騐者异焉则书其所以为异者以为约若公孙黑使彊委禽之属是也是六者皆邦国之大信王业由之建焉后世子孙守其约而不可渝则治之宜不可缓即大以推小则万民之约剂亦可知矣
　　凡大约剂书于宗彝小约剂书于丹图若有讼者则珥而辟藏其不信者服墨刑若大乱则六官辟藏其不信者杀
　　大约剂者邦国之约也书于宗庙之六彞所以幽托于神也小约剂者万民之约也书于雕器之有丹图者所以明着于人也若有讼者则辟户而出其所藏之约辟藏而云珥珥读为弭即小祝弭兵烖之祭以约剂有讼乃兵烖之渐重之也不信者服墨刑谓其墨而不明也大乱谓僣约之邦六官辟藏明罪大也不信而至于杀则约剂之重也可知
　　司盟掌盟载之灋凡邦国有疑防同则掌其盟约之载及其礼仪北面诏明神既盟则贰之盟万民之犯命者诅其不信者亦如之凡民之有约剂者其贰在司盟有狱讼者则使之盟诅凡盟诅各以其地域之众庶共其牲而致焉既盟则爲司盟共祈酒脯
　　防血以诏明神者盟也载者盟之辞也盟者书其辞于防杀牲取血坎其牲加书于上而埋之谓之载书以法行之谓之盟载之法盟而加之以约又谓之盟约之载其来尚矣吕刑曰民兴胥渐泯泯棼棼罔中于信以覆诅盟则盟约之事固已见于尧舜之世左氏传曰昔召康公命我先君股肱周室夹辅成王成王劳之而赐之盟是盟约之书复见于成周之时谷梁子以为盟诅不及三王非也于是司盟之职有所谓邦国之盟约有所谓万民之盟约凡邦国有疑防同则掌其盟约之载及其礼仪北面诏明神既盟则贰之此邦国之盟约也盟万民之犯命者诅其不信者亦如之凡万民之有约剂者其贰在司盟此万民之盟约也凡此二者若有狱讼皆使之盟诅所谓盟者托神以结其信而使之知所敬所谓诅者托神以祸其不信而使之知所畏皆所以善人心而已凡盟诅各以其地域之众庶共其牲而致焉既盟则为司盟共祈酒脯此虽礼文之末而皆至信之所由寓后世慢神于上诬人于下区区之牲血酒脯不足以胜背诞之俗此君子屡盟诗人以为长乱小国争盟左氏知其必亡故春秋一书有书求盟有书同盟有书涖盟然信不由中盟无益也其与先王之盟约异矣


　　钦定四库全书
　　周官总义卷二十三　　　　宋　易袚　撰
　　职金掌凡金玉锡石丹青之戒令受其入征者辨其物之恶与其数量揭而玺之入其金锡于为兵器之府入其玉石丹青于守藏之府入其要掌受士之金罚货罚入于司兵
　　地官丱人已守金玉锡石之厉禁此复掌以职金者古者名山大泽逺不以封近不以朌于是为厉禁于金玉锡石之地而丱人掌之为戒令于金玉锡石丹青之物而职金掌之所谓金锡者即禹贡惟金三品之类所谓玉石者即禹贡璆琳琅玕之类所谓丹青者即禹贡砮丹丹银之类然民之所利者广而上之所征者薄则必为之戒令焉于是职金掌其戒令而受其入征者受丱人之所入而已辨其物之恶则或贵或贱为不等辨其物之数量则或多或寡为可稽然后书楬而玺封之入其金锡于为兵噐之府则以备攻金之工筑冶鳬防叚桃之用也入其玉石丹青于受藏之府则以备玉府金玉及良货贿之藏也入其要则又以其数量録其要簿而入于大府也掌受士之金罚货罚入于司兵即槀人所谓受财于职金以赍其工者也是职金虽列于秋官而大府玉府则天官之属攻金之工则冬官之属以至司兵则夏官之属丱人则地官之属五官之职无非聨事而通治是知金玉锡石丹青之为用不一而其戒令详矣
　　旅于上帝则共其金版飨诸侯亦如之凡国有大故而用金石则掌其令
　　金版即掌次之皇邸先儒以为后版屏风以金饰之职金之所共也国有大故而用金石则掌其令令其为器械而已
　　司厉掌盗贼之任器货贿辨其物皆有数量贾而楬之入于司兵其奴男子入于罪女子入于舂槀凡有爵者与七十者与未齓者皆不为奴
　　非其所有而取之者谓之盗因盗而肆害于人谓之贼先王之除盗贼除民害也故掌囚専守盗贼以待刑杀罪至于杀则弃人之刑也以杀为不足司厉又掌盗贼之任器货贿入于司兵以备公家之用又奴其父母妻子其男子入于罪女子入于舂人槀人则以充公之役此所谓无余刑者而亦有不尽刑者有爵者从坐非尊贵也七十者从坐非敬老也未齓者从坐非慈防也然则先王之于天下固有杀未足以惩恶亦有不刑可以劝善此之谓矣
　　犬人掌犬牲凡祭祀共犬牲用牷物伏瘗亦如之凡几珥沈辜用駹可也凡相犬牵犬者属焉掌其政治司防奉犬牲而其属犬人则掌犬牲凡祭祀共犬牲则共之于充人而入之于司寇也牷则谓其色之纯者駹则谓其色之杂者伏则祖道之祭瘗则地示之祭二者用牷礼之重也几祈也珥弭也沈以祭川辜以磔门四者用牷正也无则以駹代之亦可以也凡相犬牵犬者属焉掌其政治则田犬食犬之类不特祭祀之牲而已
　　司圜掌収教罢民凡害人者弗使冠饰而加眀刑焉任之以事而収教之能改者上罪三年而舍中罪二年而舍下罪一年而舍其不能改而出圜土者杀虽出三年不齿
　　大司防言罢民者二其一则民之有罪过未丽于法而害于州里者桎梏而坐诸嘉石役诸司空其二则民之害人者虽丽于法而未可加以刑故寘之圜土而施职事焉以眀刑耻之施职事则司圜所谓任之以事而収教之者以眀刑耻之则司圜所谓弗使冠饰而加眀刑者然大司防不言任舍而司圜则有一年二年三年之辨又有或杀或不齿之辨皆所以推行大司防之法者也
　　凡圜土之刑人也不亏体其罚人也不亏财
　　五刑天下之正刑也其轻则有罚焉又其轻则寘之圜土焉圜土而言聚教则非所以为刑罚也司刑之曰墨曰劓曰宫曰刖曰杀则凡言刑者亏其体者也此特耻之以眀刑而已职金掌受士之金罚货罚则凡言罚者亏其财者也此则罚之以职事而已是二者虽曰刑罚而非刑罚之正乃所以正刑罚之正者也
　　掌囚掌守盗贼凡囚者上罪梏拲而桎中罪桎梏下罪梏王之同族拲有爵者桎以待弊罪及刑杀告刑于王奉而适朝士加眀梏以适市而刑杀之凡有爵者与王之同族奉而适甸师氏以待刑杀
　　凡囚皆囚而守之而掌囚独先言守盗贼者以盗贼为重故也木其手曰拲木其项曰梏木其足曰桎三木皆具者重囚也次者桎梏轻者桎而已王之同族拲亲也有爵者桎贵也以至罪而徇之至于防罪而后已焉及刑则告于王郑氏所谓死罪则曰某之罪在大辟刑罪则曰某之罪在小辟是已奉而适朝以王之有所赦宥焉赦之宥之王之仁也若不私其法而至于刑杀则庶姓及无爵者士加眀梏以适市其同姓及有爵则奉而适甸师氏刑于隠也亦亲与贵之辨耳
</div>
    <div class="pagination">
<a href="周官总义_page19.html">上一页</a><span>...</span><a href="周官总义_page15.html">15</a><a href="周官总义_page16.html">16</a><a href="周官总义_page17.html">17</a><a href="周官总义_page18.html">18</a><a href="周官总义_page19.html">19</a><span class="current-page">20</span><a href="周官总义_page21.html">21</a><a href="周官总义_page22.html">22</a><a href="周官总义_page23.html">23</a><a href="周官总义_page24.html">24</a><a href="周官总义_page25.html">25</a><span>...</span><a href="周官总义_page21.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
