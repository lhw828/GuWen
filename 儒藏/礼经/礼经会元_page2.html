<!DOCTYPE html>
<html>
 <head>
  <meta charset="utf-8"/>
  <title>
   礼经会元 - 第 2 页/共 5 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   礼经会元 - 第 2 页/共 5 页
  </h1>
  <div class="content">
   礼经防元卷一下
&lt;经部,礼类,周礼之属,礼经会元&gt;
　　钦定四库全书
　　礼经会元卷二上　　　　　宋　叶时　撰宫衞
　　宫正宫伯掌王宫之官在王宫者百官府之数各有版士庶子之数亦有版官府有府官之次舎士庶子有士庶子之次舎宫正则掌其戒令纠禁而比百官府之众寡宫伯则掌其敎令秩叙而授士庶子之职事此皆言宫衞者也说者多言宫正掌兵衞宫伯掌郎衞愚窃以为不然彼以宫正所掌谓官府之胥徒给繇役者在宫中若汉衞士故曰兵衞不思宫伯郎衞明言作其徒役之事则士庶子亦有徒役也何以不为兵衞乎愚以周礼考之宫正宫伯所掌皆郎衞也太仆虎贲司隶所掌乃兵衞也盖天子之衞有二而其别有四卿大夫士之官吏在宫中而直宿者宫正掌之卿大夫士之子庶子在宫中而入衞者宫伯掌之眡朝则司士正其仪大事则诸子掌其政此居守环列之衞也王眡朝则前正位而退王出入则自左驭而前驱眂朝则在路门之左太仆掌之而小臣御仆属焉此仆从侍御之衞也虎士八百人先后王而趋以卒伍眂朝则在路门之右虎贲氏掌之而旅贲氏属焉此奔趋先后之衞也居虎门之左使其属卒四夷之吏各以其兵服守王之门外师氏掌之师四翟之隶使服其邦之服执其邦之兵以守王宫司隶掌之此周防键闭之衞也宿衞之别有四而郎衞兵衞俱在其列二者常相聨焉然而居守环列之衞天子所亲以为腹心者也居王之左右前后则其地宻备王之顾问应对则其任专是必稽其功绪而纠其德行会其什伍而敎之道艺所以劝之使为善也辨其外内防其出入去其淫怠与其竒衺之民所以警之使不为恶也均其稍食使无廪食不继之忧会其行事使无旷官废职之失夫百官府宿衞王宫者均稍而会事可也其人必皆德行道艺之选而无淫怠竒衺之习矣尚何待于警劝哉盖百官府之宿衞必有供给徒役之民茍不以时而纠劝之一有不正之人混乎其中必能为德行道艺之害居王所者必皆薛居州而后可此宫正所以拳拳于此也至于士庶子之在版者是其卿大夫士之子弟有师保以敎之有司乐以合之又有诸子以考之故宫伯惟均其秩而颁其衣裘均其叙而掌其诛赏纠敎之法虽不如宫正之详然宫正为宫官之长其为纠察之时必不遗士庶子也如此则在八次八舎之列者孰非端人正士哉若夫虎贲之士臣隶之仆夷之兵虽不言其政敎禁令然虎贲氏以下大夫掌之太仆以下大夫统之师氏以中大夫帅之又况虎贲氏所掌八百人不言徒而言虎士则皆士人之有勇力者虽名为兵而不闻一武夫悍卒放慢诡谲之人得厠迹于其闲师氏虎贲无非吉士侍御仆从罔匪正人平时夹阶戺而立堂垂执刘钺而止戈刃者卒皆冕弁之士是虽有郎衞兵衞之别而何尝有文事武事之判邪然均之为宿衞也宫正宫伯则统于太宰虎贲太仆则统于司马司隶则统于司宼而师氏又为司徒之属何哉盖宫衞不可以不相聨而兵权不可以不相制官皆王官兵皆王兵先王固无相疑之意而戎戒不虞备存无患先王亦不能不先事而为防尝观成王之季太保乃命仲桓南宫毛俾爰齐侯吕伋以二干戈虎贲百人逆子钊夫虎贲之士非太宰之属而太保得发之则太宰兼总兵衞亦明矣然吕伋虽掌兵非有宰臣之命则不得以擅发召公虽制命非有二卿将命以往则亦不得以专行兵权散主不在一人周人制兵之意深矣抑尝自周之宫衞而考汉制则汉光禄勲之所掌者郎衞也衞尉寺之所掌者兵衞也郎衞有中郎侍郎中郎将郎中骑将郎中户将郎中车将之属如羽林期门皆属焉兵衞有长乐未央甘泉建章宫衞尉衞士令丞之属如左右都仆八屯衞尉司马皆属焉此南军也犹周宫衞也而者多以南北合论之则非矣盖南军衞宫城此衞兵也北军徼京师此畿兵也古者前朝后市王宫在南故汉衞王宫之军谓之南军宫衞旣谓之南则京师之军谓之北军所以别也案周勃入北军乃令人告衞尉毋纳吕产则南军主之衞尉明矣表曰衞尉掌宫门屯兵是以南军衞宫城也案八校尉有中垒校尉掌北军垒门内则北军属之中尉无疑矣表曰中尉掌徼巡京师是以北军防京城也北军本无衞名与宫城无预虽文帝尝拜宋昌为衞将军兼领南北军而未防复罢之矣然则北军为畿兵此汉制也而周人独无畿兵乎盖周人王畿千里之地寓兵于农司马所制六军即畿兵也第不如汉人北军调兵三辅而有番上之劳募兵五校而有长屯之众尔唐李揆尝谓汉以南北军相统彼徒见周勃旣入北军尚有南军必令平阳侯告衞尉则谓南军可以制北军刘屈牦发三辅近县兵入长子与太子战则谓北军可以制南军此相统之説也不思古人有兵权相制之意而无兵势相统之形周制六军虽属司马而将皆命卿是一卿分主兵权尔握兵之固可以相分置兵之谋不可以相忌如曰中外制兵而必使之相统则周人王宫之衞亦与王畿六军相统乎汉之城门校尉亦属北军案刘屈牦传曰武帝以戾太子在外始置屯兵长安诸城门至成帝时羊河侯谭等以特进领城门兵则城门兵尤重矣周礼司门下大夫二人每门下士二人郑氏谓若今城门校尉主王城十二门不思成周司门之官合胥徒只七十八人每门亦九人而已其秩则尊而其职则寡果如汉城门兵之制邪夷考成周之制惟闻有王宫之衞而未闻设王畿之衞惟闻有王畿之兵未闻有城门之兵盖人所以恃衞王国者有不专于兵矣愚故因宫正宫伯郎衞兵衞之辨而及汉人兵衞之制又因南军北军衞兵畿兵之辨而及周人畿兵之制故并以是而辨周汉城门兵制之异云
　　案南军衞宫城以郡国兵畨上为之则在外而且逺北军防京城以三辅兵番上为之则在内而且近此其意何邪盖三辅在内而近人有闾里亲戚之爱以之防京师而无腹心之忧郡国在外而逺人无觊幸非常之望以之卫宫城则无肘腋之变亦如师氏帅四隶守王门王宫朝在野外则守内列盖谓是欤




　　汉南北军图




　　案后汉百官志屯越步兵长水射声皆云掌宿卫兵今属之北军中候以北军布领宿卫兵何也尝考前表以八校合为城门后志以五营属之北军是兵权散主之意亦如四隶帅于师氏虎贲属于司马欤









　　膳羞
　　书曰惟辟作福惟辟作威惟辟玉食玉食与威福并言则是惟辟独专而非人臣之所得有也盖玉食言美食也膳亦食之善者也郑康成谓今时美食谓珍膳皆玉食之谓也是以天官之属自宫卫之外未遑他事而首及膳夫之职宁不以膳羞为重欤膳夫食官之长诗曰仲允膳夫又曰膳夫左右古人拳拳于膳夫者盖以膳夫得人则可以导人君奉养之节而窒人君嗜欲之原左右前后之人必不至以一饮一食而忘君之疾也或者徒知以一人而治四海以四海而奉一人固宜受天下备物之供享天下备味之奉而不知古人所以受而享之无愧者要必有以养其心也岂徒为是口体之养而已哉且以膳夫下数官考之食膳饮之用六珍之用八羞酱之用百有二十鼎俎之物皆十有二此膳夫掌之也六畜六兽六禽之名死生鱻薧荐羞之物膳羞好羞庶羞禽兽之供此庖人掌之也内而膳羞割烹煎和之事脩刑膴胖骨鱐之具内饔共之外而割烹脯脩刑膴之共鼎俎牲体鱼腊之实外饔共之亨人共鼎镬给水火之齐以职于外内饔甸师共粢盛帅薪烝之徒以役于外内饔兽人共兽人共鱼鼈人共鱼鼈蜃腊人共脯腊膴胖此皆备物之供备味之养以奉承乎一人是之谓玉食也然圣人岂自奉养而使肥甘日足于口邪今观膳夫之掌膳也王燕食则奉膳賛祭所以起其敬授祭品尝食王乃食所以谨其微侑食以乐卒食以乐所以导其和庖人则辨香臊腥羶之膏而欲适四时之宜内饔则辨庮羶臊貍腥蝼之臭而去其六物之不可食兽人则辨冬夏春秋狼麋兽物之献而取其聚散温凉以救四时之苦古人之于饮食凡可以均平其气体而衞防其生理者无不曲致其详是以居移气养移体耳目聪明血气和平盖存我则可以厚苍生安身则可以保国家也又况膳夫之膳诸臣祭祀归脤于王如祭仆凡祭祀致福者展而受之及受都宗人家宗人之致福者则受之以给王膳以羔鴈雉为挚而见于王如司士赏摈士者膳其挚即宗伯以禽作挚者亦受之以给王膳羞致福之内享挚见之禽不惟起人主之敬心亦见王之不妄费物也兽以时田鱼以时梁龟鼈亦以时簎则是王之奉养有节而交万物有道也虽曰王后世子之膳与禽膳夫庖人不敢会然太宰已有膳羞之式王旣无妄用臣亦无妄供虽不会犹会也至于杀牲盛馔日举王举则内饔陈其鼎俎以牲体实之醢人则共醢六十罋醯人则共醯六十罋王日一举齐日则三举盖其将交神明必变食以致养宜丰于常日也否则一日一举焉若有防荒礼烖变故则又彻常日之膳而不举盖人君以天地万物为一体一有凶变则戚而心蹙而頞而莫敢遑安矣况敢以盛馔自丰邪厯考数官凡所以奉承于王者其辨物也以时其用物也不妄其取物也有道其视物也同体不徒为口体之养而且有以养其心此之所谓饮食宴乐之所谓养八珍九鼎之所谓馔而耳目聪明大人格心之学此为有助于王而掌于太宰也西汉太官令犹膳夫等官也汉以于少府而掌于丞相御史犹有周官遗意东汉则以奄人主晋人则属之光禄渡江以后则又之侍中至唐则之内侍省而大臣皆无所政令于其闲矣大臣无所统则小臣无所忌养体且不足况能养心乎
　　燕礼
　　尝谓诗之鹿鸣则曰燕羣臣常棣则曰燕兄弟伐木则曰燕朋友湛露则曰燕诸侯周之燕可谓礼之备而意之周矣今观周礼礼有燕礼乐有燕乐射有燕射皆所以隆君上之恩而洽臣下之欢也大宗伯以嘉礼亲万民而特曰以飨燕之礼亲四方之賔客飨燕只及賔客何独详于诸侯而畧于羣臣邪秋官司仪亦曰王燕则诸侯毛则是亦燕诸侯而已尔故湛露之诗曰厌厌夜饮不醉无归又曰厌厌夜饮在宗载考其恩意之浃洽诸侯为至矣然以燕诸侯者推之则其燕羣臣之意可知矣大宗伯曰以饮食之礼亲宗族兄弟以賔射之礼亲故旧朋友饮食賔射宁非燕及羣臣兄弟朋友邪然赏考之膳夫曰王燕饮酒则为献主酒正曰王燕饮酒共其计酒正奉之凡泛言燕饮者皆燕臣也献言劝之以酒若有所献于臣也君无献臣之礼故命膳夫主之言臣不可敌君也奉言赐之以酒若有所奉于臣也君无奉臣之礼故命酒正共之言臣不可亢君也且王之燕臣非不亲衔杯酒接殷勤之欢有如太仆言王燕饮则相其法是王之亲燕臣下而太仆相其左右也今献则使膳夫奉则使酒正而王不亲焉盖临以君臣者其分严待以僚友者其情浃否则亟问亟餽而使臣下仆仆亟拜尔其何以尽其欢邪南有嘉鱼一诗成王乐与贤也有曰君子有酒嘉賔式燕以乐君子有酒嘉賔式燕以衎君子有酒嘉賔式燕绥之君子有酒嘉賔式燕又思乐犹未已而至于衎绥犹未足而至于又思也者情之有加而无已也然则燕臣之礼行之于周官者粲然有文以相接歌之于周雅者驩然有恩以相爱此成王所以燕臣之意欤
　　飨食
　　外饔掌外祭祀割亨者也邦飨耆老子则掌割亨之事飨士庶子亦如之酒正掌共王饮酒者也凡飨耆老子与士庶子皆共其酒槁人掌共内外朝冗食者也若飨耆老子士庶子共其食案大宗伯以飨燕之礼亲四方之賔客賔客谓朝聘者乐师曰飨食诸侯序其乐事令奏钟鼓世妇内宗籥师言賔客之飨食与庸器司干言賔飨皆诸侯賔客也外而诸侯賔客有飨则内而羣臣可知故肆师曰飨食授祭司几筵曰大飨食大师小师靺师言大飨亦如之钟师言飨食奏燕乐笙师言飨共钟笙镈师言飨食鼓金奏泛言飨者则羣臣预之也盖臣有以献于君君必有以飨于臣是以国之贵游子弟宿衞王宫者亦以其礼飨之郑氏谓若令之飨衞士使之则飨之宜也若夫耆老则不与戎政者也子则弱未任事者也先王必隆其礼而飨焉且使掌祭割亨者而掌其事共王饮酒者而共其酒使共外内朝食者而共其食每言飨士庶子则先耆老子是待之尤重于士庶子何哉盖圣人之治天下老吾老以及人之老幼吾幼以及人之幼一征役之施舎必辨其老幼一狱刑之赦宥必怜其老幼此皆尊老慈幼之意也至于遗人掌门闗之委积以养其老诚以为天下老者幼者孰非可养之人圣人病其施之不能愽而众不可以尽济也故姑以老老幼幼之仁而寓之飨礼尔案司门曰以其财养死政之老与其谓死事者之父子也耆老虽不与于戎政亦念其子之死于政也子虽弱未任事亦念其亲之死于事也飨之岂为无谓乎周人饮酒皆有限独于此共其酒而无酌数者盖粲然有文以相接懽然有恩以相爱所以曲尽君臣之至情也以酒之酌且无数则君人之所以待老幼者其仁为无穷由此推之则饔亨之飨槁食之飨其恩礼不亦厚乎其所以为是委曲周旋者不特报其父子之死王事亦示人君之恩而劝天下之忠也盖养老所以教天下之孝恤所以敎天下之慈一飨之顷而司徒慈幼养老之敎已寓乎其中故曰上老老而民兴孝上恤而民不悖行一物而忠与孝慈之道达焉诚使后世能守是意而推行之则飨老之礼行而绛县四百甲子之老不辱在泥涂矣飨之礼行而受齐之乘车两马五邑之赐者不独一顔庚之子矣上以是施下以是报横草之老执戈之童孰谓后世而无若人哉
　　耕借
　　甸师掌王借者也何以统于冢宰而列于食官以其职攷之曰共齍盛曰共萧茅共野果蓏之荐而已初无预于饮食之事岂特以其师徒役外内饔之事而遂列之于此邪曰非也盖先王设饮食之官虽曰共王膳羞而实崇祭祀之事甸师而上有膳庖饔亨之官下有兽鱼鼈腊之官膳夫祭祀则彻胙俎庖人祭祀则共好羞内饔则掌宗庙之割亨外饔则掌外祭祀之割亨亨人祭祀共大羮铏羮兽人共祭祀之兽人共祭祀之鱼鼈人共蠯蚔腊人祭祀共腊物先王以事人之礼而事鬼以事存之礼而事亡一食而且祭其先一物而不忘其本而况粢盛之奉讵可忘其自来邪以甸师而列于食官以见先王一饮食而不忘孝也记曰天子亲耕于南郊以共粢盛谓借田千亩也天子三推三公五推诸侯九推庶人终千亩此耕借田以教诸侯之孝今周官但言甸师帅属耕耨王借以时入之岂特付之有司乎成王之于农亩无不躬亲其事诗人歌之一则曰曾孙来止二则曰曾孙来止成王之于民田犹躬戾止况借田乎甸师亦特言其职云尔案内宰王后帅六宫而生穜稑之种而献于王注云王当以耕于借田地官舍人亦曰岁时辨穜稑之种以共于王后之春献种则其躬耕借田可知矣夫以天子自躬亲耕之礼则天下孰不勤于耕以耕借而共粢盛则天下孰不劝于孝其田千亩或有莱田使之共萧茅果蓏之荐而又足以示天下之无旷土其徒三百人自耕借之暇则使之以借蒸役外内饔之事而又足以示天下之无游民故曰耕借者天下之大敎也然借田之制后世犹未尽废而先王敎孝之意已不复存以之为司子孙且不借千亩他可知也汉自文帝始开借田率耕以共粢盛犹有古意他如耕于钜定耕于上林耕于钩盾弄田皆非耕耤之礼彼侈焉享玉食之奉恝焉而不念粢盛之所从出是诚何心哉周人以甸师而厠于食官之列食官阙则甸师废矣饮食不可阙则借田不可废盍亦相与讲求其礼而行之乎
　　同姓
　　周人以睦族为重建国之初以懿亲裂土者五十国非特崇屏衞也盖枝叶之庇本根所系支体之爱脉络相通尧之亲族禹之叙族周之睦族非惟私公族以恩而实教天下以睦也人同是心心同是理笃亲则民兴仁睦族则民归厚其所以淑人心而开天理者其功不旣多矣乎是故宗伯以饮食之礼亲宗族兄弟以脤膰之礼亲兄弟之国小宗伯以三族之别辨亲疎巾车则掌金路而隆同姓之封司士则正朝仪而严王族之位司仪则别王仪而重同姓之揖凡所以隆亲族之恩而笃友爱之谊者无所不用其极而王族者盍知所自爱矣不幸而丽于法则司宼又有议亲之辟以宥之若有罪而不可免者在小司宼不敢以即于市在掌囚者不敢囚以适市则奉而适甸师氏以待刑戮在掌戮者不敢戮以踣市必以杀之于甸师氏故甸师曰王之同姓有罪则死刑焉夫周人之于王族可谓仁之至而义之尽王族有罪则自取之也明啓刑书而与众知之可也周人必以刑于甸师氏者记曰公族无宫刑不翦其类也刑于隐者不与国人虑兄弟也然周人之意又不在是盖甸师掌共粢盛为王子孙者盍亦思粢盛之奉而不忘祖宗可也今也有罪而不可免则刑之于甸师是犹得罪于祖宗而祖宗戮之也吁周人戮同姓于甸师氏岂得已哉自此意不明而常棣之诗废角弓葛藟之刺兴甚至同气相刃同姓相兵天下不复见成周忠厚气象吁太宰之系民必曰宗以族得民司徒之安民必曰聨兄弟皆所以陶天下于忠厚之归也上之人有族不睦而欲民德之归厚难哉抑尝观甸师氏惟曰同姓有罪则死刑焉而掌囚掌戮凡有爵者必归刑于甸师氏又以见成周之体羣臣也古者刑不上大夫茍有丽于罪者必以八辟之议以宥之命夫命妇且不躬坐狱讼凡有爵者亦不以奴罪加之皆所以存臣体也有罪而不杀戮其忍刑之于市乎刑于甸师者亦以羣臣不能共粢盛之奉而祖宗戮之也吁羣臣之有功者葬则居于先王之公墓祭则预于先王之大烝今乃有罪而归刑于甸师者亦岂周人之得已哉故虽以甸师而戮同姓而亲亲之仁行焉虽以甸师而戮有爵而尊贤之义行焉同姓有爵之人亦可以自省矣
　　医官
　　天官自宰夫而下第一项是宫官所以防肘腋之变而弭之于无形之始第二项是食官所以保身体之安而养之于无事之日第三项是医官所以全性命之正而药之于无病之时三者体统虽殊而脉络则一皆闗国本民命之大者医师为医官长下四官各有所掌食医和食疾医养疾疡医疗疡兽医疗兽者尚疑其冗长不亦过乎夫医不三世不服其药惧不精也人而无恒不可为医惧不专也疾医不使之疗疡内外之证异也民医不使之疗兽民物之职殊也先王之谨疾重医如此惟求其精而专尔岂暇计其冗且长乎今观疾医之养民疾也必先辨其为春夏秋冬之疾然后以五味五谷五药养其病以五气五声五色视其死生两之以九窍之变参之以九藏之动此非精专于内证者能之乎疡医之疗民疡也必别其有肿溃金折之疡然后以五毒攻之以五气养之以五药疗之以五味节之又辨其辛酸醎苦甘之药而为骨筋脉气内窍之养此非精専于外论者能之乎至于兽医则兼疾疡之疗其病也为难知则必灌而行之以节之以动其气然后观其病之所发而养之其疡也为难攻则必灌而劀之以发其恶然后药之养之食之此非精専于治兽者能之乎
　　为医师者则聚畜毒药以共医官分疾者而使疾药治之分疡者而使疡医治之岁终则稽其事而制其食以失全之多寡而分上下民死则书其所以而入于医师兽死则亦计其数而进退之此又所以稽医官之能否也为医官者有不究心于医者乎观民之疾疡有医有以见先王仁民之心观兽之病疡有医有以见先王爱物之仁然而民物安矣而王后世子之尊公卿大夫之贵而不使医官共其事何邪曰此当以食医求之乎在民与物治其疾于已然在君与臣治其疾于未然凡人之疾未有不生于饮食之不谨故食医者安当和王之六食六饮膳羞酱珍之齐湿寒凉之齐旣以时眂之酸苦辛醎滑甘之和又以时调之牛羊犬豕鴈鱼之食秫黍稷粱麦之宜又必取其味之相成而会之此不特为王和之也故曰凡君子之食恒放焉食医虽不及药石之具而以医名官是皆保其安于无事之日养其正于无病之时而不待疗其病于既形之后也不然则医官何职而必继之于食官之后食医何职而廼居于疾医之先岂无意欤夫旣以食官养之于其前又以食医和之于其后疾病何由生也不惟此尔医官而下酒浆有官醯醢有官凌人共冰笾人共笾盐人共盐可以佐膳羞而成五味之旨调饮食而治四时之和者无所不致其谨列医官于其中而前后皆谨饮食之义又况宫人舍人掌次之职在在有之不惟致谨于饮食之闲又且致谨于起居之际尚何有疾之可治邪观此不惟养生之法亦可以知治国之喻虽然尊且贵者固养之于无疾之前卑且贱者乃治之于已病之后先王亦岂一切听其民至是哉凌人之藏冰出冰司爟之出火纳火皆为民也冬藏冰而春出火所以助阳而抑隂秋纳火而夏出冰所以助隂而抑阳隂阳旣均疾疠不作是亦养之于未然而不特疗之于已然也不幸而有风雨霜露之感民之财势不足以致良医官不使人治之则将谁治之邪观其治疾之术民之疡者则养与攻疗并施兽之病疡则养与疗药并用如民之疾则内证也不施攻疗而一意于养盖其元气之眞必待于保全性命之正必加之存养此又医官之良术欤然周之膳官医官皆统于太宰者盖太宰与王论道经邦而燮理隂阳者也其所以养之于无事而图之于未然者功居多矣昔晋平公惑女宠而致疾而医和以为良臣将死知悼子未葬平公鼓钟饮酒而杜蒯归咎于太师之不聪盖不能救君之过而忘君之疾非臣子之责而谁责人君一起居一饮食之顷不知致谨皆足以生疾大臣无所统则小臣何所忌邪西汉以太医太官汤官导官及庖人皆隶于少府而统于丞相御史犹有周官之遗意至东汉则尚药太官御者虽如旧而悉用奄人主之彼徒知周官酒官笾醢之属以奄奚为之不知膳官医官则皆上士中士下士也晋以太官属光禄以太医属宗丞渡江而后则皆隶于侍中至唐则隶之内侍省不统于大臣而委之近侍奄竖其所以防微而杜渐葆和而毓粹者尚何望邪共王医者卤莽如是况能虑及民乎吁后之人有尊君体而重民命盍亦相与讲求周公之意云
　　酒政
　　成周酒政严矣在周书则有酒诰一篇在周礼则有酒正等官夫祭祀必有酒奉养必有酒燕飨必有酒是不容一日废也然甘酒有戒湎酒有征沈酒有誓彞酒有诰先王无不致谨于酒今周人以酒设官将共酒邪抑禁酒邪是五齐之酒三酒四饮之物厚薄之异清浊之异新旧之异此固酒正之所必辨也祭祀之用宾客之用王后世子饮膳之用耆老子士庶子飨食之用此正酒正之所当共也祭祀而无酒则无以交此诚于神明奉养而无酒则无以将此诚于君亲燕飨而无酒则无以畅此情于臣子此酒之为用博矣故以对神而言则谓之凡酒司尊曰凡酒脩酌是也以饮食而言谓之陈酒酒人曰賔客之饮酒是也以陈设而言谓之饮酒酒人曰賔客之陈酒是也以献酬而言谓之礼酒酒人曰賔客之礼酒是也以禄养而言谓之秩酒酒正曰凡有秩酒是也凡酒用于祭饮酒用于燕礼酒用于飨陈酒用于祭养秩酒用于养老合而言之皆曰公酒酒正曰凡为公酒是也若夫五齐则专用于共祭四饮则专用于致养而已此酒之用有别也然而酒人以其酒入酒府浆人以其饮入酒府是故王之所得用酒正之所必共而酒正掌酒之政令则未尝不谨焉其酒材也以式授其实尊也以法共颁酒则有法以行之秩酒则以书契授之至于祭祀之酌且有数王之燕饮亦有计他官防计惟以岁终而独酒正之出日入其成日计之也月入其要月计之也而使小宰听之岁终则会虽不及王后而世子之饮酒亦会之则周人之致谨于酒可知矣不特此尔先王于饮酒之器而且有法存焉彞有舟以示其过量则有沉溺之祸尊有罍以示其不节用有浸淫之患六彞曰彞所以示其祭酒之有常六尊曰尊所以示其祭酒之有等先王器皿之度每每示戒而况于给用之际乎然此皆示人君节饮之道也酒人浆人固奄人也酒正一官独无一语以示民饮酒之禁而党正方且属民而饮酒于序司徒之阳礼则教之以饮酒乡大夫之賔兴则賔之以饮酒族师虽无饮酒之礼亦因祭酺而行献酬何邪盖周人未尝禁民之饮而亦未尝纵民之饮属之而必以齿敎之而使不争一则曰礼二则曰礼又何待于禁乎萍氏秋官之属则掌防酒谨酒盖以酒之溺人尤甚于水故使掌水禁者防而谨之也司虣市官之属则禁以属防饮酒于市者亦以市者人之所聚易至鬭嚣故有羣饮不禁者则抟而戮之也此二官虽非酒官之属而实操酒禁以禁民者不如是则羣嚣以乱乡井沉酣以败风俗而狱讼日益繁滋矣先王于此必立法以禁之若非后世禁民酤酒而自其利也然酒禁不掌于酒官之属而掌于他官是不忍因酒以禁民而况因酒以取利乎汉初萧相定律禁三人以上无故饮酒罚金四两禁羣饮也文帝以酒醪靡谷而下诏景帝以五年夏旱而禁酤虑民乏也时于赐民羣饮则赐酺三日赐天下大酺示恩意也至武帝天汉二年初酒酤禁其饮于下而私其利于上禁日益严而民之犯法日益众昭帝元始六年虽罢酤而又令民以律占租亦未免规酒利也其后宣帝赐百户牛酒诏勿禁乡饮酒之会则视之以为非常之恩岂知周人之禁民饮者以正民德厚民生而已岂设官以罗民利哉周人之教民饮者以畅民心洽民礼而已岂示恩以示民乐哉故曰以礼导民而为禁则周之乡饮人不以为私其禁酒也人不以为怨以利罔民而为禁则汉之酤人不以为法其赐酺也人不以为恩
　　藏冰
　　冰之为用重矣在豳风则咏凿冰在春秋则书无冰在月令则记开冰在左传则述藏冰盖冰之有无有以验天令之愆调冰之出入有以闗民生之安否此周官所以有凌人之职也今以其职考之外饔之膳羞必以鉴酒人浆人之酒醴亦以鉴是饮食不可无冰也祭祀共鉴賔客共冰大丧共夷槃冰是賔客丧祭不可无冰也凌人以正岁十有二月大寒方盛之时而令斩冰则冬月治冰政矣以二月将献羔开冰而始治鉴则春月治冰政矣夏暑方盛而颁冰则夏月治冰政矣秋凉不用冰而刷冰室则秋月亦治冰政矣无一事而不用冰无一时而不治冰政则冰之重可知矣盖藏冰将以备暑而亦所以达阳出冰虽以御暑而亦所以助隂隂阳二气流行于天地之间一气未至则闭塞而为烖一气或过则乖戾而为疾盖防患者或养其弱而抗其彊故方隂之盛而阳之微也则凿冰以达阳而备暑或损其有余以补其不足故方阳之隆而隂之消也则出冰以助隂而御暑是以冬无愆阳夏无伏隂春无凄风秋无苦雨疠疾不作民不夭札凌人之冰政实有助焉故周人以凌人一职而继于膳官医官酒官之列盖将调其气于无事之先而不待药其病于已然之后也凌人一职虽无一语及民然而夏曰颁冰则必均及字民矣不然则冰生于水而寒于水尔古人拳拳于凌隂之纳者岂特如大学所谓伐冰之家仅止卿大夫而已哉
　　盐政
　　盐民之食不可一日阙也其用则与民共之其利则在民而不在官也昔禹任土作贡而令青州贡盐盖贡其所有以共王用尔周官盐人一职以百事之不可无盐故亦以盐之用而共邦事未尝以盐之利而共邦财也盐有数品有刮于地而得者其味苦谓之苦盐有熬其波而出者其盐散谓之散盐有风其水而成者产于土中而其味甘甜谓之饴盐有积其卤而结者其形似虎而非人筑成谓之形盐此盐之名然也祭祀则共散盐而加以苦盐取其自然而成不忘本也賔客则共散盐而加以形盐取其如虎之形象其威也王后世子膳羞则共饴盐取其味之甘甜而可尝食也此盐之用然也盐人则以奄二人为之掌其政令谓共盐尔待其戒令谓煮盐尔自祭祀賔客膳羞之外更不闻以一毫取民是其利则常在民而不在官也上之人特资盐以共三者之用而不规其利之可以富国下之人亦惟资盐以共饮食之用而不牟其利之可以富家自后世以盐致富彊而利之禁始兴世儒乃谓先王山泽亦必有厉禁以遏民趋利之原不思虞衡等官因设厉禁以为之守初未尝私其利于公上而亦何尝有一语及盐乎故尝谓坏天下之风俗者管仲也啓公上禁者猗顿也蠧人主之心术者郑当时也齐桓问管仲何以为国而仲告以海王之国谨正盐防举先王公共之用而为后世自私之具管仲者作俑之尤也伯主既资盐利以富其国则民之趋利日炽矣岂非坏天下之风俗乎鲁人有猗顿者用盐起家致富与王者埓取天下通行之利而为私家擅有之财猗顿者龙断之贱也豪民且专盐利以富其家则上之征利亦无怪矣岂非啓公上之禁乎盐固无怪也郑当时何人乃逢武帝之欲推毂齐之大煮盐者用事汉朝而盐之法始密郑当时者其蟊贼之臣乎人主心术自此蟊矣宁不谓之郑当时之罪欤且以成周之盐政盐人一官掌之不过奄女官奴而已至汉大司农属官有干官有两长丞有水衡都尉有均输官皆主盐事以至郡国盐官有三十九鴈门沃阳有长丞【地里志】其法旣密则其官必繁也乌乎周以盐用而共邦事自賔祭膳羞之外则不敢以一毫取之民汉以盐利而共邦财自公上禁之外则不肯以一孔遗之民方且盐之不足而又铁铁不足而又茶盐铁之茶盐之自汉至唐法日密矣儒者不排其非而反取成周山泽之禁以佐其岂不惑哉
　　财计
　　王金陵谓周礼一书理财居其半今观周官货贿之入不过大宰九职九赋九贡之目尔民职所贡有常额地职所敛有常制侯贡所致有常法尚何待于理乎然则周人理财之道非见于理财之日而见于出纳之际非见于颁财之顷而见于会计之时考之太府九赋以待膳服九事九贡以待吊用五事九职之贡以充府库式贡之余以共玩好太宰所以定为取财之法取此财也太府所以分其颁财之府颁此财也内府所受受此财也司会所计计此财也司书所叙叙此财也别其为金玉则曰货别其为器币则曰贿緫而言之则曰财周官掌财固非一职而敛散出入之权太府实主之故入而受之太府也分而颁之太府也凡执事者受财用受于太府也凡邦之赋用取具焉取于太府也以太府为府官之长而司货贿出入之权则利权不分敛散得宜而出入得以通知之矣向使分掌于诸府而不专总于一司则出财者惟以给办为能用财者惟以济事为功而后之不继不恤也财如何而不亏哉然颁其货于受藏之府颁其贿于受用之府郑氏谓受藏若内府受用若职内职内乃司会之属非受用之府矣王氏详解以职内为受藏以职歳为受用此二职者掌出入之数尔而谓之府亦非也刘氏中义以内府掌良货贿知其为受藏外府掌共百物知其为受用然内府曰以待邦之大用谓之受藏亦不通若案其文玉府掌良货贿之藏受而藏之宜为受藏之府内府掌受货贿以待邦之大用宜为受用之府然受藏曰货受用曰贿而二府皆言货贿又不然矣意者太府自有藏用二府以受货贿太府总之而内府则兼掌之以待用欤货曰藏者亦藏之而待用也太府而下三官玉府掌王金玉玩好兵器凡良货贿之藏皆式贡之余财所入焉此王之内帑也内府掌受九贡九赋九功之货贿良兵良器以待邦之大用与四方所献之物与妇功所颁之物入焉此王之公帑也外府则专掌邦布入出以共百物以待邦之用凡邦之小用皆受焉此亦王之公帑也王之公帑二内帑一以公用多而私用少也玉府掌金玉服佩燕齐之物皆在焉故一谓之王内府待邦大用而四方使者所受之物则奉之王及冢宰之好赐予则共之是其用固在外何以谓之内岂非以货贿之藏在乎内而不可以轻用者乎外府固待邦小用而王后世子衣服则共之至于岁终而王后之服且不会是其用又在内何以谓之外岂非以其泉布之流通在乎外而不可以私用者乎或者徒见外府内府之名遂以内府为内帑外府为公帑则非矣三府各所掌而统之以太府则三府不得以行其私太府虽总其财而制之以太宰则太府亦不得以行其私是则成周掌财之官然也若夫财之出入必有会计则有司会而下五官以主之司会为计官之长掌邦之六典八法八则之贰以逆邦国都鄙官府之治则分治不至于旷官掌百物财用在书契版图者之贰以逆羣吏之治而听会计则用财不至于逾法以参互考日成则日考之也以月要考月成则月考之也以岁会考歳成则歳考之也旣逆其治而听其会又考其会而知其法考之名亦详乎案宰夫之职有能足用长财善物者与凡失财用物辟名者宰夫得以乘其出入诏冢宰而诛赏之今司会则以诏王及冢宰而废置之宰夫既有以诏其诛赏之小者司会又有以诏其废置之大者则其致谨于财可知也司书为司会之贰掌其版图而周知百物之出入财币之余则使入于职币财用之用则必考于司会三岁则大计吏治而民财器械之数田野六畜夫家之数山林薮泽之数无不知焉以逆诏命以受税法以入要贰以考邦治无不掌焉司书会计之书又可谓详密矣职内则掌赋入之数以逆赋用及会则以逆职歳之出职岁则掌岁出之数以待会计及会则以賛司会之逆一出一入不总之以一职而以二官职之是以出入相考也职币一官乃掌币余之赋者也岁终则会其出凡邦之会事以式法賛之是虽式贡余财旣会之而有余复会之而不妄费也不特此尔司裘何与于会计而岁终且会其裘事掌皮何与于财用而岁终亦会其财赍以二官而继于计官之列则其细事皆会可知矣此则成周会财之官然也然合掌财之官与会财之官考之太府为财官长仅有下大夫二人司会为防官长乃有中大夫二人下大夫四人掌财何其卑且寡防财何其尊且多也盖分职以受货贿之出入者其事易持法以校出入之虚实者其事难以防计之官钩考掌财用财之吏茍其权不足以相制而为太府者反得以势临之则将听命之不暇又安敢校其是非不惟无以遏人主之纵欲而且不足以防有司之奸欺也今也以尊而临卑以多而制寡则纠察钩考之势得以行于诸府之中又况司会等职皆职之于天官而冢宰以九式节财以歳终制用司会又不得以欺之也掌之以下大夫之太府计之以中大夫之司会又临之以上卿之冢宰如此则财安得而不均用安得而不节国计安得而不裕哉故曰成周理财之法不在取财而在出财不在颁财而在防计观此亦可见矣郑氏乃谓太府若汉司农职内若汉少府司防若汉尚书前辈则谓外府为司农玉府内府为少府愚谓司农犹内府少府犹玉府盖司农给公家之公用始名内史后改为司农犹内府之遗也少府为天子之私藏本名少府后为少内犹玉府之遗也尚书即是少府属官即非司会之比独髙帝时以张苍为计相此可比司会耳苍旣罢而此官不复置主会计者特其属官以属官而会长官之财则其势必有所不行者矣至唐置三司使凡财赋国用之利尽归盐铁使凡财赋之入尽归户部而度支则会计之故三司只设副使而以三司使为长虽别设官以相稽考然已是三司属官亦非成周设官之意甚至为汉丞相而不知一岁钱谷之出入谓之责治粟内史为唐宰相而曰陈调兵食非宰相事请罢度支归有司是岂太府司会兼属冢宰之意乎读周礼者知太府之可以统诸府知司会之可以临太府又知太宰之可以制司会则理财之法庶乎有可得而论者
　　内帑
　　先儒以职内比汉少府而谓职内之财为天子之内帑吁岂有待邦之移用者而可以为私藏乎后人以玉府内府俱比汉少府而谓二府之财皆为天子之内帑吁岂有待邦之大用者而亦可以为私费乎夫天子以天下为一家财本不可有公私之异帑本不可有内外之分而况职内乃言掌邦之赋入以贰官府都鄙财入之数内府乃言掌受九贡九赋九功之货贿此岂天子之私财谓职内为内帑固不可谓内府为内帑亦不可愚故以玉府为天子之内帑而内府不预焉盖先王先民而后已必不以贡赋之公而给玩好之私必不以货贿之本而共赐予之末也且以周礼考之太府则曰币余之赋以待赐予式贡余财以共玩好职币则曰敛凡用财者之币振掌事者之余财以诏上小用赐予职岁则曰凡上之赐予以叙与职币受之巾车会车出入岁终则入赍于职币泉府岁终则会其出入而纳其余是皆以余财而共用也内府外府固亦供好赐予之财用安知不以大用小用之余财而共之欤今观玉府所掌王佩服之玉则共之诸侯相会之玉则共之王之燕衣防器则掌之金玉兵器文织良货贿之物则藏之至于王有好赐则共其货贿玉府所掌则如是所供者如是此其为天子之私藏乎兽人之皮毛筋骨则入于玉府渔人之渔征则入于玉府防人之皮角筋骨则入于玉府泽人之国泽财物则入于玉府有如遂师言入野职野赋于玉府是以九职九赋之物然只是野之所入则他处九功九赋不入玉府可知矣玉府之所入者如此则以之而供玩好赐予之用何伤乎又况太府总乎其前司防计乎其后上焉又有太宰以临之则财虽私而实公帑虽内而犹外也然玉府掌金玉固也兵器货贿之良内府旣受之玉府亦藏之兵器金玉之献内府旣入之玉府亦藏之何也盖内府以给公用玉府以为私藏有内府公用之常而又有玉府私藏之积无事之时一岁所入足支一岁之用一旦事起于非常变生于不测将何以佐用度之不足者哉此玉府之藏又将为内府之副非特为玩好赐予用也且以职内观之及会则逆职岁与官府财用之出而叙其财以待邦之移用以职内且叙官府之余财以待余用则知玉府之藏亦可得而移用矣汉初犹有古意以大司农给国家之公用以少府给天子之共养尝观哀帝发武库兵送董贤母将隆奏曰武库兵器天下公用皆度大司农钱大司农钱虽乘舆不以给共养共养劳费以出少府是不以本岁给末用不以兵力共浮费元帝世贾捐之言暴师未一年费四十万大司农钱尽乃以少府禁钱续之是犹以私藏为公用以内帑为外费此美意也况少府外朝之臣而得主内廷之物故宫掖无擅用之私而奄宦无干预之弊尤良法也东汉始出少府钱属之司农非不可也然宫中私用一切于司农取之而司农不应其求章和以来不能堪此遂于宫中自立一监命奄人主之桓灵之君每叹天子无私财而开鸿都卖爵以为私藏矣唐始以财赋归左藏非不可也及第五琦不能禁豪将之求取乃悉归之大盈后库是以天下公赋而为天子私藏至杨炎请出内帑以归有司议者是之未防卢杞一用而琼林大盈掩为已蓄而命宦者主之矣夫尊为天子富有四海茍一切限制之而玩好赐予之费不得行则其势必有所不便利归公上权在一人茍一切私有之而经常用度之费不得预则其情必有所不安诚知玉府为王之内帑而内府不预焉又诚知内府为王之公帑而玉府实佐焉则可与语周官之法度矣而或者犹疑其如德宗受裴延龄之欺罔如汉灵帝之置私库不亦过乎
　　钱币
　　内府与外府并立内府待邦大用外府待邦小用宜其为货贿同也今外府惟曰掌邦布之出入以供百物百官公用之有法者用布王后世子之衣服则用布祭祀賔客丧纪防同军旅之财用币赍赐予财用皆用布不知此布从何入乎考之泉府亦掌布者也泉布之布则是防人所敛司市介次思次所税之絘布肆长所税列肆之总布质人治质剂者之质布市官罚犯令者之罚布廛人征邸舎者之廛布入焉泉府谓以市之征布敛货之滞于民者是也外府掌布以待用不言九赋九贡九功之所入或者载师所敛宅不毛之里布闾师所敛民无职者之夫布而藏之以待小用欤此等所入无防何以待用或者九赋之中有入泉者乃入于外府欤然此特言布之入也而周人作布之法果谁为之欤案汉志言太公为周立九府圜法钱圜函方轻重一铢故泉流于泉布于布矣泉取其流布取其布故司市曰以商贾阜货而行布布者欲其流布行使也岂非太公始立此法九府圜转而周家君民通用欤然此特言布之始而周人作布之意又果何谓欤案景王二十一年将更铸大钱单穆公曰古者天降灾厉于是乎量赍币权轻重以救民夫币以天灾而作是特权宜之制尔故司市亦曰凶荒札丧市无征而作布岂非民之物贵乃铸钱以饶民欤且夫行布以阜货而行货不通则布之用穷作布以济民而作民不乏则布之利轻今外府掌布虽曰以共百物以待邦用而实小用则给之是以贾疏亦云外府所纳泉布所积旣少而小用则给之若大用则取于余府是以古人邦用凡货贿布泉皆可以助邦用而所赖于泉者轻后世凡百所用一出于钱则泉安得而不困哉汉唐以来铸钱之令或寛或严铸钱之制或轻或重铸钱之数或多或寡而国家经费或有余或不足动皆以钱为虚实曾不知周人外府之布特以共小用尔何后世转之而待邦之大用也故曰以泉布而佐邦之小用则泉布常见其有余以泉布而供邦之大用则泉布常见其不足抑尝因是而考之载师宅不毛者出里布郑司农曰里布者布参印书广二寸长二尺以为币贸易物案康成之説布即泉尔然布参印书之币可以贸易亦名为布则与泉布相为流通行使者也殆今之所谓楮币欤夫泉布以辅货贿之流行参印书之布又以辅泉布之贸易然郑司农不于泉府外府等官言之特于里布而及此则是古之为参印书者以与廛里之民而使之贸易耳古人不以泉布待邦之大用则其资于参印书之布又轻也周礼一书但言及布后世动以楮币为大计于是有钱楮轻重之议岂识古人作布之意哉











　　礼经会元卷二上
　　钦定四库全书
　　礼经会元卷二下　　　　宋　叶时　撰
　　内政
　　太宰佐王统百官者也而其分职率属不惟统王朝而王宫之政得与焉不惟统王宫而王寝之政亦及焉不惟及王寝而王宫之政亦属焉此见宫中府中合为一体而大臣无所不统也盖天下之治自闺门衽席之微而达之于朝廷表着之位自朝廷表着之近而逹于乡田井牧之间未有内不理而外能顺家不齐而国自治者文王造周由兄弟而家邦自刑寡妻始由邦国而乡人自正夫妇始成王周公之守家法其可不于王内政令致谨乎今以内宰考之掌宫中阍寺子弟之版与宫中官府形象之图分官吏子弟之人与奄奚胥徒之民均其稍食而使居之正岁则又均其稍食稽其功事宪禁令于北宫而纠其守则后宫之守衞严矣岁中则会内人之稍食稽其功事必无冗食之人佐后而献功者比其小大麤良而赏罚之必无废功之职至于内宫自夫人以下之财用又从而会计之则后宫之会计严矣大祭祀后当祼献则賛瑶爵正后副祎之服房户之位而诏其荐彻之礼与乐相应之仪又赞九嫔左右荐彻之礼事而王后祭祀之事严矣凡宾客后当亚献则賛祼献瑶爵致后所致诸侯来朝与賔客之礼而王后賔客之事严矣上春则诏王后帅六宫之人而生穜稑之种而献之于王地官舎人共之则后宫重农劝耕之礼行矣仲春诏后帅外内命妇始蚕于北郊以为祭服而后宫亲蚕示孝之礼行矣凡此皆王之所以治国者今内宰以之而佐后皆太宰之所以治府者今内宰以之而理宫又况以隂礼敎六宫九嫔则后宫之人无不由乎礼以妇职之法教九御则后宫之人无不共其职禁其竒衺无邪行也展其功绪无废事也一则曰均其稍食分其人民二则曰会其稍食稽其功事三则曰均其稍食施其功事无浮食也内宰以下大夫二人而佐王治内之政如此家法其有不齐乎不特此耳内小臣掌后食正其服位后出入则前驱则犹王之太仆也内竖掌外内通令凡小事则犹王之小臣也阍人掌王宫中门之禁防其出入以时啓闭则宫人之禁严矣寺人掌内人女宫之戒令相导其出入而纠之则宫庭之纠察密矣王有太祝后亦有女祝王有太史后亦有女史王有司服后亦有内司服王有弁师后亦有追师特外以士人为之内以奄奚为之以内外之不相混宫庭之不容杂处也以至典妇功丝枲三官此后宫女功事也亦用士人为之是以外人而稽女功也染人追师屦人三官此后宫服饰事也亦用士人为之是以外人而治服饰也此最人主奢俭所系后宫风化所闗非士人为之则害国政矣大抵王后均体者也王男教后听妇顺王理阳道后治隂德王聴外治后听内职王之于后如日之于月阳之于隂相须而后成者也是故古者天子立三公九卿二十七大夫八十一元士后亦立三夫人九嫔二十七世妇八十一御妻理内之职与治外同则是齐家之道无以异于治国也是以王之三公论道经邦官不必备惟其人则后之三夫人亦坐而论妇礼无官职宜也九嫔犹卿也分职率属其任为重内宰旣以妇职之法教九卿九嫔又以妇学之法教九御盖一嫔统九御九九则八十一御矣女御以时而御王所以岁时而献功事朝夕侍御于王最亲近者茍不严之以教进之以时责之以功则列屋而望幸负宠而争妍安能无异习邪世妇则犹大夫之职当祭祀宾客丧纪之事帅女宫而濯齍盛涖女宫而陈具羞职以妇言则于嫔妇之礼法素闲习矣夫故不待内宰九嫔教之郑氏谓世妇不言数君子不茍于色有德则充无则阙是也不然则春官有世妇每宫卿二人掌女宫宿戒亦预齍盛飨食之事而亦谓之世妇果何义哉由前而观则后宫之官不虚设由后而观则后宫之职不徒分成周齐家之道亦可槩见况有统之以内宰临之以太宰而又仪刑之以一人自然内和而家理矣或者则曰内宰佐后立市陈其货贿出其度量淳制以宫闱之严而预市井之猥贱可乎内小臣后有好事于四方有好令于卿大夫则使往以王后之贞洁而行诸侯卿大夫之交好可乎不思建国之初面朝后市是王朝先义而后宫后利也后宫者女功之本天下之所取法也内宰陈其货贿乃所以出其度量淳制岂非葛覃言后妃之本者乎又况夫人命妇过市司市且有其罚则内外未尝相杂也亦何嫌于立市乎案礼天子享诸侯有王后亚献之礼子男来朝夫人致礼是王宫有致好之礼也王后者天下之母羣臣之所仰望也小臣致其好事好令乃奉后命而往也岂非卷耳言后妃之志者乎又况内人吊临于外寺人且帅而往立乎其前则内外未尝相混也亦何嫌于致好乎或者又曰内宰小大夫也九嫔之教岂内政之所宜亲春官世妇卿也六宫之帅岂内宰之所宜预不知内宰之属有内小臣奄士奄人也内宰之教安知非奄人传之乎世妇之吏有女府女史奄女也世妇之帅安知非奄女行之乎周人内政之详如此而或者犹有不满之论亦过矣周衰此政不行然诗人言艳妻之煽犹知归咎于皇父卿士家伯惟宰之不得其人襃姒嫉妬谗巧败国巷伯一诗所谓萋菲贝锦哆侈南箕者寺人孟子尚能言之盖其家法相承耳目习熟尚知周政王内之政不尔也况当成周盛时成王周公身为之而身行之家齐而国以治国治而天下以平尚何以议为哉















　　王有六寝大寝小寝王后有六宫正宫一后宫五天官宫人掌王六寝之脩宫人脩六寝为太宰属官是王寝与王朝宫相通也内官有内小臣寺人等官皆为内宰之属而统于太宰是则后宫之官与王朝相通也春秋世妇以卿帅六宫内事有通于外者世妇掌之是则王朝之六卿皆与闻乎六宫之事矣门制
　　案郑司农释阍人中门之禁曰王有五门外曰臯门二曰雉门三曰库门四曰应门五曰路门路门一曰毕门康成曰雉门二门也夫臯者逺也门最在外故曰臯库门言有所藏也雉门取其文明也应门谓居此以应治也路门取其大也路门谓之毕门者言自外至此而毕故曰毕此五门之义也考之周礼阍人掌守王宫中门师氏居虎门左司王朝小宗伯县衰冠于路门司士有曰路门左路门右太仆建路鼔于寝门外其余曰跸宫门【阍人】曰守王门【师氏虎贲】曰诏居门【太史】曰垂首服法于宫门【太仆】曰墨者使守门而已中门以其居五门之中可知其为雉门大寝门以其在寝门之前可知其为路门也虎门以其在王朝之后画虎焉此路门之别名也治朝在路门之外王日眡朝故言路门为详此天子二门之名见于周礼也郑氏何以谓之五门书曰王出在应门内则知王有应门记曰库门天子臯门则知王有臯门库门故曰王有五门然周书又有所谓南门者者谓南门则为应门以王者于应门向明而治故曰南不思书言王出在应门内又言逆子钊于南门安得以南门为应门也或曰南门雉门也雉文明之物而属南方故曰南不思春秋书新作南门及书雉门及两观灾安得以南门为雉门也如此则天子五门并南门为六门者矣诸侯半天子之门则有三门郑氏释明堂位则谓库雉路释绵诗则谓臯应路其自相违戾以诗考之乃立臯门乃立应门此古者诸侯之制檀弓曰鲁庄公之丧旣葬而绖不入库门家语记衞庄公易朝市孔子曰绎之于库门之内失之矣合是三者而观之则诸侯有臯门库门应门为三门尔如春秋于僖公书新作南门于定公书新作雉门此鲁僭王门之制故书盖古者营国必先立为门制以示尊卑名分定焉政令出焉观望系焉门而可逾则上下等级不复可限矣语称君树塞门记称诸侯不台门雉门南门之作春秋书之防僭越也况外朝在臯门之内而徇事弊讼于是乎入焉象魏在雉门之侧而帅民观象于是乎在焉治朝在南门之内而王日眡事于是乎出焉燕朝在路门之内而路门之制司王朝者在焉达穷民者在焉衞王宫者居焉跸王宫者居焉闰月而诏王居焉岂特隆九重之势而壮万里之威者哉知门制所以严君臣之等级又知门制所以通君臣之政令则知周人立门之制不茍矣
　　奄官
　　周人治内之政详凡而设官分职皆以士大夫为之必不得已而列在内庭供给内事者始用奄人奄之为言闭也王金陵曰郑氏谓奄为精气闭藏者盖因民之有疾而用之与籧篨蒙璆戚施直镈侏儒扶卢聋聩司火蒙瞍修声同【晋臣对文公之言】若以为刑人则国君不近刑人况于王乎若以为刑无罪之人则先王所不忍也愚案司马下腐刑荅任安书引景监赵谈等以为喻萧望之奏恭显用事请罢宦官以合古不近刑人之义则是奄为刑人矣周礼掌戮曰墨者使守门劓者使守闗宫者使守内刖者使守囿髠者使守积先王无絶人之心未尝不用刑人也奄者犯宫刑汉之所谓宦人也然则周人果近刑人乎曰非也考之周礼天官之属除阍人寺人内竖之外用奄者凡二十九人其职不过酒人浆人笾人醢人盐人幂人内司服缝人而已内小臣一职以其掌后服位礼命故择奄之贤士为之地官之属用奄者十有二人其职不过舂人饎人藳人而已春官之属用奄者止八人其职不过守祧而已总三官而论之直四十有九人耳而其下为之供给服役者皆不过女奚之徒且皆不得预下士之列独内小臣一官言士尔成周之用奄人非酒盐之微则舂饎之贱非户庭之隐则祧庙之幽耳虽曰刑人何尝一日得在君侧而天子与之相近邪又况守祧则宗伯统之舂人等则司徒统之酒人等则太宰统之其职卑其数寡而又临之以公卿大臣岂容有不正者得以厠迹于其间哉周衰入于春秋勃貂立公子无亏则奄人预废立矣缪贤荐舍人蔺相如则奄人预荐举矣恃势怙宠窃权弄柄至汉唐为甚恭石显久典枢机而张堪萧望之不得用曹节王甫摇弄国柄而陈蕃窦武不得行则政柄归奄人矣鱼朝恩管神策兵吐突承璀为招讨使韩全义讨淮西贾良国监其军髙崇文讨蜀刘正亮监其军则兵权归奄人矣古人以舆台待奄人则刑人之用为无伤后世以枢筦付奄人则刑人之用为有害士大夫弥缝主阙沮抑奸谋必曰天子不近刑人如曰奄人非刑人则天子得以亲信之矣汉人所谓手挟王爵口含天宪唐人所谓西头势重南衙枢机权重宰相尚何足怪也哉
　　教化
　　前乎周官舜命契为司徒则曰敬敷五教后乎周官则穆王命君牙为司徒则曰敷五典司徒之掌教典尚矣故成王作周官亦曰司徒掌邦教敷五典扰兆民然司徒之教舍五者之外无他物考之周礼司徒曰掌邦教典曰教典职曰教职象曰教象法曰教法官曰教官之属意其为教出此也今观其属则不然自乡师至比长自遂师至邻长皆乡遂之官自封人至充人皆疆塲畜牧之官自载师至均人皆货贿赋敛之官自司市至掌节皆掌闗市自库人至塲人皆掌田野山泽自廪人至槀人皆掌仓廪禄食所谓教官者不过师氏保氏司谏司教六七人而已何以谓之教官之属又观司徒之职大半皆土地封疆之政所谓教者亦曰惟十有二敎曰三物之敎曰五礼六乐之敎云尔岂司徒所掌之敎仅止于此邪详考其职先曰以土会之法辨五物之地继之曰因此五物者民之常而施十有二敎焉以此推之则司徒之敎可知矣盖有恒产者有恒心无恒产者无恒心先王不先制民之产以淑民之心而欲以言语文字诵传授者为敎徒善岂足以为政哉故尝谓司徒敎民必先有以得地利而后可以淑人心旣有以淑人心而后可以全天理以五防辨五地之物生顺民物也以土宜辨十有二土宅民居也以土宜辨十有二壤敎稼穑也以土均辨五物九等均地征也以土圭测日景求地中定民极也外而制邦国之封疆正畿封也外而造都鄙之地域建田畴也如是则地利可得矣地利旣得则惟土物爱者厥心臧安土敦仁者故能爱于是乎合五家为比使之相保至五州为乡使之相賔所以聨其比居又颁职事十有二于邦国都鄙使以登万民所以厚其俗如是则人心可淑矣人心旣淑则生厚而不为物迁性静而不为物动然后十二敎可以施乡三物可以敎五礼可以防伪而敎之中六乐可以防情而敎之和正月敎象可以使之并观矣如此则五敎不待敷而自敬五典不待敷而自和天理岂有不全者乎若是而犹有不率敎之民则以乡八刑而纠之又有不服敎而兴狱讼者则而断之归于司宼士师之官是又以遏人欲而存天理也防考司徒一职虽其条目布置先后不一以见敎民之时而使民相生相爱之具实参错而并施也故司徒之职曰掌邦敎以佐王安扰邦国又曰掌土地之图人民之数以佐王安扰国岂非司徒所以佐王安扰邦国者其在土地人民中欤又曰以土地之图知地域广轮之数辨其名物又曰辨邦国都鄙之畿疆设社稷之壝而树之田主是数者岂非司徒教民之根本欤案小司徒之职曰掌建邦之敎法以稽国中四郊都鄙夫家九比之数曰敎法而必稽夫家九比之数是其为敎亦不出乎此矣其余六十官属虽曰整顿田畴分画郊里征敛赋役掌管山川纪纲门市扄鐍仓廪而先王之敎已流行乎其中岂特师保六七人而已哉大抵先王敎民自田野始豳诗言风化之由孟子言王道之始无非因民之常而施敎也后世王制不明民极不立其自生自养而无以保其安土之仁其相刃相靡而无以导其爱物之善人欲横流而天理晦蚀矣君臣之间方以化民成俗为学校之事而付之有司谓是足以塞吾敎职之责虽可以善人之形而不可以善人之心上为文具下为观美相与为欺而已及防乎罪从而刑之以为是弗率敎者是罔民也惜乎无以司徒敎民之意告之者
　　王畿
　　诗曰商邑翼翼四方之极邦畿千里维民所止盖王畿天下之本所以观万国而示仪总八方而为极也人知有极则东西南北于是乎求中而不容有所偏也人知所止则先后逺近于是取中而不敢有过不及也圣人为民立极立中道以为标准可不于王畿千里之地而先正其本乎是故司徒建国必求地中测之以土圭正之以日景南北东西必揆其中朝夕长短必眡其中寒暑风隂必度其中测其土深欲其浅深得中也正以日至期其长短得中也古人立土圭以测日景必先测其土地之深然后立土圭焉土圭之制尺有五寸日景短而不满则知其为南矣地近南则多暑日景长而过圭则知其为北矣地近北则多寒日景如夕之时则知其为东矣地近东则多风日景如朝之时则知其为西矣地近西则多隂土圭致日之法当以冬夏以其短长之极也日至之景尺有五寸则与土圭等矣是谓地中旣得其中则天地合而四时交风雨防而隂阳和然则万国阜安乃建王国焉不特此尔匠人建国水地以取其中置以视其正昼参诸日景夜考诸极星匠人虽未必合周人之制其求为中则一也至于建诸侯邦国则以土圭土其地而制其域亦以求邦国之中不言中者承上文尔郑司农惑于地中之説谓今颍川阳城地为然彼徒见周人营洛谓之土中不知洛书为中乃取其四方朝贡道里均尔如以洛为土中然后建国则丰镐果为不中乎而况阳城之地去洛亦逺此果谓之土中周人胡不都阳城邪若专以王畿为地中则侯国皆不中矣天地四时果不交合乎隂阳风雨果不和会乎案春官典瑞掌土圭以致四时封国则以土地夏官土方氏掌土圭之法以土地相宅而建邦国都鄙考工记玉人亦曰土圭尺有五寸以致日以土地则是王畿之外邦国都鄙无不以土圭求地中盖中在天地间不容以定名也以一家观之一防则有一防之中一室则有一室之中中无往而不在也故一家有一家之中一国有一国之中天下有天下之中先王建国亦随其地而求其中尔天地隂阳之气岂以一方而遂穷邪圣人财成辅相天地之道亦岂有一方而不中邪中之为道不特建国为然也辨方正位则方位之中有中体国经野则国野之中有中设官分职则官职之中有中王畿之内无一而不为中也不然则周官六典之首何以总谓之以为民极也欤
　　案郑氏注引司马法谓王国百里为郊二百里为州三百里为野四百里为县五百里为都其名不同其制又异又杜子春云五十里为近郊百里为逺郊其説亦非王畿千里有国中郊野乡遂都鄙之别今只据载师所任之地约而为图畧以见王畿千里之制尔自中国而郊野为六乡遂十五万家所受之田其余则为载师所任之田矣
  </div>
  <div class="pagination">
   <a href="礼经会元.html">
    上一页
   </a>
   <a href="礼经会元.html">
    1
   </a>
   <span class="current-page">
    2
   </span>
   <a href="礼经会元_page3.html">
    3
   </a>
   <a href="礼经会元_page4.html">
    4
   </a>
   <a href="礼经会元_page5.html">
    5
   </a>
   <a href="礼经会元_page3.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
