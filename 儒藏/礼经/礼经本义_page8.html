<!DOCTYPE html>
<html>
<head>
    <meta charset="UTF-8">
    <title>礼经本义 - 第 8 页/共 40 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>礼经本义 - 第 8 页/共 40 页</h1>
    <div class="content">　　【郝仲舆曰賔主人大夫饮不执弛弓不亲取觯觯必洗必授之席前不及奠殊尊也然饮不于席于西阶亦北面亦立饮其示罚同也惟大夫饮耦不升賔主人饮胜者同升可知大夫耦饮不同大夫则賔主人耦饮同可知】
　　众賔继饮射爵者徧乃彻丰与觯
　　【射爵即罚觯也郑康成曰彻犹除也设丰者反丰于堂西执爵者反觯于篚】
　　右饮不胜者【敖君善曰若左右钧则无此而即献获者欤】　主人亦饮于西阶上【主人位阼阶至受罚爵则亦与众同饮于西阶上】　礼射不主皮主皮之射者胜者又射不胜者降【郝仲舆曰礼射即乡射大射之类张侯射之礼让为主崇文徳也主皮张兽皮射之贯革为主如周礼司弓矢职云射甲革椹质尚勇也子云射不主皮为力不同科古之道是也皮与熊麋虎豹皮侯异此所谓皮无尺度惟兽皮坚厚者射之能贯者胜不能贯者为不胜胜者更与射不胜者即不复与射不如礼射再三揖让升降也　郑康成曰礼射谓以礼乐射也大射賔射燕射是已不主皮者贵其容体比于礼其节比于乐不待中为隽也言不胜者降则不复升射也主皮者无侯张兽皮而射之主于获也尚书传曰战鬬不可不习故于搜狩以闲之凡祭取余获陈于泽然后卿大夫相与射中者虽不中也取不中者虽中也不取此主皮之射欤】
　　司马洗爵升实之以降献获者于侯荐脯醢设折俎俎与荐皆三祭获者负侯北面拜受爵司马西面拜送爵【获者受命于司马故司马主献获者方负侯故就侯所献之三祭谓祭侯之左右中三处故俎之肺与脯之半职皆用三也】
　　获者执爵使人执其荐与俎从之适右个设荐俎获者南面坐左执爵祭脯醢执爵兴取肺坐祭遂祭酒兴适左个中亦如之左个之西北三步东面设荐俎获者荐右东面立饮不拜既爵
　　【获者因侯得献故就侯而祭其荐俎与酒示不忘本也人谓主人之赞者上设荐俎者也右个侯北向以东为右偏侧为个左个侯西偏中侯中间也三祭毕移荐俎设于侯西北三步乃获者受献之正位也东面立饮尽爵不拜礼简也】
　　司马受爵奠于篚复位获者执其荐使人执俎从之辟设于乏南获者负侯而俟
　　【献毕司马受爵奠于篚北行复位获者亦移荐俎北行故设于乏南乏在侯西北十六步有奇辟敖君善谓如辟奠之辟谓离于故处也此改设于乏南故云辟俟俟三射命去侯也　此以上献获者也】
　　司射适西阶西释弓矢去扑脱决拾袭适洗洗爵升实之以降献释获者于其位少南荐脯醢折俎有祭释获者荐右东面拜受爵司射北面拜送爵
　　【释获者聴命于司射故司射主献其位在乏西东面荐俎设于其位之南有祭脯与切肺也荐右荐西也】
　　释获者就其荐坐左执爵祭脯醢兴取肺坐祭遂祭酒兴司射之西北面立饮不拜既爵
　　【就其荐坐即荐西坐祭也】
　　司射受爵奠于篚释获者少西辟荐反位司射适堂西袒决遂取弓于阶西挟一个搢扑以反位
　　【献毕释获者西行辟荐反于荐北东面之位　此以上献释获者也】
　　右献获者释获者【郝仲舆曰获者及释获者分卑而献爵荐俎之礼均盖射以侯为主以中为贤获者司侯释获者司中敬其事因重其人虽以歌工笙师爵无不徧献无不拜旅酬终燕虽主人之赞亦与焉古人饮食之际情至礼恭如此可以达礼之义矣】东方谓之右个【郑康成曰侯以向堂为面也】　获者之俎折脊胁肺臑释获者之俎折脊胁肺皆有祭【折折分其牲体不用全体也臂下骨曰臑敖君善以臑字为衍文盖臑即折之一也前足肩臂臑后足膊胳觳賔主已用肩臂若无大夫则获者臑若大夫一人则获者得膊二则胳三则觳更多则折不得整体或更得余体也祭祭肺也】
　　司射去扑倚于阶西升请射于賔如初賔许
　　【敖君善曰搢扑而即去反位而即往皆礼节当然也不于未搢扑而遂请者有事于尊者不宜与献贱者之礼相因也】
　　司射降搢扑由司马之南适堂西命三耦及众賔皆袒决遂执弓就位司射先反位三耦及众賔皆袒决遂执弓各以其耦进反于射位
　　【郝仲舆曰司射与司马并立西阶西东面司射在北将适堂西乃出司马之南而西也时三耦及众皆在堂西南面立司射往北面命之使就射位司射既命先反位众随之进各以其耦谓上射先下射从也射位即司马西南东面之位立于此而后升堂射故谓之射位云反者初射立此今复立于此也】
　　司射作拾取矢三耦拾取矢如初反位
　　【作拾取矢就射位西南使之也所作亦惟上耦其余以次进也　郝仲舆曰前射委楅惟二十八矢故三耦拾取余皆取诸堂西今賔主大夫众耦矢皆委楅故自三耦至众賔皆取矢于楅三耦为正先拾如初反射位】
　　賔主人大夫降揖如初主人堂东賔堂西皆袒决遂执弓皆进阶前揖及楅揖拾取矢如三耦卒北面搢三挟一个揖退賔堂西主人堂东皆释弓矢袭及阶揖升堂揖就席
　　【阶前揖进至东西阶相俟乃南面而揖行也及楅揖当楅东西亦南面揖也既揖主人乃西面賔乃东面拾取矢揖退賔主皆北面揖左还退如初也賔主既拾取矢各就堂东西脱射器升堂就席待射不与众同立射位也　敖君善曰賔主人释弓矢不于序之西东者变于卒射时也】
　　大夫袒决遂执弓就其耦揖皆进如三耦耦东面大夫西面大夫进坐脱矢朿兴反位而后耦揖进坐兼取乗矢顺羽而兴反位揖大夫进坐亦兼取乗矢如其耦北面搢三挟一个揖退耦反位大夫遂适序西释弓矢袭升即席
　　【大夫袒决遂于堂西就其耦于射位进如三耦谓并行不少退也耦东面上射立楅西也大夫西面下射立楅东也大夫矢以茅东委楅欲其兼取至是大夫坐而脱之欲与众拾取也既起反西面之位其耦揖进楅前坐兼取四矢顺羽左转兴不欲烦大夫拾故大夫亦进跪兼取四矢也耦反射位大夫独适堂西暂脱射器升堂即席与賔主同也　敖君善曰大夫脱矢东以当拾取也耦兼取乗矢不敢拾取者以其非敌也凡敌者共取矢于楅则拾以为仪】
　　众賔继拾取矢皆如三耦以反位
　　右三请射
　　司射犹挟一个以进作上射如初一耦揖升如初司马升命去侯获者许诺司马降释弓反位
　　【进前也】
　　司射与司马交于阶前去扑袭升请以乐乐于賔賔许诺司射降搢扑东面命乐正曰请以乐乐于賔賔许【以乐乐谓以乐相乐也乐正先迁于东阶下北面立今司射降西阶下东面以賔命命之乐正亦许诺大射仪乐正曰诺是也　敖君善曰司射惟去扑耳其决遂执弓挟矢自若也似不宜袭袭字盖衍】
　　司射遂适阶间堂下北面命曰不鼔不释上射揖司射退反位
　　【司射适两阶间庭中北向堂上命上射曰发矢不与鼓节相应虽中不释算上射受命　周礼射节天子九诸侯七卿大夫以下五每歌之终乃奏鼓乡射之歌五终而鼔五节毎耦八矢毎节二矢拾发八矢四节多一初节以聴也矢行应节而中比于乐射之善也】
　　乐正东面命太师曰奏驺虞间若一太师不兴许诺乐正退反位乃奏驺虞以射
　　【驺虞国风召南篇名本天子射节而大夫则以采苹士则以采蘩为节今乃奏驺虞者郑康成谓方有乐贤之志取其宜也郝仲舆谓国风小雅上下或可通用也髙紫超谓意其音节有可相假用者也间若一谓五节之间长短希疏皆如一也乃奏驺虞以射谓三耦賔主大夫及众耦皆以乐射也　按周官射人王射以驺虞九节大夫以采苹士以采蘩皆五节今虽奏驺虞而仍如采苹采蘩之五节则其等未尝乱且周南召南为乡乐用之乡人用之邦国天子歌驺虞亦不必天子独用不可以僭礼律之也】
　　三耦卒射賔主人大夫众賔继射释获如初卒射降释获者执余获升告左右卒射如初
　　右三射用乐【髙紫超曰三射用乐则弥舒而乐矣且欲取其乐声之和以消其竞胜之气则其为教也大矣】　歌驺虞若采苹皆五终【若犹及也采苹亦召南篇名大夫之乐节也皆五终每一耦射歌五终也　按先儒皆以此为与周官异不知此正与周官互相发明耳周官王射以驺虞九节大夫射以采苹士射以采蘩皆五节今乡射乃士礼则用采蘩五节宜矣然二南乃乡乐自天子以至于士皆可通用则驺虞可下达于大夫士但其节当五终耳推之则采苹采蘩可上达于天子但其节则当九终可知也】射无算【郑康成曰谓众賔继射者众賔无数也】
　　司马升命取矢获者许诺司马降释弓反位弟子委矢司马乗之皆如初司射释弓视算如初释获者以贤获与钧告如初降复位
　　右取矢视算
　　司射命设丰设丰实觯如初遂命胜者执张弓不胜者执弛弓升饮如初
　　右饮不胜者
　　司射犹袒决遂左执弓右执一个兼诸面镞适堂西以命拾取矢如初司射反位三耦及賔主人大夫众賔皆袒决遂拾取矢如初矢不挟兼诸弣以退不反位遂授有司于堂西徧拾取矢揖比曰升就席
　　【郝仲舆曰执一矢兼诸示不用也凡矢将用于指间挟之不用并弣执之面镞面向内也矢用则北括内羽外镞不用反是射耦既降皆复立堂西南面之位司射适堂西命各挟取既用之矢还有司也有司即初诱射授弓矢之有司也徧众拾取徧也賔主大夫以下席在堂上者皆复升】
　　司射乃适堂西释弓去扑脱决拾袭反位司马命弟子脱侯之左下纲而释之命获者以旌退命弟子退楅司射命释获者退中与算而俟
　　【脱侯之左下纲谓脱其系也释之谓解去之也退谓退于堂西俟俟旅酬也　郝仲舆曰凡侯未射左纲不系掩东之射毕又脱系复掩之郑康成曰获者释获者亦退其荐俎】
　　司马反为司正退复觯南而立
　　【郝仲舆曰初司正扬觯退立于中庭觯南未旅而射改为司马今射毕旅行复为司正仍立觯南以监旅也　敖君善曰射事已而复其故职也云复觯南见射时觯不彻是时司射亦当复东方之位】
　　乐正命弟子赞工即位弟子相工如其降也升自西阶反坐
　　【郝仲舆曰乐正初自西阶命弟子赞工迁东阶下避射今射毕复命弟子赞工升西阶东北面坐如初如其降谓如降往东阶时左荷右相也不言乐正者正乐告备则降立堂下今工反而乐正仍立阶下悬间可知也髙紫超曰反坐复其旧时之坐也前因将射工降坐于阼阶下之堂前矣此则因行旅酬而工复升各复其旧时之坐以待举乐也】
　　右射事毕
　　賔北面坐取俎西之觯兴阼阶上北面酬主人主人降席立于賔东賔坐奠觯拜执觯兴主人答拜賔不祭卒觯不拜不洗实之进东南面主人阼阶上北面拜賔少退主人进受觯賔主人之西北面拜送賔揖就席【此賔酬主人也】
　　主人以觯适西阶上酬大夫大夫降席立于主人之西如賔酬主人之礼主人揖就席若无大夫则长受酬亦如之
　　【此主人酬大夫及众賔之长也与乡饮酒酬介之礼同】
　　司正升自西阶相旅作受酬者曰某酬某子受酬者降席司正退立于西序端东面众受酬者拜兴饮皆如賔酬主人之礼徧遂酬在下者皆升受酬于西阶上卒受酬者以觯降奠于篚司正降复位
　　【此众相酬也賔主大夫酬毕司正乃升相旅防卑幼失伦也某谓酬者某子谓受酬者在下谓子弟辈立堂下者康成谓賔党也乡饮酒记主人之赞者西面北上不与无算爵然后与此异于賔也卒受酬者谓末一人也】
　　右旅酬　古者于旅也语【郑康成曰礼成乐备乃可以言语先王礼乐之道也疾时人慢于礼乐之盛言语无节故追古道也】
　　使二人举觯于賔与大夫举觯者皆洗觯升实之西阶上北面皆坐奠觯拜执觯兴賔与大夫皆席末答拜举觯者皆坐祭遂饮卒觯兴坐奠觯拜执觯兴賔与大夫皆答拜
　　【二人举觯一举觯于賔一举觯于大夫也】
　　举觯者逆降洗升实觯皆立于西阶上北面东上賔与大夫拜举觯者皆进坐奠于荐右賔与大夫辞坐受觯以兴举觯者退反位皆拜送乃降賔与大夫坐反奠于其所兴若无大夫则唯賔
　　【无大夫则唯賔惟使一人举觯于賔也　敖君善曰言惟賔明不举觯于賔长盖二人举觯虽曰正礼然若无大夫则阙一人以其礼惟当行于尊者耳】
　　右二人举觯
　　司正升自西阶阼阶上受命于主人适西阶上北面请坐于賔賔辞以俎反命于主人主人曰请彻俎賔许司正降自西阶阶前命弟子俟彻俎司正升立于序端賔降席北面主人降席自南方阼阶上北面大夫降席席东南面賔取俎还授司正司正以降自西阶賔从之降遂立于阶西东面司正以俎出授从者主人取俎还授弟子弟子受俎降自西阶以东主人降自阼阶西面立大夫取俎还授弟子弟子以降自西阶遂出授从者大夫从之降立于賔南众賔皆降立于大夫之南少退北上
　　右彻俎
　　主人以賔揖让脱屦乃升大夫及众賔皆脱屦升坐乃羞无算爵
　　【敖君善曰与賔揖让亦当脱屦乃揖让如饮酒之礼也】
　　使二人举觯賔与大夫不兴取奠觯饮卒觯不拜执觯者受觯遂实之賔觯以之主人大夫之觯长受而错皆不拜徧卒受者兴以旅在下者于西阶上长受酬酬者不拜乃饮卒觯以实之受酬者不拜受徧旅皆不拜执觯者皆与旅卒受者以虚觯降奠于篚执觯者洗升实觯反奠于賔与大夫
　　【郝仲舆曰使二人举觯即使前二人申请前未饮之觯奠荐右者賔与大夫乃取而饮之礼凡坐卒爵必拜既爵此为燕坐故卒觯皆不拜执觯者即二人賔大夫既饮二人受觯实酒賔觯以酬主人大夫觯以酬众賔之长者即席间受之交错以徧皆坐不拜賔主大夫众賔席间相酬徧末受者起席往西阶上酬賔主之党在下者众賔之末酬主党大夫之末酬賔党皆其长先受以次相及酬者不拜受酬者亦不拜徧旅皆然执觯者主人之党皆与酬则酬无不及矣卒受者以虚觯降堂下奠于篚执觯者取所奠觯洗升酌复奠于賔大夫席前即无算爵也按乡饮酒礼及上节皆言无算爵故此节申言其仪非此节又在无算爵之后也】
　　无算乐
　　右无算爵
　　賔兴乐正命奏陔賔降及阶陔作賔出众賔皆出主人送于门外再拜
　　【髙紫超曰当酬礼再行之后而执觯者复洗升实觯盖犹若欲賔与大夫饮之无已者然然而主人之意无穷而酒极则乱故賔遂不顾而兴也】
　　右賔出　大夫后出主人送于门外再拜【大夫后出使主人得各尽其敬而賔与大夫得各伸其尊也】
　　明日賔朝服以拜赐于门外主人不见如賔服遂从之拜辱于门外乃退
　　右拜赐拜辱
　　主人释服乃息司正无介不杀使人速迎于门外不拜入升不拜至不拜洗荐脯醢无俎賔酢主人主人不崇酒不拜众賔既献众賔一人举觯遂无算爵无司正賔不与征唯所欲以告于乡先生君子可也羞惟所有乡乐惟欲
　　【既言不杀复言无俎者俎亦有用干肉者如士冠士虞是今并无之也主人不崇酒则賔亦不告防也不拜众賔谓将献时不拜于庭若献则众賔亦拜受爵而主人答之也正礼一人举觯乃旅酬又二人举觯乃无算爵今一人举觯即无算爵矣其间工入升等礼俱阙也无司正以此礼畧故不立司正惟摈者而已賔不与谓昨日射礼之正賔不与不可防尊也】
　　右息司正








　　礼经本义卷四
　　钦定四库全书
　　礼经本义卷五
　　无锡蔡徳晋撰
　　嘉礼
　　燕礼
　　【此诸侯与其臣燕饮之礼也旧説燕有四等诸侯无事而燕一也卿大夫有王事之劳二也卿大夫出聘而还三也与四方之聘客燕四也然燕亦不止此四事矣】
　　小臣戒与者
　　【小臣夏官大仆之属诸侯亦有之戒犹告也与者凡与燕诸臣也　朱子曰戒与者郑氏谓留羣臣也盖谓羣臣朝毕将退君欲与之燕故使小臣留之也】
　　右戒羣臣
　　膳宰具官馔于寝东
　　【膳宰掌饮食之官天子曰膳夫官馔官府所供酒馔也寝路寝也敖君善曰寝东盖东壁之东也】
　　乐人悬
　　【郑康成曰悬钟磬也国君无故不彻悬言悬者为燕新之也敖君善曰此悬盖在阶间磬在阼阶西南面钟鑮次而西建鼔在西阶东南鼔鼙在其东燕礼轻于大射故不备乐且于其日乃悬之而与常时同】
　　设洗篚于阼阶东南当东霤罍水在东篚在洗西南肆设膳篚在其北西面
</div>
    <div class="pagination">
<a href="礼经本义_page7.html">上一页</a><span>...</span><a href="礼经本义_page3.html">3</a><a href="礼经本义_page4.html">4</a><a href="礼经本义_page5.html">5</a><a href="礼经本义_page6.html">6</a><a href="礼经本义_page7.html">7</a><span class="current-page">8</span><a href="礼经本义_page9.html">9</a><a href="礼经本义_page10.html">10</a><a href="礼经本义_page11.html">11</a><a href="礼经本义_page12.html">12</a><a href="礼经本义_page13.html">13</a><span>...</span><a href="礼经本义_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
