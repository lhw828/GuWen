<!DOCTYPE html>
<html>
<head>
    <meta charset="UTF-8">
    <title>周礼注疏 - 第 33 页/共 187 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周礼注疏 - 第 33 页/共 187 页</h1>
    <div class="content">
　　[疏]“乃立”至“邦国”
　　○释曰：此经所云为立官之意，六官亦同有此语，唯地官司徒与安扰之字不同，欲见所主虽曰有殊，佐王之事是一故也。
　　○注“教所”至“衍之”
　　○释曰：云“教所以亲百姓”者，案《尚书 舜典》云：“帝曰：契，百姓不亲，五品不逊，汝作司徒，敬敷五教，在宽。”彼舜欲使契布五教，亲百姓，逊五品，是郑君所取义也。但五教据所施而言，五品据人品列有五，所从言之异，其义一也。云“有虞氏五而周十有二焉”者，有虞氏五，即《舜典》所云“敬敷五教”，又文十八年云“舜臣尧，举八元，使敷五教于四方，父义、母慈、兄友、弟恭、子孝”是也。而周十有二者，据《司徒》之职云“一曰以祀礼教敬”以下是也。案成王《周官》云“司徒敷五典，扰兆民”，则周亦有五教，而云至周十有二者，郑据此《周礼》之文，言十二以对於虞，其实五中虽不含十二，亦含有五。云“扰亦安也，言饶衍之”者，以言饶益衍长，亦是安义。以其民为邦本，不安则散，特须安而复，安故云扰亦安也。案：《天官》教典，郑注扰为驯者，以其司徒主教，教使驯顺，驯亦是安之义也。

　　教官之属：大司徒，卿一人；小司徒，中大夫二人；乡师，下大夫四人。上士八人，中士十有六人，旅下士三十有二人。府六人，史十有二人，胥十有二人，徒百有二十人。（师，长也。司徒掌六乡，乡师分而治之，二人者共三乡之事，相左右也。
　　○乡师，音香，下以意求之。长，丁丈反，後皆同。左，音佐。右，音又。）

　　[疏]“教官”至“十人”
　　○释曰：上经说立官之意，此经说立官尊卑相副贰。云“教官之属”者，自此以下至槁人，总六十官，皆是教官之属。若然，教官总目於下也。云大司徒卿一人，六命；小司徒中大夫二人，四命；乡师下大夫四人，与小司徒同四命，分为中下；上士八人，三命；中士十有六人，再命；旅下士三十有二人，一命。自此已上皆得王命，谓之王臣。以卑佐尊，尊少卑多，各与上一倍。云府六人，主藏文书，史十有二人，主作文书，胥十有二人，为什长，徒百有二十人，给徭役。此四者皆不得王命，官长所自辟除者也。
　　○注“师长也”至“右也”
　　○释曰：此乡师，司徒之考，谓之乡师者，谓佐司徒主六乡。亦与在下民臣为长，故云“师，长也”。云“司徒掌六乡”者，案：下云“乡老二乡则公一人”已下是主六乡之事。云“乡师分而治之”者，以其乡师佐司徒主六乡，故言分而治之。以乡有六，其人有四，故二人共三乡。云“相左右”者，左右，助也。以其二人共主三乡，不得各专其乡事，故相助而已。

　　乡老，二乡则公一人。乡大夫，每乡卿一人。州长，每州中大夫一人。党正，每党下大夫一人。族师，每族上士一人。闾胥，每闾中士一人。比长，五家下士一人。（老，尊称也。王置六乡，则公有三人也。三公者，内与王论道，中参六官之事，外与六乡之教，其要为民，是以属之乡焉。州、党、族、闾、比，乡之属别。正、师、胥，皆长也。正之言政也。师之言帅也。胥，有才知之称。《载师职》曰：“以官田、牛田、赏田、牧田任远郊之地。”《司勋职》曰：“掌六乡之赏地。”六乡地在远郊之内，则居四同。郑司农云：“百里内为六乡，外为六遂。”
　　○比，毗志反，徐扶二反，注下同。称，尺证反，下同。为民，于伪反。帅，所类反。）

　　[疏]“乡老”至“下士一人”
　　○释曰：乡老者，谓三公。案《下曲礼》，三公於诸侯曰天子之老。此郑注云“老尊称”，未必是年老。二乡则公一人者，在朝三公八命，即《典命》云“三公八命”是也。分陕而治则九命，则《大宗伯》云“九命作伯”是也。“乡大夫每乡卿一人”者，六乡则卿六人，各主一乡之事，然总属司徒，非六官典兼乡大夫。知者，以郑注《大司马》云：“军吏选於六官六乡之吏为之”，既六官六乡并言，故知别置。“州长每州中大夫一人”者，每乡有五州，州长以中大夫为之，亦四命。“党正每党下大夫一人”者，五党为州，党正使下大夫为之，亦四命。“族师每族上士一人”者，五族为党，族师使上士一人为之，亦三命。“闾胥每闾中士一人”者，四闾为族，巷门为闾。胥，有才智之称，闾胥使中士一人为之，亦再命。“比长五家下士一人”者，五比为闾，比长使下士一人为之，亦一命。特言五家者，明闾胥已上至乡皆有家数，故其职云：“五家为比，五比为闾，四闾为族，五族为党，五党为州，五州为乡。”从少至多，故於比言五家为本也。
　　○注“老尊”至“六遂”
　　○释曰：言“老尊称也”者，以其天子所父事三老者同名，故云老尊称也。云“王置六乡则公有三人也”者，於《周礼》不见公之人数，六乡之数，《周礼》有其文，此经云二乡则公一人，明知公有三人。案：成王《周官》“立太师太傅大保，兹惟三公”，亦是公有三人之事。云“三公者内与王论道”者，成王《周官》云：“兹惟三公，论道经邦。”《考工记》云：“坐而论道谓之王公。”郑虽言天子诸侯公中亦含三公，是其内与王论道也。云“中参六官之事”者，案《书传》云：“天子三公，一曰司徒公，二曰司马公，三曰司空公。”彼注云：“《周礼》，天子六卿，与大宰、司徒同职者则谓之司徒公，与宗伯、司马同职者则谓之司马公，与司寇、司空同职者则谓之司空公。一公兼二卿，举下以为称。”是其中参六官之事。云“外与六乡之教”，即此经是也。云“其要为民，是以属之乡焉”者，三公无正职，是以三百六十官之中不见三公之任，唯此六乡之内而言三公，故云属之乡焉。不言三孤者，以其佐公论道，三公有事之所亦有三孤，故不言之。云“州党族闾比乡之属别”者，五者皆属於乡而名号有别也。云“正、师、胥皆长也”者，自州已下至比长五官，州比自称长矣。唯有党正、族师、闾胥不言长，故郑云正师胥皆长也。云“正之言政也”者，取施政教者先自正故也。云“师之言帅也”者，以其帅领百家，故言帅也。云“胥有才智之称”者，此释闾胥以其有才智，故为中士，以领一闾。虽不称长，亦有长义。引《载师职》云赏田任远郊之地，又引《司勋职》言掌六乡之赏地者，欲见赏地在六乡之中，同在远郊之内。云“六乡地在远郊之内则居四同”者，案：《司马法》“王城百里为远郊”，於王城四面，则方二百里开方之，二二如四，故云居四同。言此者，破贾、马六乡之地在远郊五十里内，五十里外置六遂。郑司农云“百里内为六乡外为六遂”者，司徒掌六乡，在百里内，上以释讫百里外为六遂。以其遂人掌六遂，案《遂人职》云“掌邦之野”，郊外曰野，故知百里外为六遂。

　　封人，中士四人，下士八人，府二人，史四人，胥六人，徒六十人。（聚土曰封，谓眉埒及小封疆也。
　　○眉，音眉。埒，音劣。疆，居良反。）

　　[疏]“封人”至“十人”
　　○释曰：封人在此者，以其掌设王之社及畿封。又大司徒设社稷相左右，故在地官而为职首也。胥徒多者，以其畿封事广故也。

　　鼓人，中士六人，府二人，史二人，徒二十人。

　　[疏]“鼓人”
　　○释曰：鼓人在此者，以其主教六鼓四金，以是教官，故在此也。

　　舞师，下士二人，胥四人，舞徒四十人。（舞徒，给繇役能舞者以为之。
　　○繇，音遥。）

　　[疏]“舞师”至“十人”
　　○释曰：舞师在此者，以其主教野人之舞，亦是教官之类故也。若然，乐师亦教舞，不在此者，彼教国子学乐，必须合於礼，故入春官也。
　　○注“舞徒”至“为之”
　　○释曰：馀官直言徒，此官徒言舞者，徒是给繇役之人，今兼云舞，即徒中使能舞者以充徒数也。

　　牧人，下士六人。府一人，史二人，徒六十人。（牧人，养牲於野田者。《诗》云：“尔牧来思，何蓑何笠，或负其饣侯，三十维物，尔牲则具。”
　　○牧，牧养之牧，徐音目。何，胡可反，又音河，下同。蓑，素禾反。笠，音立。饣侯，音侯，乾食。）

　　[疏]“牧人”至“十人”
　　○释曰：牧人在此者，以其掌牧六牲以供祭祀，亦是地事故也。
　　○注“牧人”至“则具”
　　○释曰：郑云“养牲於野田”者，对充人养牲於国中。又云“《诗》曰”者，谓《无羊》诗，美宣王之事也。尔宣王牧人来之时，荷揭蓑之与笠，蓑所以御雨，笠所以御暑。或负其饣侯粮也。三十唯物，物，色也。异毛色者三十，尔宣王牲则备矣。引之者，以证牧人牧六牲之事也。

　　牛人，中士二人，下士四人，府二人，史四人，胥二十人，徒二百人。（主牧公家之牛者。《诗》云：“谁谓尔无牛，九十其享。”享者九十，其馀多矣。
　　○享，而纯反，一音而专反，黄牛黑唇曰享。）

　　[疏]注“主牧”至“多矣”
　　○释曰：主牧公家之牛者亦是地事，又郑下注云“牛能任载地”之类，故在此也。“《诗》云”者，亦《无羊》诗。言谁谓尔宣王无牛，九十其享。黄牛黑唇曰享。云“享者九十，其馀多矣”者，证经牛多，故徒有二百人牧之也。

　　充人，下士二人，史二人，胥四人，徒四十人。（充犹肥也，养系牲而肥之。）

　　[疏]“充人”至“十人”
　　○释曰：祭祀之牲，本以诸官堪入祭祀者，送付牧人，至祭前三月，选入充人刍之，使之肥充。故其职云“祀五帝则系于牢，刍之三月”，故与牧人连类在此也。

　　载师，上士二人，中士四人，府二人，史四人，胥六人，徒六十人。（载之言事也，事民而税之。《禹贡》曰“冀州既载”。载师者，闾师、县师、遗人、均人官之长。）

　　[疏]“《载师》”至“十人”
　　○释曰：案其职云：“掌任土之法以物地事”，皆是土地之事，故在此。
　　○注“载之”至“之长”
　　○释曰：郑知“事民而税之”者，案其职上云任土之法，下云近郊什一之等，是其任民而税之者也。云《禹贡》曰“冀州既载”，引之者，彼是禹治洪水，讫事而税之，引之证此事民之类也。云“载师者，闾师县师遗人均人官之长”者，以其闾师、县师徵敛之官，所敛之赋有入遗人者，均人主当地守地职，皆与载师事通，故载师与之为长。

　　闾师，中士二人，史二人，徒二十人。（主徵六乡赋贡之税者。乡官有州、党、族、闾、比，正言闾者，徵民之税宜督其亲民者。凡其赋贡入大府，入仓人。）

　　[疏]注“主徵”至“仓人”
　　○释曰：知“主徵六乡赋贡之税”者，案其职云“任农以耕事，贡九，任圃以树事，贡草木”。六乡之内有二十五家为闾，今以闾为名，故知闾师主徵六乡赋贡者也。云“乡官有州、党、族、闾、比，正言闾者，徵民之税宜督其亲民者”，乡官有五者之名，正取二十五家为闾以为徵敛之官号者，徵民之税，恐不能细委其民，故以近民之官为号。云“凡其赋贡”者，此贡非是大宰九贡，正是九职之贡，即其职云“任农以耕事贡九”之类是也。此云赋，谓大宰九赋之内，则国中四郊二者是也。故其职云“掌国中及四郊之人民六畜之数”。又云“凡无职者出夫布”，是其九职之内，故云“凡其赋贡入大府”，故《大府职》云：“掌九赋九贡九功之贰，以受其货贿之入焉。”云“入仓人”者，案《仓人》云“掌粟入之藏”，故知入仓人也。

　　县师，上士二人，中士四人，府二人，史四人，胥八人，徒八十人。（主天下土地人民已下之数，徵野赋贡也。名曰县师者，自六乡以至邦国，县居中焉。郑司农云：“四百里曰县。”）

　　[疏]注“主天”至“曰县”
　　○释曰：“主天下土地人民已下之数”者，案其职云“掌邦国都鄙稍甸郊里之地域，辨其夫家六畜车辇”，是其主天下土地人民已下之数。人民之外，仍有六畜车辇，故言已下。云“徵野赋贡也”者，案其职云“以岁时徵野之赋贡”。郊外曰野，以其二百里外至邦国，以其地广，县师徵之，旅师敛之，徵敛别官。百里之内六乡之中，闾师徵之，闾师敛之，以其地狭，徵敛同官。又云“名曰县师者，自六乡以至邦国，县居中焉”，自百里以至邦国分为五等，二百里曰甸，三百里曰稍，四百曰县，五百曰都，畿外邦国，是其县居中焉。以其徵外内之赋，举中为名。郑虽言自六乡，六乡仍旧郊内，据六乡已外而言。郑司农云“四百里曰县”者，据《载师职》小都任县地，在四百里中，故云四百里曰县。此县师与闾师并在此者，以其徵敛地税，故与载师连类在此。

　　遗人，中士二人，下士四人，府二人，史四人，胥四人，徒四十人。（郑司农云：“遗读如《诗》曰‘弃予如遗’之遗。”玄谓以物有所馈遗。
　　○遗人，维季反，注“馈遗”同，司农音维。）

　　[疏]“遗人”至“十人”
　　○释曰：在此者，案其职云“掌邦之委积以待施惠”，故与徵敛之官连类在此。注“郑司”至“馈遗”
　　○释曰：先郑云“遗读如《诗》曰弃予如遗之遗”者，此《小雅 谷风》诗。彼谓朋友道绝，相弃如遗忘物。“玄谓以物有所馈遗”者，此是将物与人，非是遗忘之事，故不从先郑也。

　　均人，中士二人，下士四人，府二人，史四人，胥四人，徒四十人。（均犹平也。主平土地之力政者。）

　　[疏]“均人”至“十人”
　　○释曰：均人在此者，案其职云“掌均地政均地守均地职”，皆是均地之事，故在此。
　　○注“均犹”至“政者”
　　○释曰：知“平土地之力政”者，案其职均地职已下更有均人民牛马车辇之力政，是其平土地力政者也。

　　师氏，中大夫一人，上士二人，府二人，史二人，胥十有二人，徒百有二十人。（师，教人以道者之称也。保氏、司谏、司救官之长。郑司农云：“《诗》云：禹维师氏。”
　　○禹，俱禹反。）

　　[疏]“师氏”至“十人”
　　○释曰：师氏在此者，以其主教，与地官掌十二教同，故亦在此。以其教国子有道艺，故使中大夫尊官为之也。其徒百有二十人者，以其国子人多，使役处众，故其徒多矣。
　　○注“师教”至“师氏”
　　○释曰：案其职云“以三德教国子，一曰至德，以为道本”，是其教人以道者为称也。云“保氏、司谏、司救官之长”者，以其保氏佐师氏教国子，以其司谏谏万民，司救救万民，皆是教之义，故师氏与为长。郑司农云“《诗》云禹惟师氏”者，此《诗 小雅》剌幽王之诗。其臣氏曰禹者，惟作师氏之官。引之者，证与此师氏同也。

　　保氏，下大夫一人，中士二人，府二人，史二人，胥六人，徒六十人。（保，安也，以道安人者也。《书叙》曰：“周公为师，召公为保，相成王，为左右。”圣贤兼此官也。
</div>
    <div class="pagination">
<a href="周礼注疏_page32.html">上一页</a><span>...</span><a href="周礼注疏_page28.html">28</a><a href="周礼注疏_page29.html">29</a><a href="周礼注疏_page30.html">30</a><a href="周礼注疏_page31.html">31</a><a href="周礼注疏_page32.html">32</a><span class="current-page">33</span><a href="周礼注疏_page34.html">34</a><a href="周礼注疏_page35.html">35</a><a href="周礼注疏_page36.html">36</a><a href="周礼注疏_page37.html">37</a><a href="周礼注疏_page38.html">38</a><span>...</span><a href="周礼注疏_page34.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
