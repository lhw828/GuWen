<!DOCTYPE html>
<html>
<head>
    <meta charset="UTF-8">
    <title>礼记 - 第 23 页/共 37 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>礼记 - 第 23 页/共 37 页</h1>
    <div class="content">　　
　　乐者，心之动也；声者，乐之象也；文采节奏，声之饰也。君子动其本，乐其象，然后治其饰。是故先鼓以警戒，三步以见方，再始以著往，复乱以饬归。奋疾而不拔，极幽而不隐。独乐其志，不厌其道，备举其道，不私其欲。是故情见而义立，乐终而德尊。君子以好善，小人以听过。故曰：“生民之道，乐为大焉。”
　　
　　乐也者，施也；礼也者，报也；乐，乐其所自生，而礼反其所自始。乐章德，礼报情，反始也。
　　
　　所谓大辂者，天子之车也。龙旗九旒，天子之旌也；青黑缘者，天子之宝龟也；从之以牛羊之群，则所以赠诸侯也。
　　
　　乐也者，情之不可变者也。礼也者，理之不可易者也。乐统同，礼辨异。礼乐之说管乎人情矣！
　　
　　穷本知变，乐之情也；著诚去伪，礼之经也。礼乐偩天地之情，达神明之德，降兴上下之神，而凝是精粗之体，领父子君臣之节。
　　
　　是故大人举礼乐，则天地将为昭焉。天地欣合，阴阳相得，煦妪覆育万物，然后草木茂，区萌达，羽翼奋，角觡生，蛰虫昭苏，羽者妪伏，毛者孕鬻，胎生者不殰，而卵生者不殈，则乐之道归焉耳。
　　
　　乐者，非谓黄钟大吕弦歌干扬也，乐之末节也，故童者舞之。铺筵席，陈尊俎，列笾豆，以升降为礼者，礼之末节也，故有司掌之。乐师辨乎声诗，故北面而弦。宗祝辨乎宗庙之礼，故后尸。商祝辨乎丧礼，故后主人。是故德成而上，艺成而下，行成而先，事成而后。是故先王有上有下，有先有后，然后可以有制于天下也。
　　
　　魏文侯问于子夏曰：“吾端冕而听古乐，则唯恐卧。听郑卫之音，则不知倦。敢问古乐之如彼，何也？新乐之如此，何也？”子夏对曰：“今夫古乐，进旅退旅，和正以广，弦匏笙簧，会守拊鼓。始奏以文，复乱以武，治乱以相，讯疾以雅。君子于是语，于是道古，修身及家，平均天下，此古乐之发也。今夫新乐，进俯退俯，奸声以滥，溺而不止。及优侏儒獶杂子女，不知父子。乐终不可以语，不可以道古。此新乐之发也。今君之所问者乐也，所好者音也。夫乐者，与音相近而不同。”文侯曰：“敢问何如？”子夏对曰：“夫古者天地顺而四时当，民有德而五谷昌，疾疢不作而无妖祥，此之谓大当。然后圣人作，为父子君臣以为纪纲。纪纲既正，天下大定。天下大定，然后正六律、和五声，弦歌诗颂，此之谓德音。德音之谓乐。诗云：‘莫其德音，其德克明。克明克类，克长克君。王此大邦，克顺克俾。俾于文王，其德靡悔。既受帝祉，施于孙子。’此之谓也。今君之所好者，其溺音乎？”文侯曰：“敢问溺音何从出也？”子夏对曰：“郑音好滥淫志，宋音燕女溺志，卫音趋数烦志，齐音敖辟乔志。此四者皆淫于色而害于德，是以祭祀弗用也。《诗》云：‘肃雍和鸣，先祖是听。’夫肃肃，敬也，雍雍，和也。夫敬以和，何事不行？为人君者，谨其所好恶而已矣！君好之，则臣为之；上行之，则民从之。《诗》云：‘诱民孔易’，此之谓也。然后圣人作为鼗、鼓、椌、楬、埙、箎，此六者，德音之音也。然后钟磬竽瑟以和之，干戚旄狄以舞之，此所以祭先王之庙也，所以献酬酳酢也，所以官序贵贱各得其宜也，所以示后世有尊卑长幼之序也。钟声铿，铿以立号，号以立横，横以立武。君子听钟声则思武臣。石声磬，磬以立辨，辨以致死。君子听磬声则思死封疆之臣。丝声哀，哀以立廉，廉以立志。君子听琴瑟之声则思志义之臣。竹声滥，滥以立会，会以聚。众君子听竽笙箫管之声则思畜聚之臣。鼓鼙之声讙，讙以立动，动以进众。君子听鼓鼙之声则思将帅之臣。君子之听音，非听其铿鎗而已也，彼亦有所合之也。”
　　
　　宾牟贾侍坐于孔子，孔子与之言及乐，曰：“夫武之备戒之已久，何也？”对曰：“病不得其众也。”“咏叹之，淫液之，何也？”对曰：“恐不逮事也。”“发扬蹈厉之已蚤，何也？”对曰：“及时事也。”“武坐致右宪左，何也？”对曰：“非武坐也。”“声淫及商，何也？”对曰：“非武音也。”子曰：“若非武音，则何音也？”对曰：“有司失其传也。若非有司失其传，则武王之志荒矣。”子曰：“唯。丘之闻诸苌弘，亦若吾子之言是也。”宾牟贾起，免席而请曰：“夫武之备戒之已久，则既闻命矣，敢问迟之迟而又久，何也？”子曰：“居，吾语汝。夫乐者，象成者也。摠明堂，而民知孝。朝觐，然后诸侯知所以臣。耕借，然后诸侯知所以敬。五者，天下之大教也。食三老五更于大学，天子袒而割牲，执酱而馈，执爵而酳，冕而摠干，所以教诸侯之弟也。若此，则周道四达，礼乐交通，则夫武之迟久，不亦宜乎？”
　　
　　君子曰：“礼乐不可斯须去身。”致乐以治心，则易直子谅之心油然生矣。易直子谅之心生则乐，乐则安，安则久，久则天，天则神。天则不言而信，神则不怒而威。致乐以治心者也。致礼以治躬则庄敬，庄敬则严威。心中斯须不和不乐，而鄙诈之心入之矣；外貌斯须不庄不敬，而易慢之心入之矣。故乐也者，动于内者也；礼也者，动于外者也。乐极和，礼极顺。内和而外顺，则民瞻其颜色而弗与争也，望其容貌而民不生易僈焉。故德辉动于内，而民莫不承听；理发诸外，而民莫不承顺。故曰：“致礼乐之道，举而错之天下无难矣！”乐也者，动于内者也；礼也者，动于外者也。故礼主其减，乐主其盈。礼减而进，以进为文；乐盈而反，以反为文。礼减而不进则销，乐盈而不反则放。故礼有报而乐有反。礼得其报则乐，乐得其反则安。礼之报，乐之反，其义一也。
　　
　　夫乐者，乐也，人情之所不能免也。乐必发于声音，形于动静。人之道也，声音动静，性术之变，尽于此矣！故人不耐无乐，乐不耐无形，形而不为道，不耐无乱。先王耻其乱，故制雅颂之声以道之，使其声足乐而不流，使其文足论而不息，使其曲直繁瘠廉肉节奏足以感动人之善心而已矣！不使放心邪气得接焉，是先王立乐之方也。
　　
　　是故，乐在宗庙之中，君臣上下同听之，则莫不和敬。在族长乡里之中，长幼同听之，则莫不和顺。在闺门之内，父子兄弟同听之，则莫不和亲。故乐者，审一以定和，比物以饰节，节奏合以成文。所以合和父子君臣，附亲万民也。是先王立乐之方也。故听其雅颂之声，志意得广焉。执其干戚，习其俯仰诎伸，容貌得庄焉。行其缀兆，要其节奏，行列得正焉，进退得齐焉。故乐者，天地之命，中和之纪，人情之所不能免也。
　　
　　夫乐者．先王之所以饰喜也。军旅鈇钺者，先王之所以饰怒也。故先王之喜怒皆得其侪焉。喜则天下和之，怒则暴乱者畏之，先王之道，礼乐可谓盛矣！
　　
　　子赣见师乙而问焉，曰：“赐闻声歌各有宜也，如赐者宜何歌也？”师乙曰：“乙贱工也，何足以问所宜？请诵其所闻而吾子自执焉。爱者，宜歌商。温良而能断者，宜歌齐。夫歌者，直己而陈德也，动己而天地应焉，四时和焉，星辰理焉，万物育焉。故商者，五帝之遗声也。宽而静，柔而正者，宜歌颂。广大而静，疏达而信者，宜歌大雅。恭俭而好礼者，宜歌小雅。正直而静，廉而谦者，宜歌风。肆直而慈爱，商之遗声也，商人识之，故谓之商。齐者，三代之遗声也，齐人识之，故谓之齐。明乎商之音者，临事而屡断。明乎齐之音者，见利而让。临事而屡断，勇也；见利而让，义也。有勇有义，非歌孰能保此？故歌者上如抗，下如队，曲如折，止如槁木，倨中矩，句中钩，累累乎端如贯珠。故歌之为言也，长言之也。说之故言之，言之不足，故长言之。长言之不足，故嗟叹之，嗟叹之不足，故不知手之舞之、足之蹈之也。”子贡问乐。
　　
　　《礼记杂记》
　　诸侯行而死于馆，则其复如于其国。如于道，则升其乘车之左毂，以其绥复，其輤有裧，缁布裳帷，素锦以为屋而行。至于庙门，不毁墙遂入，适所殡，唯輤为说，于庙门外。
　　
　　大夫士死于道，则升其乘车之左毂，以其绥复。如于馆死，则其复如于家。大夫以布为輤而行，至于家而说輤，载以輲车，入自门，至于阼阶下而说车，举自阼阶，升适所殡。士輤，苇席以为屋，蒲席以为裳帷。
　　
　　凡讣于其君，曰：“君之臣某死。”父母妻长子，曰：“君之臣某之某死。”君讣于他国之君，曰：“寡君不禄，敢告于执事。”夫人，曰：“寡小君不禄。”大子之丧，曰：“寡君之适子某死。”大夫讣于同国，适者曰：“某不禄。”讣于士，亦曰：“某不禄。”讣于他国之君，曰：“君之外臣寡大夫某死。”讣于适者，曰：“吾子之外私寡大夫某不禄，使某实。”讣于士，亦曰：“吾子之外私寡大夫某不禄，使某实。”士讣于同国大夫，曰：“某死。”讣于士，亦曰：“某死。”讣于他国之君，曰：“君之外臣某死。”讣于大夫，曰：“吾子之外私某死。”讣于士，亦曰：“吾子之外私某死。”
　　
　　大夫次于公馆以终丧。士练而归，士次于公馆。大夫居庐，士居垩室。
　　
　　大夫为其父母兄弟之未为大夫者之丧，服如士服。士为其父母兄弟之为大夫者之丧，服如士服。
　　
　　大夫之适子，服大夫之服。
　　
　　大夫之庶子为大夫，则为其父母服大夫服，其位与未为大夫者齿。
　　
　　士之子为大夫，则其父母弗能主也，使其子主之。无子则为之置后。
　　
　　大夫卜宅与葬日，有司麻衣，布衰，布带，因丧屦，缁布冠不蕤，占者皮弁。如筮，则史练冠长衣以筮。占者朝服。
　　
　　大夫之丧，既荐马，荐马者哭踊，出乃包奠，而读书。
　　
　　大夫之丧，大宗人相，小宗人命龟，卜人作龟。
　　
　　内子以鞠衣，褒衣，素沙，下大夫以襢衣，其余如士。复，诸侯以褒衣，冕服，爵弁服。夫人税衣揄狄，狄税素沙，复西上。
　　
　　大夫不揄绞，属于池下。
　　
　　大夫附于士，士不附于大夫，附于大夫之昆弟。无昆弟则从其昭穆，虽王父母在亦然。妇附于其夫之所附之妃，无妃则亦从其昭穆之妃。妾附于妾祖姑，无妾祖姑则亦从其昭穆之妾。男子附于王父则配，女子附于王母则不配。公子附于公子。
　　
　　君薨，大子号称子，待犹君也。
　　
　　有三年之练冠，则以大功之麻易之。唯杖屦不易。
　　
　　有父母之丧，尚功衰，而附兄弟之殇，则练冠附于殇，称阳童某甫，不名神也。
　　
　　凡异居，始闻兄弟之丧，唯以哭对可也。其始麻，散带绖，未服麻而奔丧，及主人之未成绖也，疏者与主人皆成之，亲者终其麻带绖之日数。
　　
　　主妾之丧，则自祔。至于练祥，皆使其子主之。其殡，祭，不于正室。
　　
　　君不抚仆妾。
　　
　　女君死，则妾为女君之党服。摄女君，则不为先女君之党服。
　　
　　闻兄弟之丧，大功以上，见丧者之乡而哭。
　　
　　适兄弟之送丧者弗及，遇主人于道，则遂之于墓。
　　
　　凡主兄弟之丧，虽疏亦虞之。
　　
　　凡哭服未毕，有吊者则为位而哭，拜，踊。
　　
　　大夫之哭大夫弁绖，大夫与殡亦弁绖。
　　
　　大夫有私丧之葛，则于其兄弟之轻丧则弁绖。
　　
　　为长子杖，则其子不以杖即位。
　　
　　为妻，父母在，不杖不稽颡。母在，不稽颡。稽颡者，其赠也拜。
　　
　　违诸侯，之大夫，不反服。违大夫，之诸侯，不反服。
　　
　　丧冠条属，以别吉凶。三年之练冠，亦条属右缝。小功以下，左，缌冠缲缨。
　　
　　大功以上散带。
　　
　　朝服十五升去其半而缌，加灰锡也。
　　
　　诸侯相襚，以后路与冕服，先路与褒衣不以襚。
　　
　　遣车视牢具，疏布輤，四面有章，置于四隅。
　　
</div>
    <div class="pagination">
<a href="礼记_page22.html">上一页</a><span>...</span><a href="礼记_page18.html">18</a><a href="礼记_page19.html">19</a><a href="礼记_page20.html">20</a><a href="礼记_page21.html">21</a><a href="礼记_page22.html">22</a><span class="current-page">23</span><a href="礼记_page24.html">24</a><a href="礼记_page25.html">25</a><a href="礼记_page26.html">26</a><a href="礼记_page27.html">27</a><a href="礼记_page28.html">28</a><span>...</span><a href="礼记_page24.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
