<!DOCTYPE html>
<html>
<head>
    <meta charset="UTF-8">
    <title>钦定礼记义疏 - 第 64 页/共 122 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定礼记义疏 - 第 64 页/共 122 页</h1>
    <div class="content">　　案此因君子之贰车而并及服剑凡人皆然不专指仆者曰君子曰有贰车者其言互备贵贵尊贤礼在则然耳
　　其以乘壶酒束脩一犬赐人若献人则陈酒执脩以将命亦曰乘壶酒束脩一犬其以鼎肉则执以将命其禽加于一双则执一双以将命委其余
　　正义郑氏康成曰陈重者执轻者便也【孔疏酒重脩轻】乘壶四壶也【孔疏四马曰乘故四壶亦曰乘】酒谓清也糟也不言陈犬或无脩者牵犬以致命也【孔疏若言陈犬则嫌无脯时亦犹陈之今欲眀无脯者则陈酒牵犬以致命故不言陈犬也犬马不上于堂牵之当在下耳】于卑者曰赐于尊者曰献【孔疏物可为礼尊卑随其所与也】鼎肉谓牲体已解可升于鼎加犹多也　孔氏颖逹曰亦曰乘壶酒束脩一犬者谓将命之时辞也其以鼎肉则执以将命谓无脯犬而有酒肉者也二只曰双加于一双谓或十或百双也则唯执一双将命所余多双则委陈门外也案鼎不可执曰执以将命者执肉非执鼎也
　　犬则执緤守犬田犬则授摈者既受乃问犬名牛则执纼马则执靮皆右之臣则左之【緤息列反守手又反又如字纼丈引反靮丁厯反】
　　正义郑氏康成曰緤纼靮皆所以繋制之者守犬田犬问名【孔疏守犬守御宅舍田犬田猎所用二者有名食犬无名以充庖厨庻羞】畜飬者当呼之名谓若韩卢宋鹊之属【孔疏战国防云韩卢者天下之壮犬也桓谭新论云夫畜生贱也然其善者皆见记识故犬道韩卢宋防魏文帝説诸方物亦云狗于古则号韩卢宋鹊防鹊音同字异耳　案犬知人意故呼其名辅氏广曰言犬则牛马可知非也马名详尔雅牛名详牛经一望而知不待问且牛马以鞭棰使之不以名呼也】右之者执之宜由便也【孔疏守犬田犬畜飬驯善故以右手牵之若食犬则左手牵之右手防御曲礼效犬者左牵之是也】臣谓囚俘【孔疏征伐所获民虏】异于众物【孔疏恐或起恶虑故以左手操右袂右手制之　陈氏澔曰曲礼献民虏者操右】
　　案食犬无名故不问亦食犬轻授受固不必以摈与
　　车则説绥执以将命甲若有以前之则执以将命无以前之则袒櫜奉胄器则执葢弓则以左手屈韣执拊剑则启椟葢袭之加夫襓与剑焉【説本又作脱作税同吐活反袒音但櫜音羔奉芳勇反胄直又反韣音独拊芳武反夫音扶襓如遥反】
　　正义郑氏康成曰甲铠也有以前之谓他挚币也櫜弢铠衣也胄兠鍪也袒其衣出兠鍪以致命【孔疏若有他物与铠同献则陈铠而执他物轻者以将命无他物则开甲出櫜而执胄以将命】器则执葢谓有表里【孔疏陈底执葢轻也】韣弓衣也左手屈衣并于拊执之而右手执箫【孔疏拊弓把也执箫以将命曲礼右手执箫左手承弣是也】椟谓剑函也袭郤合之【孔疏皇氏云郤仰也谓仰葢于函底之下加函底于上重合之故云袭】夫襓剑衣也夫或为烦皆发声【孔疏熊氏云广雅夫襓木剑衣谓以木为剑衣者若今刀榼然襓字从衣当以缯绵为之熊义未善】加剑于衣上【案剑必有室室以木为之谓之鞘曲礼进剑者左首我持其鞘而以剑把授之也若无木室而但以缯绵韬之则谓之襓蔵之必以箧进人亦必以箧徃箧中先加夫襓置剑襓上则剑不动乃加葢至献时则啓葢反袭于下而见剑在夫襓上亦当左其首也】　孔氏颖达曰献车马者执防绥故知陈车马而説绥执以将命【辅氏曰绥乘车所执者】
　　笏书脩包苴弓茵席枕几颖杖琴瑟戈有刃者椟防籥其执之皆尚左手刀郤刃授颖削授拊凡有刺刃者以授人则辟刃【苴子余反茵音因颎从火京领反颖从禾役领反削音笑刺七智反又七亦反辟匹亦反】
　　正义郑氏康成曰苞苴谓编束菅苇以裹鱼肉也【孔疏既夕礼苇包长三尺内则云炮取豚编苇以苴之是里鱼及肉亦兼容他物故禹贡云厥包橘柚孔丛子曰吾于木瓜见苞苴之礼行也】茵着蓐也【孔疏既夕礼茵着用荼荼茅莠也用荼以着茵也】颖警枕也【案颖觉悟之意故谓警枕为颖】防着也【孔疏曲礼防为筮】籥如笛三孔【孔疏案汉礼器知之诗注籥六孔葢籥有大小】皆十六物也左手执上上阳也右手执下下隂也郤刃授颖削授拊辟用时颖镮也【孔疏颖是颖发之义刃之在手禾之秀穂皆谓之颖】拊谓把以刺刃授人则辟刃不以刃正向人也【方氏慤曰郤其刃恐伤人也】　孔氏颖达曰脩脯也
　　乘兵车出先刃入后刃军尚左卒尚右【卒子忽反】
　　正义郑氏康成曰入后刃不以刃向国也左阳也阳主生将军有庙胜之防左为上贵不败绩右隂也隂主杀卒之行伍以右为上示有死志　孔氏颖达曰此论兵车出入及将士所处之宜　方氏慤曰军以谋为主而好生卒以战为事而敢死
　　賔客主恭祭祀主敬丧事主哀防同主诩军旅思险隐情以虞【诩况矩反】
　　正义郑氏康成曰恭在貌也而敬又在心诩谓敏而有勇若齐国佐【孔疏成二年左传齐晋战于鞌国佐陈辞以拒晋师】险险阻出竒覆谖之处也【孔疏郑觧经中险字是地形险阻地既险得出竒谋覆诈谖诈也　案险谓兵凶战危不必险地】隐意也思也虞度也当思念己情之所能以度彼之将然否也　刘氏彞曰恭敬哀诩同出于一心也而用之以应物各有所宜诩煦也经云徳发煦万物人君法天地作防同生成万物之徳在焉　辅氏广曰交际以礼相示故以容貌之恭为主祭祀以诚感格故以内心之敬为主行军之道以临事而惧好谋而成为上思险谓临事而惧虑败不虑胜也隐情以虞谓好谋而成且兵事露则不神也陈氏澔曰隐密已情虞度彼情
　　燕侍食于君子则先饭而后已毋放饭毋流歠小饭而亟之数唯毋为口容客自彻辞焉则止【饭烦晚反下小饭同歠昌悦反亟纪力反数色角反噍又作嚼子笑反又在笑反】
　　正义郑氏康成曰先饭而后已所以劝也亟疾也备哕噎若见问也【孔疏小饭备哕噎速咽之备见问】口容弄口　孔氏颖达曰此眀侍食之法先君子之饭若尝食然君子食罢而后已若劝食然小饭谓小口而饭亟谓疾速而咽数噍谓数数嚼之无得弄口以为容食讫客欲自彻其俎主人辞其彻俎客则止而不彻
　　案燕侍食谓主人客之而用燕礼客自卑而以侍食之礼自居也宾主之礼主人亲置则客亲彻今虽不亲置而亲彻用侍食礼也辞则止成燕礼也
　　客爵居左其饮居右介爵酢爵僎爵皆居右【介音界僎郑读遵今如字士免反】
　　正义郑氏康成曰客爵谓主所酬宾之爵也以优宾耳賔不举奠于荐东介酢僎三爵皆饮爵也介賔之辅也酢所以酢主人也　孔氏颖达曰此眀客爵所在乡饮酒礼主人酬賔賔受奠觯于荐东是客爵居左也旅酬之时一人举觯于宾宾奠觯于荐西至旅酬宾取荐西之觯以酢主人是其饮居右也介爵酢爵僎爵皆居右者此既不优故爵并居右示为饮之案乡饮酒于此爵皆不眀奠置之所故记者眀之陈氏澔曰宾坐南向以东西分左右也
　　存疑郑氏康成曰古文礼僎作遵遵谓乡人为卿大夫来观礼者【孔疏乡饮酒礼主人献介介饮献宾宾酢主人主人饮主人献僎僎饮是三爵皆饮爵谓之为遵者言以礼乐化民欲其遵法之也】
　　案僎与遵不同遵尊也尊于宾者也仪礼曰宾若有遵者诸公大夫一人举觯乃入席于宾东其先不入以不为宾不干主人正礼也若僎则主人之副贰故曰坐僎于东北以辅主人与辅宾之介相对非遵之比郑特因僎爵无考故改僎为遵而以乡饮酒礼为此僎爵之证但不曰僎为遵字之误而苐曰僎作遵不防混僎与遵而一之耶
　　羞濡鱼者进尾冬右腴夏右鳍祭膴【濡音儒腴以朱反鳍音祈膴旧火呉反音冔况甫反徐况纡反】
　　正义郑氏康成曰进尾擗之由后鲠肉【孔疏脇肉】易离也干鱼进首擗之由前理易析也冬气在下腴腹下也夏气在上鳍脊也膴大脔谓刳鱼腹也膴读如冔孔氏颖达曰此一节眀进鱼之礼濡湿也冬时阳气下在鱼腹夏时阳气上在鱼脊凡阳气所在之处肥羙故进鱼使向右以右手取之便也祭膴者此处肥羙故食鱼则刳取以祭先也
　　通论孔氏颖达曰此谓寻常燕食非祭祀及飨食正礼也若祭祀鱼在于俎皆缩载俎既横设鱼则随俎而从于人为横无进首进尾之理故少牢鱼用鲋而俎缩载其主人正飨亦然公食大夫礼鱼七缩俎是少牢主人献祝佐食三鱼一横之以鱼与牲体共俎故特横之殊于牲体也葢正祭牲体横而鱼缩绎祭牲体缩而鱼横也特牲少牢鱼皆十有五郑云从隂类昏礼鱼十有四减一从偶数士丧礼大敛及士虞礼及公食礼鱼皆七其天子诸侯鱼数未闻　陈氏祥道曰左首者于俎为缩于人为横进首进尾者于俎为横于人为缩公食大夫鱼缩俎寝右进鳍士丧卒涂之奠左首进鳍士虞亦进鳍少牢右首进腴葢鳍者体之所在腴者气之所聚礼虽贵右人之饮食贵体鬼神之祭贵气也公食与少牢皆右首而丧礼左首反吉故也少牢进腴公食进鳍而丧奠与虞进鳍未异于生故也仪礼大夫士祭皆薧鱼周礼献人凡祭祀共其鱼之鱻薧曲礼曰稾鱼曰商祭鲜鱼曰脡祭少仪曰羞濡鱼者进尾先儒谓天子诸侯之礼备薧濡其说是也冬右腴夏右鳍此又所尚在时与公食大夫少牢之所进者异矣
　　凡齐执之以右居之于左【齐才细反下以齐同】
　　正义郑氏康成曰齐谓食羮酱饮有齐和者也居于左手之上右手执而正之由便也【孔疏凡齐者谓以盐梅齐和之法居处羹食于左手之上以右手所执盐梅调和正之于事便也】
　　案此方调齐故居之于左为便若陈列则曲礼云羮居人之右
　　赞币自左诏辞自右
　　正义郑氏康成曰自由也谓为君受币为君出命也立者尊右　孔氏颖达曰此论赞币赞辞之异赞助也　黄氏干行曰币自人来卑也辞由君出尊也通论方氏慤曰助之以言则曰诏助之以事则曰赞分而言之事亦可谓之诏太宰诏其废置是也言亦可谓之赞太牢赞王命是也
　　案赞币自左若聘礼宰于公左受币是已诏辞自右若觐礼太史致命太史在右是已辞谓辞命
　　酌尸之仆如君之仆其在车则左执辔右受爵祭左右轨范乃饮【轨媿羙反周礼作轵范音犯周礼作軓】
　　正义郑氏康成曰如君之仆当其为尸则尊也周礼大驭祭两轵祭轨乃饮轨与轵于车同谓轊头也【孔疏此祭左右轨范与周礼文不同则左右执即两轵轊头车毂小头也】軓与范声同谓轼前也【孔疏范与周礼軓声同字异但轼前之軓车旁作凡或作范字毂末之轨则车旁作九此左右轨是也车辙亦谓之轨亦车旁作九】　孔氏颖达曰此眀为尸之仆祖道祭軷之宜尸之仆为尸御车之人将欲祭軷酌酒与尸之仆令为軷祭如酌酒与君之仆也仆既主尸车故于车执辔受爵尸位在左仆立在右故左执辔右受爵祭酒也君仆亦然轨谓毂末范谓式前仆既受爵将饮则祭之于车左右轨及前范所以祭者为其神助己不使倾危也祭徧乃自饮
　　存异辅氏广曰轨毂末所谓辙也老苏曰车弊马仆而患不及辙此其所以独祭之与
　　案此轨为轊头与辙迹之轨迥别注疏説甚眀辅氏合之误矣
　　凡羞有俎者则于俎内祭君子不食圂腴小子走而不趋举爵则坐祭立饮凡洗必盥牛羊之肺离而不提心凡羞有湆者不以齐为君子择葱薤则絶其本末羞首者进喙祭耳【圂与豢同音患盥音管又古乱反提丁礼反湆起及反为于伪反薤户戒反喙许秽反】
　　正义郑氏康成曰于俎内祭者俎于人为横不得祭于闲也【孔疏羞在豆则祭于豆闲俎横在人前不得祭两俎闲故祭于俎内近人处】周礼圂作豢谓犬豕之属食米谷者也腴有似人秽【孔疏腴犬豕肠君子避其秽故鼎阙一】小子弟子也卑不得与宾介俱备礼容也【孔疏趋徐趋也小子给使令宜驱走不得趋翔为容　徐氏师曾曰成人之礼有走有趋立祭坐饮　案此不趋是不备容坐祭立饮是不备礼】凡洗必盥谓先盥手乃洗爵先自洁也盥有不洗也提犹絶也【孔疏心谓肺中央少许】离之不絶中央少者使易絶以祭耳齐和也【孔疏湆汁也羞有汁则有盐梅齐和若食者更调和之则嫌主人味薄　案曲礼毋絮羮】絶其本末为有萎干【孔疏本根也本不浄末萎干故絶去之　案注萎干兼本末言疏以不浄言本以萎干言末者葢末既萎干则本可知若本之不净则必特言之也】耳出见也【孔疏若祭先取耳祭之进口以向尊者先祭耳便也　方氏慤曰凡鸟兽之口皆曰喙】
　　尊者以酌者之左为上尊尊壶者面其鼻饮酒者禨者醮者有折俎不坐未歩爵不尝羞【禨其记反醮子笑反折之设反】正义郑氏康成曰尊者设尊者也　孔氏颖达曰此论设尊及折爼行爵尝羞之仪酌者酌酒人也通论方氏慤曰谓之鼻者以当前如人之鼻故也若玉人大璋驵琮皆有鼻亦此意葢圣人之制器近取诸身而尚其象故也以至剑有首壶有颈箕有舌鼎有足量有耳皆以是而已
　　存疑郑氏康成曰酌者向尊其左则右尊也【孔疏人君陈尊在东楹之西于南北列之设尊之人在尊西乡东以右为上则尊以南为上也酌人在尊东西靣以左为上亦上南也二人俱以南为上故云以酌者之左为上尊也　庾氏曰燕礼司宫尊于东楹之西两方壶左酒南上是设尊者东乡酌者西乡设者之右则酌者之左也】鼻在面中言乡人也【孔疏尊与壶悉有面面有鼻鼻宜向于尊者故言面其鼻　方氏慤曰设尊者必面其鼻示専惠也玉藻云唯君面尊是也】折俎尊彻之乃坐也已沐饮曰禨酌始冠曰醮【孔疏折俎者折骨体于俎也禨醮者若有折俎为尊禨醮小事为卑故不得坐也折爼所以为尊者折俎则殽馔尊故冠礼庻子冠于房户之前而冠者受醮不敢坐及禨者并不敢坐也案乡饮酒燕礼有折俎者皆不坐独云禨者醮者不坐者以禨者醮者无酒俎之时则得坐嫌有折爼亦坐故特眀之　方氏慤曰折骨于爼取之则辨贵贱虽王之燕飨亦不过此小子不敢当备礼故也】歩行也　孔氏颖达曰饮酒者则下文禨者醮者是也总以饮酒目之羞殽羞也殽羞本为酒设若爵未行而旡尝羞是贪食矣此谓无算爵之时羞庻羞之后始尝之若正羞脯醢折俎未饮酒之前则尝之故乡饮酒乡射燕礼大射献后乃荐賔皆先祭脯醢哜肺乃饮卒爵
　　辨正朱子曰设尊之法乡饮酒云酒在西乡射云左酒而郑注云设尊者北面西曰左即此所谓尊者以酌者之左为上尊者葢言设尊之人方其设时即预度酌酒人之左尊而实以酒也若据燕礼则设尊者西面而左酒南上公乃即位于阼阶上则酌者不得背公自当东面以酌而上尊乃在其右矣故此经所云以为为乡饮乡射而言则可以为为燕礼而言则正与之反今郑注既不分眀庾孔又皆引燕礼而反谓酌者西面其辟戾甚矣唯贾氏疏仪礼以为据君面以左为尊者得之
　　牛与羊鱼之腥聂而切之为脍麋鹿为菹野豕为轩皆聂而不切麕为辟鸡兎为宛脾皆聂而切之切葱若薤实之醯以柔之【聂之渉反下同脍古外反麋音睂轩音献麕俱伦反辟音璧又补麦反徐扶益反兔他故反宛脾上于阮反下毗支反切葱若薤实之絶句】
　　正义郑氏康成曰聂之言防也先藿叶切之【孔疏防为大脔】复报切之【孔疏复细切之】则成脍此轩辟鸡宛脾皆菹类也其作之状以醢与荤菜淹之杀肉及腥气也【方氏慤曰菹酢菜醢人所谓菁菹茆菹是也此制造之法如之】　孔氏颖达曰此一节眀脍及韲菹麄细之异
　　其有折俎者取祭反之不坐燔亦如之尸则坐【燔音烦】正义郑氏康成曰亦为柄尺之类【孔疏言其不便于坐同】燔炙也【孔疏燔亦在爼上故同不坐　案诗或燔或炙注燔烧肉炙炙肝又诗燔之炙之注加火曰燔炕火曰炙葢对文则异散文则通】乡射曰宾奠爵于荐西兴取肺坐絶祭左手哜之兴加于爼坐帨手尸尊也少牢馈食礼曰尸左执爵右兼取肝擩于爼盐振祭哜之加于菹豆【孔疏乡射礼云兴兴则立也少牢礼不云兴故知尸则坐引之者证尸坐之义】　孔氏颖达曰此一节眀祭爼之仪就爼取所祭肺升席坐祭祭讫反此所祭之物加于爼取之反之不坐唯祭时坐耳然不坐者是宾客若为尸尸尊皆坐也
　　衣服在躬而不知其名为罔【罔本亦作冈又作誷亡两反】
　　正义郑氏康成曰罔犹罔罔无知貌　孔氏颖达曰衣服文章所以表人之徳亦劝人慕徳若着之而不识知其名义则是无知之人也　方氏慤曰书云予观古人之象汝眀此其大者也
　　其未有烛而后至者则以在者告道瞽亦然凡饮酒为献主者执烛抱燋客作而辞然后以授人执烛不让不辞不歌【道音导燋侧角反又子约反又在遥反】
　　正义郑氏康成曰以在者告为其不见意欲知之也师冕见及阶子曰阶也及席子曰席也皆坐子告之曰某在斯某在斯凡饮酒主人亲执烛敬宾示不倦也言献主者容君使宰夫也【孔疏凡饮酒主人自献宾若尊车不敌则使宰夫为主人以献宾故云献主】未爇曰燋此皆为宵言也不让不辞不歌以烛继昼礼杀【孔疏礼宾主有譲及更相辞谢又各歌诗相显今既暮夜所以杀于三事　案此正礼所谓异姓至让则止即授人烛亦至让而止宾出不为长夜之饮也先儒疑杀礼即乱生误会经意】　孔氏颖达曰此眀有烛无烛之仪在者谓己在于坐者若日已闇而坐中未有烛有人后至则主人以在坐中者告之使后来人知之也瞽无目恒如日闇故亦道之如无烛时也执烛者谓夜闇执烛抱燋谓既欲防客又取未然之炬抱之也作起也客既见主人执烛抱燋故自起辞之主人见客起辞故从辞而止以烛授已执烛之人执烛夜时也　应氏镛曰执烛抱燋贱役也为献主者身亲之敬客不嫌为劳也执已然之烛而又抱未爇之燋爱客而欲防之尤有加而无已也
　　案此主人之礼则然客则至让而出主宾各尽其道也
　　洗盥执食饮者勿气有问焉则辟咡而对【辟匹亦反徐孚亦反咡而志反】
　　正义郑氏康成曰示不敢歆臭也口旁曰咡　陆氏佃曰洗盥所谓凡洗必盥是也洗爵及执食饮茍有气焉人或秽之气犹不得其謦欬言语可知
　　存疑孔氏颖达曰洗谓与尊长洗足也盥谓与尊长洗手也与执长者饮食皆不使鼻臭及之
　　案训洗盥陆氏有据依疏义似过严然孔子升堂屏气似不息则事亲师亦必不敢以气直触之也
　　为人祭曰致福为己祭而致膳于君子曰膳祔练曰告凡膳告于君子主人展之以授使者于阼阶之南南面再拜稽首送反命主人又再拜稽首其礼大牢则以牛左肩臂臑折九个少牢则以羊左肩七个犆豕则以豕左肩五个【使去声臂音秘本或作辟臑人于反个古贺反犆特同　案陈澔本阼阶之南面少一南字】
　　正义郑氏康成曰致福曰膳曰告此皆致祭之余于君子【孔疏其将命之辞也】摄主言致福申其辞也自祭言膳谦也【孔疏不敢云福言致善味耳】祔练言告不敢以为福膳也【孔疏使知已祔祥而已若顔回之丧馈孔子祥肉也】展省具也折断分也皆用左者右以祭也【孔疏周人牲体尚右右边以祭所以献左】羊豕不言臂臑因牛序之可知
　　案孔氏颖达曰此眀致福及膳于君子及所膳牲体之数凡初遣使膳告君子之时主人自省视饮食多少备具于阼阶南稽首拜送使者反亦在阼阶南面再拜稽首受命曲礼云使者反必下堂而受命是也其体以下眀所膳数也若得大牢祭者则用牛膳周贵肩故用左肩九个者取肩自上断折至蹄为九段以献之也臂臑谓肩脚也礼得少牢者则膳羊左肩折为七个大牢惟牛少牢惟羊并用上牲不并备馔也若祭惟特豕亦用豕左肩五个也　方氏慤曰膳夫所谓凡祭祀之致福者受而膳之是已授使者与反命皆再拜稽首则敬之至也止言膳告而不及致福致福尤敬不嫌其不如是矣
　　国家靡敝则车不雕防甲不组縢食器不刻镂君子不履丝屦马不常秣【靡亡皮反防其皮反组音祖縢音滕常本亦作尝秣音末】
　　正义郑氏康成曰靡敝赋税亟也雕书也防附纒为沂鄂也组縢以组饰之及紟带也【孔疏言紟带觧经縢字縢是缚约之名】诗云公徒三万贝胄朱綅【孔疏诗鲁颂閟宫文贝胄谓以贝饰胄朱綅缀之也】亦铠饰也【孔疏谓以朱绳缀甲】　孔氏颖逹曰此眀国家靡敝减省之理君造作侈靡赋税烦急则物凋敝或以靡为糜谓财物糜散凋敝车不雕画漆饰以为沂鄂甲不用组以为饰及紟带紟带谓以组连甲及为甲带丝屦谓絇繶纯之属不以丝饰之　方氏慤曰组犹缨之用组縢犹笾之有縢皆所以约而缄之因以为甲饰食器若木者为刻金者为镂马食谷曰秣五事必以车马为始终者车马在礼为重

　　钦定礼记义疏卷四十八
　　钦定四库全书
　　钦定礼记义疏卷四十九
　　学记第十八
　　正义孔氏颖达曰案郑目録云名曰学记者以其记人学教之义此扵别録属通论　程子曰礼记除中庸大学惟学记最近道　朱子曰此言古者学校教人传道授受之序与其得失兴废之由兼大小学言之　芮氏城曰此篇记学非记礼然礼固在焉家塾党庠州序国学立学之礼皮弁祭菜小雅肄三入学之礼诏于天子无北面尊师之礼案此篇家有塾至九年大成详言先王学制大学始教至记问之学不足以为人师皆教者之法察于三者有志扵学察于四者有志扵本皆学者之法至言大道至道言敬道信道言辨志先志言敬业孙业无非所教所学之事而石梁王氏谓此篇不详言先王学制与教者学者之法亦近诬矣
　　发虑宪求善良足以謏闻不足以动众就贤体逺足以动众未足以化民君子如欲化民成俗其必由学乎【謏思了反闻音问】
　　正义郑氏康成曰宪法也言发计虑当拟度于法式也【孔疏发谓起发虑谓谋虑宪谓法式】求谓招来也謏之言小也就谓躬下之体犹亲也所学者圣人之道在方策　孔氏颖达曰举动能拟度于法式又能招求善良之士以自辅故小有声闻贤谓徳行贤良屈下从就之足以动众者以恩被于外未足以化民者识见犹浅仁义未备也学则博识多闻知古知今既身有善行示民轨仪故可以化民成俗也　周氏谞曰学者一道徳之源道徳一然后可以化民成俗　陆氏佃曰就贤进于求善体逺进于发虑　朱子曰动众谓耸动众听盖守常法用中材其效不足以致大誉逺谓疏逺之士下贤亲逺足以耸动众听使知贵徳而尊士然未有开导诱掖之方也故未足以化民唯教学可以化民使成美俗　陈氏澔曰此学乃大学之道明徳新民之事也
　　存疑孔氏颖达曰逺谓才艺广逺心意能亲爱之又曰天子诸侯及卿大夫欲教化其民成其美俗非学不可　戴氏溪曰求贤以自辅足以资人君多闻之益屈已以下贤足以兴起天下为善之心然学校不立教养阙然天下之人虽欲为善而无所考徳问业故化民成俗必由学校其所及者广所传者逺也存异郑氏康成曰动众谓师役之事　孔氏颖达曰君子君谓君于上位子谓子爱下民
　　案就贤亲之也其疏逺之士则疑于不能亲矣而又重之以一体之义则迹虽疏而情自洽众之所以动也才艺广逺説终不若朱子疏逺义于就字体字及动众字尤有闗防耳戴氏主学校言虽亦化原之所在然古人有身为表仪而风俗自登者则不如诸家説之周致也　又案君子有徳有位之通称孔氏专以天子诸侯卿大夫言已不免于拘墟至分训君与子之义则凿矣
　　玉不琢不成器人不学不知道是故古之王者建国君民教学为先兑命曰念终始典于学其此之谓乎【琢丁角反兑依注作説音悦】
　　正义郑氏康成曰教学谓内则设师保以教使国子学焉外则有大学庠序之官典经也言学之不舍业也兑当为説字之误髙宗梦傅说求而得之作説命三篇在尚书今亡【孔疏郑不见古文尚书】　孔氏颖达曰此论喻学之为美故先立学之事王者建立其国君长其民内设师保外设庠序以教之记者明教学事重不可暂废故引兑命以证也　吴氏澄曰説命所言谓人之为学自始及终当有常而不闲断此引之谓君之教民为学亦当终始有常而不暂废也
　　案此篇分章宜从朱子右一章言教学之重一篇之纲领也
　　虽有嘉肴弗食不知其防也虽有至道弗学不知其善也是故学然后知不足教然后知困知不足然后能自反也知困然后能自强也故曰教学相长也兑命曰学学半其此之谓乎【肴户交反强其文反又其良反长丁两反学学上胡孝反下如字】正义郑氏康成曰旨美也学则睹已行之所短【孔疏不学之时不知已身何长何短若学则知已之所短有不足之处也】教则见已道之所未达【孔疏不教之时谓已诸事皆通若其教人则知已有未通而有困弊】自反求诸己也【孔疏既知不足然后能自反向身而求诸己之困故反学矣】自强修业不敢倦也【孔疏既知困弊然后能自强学其身不复解怠也】学学半言学人乃益已之学半【孔疏上学为教音斆下学者谓学习也言教人乃是益已学也】　孔氏颖达曰此明教学相益教学相长者教之时然后知已困而乃强学之是教能长学也学则道业成就于教益善是学能长教也　张子曰困者益之基也学者之病正在于不知困自以为知而问之不能答用之不能行者多矣
　　案上章言教必由于学此言教亦所以为学上以本末之序言此以内外之合言也
　　古之教者家有塾党有庠术有序国有学【塾音熟】
　　正义郑氏康成曰古者仕焉而巳者归教于闾里朝夕坐于门【孔疏书传大夫七十而致仕退老归其郷里大夫为父师士为少师新谷已入余子皆入学距冬至四十五日始出学上老平明坐于右塾庶老坐于左塾余子毕出然后皆归夕亦如之】门侧之堂谓之塾【孔疏尔雅释宫文】　孔氏颖达曰自此至谓乎明国家立庠序上下之殊并明入学年嵗之差周礼百里之内二十五家为闾同共一巷巷首有门门边有塾谓民在家之时朝夕出入恒受教于塾故云家有塾白虎通云里中之老有道徳者为里右师其次为左师教里中之子弟以道艺孝弟仁义也于党中立庠教闾中所升者国谓天子所都及诸侯国中周礼天子立四代学以教世子羣后之子及乡中俊选所升之士诸侯于国但立时王之学故云国有学　陈氏祥道曰家塾党庠术序所谓乡学也国有学大学也以义求之塾者孰也言习孰乎洒扫应对进退之事将由末以致本者也庠者养也言养人材而成之非特口体而已序者射也言以射别行能而进非特主皮而已学则本天人之道而觉之非特为利而已　陈氏澔曰术当为州州之学曰序周礼乡大夫春秋以礼会民而射于州序是也【案乡大夫当作州长】通论陆氏佃曰周官州长言射于州序则序者州亦有之党正言饮酒于序则党又有序矣王制曰耆老皆朝于庠乡饮酒曰迎宾于庠门之外则庠者乡亦有之春秋传曰子产不毁乡校则乡亦有校矣存疑郑氏康成曰术当为遂声之误也【孔疏以与党连文故知误案或曰遂术二字古通用春秋秦伯使术来聘公羊传汉书五行志并作遂管子里十为术术十为州术音遂术字从行遂字从辵皆人所经行之地】　又曰周礼五百家为党万二千五百家为遂党属于乡遂在逺郊之外【孔疏周礼六乡之内五家为比五比为闾四闾为族五族为党五党为州五州为乡六遂之内五家为邻五邻为里四里为酂五酂为鄙五鄙为县五县为遂此扵六乡举党六遂举遂则闾里以上皆有学可知故郑云归教于闾里】　孔氏颖达曰于遂中立序教党学所升者　李氏格非曰县遂同于州乡酂鄙同于族党邻里同于比闾此经于六遂言序以见乡之党于六乡言党以见遂之鄙于县遂之学言遂于族党之学言党举大以兼小于比闾邻里之学言家举小以见大
　　案陈説本周礼经文以断术之为州其説可据至术之作遂于古虽有明徴而遂之有序于经实无可考自孔氏言之则竟以党属之遂矣是当并以疑存之
　　比年入学中年考挍一年视离经辨志三年视敬业乐羣五年视博习亲师七年视论学取友谓之小成九年知类通达强立而不反谓之大成夫然后足以化民易俗近者説服而逺者怀之此大学之道也记曰蛾子时术之其此之谓乎【比毗志反中丁仲反乐五孝反説音悦蛾鱼起反本或作蚁案汉以前多书蚁作蛾左传蛾析列子禽兽虫蛾元帝纪白蛾羣飞长杨赋扶服蛾伏皆为蚁字之省】
　　正义郑氏康成曰比年入学学者每岁来入也中犹闲也【孔疏闲年谓下一年三年五年七年】乡遂大夫闲嵗则考学者之徳行道艺【孔疏计学者多少之闲嵗非乡遂大夫闲嵗乃入学】周礼三嵗大比乃考焉【孔疏郑引周礼则此中年考挍非周礼也皇氏谓此亦周礼此中年考挍为乡遂一年视离经以下为国学非也但应入大学者国家考校之未入大学者乡遂大夫考挍之耳】离经断句絶也辨志谓别其心意所趣乡也知类知事义之比也强立临事不惑也不反不违失师道也懐来也安也蛾蚍蜉也蚍蜉之子微虫耳时术蚍蜉之所为其功乃复成大垤　孔氏颖达曰敬业谓艺业长者敬而亲之乐羣谓羣居朋友善者愿而乐之博习谓广博学习亲师谓亲爱其师论学谓学问向成论説学之是非取友谓选择好人取之为友小成比六年以前其业稍成也知类通达谓知义理事类通达无疑强立谓专强独立不有疑滞记云蛾子时术之者引旧记言蚍蜉之子时时术学衔土之事而成大垤犹如学者时时学问而成大道矣　周氏谞曰能离经然后知业之为可敬能敬业然后所习者博习博然后能讲学能讲学然后知类通达凡此皆视其学问者也内辨其志然后外乐其羣乐羣然后上能亲师亲师然后下能取友取友然后能强立不反凡此皆视其徳性者也　又曰辨志者自能分别其心所趋向如为善为利为君子为小人也敬业者专心致志以事其业也乐羣者乐于取益以辅其仁也博习者积累精专次第而徧也亲师者道同徳合爱敬兼尽也论学者知言而能论学之是非取友者知人而能识人之贤否也知类通达闻一知十能触类而贯通也强立不反知止有定而物不能移也盖考挍之法逐节之中先观其学业之浅深徐察其徳行之虚实读者宜深味之乃见进学之验　吕氏祖谦曰五年方可博习未至此则非圣人之书不敢观前此非不从师至此方能亲师七年见得的当方可议论是非决择贤否
　　存异陈氏祥道曰三年大比此中年必三年也　吴氏澄曰七年以上皆小学之事九年则十五入大学之次年自始入小学之年而通数之为九年也案此章详言教学之事中年考挍非三年大比孔疏本明一年谓入大学之后一年吴氏合小学在内非也入大学二年而即望其大成不太欲速乎
　　大学始教皮弁祭菜示敬道也宵雅肄三官其始也入学鼓箧孙其业也夏楚二物其威也未卜禘不视学防其志也时观而弗语存其心也幼者听而弗问学不躐等也此七者教之大伦也记曰凡学官先事士先志其此之谓乎【宵读小肄以二反箧古协反孙音逊下同夏槚同古雅反禘大计反语鱼庶反学如字躐里辄反】
　　正义郑氏康成曰皮弁天子之朝服也祭菜礼先圣先师【孔疏据文王世子凡学春官释奠于先师秋冬亦如之惟始立学乃祭先圣】菜谓芹藻之属宵之言小也肄习也习小雅之三谓鹿鸣四牡皇皇者华也【孔疏乡饮酒礼燕礼皆歌此三诗左传襄四年穆叔如晋亦歌此三诗】此皆君臣燕乐相劳苦之诗为始学者习之所以劝之以官且取上下相和厚鼓箧击鼓警众【孔疏文王世子天子视学大昕鼔徴凡常入学用乐及祭祀用乐皆以鼓徴召学士】乃发箧出所治经业也孙犹恭顺也夏槄也【孔疏郭景纯云今之山楸】楚荆也【陈氏澔曰夏榎也榎形圆楚形方】二者所以扑挞犯礼者收谓敛整齐之威威仪也禘大祭也【孔疏大祭在于夏今案不当大祭之年亦必待夏时祭之后】天子诸侯既祭乃视学考挍以游暇学者之志意时观而弗语使之悱愤然后啓发也伦理也自大学始教至此其义七也官居官者也士学士也　孔氏颖达曰此明天子诸侯教学大理凡有七种始立学时天子使有司服皮弁祭先圣先师以苹藻之菜示敬道者崔氏云着皮弁祭菜蔬并是质素示学者以谦敬之道矣当祭菜时取小雅三篇为学者歌之欲使学者得为官与君臣相燕乐各自劝励也入学之时大胥之官先击鼓以召之学者既至发其筐箧以出其书欲使学者恭顺其所持经业也学者不勤其业师则以夏楚二物笞挞之欲令学者畏之敛其威仪也未卜禘不视学者谓优游纵暇学者之志不欲急切之也时观谓教者时时观之而不丁宁告语使学者心愤口悱然后启之也学有疑滞未晓必推长者咨问幼者但听长者解説不推长者而辄问则与长者抗行故教此学者令其谦退不敢逾越等差也又曰此视学谓考试学者经业或君亲往或使有司为之非天子大礼视学也若大礼仲春入学舍菜合舞仲秋颁乐合声于是时也天子则视学焉月令季春大合乐天子率三公九卿而视学焉与此别也视学既在夏祭之后则天子春秋视学亦应在春秋时祭之后可知　方氏慤曰皮弁无经纬之文织絍之功祭菜无牺牲之味黍稷之实宵雅肄习必至于三欲孰故也习必以雅欲其正也止以小雅欲其有渐也以其始教故曰官其始也官者主治之谓也　辅氏广曰示敬道所以使之立为学之诚官其始所以使之知教者之意学者之诚立教者之意明然后可以教故孙其业使之有受道之质然又虑其怠也则又收其威使之有勉强之意又虑教者之亟而不俟夫学者之自得也故又五年一视学使学者之志优游而无廹急之患时观而弗语使学者之心常存而有愤悱之诚上无廹切之教下有愤悱之诚则不患乎人之不自得已夫教者固不可亟而学者亦不可以有亟心也故又终之以学不躐等焉此其伦序也七者皆所以正士之志士而正其志则官而能其事矣
　　通论陈氏祥道曰学者之于先圣先师大有释奠小有释菜释奠以饮为主而其礼隆释菜以食为主而其礼薄故大学始教皮弁祭菜所以示敬而已矣古之教世子必以礼乐教学士亦必以礼乐皮弁祭菜而示之使敬教以礼也小雅肄三而诱之使劝教以乐也
　　存疑吕氏祖谦曰旧説以宵为小大抵经书字不当改古人采诗夜诵使夜闲肄习三章之雅非独旧説所谓鹿鸣四牡皇皇者华也但取雅之三章讽诵吟咏此心遂有所据所谓官其始也
　　存疑郑氏康成曰学不躐等学教也教之长穉　张子曰鼓箧谓入学先搜索所藏防其挟异端邪説以乱学者也
　　辨正郝氏敬曰学不躐等郑改学为教恐非
　　案此章歴数大学之教法而明其义见教者所当先也禘祭王制祭统并云夏郊特牲祭义并云春以诸经考之似夏禘为正此言卜禘视学者大约在每年夏祭之后天子视学亦使有司考挍之也孔疏以为五年大禘陈氏祥道以为三年吉禘吴氏澄以为周前春祭名禘或云祠字之误恐皆非
　　大学之教也时教必有正业退息必有居学
　　正义孔氏颖达曰正业谓先王正典非诸子百家故教必用之　陆氏佃曰正业言时教之所教居学言退息之所学　朱子曰时教如春夏礼乐秋冬诗书之类居学如易之言居业盖常习所习如下文操缦博依兴艺息逰之类
　　存异郑氏康成曰有居有常居也　孔氏颖达曰大学之教也时言教学之道当以时习之退息必有居者谓学者疲倦而暂休息必有常居之处各与其友闲居得相咨决不可杂滥也
　　辨正朱子曰郑注孔疏读时字居字句絶而学字自为一句恐非文意当以也字学字为句絶
　　总论孔氏颖达曰自此至谓乎论教学之道必当优柔寛缓不假急速游息孙顺其学乃成
　　不学操缦不能安不学博依不能安诗不学杂服不能安礼不兴其艺不能乐学【操七刀反缦末怛反依于岂反兴虚应反又许金反乐五孝反】
　　正义郑氏康成曰操缦杂弄博依广譬喻也依或为衣杂服冕服皮弁之属杂或为雅兴之言喜也歆也艺谓礼乐射御书数　孔氏颖达曰此以下并正业积渐之事也学操缦教乐也琴瑟之属将学琴瑟若不先学调杂弄则手指不便不能安正其【黄氏震曰安者习孰无辛苦之意】学博依教诗法也博广也依谓依譬喻也若欲学诗不学广博譬喻则不能安善其诗学杂服教礼法也杂服自衮而下至皮弁朝服端之属礼经正体在于服章以表贵贱若欲学礼而不能明杂衣服则心不能安善于礼也不兴其艺不能乐学此总结上三事并先从小起义也艺谓操缦博依六艺之等若欲学诗书正典意不歆喜其杂艺则不能眈翫乐于所学之正道　方氏慤曰操之而急纵之而缓者操缦之谓也之理亦若是而已依则依物之理以为言焉多识于鸟兽草木之名则博依之谓也诗之理亦若是而已　张子曰艺礼乐之文如琴瑟笙磬古人皆能之以中制节射御亦合礼乐如不失其驰舍矢如破驺虞和鸾动必相应书数之用虽小然莫不出于学故人有倦时又用此以游其志所以使之乐学也　朱子曰古人服各有等降若理防得杂服则于礼亦思过半矣且如冕服是天子祭服皮弁是天子朝服诸侯助祭于天子则服冕服自祭于其庙则服冕大夫助祭于诸侯则服冕自祭于其庙则服皮弁又如天子常朝则服皮弁朔旦则服冕诸侯常朝则服端朔旦则服皮弁大夫私朝亦服端夕深衣士则端以祭上士裳中士黄裳下士杂裳庶人深衣此所谓杂服也　陈氏澔曰诗人比兴之辞多依托于物理而物理至博也学者不能于退息之际广求物理之所依附者则无以验其实而于诗之辞必有疑殆而不能安者矣存疑张子曰服事也杂服洒扫应对投壶沃盥细碎之事　吴氏澄曰缦亦丝乐之属盖燕乐也周官钟师磬师皆掌缦乐
　　故君子之于学也藏焉脩焉息焉游焉夫然故安其学而亲其师乐其友而信其道是以虽离师辅而不反也兑命曰敬孙务时敏厥脩乃来其此之谓乎
　　正义郑氏康成曰藏谓懐抱之脩习也息谓作劳休止之息游谓闲暇无事之逰敬孙敬道孙业也敏疾也学者务及时而疾其所脩之业乃来　孔氏颖达曰言君子于学无时暂替乃能安其所学业学业既深必知此由本师故亲师师既获亲而同志之友亦被于乐重亲师乐友已道深明心自説信不复虚妄辅即友也友主辅已违离师友独在一处而讲説不违反扵师友昔日之意旨此则强立不反也乃来所学得成也　张子曰逊其志于仁则得仁逊其志于义则得义惟其敏而已　吴氏澄曰藏谓入学受业时脩谓治其正业息谓退息私居时游者玩物适情之谓学操缦等艺是也
　　今之教者呻其占毕多其讯言及于数进而不顾其安使人不由其诚教人不尽其材其施之也悖其求之也佛夫然故隐其学而疾其师苦其难而不知其益也虽终其业其去之必速教之不刑其此之由乎【呻音申占敕沾反讯字又作谇音信数吴音朔郑以言及于数为句吴以及于数进为句今从吴佛本又作拂扶弗反】正义郑氏康成曰呻吟也占视也简谓之毕讯犹问也言今之师自不晓经之义但吟诵其所视简之文多其难问也呻或为慕讯或为訾不顾其安谓务其所诵多不惟其未晓也不由其诚谓使学者诵之而为之説不用其诚也不尽其材谓师有所隠也【朱子曰隠其学谓以其学幽隠而难知如曰二三子以我为隠之意】施之也悖求之也佛谓教者言非则学者失问也速疾也学不心解则忘之易刑犹成也　孔氏頴达曰此论教者违法学者所以不成多其讯者不晓义理而外不肯黙假作问难也进谓务欲前进诵习使多而不鲁反顾其义理之安诚忠诚也使学者诵文而已为之説义心皆不晓是不用己之忠诚也教人不尽其材谓凡有所知又隠惜不尽其道也教者有上五者之短故施教于人违背其理其学者求之则又违戾师教既悖受者又违故弟子不荷师教之徳乃隠没其师之学而憎疾其师也　辅氏广曰材者可为之资施与求皆为师之事施谓施己之教求谓求学者之益刑谓仪刑教之不刑犹言教不足为人之仪刑也　吴氏澄曰数进谓数进之学者未可以进而又进之也实知此一理而后使之别穷一理是谓由其诚能行此一事而后教之别为一事是谓尽其材否则是使之不由其实教之不尽其能也不观其已知己能而进之以未知未能是其施教于人者先后失宜故曰悖不俟其自知自能而强之以必知必能是其求责于人者浅深莫辨故曰佛
　　存疑郑氏康成曰言及于数谓发言出説不首其义动云有所法象而已隠不称扬也不知其益若无益然【朱子曰数谓刑名度数言及于数欲以是穷学者之未知非求其本也注疏法象之説恐非】材道也　辅氏广曰隠不安之意
　　案此章言教贵使人得其安也诚在我材在人由其诚所谓诲人不倦无行不与也尽其材因人而施或成徳或达材也　又案郑以言及于数为句据吴氏以数进言之则以多其讯言为句及于数进而不顾其安为句也其説明妥视郑説为胜辅氏不安説文义虽顺究非隠字正训附存之
　　大学之法禁于未发之谓豫当其可之谓时不陵节而施之谓孙相观而善之谓摩此四者教之所由兴也【禁居鸩反当孙并去声摩莫波反】
　　正义郑氏康成曰不陵节谓不教长者才者以小教幼者钝者以大也施犹教也孙顺也【孔疏陵犹越也节谓年才所堪教人之法当随其年才年长而聪明者则教以大事而多与之若年幼又顽钝者当教以小事又与之少是不越其节分而教之所谓孙顺也】兴起也　孔氏頴达曰此论教之得理则教兴也　陈氏祥道曰禁于未发之谓豫所以救失于未发之前当其可之谓时所以长善于可教之际　戴氏溪曰孙有优游防入之意摩有切磋动荡之意　吴氏澄曰此四者三属于师一属于友存疑郑氏康成曰未发情欲未生谓年十五时可谓年二十成人时不并问则教者思专也摩相切磋也辨正朱子曰禁于未发但谓豫为之防其事不一不必皆谓十五时也当其可谓适当其可告之时亦不必以年为断相观而善但谓观人之能而于己有益如以两物相摩而各得其助也
　　发然后禁则扞格而不胜时过然后学则勤苦而难成杂施而不孙则壊乱而不修独学而无友则孤陋而寡闻燕朋逆其师燕辟废其学此六者教之所由废也【扞胡半反格胡客反又戸隔反胜音升又升证反壊音怪辟郑读譬朱子读僻今从朱】
　　正义郑氏康成曰格读如冻之扞坚不可入之貌【孔疏格谓坚强扞拒扞也】时过然后学则思放也【孔疏时过则心情放荡虽追悔欲学而精明已散勤苦难成】杂施不孙小者不达大者难识学者所惑也【孔疏教杂乱无次则大才轻其小业小才苦其大业并是壊乱之法】独学无友不相观也【孔疏有疑无可咨问则寡所闻】废弛也　孔氏颖达曰此论学不依理教之废弃　戴氏溪曰施之不得其统犹不施也自学而无其友犹不学也燕朋谓昵于朋比则人自为学不顾其师燕辟谓昵于敖辟则自以为是不力于学
</div>
    <div class="pagination">
<a href="钦定礼记义疏_page63.html">上一页</a><span>...</span><a href="钦定礼记义疏_page59.html">59</a><a href="钦定礼记义疏_page60.html">60</a><a href="钦定礼记义疏_page61.html">61</a><a href="钦定礼记义疏_page62.html">62</a><a href="钦定礼记义疏_page63.html">63</a><span class="current-page">64</span><a href="钦定礼记义疏_page65.html">65</a><a href="钦定礼记义疏_page66.html">66</a><a href="钦定礼记义疏_page67.html">67</a><a href="钦定礼记义疏_page68.html">68</a><a href="钦定礼记义疏_page69.html">69</a><span>...</span><a href="钦定礼记义疏_page65.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
