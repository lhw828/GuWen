<!DOCTYPE html>
<html>
<head>
    <meta charset="UTF-8">
    <title>周礼注疏删翼 - 第 37 页/共 54 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周礼注疏删翼 - 第 37 页/共 54 页</h1>
    <div class="content">　　疏祭祀云小则宾客飨食皆蒙小字飨还为小宾客者也小宾客谓诸侯遣臣聘问天子者也宾射对大射亦为小也
　　掌士大夫之吊劳
　　疏亦王所使也
　　凡大事佐大仆
　　王先生曰按夏官大仆小臣之于王天官内小臣内竖之于后其职一也内小臣掌王后之命正其服位出入则前驱而大仆掌正王之服位出入王之大命王出入则前驱是大仆之职与小臣同内竖云掌内外之通令凡小事而小臣云掌王之小命是小臣之职与内竖同然大者掌其大小者掌其小此大仆小臣之职所以分也至于内小臣之所掌宜若掌后之小命也乃今曰掌王后之命而其通令凡小事则内竖掌之此以见后之次于王者也况后言命不言大命后虽有好令于卿大夫曽何大命之有是知大命皆出于王也周之时后且不预王之大命况于他人乎后世至陪臣执国命岂可胜叹哉○杂説周公作立政大抵汲汲于用贤而以虎贲缀衣趣马携仆列诸左右常伯三事之下夫常伯三事皆大臣名位尊矣视缀衣携仆至不等而周公一槩言之何也诚以大臣进见有节敷奏有常人君又见其望髙徳厚待之尊严不敢防近而朝夕与王燕者则斯人也苟有介直之人列于其间潜移隂化为力甚易不然则诱之失徳亦犹以火销膏而弗觉者故善论治者必本人主之身而善正其君者必多引善类与之共处推此则天官一官可以见周公格心事业永嘉陈君举曰凡饔飱田罟薪蒸医药之事及酒浆幄帟次舎甚卑冗烦辱也必用命士领于冢宰若夫宿卫非宫正之羣吏则宫伯之士庶子所谓执戈矛立阶戺皆冕衣裳者非若后世但以兵卫也书曰在昔文武侍御仆从罔非正人以旦夕承弼厥辟由此其选也方周公之教世子也鲁公之子伯禽卫康叔之子牟齐太公之子伋俱事成王伯禽牟伋葢宿卫国子也它日能为显诸侯而成王与之处则相观而善之益多其后诗人刺皇父曰皇父卿士家伯冢宰仲允膳夫蹶维趣马艳妻煽方处以是数人者皆相従于女谒者也由此观之王之所与燕私得其人则太子见徳而成王为贤君不得其人则女谒行而褒姒之祸作自后世子贤否皆系焉而周之兴亡従之如之何其可以不谨乎
　　祭仆掌受命于王以眡祭祀而警戒祭祀有司纠百官之戒具注谓王有故不亲祭也祭祀有司有事于祭祀者纠谓校録所当共之牲物
　　刘氏曰王之于祭祀也冢宰正其纲宗伯主其职六官之属各秪其事先期警戒择贤执事齐戒涤濯可谓尽其诚敬备乎礼文矣然而具脩之初王不得以躬眡之也乃设祭仆之职専受王命以眡祭祀而警戒有司纠百官之戒具是代王躬眡其事也圣人之于鬼神尽心如此故以祭则鬼享帝假而受福也王氏曰祭事甚烦王岂能一一亲之特设祭仆六人専董其事百虑不入其中以致其精明之极所以事无失礼也
　　既祭帅羣有司而反命以王命劳之诛其不敬者大丧复于小庙注小庙髙祖以下也始祖曰大庙
　　凡祭祀王之所不与则赐之禽都家亦如之注谓王所不与同姓有先王之庙
　　疏畿外同姓诸侯鲁卫之属是也○或曰都家三等采地春官都宗人家宗人掌其祭祀之类○按明斋王氏以为诸侯不得祖天子何自有先王之庙葢谓同姓有服之亲也都家亦如之者谓古帝王及名山大川之在其地者皆王所当与祭不与则赐之禽耳唯岐丰旧庙则有之然未详其祭祀与否
　　凡祭祀致福者展而受之注臣有祭事必致祭肉于君所谓归胙也展谓録眡其牲体数体数者太牢则以牛左肩臂臑折九个少牢则以羊左肩七个特牲则以豕左肩五个
　　疏周人尚右故右胖皆祭以左胖致人祭言太牢天子大夫已上少牢谓天子之士牲皆用前体者前体贵故先用也○王氏曰言展而受之则以胙自外至受而膳王不可以不慎也此又祭仆所以忠于君者如此
　　御仆掌羣吏之逆及庶民之复与其吊劳注羣吏府吏以下
　　王介甫氏曰庶民之复即大司冦所谓逺近惸独老幼欲有复于上者也故大仆言建路鼓以待达穷者闻鼓声则速逆御仆也
　　大祭祀相盥而登注相盥谓奉槃授巾与
　　刘氏曰小臣掌沃则御仆相盥捧槃授巾也
　　登为王登牲体于俎特牲馈食礼主人降盥出举入乃七载
　　大丧持翣注翣棺饰也持之者夹蜃车
　　掌王之燕令注燕居时之令
　　以序守路鼓注序更
　　王氏曰御仆下士十有二人以序更守路鼓以待达穷民与遽令也
　　隶仆掌五寝之埽除粪洒之事注五寝五庙之寝也周天子七庙惟祧无寝诗云寝庙翼翼相连貌也前曰庙后曰寝
　　疏尔雅释宫云有东西厢曰庙无曰寝必须寝者祭在庙荐在寝○长乐陈氏曰先儒谓庙蔵神主而祭以四时寝蔵衣冠几杖之具而荐以新物然国语曰大寒取名鱼登水禽尝之寝庙月令四时新物皆先荐寝庙葢有寝者荐于寝无寝者荐于庙非谓荐止于寝也○严陵方氏曰王者之于祖祢以人道事之则有寝以神道事之则有庙祭神道也荐人道也○王介甫氏曰王者七庙而曰五寝者葢二祧将毁先除其寝去事有渐故也郑氏谓唯祧无寝是也以文武为二祧则误矣礼记以逺庙为祧当此时文武最为近庙岂宜称祧又不设寝乎然则二祧其髙祖之父与其祖欤○易氏曰成王之时七庙虽立而未备以天子之礼致大享者五后稷为太祖太王为髙祖王季为曽祖文王为祖武王为祢此为五庙五寝
　　祭祀脩寝注于庙祭寝或有事焉月令凡新物先荐寝庙
　　王行洗乗石注郑司农云乗石王所登以上车之石也诗云有扁斯石履之卑兮谓上车所登之石
　　掌跸宫中之事
　　王氏曰修之所以治壊洗之所以治洁跸之所以备警
　　大丧复于小寝大寝注小寝髙祖以下庙之寝也始祖曰大寝








　　周礼注疏删翼卷二十
<经部,礼类,周礼之属,周礼注疏删翼>
　　钦定四库全书
　　周礼注疏删翼卷二十一
　　明　王志长　撰
　　弁师掌王之五冕皆冕朱里延纽注冕服有六而言五冕者大裘之冕葢无旒不联数也延冕之覆在上是以名焉纽小鼻在武上笄所贯也
　　疏凡冕制周礼无文叔孙通作汉礼器度取灋乎周今还取彼释之按彼文凡冕以版广八寸长尺六寸上以下以朱覆于冠前低一寸　又云爵弁前后平则得弁称冕则前低一寸余得冕名冕则俛也以低为号也　春秋正义冕俛也后髙前下有俛俯之形葢以在位者失于骄矜欲令位弥髙而志弥下故制此服令贵者下贱　王氏曰天文南极卑于北极亦因取象也　陈氏曰司服之服六而弁师之冕五者大裘衮衣同冕犹后首服同副也　贵与马氏曰先儒疑服有六而冕止于五遂谓大裘衮衣二服同冕然按郊特牲祭之日王被衮以象天玉藻天子龙卷以祭家语曰郊之日天子大裘以辅之被裘象天既至泰坛王脱裘矣服衮以临燔柴设冕璪十有二旒象天数也陈祥道以为王之祀天内服大裘外被龙衮龙衮所以袭大裘也然则祭天亦服龙衮特内袭大裘而宗庙之祭则龙衮内无裘故以大裘而冕在衮冕之前则大裘衮衣不可分为二服而服与冕皆五未尝有六服矣郑氏又谓大裘之冕无旒是以大裘为一服无旒者为一冕则有六服亦有六冕然冕之无旒者乃一命之服子男之大夫服之其秩至卑以天子祀天之冕而下同子男之大夫可乎其义不通矣　又按明斋王氏云五冕者谓五服之冕非冕有五也故下文述其制皆同则一冕而已愚谓屦人掌服屦之制详矣岂冕为首服反混焉无别者乎贾公彦云冕名虽同旒数则亦有异诚笃论也总之诸家之论马氏为覈矣
　　五采缫十有二就皆五采玉十有二玉笄朱纮注缫杂文之名也合五采丝为之绳垂于延之前后各十二所谓邃延也就成也绳之毎一匝而贯五采玉十二旒则十二玉也毎就间葢一寸
　　疏玉十有二各据一旒而言玉有五色青赤黄白黒每玉间相去一寸十二玉则十二寸也就成也以一玉为一成结之使不相并也
　　朱纮以朱组为纮也纮一条属两端于武
　　陈氏曰礼记天子为籍冕而朱纮诸侯为籍冕而青纮士冠礼缁衣冠青组缨皮弁笄爵弁笄缁组纮纁邉葢朱者正阳之色天子以为纮青者少阳之色诸侯以为纮缁者隂之色士以为纮卿大夫弁冕之纮无所经见礼器曰管仲镂簋朱纮君子以为滥郑氏谓大夫士当缁组纮纁邉理或然也一组系于左笄绕颐而上属于右笄垂余以为饰谓之二纮又曰冕约之以武设之以组贯之以笄固之以纮
　　缫不言皆有不皆者
　　疏王之五冕缫则有十二有九有七有五有三其玉旒皆十二故缫不言皆有不皆者则九旒已下是也玉言皆则五冕旒皆十二玉也　杨氏曰祀天祀先王皆十二旒祀先公鷩冕则九旒祀四望山川毳冕则七旒而旒皆十二玉　朱子曰天子鷩冕虽与诸侯同是九旒但天子九旒十二玉诸侯九旒九玉耳
　　此为衮衣之冕十二斿则用玉二百八十八鷩衣之冕缫九斿用玉二百一十六毳衣之冕七斿用玉百六十八希衣之冕五斿用玉百二十衣之冕三斿用玉七十二
　　王介甫氏曰五采备采也十有二备数也玉十有二备物也
　　诸侯之缫斿九就瑉玉三采其余如王之事缫斿皆就玉瑱玉笄注侯当为公字之误也三采朱白苍也其余谓延组皆覆朱里与王同也缫斿皆就皆三采也每缫九成则九旒也公之冕用玉百六十二玉瑱塞耳者按通典黄帝造冕旒始用布帛黄帝作冕垂旒目不邪观也充纩耳不聴防言也　陈氏曰瑱以充耳紞以垂瑱诗于卫夫人言玉之瑱也于卫武公言充耳琇莹于卫之臣子言衰如充耳齐诗言充耳以素以青以黄尚之以琼华琼莹琼英则瑱不特施于男子也妇人亦有之不特施于冕也弁亦有之故诗言充耳琇莹继之以防弁如星丧礼士无冕而瑱用白纩则弁亦有之可知也士瑱用白纩即诗所谓充耳以素者也人君用黈纩即诗所谓充耳以黄者也毛氏以充耳以素为士之服充耳以青为卿大夫之服充耳以黄为人君之服其説是也其制葢皆紞以垂之琼玉以承之承之诗所谓尚之也檀弓小祥用角瑱楚语曰巴浦之犀□兕象其可尽乎则古者之瑱亦以象与角为
　　故书瑉作□郑司农云缫当为藻缫古字也藻今字也□恶玉名
　　疏王不见玉瑱于此言之互见也　王氏曰瑉玉三采则亦徳之杀也异乎王之全也荀子曰虽有瑉之昬昬不若玉之昭昭则瑉者石之美而似玉者
　　王之皮弁防五采玉璂象邸玉笄注故书防作防郑司农云读如马防之防谓以五采束髪也士丧礼曰用组乃笄读与防同书之异耳説曰以组束髪乃着笄谓之沛国人谓反紒为防防缝中也璂綦通结也皮弁之缝中每贯结五采玉十二以为饰谓之綦诗云防弁如星又曰其弁伊綦是也邸下柢也以象骨为之王氏曰皮弁者王眂朝首服象邸以象骨饰弁内顶上之抵　王氏曰玉笄者贯于弁以为固也
　　王之弁绖弁而加环绖注弁绖王吊所服也其弁如爵弁而素所谓素冠也加环绖者大如缌之麻绖纒而不纠
　　诸侯及孤卿大夫之冕韦弁皮弁弁绖各以其等为之而掌其禁令注各以其等缫斿玉璂如其命数也冕则侯伯缫七就用玉九十八子男缫五就用玉五十缫玉皆三采孤缫四就用玉三十二三命之卿缫三就用玉十八再命之大夫缫再就用玉八藻玉皆朱绿韦弁皮弁则侯伯璂饰七子男璂饰五玉亦三采孤则璂饰四三命之卿璂饰三再命之大夫璂饰二玉亦二采弁绖之弁其辟积如冕缫之就然庶人吊者素委貌一命之大夫冕而无旒士变冕为爵弁其韦弁皮弁之防无结饰弁绖之弁不辟积禁令者不得相僣逾也玉藻曰君未有命不敢即乗服不言冠弁冠弁兼于韦弁皮弁矣不言服弁服弁自天子以下无饰无等
　　疏爵弁制如冕但无旒为异则无旒之冕亦与爵弁不殊得谓之冕者冕则前低一寸余故得冕名前后平则称弁也引玉藻文谓诸侯之卿大夫聘于天子天子赐之冕服归国告君得君命乃服之未得君命则为僣逾故引为证也服弁即衰绖丧服丧服自天子达于士共一章也　释名曰弁如两手相合拚时也以爵韦为之谓之爵弁以鹿皮谓皮弁以韎韦谓韦弁　公羊注皮弁武冠爵弁文冠夏曰收殷曰哻周曰弁加旒曰冕礼天子朝皮弁夕端朝服以聴朝端以燕皮弁以征不义取禽兽行射诸侯朝朝服夕深衣端以燕禆冕以朝天子以祭其祖祢卿大夫冕服而助君祭朝服祭其祖祢士爵弁黻衣裳以助公祭端以祭其祖祢　王氏曰冕吉服也韦弁戎服也皮弁朝服也弁绖吊服也其为之各有等明斋王氏曰按旧説冕旒之制所差有四愚据经
　　文云掌王之五冕皆冕朱里延纽则冕之制同也五采缫十有二就是五冕之缫其数无不同也又云皆五采玉十有二是五冕之玉皆一百四十四矣旧説鷩冕九旒毳冕七旒希冕五旒冕三旒非也夫五服之章有九七五三二之不同而冕则一何也葢冕主上覆天之象天一而已人事则不齐故五服异而五冕同者其亦此意欤此失之一也诸公之缫斿九就瑉玉三采所异者此耳继之云其余如王之事则毎旒玉十有二并无九玉之説葢冠之长尺玉之间寸十有二玉为尺有二寸故能垂之以蔽目少短则不足以蔽目矣此正如乐舞之数以其毎佾八人故佾之字从八乃谓毎佾人数如其佾数士之四人岂足以成乐舞乎故侯伯之缫斿七就其余如公之事亦毎旒玉十有二子男缫斿五就其余如侯之事孤缫有四就卿三就大夫再就小国之卿再就其毎旒亦皆十有二唯其采以典瑞之例推之子男而下当为二采此失之二也夫旒为目而设后之有旒果何所为故经文叙王之冕止云缫十有二就而不言二十四诸侯缫斿九就而不言十有八若曰止以前而言则深衣何独通前后而云十有二幅乎故据经观之止有前旒礼记家语并云冕而前旒是亦一证唯延则有前后玉藻之文可见此失之三也衣止二章冕止二旒以再命始受服也葢黼黻相丽去一则不足以为文二旒相并去一则不足以为蔽故再命始得受服一命者不服冕惟弁服而已先儒拘于阳数之説谓衣一章冕无旒尚足以为冕服乎且有一章之冕服是一命受服矣此失之四也大抵先儒之説皆失于不攷经文之过葢自叔孙通草创汉制而已然愚直据经文而参以玉藻见后人之説自不可通欲攷礼者当玩遗经可也
　　司甲【阙】
　　王氏曰书之费誓言糓乃甲胄敿乃干无敢不吊而后言备乃弓矢锻乃戈矛砺乃锋刃无敢不善葢甲胄所以自保弓矢与矛所以讨敌戎事先自保而后讨敌故周官之序先司甲而后言兵也
　　司兵掌五兵五盾各辨其物与其等以待军事注五盾干橹之属其名未尽闻也等谓功沽上下
　　或曰功良沽恶
　　郑司农云五兵戈殳防酋矛夷矛
　　王氏曰五兵弓矢戈殳矛也　邓氏曰王曰五兵撃刺钩与斩兵二而五也殳所以击一也刺兵一锋直出曰鎗有枝旁出曰戈左右有枝曰戟三隅防曰戣二也斩兵长者斧曰戚钺曰扬三也短兵刀劒四也勾兵酋矛夷矛五也五盾祭朱干以舞一诗龙盾乗军所建二蒙伐有宛注称中干贰车所建三旅贲虎士所执四舎设藩盾五也　刘氏曰辨其物者常利其器以待用也与其等者常类其聚以待授也　王氏曰以待军事除器戒不虞之意
　　及授兵从司马之灋以颁之及其授兵输亦如之及其用兵亦如之注从司马之灋令师旅卒两人数所用多少也兵输谓师还有司还兵也用兵谓出给卫守疏授兵从司马灋者司马主六军是一官之长先受于王命知多少乃始出军故从司马灋以颁之　东莱吕氏曰古者藏兵于朝大夫家不藏甲凡用兵必取之庙归而饮至以见不敢轻举之意如用命赏于祖不用命戮于社亦此意如郑荘公将伐许授兵于大宫鲁公治兵楚武王授师孑之类此见春秋之初其制尚存　杂説甸出革车一乗凡甲戈盾旗物鼓铎悉备焉乡遂之官简其兵器是也调发则各以其具行而官府不与知也而司兵司戈盾司弓矢掌授兵器非授之民也授之卿大夫从军旅防同者也故司兵曰及其受兵亦如之是卿大夫毕事则归之也若民兵则自藏之民间耳秦人销锋镝欲兵不在民不知揭竿之夫乃能亡秦其与周人藏兵于民之意大异矣　明斋王氏曰凡出军公卿大夫各有县都之兵伍两卒旅则有丘甸之兵惟王之乗车贰车所建之兵与夫亲臣所用之兵则于是乎颁焉
　　祭祀授舞者兵注授以朱干玉戚之属
　　大丧廞五兵注谓廞兴也兴作明器之役器五兵也士丧礼下篇有甲胄干笮
　　军事建车之五兵防同亦如之注车之五兵郑司农所云者是也步卒之五兵则无夷矛而有弓矢
　　薛氏图曰夷矛虽不施于歩而弓矢未尝不施于车故兵车射者取左御者处中戎右处右则夫车上固有弓矢也
　　司戈盾掌戈盾之物而颁之祭祀授旅贲殳故士戈盾授舞者兵亦如之注亦颁之也故士王族故士也与旅贲当事则卫王也殳如杖长寻有四尺
　　军旅防同授贰车戈盾建乗车之戈盾授旅贲及虎士戈盾注乗车王所乗车也军旅则革路防同则金路及舍设藩盾行则敛之注舍止也藩盾盾可以藩卫者如今之扶苏与
　　刘氏曰盾有藩盾有车盾有舞盾所施不同则制亦异矣所以有五者之制
　　司弓矢掌六弓四弩八矢之灋辨其名物而掌其守藏与其出入注灋曲直长短之数
　　疏六弓八矢等各有名号物色出入者颁之受之
　　中春献弓弩中秋献矢箙注弓弩成于和矢箙成于坚箙盛矢器也以兽皮为之
　　疏按诗云象弭鱼箙鱼之似兽者为之欤或此兽则鱼形也国语云压弧箕箙则不用兽皮也　王明斋氏曰槀人职于弓弩矢箙总之以春献素秋献成当以之为据此云尔者葢献素以弓弩为重献成以矢箙为全非有二义也必如旧説则弓弩岂不贵坚且弓矢可相离者乎
　　及其颁之王弓弧弓以授射甲革椹质者夹弓庾弓以授射豻侯鸟兽者唐弓大弓以授学射者使者劳者注王弧夹庾唐大六者弓异体之名也徃体寡来体多曰王弧徃体多来体寡曰夹庾徃体来体若一曰唐大甲革革甲也春秋传曰蹲甲而射之质正也树椹以为射正射甲与椹试弓习武也
　　王先生曰记曰左射驺虞右射貍首而贯革之射息传曰养由基蹲甲而射之是所谓甲革也
　　豻侯五十步及射鸟兽皆近射也近射用弱弓则射大侯者用王弧射参侯者用唐大矣学射者弓用中后习彊弱则易也使者劳者弓亦用中逺近可也劳者勤劳王事若晋文侯文公受王弓矢之赐者
　　疏晋文侯者谓文侯之命赐之彤弓旅弓是也文公者谓僖二十八年晋文公败楚于城濮襄王赐之彤弓旅弓是也　王氏曰王弧利射甲质以其彊夹庾利射侯与戈以其弱唐大以授学射者使者劳者以其得彊弱之中也
　　其矢箙皆从其弓注从弓数也每弓者一箙百矢凡弩夹庾利攻守唐大利车战野战注攻城垒者与其自守者相迫近弩弱发疾也车战野战进退非彊则不及弩无王弧王弧恒服徃体少者使矢不疾
　　凡矢枉矢絜矢利火射用诸守城车战杀矢鍭矢用诸近射田猎矰矢茀矢用诸弋射恒矢痹矢用诸散射注此八矢者弓弩各有四焉枉杀矰恒弓所用也絜鍭茀痹弩所用也枉矢者取名变星飞行有光今之飞矛是也或谓之兵矢絜矢象焉二者皆可结火以射敌守城车战前于重后防轻行疾也杀矢言中则死鍭矢象焉鍭之言侯也二者皆可以司侯射敌之近者及禽兽前尤重中深而不可逺也结缴于矢谓之矰矰髙也茀矢象焉茀之言刜也二者皆可以弋飞鸟刜罗之也前于重又微轻行不低也恒矢安居之矢也痹矢象焉二者皆可以散射也谓礼射及习射也前后订其行平也凡矢之制枉矢之属五分二在前三在后杀矢之属三分一在前二在后矰矢之属七分三在前四在后恒矢之属轩輖中所谓志也
　　天子之弓合九而成规诸侯合七而成规大夫合五而成规士合三而成规句者谓之弊弓注徃体寡来体多则合多而圜徃体多来体寡则合少而圜弊犹恶也句者恶则直者善矣
　　疏天子之弓王弧也以其徃体寡故合九成规诸侯之弓唐大也以其徃来体若一故合七成规大夫之弓夹庾也以其徃体多故合五成规士之弓则六弓之外句曲故合三成规　郑敬仲氏曰刚健者干之徳君之道也至柔者坤之徳臣之道也合多而成规者其弓刚合少而成规者其弓柔　按郑氏弓人注云材良者句少
　　凡祭祀共射牲之弓矢注射牲示亲杀也杀牲非尊者所亲惟射为可国语曰禘郊之事天子必自射其牲泽共射椹质之弓矢注郑司农云泽泽宫也射义曰天子将祭必先射于泽泽者所以择士也已射于泽而后射于射宫射中者得与于祭
　　疏所共弓矢则王弧也上文王弓弧弓以射椹质按射义疏泽所在无文葢于寛闲之处近水泽而为之非惟祭而择士余射亦在其中
　　大射燕射共弓矢如数并夹注如数如当射者之数也每人一弓乗矢并夹矢籋也
　　疏四矢曰乗
　　大丧共明弓矢注明器之用器也士丧礼下篇曰用器弓矢
　　疏明器中有用器役器役器中有甲胄干笮用器中有弓矢
　　凡师役防同颁弓弩各以其物从授兵甲之仪注物弓弩矢箙之属
　　田弋充笼箙矢共矰矢注笼竹箙也矰矢不在箙者为其相绕乱将用乃共之
　　王氏曰田弋用矢为多总贮于竹器以为偹曰笼分贮于皮器而佩之曰箙充实也
　　凡亡矢者弗用则更注更偿也
　　王氏曰非射而亡则偿之授受防计以此为则也按郝氏以为既舍再收用若亡失及收不可用乃请更更易也亦通　明斋王氏曰天之赋畀不齐有人类必有猛兽毒虫有中夏必有夷狄有吉人必有凶人奋其爪牙诈力以吞噬防刘夺攘奸宄于其间使无以自卫及有以胜之则善类不几于澌灭殆尽耶故见于天象若天钺所执以威四方伐无道天棓前驱以御难至于奎宿特为天之武库所以除戎器戒不虞者至深切矣圣人不忍斯人之沴于不善之类灋秋杀之权以西方之金制为兵器用以驱猛兽兼夷狄伐无道诛不义若攷工记函人庐人之属皆主为甲兵者也而其司之者则特属于夏官以其主九伐之事尢其所用器也然苟失于防闲则反婴其害故虽用兵而常以自卫为主是故司兵者上士而司甲者则大夫则先为不可胜之意也五兵五盾虽同掌于司兵而戈主捍敌盾主蔽体特设司戈盾以専掌之杀敌者以不杀于敌之为尚也弓矢同为兵器其致用在百步之外故掌之者为下大夫周公之意以射疏及逺敌不能近之为贵而非以两军相薄短兵接之为尚也观周公设官之轻重而可以知用兵之方矣
　　缮人掌王之用弓弩矢箙矰弋抉拾注郑司农云抉者所以纵也拾者所以引也诗曰决拾既次诗家説或谓抉谓引彄也拾谓韝扞也谓抉挟矢时所以持饰也着右手巨指士丧礼曰抉用正玉棘若择棘则天子用象骨与韝扞着左臂里以韦为之
　　疏此缮人所掌王之用弓弩者谓司弓矢选择大善者入缮人以共王用也　或曰抉以骨为之
　　掌诏王射赞王弓矢之事注告王当射之节及授之受之
　　凡乗车充其笼箙载其弓弩
</div>
    <div class="pagination">
<a href="周礼注疏删翼_page36.html">上一页</a><span>...</span><a href="周礼注疏删翼_page32.html">32</a><a href="周礼注疏删翼_page33.html">33</a><a href="周礼注疏删翼_page34.html">34</a><a href="周礼注疏删翼_page35.html">35</a><a href="周礼注疏删翼_page36.html">36</a><span class="current-page">37</span><a href="周礼注疏删翼_page38.html">38</a><a href="周礼注疏删翼_page39.html">39</a><a href="周礼注疏删翼_page40.html">40</a><a href="周礼注疏删翼_page41.html">41</a><a href="周礼注疏删翼_page42.html">42</a><span>...</span><a href="周礼注疏删翼_page38.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
