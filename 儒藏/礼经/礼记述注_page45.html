<!DOCTYPE html>
<html>
<head>
    <meta charset="UTF-8">
    <title>礼记述注 - 第 45 页/共 61 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>礼记述注 - 第 45 页/共 61 页</h1>
    <div class="content">








　　礼记述注卷十六
　　钦定四库全书
　　礼记述注卷十七
　　安溪　李光坡　撰
　　杂记上第二十
　　疏曰郑云杂记者以其杂记诸侯以下至士之丧事
　　诸侯行而死于馆则其复如于其国如于道则升其乗车之左毂以其绥复
　　注曰馆主国所致舎复招魂复魄也如于其国主国馆宾予使有之得升屋招用襃衣也如于道道上庐宿也升车左毂象升屋东荣绥当为緌绥谓旌旗之旄也去其旒而用之异于主也　疏曰诸侯行谓五等诸侯朝觐天子及自相朝防之属此车以南面为正则左在东也五等之复人数各如命数今毂上狭崔氏云一人而已
　　其輤有裧缁布裳帷素锦以为屋而行
　　注曰帷裳用缁则輤用赤矣若未大敛其载尸而归车饰皆如之　疏曰輤谓载柩之车輤象龞甲覆于车上中央隆髙四面渐下裧象边縁垂于輤之四边与輤连体则亦赤也缁布裳帷者輤下棺外用缁色之布为裳帷以围绕棺也素锦以为屋者于此裳帷之中又用素锦为小帐以覆棺既设此饰而后行此经所论谓大敛后也故下云适所殡
　　至于庙门不毁墙遂入适所殡帷輤为説于庙门外注曰庙所殡宫墙裳帷也适所殡谓两楹之间去輤乃入庙门以其入自有宫室也毁或为彻凡柩自外来者正棺于两楹之间尸亦侇之于此皆因殡焉异者柩入自阙升自西阶尸入自门升自阼阶其殡必于两楹之间者以其死不于室而自外来留之于中不忍逺也
　　大夫士死于道则升其乗车之左毂以其绥复如于馆死则其复如其家
　　注曰绥亦緌也大夫复于家以冕士以爵弁服
　　大夫以布为輤而行至于家而説輤载以輲车入自门至于阼阶下而説车举自阼阶升适所殡
　　注曰大夫輤言用布白布不染也言輤者达名也不言裳帷俱用布无所别也至门亦説輤乃入言载以輲车入自门明车不易也輲读为辁或作槫説文曰有辐曰轮无辐曰辁辁崇盖半乗车之轮诸侯言不毁墙大夫士言不易车互相明　疏曰不以蒨草染之亦名輤者是衬近之义有辐谓别施木为辐无辐谓合大木为之此云升适阼阶谓尸矣若柩则升自西阶
　　士輤苇席以为屋蒲席以为裳帷
　　疏曰用苇席屈之以为輤棺之屋又以蒲席为裳帷围绕于屋旁也大夫无以他物为屋之文则是用素锦为帐与诸侯同
　　凡讣于其君曰君之臣某死父母妻长子曰君之臣某之某死君讣于他国之君曰寡君不禄敢告于执事夫人曰寡小君不禄大子之丧曰寡君之适子某死集説曰君与夫人讣不曰薨而曰不禄告他国谦辞也敢告于执事者凶事不敢直指君身也
　　大夫讣于同国适者曰某不禄讣于士亦曰某不禄讣于他国之君曰君之外臣寡大夫某死讣于适者曰吾子之外私寡大夫某不禄使某实讣于士亦曰吾子之外私寡大夫某不禄使某实
　　集説曰适者谓同国大夫位命相敌者外私在他国而私有恩好者也实读为至言为讣而至此也
　　士讣于同国大夫曰某死讣于士亦曰某死讣于他国之君曰君之外臣某死讣于大夫曰吾子之外私某死讣于士亦曰吾子之外私某死
　　集説曰士卑故其辞降于大夫
　　大夫次于公馆以终丧士练而归士次于公馆大夫居庐士居垩室
　　注曰公馆公宫之舎也练而归之士谓邑宰也练而犹处公馆朝廷之士也惟大夫三年无归也大夫居庐谓未练时也士居垩室亦谓邑宰也朝廷之士亦居庐　疏曰士反其治邑若身为大夫虽位得采邑亦终丧乃归也练后大夫居垩室今云居庐明未练也臣为君丧俱服斩衰故知未练之前朝士亦居庐也
　　大夫为其父母兄弟之未为大夫者之丧服如士服士为其父母兄弟之为大夫者之丧服如士服大夫之适子服大夫之服
　　疏曰孟子云诸侯之礼三年之丧齐疏之服飦粥之食自天子达于庶人三代共之又此记云端衰丧车皆无等王肃谓大夫与士异者大夫以上在丧敛时弁绖士冠素委貎郑与张融评云士与大夫异者皆是乱世尚轻凉非王者之达礼郑与王其义畧同是周公制礼之时则上下同当丧制无等至后世以来士与大夫有异故记者载之
　　大夫之庶子为大夫则为其父母服大夫服其位与未为大夫者齿
　　疏曰此庶子虽为大夫其年虽长于适子犹在适子下使适子为主也
　　士之子为大夫则其父母弗能主也使其子主之无子则为之置后
　　大夫卜宅与塟日有司麻衣布衰布带因丧屦缁布冠不防占者皮弁
　　集説曰卜宅卜塟地也有司卜人也麻衣白布深衣也布衰者以三升半布为衰长六寸广四寸就缀于深衣前当胷之上后又有负版长一尺六寸广四寸布带以布为带也因丧屦因丧服之绳屦也蕤与緌同古者缁布冠无緌后代加蕤故此明言之也有司为卜故用半吉半凶之服占者卜之人也尊于有司故皮弁其服弥吉也皮弁者于天子则为视朝之服诸侯大夫士则为视朔之服也
　　如筮则史练冠长衣以筮占者朝服
　　注曰筮者筮宅也谓下大夫若士也筮史筮人也长衣深衣之纯以素也长衣练冠纯凶服也朝服纯吉服也大夫士日朝服以朝也　疏曰卜重故占者皮弁筮轻故占者朝服
　　大夫之丧既荐马荐马者哭踊出乃包奠而读书集説曰荐进也驾车之马每车二匹按既夕礼柩初出至祖庙设迁祖之奠讫乃荐马至日侧祖奠之时又荐马明日设遣奠时又荐马此言既荐马谓遣奠时也马至则车将行故孝子感之而哭踊包奠者取遣奠牲之下体包里而至于遣车以送死者马至在包奠之前而云出乃包奠者明包奠为出之节也读书者既夕云书赗于方方版也谓书赗奠赙赠之人名与其物于版柩将行主人之史于柩东西面而读之此明大夫之礼与士同
　　大夫之丧大宗人相小宗人命卜人作
　　注曰卜塟及日也相相主人礼也命告以所问事也作谓扬火灼之以出兆　疏曰大夫谓卿也大宗大宗伯也小宗小宗伯也皇氏云大小宗并是其君之职来为丧事故宗伯肆师云凡卿大夫之丧相其礼
　　复诸侯以襃衣冕服爵弁服
　　注曰襃衣始命为诸侯及朝觐见加赐之衣也襃犹进也　疏曰冕服者上公自衮冕而下几五侯伯自鷩冕而下凡四子男自毳冕而下凡三凡服各依其命数则上公五冕之外更加爵弁服以下皮弁冠弁之等而满九侯伯冕服之外亦加爵弁以下而满七子男冕服之外加爵弁皮弁而满五其襃衣君特所襃赐则宜在命数之外也
　　夫人税衣揄狄狄税素沙
　　疏曰夫人复用税衣上至揄狄谓诸侯伯夫人也集説曰税衣色黒而縁以纁揄与摇同揄狄色青江淮而南青质而五色皆备成章曰摇狄狄当为翟雉名也此服盖画摇翟之形以为文章因名也狄税素沙言自摇翟至税衣皆用素沙为里即今之白绢也周礼内司服王后六服祎衣揄狄阙狄鞠衣展衣禒衣也　仪礼注云王之服九而祭服六后之服六而祭服三王之服衣裳之色异后之服连衣裳而其色同以妇人之徳本末纯一故也王之服襌而无里后之服里而不襌以阳成于奇阴成于偶故也
　　内子以鞠衣襃衣素沙下大夫以襢衣其余如士集説曰内于卿之适妻也其服用鞠衣此衣盖始命为内子时所襃赐者故云鞠衣襃衣也亦以素沙为里下大夫谓下大夫之妻也襢周礼作展其余如士者谓士妻之复用褖衣内子与下大夫之妻复亦兼用褖衣也　坡案此节旧在复诸侯以襃衣节上郑注云当在夫人狄税素沙下
　　复西上
　　集説曰复西上者复之人数多寡各如其命数若上公九命则复者九人以下三命则用三人北面则西在左左为阳冀其复生故尚左也
　　大夫不揄绞属于池下
　　集説曰此言大夫丧车之饰揄翟雉也绞青黄之缯也属犹系也池织竹为之形如笼衣以青布若诸侯以上则画揄翟于绞而属于池之下大夫降于人君故不揄绞属于池下也
　　大夫附于士士不附于大夫附于大夫之昆弟无昆弟则从其昭穆虽王父母在亦然
　　集説曰附读为袝祖为士孙为大夫而死可以袝祭于祖之为士者故曰大夫袝于士若祖为大夫孙为士而死不可祔祭于祖之为大夫者惟得祔祭于大夫之兄弟为士者故曰士不祔于大夫祔于大夫之昆弟若祖之兄弟无为士者则从其昭穆谓祔于髙祖之为士者若髙祖亦是大夫则祔于髙祖昆弟之为士者也虽王父母在亦然者谓孙死应合祔于祖今祖尚存无可祔亦是祔于髙祖也小记云中一以上而祔与此义同
　　妇附于其夫之所附之妃无妃则亦从其昭穆之妃妾附于妾祖姑无妾祖姑则亦从其昭穆之妾
　　注曰夫所附之妃于妇则祖姑　疏曰祖无妃谓无祖姑则亦从其昭穆之妃谓亦间一以上祔于髙祖之妃髙祖无妃则亦祔于髙祖之祖妃若其祖有昆弟之妃班爵同者则亦袝之
　　男子附于王父则配女子附于王母则不配
　　集説曰男子死而祔祖者其祝辞云以某妃配某氏是并祭王母也未嫁之女及嫁未三月而死归塟女氏之党者其祔于祖母者惟得祭祖母不祭王父也故云祔于王母则不配配与不配祭馔如一祝辞异不言以某妃配某氏耳有事于尊者可以及卑有事于卑者不敢援尊也
　　公子附于公子
　　疏曰若公子之祖为君公子不敢祔之祔于祖之兄弟为公子者不敢戚君故也
　　君薨大子号称子待犹君也
　　集説曰君在称世子君薨则称子逾年乃得称君也僖九年传云凡在丧王曰小童公侯曰子待犹君者谓与诸侯并列供待之礼犹如正君也
　　有三年之练冠则以大功之麻易之惟杖屦不易注曰谓既练而遭大功之丧者也练除首绖要绖葛又不如大功之麻重也言练冠易麻互言之也惟杖屦不易言其余皆易也　疏曰三年之丧至练首绖已除故特云冠此大功是降服大功也大功无杖无可改易练与大功初丧同是绳屦故杖屦不易练首绖已除故着大功麻绖斩衰既练要绖与大功要绖麤细同斩衰是葛大功是麻故注云葛不如麻重也麻谓绖带大功言绖带明练亦有绖带练云冠明大功亦有冠是大功冠与绖带易三年冠及绖带故云互言之云杖屦不易则知衰亦在易中故言其余皆易谓冠也要带也衰也悉易
　　有父母之丧尚功衰而附兄弟之殇则练冠附于殇称阳童某甫不名神也
　　注曰此兄弟之殇谓大功亲以下之殇也斩衰齐衰之丧练皆受以大功之衰此之谓功衰以是时而祔大功亲以下之殇大功亲以下之殇轻不易服冠而兄为殇谓同年者也兄十九而死明年因丧而冠阳童谓庶殇也宗子则曰阴童童未成人之称也某甫尊神不名为之造字　疏曰大功正服则变三年之练此着练冠故知大功亲以下之殇若成人合服大功其长殇则小功成人小功亲其长殇则缌麻皆得着此练冠为之祔祭已是祖适若祔大功兄弟长殇得在祖庙若祔小功长殇者已是曾祖之适共小功兄弟同曾祖其兄弟身及父是庶人不合立祖庙则曾祖适孙为之立坛而祔于从祖立神而祭也
　　凡异居始闻兄弟之丧惟以哭对可也其始麻散带绖集説曰兄弟异居而讣至唯以哭对其来讣之人以哀伤之情重不暇他言也其要之带绖始皆散垂谓大功以上之兄弟至三日而后绞之也小功以下则纠垂不散
　　未服麻而奔丧及主人之未成绖也疏者与主人皆成之亲者终其麻带绖之日数
　　集説曰若闻讣未及服麻而即奔丧者以道路既近闻死即来此时主人未行小敛故未成绖小功以下谓之疏疏者值主人成服之节则与主人皆成之大功以上谓之亲亲者奔丧而至之时虽值主人成服已必自终竟其散麻带绖之日数而后成服也
　　主妾之丧则自祔至于练祥皆使其子主之其殡祭不于正室
　　疏曰妾祔于妾祖姑若无则祔于女君庾蔚云妾祖姑无庙为坛祭之郑云于庙者崔氏云于庙中为坛祭之此谓摄女君若凡妾则不得为王则别为坛不在祖庙中而子自主之也　集説曰女君死而妾摄女君此妾死则君主其丧其祔祭亦君自主若练与大祥之祭则其子主之殡祭不于正室者虽尝摄女君犹降于正适故殡与祭不得在正室也不摄女君之妾君则不主其丧
　　君不抚仆妾
　　集説曰死而君不抚其尸者畧于贱也
　　女君死则妾为女君之党服摄女君则不为先女君之党服
　　集説曰女君死而妾犹服其党是徒从之礼也妾摄女君则不服以摄位稍尊也
　　闻兄弟之丧大功以上见丧者之乡而哭
　　集説曰奔丧礼云齐衰望乡而哭大功望门而哭此言大功以上谓降服大功者也凡丧服降服重于正服
　　适兄弟之送塟者弗及遇主人于道则遂之于墓集説曰适往也往送兄弟之塟而不及当送之时乃遇主人塟毕而反则此送者不可随主人反哭必自至墓所而后反也
　　凡主兄弟之丧虽疏亦虞之
　　集説曰小功缌麻疏服之兄弟也彼无亲者主之而已主其丧则当为之毕虞祔之祭也
　　凡丧服未毕有吊者则为位而哭拜踊
　　疏曰不以杀礼而待新吊之賔也言凡者五服悉然
　　大夫之哭大夫弁绖大夫与殡亦弁绖
　　集説曰大夫之丧既成服而大夫往吊则身着衰首加弁绖弁绖者如爵弁而素加以环绖也若与其殡事是未成服之时也首亦弁绖但身不衰耳不衰则皮弁服也若主人未小敛之前则吉服而往不弁绖也
　　大夫有私丧之葛则于其兄弟之轻丧则弁绖
　　集説曰私丧妻子之丧也卒哭以葛代麻于此时而遭兄弟之丧虽缌麻之轻亦用吊服弁绖而往不以私丧之末临兄弟也大夫降旁亲于缌麻兄弟无服若已成服则衰未成服则身素裳而首弁绖也
　　为长子杖则其子不以杖即位
　　集説曰其子长子之子也祖不厌孙此长子之子亦得杖但与祖同处不得以杖即位辟尊者
　　为妻父母在不杖不稽颡
　　集説曰此谓适子妻死而父母俱存故其礼如此然大夫主适妇之丧故其夫不杖若父没母存母不主丧则子可以杖但不稽颡耳云母在不杖者以父母尊同因父而连言母
　　母在不稽颡稽颡者其赠也拜
　　集説曰赠谓人以物来赠已取丧事也母在虽不稽颡惟拜谢此赠物之人则可以稽颡故云稽颡者其赠也拜一説赠谓以物送别死者即既夕礼所云赠用制币也
　　违诸侯之大夫不反服违大夫之诸侯不反服
　　集説曰违去也已本是国君之臣今去国君而在为他国大夫之臣是自尊适卑若旧君死已不反服以仕于卑臣不可反服于前之尊君也本是大夫之臣今去而仕为诸侯之臣是自卑适尊若反服卑君则为新君之耻矣故亦不反服若新君与旧君等乃为旧君服也
　　丧冠条属以别吉凶三年之练冠亦条属右缝小功以下左
　　集説曰丧冠以一条绳屈而属于冠以为冠之武而垂下为缨故云丧冠条属属犹着也言着于冠也是缨与武共此一绳若吉冠则缨与武各一物玉藻云缟冠武之类是也吉凶之制不同故云别吉凶也三年练冠小祥之冠也其条属亦然吉冠则襵上辟缝向左左为阳吉也凶冠则襵缝向右右为阴凶也小功缌麻之服轻故襵缝向左而同于吉
　　缌冠缲缨大功以上散带
　　集説曰缌服之缕其麤细与朝服十五升之布同而缕数则半之治其缕不治其布冠与衰同是此布也但为缨之布则加以灰澡治之耳故曰缌冠缲缨缲读为澡大功以上服重初死床带散垂至成服乃绞小功以下初死即绞也
　　朝服十五升去其半而缌加灰也
</div>
    <div class="pagination">
<a href="礼记述注_page44.html">上一页</a><span>...</span><a href="礼记述注_page40.html">40</a><a href="礼记述注_page41.html">41</a><a href="礼记述注_page42.html">42</a><a href="礼记述注_page43.html">43</a><a href="礼记述注_page44.html">44</a><span class="current-page">45</span><a href="礼记述注_page46.html">46</a><a href="礼记述注_page47.html">47</a><a href="礼记述注_page48.html">48</a><a href="礼记述注_page49.html">49</a><a href="礼记述注_page50.html">50</a><span>...</span><a href="礼记述注_page46.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
