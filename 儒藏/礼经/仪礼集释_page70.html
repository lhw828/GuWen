<!DOCTYPE html>
<html>
<head>
    <meta charset="UTF-8">
    <title>仪礼集释 - 第 70 页/共 84 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>仪礼集释 - 第 70 页/共 84 页</h1>
    <div class="content">　　郑注醋报
　　主人坐祭卒爵拜尸荅拜筵祝南面
　　郑注祝接神尊也筵用雈席
　　释曰雈如苇而细尸苇席祝雈席可也
　　主人献祝祝拜坐受爵主人荅拜
　　郑注献祝因反西面位
　　荐菹醢设俎祝左执爵祭荐奠爵兴取肺坐祭哜之兴加于俎祭酒尝之肝从祝取肝擩盐振祭哜之加于俎卒爵拜主人荅拜
　　郑注今文无擩盐
　　祝坐授主人主人酌献佐食佐食北面拜坐受爵主人荅拜佐食祭酒卒爵拜主人荅拜受爵出实于篚升堂复位
　　郑注篚在庭不复入事已也亦因取杖乃东面立
　　主妇洗足爵于房中酌亚献尸如主人仪
　　郑注爵有足轻者饰也昬礼曰内洗在北堂直室东隅
　　释曰主妇服轻于主人
　　自反两边枣栗设于防南枣在西
　　郑注尚枣枣美
　　释曰自反反而取笾无赞之者也丧事纵纵反吉自荐者献己所有事非执事
　　尸祭笾祭酒如初宾以燔从如初尸祭燔卒爵如初酌献祝笾燔从献佐食皆如初以虚爵入于房
　　郑注初主人仪
　　宾长洗繶爵三献燔从如初仪
　　郑注繶爵口足之间有又弥饰
　　释曰繶履缝饰也
　　妇人复位
　　郑注复堂上书面位事已尸将出当哭踊
　　祝出户西面告利成主人哭
　　郑注西面告告主人也利犹养也成毕也言养礼毕也不言养礼毕于尸闲嫌
　　释曰告利成致尸意于主人也虞三献而巳特牲馈食礼凡六献三献之后致爵于主人主妇主人献宾酬宾奠觯其后宾举以行旅酬宾兄弟弟子又各举觯于其长行无算爵乃告利成曾子问曰小祥者主人练祭而不旅奠酬于宾宾不举礼也昔者鲁昭公练而举酬行旅非礼也孝公大祥奠酬弗举亦非礼也以次差之虞不致爵练不旅酬大祥无算爵弥吉杂记又曰自诸侯达于士小祥之祭主人之酢也哜之众宾兄弟则皆啐之大祥主人啐之众宾兄弟则皆饮之可也葢谓致爵以后受酢则然其受尸酢虽虞主人犹卒爵重神惠
　　皆哭
　　郑注丈夫妇人于主人哭斯哭矣
　　祝入尸谡
　　郑注谡起也【案今注疏本脱此三字】祝入而无事尸则知起矣不告尸者无遣尊者之道也古文谡或为休
　　从者奉篚哭如初
　　郑注初哭从尸
　　祝前尸出户踊如初降堂踊如初出门亦如之
　　郑注前道也如初者出如入降如升三者之节悲哀同
　　祝反入彻设于西北隅如其设也几在南厞用席郑注改设者不知神之节改设之庶几歆飨所以为厌饫也几在南变右文明东面不南面渐也厞隐也于厞隐之处从其幽闇
　　释曰如其设如奥之设也特牲礼改设东面几在南少牢礼南面明同于特牲礼东面也东面不反吉者示向吉有渐也
　　祝荐席彻入于房祝自执其俎出
　　郑注彻荐席者执事者祝荐席则初自房来
　　释曰席初在房今还于房也冠昬公食礼筵皆在房
　　赞阖牖户
　　郑注神尚居幽闇或者逺人乎赞佐食者
　　主人降宾出
　　郑注宗人诏主人降宾则出庿门
　　主人出门哭止皆复位
　　郑注门外未入位
　　宗人告事毕宾出主人送拜稽颡
　　郑注送拜者明于大门外也宾执事者皆去则彻室中之者兄弟也
　　释曰荀子曰几筵馈荐告祝如或飨之物取而皆祭之如或尝之母利举爵主人有尊如或觞之宾出主人拜反易服即位而哭如或去之谓丧祭也母利举爵谓佐食不献尸主人有尊谓纳一尊于西北隅易服杨倞谓易祭服盖谓练祥之祭也当考
　　记虞浴不栉【案各本浴上有沐字据注云今文曰沐浴是郑从古文无沐字甚明】
　　郑注浴者将祭自洁清不栉未在于饰也惟三年之丧不栉期以下栉可也今文曰沐浴
　　释曰杂记曰凡丧小功以上非虞祔练祥无沐浴三年者至祔而栉则期虞而栉可
　　陈牲于庿门外北首西上寝右
　　郑注言牲腊在其中西上变吉寝右者当升左胖也腊用棜檀弓曰既反哭主人与有司视虞牲
　　释曰特豕而曰西上明兼兎腊也少牢礼东上特牲礼升右胖牲北首东足
　　日中而行事
　　郑注朝葬日中而虞君子举事必用辰正也再虞三虞皆质明
　　杀于庿门西主人不视豚解
　　郑注主人视牲不视杀凡为丧事略也豚解解前后胫脊胁而已熟乃体解升于鼎也今文无庿
　　羮饪升左肩臂臑肫骼脊胁离肺肤祭三取诸左膉上肺祭一实于上鼎
　　郑注肉谓之羮饪熟也脊胁正脊正胁也丧祭略七体耳离肺举肺也少牢馈食礼曰举肺一长终肺祭肺三皆刌膉脰肉也古文曰左股上此字从肉殳【案今注疏本脱此字肉下有从字】殳矛之殳声
　　释曰肩臂臑肫骼脊胁为七体特牲礼则増横脊短胁而九少牢又増脡脊代胁而十一离肺与脊同举者肤祭尸未入前所祭肺祭尸所祭
　　升鱼鱄鲋九实于中鼎
　　郑注差减之
　　释曰特牲礼鱼十有五
　　升腊左胖髀不升实于下鼎
　　郑注腊亦七体牲之
　　释曰特牲记曰腊如牲骨
　　皆设扃鼏陈之
　　郑注嫌既陈乃设扃鼏也今文扃作古文鼏作宻
　　载犹进柢鱼进鬐
　　郑注犹犹士丧既夕言未可以吉也柢本也鬐脊也今文柢为胝古文鬐为耆
　　释曰吉祭进下进腴
　　祝俎髀脰脊胁离肺陈于阶闲敦东
　　郑注不升于鼎贱也统于敦明神惠也祭以离肺下尸
　　淳尸盥执槃西面执匜东面执巾在其北东面宗人授巾南面
　　郑注槃以盛弃水为浅汚人也执巾不授巾卑也释曰槃匜在西阶南执槃西面执匜东面亦反于吉
　　主人在室则宗人升户外北面
　　郑注当诏主人室事
　　佐食无事则出户负依南面
　　郑注室中尊不空立户牖之间谓之依
　　铏芼用苦若薇有滑夏用葵冬用荁有柶
　　郑注苦苦荼也荁蓳也干则滑夏秋用生葵冬春用干荁古文苦为枯今文或作芐
　　豆实葵菹菹以西蠃醢笾枣烝栗择
　　郑注枣烝栗择则菹刌也枣烝栗择则豆不楬笾有籘也
　　释曰大敛之奠毼豆两葵菹芋两笾无籘栗不择芋全菹也
　　尸入祝从尸
　　郑注祝在主人前也嫌如初时主人杖入祝从之初时主人之心尚若亲存宜自亲之今既接神祝当诏侑尸也
　　尸坐不説屦
　　郑注侍神不敢燕惰也【案今注疏本脱也字】今文説为税释曰少仪曰凡祭于室中堂上无跣燕则有之饮酒燕礼降説屦乃升坐
　　尸谡祝前乡尸
　　郑注前道也祝道尸必先乡之为之节
　　还出户又乡尸还过主人又乡尸还降阶又乡尸郑注过主人则西阶上不言及阶明主人见尸有踧踖之敬
　　降阶还及门如出户
　　郑注及至也言还至门明其闲无节也降阶如升时将出门如出户时皆还乡尸也【案乡今注疏本作向】每将还必有辟退之容凡前尸之礼仪在此
　　尸出祝反入门左北面复位然后宗人诏降尸服卒者之上服
　　郑注上服者如特牲士端也不以爵弁服为上者祭于君之服非所以自配神士之妻则宵衣耳释曰特牲礼主人服端主妇宵衣故尸还服此祭服也曾子问曰尸弁冕而出卿大夫士皆下之为君尸或弁者君之先祖或为大夫士者也以其子孙为君故先祖为士者之尸得还服助祭于君之服
　　男男尸女女尸必使异姓不使贱者
　　郑注异姓妇也贱者谓庶孙之妾也尸配尊者必使适也
　　释曰曽子问曰祭成丧者必有尸尸必以孙无孙则取于同姓可也自禫祭以前男女别尸吉祭云以某妃配则男女共尸郑曰虽合葬及同时在殡皆异几体实不同祭于庿同几精气合
　　无尸则礼及荐皆如初
</div>
    <div class="pagination">
<a href="仪礼集释_page69.html">上一页</a><span>...</span><a href="仪礼集释_page65.html">65</a><a href="仪礼集释_page66.html">66</a><a href="仪礼集释_page67.html">67</a><a href="仪礼集释_page68.html">68</a><a href="仪礼集释_page69.html">69</a><span class="current-page">70</span><a href="仪礼集释_page71.html">71</a><a href="仪礼集释_page72.html">72</a><a href="仪礼集释_page73.html">73</a><a href="仪礼集释_page74.html">74</a><a href="仪礼集释_page75.html">75</a><span>...</span><a href="仪礼集释_page71.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
