<!DOCTYPE html>
<html>
<head>
    <meta charset="UTF-8">
    <title>周礼述注 - 第 38 页/共 64 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周礼述注 - 第 38 页/共 64 页</h1>
    <div class="content">　　注曰习战灋　疏曰按下大阅礼中军以鼙令鼓已下有此坐作等之节彼大阅具言于此畧　中音仲陈直觐反镯音浊铙閙平声贲扶云反数音朔搜所留反钲音征哓女交反
　　遂以搜田有司表貉誓民鼓遂围禁火献禽以祭社注曰春田为搜有司大司徒也掌大田役治徒庶之政令表貉立表而貉祭也誓民誓以犯田灋之罚也誓曰无干车无自后射立旌遂围禁旌争禽而不审者罚以假马禁者虞衡守禽之厉禁也既誓令鼓而围之遂搜田火弊火止也春田主用火因焚莱除陈草皆杀而火止献犹致也属也田止虞人植旌众皆献其所获禽焉诗云言私其豵献肩于公春田主祭社者土方施生也郑司农云貉读为祃祃谓师祭也书亦或为祃　疏曰搜搜也春时鸟兽字乳搜择取不孕任者故以搜为名誓民即大阅羣吏听誓于陈前鼓者即中军以鼙令鼓鼓人三鼓以下　坡谓谷梁传曰四时之田皆为宗庙之事是因祭方田也而因田有祭未见他文焉且此祭社与月令仲春命民社正同可谓非常祭乎然惟冬夏言享庙而春言社秋言祊者春为民祈秋为民报重民敬祀互见为义耳正祭在四孟王制孔疏详之始终可疑今以经为正　貉祃竝莫驾反祊音方
　　中夏敎茇舍如振旅之陈羣吏撰车徒读书契辨号名之用
　　注曰茇读如莱沛之沛茇舍草止之也军有草止之灋撰读曰算算车徒谓数择之也读书契以簿书校录军实之凡要　黄文叔曰号名为夜事今军夜有号注以为徽识披之以备死事夫徽识缀于上夜事将何以辨
　　○帅以门名县鄙各以其名家以号名乡以州名野以邑名百官各象其事以辨军之夜事
　　帅谓军将及师帅旅帅至伍长也以门名者军将皆命卿古者军将盖为营治于国门鲁有东门襄仲宋有桐门右师皆上卿为军将者也县鄙谓公邑大夫也家谓食采地者之臣也乡以州名即六乡也野以邑名即六遂也百官以其职从王者夜事戒夜守之事草止者慎于夜于是主别其部职
　　○其他皆如振旅
　　王光逺曰若平列陈与夫以敎坐作进退疾徐疏数之节皆然　中音仲撰息转反识音志
　　遂以苖田如搜之灋车献禽以享礿
　　注曰夏田为苖择取不孕仕者若治苖去不秀实者云车驱兽之车止也夏田主用车示所取物希皆杀而车止王制曰天子杀则下大绥诸侯杀则下小绥大夫杀则止佐车佐车止则百姓田猎礿宗庙之夏祭也冬夏田主于祭宗庙者隂阳始起象神之在内　王光逺曰夏田为苖除禽兽之害而已如搜之灋则其它表貉誓民鼓遂围禁之类皆与搜同享礿则所谓以禴夏享先王　礿余若反
　　中秋敎治兵如振旅之陈
　　疏曰言敎治兵者凡兵出曰治兵入曰振旅春以入兵为名尚农事秋以出兵为名秋严尚威故也
　　○辨旗物之用王载大常诸侯载旂军吏载旗师都载旜乡遂载物郊野载旐百官载旟各书其事与其号焉其他皆如振旅
　　军吏诸军帅也师都孤卿也乡遂六乡六遂也郊野公邑之吏也百官大夫士也凡旌旗有军旅者画异物无者帛而已书当为画事也号也皆画以云气疏曰各书其事与其号者即仲夏百官各象其事及号名之等此秋虽不具辨号名亦畧举之见四时皆有此物也　中音仲书音画
　　遂以狝田如搜田之灋罗致禽以祀祊
　　注曰秋田为狝狝杀也罗网止也秋田主用防中杀者多也皆杀而防止祊当为方声之误也秋田主祭四方报成万物诗曰以社以方　狝息浅反祊音方中丁丈反
　　中冬敎大阅
　　注曰春辨鼓铎夏辨号名秋辨旗物至冬大阅简军实凡颁旗物以出军之旗则如秋以尊卑之常则如冬司常佐司马时也大阅备军礼而旌旗不如出军之时空辟实　疏曰春辨鼓铎以下见春夏秋各敎其一至冬大阅之时总教之
　　○前期羣吏戒众庶修战灋
　　注曰羣吏乡师以下
　　○虞人莱所田之野为表百步则一为三表又五十步为一表田之日司马建旗于后表之中羣吏以旗物鼓铎镯铙各帅其民而致质明旗诛后至者乃陈车徒如战之陈皆坐
　　注曰郑司农云虞人莱所田之野芟除其草莱令车得驱驰诗曰田卒污莱谓莱芟除可陈之处后表之中五十步表之中央表所以识正行列也四表积二百五十步左右之广当容三军步数未闻致致之司马质正也仆也皆坐当听誓　疏曰月令司徒北面以誓之此经云司马建旗于后表之中车徒皆坐则此于可陈之中从南头立表以北头为后表也
　　○羣吏听誓于陈前斩牲以左右徇陈曰不用命者斩之
　　注曰羣吏诸军帅也陈前南面向表也月令季秋天子教于田猎以习五戎司徒搢扑北面以誓之此大阅礼实正嵗之中冬而説季秋之政于周为中冬为月令者失之矣斩牲者小子也凡誓之大畧甘誓汤誓之属是也　疏曰羣吏听誓于陈前者士卒皆于后表北面坐羣吏诸军帅皆在士卒前南面立以听誓
　　○中军以鼙令鼓鼓人皆三鼓司马振铎羣吏作旗车徒皆作鼓行鸣镯车徒皆行及表乃止三鼓摝铎羣吏旗车徒皆坐
　　注曰中军中军之将也天子六军三三而居一偏羣吏既听誓各复其部曲中军之将令鼓鼓以作其士众之气也鼓人者中军之将师帅旅帅也司马两司马也振铎以作众作起也既起鼓人击鼓以行之伍长鸣镯以节之伍长一曰公司马及表自后表前至第二表也三鼓者鼓人也郑司农云摝读如弄谓如涿鹿之鹿掩上振之为摝摝者止行息气也司马灋曰鼓声不过阊鼙声不过阘铎声不过琅　疏曰此经总说听誓既已将欲向南第二表象战陈初面敌此即中春振旅疾徐坐起之事一也中军者此六军三军居一偏皆自有中军也
　　○又三鼓振铎作旗车徒皆作鼓进鸣镯车骤徒趋及表乃止坐作如初
　　注曰趋者赴敌尚疾之渐也春秋传曰先人有夺人之心及表自第二前至第三
　　○乃鼓车驰徒走及表乃止
　　注曰及表自第三前至前表
　　○鼓戒三阕车三徒三刺
　　注曰鼓戒戒攻敌鼓壹阕车壹转徒壹刺三而止象敌服　郑刚中曰凡此莱野立表仆旗听誓鼓行以至于击刺如战之陈皆四时敎战之常灋不于振旅茇舍治兵述之独详具于此盖以明其为大阅故也
　　○乃鼓退鸣铙且郤及表乃止坐作如初
　　注曰铙所以止鼓军退卒长鸣铙以和众鼓人为止之也退自前表至后表鼓铎则同习战之礼出入一也异者废镯而鸣铙　疏曰此言乃鼓退者谓至南表军吏及士卒囘身向北更从南为始也鸣铙且郤者此鸣铙且郤据初至南表退军之时象在军军退亦鸣铙　中音仲摝音鹿阕苦穴反辟音避阊吐刚反阘吐猎反
　　遂以狩田以旌为左右和之门羣吏各帅其车徒以叙和出左右陈车徒有司平之旗居卒间以分地前后有屯百步有司巡其前后险野人为主易野车为主注曰冬田为狩言守取之无所择也军门曰和今谓之垒门立两旌以为之叙和出用次第出和门也左右或出而左或出而右有司平之乡师居门正其出入之行列也旗军吏所载分地调其部曲疏数前后有屯百步车徒异羣相去之数也车徒毕出和门乡师又巡其行陈郑司农云险野人为主人居前易野车为主车居前　疏曰此一经总论敎战讫入防田猎之事故云遂以狩田也以旌为左右和之门者六军分三军各处东西为左右各为一门旗居卒间者军吏各领已之士卒执旗以表之
　　○既陈乃设驱逆之车有司表貉于陈前
　　注曰驱驱出禽兽使趋田者也逆逆要不得令走设此车者田仆也
　　○中军以鼙令鼓鼓人皆三鼓羣司马振铎车徒皆作遂鼓行徒衔枚而进大兽公之小禽私之获者取左耳注曰羣司马谓两司马也枚如箸衔之有繣结项中军灋止语为相疑惑也进行也郑司农云大兽公之输之于公小禽私之以自畀也诗云言私其豵献肩于公一嵗为豵二嵗为豝三嵗为特四嵗为肩五嵗为慎此明其献大者于公自取其小者谓慎读为麎尔雅曰豕生三曰豵豕牝曰豝麋牡曰麎获得也得禽兽者取左耳当以计功
　　○及所鼓皆駴车徒皆噪
　　注曰郑司农云及所至所之处谓至所之处田所当于止也天子诸侯搜狩有常至其常处吏士鼓噪象攻敌尅胜而喜也疾雷击鼓曰駴噪讙也书曰前师乃鼓防噪亦谓喜也
　　○徒乃致禽馌兽于郊入献禽以享烝
　　注曰徒乃徒止也冬田主用众物多众得取也致禽馌兽于郊聚所获禽因以祭四方神于郊月令季秋天子既田命主祠祭禽四方是也入又以禽祭宗庙　疏曰致禽馌兽于郊者谓因田过郊之神位而馈之　坡谓夏冬无外祀故夏惟曰享礿冬惟曰享烝春秋则有二社与祠尝而外祀惟社有田郊特牲曰惟为社田国人毕作然春秋惟着社方者乃举外以包内或是亲祠尝而先社如左氏所云后稷亲而先帝耳四时之田皆为宗庙之事郑丰卷欲祭请田是也既为祭有田然则田在仲月则祭在仲月明矣郑子入于晏子春秋言正祭在孟月遂以此四祀为因田而祭不攷宗伯甸祝凡田归仅曰馌兽于郊舍奠于祖庙而无社方礿烝之文乎因传以改经微少失矣　駴胡楷反噪素报反要于遥反繣戸卦反麎音辰防音符
　　及师大合军以行禁令以救无辜伐有罪
　　注曰师所谓王巡守若防同司马起师合军以从所以威天下行其政也不言大者未有敌不尚武
　　○若大师则掌其戒令涖大卜帅执事涖衅主及军器注曰大师王出征伐也涖临也临大卜卜出兵吉凶也司马灋曰上卜下谋是谓参之主谓迁庙之主及社主在军者也军器鼓铎之属凡师既受甲迎主于庙及社主祝奉以从杀牲以血涂主及军器皆神之疏曰案小子职云衅邦器及军器彼官衅之而大
　　司马临之
　　○及致建大常比军众诛后至者
　　注曰致乡师致民于司马比校次之也
　　○及战巡陈眂事而赏罚
　　注曰事谓战功也
　　○若师有功则左执律右秉以先恺乐献于社注曰功胜也律所以聴军声钺所以为将威也先犹道也兵乐曰恺献于社献功于社也司马灋曰得意则恺乐恺歌示喜也郑司农云故城濮之战春秋传曰振旅恺以入于晋
　　○若师不功则厌而奉主车
　　注曰郑司农云厌谓厌冠丧服也军败则以丧礼故秦伯之败于殽也春秋传曰秦伯素服郊次乡师而哭谓厌伏冠也奉犹送也送主归于庙与社
　　○王吊劳士庶子则相
　　注曰师败王亲吊士庶子之死者劳其伤者则相王之礼庶子卿大夫之子从军者或谓之庶士　厌于涉反劳力报反相息亮反从才用反道音乡师之乡许亮反
　　大役与虑事属其植受其要以待攷而赏诛
　　注曰大役筑城邑也郑司农云国有大役大司马与谋虑其事也植谓部曲将吏故宋城春秋传曰华元为植巡功属谓聚防之也要者簿书也攷谓攷校其功谓虑事者封人也于有役司马与之植筑城桢也属赋丈尺与其用人数　与音预注同与其如字属音烛植直吏反桢音贞
　　大防同则帅士庶子而掌其政令
　　注曰帅师以从王
　　若大射则合诸侯之六耦
　　注曰大射王将祭射于射宫以选贤也王射三侯以诸侯为六耦　疏曰大射是将祭而射故用诸侯为六耦若賔射射人亦用六耦但不用诸侯当用大夫为之燕射三耦自然用大夫已下为之
　　大祭祀飨食羞牲鱼授其祭
　　注曰牲鱼鱼牲也祭谓尸宾所以祭也郑司农云司马主进鱼牲　食音嗣
　　大丧平士大夫
　　注曰平者正其职与其位　疏曰必使司马为之者司马之属有司士主羣吏今王丧不得使司士故司马平之也
　　丧祭奉诏马牲
　　注曰王丧之以马祭者盖遣奠也奉犹送也送之至墓告而藏之
　　○小司马之职掌
　　注曰此下字脱灭札烂文阙汉兴求之不得遂无识其数者
　　凡小祭祀防同飨射师田丧纪掌其事如大司马之灋○军司马【阙】
　　○舆司马【阙】
　　○行司马【阙】
　　疏曰军司马当下大夫四人舆司马当上士八人行司马当中士十六人余官皆无异称此独有之者以军事是重故特生别名
　　○司勲掌六乡赏地之灋以等其功
　　注曰赏地赏田也在逺郊之内属六乡焉等犹差也以功大小为差
　　王功曰勲
　　注曰辅成王业
　　国功曰功
　　注曰保全国家
　　民功曰庸
　　注曰灋施于民
　　事功曰劳
　　注曰以劳定国　郑刚中曰事功者或从主事或任国事或有所营为或有所创制黾勉从之不畏其适我也劳者经营艰苦之意也
　　治功曰力
　　注曰制灋成治　郑刚中曰治功者或平水土或辟草莱或任土地或疏导沟洫力谓其用力以作为也
　　战功曰多
　　注曰尅敌出奇若韩信陈平司马灋曰上多前虏郑刚中曰多者算数过人之义人算其一我算其十人算其百我算其千出竒无穷人莫能测以多算胜者斯可以为战功矣　坡谓六者之序自君而民而事也本末偏全各有次第
　　凡有功者铭书于王之大常祭于大烝司勲诏之注曰铭之言名也生则书于王旌以识其人与其功也死则于烝先王祭之诏谓告其神以辞也盘庚告其大夫曰兹予大享于先王尔祖其从与享之是也今汉祭功臣于庙庭　疏曰诏之谓诏司常书之又以辞使春官告神　王介甫曰大烝冬之大享当是时百物皆报焉祭有功宜矣
　　○大功司勲藏其贰
　　注曰贰犹副也功书藏于天府又副于此者以其主赏　坡谓天府无藏功书之文所谓贰贰司常也盖凡有功者书于大常大功则既书大常司勲又藏其贰也既曰凡有功又曰大功则统而观之六功相形大小析而言之每功自有轻重矣自王功至此皆等其功之事　识音志
　　掌赏地之政令
　　坡谓政令如下文所云者是也
　　○凡赏无常轻重眂功
　　注曰无常者功之大小不可豫
　　○凡颁赏地参之一食
　　注曰赏地之税参分计税王食其一也二全入于臣
　　○惟加田无国正
　　注曰加田既赏之又加赐以田所以厚恩也郑司农云正谓税也禄田亦有给公家之赋贡若今时侯国有司农少府钱谷矣独加赏之田无征耳　疏曰加田未知所在或可与赏田同处　坡谓自掌赏地至此所谓六乡赏地之灋也凡有功者皆颁赏地加田则待大功
　　○马质掌质马马量三物一曰戎马二曰田马三曰驽马皆有物贾
　　注曰此三马买以给官府之使无种也郑司农云皆有物贾皆有物色及贾直　易彦祥曰物云者国马之辀深四尺有七寸田马之辀深四尺驽马之辀深三尺有三寸其用各有等其材各有宜故皆以三物量之有物则有价故谓之质
</div>
    <div class="pagination">
<a href="周礼述注_page37.html">上一页</a><span>...</span><a href="周礼述注_page33.html">33</a><a href="周礼述注_page34.html">34</a><a href="周礼述注_page35.html">35</a><a href="周礼述注_page36.html">36</a><a href="周礼述注_page37.html">37</a><span class="current-page">38</span><a href="周礼述注_page39.html">39</a><a href="周礼述注_page40.html">40</a><a href="周礼述注_page41.html">41</a><a href="周礼述注_page42.html">42</a><a href="周礼述注_page43.html">43</a><span>...</span><a href="周礼述注_page39.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
