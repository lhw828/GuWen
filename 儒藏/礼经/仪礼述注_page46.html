<!DOCTYPE html>
<html>
<head>
    <meta charset="UTF-8">
    <title>仪礼述注 - 第 46 页/共 71 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>仪礼述注 - 第 46 页/共 71 页</h1>
    <div class="content">　　传曰何以缌报之也
　　舅
　　注曰母之兄弟
　　传曰何以缌从服也
　　注曰从于母而服之
　　舅之子
　　注曰内兄弟也
　　传曰何以缌从服也
　　夫之姑姊妹之长殇
　　疏曰夫之姑姊妹成人妇为之小功长殇降一等故缌
　　夫之诸祖父母报
　　注曰诸祖父者夫之所为小功从祖祖父母外祖父母或曰曽祖父母曽祖于曽孙之妇无服而云报乎曽祖父母正服小功妻从服缌
　　君母之昆弟○传曰何以缌从服也
　　注曰从于君母而服之君母卒则不服
　　从父昆弟之子之长殇○昆弟之孙之长殇
　　注曰此二人本小功故长殇在缌麻中下殇无服
　　为夫之从父昆弟之妻○传曰何以缌也以为相与同室则生缌之亲焉
　　注曰降于亲娣姒故缌也
　　长殇中殇降一等下殇降二等齐衰之防中从上大功之殇中从下
　　注曰此主谓妻为夫之亲服也凡不见者以此求之○疏曰大功有同室同财之义故云相与同室生缌之亲焉云长殇中殇降一等以下乃是妇人为夫之族殇服法虽文承上男子为殇之下要为下妇人而发也云长殇中殇降一等者据下齐衰中殇从上在大功也下殇降二等者亦是齐衰下殇在小功者也降服衰十五升抽其半冠升同无受
　　庶孙之中殇　从祖父从祖昆弟之长殇　从父昆弟之子之长殇　昆弟之孙之长殇　从父昆弟侄之下殇　从母之长殇报　从祖姑姊妹适人者报
　　降义服
　　夫之叔父之中殇下殇　夫之姑姊妹之长殇
　　正服衰冠无受与降报同
　　族曽祖父母　族祖父母　族父母　族昆弟庶孙之妇　外孙　甥　壻　庶子为父后
　　者为其母　妻之父母　士为庶母　姑之子乳母　舅　从祖昆弟之子　舅之子　曽
　　孙　君母之昆弟　父之姑　从母昆弟
　　义服衰冠无受与降服同
　　夫之诸祖父母报　为夫之从父昆弟之妻贵臣贵妾
　　记公子为其母练冠麻麻衣縓縁为其妻縓冠葛绖带麻衣縓縁皆既葬除之
　　注曰公子君之庶子也其或为母谓妾子也麻者缌麻之绖带也此麻衣者如小功布深衣为不制衰裳变也诗云麻衣如雪縓浅绛也一染谓之縓练冠而麻衣縓縁三年练之受饰也檀弓曰练练衣黄里縓縁诸侯之妾子厌于父为母不得伸权为制此服不夺其恩也为妻縓冠葛绖带妻轻○疏曰以练布为冠以麻为绖带麻衣谓白布深衣縓縁以縓色缯与深衣为领縁皆既葬除之与缌麻所除同也郑知此麻衣如小功布深衣者案士之妾子父在为母期大夫之妾子父在为母大功则诸侯妾子父在小功是其差次故知此当小功布也诸侯尊絶朞已下无服公子被厌不合为母服不夺其母子之恩故五服之外权与制此服必服麻衣縓縁者麻衣大祥受服縓縁练之受饰虽抑犹容有三年之哀故也
　　传曰何以不在五服之中也君之所不服子亦不敢服也君之所为服子亦不敢不服也
　　注曰君之所不服谓妾与庶妇也君之所为服谓夫人与适妇也诸侯之妾贵者视卿贱者视大夫皆三月而葬
　　大夫公之昆弟大夫之子于兄弟降一等
　　注曰兄弟犹言亲族也凡不见者以此求之也○疏曰大夫以尊降公之昆弟以旁尊降大夫之子以厌降
　　为人后者于兄弟降一等报于所为后之兄弟之子若子
　　注曰言报者嫌其为宗子不降○疏曰嫌其为宗子不降者以其出降本亲又宗子尊重恐本亲为宗子有不降服之嫌故云报以明之
　　兄弟皆在他邦加一等不及知父母与兄弟居加一等注曰皆在他邦谓行仕出游若避仇不及知父母父母早卒○疏曰共在他国一死一不死相愍不得辞亲眷父母早卒兄弟共居而死当愍其孤幼相育故皆加一等
　　传曰何如则可为之兄弟传曰小功以下为兄弟注曰于此发兄弟传者嫌大功以上又加也大功以上若皆在他国则亲自亲矣若不及知父母则固同财矣○疏曰小功已下为兄弟者加一等大功以上不可复加也云亲自亲矣固同财矣者皆明恩自隆重不可复加之义
　　朋友皆在他邦袒免归则已
　　注曰谓服无亲者当为之主每至袒时则袒袒则去冠代之以免旧説云以为免象冠广一寸已犹止也归有主则止也主若幼少则未止小记曰大功者主人之防有三年者则必为之再祭朋友虞祔而已○疏曰朋友义合故云无亲时谓小敛讫投冠括髪时引小记者证朋友为主之义子幼不能为主大功为主者为之再祭谓练祥朋友轻为之虞祔而已以其又无大功已下之亲此朋友自外来及在家朋皆得为主虞祔乃去
　　朋友麻
　　注曰朋友虽无亲有同道之恩相为服缌之绖带檀弓曰羣居则绖出则否其服吊服也周礼曰凡吊当事则弁绖服弁绖者如爵弁而素加环绖也其服有三锡衰也缌麻也疑衰也王为三公六卿锡衰为诸侯缌衰为大夫士疑衰诸侯及卿大夫亦以锡衰为吊服当事则弁绖否则皮弁辟天子也士以缌衰为防服其吊服则疑衰也其弁绖皮弁之时则如卿大夫然又改其裳以素辟诸侯也朋友之相为服即士吊服疑衰素裳庶人不爵弁则其吊服素冠委貌○疏曰知缌之绖带者以其缌是五服之轻为朋友之绖带约与之等环绖者以一股麻为骨又以一股麻为绳纒之如环然谓之环绖加于素弁之上云庶人冠素委貌不言其服其服则白布深衣庶人之常服又尊卑始死未成服已前服之故庶人得为吊服也
　　君之所为兄弟服室老降一等
　　注曰公士大夫之君○疏曰天子诸侯絶期今言为兄弟服明是公士大夫之君于旁亲降一等者
　　夫之所为兄弟服妻降一等
　　坡谓注无解疏以为从母犹非伦近年万季野据以为防叔有服之证坡意小功章夫之姑姊妹夫为期妻降一等出嫁小功因恩疏畧从降故在室及嫁小功同然则兄弟盖指姊妹女兄弟也季野失检当再详之
　　庶子为后者为其外祖父母从母舅无服不为后如邦人
　　疏曰以其与尊者为一体既不得服所出母是以母党皆不服之
　　宗子孤为殇大功衰小功衰皆三月亲则月算如邦人注曰言孤有不孤者不孤则族人不为殇服服之也不孤谓父有废疾若年七十而老子代主宗事者也孤为殇长殇中殇大功衰下殇小功衰皆如殇服而三月谓与宗子絶属者也亲谓在五属之内算数也月数如邦人者与宗子有期之亲者成人服之齐衰期长殇大功衰九月中殇大功衰七月下殇小功衰五月有大功之亲者成人服之齐衰三月卒哭受以大功衰九月其长殇中殇大功衰五月下殇小功衰三月有小功之亲者成人服之齐衰三月卒哭受以小功衰五月其殇与絶属者同有缌麻之亲者成人及殇皆与絶属者同○疏曰云大功衰小功衰者以其成人齐衰故长殇中殇皆在大功衰下殇在小功衰也云皆三月者以其衰虽降月本三月法一时不可更服故还依本三月也自大功亲以下尽小功亲以上成人月数虽依本皆服齐衰者以其属絶者犹服齐衰三月明亲者无问大功小功缌麻皆齐衰者既皆齐衰故三月既葬受服乃始受以大功衰小功衰也至于小功亲已下殇与絶属者同者以其成人小功五月殇即入三月故与絶属者为宗子齐衰三月缌麻亲亦三月是以成人及殇死皆与絶属者同也
　　改葬缌
　　注曰谓坟墓以他故崩壊将亡失尸柩者也改葬者明棺物毁败改设之如葬时也其奠如大敛从庙之庙从墓之墓礼宜同也服缌者臣为君也子为父也妻为夫也必服缌者亲见尸柩不可以无服缌三月而除之○疏曰郑言三等举痛极者而言父为长子子为母亦与此同也○问改葬朱先生曰湏告庙而后告墓方启墓以葬葬毕奠而归又不必出主祭告时却出主于寝
　　童子当室缌
　　注曰童子未冠之称也当室者承父后承家事者为家主与族人为礼于有亲者虽恩不至不可以无服也○疏曰有亲者则族内四缌麻以来皆是也不在缌章者若在缌章则外内俱报此当室童子直与族人为礼有此服不及外亲故不在缌章而在此记也
　　传曰不当室则无缌服也
　　凡妾为私兄弟如邦人
　　注曰嫌厌降之也私兄弟目其族亲也女君有以尊降其兄弟者谓士之女为大夫妻与大夫之女为诸侯夫人诸侯之女为天王后者父卒昆弟之为父后者宗子亦不敢降也○疏曰妾言凡者总天子已下至士故凡以该之也
　　大夫吊于命妇锡衰命妇吊于大夫亦锡衰
　　注曰吊于命妇命妇死也吊于大夫大夫死也小记曰诸侯吊必皮弁锡衰服问曰公为卿大夫锡衰以居出亦如之当事则弁绖大夫相为亦然为其妻往则服之出则否○疏曰引小记者以记人直言身上衰不言首服故引小记也言诸侯吊必皮弁者言诸侯不言君谓诸侯因朝吊异国之臣着皮弁锡衰虽成服后亦不弁绖也
　　传曰锡者何也麻之有锡者也锡者十五升抽其半无事其缕有事其布曰锡
　　注曰谓之锡者治其布使之滑易也锡者不治其缕哀在内也缌者不治其布哀在外也公及卿大夫吊士虽当事皮弁锡衰而已士之相吊则如朋友服疑衰素裳凡妇人相吊吉笄无首素总○疏曰上文命妇吊于大夫锡衰未解首服至此乃解之
　　女子子适人者为其父母妇为舅姑恶笄有首以髽卒哭子折笄首以笄布总
　　疏曰妇人以饰事人是以虽居防内不可尽去修容故使恶笄而有首至卒哭女子子哀杀归于夫氏故折吉笄之首而着布总也其总斩衰已六升长六寸正服齐衰冠八升则正齐衰总亦八升是以总长八寸笄总与斩衰长短为差但笄不可更变折其首总可更变宜从大功总十升之布总也
　　传曰笄有首者恶笄之有首也恶笄者栉笄也折笄首者折吉笄之首也吉笄者象笄也何以言子折笄首而不言妇终之也
　　注曰栉笄者以栉之木为笄或曰榛笄有首者若今时刻镂摘头矣卒哭而防之大事毕女子子可以归于夫家而着吉笄折其首者为其大饰也吉笄尊变其尊者妇人之义也据在夫家宜言妇终之者终子道于父母之恩○坡谓上言女为父母妇为舅姑下只言子折笄首而不言妇是妇恶笄以终防也注谓女子据在夫家称妇未详
　　妾为女君君之长子恶笄有首布总
　　凡衰外削幅裳内削幅幅三袧
　　注曰削犹杀也大古冠布衣布先知为上外杀其幅以便体也后知为下内杀其幅稍有饰也后世圣人易之以此为防服袧者谓辟两侧空中央也祭服朝服辟积无数凡裳前三幅后四幅也○疏曰云衰外削幅者谓缝之邉幅向内云幅三袧者据裳而言用布七幅幅二尺二寸两畔各去一寸为削幅则二七十四丈四尺若不辟积其腰中则束身不得就故一幅布凡三处屈之
　　若齐裳内衰外
　　注曰齐缉也缉裳者内展之缉衰者外展之
　　负广出于适寸
　　注曰负在背上者也适辟领也负出于辟领外旁一寸○疏曰以一方布置于背上上畔缝着领下畔垂放之以在背上故得负名出于辟领外旁一寸总尺八寸也
　　适博四寸出于衰
　　注曰博广也辟领广四寸则与阔中八寸也两之为尺六寸也出于衰者旁出衰外不着寸数者可知也○疏曰衰谓胷前衰也云辟领广四寸者项之两相向外各广四寸云则与阔中八寸者谓两身当缝中央总阔八寸一邉有四寸并辟领四寸为八寸云两之为尺六寸者一相阔与辟领八寸故合两之总一尺六寸云旁出衰外者以两旁辟领向前望衰之外也衰广四寸辟领横广总尺六寸除中央四寸当衰衰外两旁各出衰六寸
　　衰长六寸博四寸
　　注曰广袤当心也前有衰后有负板左右有辟领孝子哀戚无所不在○疏曰袤长也缀于外衿之上故得广长当心
　　衣带下尺
　　注曰衣带下尺者要也广尺足以掩裳上际也
　　衽二尺有五寸
　　注曰衽所以掩裳际者上正一尺燕尾二尺五寸凡用布三尺五寸○疏曰云上进一尺者取布三尺五寸广一幅留上一尺为正正者正方不破之言也一尺之下从一畔旁入六寸乃邪向下一畔一尺五寸去下畔亦六寸横断之留下一尺为正如是则用布三尺五寸得两条衽衽各二尺五寸两条共用三尺五寸也两旁皆缀于衣垂之向下掩裳两相下际不合之处
　　袂属幅
　　注曰属犹连也连谓不削○疏曰谓整幅二尺二寸凡用布为衣物皆去邉幅一寸为缝杀今此属连其幅则不削去其邉幅取整幅为袂必不削幅者欲取与下文衣二尺二寸同纵横皆二尺二寸正方者也
　　衣二尺有二寸
　　注曰此谓袂中也言衣者明与身参齐二尺二寸其袖足以容中人之肱也衣自领至腰二尺二寸倍之四尺四寸加辟领八寸而又倍之凡衣用布一丈有四寸○疏曰身即衣也两旁袖与中央身三事下畔皆等故云参齐
　　袪尺二寸
　　注曰袪袖口也尺二寸足以容中人之并两手也吉时拱尚左手防时拱尚右手○疏曰云袪袖口也则袂末接袂者也云尺二寸者据复摄而言围之则二尺四寸也○杨氏曰记云衣二尺有二寸盖指衣身自领至要之长而言之也用布八尺八寸中断以分左右为四尺四寸者二又取四尺四寸者二中折以分前后为二尺二寸者四此即防常度衣身之常法也合二尺二寸者四叠为四重从一角当领处四寸下取方裁入四寸乃记所谓适博四寸注疏所谓辟领四寸是也按郑注云适辟领也则两物即一物也今记曰适注疏又曰辟领何为而异其名也辟犹摄也以衣当领裁入四寸处反摄向外加两肩上故曰辟领即疏所谓两相向外各四寸是也左右有辟领以明孝子哀戚无所不在故曰适即疏所谓指适縁于父母不兼念余事是也既辟领四寸加两肩上以为左右适故后之左右各有四寸虚处当脊而相并谓之阔中前之左右各有四寸虚处近胷而相对亦谓之阔中乃疏所谓阔中八寸是也此是衣身所用布之数与裁之法也注又云加辟领八寸而又倍之者谓别用布一尺六寸以塞前后之阔中也布一条纵长一尺六寸横阔八寸又纵折而中分之其下一半裁断左右两端各四寸除去不用只留中间八寸以加后之阔中元裁辟各四寸而塞其缺当脊相并处此所谓加辟领八寸是也其上一半全一尺六寸不裁以布之中间从项上分左右对折向前垂下以加于前之阔中与元裁断处近胸相并处相接以为左右领也夫下一半加于后之阔中者用布八寸而上一半从项而下以加前之阔中者又倍之而为一尺六寸焉此所谓而又倍之者是也此则衣领所用之布与裁之之法也古者衣服吉凶异制故衰服领与吉服领不同而其制如此也注又云凡用布一丈四寸者衣身八尺八寸衣领一尺六寸合为一丈四寸也是此用布正数又当少寛其布以为针缝之用然此即衣身与衣领之用若负衰裳下及两衽又在此数之外矣但领必有袷此布何从出乎曰衣领用布阔八寸而长一尺六寸古者布幅阔二尺二寸除衣领用布阔八寸之外更余阔一尺四寸而长一尺六寸可以分作三条于袷而适足无余歉也云袂二尺二寸而袪乃尺二寸者缝合其下一尺大留上一尺二寸以为袖口也云衣带下尺者衣身二尺二寸仅至腰而止无以掩裳下际故于衣带之下用纵布一尺上属于衣横绕于腰则以腰之阔狭为凖所以掩裳上际而后缀两衽于其旁也○又曰注云前有衰后有负版左右有辟领孝子哀戚之心无所不在惟子为父母用之此外皆不用
　　衰三升三升有半其冠六升以其冠为受受冠七升注曰衰斩衰或曰三升半者义服也其冠六升齐衰之下也斩衰正服变而受之此服也三升三升半其受冠皆同以服至尊宜少差也○疏曰受冠七升者据至虞变麻服葛时更以初死之冠六升布为衰更以七升布为冠云六升齐衰之下也者齐服之降服四升正服五升义服六升以其六升是义服故云下也
　　齐衰四升其冠七升以其冠为受受冠八升
　　注曰言受以大功之上也此谓为母服也齐衰正服五升其冠八升义服六升其冠九升亦以其冠为受凡不着之者服之首主于父母○疏曰此据父卒为母齐衰三年而言也云言受以大功之上也者以其降服大功衰七升正服大功衰八升故云大功之上云此为每服者据父卒为母而言若父在为母在正服齐衰前已解讫
　　繐衰四升有半其冠八升
　　注曰此诸侯之大夫为天子繐衰服在小功之上者欲着其缕之精麤也升数在齐衰之中者不敢以兄弟之服服至尊也○疏曰据升数合在杖期上以其升数虽少以缕精麤与小功同不得在杖朞上故在小功之上也
　　大功八升若九升小功十升若十一升
　　注曰此以小功受大功之差也不言七升者主于受服欲其文相值言服降而在大功者衰七升正服衰八升其冠皆十升义服九升其冠十一升亦皆以其冠为受也斩衰受之已下大功受之以正者重者轻之轻者从礼圣人之意然也其降在小功者衰十升正服衰十一升义服衰十二升皆以即葛及缌麻无受也此大功不言受者其章既着之○疏曰云此以小功受大功之差也者以此二小功衰受二大功之冠为衰二大功初死冠还用二小功之衰故转相受也







</div>
    <div class="pagination">
<a href="仪礼述注_page45.html">上一页</a><span>...</span><a href="仪礼述注_page41.html">41</a><a href="仪礼述注_page42.html">42</a><a href="仪礼述注_page43.html">43</a><a href="仪礼述注_page44.html">44</a><a href="仪礼述注_page45.html">45</a><span class="current-page">46</span><a href="仪礼述注_page47.html">47</a><a href="仪礼述注_page48.html">48</a><a href="仪礼述注_page49.html">49</a><a href="仪礼述注_page50.html">50</a><a href="仪礼述注_page51.html">51</a><span>...</span><a href="仪礼述注_page47.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
