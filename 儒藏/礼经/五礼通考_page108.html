<!DOCTYPE html>
<html>
<head>
    <meta charset="UTF-8">
    <title>五礼通考 - 第 108 页/共 431 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>五礼通考 - 第 108 页/共 431 页</h1>
    <div class="content">　　陈氏礼书诗序曰实币帛筐篚禹贡厥篚纁而织文丝缟之类皆以篚仪礼罍洗之西皆有篚又有上篚下篚膳篚之辨则上篚在堂下篚在庭膳篚特馔君爵而已篚之为物可以盛币帛可以盛勺觯可以盛苴茅【士虞苴刌茅长五寸束之实于篚】可以代肵爼【士虞佐食受肺脊实于篚】可以实黍稷肆师大朝觐佐傧共设篚罋此篚之实黍者也公食大夫豆实实于罋簋实实于篚而篚者筐类也其用以实簋实宜矣郑氏曰篚其筐字之误欤不必然也郑氏又曰篚竹器如笭说文曰篚如竹箧箧有葢是以旧圗篚亦有葢
　　蕙田案以上篚
　　士虞礼设洗于西阶西南【士冠礼注洗承盥洗者弃水器也士用鐡　疏盥手洗爵之时恐水秽地以洗承盥洗水而弃之故云弃水器云士用鐡者案汉礼器制度洗之所用士用鐡大夫用铜诸侯用白银天子用黄金也】　水在洗西【士冠礼注水器尊卑皆用金罍其大小异　疏云水器尊卑皆用金罍及大小异者此亦案汉礼器制度尊卑皆用金罍及其大小异此篇与昏礼乡饮酒乡射特牲皆直言水不言罍大射惟云罍水不云枓少牢云司官设罍水于洗东有枓郑注云设水用罍沃盥用枓礼在此也欲见罍枓俱有余文无者不具之意也】　匜水错于槃中南流在西阶之南【注流匜吐水口也】　箪巾在其东
　　士虞礼记淳尸盥执槃西面执匜东面执巾者在其北东面宗人授巾南面【注槃以盛弃水为浅污人也】
　　特牲馈食礼设洗于阼阶东南
　　特牲馈食礼设洗南北以堂深东西当东荣【注荣屋翼也】水在洗东【注祖天地之左海】
　　特牲馈食礼尸盥匜水实于槃中箪巾在门内之右【注设盥水及巾尸尊不就洗又不挥门内之右象洗在东】
　　少牢馈食礼司宫设罍水于洗东有枓设篚于洗西南肆【注枓防水器也凡设水用罍沃盥用枓礼在此也疏云凡设水用罍沃盥用枓礼在此也者言几总仪礼一部内用水者皆湏罍盛之沃盥水者皆用枓为之郑言礼在此者以士冠礼直言水在洗东士昏礼亦直言水在洗东乡饮酒特牲记亦云然皆不言罍器亦不云有枓其燕礼大射虽云罍水又不言有枓故郑云凡此等设水用罍沃盥用枓其礼具在此故余文不具省文之义也】　小祝设槃匜与箪巾于西阶东【注为尸将盥】　宗人奉槃东面于庭南一宗人奉匜水西面于槃东一宗人奉箪巾南面于槃北乃沃尸【注庭南没霤　疏庭南者于庭近南是没尽门屋霤近门而盥也是以特牲亦云尸入门北面盥继门而言即亦没霤者也】
　　陈氏礼书盛水者罍也防水者枓也盛弃水者洗也天子诸侯之屋四注故洗当东霤大夫士之屋两下故洗当东荣水在洗东祖左海也南北以堂深则逺近也公食大夫乡饮乡射言洗与水而不及罍大射燕礼言罍水而不及枓少牢兼言罍水有枓互相备矣故郑氏于少牢言凡设水用罍沃盥用枓礼在此也洗皆在东阶士虞设于西阶西南反吉礼也篚皆在洗西士虞篚在洗东以洗在西阶也然罍洗者臣下之所就熟耳若人君与尸则有槃匜焉公食大夫小臣具槃匜在东堂下士虞匜水错于槃中南流特牲尸盥匜水实于槃中少牢小祝设槃匜葢人君与尸尊不就洗故设槃匜则匜之用犹罍水也槃之用犹洗【开元礼皇帝皇后行事有槃匜亚献以下及摄事者无之亦君尊不就洗之义】士防设盆盥于馔东则奠礼未用罍洗欤
　　蕙田案以上罍洗枓槃匜
　　诗小雅楚茨执爨踖踖【传爨饔爨廪爨也踖踖言爨灶有容也　疏传正义曰以祭祀之礼饔爨以煮肉廪爨以炊米此言臣各有司故兼二爨也少牢云雍人摡鼎匕爼于饔爨饔爨在门东南北上廪人摡甑甗匕与敦于廪爨廪爨在饔爨之北故知有二焉踖踖爨灶有容者谓执爨之有容仪也】何氏楷曰爨贾公彦云今之灶也周公制礼之时谓之爨至孔子时则谓之灶案少牢礼有饔爨有廪爨雍爨以炙肉雍人掌之廪爨以炊米廪人掌之特牲礼有牲防有鱼腊防即雍防也然无廪防而有饎防主妇视之旧说炊黍稷曰饎饎廪所防同物而比饎为大则行礼之人异耳此诗言为爼言燔炙则所执者乃雍防也踖说文云长胫行也重言踖踖尔雅云敏也
　　周礼天官亨人职外内饔之防亨煮【注职主也防今之灶主于其灶煮物也】
　　仪礼士虞礼鱼腊防亚之北上【注防灶】　饎防在东壁西面【注炊黍稷曰饎饎北上上齐于屋宇于虞有亨饎之爨弥吉】
　　特牲馈食礼记主妇视饎爨于西堂下【注炊黍稷曰饎宗妇为之爨灶也西堂下者堂之西下也近西壁南齐于坫古文饎作糦周礼作】　牲爨在庙门外东南鱼腊爨在其南皆西面饎爨在西壁【注饎炊也西壁堂之西墙下】少牢馈食礼雍爨在门东南北上【注爨灶也在门东南统于主人北上羊豕鱼腊皆有灶灶西有镬凡摡者皆陈之而后告絜　疏云凡摡者皆陈之而后告絜者案特牲视濯时皆陈之视讫告絜此亦当然】　廪爨在饔爨之北
　　礼记礼器燔柴于奥【注奥当为爨字之误也或作灶礼尸卒食而祭饎爨饔爨也时人以为祭火神乃燔柴】
　　蕙田案以上爨
　　周礼天官亨人掌共鼎镬【注镬所以煮肉及鱼腊之器疏云镬所以煮肉及鱼腊之器者案少牢爨在庙门外之东大夫五鼎羊豕肠胃鱼腊各异镬镬别有一鼎镬中肉孰各升一鼎】春官大宗伯省牲镬【注镬烹牲器也　疏案特牲少牢镬即爨在庙门之外东壁也】小宗伯大祭祀省镬【注省镬视烹腥熟　疏案礼运云腥其爼熟其殽郑云腥其爼豚解而腥之熟其殽体觧而爓之此谓祭宗庙朝践馈食节彼下文更有体其犬豕牛羊谓室中馈熟亦须镬郑不言畧也】
　　秋官小司冦凡禋祀五帝实镬水【注其时镬水当以洗解牲体肉】士师祀五帝则沃尸及王盥洎镬水【注洎谓增其沃汁】
　　仪礼少牢馈食礼三鼎在羊镬之西二鼎在豕镬之西【注鱼腊从羊肤从豕统于牲　疏云鱼腊从羊肤从豕者上文摡鼎时郑云羊豕鱼腊皆有灶令陈鼎宜各当其镬此三鼎在羊镬之西二鼎在豕镬之西故云鱼腊从羊肤从豕也其实羊豕鱼腊各有镬也此直有羊豕前注言皆有灶可知鱼腊皆有灶案士虞礼侧亨于门外之右东面鱼腊爨亚之北上士之鱼腊皆有爨则大夫鱼腊皆有镬可知故羊豕鱼腊皆有灶也】
　　尔雅附耳外谓之釴【注鼎耳在表】
　　欵足者谓之鬲【注鼎曲脚也　疏此别鼎名也鼎最大者名鼐体圆敛上而小口者名鼒诗周颂云鼐鼎及鼒附耳在鼎表者名釴欵濶也谓鼎足相去踈濶者名鬲】
　　防谓之鬵【注诗曰溉之釜鬵】
　　鬵鉹也【注凉州呼鉹　疏防一名鬵凉州名鉹方言云甑自闗而东或谓之甗或谓之鬵或谓之酢镏是也注诗曰溉之釡鬵桧风匪风篇文也】
　　诗召南采苹于以盛之维筐及筥于以湘之维锜及釜【传方曰筐圆曰筥湘亨也锜釡属有足曰锜无足曰釜笺云亨苹藻者于鱼湆之中是铏羮之芼　疏方曰筐圆曰筥有足曰锜无足曰釜此皆尔雅无文传以当时騐之以锜与釜连文故知釜属说文曰江淮之间谓釜曰锜定本有足曰锜下更无传俗本锜下又云无足曰釜少牢礼用羊豕也经云上利执羊爼下利执豕爼下乃云上佐食羞两铏取一羊铏于房中下佐食又取一豕铏于房中皆芼注云芼菜也羊用苦豕用薇皆有滑牲体在爼下乃设羊铏豕铏云皆芼煮于所亨之湆始盛之铏器也故特牲注云铏肉味之有菜和者今教成祭牲用鱼芼之以苹藻则鱼体亦在爼苹藻亨于鱼湆之中矣故郑云鱼为爼实苹藻为羮菜以凖少牢之礼故知在铏中为铏羮之芼知非大羮盛在镫者以大羮不和贵其质也此有菜和不得为大羮矣鲁颂曰毛炰胾羮传曰羮大羮铏羮也以经单言羮故得兼二也特牲礼云设大羮湆于醢北注云大羮湆煮肉汁则湆汁也】
　　何氏楷曰受物曰盛盛之湘之奠之皆谓苹藻也筐筥皆竹器筐说文本作匡徐锴云受物之器象形正三方也筥说文云箱也陈祥道云宋魏之间谓箸为筲则其制圆而长矣或作方言云江沔之间谓之籅南楚谓之篓自关而西秦晋之间谓之箪亦作籧月令曲植籧筐是也湘之训烹似无其义韩诗作鬺说文本作□汉志鬺享上帝史记武纪禹铸九鼎皆尝鬺烹顔师古云鬺烹一也古人音同者字得通用许慎云江淮之间谓釜曰锜陆徳明曰三足釜也毛传云无足曰釜古作鬴郑云烹苹藻者于鱼湆之中是铏羮之芼又曰鱼为爼实苹藻为羮菜案湆汁也铏盛和羮器凡肉味之有菜和者则以铏盛之故谓之铏羮芼者用菜杂肉为羮之名先将苹藻烹于鱼汁之中始盛之铏器所谓芼以苹藻者也陈氏礼书周礼亨人共鼎镬以给水火之齐小宗伯祭之日逆赍省镬小司冦禋祀五帝实镬水士师祀五帝洎镬水少牢饔人陈三鼎在羊镬之西二鼎在豕镬之西诗传曰有足曰锜无足曰釜又曰鬲釜属说文曰江淮之间谓釜曰锜又曰镬镌也鍑釜大口者又曰朝鲜谓釜曰錪鬵大釜也一曰鼎上大下小若甑曰鬵尔雅曰窽足谓之鬲葢镬也镌也釜也鬵也锜也鬲也錪也鍑也皆烹饪之器也锜有足者也鬲空足者也鬵大釜也鍑釜口大者也诗以锜釜湘菜以釜鬵烹鱼周礼仪礼以镬烹牲则镬又大于釜矣
　　仪礼少牢馈食礼廪人摡甑甗【注廪人掌米入之藏者甗如甑一孔古文甑为烝】
　　周礼考工记陶人陶人为甗实二鬴厚半寸唇寸【注量六斗四升曰鬴郑司农云甗无底甑】
　　盆实二鬴厚半寸唇寸
　　甑实二鬴厚半寸唇寸七穿
　　陈氏礼书少牢礼雍人摡鼎匕廪人摡甑甗尔雅甑谓之鬵鬵鉹也孙炎曰关东谓甑为鬵凉州谓甑为鉹方言曰自关而东或谓之甗或谓之鬵或谓之酢镏甗陶器也春秋之时齐有玉甗则其所以寳者也鬵大釜也毛氏许慎以鬵为釜属而尔雅方言以鬵为甑则其名同者也考工记豆实三而成觳则觳之所容斗二升矣庾实二觳则二斗四升也聘礼十六斗曰庾申丰曰粟五十庾杜预亦曰庾十六斗【昭二十六年左】则庾固有大小者也郑司农曰甗无底甑郑康成释仪礼曰甗如甑一孔葢无底则一孔而已实菹醢者豆而量容四升亦曰豆容六升谓之庾而容二斗四升亦谓之庾有臀谓之釜而无足亦谓之釜则釜属谓之鬵甑亦谓鬵可也谓鼎上大下小若甑曰鬵则鬵非特名甑而已
　　蕙田案以上镬甑甗
　　诗大雅生民于豆于登【传豆荐葅醢也登大羮也　疏公食大夫礼云大羮湆不和实于登是登为大羮湆者肉汁太古之羮也不调以盐菜以质故以瓦器盛之】
　　尔雅释器瓦豆谓之登【疏对文则木曰豆瓦曰登散则皆名豆故云瓦豆谓之登冬官旊人掌为瓦器而云豆中县郑云县绳正豆之柄是瓦亦名豆也】
　　陈氏礼书登瓦器也仪礼作镫则登亦金为之其实大羮食礼用之饮酒不用故公食大夫设于酱西乡饮乡射燕礼不设也士虞特牲有司彻皆设之少牢不言设者以特牲有司彻见之也
　　蕙田案以上登
　　诗小雅大东有捄棘匕【传捄长貌匕所以载鼎实棘赤心也　疏捄为匕之状故知长貌杂记云匕用桑长三尺是也鼎实煮肉也煮肉必实之于鼎必载之者以古之祭祀亨食必体觧其肉之胖既大故湏以匕载之载谓出之于鼎升之于爼也杂记注亦言匕所以载牲体牲体即鼎实也言棘赤心者以棘木赤心言于祭祀賔客皆赤心尽诚也吉礼用棘杂记言用桑者谓防祭也待賔客之匕礼当用棘传言赤心解本用棘之意未必取赤心为喻】
　　仪礼特牲馈食礼记棘心匕刻【注刻若今龙头】
　　少牢馈食礼雍人摡鼎匕【注凡摡者皆陈之而后告絜】　廪人摡甑甗匕【注匕所以匕黍稷者也　疏云匕所以匕黍稷也者上雍人云匕者所以匕肉此廪人所掌米故云匕黍稷也】　鼎序入雍正执一匕以从雍府执四匕以从匕皆加于鼎东枋
　　有司彻陈鼎如初雍正执一匕以从雍府执二匕以从匕皆加于鼎东枋【注雍正羣吏掌辨体名肉物者府其属凡三匕鼎一匕】　雍
　　人覆二疏匕于其上皆缩爼西枋【注疏匕匕柄有刻饰者】　司马在羊鼎之东二手执挑匕枋以挹湆注于疏匕若是者三【注桃谓之防读如或舂或抌之抌字或作挑者秦人语也此二匕者皆有浅升状如饭操挑长枋可以杼物于器中者注犹泻也今文挑作抌挹皆为扱】
　　陈氏礼书杂记云牝以桑长三尺或曰五尺易曰不防匕鬯诗曰有捄棘匕特牲礼棘心匕刻少牢馈食礼雍人摡鼎匕爼于雍爨廪人摡甑甗匕与敦于廪爨有司彻司马以二手执挑匕枋以挹湆注于疏匕若是者三又云雍正雍府加匕于鼎东枋雍人覆二疏匕于爼上葢匕之别有四有黍稷之匕有牲体之匕有疏匕有防匕三匕以棘防匕以桑廪人之所摡黍稷之匕也雍人之所摡牲体之匕也牲体之匕挑匕也其制则黍稷之匕小于挑匕挑匕小于疏匕何则敦之量不过三豆而髙不过一尺则黍稷之匕小矣挹之以挑匕然后注于疏匕者三则疏匕大矣诗于角弓兕觥皆言其觩于天毕与匕皆言有捄则匕之制非挺然也仪礼或作朼或作匕所谓执匕摡匕取匕加匕覆匕自匕言之也所谓朼鱼朼者乃朼长朼卒朼自用匕言之也特牲少牢有司彻公食昏礼举鼎执匕爼皆异其人士防礼执匕执爼皆举鼎者为之吉礼尚文防礼尚畧故也特牲右人于鼎北匕肉左人于鼎西载诸爼士虞礼则右人载者以吉礼尚右防礼尚左故也
　　仪礼少牢馈食礼上佐食羞两铏　皆有柶尸扱以柶陈氏礼书说文曰柶匕也郑氏曰柶如匕士冠士昏醴柶皆用角士防礼醴柶皆用木以木质于角故也【士防东方之馔用木柶既夕厥明奠用木柶】王府大防共角柶士防楔齿用角柶以角贵于木故也柶施于醴亦施于铏公食大夫少牢馈食铏柶不言其材葢亦角为之欤其制则先儒以为枋长尺防博三寸醴柶之防浅铏柶之防深理或然也柶之所用有多有寡授柶之礼有面枋有面叶公食大夫设柶铏而柶扱上铏少牢羞二铏皆有柶葢仁于宾者以同为乐仁于神者以异为敬故也冠礼赞者既酌面叶以授宾宾面枋以授冠者冠者面叶以扱祭昏礼赞者既酌面叶以授主人主人面枋以授宾宾亦面叶以扱祭聘礼宰夫既酌面枋以授公公面枋以授宾而授公不面叶葢冠之宾昏之主人必讶受而公不讶受故也
　　特牲馈食礼宗人执毕入当阼阶南面【注毕状如叉葢为其似毕星取名也主人亲举宗人则执毕导之既错又以毕临匕载备失脱也杂记曰朼用桑长三尺毕用桑长三尺刋其本于末朼毕同材明矣今此朼用棘心则毕亦用棘心旧说云毕似御他神物神物恶桑叉则少牢馈食及虞无叉何哉此无叉者乃主人不亲举耳少牢大夫祭不亲举虞防祭也主人未执事祔练祥执事用桑叉自此纯吉用棘心叉　疏云毕状如叉者下引旧说有他神物恶桑叉之言故以叉而言云葢为其似毕星取名焉者案诗云有捄天毕载施之行无正文故云葢以疑之也云主人亲举宗人则执毕导之既错又以毕临匕载备失脱也知必然者以经言宗人执毕先入是导之也又知既错又以毕临匕载备失脱也者以经云当阼阶南面明乡主人执毕临匕备失脱可知也云今此朼用棘心则毕亦用棘心者案下记云棘心匕刻是也知毕亦棘心者以杂记匕毕同用桑据防祭今吉祭匕用棘心则毕亦用棘心也云祔练祥执事用桑叉者以其虞时主人不执事则祔以执事用桑叉则杂记所云毕也云自此纯吉用棘心叉者除祥后则禫月及吉祭用棘心也案易震卦彖辞云震来虩虩笑言哑哑震惊百里不防匕鬯郑注云雷发声于百里古者诸侯象诸侯出教令能警戒国内则守其宗庙社稷为之祭主不亡其匕鬯人君于祭匕牲体荐鬯而已其余不亲为也若然诸侯亲匕牲体大夫不亲者辟人君士卑不嫌得与人君同亲匕也】
　　陈氏礼书尔雅曰浊谓之毕浊畋器也【郭氏曰掩兔之毕】畋器曰毕祭器亦曰毕皆象毕星也诗曰兕觥其觩角弓其觩有捄棘匕有捄天毕捄者曲而长也则毕之状可知矣【郑氏曰毕状如义】杂记言朼用桑长三尺毕用桑长三尺刋其柄与末诗言棘匕特牲记亦言棘心匕刻防匕用桑而毕亦桑则吉匕用棘而毕亦棘此郑氏所以言匕毕同材也然桑黄棘赤各致其义旧圗谓匕毕皆漆之误矣特牲主人及佐食举牲鼎宗人执毕先入赞者错爼加匕郑氏曰主人亲举则宗人执毕导之以毕临匕载备失脱也少牢及虞礼无文何哉少牢大夫不亲举虞祭主人未执事其说是也大射司马正东面以弓为毕郑氏曰毕所以教助执者则毕又可用以指教欤
　　蕙田案以上匕柶毕
　　周礼地官封人凡祭祀饰其牛牲设其楅衡置其絼共其水稾【注饰谓刷治洁清之也郑司农云楅衡所以楅持牛也絼着牛鼻绳所以牵牛者今时谓之雉与古者名同皆谓夕牲时也杜子春云楅衡所以持牛令不得抵触人谓楅设于角衡设于鼻如椴状也水稾给杀时洗荐牲也絼字当以豸为声　疏谓楅设于角者楅者相楅廹之义故知设于角云衡设于鼻者衡者横也谓横木于鼻今之駞犹然故知设于鼻破先郑子春之义云如椴状者汉时有置于犬之上谓之椴故举之以为况衡者也云水藳给杀时洗荐牲也者其牛将杀不湏饲之又充人已饲三月不得将杀始以水稾饮饲水所以洗牲稾所以荐牲故双言洗荐牲也云絼字当以豸为声者尔雅有足曰虫无足曰豸但牛纼以麻为之从丝为形以豸为声故云絼字当以豸为声】
　　诗鲁颂閟宫秋而载尝夏而楅衡【传楅衡设牛角以楅之也　笺秋将尝祭于夏则养牲楅衡其牛角为其触觝人也　疏楅衡谓设横木于角以楅廹此牛故云设牛角以楅之也地官封人云凡祭祀饰其牛牲设其楅衡注云楅设于角衡设于鼻如椴状如波注楅衡别两处设之此笺申传言楅衡其牛角为其觝触人以衡楅为一者无文故两解也】
　　礼记祭统及迎牲君执纼【注纼所以牵牲也周礼作絼疏君执纼者纼牛鼻绳君自执之入系于碑】
　　陈氏礼书周官封人凡祭祀饰其牛牲设其楅衡置其絼诗曰秋而载尝夏而楅衡毛氏曰楅持牛也絼着牛鼻以牵者郑康成曰楅设于角衡设于鼻又曰楅衡其牛角为其触觝人也葢楅衡以木为之横设于角则楅幅其角犹射以楅幅其矢也絼则少仪祭统所谓纼也【少仪牛则执纼祭统及迎牲君执纼】康成于诗合楅衡以为一于礼离楅衡以为二是自惑也
　　蕙田案以上楅衡絼
　　周礼地官牛人凡祭祀共其牛牲之互与其盆簝以待事【注郑司农云互谓楅衡之属盆簝皆器名盆所以盛血簝受肉笼也谓互若今屠家县肉格　疏先郑上文楅衡共为一物后郑已不从今以互与楅衡为一弥不可谓互若今屠家县肉格其义可知但祭祀杀讫即有荐爓荐熟何得更以肉县于互乎然当是始杀解体未荐之时且县于互待解讫乃荐之故得有互以县肉也故诗云或剥或烹或肆或将注云肆陈也谓陈于互者也】
　　陈氏礼书牛人凡祭祀共牛牲之互与其盆簝以待事郑司农谓互楅衡之属盆以盛血簝受肉笼也郑康成谓互若今县肉格楚茨诗曰或剥或亨或肆或将毛氏曰或陈于牙或齐于肉葢互牙古字通用祭之日君牵牲入庙门丽于碑卿大夫袒而毛鸾刀以刲盛血以盆受肉以簝然后陈肉于互以授亨人亨之掌舎设梐枑脩闾氏掌比国中宿互者互行马也肉格谓之互葢其制类此郑司农以为楅衡之属非是
　　蕙田案以上互盆簝
　　诗小雅信南山执其鸾刀以启其毛取其血膋【传鸾刀刀有鸾者言割中节也　笺毛以告纯也膋脂膏也血以告杀膋以升臭】
　　礼记郊特牲割刀之用而鸾刀之贵贵其义也声和而后断也【疏贵其义也者言割刀之用必用鸾刀贵其声和之义声和而后断也者必用鸾铃之声宫商调和而后断割其肉也】
　　祭义鸾刀以刲取膟膋
　　祭统君执鸾刀羞哜【疏君执鸾刀羞哜者哜肝肺也哜有二时一是朝践之时取肝以膋贯之入室燎于罏炭出荐之主前二是谓馈熟之时君以鸾刀割制所羞哜肺横切之使不絶亦奠于爼上尸并哜之故云羞哜】
　　陈氏礼书诗曰执其鸾刀以启其毛记曰割刀之用鸾刀之贵贵其义也声和而后断也又曰鸾刀以刲公羊传曰郑伯右执鸾刀以逆楚王毛氏曰鸾刀刀有鸾者割中节也孔頴达曰鸾即铃也谓刀环有铃其声中节何休曰鸾刀宗庙割切之刀环有和锋有鸾考之诗礼曰和鸾雝雝曰登车闻和鸾之声有鸾必有和鸾在前和在后诗有言鸾镳有言八鸾则和可知有言和铃则鸾可知然则何休言鸾刀之制葢有所授耳夫和非断则牵断非和则刿故天以秋肃物而和之以兑圣人以义制物而和之以仁鸾刀以和济亦此意也易曰利物足以和义【说文鸾赤神之精赤色五采鸡形鸣中五音】
　　蕙田案以上鸾刀
　　周礼天官凌人祭祀共冰鉴
　　【贾氏公彦曰此云祭祀者谓天地社稷及宗庙之防皆共鉴】
　　蕙田案鉴之制郑康成谓如甀大口贾公彦谓甀即今之饔也廖百子则谓上体如斗有踈棱镂底如风牕承以大盘置食于下设氷于上使寒气通彻以御暑二说不同当更考之
　　蕙田案以上氷鉴
　　秋官伊耆氏掌国之大祭祀共其杖咸【注咸读为函老臣虽杖于朝事鬼神尚敬去之有司以此函藏之既事乃授之　疏下二文云授杖此经唯言共杖函止谓祭祀时臣虽老合杖但为祭祀尚敬暂去之云杖之时共杖函盛之祭祀讫还与老臣拄之老臣虽杖于朝事鬼神尚敬去之谓七十有徳君不许致仕者也王制云七十杖于国八十杖于朝谓得致仕者与此异也】
　　【郑氏锷曰杖之有咸犹节之有英荡尔】
　　蕙田案以上杖咸
　　右器用
　　礼记礼运污尊而抔饮【注污尊凿地为尊也　疏谓凿地污下而盛酒故云污尊】周礼春官鬯人凡祭祀社壝用大罍【注大罍瓦罍　疏知大罍是瓦罍者旊人为瓦簋据外神明此罍亦用瓦取质畧之意也】
　　禜门用瓢赍【注杜子春读赍为粢瓢谓瓠蠡也粢盛也谓赍读为齐取甘瓠割去柢以齐为尊】地官掌蜃祭祀共蜃器之蜃【注饰祭器之属也鬯人职曰凡四方山川用蜃器春秋定十四年秋天王使石尚来归蜃蜃之器以蜃饰因名焉郑司农云蜃可以白器令色白　疏经直云蜃器之蜃郑总云祭器之蜃不辨宗庙及社稷之器则宗庙社稷皆用蜃饰之知义然者案此注引左传云石尚来归蜃公羊以为宜社之肉以蜃器而盛肉故名肉为蜃是社祭之器为蜃也大行人云归脤以交诸侯之福彼则宗庙社稷之器物谓之为脤是其宗庙社稷之器皆蜃灰饰之事也】
　　【王氏与之曰祭有酒器有肉器亦皆有以蜃为饰者鬯人云凡山川四方用蜃是酒器也大宗伯云以脤膰之礼亲兄弟之国是肉器也】
　　春官鬯人凡山川四方用蜃【注蜃画为蜃形蚌曰含浆尊之象　疏云画为蜃形者亦谓漆画之】
　　凡祼事用概【注概尊以朱带者　疏概尊以朱带者纁相对既是黒漆为尊以朱带落腹故名概概者横概之义故知落腹也】
　　凡疈事用散【注无饰曰散　疏云无饰曰散者以对概蜃献象之防有异物之饰此无故曰散云疈事者即大宗伯云疈辜祭四方百物者也】
　　礼记礼器尊于瓶【注瓶炊器也　疏爨者是老妇之祭其祭卑盛酒于瓶】
　　诗小雅蓼莪缾之罄矣维罍之耻【传缾小而罍大罄尽也　疏释器云小罍谓之坎孙炎曰酒罇也郭璞云罍形似壶大者受一斛是罍大于缾也】
　　周颂丝衣兕觥其觩【笺绎之旅士用兕觥变于祭也笺正义曰少牢特牲大夫士之祭也其礼小于天子尚无兕觥故知天子正祭无兕觥矣今此绎之礼至旅酬而用兕觥变于祭也知至旅而用之者兕觥所以罚失礼未旅之前无所可罚至旅而可献酬交错或客失礼宜于此时设之也有司彻是大夫宾尸之礼犹天子之绎所以无兕觥解者以大夫礼小即以祭日行事未宜有失故无也】
　　陈氏礼书觥亦作觵诗卷耳七月桑扈丝衣言兕觥则觥角爵也周官闾胥掌其比觥挞罚之事小胥觵其不敬者则觵罚爵也先儒谓其受七升以兕角为之无兕则刻木为之如兕角然其用则飨燕乡饮宾尸皆有之七月言朋酒斯飨称彼兕觥春秋之时卫侯飨苦成叔而寗惠子歌兕觥其觩则飨有觥也郑人燕赵孟穆叔子皮而举兕爵是燕有觥也闾胥掌比觥是乡饮有觥也丝衣言兕觥是宾尸有觥也葢燕礼乡饮酒大夫之飨皆有旅酬无算爵于是时也用觥
　　大雅公刘酌之用匏【传酌之用匏俭以质也　笺酌酒以匏为爵言忠敬也】行苇酒醴维醹酌以大斗【传大斗长三尺也　传正义曰大斗长三尺谓其柄也汉礼器制度注勺五斗径六寸长三尺是也此葢从大器挹之以樽用此勺耳其在樽中不当用如此之长勺也】陈氏礼书诗大东曰维北有斗不可以挹酒浆又曰维北有斗西柄之揭行苇曰酒醴维醹酌以大斗葢斗亦谓之勺勺非斗也勺挹于樽彛而注诸爵瓒斗挹于大器而注诸樽彛旧圗樽受五斗斗实五升勺柄长二尺四寸斗柄长三尺葢其所传者尚矣史记曰赵襄子令工人作为金斗长其尾可以击人与代王饮厨人进斟因反斗以击代王杀之此又非先王之所谓斗
　　书顾命上宗奉同瑁【疏礼于奠爵无名同者但下文祭酢皆用同奉酒知同是酒爵之名也上宗郑云犹太宗变其文者宗伯之长大宗伯一人与小宗伯二人凡三人使其上二人也】蔡传同爵名祭以酌酒者
　　乃受同瑁王三宿三祭三咤上宗曰飨【疏天子执瑁故受瑁为主同是酒器故受同以祭三祭各用一同非一同而三反也三宿为三进爵从立处而三进至神所也三祭三酬酒于神坐也毎一酬酒则一奠爵三奠爵于地也经典无此咤字以既祭必当奠爵既言三祭知三咤为奠爵也王肃亦以咤为奠爵礼于祭末必饮神之酒受神之福礼特牲少牢主人受嘏福是受神之福也此非大祭故于王三奠爵讫上宗以同酌酒进王讃王曰飨福酒也】
　　蔡传宗伯曰飨者传神命以飨告也
　　邹氏季友曰吉祭尸受酒灌于地此非吉祭不迎尸故王代尸祭酒也
　　太保受同降盥以异同秉璋以酢授宗人同拜王答拜【疏祭祀以变为敬不可即用王同故太保盥手更洗异同实酒乃秉璋以酢祭于上祭后复报祭犹如正祭大礼之亚献也半圭曰璋亚献用璋瓉此非正祭亦是亚献之类故亦执璋若助祭公侯伯子男自得执圭璧也】太保受同祭哜宅授宗人同拜王答拜
　　蔡传以酒至齿曰哜太保复受同以祭饮福至齿宅居也太保退居其所以同授宗人又拜王复答拜太保饮福至齿者方在防疚歆神之赐而不甘其味也若王则防之主非徒不甘味虽饮福亦废也
　　蕙田案以上污尊也大罍也瓢赍也蜃尊也概尊也散尊也瓶也觥也匏也斗也同也皆非宗庙所用而为他祭祀之尊污尊礼运污尊而抔饮郑注凿地为尊大罍春官鬯人社壝用大罍郑注瓦罍贾疏知大罍是瓦罍者旊人为瓦簋据外而言此罍亦用取其质畧之意瓢赍鬯人禜门用瓢赍郑注瓢谓匏蠡赍读为齐取甘瓠割去柢以齐为尊蜃尊鬯人凡山川四方用蜃郑注蜃水中蜃漆尊画为蜃形蚌曰含浆尊之象也案地官掌蜃祭祀共蜃器之蜃是以蜃为饰非画为蜃形也山堂云口径一尺二寸底径八寸足髙二寸下径九寸底至口上下径一尺五分容五斗概尊鬯人凡祼事用概郑注概漆尊以朱带者贾疏概尊朱带纁相对既是黒漆为尊以朱带落腹故名概尊祼从埋谓祭山林山堂云形制容受一如蜃尊散尊鬯人凡疈事用散郑注漆尊无饰曰散山堂云概尊散尊皆容五斗案此与角散之散不同彼散爵容五升此散尊容五斗大小殊也瓶礼器奥者老妇之祭尊于瓶郑注盛酒于瓶诗小雅瓶之罄矣维罍之耻朱传瓶小罍大皆酒器也觥一名兕爵陈氏礼书曰诗卷耳七月桑扈丝衣言兕觥则觥角爵也罚爵也匏爵公刘诗酌之用匏疏云匏自然之物陆佃礼圗云旧圗用匏片为爵据此乃杓也若爵宜截其鼻以盛酒不应破匏为之大斗行苇诗酌以大斗毛云大斗长三尺疏云长三尺谓其柄也此葢从大器挹之于樽用此勺耳同周书顾命上宗用同瑁孔传同爵名疏云礼于奠爵无名同者但下文祭酢皆用同奉酒知同是酒爵之名王氏详说曰铜爵以非宗庙所用故附器用之末云
　　右器用附
　　五礼通考卷六十六
<经部,礼类,通礼之属,五礼通考>
　　钦定四库全书
　　五礼通考卷六十七
　　刑部尚书秦蕙田撰
　　吉礼六十七
　　宗庙制度
　　易系辞黄帝尧舜垂衣裳而天下治葢取诸乾坤【注垂衣裳以辨贵贱干尊坤卑之义也】
　　书益稷帝曰余欲观古人之象日月星辰山龙华虫作防宗彛藻火粉米黼黻絺绣以五采彰施于五色作服汝明【传欲观示法象之服制日月星为三辰华象草华虫雉也画三辰山龙华虫于衣服旌旗防五采也以五采成此画焉宗庙彜樽亦以山龙华虫为饰藻水草有文者火为火字粉若粟冰米若聚米黼若斧形黻为两已相背葛之精者曰絺五色备曰绣天子服日月而下诸侯自龙衮而下至黼黻士服藻火大夫加粉米上得兼下下不得僭上以五采明施于五色作尊卑之服汝明制之　疏易繋辞云黄帝尧舜垂衣裳而天下治象物制服葢因黄帝以还未知何代而具采章舜言已欲观古知在舜之前耳日月星为三辰辰即时也三者皆是示人时节故并称辰焉周礼大宗伯云实柴祀日月星辰郑云星谓五纬也辰谓日月所防十二次也星辰异者彼郑以徧祭天之诸神十二次亦当祭之故令神与星别此云画之于衣日月合宿之辰非有形容可画且左传云三辰即日月星也草木虽皆有华而草华为美故云华象草华虫雉也周礼司服有鷩冕鷩则雉焉雉五色象草华也月令五时皆云其虫虫是鸟兽之总名也下云作服汝明葢知画三辰山龙华虫于衣服也又言旌旗者左传言三辰旂旗周礼司常云日月为常三者礼有防革后因于前故知舜时三辰亦画之于旌旗也下传云天子服日月而下则三辰画之于衣服又画于旌旗也周礼司服云享先王则衮冕衮者卷也言龙首卷然以衮为名则所画自龙以下无日月星也郊特牲云祭之日王被衮冕以象天也又曰龙章而设日月以象天也郑云谓有日月星辰之章设日月画于衣服旌旗也据此记文衮冕之服亦画日月郑注礼记言特牲所云谓鲁礼也要其文称王被服衮冕非鲁事也或当三代天子衣上亦画三辰自龙章为首而使衮统名耳礼文残缺不可得详但如孔解舜时天子之衣画日月耳郑亦以为然王肃以为舜时三辰即画于旌旗不在衣也天子山龙华虫耳防者合聚之名下云以五采彰施于五色作服知防谓五色也礼衣画而裳绣五色备谓之绣知画亦备五色故云以五采成此画焉谓画之于衣宗彛文承作防之下故云宗庙彛樽亦以山龙华虫为饰知不以日月星为饰者孔以三辰之尊不宜施于器物也周礼有山罍龙勺鸡彜鸟彜以类言之知彛樽以山龙华虫为饰亦画之以为饰也周礼彛器所云牺象鸡鸟者郑皆为画饰与孔意同也周礼彛器无山龙华虫为饰者帝王革易所尚不同故有异也诗云鱼在在藻是藻为水草草类多矣独取此草者谓此草有文故也火为火字谓刺绣为火字也考工记云火以圜郑司农云谓圜形似火也郑云形如半环然记后人所作何必能得其真今之服章绣为火字者如孔所说也粉若粟氷者粉之在粟其状如氷米若聚米者刺绣为文类聚米形也黼若斧形考工记云白与黑谓之黼释器云斧谓之黼孙炎云黼文如斧形葢半白半黒似斧刄白而身黒黻谓两已相背谓刺绣为已字两已字相背也考工记云黒与青谓之黻刺绣为两已字以青黒线绣也诗葛覃云为絺为绤是絺用葛也玊藻云浴用二巾上絺下绤曲礼云为天子削者副之巾以絺为国君者华之巾以绤皆以絺贵而绤贱是絺精而绤粗故葛之精者曰絺五色备谓之绣考工记文也计此所陈皆述祭服祭服纁为之后代无用絺者葢于时仍质暑月染絺为纁而绣之以为祭服孔以华象草华虫雉则合华虫为一周礼郑注亦然则以日月星辰山龙华虫六章画于衣也藻火粉米黼黻六章绣于裳也天之大数不过十二故王者制作皆以十二象天也顾氏取先儒等说以为日月星取其照临山取能兴云雨龙取变化无方华取文章雉取耿介顾氏虽以华虫为二其取象则同又云藻取有文火取炎上粉取洁白米取能养黼取能断黻取善恶相背郑云防读为绘宗彛谓宗庙之鬰鬯樽也故虞夏以上盖取虎彛蜼彛而已粉米白米也絺读为黹黹紩也自日月至黼黻凡十二章天子以饰祭服凡画者为绘刺者为绣此绣与绘各有六衣用绘裳用绣至周而变之以三辰为旂旗谓龙为衮宗彛为毳或损益上下更其等差郑意以华虫为一粉米为一加宗彛谓虎蜼也周礼宗庙彛器有虎彛蜼彛故以宗彛谓虎蜼也此经所云凡十二章日也月也星也山也龙也华虫也六者画以作绘施于衣也宗彛也藻也火也粉米也黼也黻也此六者紩以为绣施之于裳也郑云至周而变易之损益上下更其等差周礼司服之注具引此文乃云此古天子冕服十二章也王者相变至周而以日月星画于旌旗冕服九章登龙于山登火于宗彛尊其神明也九章初一曰龙次二曰山次三曰华虫次四曰火次五曰宗彛皆画以为缋次六曰藻次七曰粉米次八曰黼次九曰黻以絺为绣则衮之衣五章裳四章凡九也鷩画以雉谓华虫也其衣三章裳四章凡七也毳画虎雉谓宗彛也其衣三章裳二章凡五也是郑以冕服之名皆取章首为义衮冕九章以龙为首龙首卷然故以衮为名鷩冕七章华虫为首华虫即鷩雉也毳冕五章虎蜼为首虎雉毛浅毳是乱毛故以毳为名如郑此解配文甚便于絺绣之义总为消帖但解宗彛为虎蜼取理太廻未知所说谁得经防此言作服汝明故传辨其等差天子服日月而下十二章诸侯自龙衮而下至黼黻八章再言而下明天子诸侯皆至黼黻也士服藻火二章大夫加粉米四章孔注上篇五服谓天子诸侯卿大夫士则卿与大夫不同当加之以黼黻为六章孔畧而不言孔意葢以周礼制诸侯有三等之服此诸侯同八章者上古朴质诸侯俱南面之尊故合三为一等且礼诸侯多同为一等故杂记云天子九虞诸侯七虞左传云天子七月而葬诸侯五月而葬是也孔以此经上句日月星辰山龙华虫尊者在上下句藻火粉米黼黻尊者在下黼黻尊于粉米粉米尊于藻火故从上以尊卑差之士服藻火大夫加以粉米并藻火为四章马融不见孔传其注亦以为然以古有此言相传为说也葢以衣在上为阳阳统于上故所尊在先裳在下为隂隂统于下故所重在后诗称衮及黼顾命云麻冕黼裳当以黼为裳故首举黼以言其事如孔说也天子诸侯下至黼黻大夫粉米兼服藻火是上得兼下也士不得服粉米大夫不得服黼黻是下不得僭上也训彰为明以五种之明制于五色作尊卑之服汝当分明制之令其勿使僭滥也郑云牲曰采施曰色以本性施于绘帛故云以五采施于五色也郑云作服者此十二章为五服天子备有焉公自山龙而下侯伯自华虫而下子男自藻火而下卿大夫自粉米而下亦是以意说也此云作服惟据衣服所以经有宗彛及孔云旌旗亦以山龙华虫为饰者但此虽以服为主上既云古人之象则法象分在器物皆悉明之非止衣服而已旌旗器物皆是采饰彼服以明尊卑故总云作服以结之】蕙田案服章之见于经者始此传惟释宗彛亦以山龙华虫为饰与康成不同先儒多不以为然疏释天子衮冕十二章并采郑氏郊特牲之注谓周衮冕之服亦画三辰是孔之意直以郑判三辰于旗而天子服止九章之说为不然特未敢显背之而曰礼文残缺不可得详耳
　　周礼考工记画缋之事杂五色东方谓之青南方谓之赤西方谓之白北方谓之黒天谓之地谓之黄青与白相次也赤与黒相次也与黄相次也【注此言画缋六色取象及布采之次第缋以为衣　疏画缋并言者言画是总语以其缋绣皆湏画之言缋则举对方而言自东方以下是也自言东方谓之青至谓之黄六者先举六方有六色之事青与白相次以下论缋于衣为对方之法也郑氏锷曰其色之别有六画缋之事独以五色为言何也葢之与黒皆北方之色黒者隂之正北方者万物归根复命之地而纯隂之所聚也乃取其正者以名之然亦可谓之焉自其辨而言之则浅而黒深自其体而言之初不甚相逺也然则画黒者殆难辨也故特以杂五色言焉】
　　青与赤谓之文赤与白谓之章白与黒谓之黼黒与青谓之黻五采备谓之绣【注此言刺绣采所用绣以为裳疏此一经皆比方为绣次凡绣亦湏画乃刺之故画绣二工共其职也】
　　【郑氏锷曰黼画为斧形斧之为物能断制也非义则不能断白与黒谓之黼者唯义唯智然后断故也王巾皆黼王位设黼依皆取诸此而已矣此白黒所以谓之黼也黻两己相背相背所以见其辨也黻衣绣裳以赐诸侯亦取诸此而已此黒青所以谓之黻也】
　　【项氏安世曰青以白次赤以黒次以黄次此六色之相配者缋之以为衣青以赤继赤以白继白以黒继黒以青继此五色之相生者绣之以为裳】
　　【陈氏澔曰绘事则青白赤黒黄而对方绣事则青赤赤白白黒黒青而比方何也绘阳事也阳则尊而不亲故对方而不比绣隂事也隂则亲而不尊故比方而不对】
</div>
    <div class="pagination">
<a href="五礼通考_page107.html">上一页</a><span>...</span><a href="五礼通考_page103.html">103</a><a href="五礼通考_page104.html">104</a><a href="五礼通考_page105.html">105</a><a href="五礼通考_page106.html">106</a><a href="五礼通考_page107.html">107</a><span class="current-page">108</span><a href="五礼通考_page109.html">109</a><a href="五礼通考_page110.html">110</a><a href="五礼通考_page111.html">111</a><a href="五礼通考_page112.html">112</a><a href="五礼通考_page113.html">113</a><span>...</span><a href="五礼通考_page109.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
