<!DOCTYPE html>
<html>
<head>
    <meta charset="UTF-8">
    <title>周礼述注 - 第 63 页/共 64 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周礼述注 - 第 63 页/共 64 页</h1>
    <div class="content">　　凡为弓冬析干而春液角夏治筋秋合三材
　　注曰三材胶丝漆郑司农云液读为醳　疏曰醳者渍液之义
　　寒奠体
　　注曰奠读为定至冬胶坚内之檠中定往来体
　　冰析灂
　　注曰大寒中下于檠中复内之　陈用之曰上文既明相干相角相胶相筋之理矣于是始言为弓之灋王光逺曰材美工巧不得天时则不可以为良故
　　弓有六材而治之各以其时也
　　冬析干则易
　　注曰理致滑　郑刚中曰木至冬坚凝治之节目易去其理滑易矣
　　春液角则合
　　注曰合读为洽
　　夏治筋则不烦
　　注曰烦乱　郑刚中曰筋本挛结不纾宜缓而治之夏者解缓之时于斯治之则筋埶慢易不烦乱矣
　　秋合三材则合
　　注曰合坚密也
　　寒奠体则张不流
　　注曰流犹移也　疏曰体既定则后用时虽张不流移谓不失往来之体也
　　冰释灂则审环
　　注曰审犹定也　疏曰纳之檠中析其漆灂其漆之灂环则定后不鼓动故冰析之也
　　春被则一年之事
　　注曰期嵗乃可用　奠音定灂子召反易以豉反醳音亦檠音景内音纳复扶又反
　　析干必伦
　　注曰顺其理也
　　析角无邪
　　注曰亦正之
　　斲目必荼
　　注曰郑司农云荼读为舒舒徐也目干节目　郑刚中曰干有节目斲而去之宜纡徐而勿急则节目可尽
　　斲目不荼则及其大脩也筋代之受病
　　注曰脩犹久也
　　夫目也者必强强者在内而摩其筋夫筋之所由幨恒由此作
　　注曰摩犹隐也幨絶起也
　　○故角三液而干再液
　　注曰重醳治之使相称　王光逺曰液谓以水治之使其液作而耎也角则以火灸而治之欲其和也故三液干则以火揉而治之欲其坚也故再液
　　○厚其帤则木坚薄其帤则需
　　注曰需谓不充满郑司农云帤读为襦有衣絮之絮帤谓弓中裨　疏曰造弓之灋弓干虽用整木仍于干上裨之乃得调适也
　　○是故厚其液而节其帤
　　注曰厚犹多也节犹适也　郑刚中曰厚其液则或三或再其数之多也节其帤则不厚不薄其处之得中
　　○约之不皆约疏数必侔
　　注曰不皆约缠之缴不相次也皆约则帤侔犹均也疏曰约谓以丝胶横缠之今之弓犹然不皆约谓
　　不比次为之疏数必侔须稀疎必均也　荼音舒下同幨昌廉反帤女居反需人兖反数音朔侔莫侯反重直龙反称尺证反下同耎音软襦音儒絮周易作袽禆音卑缴音灼
　　斲挚必中胶之必均
　　注曰摰之言致也中犹均也　疏曰斲干厚薄必均调为之施胶亦均不得偏厚也自此以下説弓之隈里施胶之事
　　○斲挚不中胶之不均则及其大脩也角代之受病夫懐胶于内而摩其角夫角之所由挫恒由此作
　　注曰干不均则角蹴折也
　　○凡居角长者以次需
　　注曰当弓之隈也长短各称其干短者居箫　赵氏曰次者处于此之意如师左次是也故居角之灋必以长者安顿在隈弓隈谓之需
　　○恒角而短是谓逆桡引之则纵释之则不校
　　注曰恒读为搄搄竟也竟其角而短于渊干引之角纵不用力若欲反桡然校疾也既不用力放之又不疾　疏曰竟角而短谓施角竟满两畔而上下短于隈者也
　　○恒角而达辟如终绁非弓之利也
　　注曰达谓长于渊干若达于箫头绁弓防角过渊接则送矢大疾若见绁于防矣弓有防者为时备顿伤诗云竹防绲縢　郑刚中曰若其角长自隈而通过于箫头则其弓必坚而不可引譬如终绁谓若见系束于弓防之上
　　○今夫茭解中有变焉故校
　　注曰茭解谓接中也变谓箫臂用力异校疾也　疏曰记人别起义端故言今夫茭解中谓隈与弓箫角接之处有变者即异也谓弓箫与臂用力异异者引之则臂中用力故矢则箫用力既用力异故校
　　○于挺臂中有柎焉故剽
　　注曰挺直也柎侧骨剽亦疾也郑司农云剽读为湘漂絮之漂　疏曰直臂中正谓弓把处有柎者谓角弓于把处两畔有侧骨骨坚强所以与弓为力故剽疾也
　　恒角而达引如终绁非弓之利
　　注曰重明达角之不利变辟言引字之误　挫子卧反需汝逺反恒角之恒古邓反注搄同校古卯反辟音譬绁息列反茭音交解戸隘反挺勅顶反柎方辅反引如注改作譬蹴子六反防音秘绲古本反縢徒登反漂匹妙反
　　挢干欲孰于火而无赢挢角欲孰于火而无燂引筋欲尽而无伤其力防胶故孰而水火相得然则居旱亦不动居湿亦不动
　　注曰赢过孰也燂灸烂也不动者谓弓也　疏曰不言漆丝者用力少　赵氏曰此段説干角筋胶得所不得所之事干角有曲直之势必以火挢之使正筋有缓急拳缩之埶必用引之凡所攻治必水火相得不可不可不及角三液干再液者以此尔筋欲敝之敝不尽则有生硬处而不软过则伤其力而不强胶以水浸以火烧水火相得则体熟而质化
　　○苟有贱工必因角干之湿以为之柔善者在外动者在内虽善于外必动于内虽善亦弗可以为良矣注曰苟愉也湿犹生也　挢居兆反赢音盈燂音寻防章吕反愉吐侯反
　　凡为弓方其峻而高其柎长其畏而薄其敝宛之无已应
　　注曰宛谓引之也引之不休止常应言不罢需也峻谓箫也郑司农云敝读为蔽塞之蔽谓弓人所握持者　赵氏曰弓稍头要叩方而不员则健而有力稍头尖削而不平阔故谓之峻柎乃把处两头两侧畔稍髙接角畏者弓弯谓之畏畏言曲处敝即把处稍细者
　　○下柎之弓末应将兴
　　注曰末犹箫也兴犹动也也　疏曰下柎者谓把骨大下为之由弓隈下短故箫应则柎将动也赵氏曰柎正当弓之要惟髙其柎以壮其力故引
　　之而弓稍不能以桡之若柎骨大卑下为之箫方应则柎动由柎力弱撑压弓隈不住故也
　　○为柎而必动于閷
　　注曰閷接中　疏曰此重释上文末应将兴若如上为柎而动则接中亦动也　赵氏曰接是敝接畏处柎揷在两旁虽相衬贴作一柄其实是两木凑合成柎与閷相为表里柎动则閷亦动理之必然
　　○弓而羽閷末应将
　　注曰羽读为扈扈缓也接中动则缓缓箫应则角干将　赵氏曰此段先言峻柎畏敝至论病处止説柎一节全不及峻畏敝则所重在柎柎当弓之要正是制压一弓之接处最要强固柎坏则其余都坏所以特详言之　畏乌回反下及注同閷色界反羽音戸注扈同罢音皮需汝逺反撑丑庚反
　　弓有六材焉虽干强之张如流水
　　注曰无难易也　疏曰无难易则强弱得所也　赵氏曰此统论弓之成体
　　○维体防之引之中参
　　注曰体谓内之于檠中定其体防深浅所止谓体定张之居一尺引之又二尺　疏曰深浅所止者若王弧之弓往体寡来体多弛之乃有五寸张之一尺五寸夹庾之弓往体多来体寡弛之一尺五寸张之得五寸唐弓大弓往来体若一弛之一尺张之亦一尺是防之深浅所止居一尺引之又二尺者据唐大中者而言余四者弛之张之虽多少不同及其引之皆三尺以其矢长三尺须满故也
　　○维角防之欲宛而无负引之如环释之无失体如环
　　注曰负辟戾也负则不如环如环亦谓无难易郑司农云防读如牚距之牚车牚之牚　疏曰牚正也谓置角于隈屮而正也宛顺也　郑刚中曰无负言不与相反也非惟不与相反又且引之则如环环言其势之圆也非特引之势圆及其释而不引之时其体不失常如环然此皆角有以防之之力
　　○材美工巧为之时谓之参均角不胜干不胜筋谓之参均量其力有三均均者三谓之九和
　　注曰有三读为又参量其力又参均者谓若干胜一石加角而胜二石被筋而胜三石引之中三尺假令弓力胜三石引之中三尺弛其以绳援擐之毎加物一石则张一尺故书胜或作称郑司农云当言称谓之不参均谓不胜无负也
　　○九和之弓角与干权筋三侔胶三锊丝三邸漆三斞上工以有余下工以不足
　　注曰权平也侔犹等也角干既平筋三而又与角干等也锵锾也邸斞轻重未闻　郑刚中曰良工能调使多寡适平而拙工虽足用之物其用之无灋毎每见其不足也　防直庚反注牚同胜音升锊音劣邸丁礼反斞羊主反易以豉反内之音纳辟匹亦反擐戸串反锾音环
　　为天子之弓合九而成规为诸侯之弓合七而成规大夫之弓合五而成规士之弓合三而成规
　　注曰材良则句少也　疏曰此据角弓形不张而言句居侯反
　　弓长六尺有六寸谓之上制上士服之弓长六尺有三寸谓之中制中士服之弓长六尺谓之下制下士服之注曰人各以其形貌大小服此弓
　　凡为弓各因其君之躬志虑血气
　　注曰又随其人之情性　王光逺曰射之道其中在巧其至在力巧存乎志虑力出乎血气躬者血气志虑之所寓焉者也人之躬有长短志虑有缓急血气有强弱故为弓者必因之也且射者必内志正外体直然后持弓矢审固而可以观徳焉苟不因其志虑则志虑有不和于心内志其能正乎苟不因其血气则血气有不调于体外体其能直乎为弓者各因君之躬志虑血气者凡以此也丰肉而短骨直以立所谓弓有长短也寛缓以荼忿势以奔所谓志虑有缓急血气有强弱也
　　○丰肉而短寛缓以荼若是者为之危弓危弓为之安矢骨直以立忿埶以奔若是者为之安弓安弓为之危矢
　　注曰言损赢济不足危奔犹疾也骨直谓强毅荼古文舒假借字郑司农云荼读为舒　疏曰此以下説君之躬与志虑所宜危弓则夹庾弱者为言安弓谓王弧之类强者而言若然危矢据恒矢安矢据杀矢者也
　　○其人安其弓安其矢安则莫能以速中且不深注曰郑司农云速疾也三舒不能疾而中言矢行短也中又不能深
　　○其人危其弓危其矢危则莫能以愿中
　　注曰愿慤也三疾不能慤而中言矢行长也长谓过去　肉如字又而树反荼依注音舒埶同势中丁丈反愿音愿
　　往体多来体寡谓之夹臾之属利射侯与弋
　　注曰射逺者用埶夹臾之弓合五而成规侯非必逺顾埶弓者材必薄薄则弱弱则矢不深中侯不落大夫士射侯矢落不获弋缴射也
　　○往体寡来体多谓之王弓之属利射革与质
　　注曰射深者用直此又直焉于射坚宜也王弓合九而成规弧弓亦然革谓干盾质木椹天子射侯亦用此弓大射曰中离维纲扬触捆复君则释获其余则否
　　○往体来体若一谓之唐弓之属利射深
　　注曰射深用直唐弓合七而成规大弓亦然春秋曰盗窃宝玉大弓　夹古洽反臾音庾射食亦反除缴射大射如字余竝同缴诸若反椹张林反捆苦本反
　　大和无灂其次筋角皆有灂而深其次有灂而疏其次角无灂
　　注曰大和尤良者也深谓灂在中央两边无也角无灂谓隈里　疏曰其次有灂而疏者以上参之此谓两边亦有但疏之不皆有也其次角无灂谓隈里无灂箫头及背有之　郑刚中曰灂者漆之文理也大和之弓六材至善不见其文理其次于背上之筋隈中之角有之虽有而文理深不甚着也其次皆有文理但疏而逺又有次者于角不见文理他皆有也
　　○合灂若背手文
　　注曰弓表里灂合处若人合手背文相应郑司农云如人手背文理
　　角环灂牛筋蕡灂麋筋斥蠖灂
　　注曰蕡枲实也斥蠖屈虫也　疏曰此言弓表及弓里灂文也角环灂谓隈里灂文如环牛筋蕡灂者谓弓背用牛筋之漆如麻子文若用麋则如斥蠖　灂子肖反有灂而疏之上石经有角字背补内反蕡扶文反斥音尺蠖于郭反
</div>
    <div class="pagination">
<a href="周礼述注_page62.html">上一页</a><span>...</span><a href="周礼述注_page58.html">58</a><a href="周礼述注_page59.html">59</a><a href="周礼述注_page60.html">60</a><a href="周礼述注_page61.html">61</a><a href="周礼述注_page62.html">62</a><span class="current-page">63</span><a href="周礼述注_page64.html">64</a><a href="周礼述注_page64.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
