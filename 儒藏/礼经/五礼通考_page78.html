<!DOCTYPE html>
<html>
<head>
    <meta charset="UTF-8">
    <title>五礼通考 - 第 78 页/共 431 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>五礼通考 - 第 78 页/共 431 页</h1>
    <div class="content">　　礼记月令季夏之月命四监大合百县之秩刍以养牺牲令民无不咸出其力以共名山大川四方之神【注四监王山林川泽之官百县乡遂之属地有山林川泽者也秩常也百县给国养牺牲之刍多少有常民皆当出力艾刍养牲以供祠神灵为民求福也　疏案周礼有山虞泽虞林衡川衡之官秩刍出于山林又季冬云收秩薪柴薪柴亦出于山林川泽郑知百县非诸侯而云乡遂之属者以取刍养牲不可大逺故知是畿内乡遂仲夏云百县雩祀则兼外内诸侯也此云乡遂不兼公卿大夫之采邑也】
　　【方氏慤曰四监者天子之县内监郡之大夫也古者千里百县县有四郡郡使大夫监之故谓之四监春秋传所谓下大夫受郡是也】
　　【马氏晞孟曰四监则郊各以监有受其入也百县则甸服之内所使纳总铚秸服者也既卜而刍焉皆谓之牲将杀而告具焉皆谓之牺令民无不咸出其力则所谓祭祀者非独恭也谓民力之普存也】
　　季冬之月命宰厯卿大夫至于庶民土田之数而赋牺牲以共山林名川之祀【注此所与卿大夫庶民共者也厯犹次也卿大夫采地亦有大小其非采地以其邑之民多少赋之　疏宰小宰也卿大夫谓畿内有采地者庶民受田准田多少之数赋之牺牲以供山林名川之祀不云士者上举卿大夫下举庶民则士在其中省文耳卿大夫无采地则出其邑之赋税庶人无邑则出其赋税以与邑宰邑宰以共上】
　　【陆氏佃曰厯而数之小宰之事也】
　　凡在天下九州之民者无不咸献其力以共山林名川之祀【注民非神之福不生虽有其邦国采地此赋要由民出　疏以经云天下九州之民不云诸侯卿大夫独云民故郑注言此赋要由民出也】
　　周礼夏官小子凡沈辜候禳饰其牲【注郑司农云沈谓祭川尔雅曰祭川曰浮沈辜谓磔牲以祭也月令曰九门磔禳以毕春气候禳者候四时恶气禳去之也】
　　【王氏昭禹曰沈谓貍沈辜谓疈辜候谓候福禳谓却祸】
　　【易氏祓曰饰其牲被之以文绣谓羊牲也】
　　秋官犬人凡几珥沈辜用駹可也
　　【易氏祓曰几祈也珥弭也沈以祭川辜以磔门四者用牷正也无则以駹代之亦可也】
　　礼记月令孟春之月牺牲毋用牝【注为伤妊生之类疏牺牲毋用牝者以山林川泽其祀既卑余月之时牲皆用牝唯此月不用故注为伤妊生之类者天地宗庙大祭之时虽非正月皆不用牝】
　　【方氏慤曰祀不止于山林川泽然止以是为言者葢天地宗庙之祭非春亦未尝用牝故也】
　　论语子谓仲弓曰犁牛之子骍且角虽欲勿用山川其舎诸
　　【朱注犁杂文骍赤色周人尚赤牲用骍角角周正中牺牲也用用以祭也山川山川之神也言人虽不用神必不舍也】
　　【陈氏埴曰祭天地之牛角茧栗宗庙之牛角握社稷之牛角尺以其色既赤又且角中程度也】
　　大戴礼曾子天圆篇山川曰牺牷【注色纯曰犠体完曰牷】
　　周礼春官鬯人掌共秬鬯而饰之凡山川四方用蜃凡祼事用概【注祼当为埋字之误也故书蜃或为谟杜子春云谟当为蜃书亦或为蜃蜃水中蜃也蜃画为蜃形蚌曰含浆尊之象概尊以朱带者　疏郑破祼为埋者若祼则用郁当用彛尊不合在此而用概尊故破从埋也埋谓祭山林则山川用蜃者大山川云蜃画为蜃形者亦谓漆画之云蚌曰含浆尊之象者蚌蛤一名含浆含浆则是容酒之类故画为蜃而尊名也云概尊以朱带者纁相对既是黒漆为尊以朱带落腹故名概概者横概之义故知落腹也】
　　【郑氏锷曰四方山川则用漆尊而画为蜃形先儒谓为蚌蛤一名含浆则是容酒之类余谓此乃海上能吐气为楼台者非蚌蛤之比四方山川为国扞蔽通气乎天地之间蜃之为物外坚有阻固扞蔽之义且能一阖一辟其通亦有时焉故四方山川之祼尊则画以为饰祼事用鸡鸟六彜见于司尊彞之官郁人亦曰凡祭祀宾客之祼事和郁鬯以实彛而陈之则祼事不用概明矣大宗伯有貍沈疈辜之祭此下有疈事用散之文则此祼字为埋字无疑矣祼事用概概亦漆尊也上下黒漆以朱落其腹为饰犹横概然山林川泽财用百物之所出入人所取足而为之神者初无私焉其功利及物可谓平矣】
　　【黄氏度曰郑改祼为埋埋沈祭山川之名此指言山川用蜃凡祼事则不独祭也知宾客享适子冠凡用祼者皆以概盛鬯】
　　【王氏昭禹曰凡祼必和郁鬯而多少之齐宜适平故以罍以朱带为饰而横概落腹以概能平物故也】
　　大司乐乃奏蕤宾歌函钟舞大夏以祭山川【注蕤宾阳声第四函钟为之合函钟一名林钟　疏云蕤宾阳声第四者应钟之六三上生蕤宾之九四是阳声第四也云函钟为之合者蕤宾午之气也五月建焉而辰在鹑首函钟未之气也六月建焉而辰在鹑火是函钟之为合也云函钟一名林钟者此周礼言函钟月令云林钟故云一名林钟也】
　　【易氏祓曰夏大也言禹之治水而能大中国也故大夏之乐起于蕤宾之午应以函钟之未以禹之奠髙山大川而懐襄昏垫之患始息以祀山川亦其类也】
　　【陆氏佃曰林钟以夏为庇物言之】
　　【李氏嘉防曰林者物已成林坤当涵而养之故曰函见蓄养万物】
　　地官舞师掌教兵舞帅而舞山川之祭祀【贾疏掌教兵舞谓教野人使知之国有祭山川则舞师还帅领往舞山川之祀已下皆然】
　　【王氏昭禹曰兵舞干舞也山川为国阻固故以干舞之干之言扞也】
　　山虞若祭山林则为主而修除且跸【注为主主办防之也修除治道路场坛　疏此山林在畿内王国四方各依四时而祭云则为主者谓主当祭事者也而修除者谓扫除粪洒云且跸者且复跸止行人也云为主主办防之也者案中侯握河纪尧受河圗云帝立坛磬折西向禹进迎舜契陪位稷办防注云办防者供时用相礼仪则此云办防者亦谓共时用相礼仪者也云修除道路坛者案守祧职云其庙则有司修除之郑云有司恒主脩除谓埽除粪洒谓墠即除地之处坛神位之所也王氏安石曰修修祭事除除地为墠跸止人犯其祭虞主山林掌其政令且为之厉禁也】
　　礼记礼器五献察【孔疏谓祭四望山川】
　　白虎通周公祀太山召公为尸
　　右祭山川礼物仪节
　　书禹贡梁州蔡蒙旅平
　　陈氏大猷曰古人举事必祭况治水土大事必不敢忽然旅独于梁雍言之者葢九州终于梁雍以见前诸州名山皆有祭也旅独于蔡蒙荆岐言之者葢纪梁之山终于蔡蒙纪雍之山始于荆岐以见州内诸名山皆有祭也故下文复以九山刋旅总结之然特言于诸州之后其先成民而后致力于神之意欤
　　雍州荆岐既旅
　　九山刋旅九川涤源九泽既陂
　　陈氏曰九州之山槎木通道已可祭告
　　【王氏樵曰刋旅举始末以包中间刋者治水之始旅者功成祭告】
　　蕙田案以上三条治水祭山川
　　诗周颂般序般廵守而祀四岳河海也【疏武王既定天下廵行诸侯所守之土祭祀四岳河海之神神皆享其祭祀降之福祚至周公成王太平之时诗人述其事而作此歌焉中岳无事故序不言汉书沟洫志云四渎河为宗然则河为四渎之长言河可以兼之经无海而序言海者海是众川所为归经虽不说祭之可知】
　　于皇时周陟其髙山嶞山乔岳允犹翕河敷天之下裒时之对时周之命【传高山四岳也嶞山之狭小者也翕合也裒聚也郑笺陟登也乔髙也允信也敷徧也对配也徧天下之神皆如是配而祭之是周之所以受天命而王也　疏天子廵守所至则登其髙山而祭之谓每至其方告祭其方之岳也尧典及王制说廵守之礼皆言望秩于山川则知嶞山乔岳允犹翕河皆谓秩祭之事】
　　【释文曰嶞山形狭长也】
　　【何氏楷曰此诗言武王先于乔岳之上祭天又旁及诸山川皆在乔岳之上望而祭之无所不徧葢天子省方告祭所以承天命而答人之心礼当如此】
　　周礼夏官校人凡将事于四海山川则饰黄驹【注四海犹四方也王廵守过大山川则有杀驹以祈沈礼与玉人职有宗祝以黄金勺前马之礼　疏云四海犹四方也者王廵守唯至方岳不至四海夷狄故以四海为四方云有杀驹以祈沈礼与者尔雅云祭山曰庪县祭川曰浮沈今郑云以祈沈者总解过山川二事言与者尔雅据正祭此则行过之约与彼同故云与以疑之也引玉人职者证过山川设礼用马牲之事也】
　　【郑氏锷曰若有祭祀于四海山川则必择黄色之驹加文饰以将事焉此皆校人之职或谓大宗伯以沈貍祭川泽而祭祀之牲各放其色四海山川乃均用黄驹何耶以玉人之职考之王廵守过大山川所用之璋不同然皆以黄金勺前马则知均用黄驹者海与山川均为地道黄者地之中色若夫用驹则以廵守而行四方驹有千里之足而行地莫如马驹虽马之小者礼以小为贵饰黄驹乃郊用犊之意】
　　考工记玉人大璋中璋九寸边璋七寸射四寸厚寸黄金勺青金外朱中鼻寸衡四寸有缫天子以廵守宗祝以前马【注射琰出者也勺故书或作约杜子春云当为勺谓酒尊中勺也郑司农云鼻谓勺龙头鼻也衡谓勺柄龙头也谓鼻勺流也凡流皆谓龙口也衡古文横假借字也衡谓勺径也三璋之勺形如圭瓒天子廵守有事山川则用灌焉于大山川则用大璋加文饰也于中山川用中璋杀文饰也于小山川用邉璋半文饰也其祈沈以马宗祝亦执勺以先之礼王过大山川则大祝用事焉将有事于四海山川则校人饰黄驹疏此经说王廵守出行过山川礼敬之事三璋据为勺柄黄金勺以下据为勺头又曰射琰出者也者向上】
　　【谓之出谓琰半已上其半已下为文饰也先郑云鼻谓勺龙头鼻后郑増成其义衡谓勺柄龙头后郑不从元为衡古文为横谓勺径破先郑为勺柄云三璋之勺形如圭瓒者圭瓒之形前注已引汉礼但彼口径八寸下有盘径一尺此径四寸径既倍狭明所容亦少但形状相似耳故云形如圭瓒也知用灌者以其圭瓒灌宗庙明此廵守过山川用灌可知于大山川已下至半文饰皆无正文郑君以意解之云祈沈以马者取校人饰黄驹故知马也知宗祝亦执勺以先之者即引大祝职云王过大山川则大祝用事焉是大祝用此经黄金勺之事也云将有事于四海山川则校人饰黄驹者校人职文引之者见礼山川非直灌亦有牲牢以山川地神故用黄驹也大祝职云王过大山川大祝用亊不言中山川小山川者举大而言或使小祝为之也】尚书大传虞传曰维元祀廵守四岳八伯坛四奥沉四海封十有二山兆十有二州【注奥内也安也四方之内人所安居也为坛祭之谓祭四方之帝四方之神也祭水曰沈祭者必封封亦坛也十有二山十有二州之镇也兆域也为营域以祭十二州之分星也坛沈封兆皆因所宜为之名】乐正定乐名元祀代太山贡两伯之乐焉东岳阳伯之乐舞侏离其歌声比余謡名曰晳阳仪伯之乐舞鼚哉其歌声比大謡名曰南阳中祀大交霍山贡两伯之乐焉夏伯之乐舞谩彧其歌声比中謡名曰初虑羲伯之乐舞将阳其歌声比大謡名曰朱于秋祀栁谷华山贡两伯之乐焉秋伯之乐舞蔡俶其歌声比小謡名曰花落和伯之乐舞鹤其歌声比中謡名曰归来幽都山祀贡两伯之乐焉冬伯之舞齐落歌曰缦缦并论八音四会【注阳伯犹言春伯春官秩宗也伯夷掌之侏离舞曲名言象物生育离根株也徒歌谓之謡其声清浊比如余謡然后应律也晳当为析春厥民析晳阳乐正所定也是时契为司徒掌地官矣后又举禹掌天官仪当为羲仲之后也鼚动貌哉始也言象物应雷而动始出见也南任也中仲也古字通春为元夏为仲五月南廵守仲祭大交气于霍山也南交称大交书曰宅南交也夏伯夏官司马也弃掌之谩犹曼也彧长貌犹物象之滋曼彧然也初虑阳上极隂始谋也谩或为谤将阳言象物之秀实动摇也于大也八月西廵守祭栁谷之气于华山也栁聚也齐人语秋伯秋官士臯陶掌之蔡犹衰也俶始也言象物之始衰也和伯和仲之后也鹤象阳鸟之南也归来言反其本也山恒山也十有一月朔廵守祀幽都之气于恒山也互言之者明祭山北称幽都也冬伯冬官司空也垂掌之齐落终也言象物之终也齐或为聚此上下有脱辞其说未闻】
　　蕙田案以上四条廵守告山川之礼
　　仪礼觐礼礼四渎于北门外礼山川邱陵于西门外【敖氏继公曰礼四渎于北礼山川邱陵于西皆随其地之隂阳而为之礼川不于北者四渎尊宜避之也此三礼者皆与上事相属而举之天子廵守有懐柔百神望秩山川之礼此诸侯以天子不廵守之故而来觐故天子于此亦畧修祀事以放廵守之礼云】
　　周礼春官大祝大防同过大山川则用事焉【注用事亦用祭事告行也玉人职有宗祝以黄金勺前马之礼是谓过大山川与曾子问曰凡告必用牲币反亦如之　疏大防同者王与诸侯时见曰防殷见曰同或在畿内或在畿外亦告庙而行言用事亦用祭事告行也者言亦如上经
　　大师用祭事告行引玉人职者案玉人职大璋中璋九　　　　寸邉璋七寸射四寸厚寸黄金勺青金外天子以廵守宗祝以前】【马此云有宗祝以黄金勺前马之礼非是彼正文义略言之耳云是谓过大山川与者彼不过云山川此言过大山川此不言用黄金勺彼言以黄金勺以义约为一故言与以疑之彼注云大山川用大璋中山川用中璋小山川用邉璋此直见过大山川不见中小者欲见中小山川共大山川一处直告大山川不告中小故不见中小山川各自别处则用中璋邉璋此所过山川非直用黄金勺酌献而已亦有牢故校人职云将有事于四海山川则饰黄驹注云四海犹四方王廵守过大山川则有杀驹以祈沈之礼与是其牲牢也】
　　礼记曾子问孔子曰诸侯适天子命祝史告于社稷宗庙山川凡告用牲币反亦如之　【疏必知天子用牲者校人云王所过山川则饰黄驹是用牲也必知诸侯不用牲者约下文云币帛皮圭以告故知不用牲也或天子诸侯出入有告有祭故告用制币一丈八尺其卿大夫唯入祭而已故聘礼既使而反祭用牲也】
　　诸侯相见命祝史告于五庙所过山川反命祝史告至于前所告者【注山川所不过则不告贬于适天子也】
　　春秋襄公十一年左氏传载书曰司慎司盟名山名川【注二司天神　疏名山山之有名者谓五岳四镇也名川谓四渎也】
　　蕙田案以上四条朝防祭山川
　　周书武成底商之罪告于皇天后土所过名山大川【孔传名山华岳大川河　疏周适商路过河华故知所过名山华岳大川河也山川大乃有名名大互言之耳周礼大祝云王过大山川则用事焉郑云用事用祭祀告行也】
　　周礼春官肆师祭兵于山川则为位【注山川葢军之所依止　疏云山川葢军之所依止者以其山川众多不可并祭军旅思险阻军止必依山川故知祭军所依止者也郑氏锷曰兵之所在必增髙以祭之非顿兵之山川则无类祃之祭兵之所在则宜有祭此非常祭故为之位】
　　【王氏与之曰祭兵于山川若武成告所过名山大川】
　　春秋宣公十二年左氏传楚子败晋师于邲祀于河襄公十八年左氏传晋侯伐齐将济河献子以朱丝系玉二防而祷曰齐环怙恃其险负其众庶弃好背盟陵虐神主曾臣彪将率诸侯以讨焉其官臣偃实先后之苟捷有功无作神羞官臣偃无敢复济唯尔有神裁之沈玉而济【杜注双玉曰防环齐灵公名负依也神主民也谓数伐鲁残民人彪晋平公名称臣者明上有天子以谦告神曽臣犹末臣官臣守官之臣偃献子名　疏王制云五岳视三公四渎视诸侯则诸侯于河神其辞不得称臣故解其意称臣者以明上有天子言已是天子之臣以谦告神也曾祖曽孙者曽为重义诸侯之于天子无所可重曽臣犹末臣谦彼之意耳】
　　昭公十七年左氏传晋侯使屠蒯如周请有事于雒与三涂苌谓刘子曰客容猛非祭也其伐戎乎九月丁夘晋荀吴帅师涉自棘津使祭史先用牲于雒陆浑人弗知师从之庚午遂灭陆浑
　　蕙田案以上五条行师告山川
　　春秋成公五年左氏传梁山崩重人曰国主山川故山崩川竭君为之不举降服乗缦彻乐出次祝币史辞以礼焉其如此而已【注主谓所主祭去盛馔损盛服车无文息八音舎于郊陈玉帛自罪责礼山川】
　　右因事祭山川
　　春秋僖公十九年左氏传秋卫大旱卜有事于山川不吉
　　昭公元年左氏传山川之神则水旱疠疫之灾于是乎禜之【注有水旱之灾则禜祭山川之神若台骀者周礼四曰禜祭为营攒用币以祈福祥　疏水旱疠疫在地之灾山川带地故祭山川之神也禜是祈祷之小祭耳若大旱而雩则徧祭天地百神不复别其日月与山川也杜言山川之神若台骀者言此禜祭祭其先世主山川之神耳非独祭此山川之神也】
　　昭公十六年左氏传郑大旱使屠击祝欵竖拊有事于桑山斩其木不雨子产曰有事于山蓻山林也而斩其木其罪大矣夺之官邑
　　淮南子曰汤旱以身祷于桑山之林
　　右禜祭山川







　　五礼通考卷四十六
<经部,礼类,通礼之属,五礼通考>
　　钦定四库全书
　　五礼通考卷四十七
　　刑部尚书秦蕙田撰
　　吉礼四十七
　　四望山川
　　史记封禅书昔三代之君皆在河洛之间【汉书注师古曰谓夏都安邑殷都朝歌周都洛阳】故嵩髙爲中岳而四岳各如其方四渎咸在山东至秦称帝都咸阳则五岳四渎皆并在东方自五帝以至秦轶兴轶衰名山大川或在诸侯或在天子其礼损益世殊不可胜记【师古曰代代殊异故不可尽记】及秦并天下令祠官所常奉天地名山大川鬼神可得而序也于是自殽以东【索隠曰殽即崤山杜预云崤在农渑池县西南即今之二崤山是也亦音豪】名山五大川祠二曰太室太室嵩髙也恒山泰山防稽湘山【索隐曰地里志湘山在长沙】水曰济曰淮【索隐曰风俗通云济庙在临邑淮庙在平氏也】春以脯酒爲歳祠因泮冻【服防曰解冻】秋涸冻【汉书注师古曰涸读与沍同沍凝也音下故反春则解之秋则凝之春秋左氏传曰固隂沍寒礼记月令曰孟冬行春令则冻闭不宻】冬赛祷祠【索隐曰赛音先代反谓报神福也】其牲用牛犊各一牢具圭币各异自华以西名山七名川四曰华山薄山薄山者襄山也【汉书注师古曰説者云薄山在河东一曰在潼闗北十余里而此志云自华以西者则今阌乡之南山连延西山并得华山之名】岳山岐山吴山鸿冢渎山渎山蜀之岷山也【汉书注师古曰周礼职方氏雍州其山曰岳尔雅亦云河西曰岳説者咸云岳即吴岳也今志有岳又有吴山则吴岳非一山之名但未详岳之所在耳徐广云岳山在武功据地理志武功但有垂山无岳山也岐山即在今之岐山县其山両岐俗呼为箭括岭吴山在今陇州吴山县鸿冡释在下岷山在湔氐道】水曰河祠临晋【汉书注师古曰即今之同州朝邑县界】沔祠汉中【汉书注师古曰沔汉水之上名也汉中今梁州是也沔音弥善反】湫渊祠朝那【苏林曰秋渊在安定朝那县方四十里停水不流冬夏不増减不生草木湫音将蓼反汉书注师古曰此水今在泾州界清澈可爱不容秽浊或喧汚輙兴云雨土俗亢旱毎于此求之相传云龙之所居也而天下山川隈曲亦徃徃有之湫音子由反】江水祠蜀【正义曰括地志云江渎祠在益州成都县南八里秦并天下江水祠蜀】亦春秋泮涸祷赛如东方名山川而牲牛犊牢具圭币各异而四大鸿岐吴岳皆有尝禾【孟康曰以新谷祭】陈寳节来祠【服防曰陈寳神应节来也】其河加有尝醪此皆在雍州之域近天子之都故加车一乗駵驹四灞浐长水沣涝泾渭皆非大川防近咸阳尽得此山川祠而无诸加【韦昭曰无车駵之属】汧洛二渊鸣泽蒲山岳山之属爲小山川亦皆歳祷赛泮涸祠礼不必同
　　汉书郊祀志秦始皇即帝位三年东游海上行礼祠名山川及八神诸此祠皆太祝常主以嵗时奉祠之至如它名山川诸神及八神之属上过则祠去则已郡县逺方祠者民各自奉祠不领于天子之祝官祝官有秘祝即有灾祥辄祝祠移过于下
　　史记封禅书二世元年东廵碣石并海南歴太山至会稽皆礼祀之
　　右秦祀山川
　　汉书髙祖本纪二年夏六月令祠官祀天地四方上帝山川以时祀之
　　郊祀志髙祖初悉召故秦祀官复置太祝太宰如其故仪礼下诏曰吾甚重祠而敬祭今山川之神当祠者各以时礼祠之如故后四歳天下已定置祠祀官女巫令河巫祠河于临晋而南山巫祠南山秦中
　　文帝即位十三年下诏曰秘祝之官移过于下朕甚弗取其除之始名山大川在诸侯诸侯祝各自奉祠天子官不领及齐淮南国废令太祝尽以岁时致礼如故明年广増诸祀坛场珪币河湫汉水王加各二
　　文帝本纪十五年夏四月修名山大川尝祀而絶者有司以岁时致礼
　　武帝本纪建元元年夏五月诏曰河海润千里其令祠官修山川之祠爲岁事曲加礼
　　郊祀志武帝元狩元年济北王上书献泰山及其旁邑天子以它县偿之常山王有罪【师古曰与迁同】天子封其弟真定以续先王祀而以常山爲郡然后五岳皆在天子之邦
　　【文献通考马氏曰案古者天子祭四望五岳四渎其大者也然王畿不过千里千里之外则皆诸侯之国所谓岳渎岂必在畿内而后祭之如舜都蒲坂而一歳廵五岳俱有望秩之礼是也始皇虽并六国而礼典废坠所祠祭山川皆因其游观所至处与封禅求仙则及之而其领之祠官以嵗时致祭且杂以淫祀者大率多秦中山川也至汉则名山大川之在诸侯国者不领于天子之祠官必俟齐淮南常山之国废及济北王献地而后举五岳之祭俱非古义也】
　　武帝本纪元封元年春正月行幸缑氏诏曰朕用事华山至于中岳亲登嵩髙御史乗属在庙旁吏卒咸闻呼万岁者三登礼罔不答其令祠官加増太室祠禁无伐其草木以山下戸三百爲之奉邑名曰崇髙独给祠复亡所与
　　郊祀志元封元年春三月东幸缑氏礼登中岳太室从官在山上闻若有言万岁云问上上不言问下下不言乃令祠官加増太室祠
　　武帝本纪元封五年冬行南廵狩至于盛唐望祀虞舜于九嶷登灊天柱山自浔阳浮江薄枞阳而出遂北至琅琊并海所过礼祠其名山大川
　　郊祀志五年上廵南郡至江陵而东登礼灊之天柱山号曰南岳【师古曰灊庐江县天柱山在焉武帝以天柱山爲南岳】浮江自浔阳出枞阳过彭蠡礼其名山大川
　　武帝本纪天汉三年春三月幸北地祠常山瘗玉郊祀志自封太山后十三岁而周遍于五岳四渎矣宣帝神爵元年制诏太常夫江海百川之大者也今阙焉无祠其令祠官以礼爲岁事【师古曰言每嵗常祠之】以四时祠江海雒水祈为天下丰年焉自是五岳四渎皆有常礼东岳泰山于博中岳太室于嵩髙南岳灊山于灊西岳华山于华隂北岳常山于上曲阳【师古曰上曲阳常山郡之县也】河于临晋【师古曰冯翊之县也】江于江都淮于平氏【师古曰南阳之县也】济于临邑界中【师古曰东郡之县也】皆使者持节侍祠惟泰山与河岁五祠江水四余皆一祷而三祠云
　　哀帝建平三年莽改祭礼大合乐祀四望祭山川四望葢谓日月星海也三光高而不可得亲海广大无限界故其乐同于山川地理也
　　风俗通五岳东方泰山诗云泰山岩岩鲁邦所瞻尊曰岱宗岱者长也万物之始隂阳交代云触石而出肤寸而合不崇朝而徧雨天下其唯泰山乎故爲五岳之长岱宗庙在博县西北三十里山虞长守之十月日合冻腊月日涸冻正月日解冻皆太守自侍祠若有秽疾代行事法七十万五千三牲燔柴上福脯三十朐县次送京师四岳皆王同礼南方衡山一名霍霍者万物盛长垂枝布叶霍然而大庙在庐江灊县西方华山华者华也万物滋然变华于西方也庙在农华隂县北方恒山恒者常也万物伏藏于北方有常也庙在中山上曲阳县中央曰嵩髙嵩者高也诗云嵩髙维岳峻极于天庙在颍川阳城县四渎河出炖煌塞外昆仑山发源注海易河图圣人则之禹贡九河既道诗曰河水洋洋庙在河南荥阳县河隄谒者掌四渎礼祠与五岳同江出蜀郡湔流互徼外防山入海诗云江汉陶陶禹贡江汉朝宗于海庙在广陵江都县淮出南阳平氏桐栢大复山东南入海禹贡海岱及淮淮沂其又诗云淮水汤汤庙在平氏县济出常山房子赞皇山东入海禹贡浮于汶逹于济庙在东郡临邑县
　　后汉书明帝本纪永平六年冬十二月幸阳城遣使者祀中岳
</div>
    <div class="pagination">
<a href="五礼通考_page77.html">上一页</a><span>...</span><a href="五礼通考_page73.html">73</a><a href="五礼通考_page74.html">74</a><a href="五礼通考_page75.html">75</a><a href="五礼通考_page76.html">76</a><a href="五礼通考_page77.html">77</a><span class="current-page">78</span><a href="五礼通考_page79.html">79</a><a href="五礼通考_page80.html">80</a><a href="五礼通考_page81.html">81</a><a href="五礼通考_page82.html">82</a><a href="五礼通考_page83.html">83</a><span>...</span><a href="五礼通考_page79.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
