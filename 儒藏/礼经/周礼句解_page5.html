<!DOCTYPE html>
<html>
 <head>
  <meta charset="utf-8"/>
  <title>
   周礼句解 - 第 5 页/共 6 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   周礼句解 - 第 5 页/共 6 页
  </h1>
  <div class="content">
   川师【官属如山师　遥掌畿外邦国之川泽】掌川泽之名【流水曰川积水曰泽】辩其物与其利害而颁之于邦国使致其珍异之物【并同山师】
　　邍师【中士四人下士八人府四人史八人胥八人徒八十人　邍与原同谓地之广平者邍原】掌四方之地名【如大原岳阳之类】辩其丘陵坟衍邍隰之名【此土名也土高曰丘大阜曰陵水涯曰坟下平曰衍高平曰原下湿曰隰坟扶去声】物之可以封邑者【相度其地可以居民立邑者】
　　匡人【中士四人史四人徒八人　主正诸侯以法则】掌逹法则【八法八则推而逹之】匡邦国而观其慝【以正邦国而观其奸伪之恶】使无敢反侧【不得背违法度】以听王命【惟王命之所使】
　　撢人【官属如匡人　撢犹探也主探王意以告天下撢贪】掌诵王志【志者心之所之诵王之言可以见志】道国之政事【道犹言也大曰政小曰事】以巡天下之邦国而语之【巡行天下邦国而以王之志虑国之政事告于诸侯语去声】使万民和説而正王面【如此则天下之民无不和恱皆举首而面于王矣説恱】
　　都司马【每都上士二人中士四人下士八人府二人史八人胥八人徒八十人　都谓王子弟及公乡之采地也司马主其军赋】掌都之士庶子及其众庶车马兵甲之戒令【土谓公卿大夫之适子庶子则众子也众庶谓其都之民也司马兵官故掌其车马兵甲之戒令】以国灋掌其政学【以学而后入政故必使之晓国法也政征】以听国司马【车马兵甲掌于大司马故听命焉】家司马亦如之【家谓大夫之采邑也其司马所掌如都之事】
　　家司马【各使其臣以正于公司马】



　　周礼句解卷八
&lt;经部,礼类,周礼之属,周礼句解&gt;
　　钦定四库全书
　　周礼句解卷九
　　宋　朱申　撰
　　秋官司冦第五【象秋所立之官也秋隂气肃杀之时故立司冦掌刑禁之官以应天道焉】
　　秋官司冦上
　　惟王建国辨方正位体国经野设官分职以为民极【见天官冢宰注】乃立秋官司冦【建立秋官司冦之职】使帅其属而掌邦禁【邦禁即六典之刑典也用刑本以禁暴也故曰禁秋官其属六十司冦帅之而掌邦禁焉】以佐王刑邦国【王者明刑以弼教司冦则佐助之也】
　　大司冦之职【卿一人　司冦掌狱讼而至于冦则刑官之职无不举也】掌建邦之三典【三者乃刑典之大纲领要在建而立之】以佐王刑邦国诘四方【邦国政之所加故曰刑四方则以文诰威让而已故曰诘】一曰刑新国用轻典【新建之国未习于教宜以柔克治之也】二曰刑平国用中典【平定之国已熟于教宜以正直治之也】三曰刑乱国用重典【暴乱之国不率于教宜以刚克治之也此三者所谓惟敬五刑以成三德者也】　以五刑纠万民【用五刑之法以纠察万民】一曰野刑【施于六遂者】上功纠力【以成功为上以不致力为纠察也】二曰军刑【施于军旅者】上命纠守【以用命为上以不死守为纠察也】三曰郷刑【施于六乡者】上德纠孝【以成德为上以不致孝为纠察也】四曰官刑【施于官府者】上能纠职【以贤能为上以不称职为纠察也】五曰国刑【施于王国者】上愿纠暴【暴当为恭谓以谨愿为上以不致恭为纠察也】　以圜土聚教罢民【圜土狱城也罢民谓民之不服教而困乏于礼义者故聚之圜土而教焉】凡害人者【谓有过失而害及于人者】寘之圜土而施职事焉【以其非故犯法姑置之圜土而役使之】以明刑耻之【明书其恶于方版负之于背以愧耻之】其能改者反于中国【其能改过自新者则还之于故乡里也】不齿三年【虽还乡里犹三年不得以年齿序列于平民之中也】其不能改而出圜土者杀【其怙恶不改而逃亡者杀之】　以两造禁民讼【两造谓两辞俱到也禁止也讼谓以货财相告者也】入束矢于朝【百矢为一束必入矢者取其直也不入矢则自服不直矣】然后听之【然后听其讼之曲直】　以两剂禁民狱【剂劵也盖一札而为两书也狱谓以罪名相告者】入钧金【三十斤为钧必入金者取其刚而不变也不入金亦是自服不直矣】三日乃致于朝【必待三日乃致于朝者重置民于狱也】然后听之【然后听其狱之曲直】　以嘉石平罢民【嘉石文石也平成也谓成之使为善也】凡万民之有罪过而未丽于法而害于州里者【民有罪过而未附丽于法若舍而不治则害于州里之善俗也然曰未丽于法则得罪轻于圜土者矣】桎梏而坐诸嘉石【木在足曰桎在手曰梏坐于嘉石使省其过也】役诸司空【坐曰既满乃役使于司空赎其过也】重罪旬有三日坐【重罪坐于嘉石十三日】朞役【役于司空一年】其次九日坐【其次罪坐于嘉石九日】九月役【役于司空九月】其次七日坐【又其次罪坐于嘉石七日】七月役【役于司空七月】其次五日坐【又其次罪坐于嘉石五日】五月役【役于司空五月】其下罪三日坐【罪之下者坐于嘉石三日】三月役【役于司空三月】使州里任之【役日既满乃召其州里保任之】则宥而舍之【乃宥其罪而纵释之】　以肺石达穷民【肺石赤石也以通天民之穷而无告者】凡逺近惸独老防之欲有复于上而其长弗逹者【无兄弟曰惸无子孙曰独此等穷民欲以言报于上而长官不为通逹者也】立于肺石三日【来立于肺石之上三日肺赤石也取其吐露肝肺之义】士听其辞【士刑官也听其有复于上之辞】以告于上【以其辞告于上】而罪其长【为官长而遏絶下情故加之罪】　正月之吉始和布刑于邦国都鄙乃县刑象之灋于象魏使万民观刑象挟日而敛之【皆如大宰布治之灋】　凡邦之大盟约【王与诸侯大防同而盟有约誓之辞者约音要】涖其盟书【为盟书之时司冦临之】而登之于天府【既盟则上其书于天府】大史内史司防及六官皆受其贰而藏之【六官六卿之官也皆受其副本而藏之以备失亡也】凡诸侯之狱讼【诸侯以罪名相告曰狱以货财相告曰讼】以邦典定之【邦典大宰之六典也定正之也】凡卿大夫之狱讼【卿大夫有狱讼】以邦灋断之【邦法八法也断比定为详矣】凡庶民之狱讼【庶民有狱讼者】以邦成弊之【邦成八成也弊比断尤详矣弊音蔽】　大祭祀奉犬牲【犬金畜属西方故司冦奉之】若禋祀五帝【精意以享曰禋】则戒之日【前十日而卜日既得日则戒执事者】涖誓百官【涖临也誓百官大宰也司冦临之】戒于百族【百族者王之族姓与祭者也司冦则亲戒之】及纳亨前王【纳牲于镬以烹则前行导王】祭之日亦如之【亦前王也】奉其明水火【司烜氏取明水于月取明火于日司冦则奉而进之】　凡朝觐防同前王大丧亦如之大军旅涖戮于社凡邦之大事使其属跸
　　小司冦之职【中大夫二人司冦之贰】掌外朝之政【外朝在雉门之外小司冦于此听政】以致万民而询焉【询谋也谓聚万民而与之谋也】一曰询国危【冇兵冦之难则谋所以安之也】二曰询国迁【徙都改邑则谋所以居也】三曰询立君【君无适子将选于庶则谋所以嗣也】其位【此言外朝询谋之时君臣与民所立之位】王南郷【天子南郷而立】三公及州长百姓北面【三公郷老也言州长则郷官皆在也百姓即万民也郷官帅民北面而立】羣臣西面【羣臣谓卿大夫士也列于其东西面而立】羣吏东面【羣吏谓府史也列于其西向东而立】小司冦摈【小司冦则揖之使前也】以叙进而问焉【其进也以贵贱之叙而逐一问之】以众辅志而弊谋【弊断也以众之谋辅王之志而又断之于王也弊蔽】　以五刑听万民之狱讼【五刑墨劓剕宫大辟也以此听民之狱讼而治其有罪者】附于刑【以所犯罪附着于五刑也】用情讯之【犹恐有枉滥故用情实讯问之讯信】至于旬乃弊之【至于十日乃断其罪谨之至也】读书则用灋【读其服罪之书然后用其五刑之法】　凡命夫命妇不躬坐狱讼【夫妇受爵命者不亲坐狱而讼使其属若于弟代之所以贵贵也】凡王之同族有罪不即市【王之同族人有罪不刑于市而刑于甸师所以亲亲也】　以五声听狱讼求民情【民之狱讼以情求之其听有五然以辞听为主故五者同谓之声也】一曰辞听【观其出言不直则烦】二曰色听【观其面顔不直则赧】三曰气听【观其鼻息不直则喘】四曰耳听【观其聆听不直则惑】五曰目听【观其眸子不直则眊】以八辟丽邦灋附刑罚【辟亦法也丽亦附也八者冇罪丽于邦法则议其轻】
　　【重刑罚未定也】一曰议亲之辟【王之宗族有罪则议其法】二曰议故之辟【王之故旧有罪则议其法】三曰议贤之辟【有德者或防于罪则议其法】四曰议能之辟【有才者或防于罪则议其法】五曰议功之辟【有功勲者或防于罪则议其法】六曰议贵之辟【有爵位者或防于罪则议其法】七曰议勤之辟【勤王事者有罪则议其法】八曰议賔之辟【四方賔客有罪则议其法此八辟必议者以其或可赦宥也】　以三刺断庶民狱讼之中【刺杀也中者事实之书也三讯然后杀者则求其事实而已】一曰讯羣臣【先问之于卿大夫士】二曰讯羣吏【次问之于府史胥徒】三曰讯万民【然后问之万民】听民之所刺宥【众人皆曰可杀然后杀之众人皆曰可宥然后宥之】以施上服下服之刑【众论已定乃施刑也上服则服刑之重者下服则服刑之轻者】　及大比【三年比校民之众寡】登民数【登其数于版也】自生齿以上【男八月女七月则生齿自生齿以上皆书之】登于天府【登其数于天府之宫寳而藏之】内史司防冡宰贰之【正本在天府三官则藏其副本】以制国用【赋敛多寡以民数制之也】　小祭祀奉犬牲凡禋祀五帝实镬水纳亨亦如之大賔客前王而辟后世子之丧亦如之小师涖戮凡国之大事使其属跸　孟冬祀司民【孟冬民事成故以此月祀司民之星】献民数于王【以其众寡之民数而献于王】王拜受之【重民数也】以图国用而进退之【进退犹损益也民数多则国用可益民数少则国用可损】岁终则令羣士计狱弊讼【羣士谓士师以下至朝士也计其一岁所治之狱与其所断之讼】登中于天府【而登其事实之书于天府之官】正岁帅其属而观刑象【大司冦以正月县刑象之法小司冦则帅其官属而观之矣】令以木铎【警其听也】曰不用灋者【刑官既见象刑而犹或有不用法者】国有常刑【国有经常之刑不汝赦也】令羣士【令众刑官使之禀法】乃宣布于四方【然后宣昭布露于四方之国使通知之】宪刑禁【宪表县之也刑五刑也禁五禁也】乃命其属入防【乃命刑官之属入而防计刑书也】乃致事【致其事于王也】
　　士师之职【下大夫四人　刑官曰士其长曰师】掌国之五禁之灋【五禁皆禁之于未然之前使无犯也】以左右刑罚【左右助也禁之于先则犯者少故可以助刑罚也左佐】一曰宫禁【王宫之禁】二曰官禁【官府之禁】三曰国禁【城中之禁】四曰野禁【郊野之禁】五曰军禁【军旅之禁】皆以木铎徇之于朝【使之内有所闻】书而县于门闾【使之外有所见】　以五戒先后刑罚【戒饬之使知所守也以五戒左右其刑罚之用】毋使罪丽于民【戒之既详则民无犯法而丽于罪者】一曰誓【以言折之】用之于军旅【军旅用誓若汤誓秦誓之类】二曰诰【以言告之】用之于防同【防同用诰如康诰洛诰之类】三曰禁【止使勿为】用诸田役【若遂人田役掌其禁令之类】四曰纠【察其有犯】用诸国中【若刑典以纠万民之类】五曰宪【表而县之】用诸都鄙【若布宪掌宪邦之刑禁之类】　掌乡合州党族闾比之聨【所以聨其居也】与其民人之什伍【所以聨其人也】使之相安相受【居处相安而不相疾往来相受而不相拒】以比追胥之事【如此则可以聨比其追逐胥伺盗贼之事矣】以施刑罚庆赏【废事者施刑罚有功者施庆赏】　掌官中之政令【掌刑官之属所行政令】察狱讼之辞【狱讼必有辞在察其曲直而已】以诏司冦断狱弊讼【既得其曲直则告于司冦而断之弊之】致邦令【令之施于邦国者士师则从而致之】　掌士之八成【士刑官也八成谓正乱之成法也】一曰邦汋【汋酌也谓刺探邦之机宻而泄于外者】二曰邦贼【谓潜谋隂结将为逆乱者】三曰邦谍【谓敌国行间觇伺虚实者】四曰犯邦令【谓故恃傲狠以干号令者】五曰挢邦令【谓诈伪符玺以行号令者】六曰为邦盗【谓窃取国之宝藏者】七曰为邦朋【谓为私党以乱政者】八曰为邦诬【谓造讹言以惑众者】若邦凶荒【年谷不熟】则以荒辨之法治之【辨读为贬荒贬之法谓减】
　　【膳自贬责之类】令移民【民可徙则移之就谷】通财【不可徙则移谷赒之】纠守【防冦盗也】缓刑【恤灾殍也】凡以财狱讼者【谓争财而兴狱讼者】正之以傅别约剂【听称责以别听买卖以约剂二者皆劵书之名所以正实伪者也约要】　若祭胜国之社稷则为之尸王燕出入则前驱而辟祀五帝则沃尸及王盥洎镬水凡刉珥则奉犬牲诸侯为賔则帅其属而跸于王宫大丧亦如之大师帅其属而禁逆军旅者与犯师禁者而戮之　岁终则令正要防【刑禁之事亦有月要岁防士师正之】正岁帅其属而宪禁令于国及郊野【宪表县之也国谓六郷郊野谓六遂宪禁令者亦使之不犯也】
　　郷士【上士八人中士十有六人旅下士三十有二人府六人史十有二人胥十有二人徒百有二十人六郷狱官】掌国中【六郷在国中】各掌其郷之民数而纠戒之【郷士八人以四人主三郷之民数也纠谓五刑之所纠戒谓五戒之先后】听其狱讼【六郷之民有狱讼则郷士听之】察其辞【察其辞之虚实】辨其狱讼【辨其狱讼之曲直】异其死刑之罪而要之【即其犯死刑者则殊异其文书也要之者谓为之罪法之要辞也要腰】旬而职听于朝【囚虽伏辜必旬日无悔异然后以职事听于外朝也】司冦听之【司冦又从而审听之】断其狱弊其讼于朝【审听得实然后就外朝而断狱弊讼焉弊亦断也】羣士司刑皆在【众士官与司刑之官皆在朝也】各丽其法【众官各以囚所犯罪附之于法】以议狱讼【合众官所丽之法而叅议之】狱讼成【众官既定】士师受中【士师乃受其事实之书】协日刑杀【协日亦旬日也又旬日无悔异始加刑杀】肆之三日【肆其尸于市朝三日】若欲免之【王欲赦之】则王防其期【则王会于司冦听之之日而用八议之法以免之也】　大祭祀大丧纪大军旅大賔客则各掌其郷之禁令帅其属夹道而跸三公若有邦事则为之前驱而辟其丧亦如之　凡国有大事【征伐田猎之事】则戮其犯命者【干犯天命者乡士戮之】
　　遂士【中士十有二人府六人史十有二人胥十有二人徒百有二十人　六遂狱官】掌四郊【六遂在四郊】各掌其遂之民数而纠其戒令【遂士十二人二人共主一遂之民数而纠察其五戒之令】听其狱讼【听六遂之狱讼】察其辞辨其狱讼异其死刑之罪而要之【并同郷士】二旬而职听于朝【六遂去王城稍逺故増二旬之期】司冦听之断其狱弊其讼于朝羣士司刑皆在各丽其灋以议狱讼狱讼成士师受中【并同卿士】协日就郊而刑杀【六遂在郊故就郊而刑杀】各于其遂肆之三日【此六遂之狱讼故各肆其尸于遂也】若欲免之则王令三公防其期【王欲赦之则令三公往议之】　若邦有大事聚众庶则各掌其遂之禁令帅其属而跸六卿若有邦事则为之前驱而辟其丧亦如之　凡郊有大事则戮其犯命者【六郷在内故曰国六遂在外故曰郊】
　　县士【中士三十有二人府八人史十有六人胥十有六人徒百有二十人　五鄙为县五县为遂比掌县之狱官】掌野【郊外曰野】各掌其县之民数纠其戒令【县士三十二人各主其县之民也】而听其狱讼察其辞辨其狱讼异其死刑之罪而要之【并同郷士】三旬而职听于朝【野去王城尤逺又增一旬之期】司冦听之断其狱弊其讼于野羣士司刑皆在各丽其灋以议狱讼狱讼成士师受中协日刑杀【并同郷士】各就其县肆之三日【各于所主之县而肆其尸】若欲免之则王命六卿防其期【令六卿主议之】　若邦有大役聚众庶则各掌其县之禁令若大夫有邦事则为之前驱而辟其丧亦如之凡朝有大事则戮其犯命者
　　方士【中士十有六人府八人史十有六人胥十冇六人徒百有六十人　主四方都家之狱官也】掌都家【都谓王子弟及公卿之采地家谓大夫之采地】听其狱讼之辞辨其死刑之罪而要之三月而上狱讼于国【都家又逺故以三月为期都家各有主君不得自断故上其狱讼于王国】司冦听其成于朝【成谓平也】羣士司刑皆在各丽其灋以议狱讼狱讼成士师受中【并同郷士】书其刑杀之成【欲知其所犯之罪也】与其听狱讼者【欲知其听狱讼之人也都家自有主君故不言刑杀及肆尸也】　凡都家之大事聚众庶则各掌其方之禁令以时修其县法若岁终则省之而诛赏焉凡都家之士所上治则主之
　　讶士【中士八人府四人史八人胥八人徒八十人　主迎四方賔客】掌四方之狱讼【掌四方诸侯狱讼之事】谕罪刑于邦国【以附罪制刑之意告谕于邦国诸侯】凡四方之有治于士者造焉【四方诸侯有疑狱而治正于士官者则造于讶士以求达也】四方有乱狱【谓君臣宣淫上下相虐者】则徃而成之【则徃其国而正其罪】邦有賔客【四方诸侯来朝觐者】则与行人送逆之【行人掌賔客之官也賔客之来则与行人逆之去则送之】入于国【賔入国门】则为之前驱而辟【则讶士先賔客而驱且辟止行人也】野亦如之【在野亦然】　居馆则帅其属而为之跸诛戮暴客者客出入则道之有治则赞之　凡邦之大事聚众庶【谓征伐之类有用于众庶者】则读其誓禁【则讶士读其誓命之辞与五禁也】
　　朝士【中士六人府三人史六人胥六人徒六十人　主列朝之士】掌建邦外朝之灋【外朝在库门之外其位不得相逾越所谓法也】左九棘【朝之下左九棘木取其赤心而能制御于外也】孤卿大夫位焉【位于左九棘之下】羣士在其后【羣士上中下士也位于孤卿大夫之后也】右九棘【与左同】公侯伯子男位焉【位于右九棘之下】羣吏在其后【羣吏府史也位于公侯伯子男之后】面三槐【朝之前有三槐木取其黄中之美畅于四支也】三公位焉【位在三槐之下】州长众庶在其后【郷官帅众民而列于三公之后】左嘉石【嘉石设于左】平罢民焉【平罢急之民而使之自强于善】右肺石【肺石设于右】逹穷民焉【逹穷困之民而使伸其情】　帅其属而以鞭呼趋且辟　禁慢朝错立族谈者【慢朝则不敬错立则不正族谈则諠哗故皆禁之也】　凡得获货贿人民六畜者委于朝告于士旬而举之大者公之小者庶民私之　凡士之治【士官治狱】有期日【皆有期限】国中一旬【谓郷士旬而职听于朝也】郊二旬【谓遂士也】野三旬【谓县士也】都三月【谓方士也】邦国期【邦国诸侯之国故以一年为期】期内之治听【在期之内者则听其讼】期外不听【出其日之外则不听亦所以息讼也】　凡有责者有判书以治则听凡民同货财者令以国法行之犯令者刑罚之凡属责者以其地傅而听其辞凡盗贼军郷邑及家人杀之无罪凡报仇雠者书于士杀之无罪若邦凶荒札丧冦戎之故则令邦国都家县鄙虑刑贬
　　司民【中士六人府三人史六人胥三人徒十人　主民数者】掌登万民之数【登载也】自生齿以上皆书于版【男女自生齿以上皆书其数于版籍】辨其国中【王国之内】与其都鄙【王子弟公卿大夫之采色】及其郊野【谓郷遂也自国中至郊野民数皆辨别之】异其男女【男女各异其籍】岁登下其死生【每岁有生者登而载之死者下而除之】及三年大比【三年比校民数】以万民之数诏司冦【司民则以所登民数告于司冦】司冦及孟冬祀司民之日【小司冦以孟冬祀司民之星】献其数于王【以司民所诏之数献之于王】王拜受之【重民数也】登于天府【藏于天府之官】内史司防冡宰贰之【收其副本】以赞王治【以民数多少黜陟主民之吏】
　　司刑【中士二人府一人史二人胥二人徒二十人　主五刑者】掌五刑之法【五刑所用各有其法】以丽万民之罪【以其法而附丽万民之罪】墨罪五百【墨谓刺其面以墨湼之以丽此罪者有五百条下四刑同】劓罪五百【劓谓截其鼻也】宫罪五百【宫淫刑也男子则割其势女人幽闭宫中】刖罪五百【刖断足也】杀罪五百【杀死刑也然此与吕刑五刑之属不同也盖自重而之轻也】若司冦断狱弊讼【谓断其狱弊其讼于朝也】则以五刑之灋诏刑罚而以辨罪之轻重【司刑则以五刑之灋告于司冦辨所犯之轻重而施于刑罚也】
　　司刺【下士二人府一人史二人徒四人　主刺杀者】掌三刺三宥三赦之灋【刺杀之也宥寛之也赦释之也】以赞司冦听狱讼【司刺以是法而赞助司冦以听狱讼也】壹刺曰讯羣臣【讯问也以司冦已成狱讼先问之于羣臣】再刺曰讯羣吏【再问之于羣吏】三刺曰讯万民【三问之于万民讯之而皆曰有罪则刺而杀之故曰三刺之法】壹宥曰不识【谓若报雠者误以甲为乙而杀之也】再宥曰过失【谓若举刄斫伐而误中人也】三宥曰遗忘【若遗忘法禁之所而偶有小犯以上三者致讼或可以寛之故曰三宥之法】壹赦曰防弱【年少而防弱】再赦曰老旄【年老而昏耄旄耄】三赦曰惷愚【性惷愚而不晓以上三者非人之能为可以释之故曰三赦之法惷勅江】以此三灋者求民情断民中【以刺宥之三法而求氏之情实断民狱讼之中】而施上服下服之罪【情重者服上刑情轻者服下刑】然后刑杀【如此则或刑或杀各当其罪矣】
　　司约【官属如司刺　约谓言语之约束】掌邦国及万民之约剂【六者之约自诸侯及万民皆有之焉剂则其劵书也】治神之约为上【神约谓命祀郊社四望及祖宗也】治民之约次之【民约谓征税也】治地之约次之【地约谓经界也】治功之约次之【功约谓王公之属也】治器之约次之【器约谓吉凶礼乐车服所用也】治挚之约次之【谓玉帛禽鸟以为挚见之礼也】凡大约剂书于宗彛【邦国之大约剂则书于宗庙之六彛】小约剂书于丹图【万民之小约剂则书于丹图犹后世之铁劵卅书也】若有讼者【有争约剂而讼者】则珥而辟藏【珥谓杀牲以衅也既珥乃开辟府藏取约书而视之藏去声】其不信者服墨刑【其不如约书者施以墨刑】若大乱【谓僣忒而变先王之典刑者】则六官辟藏【约剂之书其副本皆藏于六官至是则六官皆开辟府藏而视之也】其不信者杀【其大乱约书者施以死刑】
　　司盟【官属如司约　盟谓以约辞告于神也】掌盟载之灋【谓防血告神而载其辞于书也】凡邦国有疑防同【诸侯有不叶于防同者】则掌其盟约之载【司盟则掌其盟约所载之辞】及其礼仪【礼谓其物仪谓其容】北面诏明神【北面而告于神之明察者】既盟则贰之【既以载书告神乃写副本以授六官也】盟万民之犯命者【犯命谓犯君令也盟者托神以结其信也】诅其不信者亦如之【不信谓违约者诅者托神以祸其不信也此二者亦诏明神而贰之也诅侧虑】凡民之有约剂者【民之约剂其书司约掌之】其贰在司盟【司盟则藏其副本也】　有狱讼者则使之盟诅凡盟诅各以其地域之众庶共其牲而致焉既盟则为司盟共祈酒脯
　　职金【上士二人下士四人府二人史四人胥八人徒八十人　掌金罚货罚之事】掌凡金玉锡石丹青之戒令【丹丹砂也青空青也数种同出于山故职金緫主其戒令】受其入征者【有地产者以金玉之类入为征税则受之】辨其物之恶【辨其贵贱】与其数量【与其多寡】揭而玺之【标其数目而用印以记之】入其金锡于为兵器之府【谓入于槀人也】入其玉石丹青于守藏之府【谓入于玉府也】入其要【入其计书于太府也】掌受士之金罚货罚【金罚所谓赎刑之罚货罚若司关所谓举其货者也二者皆受之】入于司兵【既受其金货乃入于司兵之官】旅于上帝则共其金版【金版以金饰屏风也旅祭上帝则共之】飨诸侯亦如之【敬賔亦如敬神也】　凡国有大故而用金石则掌其令
　　司厉【下士二人史一人徒十有二人　犯政为恶曰厉】掌盗贼之任器货贿【任器谓盗贼所用伤人兵器也货贿谓所盗财物也】辨其物【别其名也】皆有数量【皆冇多寡之数量去声】贾而揭之【定其所直之价而标识之贾值】入于司兵【没而入于司兵之官】　其奴男子入于罪女子入于舂槀凡有爵者与七十者与未龀者皆不为奴
　　犬人【下士二人府一人史二人贾四人徒十六人　犬金畜故属秋官】掌犬牲【以犬为性则掌之】凡祭祀共犬牲【祭祀用犬则共奉之】用牷物【用纯色物】伏亦如之【伏谓伏犬以王车轹之谓埋祭也二者亦用牲物】　凡几珥沈辜用防可也凡相犬牵犬者属焉掌其政治
　　司圜【中士六人下士十有二人府三人史六人胥十有六人徒百有六十人　主圜土者】掌收教罢民【罢民困乏于礼义故収于圜土而教之】凡害人者【谓恶人为民所患而未入于刑者】弗使冠饰而加明刑焉【弗使冠饬去其冠也加明刑谓以版书罪状着之于背也】任之以事而收教之【任以劳役之事乃所以收教之也】能改者【其能改过自新者】上罪三年而舍【罪重者拘之三年乃纵之舍舍】中罪二年而舍【其次拘之二年】下罪一年而舍【罪轻者拘之一年】其不能改而出圜土者杀【不改过而逃亡者杀之】虽出三年不齿【虽得纵舍犹三年不与平民齿也】凡圜土之刑人也不亏体【但加以明刑而不伤其体】其罚人也不亏财【但罚以劳役不伤其财也】
　　掌囚【下士十有二大府六人史十有二人徒百有二十人　主拘系当刑杀之囚】掌守盗贼【窃贿为盗伤人为贼守谓囚而守之】凡囚者【凡拘囚罪人】上罪梏拲而桎【木在手曰梏在足曰桎两手共二木曰拲拲拱】中罪桎梏【不拲之也】下罪梏【不桎之也】王之同姓拲【王之同姓族人则拲其手】有爵者桎【有官爵者则桎其足】以待弊罪【囚之以待断罪】及刑杀【及当刑杀之时】告刑于王【当刑则曰某之罪在小辟当杀则曰某之罪在大辟】奉而适朝【为王欲冇所赦宥也】士加明梏以适市而刑杀之【加明刑之版与梏以适于市而刑之杀之】凡有爵者与王之同族【此二者刑杀不适于市】奉而适甸师氏【甸师属天官】以待刑杀【甸师曰王之同姓有罪则死刑焉必适甸师而刑杀者刑于隐亲亲贵贵之义也】
　　掌戮【下士二人史一人徒十有二人　主斩杀戮辱之事】掌斩杀贼谍而之【谍谓敌人为奸细者贼与谍大者斩以鈇钺小者杀以刀刃之谓去衣而磔其尸也当为】凡杀其亲者焚之【杀五服之亲者则烧焚之不存其形也】杀王之亲者辜之【杀王之亲者则辜而磔之不全其体也】凡杀人者踣诸市【踣谓僵尸于市使众视而惩之也踣皮北】肆之三日【陈其尸三日乃除之】刑盗于市【盗之罪未至死者亦刑于市以辱之】凡罪之丽于法者亦如之【其他罪犯法者亦刑之于市也】惟王之同族与有爵者杀之于甸师氏【所以亲亲而贵贵也】凡军旅田役斩杀刑戮亦如之【各随其罪之轻重亦司戮司之也】墨者使守门【黥者无妨于禁御故可使守门】劓者使守关【截鼻者不以貌恶逺之故可使守关】宫者使守内【宫刑则人道絶矣故使之守内】刖者使守囿【断足者驱禽兽无急行故可使守囿】髠者使守积【货财积于隐处故可使髠髪守之】
　　司【中士二人下士十有二人府五人史十人胥二十人徒一百人　给劳辱之役者】掌五之灋【一曰罪盗贼之家为奴者二曰蛮征南蛮所获者三曰闽征闽越所获者四曰夷征东夷所获者五曰貉征东北夷所获者】辨其物【辨其衣服兵器之属】而掌其政令【正之则有政使之则有令】帅其民而盗贼【盗贼之未获者司则帅其众而执之曰】役国中之辱事【中国汚辱之事司则帅其众而劳役之】为百官积任器【百官任用之器亦其众为积之也】　凡囚执人之事邦有祭祀賔客丧纪之事则役其烦辱之事　掌帅四翟之【但言四翟则罪不与也】使之皆服其邦之服【以其所素安也】执其邦之兵【以其所素习也此所谓修其教不易其俗也】守王宫与野舍之厉禁【野舍王行所止也内则使之守王宫外则使之守野舍之厉禁此亦司率之也】
　　罪【百有二十人】掌役百官府与凡有守者掌使令之小事凡封国若家牛助为牵徬其守王宫与其厉禁者如蛮之事
　　蛮【百有二十人】掌役校人养马其在王宫者执其国之兵以守王宫在野外则守厉禁
　　闽【百有二十人】掌役畜养鸟而阜蕃教扰之掌子则取焉
　　夷【百有二十人】掌役牧人养牛马与鸟言其守王宫者与其守厉禁者如蛮之事
　　貉【百有二十人】掌役服不氏而养兽而教扰之掌与兽言其守王宫者与其守厉禁者如蛮之事















　　周礼句解卷九
　　钦定四库全书
　　周礼句解卷十
　　宋　朱申　撰
　　秋官司宼下
　　布宪【中士二人下士四人府二人史四人胥四人徒四十人　主表刑禁者布以敷施之宪以表示之宪音献】掌宪邦之刑禁【宪表也刑即司寇之五刑禁即士师之五禁也】正月之吉【正月朔日】执旌节以宣布于四方【道路用旌节故布宪执之以宣布刑禁于四方也】而宪邦之刑禁【表示四方使皆知之】以诘四方邦国及其都鄙【诘者以威譲文诰为主邦国诸侯之国都鄙采邑也】达于四海【极于六服之外四海之逺】凡邦之大事合众庶【大事谓祀与戎合众庶则用人民也】则以刑禁号令【号以召之令以命之盖以五刑五禁号令之也】
　　禁杀戮【下士二人史一人徒十有二人　禁民不得相杀戮】掌司斩杀戮者【司犹察也斩杀戮谓使民相斩相杀相戮也】凡伤人见血而不以告者【匿其事而不闻之于官也】攘狱者【攘刼狱囚】遏讼者【止遏民讼】以告而诛之【察此四者以告于司寇而诛戮之】
　　禁暴氏【下士六人史三人胥六人徒六十人　禁民暴乱】掌禁庶民之乱暴力正者【禁止也乱谓悖于人伦暴谓敢作威怒力正谓胁众从已以邪为正也】挢诬犯禁者【挢曲为直诬善为恶以冒犯刑禁也】作言语而不信者【造作无诚实之言语以惑民也】以告而诛之【禁此三者以告于司寇而诛戮之】凡国聚众庶【以大事聚众庶】则戮其犯禁者以徇【众庶有犯禁者则戮之以徇众】　凡奚聚而出入者则司牧之戮其犯禁者
　　野庐氏【下士六人胥十有二人徒百有二十人　野道庐舍止宿之地】掌达国道路至于四畿【此遂人所谓浍上有道川上有路以达于畿也】比国郊及野之道路宿息井树【国国中也郊国外也野郊外也遗人三十里有宿十里有庐即宿息之地也井所以共饮食树所以为藩蔽庐氏则巡行而校比之也】若有宾客【四方诸侯朝聘】则令守涂地之人聚之【涂地皆有人以为之守有宾客则令其人相聚击析以待暴客也】有相翔者诛之【有翺翔觇伺欲为寇盗者诛之】凡道路之舟车轚互者【道路车舟之行或迫隘而相轚触相差互者】叙而行之【叙其先后之行】凡有节者【秉节而行】及有爵者至【有官者来】则为之辟【止行人】　禁野之横行径逾者凡国之大事比脩途道路者掌凡道禁邦之大师则令扫道路且以几禁行作不时者不物者
　　蜡氏【下士四人徒四十人】掌除骴凡国之大祭祀令州里除不蠲禁刑者任人及凶服者以及郊野大师大賔客亦如之若有死于道路者则令埋而置楬焉书其日月焉县其衣服任器于有地之官以待其人掌凡国之骴禁
　　雍氏【下士二人徒八人谓隄防止水者】掌沟渎浍池之禁【沟渎浍田间通水者池谓陂障之水道必有禁然后可兴利除害也】凡害于国稼者【恐其水害于国及稼也】春令为阱擭沟渎之利于民者【穿地为穴以防禽兽谓之阱设机以载禽兽使足不及地谓之擭春农事方兴故为阱擭以御兽害为沟渎以通水利也】秋令塞阱杜擭【秋农事已成故塞之杜之】禁山之为苑泽之沈者【依山为苑就泽为沈则专利于已而肆害于物故禁之】
　　萍氏【如雍氏　主水禁者以萍为名比其浮于水上不沈溺也】掌国之水禁【水有灌载之利而犯之则沈溺故有禁】几酒【司察非时饮者】谨酒【使民节用酒凡此者以酒之能溺人犹水也】禁川游者【禁不乗舟而浮游者亦以防沈溺也】
　　司寤氏【如萍氏　寤觉也主夜觉者】掌夜时【一日一夜有十二时此专掌夜之时】以星分夜【夜则星见晓则星没】以诏夜士夜禁【诏告也夜士夜巡徼之士主夜禁者】御晨行者【日未旦为晨御之者使须明而后行也】禁宵行者夜游者【半夜前曰宵游非夜时虽不行亦禁止之也】
　　司烜氏【下士六人徒十有二人　烜火也】掌以夫燧取明火于日【夫燧取火器也日太阳之精故取明火焉】以鉴取明水于月【鉴取水镜也月太隂之精故取明水焉】以共祭祀之明齍明烛【以明水为粢盛以明火爇烛也】共明水【以充酒也】凡邦之大事【谓祀賔之大事】共坟烛庭燎【设于门外曰坟烛设于门内曰庭燎】中春以木铎脩火禁于国中【为季春将出火先事而戒也】军旅脩火禁【大众所聚宜致谨也】　邦若屋诛则为明竁焉
　　条狼氏【下士六人胥六人徒六十人条除也除道上之狼扈也】掌执鞭以趋辟【执鞭防以作威使行道者趋而避也】王出入则八人夹道【天子用八人夹道而趋辟】公则六人【降于王也】侯伯则四人【降于公也】子男则二人【降于侯伯也】凡誓【凡设誓士军旅】执鞭以呼于前且命之【羣吏聴誓则执鞭使前来聴命】誓仆右曰杀誓驭曰车轘誓大夫曰敢不关鞭五百誓师曰三百誓邦之大史曰杀誓小史曰墨
　　脩闾氏【下士二人史一人徒十有二人　脩治也闾里门也】掌比国中宿互者【宿谓守卫互谓行马谓击柝脩闾氏则校比之也】与其国粥【行而卖物于国中者亦比校之】而比其追胥者而赏罚之【追胥谓伺逐寇盗者既比其人数则勤怠可见勤者赏之怠者罚之】禁径逾者【行不由正路】与以兵革趋行者【用兵器趋行道路者】与驰骋于国中者【奔走驰骋于国中之道者二者皆有禁】邦有故【丧乱寇盗】则令守其闾互【互谓行马所以断出入也守闾门也互之所以防非常之变也】惟执节者不几【有节以达者则无所用乎几察也】
　　防氏【下士二人徒八人】掌设弧张为阱擭以攻猛兽以灵鼓敺之若得其兽则献其皮革齿须备
　　庶氏【下士一人徒四人】掌除毒蛊以攻説禬之嘉草攻之凡欧蛊则令之比之
　　宂氏【如庶氏】掌攻蛰兽各以其物火之以时献其珍异皮革
　　翨氏【下士二人徒八人】掌攻猛乌各以其物为媒而掎之以时献其羽翮
　　柞氏【下士八人徒二十人主除木者柞侧百反】　掌攻草木及林麓【攻治也积木曰林山足曰麓】夏日至【夏至之日】令刋阳木而火之【刋谓斫去其皮也山南曰阳阳木以至阳之日刋而火之】冬日至【冬至之日】令剥隂木而水之【剥亦刋也山北曰隂隂木以至隂之日剥而水之则阳木隂木皆不复生矣】若欲其化也【欲其化而为日】则春秋变其水火【则隂木至春又从而火之阳木至秋又从而水之则无萌蘖之生矣】凡攻木者掌其政令【凡治木者皆有政以正之令以命之】
　　薙氏【下士二人徒二十八主除草者薙替】掌杀草【草害稼穑故杀之】春始生而萌之【春生气始达故萌之而弗治也】夏日至而夷之【夷平也谓迫地而刈之也夏至一隂生故可以夷之也】秋绳而芟之【含实曰绳芟其绳则不成熟矣绳孕】冬日至而耜之【冬至一阳生则用耒耜以去根也】若欲其化也【欲化为土】则以水火变之【以火而烧其芟夷之本末又从而加之以水也】　掌凡杀草之政令
　　硩蔟氏【下士一人徒二人】掌覆夭鸟之巢以方书十日之号十有二辰之号十有二月之号十有二嵗之号二十有八星之号县其巢上则去之
　　翦氏【下士一人徒二人】掌除蠧物以攻禜攻之以莽草熏之凡庶蛊之事
　　赤叐氏【如翦氏】掌除墙屋以蜃炭攻之以灰酒毒之凡隙屋除其貍虫
　　蝈氏【如赤叐氏】掌去鼃黾焚牡蘜以灰洒之则死以其烟被之则凡水虫无声
　　壸涿氏【如蝈氏】掌除水虫以炮土之鼓殴之以焚石投之若欲杀其神则以牡橭午贯象齿而沈之则其神死渊为陵
　　庭氏【下士一人徒二人】掌射国中之夭鸟若不见其鸟兽则以救日之弓与救月之矢夜射之若神也则以犬隂之弓与枉矢射之
　　衔枚氏【下士一人徒八人】掌司嚣国之大祭祀令禁无嚣军旅田役令衔枚禁嘂呼叹呜于国中者行歌哭于国中之道者
　　伊耆氏【如衘枚氏】掌国之大祭祀共其杖咸军旅受有爵者杖共王之齿杖
　　大行人【中大夫二人　主賔客之长官】掌大賔之礼及大客之仪【大賔谓五等诸侯大客谓诸侯之孤卿大夫士礼以本言仪以文言】以亲诸侯【礼仪所以亲睦诸侯】春朝诸侯而图天下之事【春见曰朝因而图其事之可否】秋觐以比邦国之功【秋见曰觐因而比其功之髙下】夏宗以陈天下之谟【夏见曰宗谟谋也因而陈其谟之是非】冬遇以恊诸侯之虑【冬见曰遇因而合其虑之同异】时会以发四方之禁【时见曰会谓无常时相见也发禁谓征伐有罪也】殷同以施天下之政【众见曰同谓十二嵗王不巡守则众诸侯皆来朝也施政谓考其制度也】时聘以结诸侯之好【时聘曰问谓诸侯使大夫来聘亲以礼见之所以结其防好也】殷頫以除邦国之慝【殷頫曰视谓一服来朝之嵗天子命以政禁之事所以除其恶行也】间问以谕诸侯之志【天子遣使间嵗一问诸侯所以通其志于上下】归脉以交诸侯之福【天子祭祀以胙分赐诸侯所以同其福于上下脤上忍反】贺庆以赞诸侯之喜【诸侯有喜则贺庆以赞之而与之同其乐】致禬以补诸侯之烖【禬祈禳之祭也诸侯有烖则致禬以补之而与之同其忧禬防】　以九仪辨诸侯之命等诸臣之爵【九仪谓诸侯之命五公侯伯子男也诸臣之爵四孤卿大夫士也】以同邦国之礼而待其賔客【九仪之名位不同乃所以同邦国之礼也待賔客如下文所云】上公之礼【此九仪之一也】执桓圭九寸【公执桓圭其长九寸】缫借九寸【以织组而成藻饰所以借玉也其长与桓圭同缫早借在夜反】冕服九章【龙山华虫火宗彛五章画之于衣藻粉米黼黻四章綉之于裳】建常九斿【常即交龙之旂也其旒有九】樊缨九就【樊马腹带也缨马缰也以五采饰之而成九匝樊盘】贰车九乗【贰车副车也无饰】介九人【介相賔者也陈于大门外】礼九牢【三牲备曰牢朝享后乃陈于馆】其朝位賔主之间九十步立当车轵摈者五人庙中将币三享王礼再祼而酢飨礼九献食礼九举岀入五积三问三劳　诸侯之礼【此九仪之二也】执信圭七寸缫借七寸冕服七章【自华虫以下】建常七斿樊缨七就贰车七乗介七人礼七牢【以上皆降于上公二等】　朝位宾主之间七十步立当前疾摈者四人庙中将币三享王礼一祼而酢飨礼七献食礼七举出入四积再问再劳诸伯执躬圭【此九仪之三也】其他皆如诸侯之礼【自躬圭外皆同诸侯】诸子执谷璧五寸【此九仪之四也】缫借五寸冕服五章【自宗彛以下】建常五斿樊缨五就贰车五乗介五人礼五牢【以上皆降于侯伯二等】　朝位宾主之间五十步立当车衡摈者三人庙中将币三享王礼一祼不酢飨礼五献食礼五举出入三积一问一劳　诸男执蒲璧【此九仪之五也】其他皆如诸子之礼【自执蒲璧外皆如诸子】凡大国之孤【孤以君命来聘此九仪之六也】执皮帛以继小国之君【执束帛为挚而饰以豹皮继于子男之后】出入三积不问一劳朝位当车前不交摈庙中无
　　相以酒礼之其他皆眡小国之君　凡诸侯之卿【卿以君命来聘此九仪之七也】其礼各下其君二等【比其君之礼皆降二等】以下及其大夫士皆如之【亦下其君二等大夫九　仪之八也士九仪之九也】　邦畿方千里【王畿地方千里】其外方五百里谓之侯服【在王畿外】嵗一见【其地近故毎年一朝见现】其贡祀物【共祭祀之用者】又其外方五百里谓之甸服【在侯服外】二嵗一见【地稍逺故二年一朝】其贡嫔物【共嫔妇之用者】又其外方五百里谓之男服【在甸服外】三嵗一见【地又逺故三年一朝】其贡器物【共器物之用者】又其外方五百里谓之采服【在男服外】四嵗一见【地又逺故四年一朝】其贡服物【共衣服之贡者】又其外方五百里谓之卫服【在采服外】五嵗一见【地又逺故五年一朝】其贡材物【共材用之贡者】又其外方五百里谓之要服【在卫服外要腰】六嵗一见【地尤逺故六年一朝】其贡货物【共寳货之贡也】九州之外谓之蕃国【六服在九州内其外则夷服镇服蕃服皆谓之蕃国也】世一见【以其地极逺故嗣君即位乃朝】各以其所贵寳为挚【不拘其所贡也】　王之所以抚邦国诸侯者【天子抚安诸侯之法如下文所云】嵗徧存【毎嵗徧问其安否】三嵗徧頫【三嵗则徧视其治效】五嵗徧省【五年则徧察其风俗】七嵗属象胥【象胥通言语之官也】谕言语【五方言语不通故使象胥谕之】恊辞命【诸侯无辞不相接故使象胥恊之此二者七年一次举行】九嵗属瞽史【瞽史乐官】谕书名【书名所以同其文故使瞽史谕之】聴声音【声音所以和其声故使瞽史聴之此二者九年一次举行】十有一嵗达瑞节【六瑞见宗伯六节见掌节所以达四方而文之也】同度量【度谓丈尺量谓斗斛所以同四方而一之也】成牢礼【若掌客之所掌是也】同数器【若合方氏之所掌是也】修法则【法谓八法则谓八则修谓损益因革之也此五者十一年一次举行】十有二嵗王巡守殷国【毎十二年王巡守诸侯如不巡守则诸侯皆来朝也】凡诸侯之王事【诸侯朝王之事】辨其位【辨其朝廷賔主之位】正其等【正其尊卑上下之等】恊其礼【恊其饔饩积膳之礼】賔而见之【使诸侯以賔礼见之】　若有大丧则诏相诸侯之礼若有四方之大事则受其币聴其辞　凡诸侯之邦交【邻国徃来】嵗相问也【比年一小聘也】殷相聘也【三年一大聘也】世相朝也【嗣君即位乃亲相朝以见聘问皆遣臣也】
　　小行人【下大夫四人行人之副】掌邦国賔客之礼籍【诸侯名位尊卑之书】以待四方之使者【以待诸侯之臣来使于王国者】令诸侯春入贡【春朝之时入贡谓六服所贡也】秋献功【秋觐之时献功谓考绩之功也】王亲受之【亲受其贡与功所以敬诸侯也】各以其国之籍礼之【国有小大故礼有等差必按其书而礼待之也】凡诸侯入王则逆劳于畿及郊劳眡馆将币为承
　　而摈凡四方之使者大客则摈小客则受其币而聴其辞　使适四方【天子使人于诸侯】恊九仪賔客之礼【恊合也賔礼五公侯伯子男也客礼四孤卿大夫士也共为九仪】朝觐宗遇防同【见前大行人注】君之礼也【六者诸侯事君之礼】存頫省聘问【见大行人注】臣之礼也【五者天子抚臣之礼】达天下之六节【龙节虎节人节旌节符节管节】山国用虎节土国用人节泽国用龙节【见掌节注】皆以金为之【为尊者将命取不可变为义也】道路用旌节门关用符节【见掌节注】都鄙用管节【都鄙采邑也管节如后世之竹使符也此与掌节守都鄙者用角节不同】皆以竹为之【竹有自然之节将命者期于无失节而已】成六瑞【六等合瑞之玉也四圭二璧】王用瑱圭公用桓圭侯用信圭伯用躬圭子用谷璧男用蒲璧【宗伯言执谓执之以行礼也此皆言用谓用之以合符也瑱鎭】合六币【六币诸侯所以享王也合者如圭合马璋合皮之类】圭以马【鋭首曰圭其币用马】璋以皮【半圭曰璋其币用豹皮圭与璋二王之后用之】璧以帛【璧员而中虚其币用帛】琮以锦【琮方而八面其币用锦璧与琮侯伯用之】琥以绣【琥为虎形其币用绣】璜以黼【半璧曰璜其币用黼琥与璜子男用之】此六物者【总説上文六币】以和诸侯之好故【以其通情而来则谓之好以其因事而来则谓之故】　若国札丧则令赙补之若国凶荒则令赒委之若国师役则令稾禬之若国有福事则令庆贺之若国有祸烖则令哀吊之凡此五物者治其事故及其万民之利害为一书【为此一书所以兴利除害也】其礼俗政事教治刑禁之逆顺为一书【为此一书所以去逆而成顺也】其悖逆暴乱作慝犹犯令者为一书【为此一书将以严而制之】其札丧凶荒厄贫为一书【为此一书所以寛而恤之】其康乐和亲安平为一书【如此则康乐和亲可致矣故又为此一书】凡此五物者【总上文五书】毎国辨异之【毎国各为五书】以反命于王【行人巡行天下录成五书然后复命于王】以周知天下之故【如此则天下之事可得而徧知矣】
　　司仪【上士八人中士十有六人　掌賔客摈相之礼】掌九仪之賔客摈相之礼【公侯伯子男五者为賔孤卿大夫士四者为客共为九仪接賔曰摈賛礼曰相】以诏仪容辞令揖让之节【仪以文言容以貌言以言达意谓之辞参合乎上谓之令以手拱人谓之揖先人后已谓之让司仪则以言而诏其节也】将合诸侯【有事而防】则令为坛三成【为坛于国外三成三重也】宫旁一门【为宫方三百步毎旁一门】诏王仪【告王以见诸侯之仪】南乡见诸侯【南者离明之方取乡明之义也乡向】土揖庶姓【土揖下手揖之庶姓者非王之亲也】时揖异姓【时揖平手揖之异姓者王之外亲也】天揖同姓【天揖举手揖之同姓者王之族人也】及其摈之【摈诸侯以前王】各以其礼【以爵之尊卑而为隆杀】公于上等【坛有三重摈公于第一重】侯伯于中等【摈侯伯于第二重】子男于下等【摈子男于第三重】其将币亦如之【将币以享亦分三等】其礼亦如之【祼将礼同】王燕则诸侯毛【谓以髪白黒分尊卑也朝事尚爵而燕尚齿者燕以示慈惠故也】　凡诸公相为賔【诸公之国相朝】主国五积三问【主国主人之国也积财用也于其止宿则有五积以其间阔则有三问】皆三辞拜受【賔三辞不获乃拜而受之】皆旅摈【公之摈九人旅则陈之也】再劳【以其道路之苦故再劳之】三辞三揖【賔三辞毎辞一揖】登拜受【賔三辞不获乃登堂拜受】拜送【劳礼重于积问故拜送使人也】主君郊劳【积问劳特遣使而已主君又亲劳之于郊焉】交摈【賔主各陈摈者九人以传宾主之辞】三辞【宾三辞其郊劳之礼】车送拜辱【宾以主君亲劳故乗车出舎门而迎之乃下车拜其屈辱而来也】三揖三辞【三揖以致恭三辞以致让】拜受【宾三辞不获乃拜而受】车送【主君既出宾又乗车送之】三还【主君三还辞之】再拜【宾乃再拜送之】致馆亦如之【賔始至国使大夫受馆主君又以礼亲致亦如郊劳之礼也】致飱如致积之礼【夕食曰飱小礼也故但遣大夫如致积之礼】及将币【賔致币以享主君】交摈【賔始入庙主君迎賔故交摈以辞】三辞【賔三辞主君之迎】车逆拜辱【主君乘车出大门迎賔而拜其辱】賔车进【賔车于是前进】答拜【主君拜辱而賔答之】三揖三让【主君揖而賔让】毎门止一相【相谓主之摈賔之介也将致敬于庙故毎门止用一相】及庙【及至庙中】惟上相入【惟上摈上介入】賔三揖三让【将登堂故揖而让主君也】登再拜授币【賔既登堂将授币以享主君故主君拜之授当为受】賔拜送币【賔则拜而送币于主君也賔当为摈】毎事如初【送币如初将币之礼】賔亦如之【賔读如摈谓以郁鬯礼賔也】及出【賔将出庙】车送【主人以车送賔】三请三进【主君请賔就车毎一请则一进欲逺送之也】再拜【既请进则再拜】賔三还三辞【主君毎一请则賔亦一还一辞】告辟【賔告主君言已辟去也辟音避】致饔饩【熟食曰饔生物曰饩主君致之于宾】还圭【賔以圭享主君礼毕则还之也】飨食【享以饮为主食以食为主皆所以待賔也】致赠【賔去而主君赠之以财也】郊送【主君又亲送賔于郊】皆如将币之仪【送逆揖让辞受之节皆同将币】　賔之拜礼拜饔饩拜飨食賔继主君皆如主国之礼　诸侯诸伯诸子诸男之相为賔也【侯伯子男之国相朝】各以其礼相待也【各眡其命之数而为之隆杀也】如诸公之仪【其行礼之节一与诸侯同】　诸公之臣相为国客则三积皆三辞拜受及大夫郊劳旅摈三辞拜辱三譲登聴命下拜登受賔使者如初之仪及退拜送致馆如初之仪及将币旅摈三辞拜逆客辟三揖毎门止一相及庙惟君相入三让客登拜客三辟授币下出毎事如初之仪及礼私面私献皆再拜稽首君答拜出及中门之外问君客再拜对君拜客辟而对君问大夫客对君劳客客再拜稽首君答拜客趋辟致饔饩如劳之礼飨食还圭如将币之仪君馆客客辟介受命遂送客从拜辱于朝明日客拜礼赐遂行如入之积凡侯伯子男之臣以其国之爵相为客而相礼其仪亦如之　凡四方之宾客礼仪【所以相接】辞命【所以相与】饩牢【所以致赐】赐献【及用禽鸟之属】以二等从其爵而上下之【皆自上而下降杀以两一从其爵命而已】凡賔客送逆同礼【来则逆之而有问劳之礼去则送之而有赠送之礼】凡诸侯之交【邦交之礼】各称其邦而为之币【各称其邦之大小而致其币如二王后用圭璋侯伯用璧琮之类】以其币为之礼【因其币之隆杀而为礼之厚薄】凡行人之仪【摈相传辞之威仪】不朝不夕【日出为朝面东也日入为夕面西也】不正其主面【不南向】亦不背客【不北向但居賔主之间而已】
　　行夫【下士三十有二人府四人史八人胥八人徒八十人　主国使之礼】掌邦国传遽之小事【谓乘邮传急遽之事盖事之小而欲速达者】恶而无礼者【恶谓吉凶之小事礼籍所不载者】凡其使也【行夫出而为使】必以旌节【执旌节以通道路也】虽道有难而不时必达居于其国则掌行人之劳辱事焉使则介之
　　环人【中士四人史四人胥四人徒四十人　主围賔客任器为之守备】掌送逆邦国之通賔客【邦国賔客取道徃来者则送迎之】以路节达诸四方【路节谓道路用旌节也达诸四方使无阻也】舎则授馆令聚有任器则令环之凡门关无几【賔客有路节以出入门关故无几察之者】送逆及疆【送賔迎賔】
　　【皆及于国之境】
　　象胥【毎翟上士一人中士二人下士八人徒二十人　主通夷狄之言】掌蛮夷闽貉戎狄之国使【八蛮四夷七闽九貉五戎六狄之国遣使来朝贡者】掌传王之言而谕説焉【逺人不晓中国言语故象胥传王言而开谕解説之】以和亲之【如此则逺人之心和而不乖亲而不疎也】若以时入賔【谓蕃国之君世一见之】则恊其礼【逺人之礼不同于中国象胥则教之恊其礼也】与其辞言传之【逺人之言不通于中国象胥则传其言辞也】凡其出入送逆之礼节币帛辞令【出则送之入则逆之礼节以相接币帛以致享辞令以相与】而賔相之【接賔曰摈賛礼曰相賔摈】　凡国之大丧诏相国客之礼仪而正其位凡军旅防同受国客币而賔礼之　凡作事王之大事诸侯【王者征伐四夷之事则用诸侯捍屏】次事卿【若威令文诰之辞】次事大夫次事上士下事庶子【皆量其事体之轻重用之】
　　掌客【上士二人下士四人府一人史二人胥二人徒二十人　掌賔客牢礼之法】掌四方賔客之牢礼饩献饮食之等数【牢礼谓三牲也饩献谓禽兽也饮谓酒酱食谓膳羞皆以等级而异其杀】与其政治【政以正之治以理之】王合诸侯而飨礼【合五等诸侯而行享食之礼】则具十有二牢【牢具十二者王礼之数也】庶具百物备【庶羞之具百物之品莫不咸具】诸侯长十有再献【诸侯长谓上公之命作伯者用十二献者所以优尊之也】王巡守殷国【王十二年而一巡守则众国皆朝】则国君膳以牲犊【所过之国其君以犊牲供王之膳贵其诚也】令百官百牲皆具【掌客令主国具百牲以供王之百官】从者三公眡上公之礼【王之从行三公其礼比于上公】卿眡侯伯之礼【王之从行卿其礼比于侯伯】大夫眡子男之礼【王之从行大夫其礼比于子男】士眡诸侯之卿礼【王之从行上士其礼比诸侯之卿】庶子一眡其大夫之礼【庶子兼中士下士而言其礼比诸侯之大夫】凡诸侯之礼【此下言王者待诸侯之礼】上公五积【此言待上公之礼其未至】
  </div>
  <div class="pagination">
   <a href="周礼句解_page4.html">
    上一页
   </a>
   <a href="周礼句解.html">
    1
   </a>
   <a href="周礼句解_page2.html">
    2
   </a>
   <a href="周礼句解_page3.html">
    3
   </a>
   <a href="周礼句解_page4.html">
    4
   </a>
   <span class="current-page">
    5
   </span>
   <a href="周礼句解_page6.html">
    6
   </a>
   <a href="周礼句解_page6.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
