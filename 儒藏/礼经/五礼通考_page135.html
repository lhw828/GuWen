<!DOCTYPE html>
<html>
<head>
    <meta charset="UTF-8">
    <title>五礼通考 - 第 135 页/共 431 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>五礼通考 - 第 135 页/共 431 页</h1>
    <div class="content">　　地官川衡祭祀共川奠
　　泽虞祭祀共泽物之奠
　　天官人凡祭祀共其鱼之鲜薧
　　鳖人凡祭祀共蠯蠃蚳以授人【疏人有蠯蠃蚳故以此三者授人】
　　甸师祭祀供野果蓏之属
　　地官场人祭祀共其果蓏
　　天官盐人祭祀共其苦盐散盐【注杜子春读苦爲盬谓出盐直用不冻治郑司农云散盐冻治者元谓散盐鬻水爲盐】
　　蕙田案以上供庶羞笾豆之具
　　春官司服王之吉服享先王则衮冕享先公则鷩冕凡大祭祀共其衣服而奉之
　　蕙田案此条具冕服
　　典路大祭祀则出路赞驾说【注出路王当乗之赞驾说赞仆与趣马也】司常凡祭祀各建其旗
　　蕙田案二条具车旗
　　天官掌次凡祭祀张其旅幕张尸次【注旅众也公卿巳下即位所祭祀之门外以待事爲之张大幕尸则有幄郑司农云尸次祭祀之尸所居更衣帐】
　　幕人祭祀共其帷幕幄帟绶
　　蕙田案二条具幕次
　　春官司几筵掌五几五席之名物辨其用与其位凡大朝觐大飨射凡封国命诸侯王位设黼依依前南乡设莞筵纷纯加缫席画纯加次席黼纯左右玉几祀先王昨席亦如之【注郑司农云昨席于主阶设席王所坐也元谓昨读曰酢谓祭祀及王受酢之席】
　　蕙田案以上具几席
　　天官典丝凡祭祀共黼画组就之物
　　蕙田案此条共黼画组就之物
　　夏官校人凡大祭祀毛马而颁之饰币马执扑而从之【蔡氏德晋曰币马取以献神】
　　蕙田案此条具币马
　　天官甸师祭祀供萧茅【注郑大夫云束茅立之祭前沃酒渗下去若神饮之故谓缩缩浚也元谓茅以共祭之苴亦以缩酒苴以借祭缩酒泲酒也醴齐缩酌】
　　地官乡师大祭祀共茅蒩【注郑大夫谓祭前借也元谓苴士虞礼所谓苴刌茅长五寸束之是也祝设于几东席上命佐食取黍稷于苴三取肤祭如初此所以承祭既祭葢束而去之守祧云既祭藏其隋是与】
　　春官司巫祭祀则共匰主及道布及蒩馆【注杜子春云蒩读爲鉏匰器名主谓木主也道布新布三尺也鉏借也馆神所馆止也书或爲蒩馆或爲蒩饱或曰布所以爲借也蒩饱茅裹肉也元谓道布者爲神所设巾中霤礼曰以功布爲道布属于几也蒩之言借也祭食有当借者馆所以承蒩谓若今筐也主先匰蒩后馆互言之者明共主以匰共蒩以筐大祝取其主蒩陈之器则退也士虞礼曰苴刌茅长五寸实于筐馔于西坫上又曰祝盥升取苴降洗之升入设于几东席上东缩】
　　陈氏礼书茅之爲物柔顺洁白可以施于礼者也故古者借祭缩酒之类皆用焉茅有共于甸师者甸师之茅有入之乡师有入之司巫则乡师之所共者大祭祀也司巫之所共者凡祭祀也士虞有苴特牲少牢吉祭无苴而司巫祭祀共蒩馆则凡王祭祀有苴矣贾公彦谓天子诸侯尊者礼备于理或然
　　【蔡氏徳晋曰萧香蒿也宗庙之祭以萧合稷膟膫燔之诗所谓取萧祭脂记所谓萧合黍稷是也茅用以泲酒谓之缩酒又以借尸所祭稷】
　　蕙田案以上具萧茅匰主道布蒩馆
　　春官大司乐凡乐事大祭祀宿县遂以声展之
　　小胥正乐县之位王宫县诸侯轩县
　　典庸器掌藏乐器庸器【注庸器伐国所获之器若崇鼎贯鼎及以其兵物所铸铭也疏庸功也言功器者伐国所获之器也】及祭祀帅其属而设笋虡陈庸器【注设笋虡眡了当以乐器县焉陈功器以华国也】
　　地官鼓人以路鼓鼓享
　　春官大胥凡祭祀之用乐者以鼓徴学士
　　夏官司兵祭祀授舞者兵
　　司戈盾祭祀授旅贲殳故士戈盾授舞者兵
　　蕙田案以上具乐舞庸器
　　春官天府掌祖庙之守藏凡国之玉镇大宝器藏焉若有大祭则出而陈之
　　蕙田案此条陈宝器
　　天官大府邦都之赋以待祭祀
　　外府凡祭祀共其财用之币赍赐予之财用
　　蕙田案二条具财用
　　地官委人以法式供祭祀之薪蒸木材
　　【蔡氏徳晋曰粗曰薪细曰蒸薪蒸以给炊燎木材以给张事】
　　夏官司爟凡祭祀则祭爟
　　地官掌蜃祭祀共蜃器之蜃共白盛之蜃
　　天官凌人祭祀共氷鉴
　　秋官伊耆氏掌国之大祭祀共其杖咸
　　蕙田案以上供杂具
　　秋官衔枚氏国之大祭祀令禁无嚣
　　司有祭祀则役其烦蓐之事
　　蕙田案二条禁令供役
　　应氏防谦礼乐彚编王礼篇前期三日烹人共鼎镬内饔概鼎爼于饔防饔防在门外东垫北上寺人帅女官而致于有司世妇率饎人【饎人有奄有女有奚】概甑甗与簠簋于廪防在门外西垫北上饔防八十有四【牛七羊七豕七麋七鹿七狼七田犬七鸡七鱼七豕七麕七兎七】廪防四【黍稷稻粱】内饔率其属陈鼎八十有四于镬西北上陈爼八十有四各于其鼎西南登铏各八十有四又各七皆于饔防南【大祫则饔防一百有八廪防四鼎爼登铏各一百有八登铏又各九】舍人陈簠簋于饎西簠四十有二簋五十有六【大祫则簠五十有四簋七十有二】司几筵铺筵设同几【见祭统】单席【见礼器】筵太祖于太室东向北向羣穆祖考从之西上筵武宗于北牖南向羣昭祖考从之西上【见朱子或问庙制辨】又筵太祖于堂南向昭穆各三筵东向西向【大祫东西各四筵　郊特牲曰坐尸于堂礼器曰定诏于堂又曰设祭于堂特牲注曰筵于户西东靣】设王昨席于室东北王位设黼依依前南向设莞筵纷纯加缫席画纯加次席黼纯左右玉几筵国宾于牖前昨席莞筵纷纯加缫席画纯设后昨席于室东南西房亦如之掌次张尸次于庭西有幄张众幕于门外具旅幕天府设盥尸盥七王盥一匜水实于槃中箪巾在门之右洗设于阼阶东南东西当东荣陈玉镇大宝器大司乐宿县遂以声展之小胥正乐县之位典庸器帅其属而设笋陈庸器县鼓在西阶下应鼓在东阶下宫县一肆司尊陈鸡鸟皆有舟【此春祠夏禴之若秋尝冬烝则用斚黄间祀追享则用虎蜼】两献尊【朝践所用】两象尊【馈献所用】皆有罍【秋尝冬烝则用着尊壶尊间祀追享则用太尊山尊】幂人【奄人】以疏布巾幂尊以画布巾幂典瑞共玉瓒郁人濯祼玉司烜氏共明水梓人濯溉蒲勺玉爵玉觚玉觯璧角璧散凡洗篚于东堂下勺爵觚觯实于篚【此职于周礼无攷据梓人爲饮器凡勺爵觚觯皆梓人爲之今补】
　　右戒具陈设
　　天官寺人祭祀之事则帅女宫而致于有司佐世妇治礼事
　　春官小宗伯辨六齍之名物与其用使六宫之人共奉之
　　天官世妇掌祭祀之事帅女宫而濯摡爲粢盛涖陈女宫之具凡内羞之物【疏此媍人所掌祭祀谓祭宗庙内羞之物谓糗饵粉餈案少牢皆从房中来故名内羞】
　　春官世妇祭祀比其具帅六宫之人共粢盛【注比次也具所濯概及粢盛之防】
　　内宗掌宗庙之祭祀荐加豆笾
　　天官内司服凡祭祀共后之衣服及九嫔世妇凡命妇共其衣服
　　追师掌王后之首服爲九嫔及外内命服之首服以待祭祀
　　屦人掌王及后之服屦辨外内命夫命妇之命屦功屦散屦凡四时之祭祀以宜服之
　　右内官戒具
　　周礼天官大宰及执事视涤濯【注执事初爲祭事前祭日之夕涤濯谓溉祭器及甑甗之属】
　　宰夫从太宰而视涤濯
　　春官大宗伯宿视涤濯涖玉鬯省牲镬【疏谓祭前一日视所涤濯祭器洁净与否】
　　小宗伯省牲视涤濯
　　肆师凡祭祀诏相其礼视涤濯亦如之【疏谓祭前之夕视涤濯祭器亦诏相其礼】
　　应氏防谦礼乐彚编王礼篇大冡宰帅执事即位于门外揖入即位于堂下宰夫升自西阶举幂视尊司尊告洁反降视玉瓒勺爵觚觯于东堂下梓人告洁东北面告濯具视乐县小胥告乐具宰夫告于太宰太宰出复外位宰夫之东塾视甑甗廪人告洁视簠簋舍人告洁之东塾视镬视铏镫烹人告洁视爼举鼎幂内饔告洁宰夫告洁于太宰命执事比各具修事毕太宰退大宗伯小宗伯肆师帅执事即位于门外揖入即位于堂下肆师与二执事视勺爵觚觯角散于篚取勺洗之兼执以升乃令司尊启二瓦甒之葢司烜氏告洁肆师加二勺于甒南枋覆之次加二勺于彛郁人鬯人告洁加四勺于四尊加三勺于三罍亦如之肆师反降东北面告濯具大宗伯出复外位肆师之西塾视粢盛舍人告洁视甑甗廪人告洁反告于宗伯之东塾视镬视镫铏视爼举鼎幂内饔告洁反告于宗伯省牲牲人告充腊人告备事毕告于宗伯乃退
　　右视涤濯涖玉鬯省牲镬
　　蕙田案仪礼特牲礼祭前一日有视濯视牲之仪祭日有陈设及位次之事少牢礼祭日视杀视牲又羮定实鼎馔器又将祭即位设几加勺载爼葢大夫士之祭不祼不荐血腥惟室中尸主东面行馈食礼天子诸侯则有祼鬯荐腥朝践之礼大夫士之仪简故陈设省视皆在祭日天子诸侯礼繁则陈设省视当在祭前之日及祭之日肆师告洁告备小宗伯告时告备而已至于杀牲荐熟之事亦与大夫士之礼不同也
　　周礼春官太史祭之日执书以次位常【疏言执书者谓执行祭祀之书若今仪注以次位常者各居所掌位次常者此礼一定常行不改也】
　　大宗伯凡享大治其大礼诏相王之大礼
　　小宗伯凡祭祀诏相祭祀之小礼凡大礼佐大宗伯祭之日告时于王告备于王
　　地官师氏凡祭祀王举则从【注举犹行也故书举爲与杜子春云当爲与谓王与祭祀之事　疏祭祀则郊庙是也王行之时师氏则从以王所在皆须诏王以美道故也】
　　保氏凡祭祀王举则从
　　夏官太仆祭祀正王之服位诏灋仪
　　司士凡祭祀诏相其灋事
　　春官肆师祭之日相治小礼诛其怠慢者　祭之日表粢陈告洁展器陈告备
　　礼记文王世子庶子之正于公族者其在宗庙之中则如外朝之位宗人授事以爵以官【注宗人掌礼及宗庙也以爵贵贱异位也以官官各有所掌也　疏此论同姓公族在宗庙之礼故云其在宗庙之中则如外朝之位也宗人授事以爵以官者宗人掌礼之官及宗庙授百官之事以爵者随爵之尊卑贵者在前贱者在后又以官之职掌各供其事】
　　天官内小臣若有祭祀则摈诏后之礼事相九嫔之礼事正内人之礼事
　　世妇及祭之日涖陈女宫之具
　　女御凡祭祀赞世妇
　　右祭日外内叙事
　　周礼春官鸡人大祭祀夜嘑旦以嘂百官【注夜夜漏未尽鸡鸣时也呼旦以警起百官使夙兴】
　　凡国事爲期则告之时【注告其有司主事者少牢曰宗人朝服北面曰请祭期主人曰比于子宗人曰旦明行事告时者至此旦明而告之】
　　巾车大祭祀鸣铃以应鸡人【注鸡人主呼旦鸣铃以应之声且警众必使鸣铃者车有和鸾相应和之象】
　　右嘑旦爲期
　　周礼春官典路掌王及后之五路辨其名物与其用说若有大祭祀则出路赞驾说
　　夏官节服氏掌祭祀衮冕六人维王之大常
　　旅贲氏掌执戈盾夹王车而趋左八人右八人车止则持轮凡祭祀则服而趋
　　虎贲氏掌先后王而趋以卒伍【注王出将虎贲士居前后虽羣行亦有局分】秋官条狼氏掌执鞭以趋辟王出入则八人夹道【注趋辟趋而辟行人】
　　夏官太仆王出入则自左驭而前驱
　　齐右掌祭祀前齐车王乘则持马行则陪乘
　　地官师氏凡祭祀使其属帅四夷之各以其兵服守王之门外且跸朝
　　天官宫正凡之事跸宫中庙中则执烛【疏凡之事谓祭祀之事王当出入来往时仆与王跸止行人于宫中及庙中也王出门向二处当寝晨而行尔时则宫正爲王执烛爲明也】
　　阍人掌守王宫之中门之禁大祭祀设门燎跸宫门庙门【注燎地烛也跸止行者庙在中门之外　疏烛在地曰燎谓若天子百公五十诸伯子男皆三十所作之状葢百根苇皆以布纒之以蜜涂其上若今防烛也】
　　内竖若有祭祀之事则爲内人跸
　　春官大司乐王出入则令奏王夏
　　礼记祭统君致齐于外夫人致齐于内然后防于太庙君纯冕立于阼夫人副祎立于东房【注太庙始祖庙也疏然后防于太庙者祭日君与夫人俱至太庙之中并立东房以俟行事尸既入之后转就西房故礼器云夫人在房虽不云东西房下云夫人东酌罍尊则知夫人在房谓西房也】
　　礼器君在阼夫人在房大明生于东月生于西此隂阳之分夫妇之位也【注人君尊东也天子诸侯有左右房疏顾命云天子有左右房此云夫人在房又云东酌罍尊是西房也】
　　右王及后入庙
</div>
    <div class="pagination">
<a href="五礼通考_page134.html">上一页</a><span>...</span><a href="五礼通考_page130.html">130</a><a href="五礼通考_page131.html">131</a><a href="五礼通考_page132.html">132</a><a href="五礼通考_page133.html">133</a><a href="五礼通考_page134.html">134</a><span class="current-page">135</span><a href="五礼通考_page136.html">136</a><a href="五礼通考_page137.html">137</a><a href="五礼通考_page138.html">138</a><a href="五礼通考_page139.html">139</a><a href="五礼通考_page140.html">140</a><span>...</span><a href="五礼通考_page136.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
