<!DOCTYPE html>
<html>
<head>
    <meta charset="UTF-8">
    <title>周礼注疏删翼 - 第 33 页/共 54 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周礼注疏删翼 - 第 33 页/共 54 页</h1>
    <div class="content">　　贼贤害民则伐之注春秋传曰麄者曰侵精者曰伐又曰有钟鼓曰伐则伐者兵入其境鸣钟鼓以往所以声其罪
　　防内陵外则坛之注内谓其国外谓诸侯坛读如同墠之墠王霸记曰置之空墠之地郑司农云坛读从惮之以威之惮谓置之空墠以出其君更立其次贤者王氏曰坛之者防诸侯为坛命以伐焉
　　野荒民散则削之注田不治民不附削其地明其不能有谯郡张氏曰先王深知礼义之本原起于稼穑之际故其于农事常首先天下之政诸侯助成王祭臣工之诗因其归而戒之以农事者由此故也先王巡四岳较诸侯之善恶其庆始于土地辟田野治其罚始于土地荒芜田野不治夫惟戒诸侯之事莫急于新畬之勤制诸侯之赏罚莫先于土地田野之政则先王之意可知矣
　　负固不服则侵之注负犹恃也固险可依以固者也不服不事大也侵之者兵加其竟而已用兵浅者诗曰宻人不恭敢距大邦
　　疏用兵浅者对伐是用兵深者以其罪轻直侵之而已○王氏曰无钟鼓曰侵掩其不备既服即止
　　贼杀其亲则正之注正之者执而治其罪春秋僖二十八年冬晋人执卫侯归之于京师坐杀其弟叔武临川王氏曰正者正以服属之法
　　放弑其君则残之注放逐也残杀也
　　疏放若季氏逐昭公弑若庆父弑二君及崔杼弑君之类○刘氏曰残者殱厥党类使残破○王氏曰残若秋官掌戮辜之焚之罪不容于死也
　　犯令陵政则杜之注令犹命也王霸记曰犯令者违命也陵政者轻政法不循也杜之者使不得与隣国交通明斋王氏曰杜之先治其与国使不得交通然后从而讨之若齐桓伐楚而先江黄也
　　外内乱鸟兽行则灭之注王霸记曰悖人伦外内无以异于禽兽不可亲百姓则诛灭去之也曲礼曰夫惟禽兽无礼故父子聚麀
　　疏外乱谓若齐襄公淫于鲁桓夫人文姜内乱若卫宣公上烝父妾下纳子妻之等○王氏曰先王之时其所封建以为诸侯者莫非贤也邦国之君又安有罪恶如九伐之法所正者乎盖先王制治于未乱保邦于未危思虑而豫防之故制为九伐之法虽具岂尝试之哉设之使知惧而已非聪明睿知神武而不杀者孰能与于此○袁宏曰古者帝王必建万国而植亲贤置百官而班羣才所以不私诸己共飨天下分其力任以济民事周礼天子之田方千里公之田方五百里侯伯子男之田降杀之谓之五等虽富有天下综理不过一畿临飨一国政刑不出封域故政事简而才有余所任轻而事不滞诸侯朝聘所以述职纳赋尽其礼敬也天子巡守所以观察风教知其善恶也功徳着于民加地进律其有不善者则明九伐之制是以世禄承袭之徒保其富厚而无苟且之虑修职述守之畴务善其礼不为进取之计故信义着而道化成名器固而风俗淳推之百世可乆之道也自周室微弱政教陵迟威文翼戴二国是頼是虽楚恃江汉秦据崤函然畏迫宗周忌惮齐晋厯观八百岂非列国扶持根深难防已然之效哉
　　正月之吉始和布政于邦国都鄙乃县政象之灋于象魏使万民观政象挟日而敛之乃以九畿之籍施邦国之政职方千里曰国畿其外方五百里曰侯畿又其外方五百里曰甸畿又其外方五百里曰男畿又其外方五百里曰采畿又其外方五百里曰卫畿又其外方五百里曰蛮畿又其外方五百里曰夷畿又其外方五百里曰镇畿又其外方五百里曰蕃畿注畿犹限也自王城以外五千里为界有分限者九籍其礼差之书也政职所共王政之职谓赋税也郑司农云春秋传曰天子一畿列国一同诗殷颂曰邦畿千里惟民所止
　　疏方千里曰国畿据王畿内千里而言非九畿之畿○又云诸侯赋贡多少有常大国贡半次国三之一小国四之一是其礼差也侯者候也为天子伺候非常也甸者为天子治田以出赋贡男者任也任王者之职事采者采取方物以共天子卫者为天子卫守蛮者縻也以近夷狄縻系之以政教自此已上六服谓中国之九州夷镇蕃三服总号蕃服故大行人云九州之外谓之蕃国世一见指此三服也○王氏曰九畿谓之九服畿言其有界画服言其服王事也○王氏曰自侯畿至卫畿谓之中国所谓疆以周索也自蛮畿至蕃畿谓之四夷所谓疆以戎索也　薛氏曰王制曰凡四海之内九州州方千里孟子曰海内之地方千里者九齐集有其一此以开方法论建国多寡之数也郑氏谓周公斥大九州之界王畿与九服共为万里自要以内方七千里此读周官之误也盖禹贡言面周官言方耳按司马职方之文皆曰其外方五百里既曰方五百里则四面各二百五十里九畿之相去二畿而当五百里非一面五百里也镇畿之内方五千里而已此正与禹贡五服广狭之数畧相当其侯服甸服则禹贡之侯服也其男服采服则禹贡之绥服也其卫服蛮服则禹贡之要服也其夷服镇服则禹贡之荒服也其蕃服则荒服之外矣四面比旧各广二百五十里耳在禹贡则绥服之内方三千里九州之大界也兼要荒二服而言之则方五百里耳唐虞旧域无方七千里明矣在周官则采服之内方三千里九州之大界也兼卫蛮夷镇蕃五服而言之则方五千二百五十里耳在周公时亦无方七千里之地明矣由是言之则王制九州大界方三千里兼二帝三王而言之也其国之大小服之多寡则随世而迁不必同也周官与禹贡五服之外必广斥其地为蕃畿者盖有周盛时人物庶蕃其制不得不然也圣人于地域岂好异哉因其时而已
　　凡令赋以地与民制之上地食者参之二其民可用者家三人中地食者半其民可用者二家五人下地食者参之一其民可用者家二人注赋给军用者也令邦国之赋亦以地之美恶民之众寡为制如六遂矣郑司农云上地谓肥美田也食者参之二假令一家有三顷岁种二顷休其一顷下地食者参之一田薄恶者所休多疏按小司徒注云有夫有妇然后为家自二人以至于十人为九等七六五为其中则地有上中下各分为三等九等则十口食上上九口食上中八口食上下七人食中上六人食中中五人食中下四人食下上三人食下中二人食下下又按遂人上地夫一廛田百亩菜五十亩中地家二百亩下地家三百亩与此上地食者参之二合故郑云邦国如六遂矣○刘氏曰大司徒均土地稽人民周知其可任之数盖与此同而曰凡起徒役毋过家一人以其余为羡唯田与追胥竭作则司马令赋以地与民制之者竭作其羡于四时之田也或家三人或家二人或二家五人皆所以教之战也伍两卒旅军师为正兵者乡遂十有五万人而羡卒在外郊野都鄙之兵又在其外莫不军制其师师制其旅旅制其卒卒制其两两制其伍而大司马则总其军律而以为用也既习之以田猎又试之以追胥驰骤之而队伍罔差发纵之而进退用命为其可以起六军而行九伐也则家选一人而精彊可获矣军无阙数战无败事由教之者众而用之者广焉圣人之虑精宻如此此司马所以肃诸侯而正邦国也乃因四时之田以教民战焉
　　中春教振旅司马以旗致民平列陈如战之陈注以旗者立旗期民于其下也
　　王氏曰旗所以属众众视而从之故致民必以旗
　　兵者守国之备孔子曰以不教民战是谓弃之兵者凶事不可空设因搜狩而习之凡师出曰治兵入曰振旅皆习战也四时各教民以其一焉春习振旅兵入收众专于农平犹正也
　　疏尔雅云出为治兵尚威武也入为振旅反尊卑也反尊卑者出则壮者在前老弱在后入则壮者在后老弱在前○王氏曰春阳用事非兵之时故教振旅所谓入曰振旅是也
　　辨鼔铎镯铙之用王执路鼔诸侯执鼖皷军将执晋鼔师帅执提旅帅执鼙卒长执铙两司马执铎公司马执镯注鼔人职曰以路鼓鼓鬼享以鼖鼓鼓军事以晋鼔鼔金奏以金铙止鼓以金铎通鼔以金镯节鼔郑司农云提谓马上鼓有曲木提持鼓立马髦上者故谓之提杜子春云公司马谓五人为伍伍之司马也谓王不执鼖鼓尚之于诸侯也伍长谓之公司马者虽卑同其号
　　杂説鼔之为物以和军旅以节音乐以正田役以作士气者也车骤徒趋鼓与之进车发徒刺鼔与之成车坐徒作鼓与之行止易车险徒先王所恃以郤敌者也然而坐作进退疾徐疏数之节在鼓而已○山杨氏曰自黄帝立丘乘之法以制军政厯世因之未之有改至周尤详居则为比闾族党州乡出则为伍两卒旅军师天子无事岁三田以祭祀賔客充君之庖而已其事宜若缓而不切而王执路鼓亲临教战泣其坐作进退疾徐疏数不用命者则戮随之其教习之严若此故六乡之兵出则无不胜也以威令素行也○黄氏曰进则患怯退则患纷故军将执晋鼔以作其进卒长执铙以肃其退○王氏曰谓之公司马以别于私人私人若都家司马○愚按诸侯入朝佐王田猎不敢以枹鼓之事上烦天王故代王执鼖鼓以鼓军事田以祭祀为先王执路鼓者方田而如对先王先公焉
　　以教坐作进退疾徐疏数之节遂以搜田有司表貉誓民鼓遂围禁火弊献禽以祭社注春田曰搜
　　疏搜搜也春时鸟兽字乳搜取不孕者用之也
　　有司大司徒也掌大田役治徒庶之政令
　　王氏曰有司甸祝也甸祝掌四时之田表貉之祝号
　　表貉立表而貉祭也
　　某氏曰祭始为兵者蚩尤也或曰黄帝也
　　誓民誓以犯田法之罚也誓曰无干车无自后射疏此据汉田律而言无干车谓无干犯他车无自后射象战阵不逐犇走○薛氏曰表貉而后誓所以肃民
　　禁者虞衡守禽之厉禁也既誓令鼓而围之遂搜田疏按山虞云使地之民守其厉禁不得非时入也
　　火弊火止也春田主用火因焚菜除陈草皆杀而火止献犹致也属也田止虞人植旌众皆献其所获禽焉诗云言私其豵献豜于公春田主祭社者土方施生也康侯胡氏曰戎祀国之大事也搜狩所以讲大事也用民以训军旅所以示之以武而威天下取物以祭宗庙所以示之以孝而顺天下故春教振旅以搜夏教茇舍以苖秋教治兵以狝冬教大阅以狩然不时则害农不地则害物田狩之地如郑有原圃秦有具圃皆常所也违其常所犯害民物而百姓患之则将闻车马之音见羽旄之美举戚首蹙额而相告可不谨乎
　　中夏教茇舍如振旅之陈羣吏撰车徒读书契辨号名之用帅以门名县鄙各以其名家以号名乡以州名野以邑名百官各象其事以辨军之夜事其他皆如振旅注茇舍草止之也军有草止之法
　　王氏曰诗云召伯所茇盖召伯为草舍听讼于甘棠之下教茇舍教以草舍之法也○按茇舍谓草宿也营垒于野所戒在夜
　　撰读曰算算车徒谓数择之也读书契以簿书挍录军实之凡要
　　王氏曰撰车徒所以具之读书契所以声之皆比军事也古者昼战则目相视故为之旗旌夜战则声相闻故为之号名茇舍欲其名声相闻足以相别而已辨号名因其宜也
　　号名者徽识所以相别也乡遂之属谓之名家之属谓之号百官之属谓之事在国以表朝位在军又象其制而为之被之以备死事帅谓军将及师帅旅帅至伍长也以门名者所被徽识如其在门所树者也古者军将盖为营治于国门鲁有东门襄仲宋有桐门右师皆上卿为军将者也县鄙谓县正鄙师至邻长也家谓食采地者之臣也乡以州名亦谓州长至比长也野谓公邑大夫百官以其职从王者也此六者皆书云某某之名某某之号某某之事而已夜事戒夜守之事草止者慎于夜于是主别其部职
　　遂以苖田如搜之灋车弊献禽以亨礿注夏田为苗择取不孕任者若治苗去不秀实者
　　赵氏春秋曰夏田为苖除害故以苖为名也
　　车弊驱兽之车止也夏田主用车示所取物希
　　疏春秋左氏传曰彼徒我车惧其侵轶我也是车行迟取物少
　　皆杀而车止王制曰天子杀则下大绥诸侯杀则下小绥大夫杀则止佐车佐车止则百姓田猎礿宗庙之夏祭也冬夏田主于祭宗庙者隂阳始起象神之在内中秋教治兵如振旅之陈
　　疏凡兵出曰治兵入曰振旅春以入兵为名尚农事秋以出兵为名秋严尚威故也
　　辨旗物之用王载大常诸侯载旂军吏载旗师都载旜乡遂载物郊野载旐百官载旟各书其事与其号焉其他皆如振旅注军吏诸军帅也
　　疏从军将下至伍长皆是军吏
　　师都遂大夫也乡遂乡大夫也郊谓乡遂之州长县正以下也野谓公邑大夫百官卿大夫也
　　陈氏曰师都解见司常○王氏曰乡遂乡遂之大夫也郊野则公邑之吏也○某氏曰载犹建也
　　凡旌旗有军旅者画异物无者帛而已书当为画疏各书其事与其号者即是仲夏百官各象其事及号名之等秋虽不具辨号名亦畧举之见四时皆有此物也○陈氏曰九旗之物皆画号名事之象耳兵法夜战多火鼓昼战多旌旗是昼之相示者以象夜之相闻者以声故旗物有龙虎鸟之文所以待昼事有号名事所以待夜事也○明斋王氏曰按司常王建大常诸侯建旗正与此同此外所载皆异大司常于国之大阅赞司马颁旗物则凡祭祀賔客防同军旅并当以之为凖唯安营出战则旗法与此不同详见八阵法若其初至不当又有所更置盖旌旗以一人之耳目岂得数易以乱之此盖误文也○仲舆郝氏曰军吏天子六军之吏即大司马师都即公孤为乡老者乡遂谓乡遂大夫士郊野郊外六遂县鄙之众百官王近臣分帅防卫者以上诸臣皆有将领之事郑云或将或不将非也○按郑氏司常注师都六乡六遂大夫也此以师都为遂大夫乡遂为乡大夫似不伦
　　遂以狝田如搜田之灋罗弊致禽以祀祊注秋田为狝狝杀也罗弊罔止也秋田主用罔
　　王氏曰王制曰鸠化为鹰然后设罻罗则秋用罗宜矣
　　祊当为方秋田主祭四方报成万物诗曰以社以方中冬教大阅注春辨鼓铎夏辨号名秋辨旗物至冬大阅简军实
　　康侯胡氏曰教大阅特详于三时为农隙也○杂説四时之田春辨鼔铎镯铙夏辨号名秋辨旗物冬皆辨之三时各辨其一何以令军乎盖互言之耳其实皆辨也辨鼔铎有王诸侯军将师帅旅帅之别辨号名有县鄙家乡官野之异辨旗物有诸侯军吏师都乡遂郊野之异则畿内皆递教矣四表之表相去二百五十步虽容六军且不足况畿内乎不然大都之地去王城五百里一岁四时就国教阅不几扰民乎○王先生曰四时之田辨鼓铎者未始无旗物所谓以旗致民是已辨旗物未始无号名所谓各象其事与其号是已要之三时之田各以所辨书为主耳○周礼田法大扺详于冬狩以文义攷之亦四时所并用也请以搜田明之其曰执鼓执金而继之以教坐作进退疾徐疏数之节者即冬狩所谓中军以鼙令鼓以下为一节又三鼔以下为一节坐作如初乃鼓以下为一节是已其曰有司表貉者即冬狩所谓虞人菜所田之野为表百步则一为三表又五十步为一表又曰有司表貉于阵前是已其曰鼔遂围禁者即冬狩所谓中军以鼙令鼔鼔人三鼔车徒皆作继之以大兽公之小禽私之获者取左耳是已苖田狝田一如搜田但大阅之车徒为甚备
　　前期羣吏戒众庶脩战灋注羣吏乡师以下
　　疏乡师四时之田前期出田法于州里简其鼓铎旗物兵器修其卒伍以下则若州长作民而师田行役之事则帅而致之掌其戒令与其赏罚党正凡国作民而师田行役则以其法治其政事族师若作民而师田行役则合其卒伍简其兵器以鼓铎旗物帅而至
　　虞人莱所田之野为表百步则一为三表又五十步为一表田之日司马建旗于后表之中羣吏以旗物鼓铎镯铙各帅其民而致质明弊旗诛后至者乃陈车徒如战之陈皆坐注郑司农云虞人莱所田之野芟除其草莱令车得驱驰诗曰田卒汚莱谓莱芟除可陈之处疏王制云昆虫未蛰不以火田则仲冬之时放火田猎何须芟除草莱是以车攻诗毛传云大芟草以为防然后焚而射焉是田处不得芟草莱故后郑易之以为芟除可陈之处○陈氏曰所谓艾兰为防
　　后表之中五十步表之中央表所以识正行列也四表积二百五十步左右之广当容三军致致之司马质正也弊仆也皆坐当听誓
　　疏郑据天子六军整数而言其实兼羡卒之等故小司徒职云凡起徒役无过家一人唯田与追胥竭作○薛氏图曰立此四表每至表则间一而坐坐而更起以正行列也田之日司马建旗于后表之中则从南头立表以北头为后表后表中乃五十步表之中从南表至北表也建旗所以待民之至故车徒皆行及表乃止此表自后表前至第二表也车骤徒趋及表乃止此表自第二表至第三表也车驰徙步及表乃止此表自第三至前表也乃鼓退及表乃止此自南总至北三表也○临川王氏曰羣吏以鼓铎旗物各帅其民而致则皆致之大司马焉师欲听于一也○王氏曰前期既戒众庶矣又后至焉非不教而诛者也故后至者必诛军法后期者斩此言诛者则方致民也故诛之而已以下文言不用命者斩则知此言诛未遽以死处之也
　　羣吏听誓于陈前斩牲以左右徇陈曰不用命者斩之注羣吏诸军帅也陈前南面乡表也月令季秋天子教于田猎以习五戎司徒搢扑北面以誓之
　　疏使司徒誓者此军吏及士本是六乡之民今虽属司马犹是已之民众故使司徒誓之也○王氏曰前期戒众庶然后后至者可诛既陈而誓然后不用命者可斩
　　中军以鼙令鼔鼔人皆三鼓司马振铎羣吏作旗车徒皆作鼓行鸣镯车徒皆行及表乃止三鼓摝铎羣吏弊旗车徒皆坐注中军中军之将也天子六军三三而居一偏羣吏既听誓各复其部曲中军之将令鼔鼔以作士众之气也
　　疏按左传成二年晋与齐战于鞌郤克伤于矢曰余病矣张侯曰师之耳目在我旗鼓进退从之于是右援枹而鼓之时郤克击鼓哀三年铁之战赵简子云伏□呕血鼔音不衰是皆将居鼔下也
　　鼔人者中军之将师帅旅帅也司马两司马也振铎以作众作起也既起鼓人击鼓以行之伍长鸣镯以节之及表自后表前至第二表也三鼓者鼓人也掩上振之为摝摝者止行息气也
　　又三鼓振铎作旗车徒皆作鼔进鸣镯车骤徒趋及表乃止坐作如初注趋者赴敌尚疾之渐也春秋传曰先人有夺人之心及表自第二前至第三
　　乃鼔车驰徒走及表乃止注及表自第三前至前表王氏曰乃鼓者鼓急疾不暇鸣镯以节之也
　　鼔戒三阕车三发徒三刺注鼓戒戒攻敌鼓一阕车一转徒一刺三而止象服敌
　　王氏曰鼓戒三阕车三发徒三刺则其赴敌也有节制焉鼓声止谓之阕鼔戒者声鼔以戒攻敌也武王之誓徒曰不愆于六步七步乃止齐焉誓车曰不愆于四伐五伐乃止齐焉此所谓车徒之节也○王氏曰戒者作气使战阕者不极其力
　　乃鼓退鸣铙且却及表乃止坐作如初注铙所以止鼓军退卒长鸣铙以和众鼓人为止之也退自前表至后表鼓铎则同习战之礼出入一也异者废镯而鸣铙疏乃鼓退者谓至南表军吏及士卒囘身向北更从南为始也○王氏曰其却而止从上而已夫能使下无违其上如此则辑睦故也○潜溪邓氏曰鼔退象敌服也郤如进入如出教持胜整暇也
　　遂以狩田以旌为左右和之门羣吏各帅其车徒以叙和出左右陈车徒有司平之旗居卒间以分地前后有屯百步有司巡其前后险野人为主易野车为主注冬田为狩言守取之无所择也军门曰和今谓之垒门立两旌以为之
　　疏军门曰和者左氏传云师克在和不在众立两旌者昭八年谷梁传云秋搜于红正也又云刈兰以为防置防以为辕门以葛覆质以为槷注云质椹也槷门中臬又云流旁屋御击者不得入注流旁握谓车两轊头各去门邉容握握四寸也又车攻诗传云大芟草以为防或舎其中褐纒防以为门裘纒质以为槸门容握驱而入击则不得入左者之左右者之右然后焚而射焉又云古者战不出顷田不出防是其事也○临川王氏曰四时皆教而后田田习用众焉言教而后可用也
　　叙和出用次第出和门也左右或出而左或出而右有司平之乡师居门正其出入之行列也旗军吏所载分地调其部曲疎数前后有屯百步车徒异羣相去之数也
　　疏出军之时一车甲士三人步卒七十二人车徒同羣临阵则车徒异羣故车人有异也
　　车徒毕出和门乡师又巡其行陈险野人为主人居前易野车为主车居前
　　某氏曰前后相去百步各帅长巡行其间○王氏曰宣王因田猎而选车徒故诗曰东有甫草驾言行狩此则易野车为主也又曰选徒嚣嚣搏兽于敖此险野人为主也○陈氏礼书曰古者用兵险野人为主易野车为主则险野非不用车而主于人易野非不用人而主于车动则足以冲突止则足以营卫将卒有所芘兵械衣裘有所赍诗云君子所依小人所腓则车之为利大矣昔周伐郑郑为鱼丽之阵先偏后伍伍承弥缝邲之战楚君之戎分为二广广有一卒卒偏之两楚巫臣使于呉以两之一卒适呉舍偏两之一焉攷之周礼五伍为两四两为卒司马法二十五人为两百人为卒卒两则人也偏则车也杜预十五乘为大偏九乘为小偏其尤大者又有二十五乘之偏则周鱼丽之偏二十五乘之偏也楚二广之偏十五乘之偏也巫臣所舍之偏九乘之偏也先偏后伍伍从其偏也卒偏之两两从其偏也先车足以当敌后人足以待变则古者车战之法畧可知也或者谓晋人以什共车必克房琯以车战取败遂以为用车不若用人与骑之愈是不知晋人之克非什之利用什之幸也房琯之败非车之不利用车之罪也古者教民以射御为防君子以射御为能孔子曰吾执御乎执射乎诗称大叔之多才则曰叔善射忌又良御忌古人相率以射御如此则登车而不能御参乘而不能射者鲜矣房琯之用车有是人乎不然巫臣教呉以乘车而以胜于楚何也○贵与马氏曰按兵虽曰凶器然古之以车战其坐作进退整暇有法未尝掩人之不备而以竒取胜也故韩厥遇齐侯则奉觞加璧郤至遇楚子则免胄趋风可以死则为于讐之请矢可以无死则为庾公之叩轮所谓杀人之中又有礼焉虽春秋霸国之君臣其志在于争城争地然于遇敌之时初不迫人于险固如此至夷狄之侵中国则云合鸟散轻进易退于是车之雍容不足以当其徒之慓疾遂至舍车而用徒然彼长于徒我长于车今舍我之长技而与之搏是以兵予敌也故必设覆以诱之未陈而薄之然后可以取胜而车战之法废矣秦汉以后之用兵其战胜攻取者大槩皆如郑之御戎晋之败狄耳何尝有堂堂正正之举乎○愚按后世而修车战之法是不知时变者也三代之上以礼杀人者也三代之下以智以机杀人者也以智以机杀人者则所以杀人之具将犹不可喻之于卒而况他人乎而乃曰我有车焉可以自卫可以陷敌是以机智杀人者而操以礼杀人之器鲜不败矣陈氏之説所谓以叶止儿之啼者也不得已而曰房琯之败无其人尔噫有其人而又何必车战之为万全也乎
　　既陈乃设驱逆之车有司表貉于陈前注驱驱出禽兽使趋田者也逆逆要不得令走设此车者田仆也疏按王制云天子发诸侯发皆不云佐车者其实天子诸侯皆有驱逆之佐车直于大夫言之者据终而言也○王氏曰驱驱车驱出禽兽使前趋获逆逆车逆还之使不得出围也
　　中军以鼙令鼔鼔人皆三鼔羣司马振铎车徒皆作遂鼓行徒衔枚而进大兽公之小禽私之获者取左耳注羣司马谓两司马也枚如箸衔之有繣结项中军法止语为相疑惑也郑司农云大兽公之输之于公小禽私之以自卑也诗云言私其豵献豜于公一岁为豵二岁为豝三歳为特四岁为豜五岁为慎谓慎读为麎尔雅曰豕生三曰豵豕牝曰豝麋牡曰麎获得也得禽兽者取左耳当以计功
　　某氏曰必三鼓者至于三则节制之止也故大阅之教表为三表鼓为三鼔车以三发徒以三刺坐作以三而为之止皆三之以为节制也○王氏曰东山之诗曰勿事行枚妇人欲其夫无战勿事行陈衔枚之事也
　　及所弊鼔皆駴车徒皆噪注郑司农云及所弊至所弊之处谓至所弊之处田所当于止也天子诸侯搜狩有常至其常处吏士鼓噪象攻敌尅胜而喜也疾雷击鼓曰駴噪讙也书曰前师乃鼓防噪亦谓喜也
　　徒乃弊致禽馌兽于郊入献禽以享烝注徒乃弊徒止也冬田主用众物多故得取也致禽馌兽于郊聚所获禽因以祭四方神于郊月令季秋天子既田命主祠祭禽四方是也入又以禽祭宗庙
　　李氏曰兵者不祥之器不得已而用之若无故而习是习杀人也非示天子不复用兵之意也故用春搜夏苖秋狝冬狩而教焉鸟兽鱼鳖皆函血气若无故而杀之是暴殄天物也作禽荒也故因祭社享礿祀祊享烝而行焉明非好兵也为田猎也非好田猎也为祭祀也外以彰事神之礼内以作不虞之备圣人之动其顺如此不足为后世法乎○春秋发微云禽兽多则五谷伤不可不捕故因田以捕之上以供祭祀之鲜下以除稼穑之害故田必以时杀必由礼田不以时谓之荒杀不由礼谓之防唯荒也妨于农唯防也殄于物此圣人之深戒也○南轩张氏曰孟子曰有人曰我善为陈我善为战大罪也战陈君子所不取而大司马有教战之法何也先王之制兵亦仁政之大者所以禁防止乱而救民之生也有兵斯有用兵之法非若后世诡谲之为也盖明其节制一其号令使之服习而其本则出于仁义是以无敌于天下若弛兵彻禁以召后侮而曰吾好仁而已是乌知所谓仁者哉○东莱吕氏曰古者教战不是徒然耀武所以必欲取兽以取者正欲舒民之气而辨等列顺少长之礼寓于其中如后世习其非所当习皆是民气无泄故至于是以此知先王之时皆有所自后世説者或以三时务农一时教战此自秦以来言之非古制也○黄氏曰以兵寄农以教兵寄搜狩其赴田役也犹其在比闾其赴敌也犹其在田役声音服容在乡则相识于族在军则相识于卒在田役则相识于茇舍不测之变无常之敌趣之战也其与比闾之间田猎之时无以异也其孰以为危事哉○潜溪邓氏曰盖鼔铎镯铙毕动车旗徒御毕作击刺射御毕发而终不违夫礼之用也故大阅教战也记有之天下虽安忘战必危天下虽平好战必亡教战不忘战也不忘战终不以无事而教战以社以禴以享以方终不尽夫三时之用而终之以礼此天下之大教也国行禁令救无辜伐有罪举而措之耳○愚按兵不可不习而兵不可习也不习则不精习则人费唯以有罪之兽当有罪之人而教之战焉此三代之兵所以不战而自不弱也欤
　　及师大合军以行禁令以救无辜伐有罪注师所谓王巡守若防同司马起师合军以从所以威天下行其政也不言大者未有敌不尚武
　　王氏曰仁者爱人故恶人之害之也义者循理故恶人之乱之也以其爱人循理故以救无辜焉先以其恶人之害故以伐有罪为后盖师以安民为先故也
　　若大师则掌其戒令涖大卜帅执事涖衅主及军器注大师王出征伐也涖大卜卜出兵吉凶也司马法曰上卜下谋是谓参之主谓迁庙之主及社主在军者也军器鼓钟之属凡师既受甲迎主于庙及社主祝奉以从杀牲以血涂主及军器皆神之
　　及致建大常比军众诛后至者注致乡师致民于司马比挍次之也
　　疏大师王亲御六军故司马用王之大常致众若王不亲则司马自用大旗致之○王氏曰比军众挍其数之多寡
　　及战巡陈眂事而赏罚注事谓战功也
　　疏司马当对陈之时巡军陈眂其战功之事知其有功无功而行赏罚也○明齐王氏曰对敌交战时亲巡陈后恐有疎虞以致蹉跌及眂其事机以为变化其有功罪者因而赏罚之与安坐城堡而唯遣师出战者异矣
　　若师有功则左执律右秉钺以先恺乐献于社注律所以听军声钺所以为将威也
　　临川王氏曰右秉钺示胜而不忘战司马之事也
　　先犹道也兵乐曰恺献于社献功于社也司马法曰得意则恺乐恺歌示喜也
　　疏郑志答赵啇问曰司马主军功故献于社大司乐宗伯之属宗伯主宗庙故献于祖以出军之时告于祖宜于社故反必告也○临川王氏曰怒释而为恺故也
　　若师不功则厌而奉主车注郑司农云厌谓厌冠丧服也军败则以丧礼故秦伯之败于殽也春秋传曰秦伯素服郊次向师而哭谓厌伏冠也奉犹送也送主归于庙与社
　　王吊劳士庶子则相注师败王亲吊士庶子之死者劳其伤者则相王之礼庶子卿大夫之子从军者或谓之庶士
　　大役与虑事属其植受其要以待攷而赏诛注大役筑城邑也郑司农云国有大役大司马与谋虑其事也植谓部曲将吏故宋城春秋传曰华元为植巡功属谓聚防之也要者簿书也攻谓攷校其功谓虑事者封人也于有役司马与之植筑城槙也属赋丈尺与其用人数
　　疏左氏传注云植将主也○愚按大司马为夏官之长大役非其专职但城邑与战守有闗故得与司徒司空共虑其事若植为筑城槙耳何足以烦大司马大司农可也
　　大防同则帅士庶子而掌其政令注帅帅以从王疏诸子职云若防同賔客作羣子从注从从王也则司马帅之
　　若大射则合诸侯之六耦注大射王将祭射于射宫以选贤也王射三侯以诸侯为六耦
　　疏按礼记射义云古者天子之制诸侯岁献贡士于天子天子试之于射宫而中多者得与于祭大射礼亦射于郊学宫中皆是为祭选士故云选贤也王射三侯者司裘云王大射则共虎侯熊侯豹侯是也此大射是将祭而射故用诸侯为六耦若賔射射人亦用六耦但不用诸侯当用卿大夫为之燕射三耦用卿大夫已下为之
　　大祭祀飨食羞牲鱼授其祭注牲鱼鱼牲也祭谓尸賔所以祭也郑司农云大司马主进鱼牲
　　疏司马夏官夏隂气所起鱼水物亦隂类故司马进之
　　大丧平士大夫注郑司农云平一其服也谓平者正其职与其位
　　丧祭奉诏马牲注王丧之以马祭者盖遣奠也奉犹送也送之至墓告而藏之
　　小司马之职掌注此下字脱灭札烂文阙汉兴求之不得遂无识其数者
　　凡小祭祀防同飨射师田丧纪掌其事如大司马之灋军司马【阙】
</div>
    <div class="pagination">
<a href="周礼注疏删翼_page32.html">上一页</a><span>...</span><a href="周礼注疏删翼_page28.html">28</a><a href="周礼注疏删翼_page29.html">29</a><a href="周礼注疏删翼_page30.html">30</a><a href="周礼注疏删翼_page31.html">31</a><a href="周礼注疏删翼_page32.html">32</a><span class="current-page">33</span><a href="周礼注疏删翼_page34.html">34</a><a href="周礼注疏删翼_page35.html">35</a><a href="周礼注疏删翼_page36.html">36</a><a href="周礼注疏删翼_page37.html">37</a><a href="周礼注疏删翼_page38.html">38</a><span>...</span><a href="周礼注疏删翼_page34.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
