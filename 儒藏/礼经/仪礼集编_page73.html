<!DOCTYPE html>
<html>
<head>
    <meta charset="UTF-8">
    <title>仪礼集编 - 第 73 页/共 159 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>仪礼集编 - 第 73 页/共 159 页</h1>
    <div class="content">　　敖氏曰此亦受于庙不筵几者变于君亲受之礼也世佐案当以注疏为正筵几所以依神也于殡宫则不设之臣子之心不忍以神礼待始薨者也必受于殡宫者有二义一则大夫方为君持服不可以入庙摄行礼二则所聘者故君也虽薨而聘君之命不可以不达故就殡宫致命焉在使者为不废命在主国为不死其君也敖说非
　　不礼宾
　　注曰丧降事也
　　敖氏曰礼当作醴君丧则使大夫受故不醴宾以其非正主也
　　世佐案行聘享讫而以醴酒礼宾君受聘于庙之礼也今受者非君受之之所又不在庙其不行此礼也宜哉
　　主人毕归礼
　　注曰宾所饮食不可废也礼谓饔饩飨食
　　宾唯饔饩之受
　　注曰受正不受加也
　　敖氏曰唯受饔饩者以主人虽不遭丧亦归之饔饩故于此受之而不辞不受飨食者则以主人有丧不宜飨食已故虽致之亦不受也受饔饩则飱亦受可知飱饔饩之细也
　　世佐案受饔饩者以其所归皆行者所必需也飨食之属所以礼已则辞之而已
　　不贿不礼玉不赠
　　注曰丧杀礼为之不备
　　敖氏曰贿与礼玉主君以报聘君者也今主君薨难乎其为辞故阙之赠者所以答私觌遭丧则不觌故主国亦不宜赠
　　张氏曰贿谓束纺礼玉谓以束帛乗皮报享赠谓宾出至郊以物赠之
　　世佐案周礼掌客职云凡礼宾客札丧杀礼谓此也此以礼玉与贿赠并言则其为礼名而非以玉报享明矣
　　遭夫人世子之丧君不受使大夫受于庙其他如遭君丧
　　注曰夫人世子死君为丧主使大夫受聘礼不以凶接吉也其他谓礼所降
　　疏曰服问云君所主夫人妻大子适妇
　　敖氏曰此大夫庙受之礼即记所云者是也遭君丧之礼凡所降者各有其义此亦遭丧也故因其礼而用之耳其义则或合或否而不能尽同
　　世佐案亦受于庙者君不敢以己之私丧而废公事也使大夫者大夫为君之妻长子之服差轻可以接吉也其他谓自不郊劳以下亦因丧而杀也受于庙而不筵几不礼宾者辟正主也下记云若君不见使大夫受者谓君有疾病及他哀惨之事非遭夫人世子丧之比也其受玉之仪虽同而服式则异彼时皮弁服此则长衣练冠如下文所云也敖氏一之非
　　遭丧将命于大夫主人长衣练冠以受
　　注曰遭丧谓主国君薨夫人世子死也此三者皆大夫摄主人长衣素纯布衣也去衰易冠不以纯凶接纯吉也吉时在里为中衣中衣长衣继皆掩尺表之曰深衣纯袂寸半耳君丧不言使大夫受子未君无使臣义也
　　疏曰此长衣与深衣同布但袖长素纯为异去衰易冠者谓脱去斩衰之服而着长衣脱去六升九升之冠而着练冠也聘是纯吉礼为君三升衰裳六升冠为夫人世子六升衰裳九升冠是纯凶礼麻绖与屦不易直去衰易冠而已故云不以纯凶接纯吉长衣中衣深衣三者皆用朝服十五升布六幅分为十二幅而连衣裳袖与纯縁则异玉藻云长中继揜尺郑注云其为长衣中衣则继袂掩一尺此郑云吉时之服纯袂寸半者纯为衣裳之侧袂袖为口縁皆寸半表里共三寸深衣目録云深衣连衣裳而纯以防纯素曰长衣有表则谓之中衣以此言之则长衣中衣皆用素纯若然臣为君斩为夫人世子期轻重不同今受邻国之聘礼同用长衣练冠者但接邻国者礼不可以纯凶故权制此服略为一节耳向来所释皆是主君始薨假令君薨逾年嗣子即位邻国朝聘以吉礼受之于庙故成十七年经书邾子貜且卒十八年邾宣公来朝传云即位而来见逾年可以朝他国他国来朝亦得以吉礼受之于庙矣虽逾年而未则不得朝人人来朝已亦使人受之于庙于夫人世子亦然以其本为死者来故也
　　敖氏曰此遭丧亦谓遭主君丧也主人即大夫文互见耳主君丧而受之之服如此则夫人世子之丧其亦皮弁服以受与
　　世佐案此遭丧亦谓遭夫人世子之丧也主人长衣练冠者以其庙受聘礼不可纯用防服而大夫新有期丧又不可以吉服将事故制为此服以通之居丧得易服者以其期服差轻而接邻国礼重也若主国君薨致命于殡宫则主人当防服以受葢三年之丧既成服无时而可释者服重而聘轻也书顾命成王崩康王以冕服受顾命见羣臣儒者犹或非之岂受聘礼而顾可去斩衰之服脱六升之冠以从之与若既逾年则邻国之来聘者为嗣君也自当受之于庙其服亦深衣练冠与逾年而未其礼与始薨同夫人世子之丧既则使大夫以吉礼受之于庙矣
　　右遭丧
　　世佐案文六年左传云季文子将聘于晋使求遭丧之礼以行即谓是也其仪节与常聘异者葢多矣经不能具也然因是而推之则其降杀变易之数亦略可覩矣
　　聘君若薨于后入竟则遂
　　注曰既接于主国君也
　　敖氏曰后谓使者既行之后也云入竟则遂是未入竟则反而奔丧矣君薨则其国使人告使者而不反之以其行或有逺近故也
　　赴者未至则哭于巷衰于馆
　　注曰未至谓赴告主国君者也哭于巷者哭于巷门未可为位也衰于馆未可以防服出见人其聘享之事自若吉也
　　疏曰本国遭丧赴者有两使一使告聘者一使告主国赴主国之使未至是以未可为位受人吊礼敖氏曰赴告丧者之称也其哭也亦为位奔丧曰诸臣在他国为位而哭亦谓此时也
　　世佐案哭于巷别于私丧也巷哭则不为位可知奔丧所云赴者既至之礼也亦容有私事出疆及聘而未入竟者敖氏引之非又案赴主国君者犹未至而使臣得先闻之者以其国当遣急使告之使得未入竟而反故闻在赴者至之前也
　　受礼不受飨食
　　世佐案礼当作醴谓以醴酒饮宾也醴与飨食皆主君所以礼已而有受有不受者以醴与聘享同日不可不终其事且其义不尚味故得受之至于飨食则唯主于饮食而已己既闻赴自不当复与敖云虽归之犹不受是也飨食在行聘后不一日而言于赴者至之上者容赴者之至有迟速且以见斯礼也赴者虽未至亦在所必辞也不言饔饩者以其所归如米禾薪刍为行者所必需其势不得不受而方歠粥水饮之时则鼎馔之属又无所用之受否不一故空其文也注以受礼为受饔饩非
　　赴者至则衰而出
　　注曰礼为邻国阙于是可以防服将事也
　　疏曰防服将事谓主人所归礼则賔可以防服受之其正行聘享则着吉服矣故杂记云执玉不麻是也敖氏曰但云衰而出则其出也非为聘事矣以此见赴者之至例在聘日之后也
　　张氏曰礼为邻国阙襄公二十三年传语谓邻国有丧为之彻乐也
　　世佐案敖説得之葢使者出竟在君未薨之前则赴者之至自宜后于聘且聘者君生时所命也既将命而后其防问亦事之次也若然则聘时吉服之义明矣
　　唯稍受之
　　注曰稍廪食也
　　疏曰礼君行师从卿行旅从从者既多不可阙于稍食案周礼每云稍事皆谓米廪以其稍稍给之故谓米廪为稍
　　敖氏曰稍谓浆饮乗禽之属以其稍稍给之故谓之稍浆人职云共宾客之稍礼记云旬而稍宰夫始归乗禽亦可见矣
　　郝氏曰稍受牲牢之类则不受
　　世佐案稍谓米禾薪刍之属掌客云賔客有丧唯刍稍之受是也敖以浆饮乗禽当之非浆饮乗禽非有丧者所宜受也上云不受飨食则飨食之外容有可受者此云唯稍受之则稍外更无一受者矣此赴者至与未至之别也
　　归执圭复命于殡升自西阶不升堂
　　注曰复命于殡者臣子之于君父存亡同
　　疏曰案礼记奔父母之丧升自西阶此复命于殡亦升自西阶法生时出必告反必靣
　　敖氏曰亦衰而执圭也升自西阶而不升堂告殡之礼然也是时上介亦执璋立于其左
　　郝氏曰使臣归国复命于殡如事生也升自西阶殡在西阶也不升堂臣见君于堂下也
　　世佐案敖云衰而执圭是也或泥杂记执玉不麻之文谓复命毕而后反丧服非上经云衰而出在他国尚可以防服将事岂于殡前独不可乎且既成服固无可释之理也复命之辞见上文殡在路寝西阶上使者释辞毕北靣坐奠圭于殡南席上降宰亦丧服升自西阶北靣坐取圭降自西阶以东是时上介执璋立于阶下少西
　　子即位不哭
　　注曰将有告请之事宜清静也不言世子者君薨也诸臣待之亦皆如朝夕哭位
　　疏曰案公羊传君存称世子君薨称子某既称子逾年称君奔丧云奔父之丧在家者待之皆如朝夕哭位
　　敖氏曰子者诸侯在丧之称子位在阼阶上不哭者子臣同
　　辩复命如聘
　　注曰自陈币至于上介以公赐告无劳
　　张氏曰徧复命于殡如聘礼之常但不代君作劳辞耳
　　世佐案辩复命谓自受上介璋致命以下是也云如聘亦大畧言之耳其实贿币礼玉皆不受则不告赐礼所不受者言亦不及之无劳无献皆其异者也每告则升璋则奠之殡南礼币则以授上介上介奠于故处
　　子臣皆哭
　　注曰使者既复命子与羣臣皆哭
　　世佐案臣谓羣臣在朝夕哭位者于是乃哭者因使者之归而感君亲之不见也于其哭也使者与介皆出
　　与介入北乡哭
　　注曰北乡哭新至别于朝夕
　　疏曰复命之时介在币南北靣去殡逺复命讫除去币宾更与介前入近殡北乡哭朝夕哭位在阼阶下西靣今宾介新至故于殡前北乡也【从句读节本】
　　敖氏曰云入者既复命则出至是乃更入葢复命奔丧宜异其节也奔丧云奔丧者非主人入门左中庭北靣哭然则使介此时之哭亦在西方之中庭而西上与
　　世佐案与介入之义敖得之疏误
　　出袒括髪
　　注曰悲哀变于外臣也
　　张氏曰子奔丧则袒括髪于殡东矣
　　入门右即位踊
　　注曰从臣位自哭至踊如奔丧礼
　　疏曰奔丧云袒括髪于西阶东即位踊袭绖于序东此门外袒括髪入门右即位踊亦当袭红于序东故郑云自哭至踊如奔丧礼也
　　右聘君薨
　　若有私丧则哭于馆衰而居不飨食
　　注曰私丧谓其父母哭于馆衰而居不敢以私丧自闻于主国防服于君之吉使春秋传曰大夫以君命出闻丧徐行而不反
　　疏曰衰而居谓服衰居馆行聘享则皮弁吉服大夫以下春秋宣八年公羊传文何氏注闻大丧而不反重君命也徐行者为君当使人追代之以此言之使虽未出国境闻父母之丧遂行不敢以私废王事明至彼所使之国虽闻父母之丧不反可知
　　敖氏曰云哭于馆者嫌其不敢哀于主人之庿也昔曾子与客立于门侧其徒趋而出曾子曰尔将何之曰吾父死将出哭于巷曾子曰反哭于尔次曾子北靣而吊焉正此意也不飨食谓主君飨食已则不往也其致之则斯受之是亦异于其君之丧
　　世佐案唯云不飨食则其他皆受之矣牲牢乗禽之属亦得受之者杂记云三年之丧如或遗之酒肉则受之必三辞主人衰绖而受之如君命则不敢辞受而荐之是也
　　归使众介先衰而从之
　　注曰已有齐斩之服不忍显然趋于往来其在道路使介居前归又请反命已犹徐行随之君纳之乃朝服既反命出公门释服哭而归其他如奔丧之礼吉时道路深衣
　　疏曰既以朝服反命出门去朝服还服吉时深衣三日成服乃去之
　　敖氏曰经但见其未及郊之礼耳若君既许其反命则朝服而帅众介以行也
　　世佐案奔丧之礼有二一是平时闻赴遂归在道不及成服则服深衣素委貎至家三哭之明日乃丧服杖于序东所谓三日成服也一是以君命出使不得遽归则成服于外至家固已丧服不俟三日所谓若不得行则成服而后行也此经所陈即成服而后行之事然则出公门即反丧服矣疏乃引未成服而奔丧者之礼以释之非
　　右宾有私丧
　　宾入竟而死遂也主人为之具而殡
　　注曰具谓始死至殡所当用
　　疏曰若未入竟即反来殡非谓殡于馆敛于棺而已【从句读节本】
　　朱子曰案周礼注疏云权殡于馆此疏非是
　　敖氏曰殡即其馆而殡之也尸未得归故权殡于此云殡则不以造朝矣
　　姜氏曰遂谓遂使事也主人谓主国执事者
　　介摄其命
　　注曰为致聘享之命也初时上介接闻命
　　君吊介为主人
　　注曰虽有臣子亲姻犹不为主人以介与宾并命于君尊也
　　疏曰古者宾聘家臣适子皆从行是以延陵季子聘于齐其子死于嬴博之间
　　敖氏曰凡诸侯吊于异国之臣君为之主此时其君不在故介为主人受主君之吊以此时惟介为尊故也君吊葢皮弁服礼诸侯吊于异国之臣皮弁锡衰主人未丧服则君亦不锡衰不锡衰则惟皮弁服矣此宾死于外虽已殡主人葢未丧服也介为主则袒免丧服记曰朋友皆在他邦袒免谓此类也凡诸侯吊主人必免
</div>
    <div class="pagination">
<a href="仪礼集编_page72.html">上一页</a><span>...</span><a href="仪礼集编_page68.html">68</a><a href="仪礼集编_page69.html">69</a><a href="仪礼集编_page70.html">70</a><a href="仪礼集编_page71.html">71</a><a href="仪礼集编_page72.html">72</a><span class="current-page">73</span><a href="仪礼集编_page74.html">74</a><a href="仪礼集编_page75.html">75</a><a href="仪礼集编_page76.html">76</a><a href="仪礼集编_page77.html">77</a><a href="仪礼集编_page78.html">78</a><span>...</span><a href="仪礼集编_page74.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
