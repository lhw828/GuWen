<!DOCTYPE html>
<html>
<head>
    <meta charset="UTF-8">
    <title>仪礼集编 - 第 42 页/共 159 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>仪礼集编 - 第 42 页/共 159 页</h1>
    <div class="content">　　钦定四库全书
　　仪礼集编卷十一
　　龙里县知县盛世佐撰
　　燕礼第六之一
　　郑目录云诸侯无事若卿大夫有勤劳之功与羣臣燕饮以乐之燕礼于五礼属嘉礼
　　疏曰燕有四等目录云诸侯无事而燕一也卿大夫有王事之劳二也卿大夫有聘而来还与之燕三也四方聘客与之燕四也
　　燕礼小臣戒与者
　　注曰小臣相君燕饮之法戒与者谓留羣臣也疏曰案周礼大仆职云王燕饮则相其法又案小臣职云凡大事佐大仆则王燕饮大仆相小臣佐之此诸侯礼降于天子故宜使小臣相是以下云小臣师一人在东堂下注云师长也小臣之长一人犹天子大仆正君之服位者也
　　朱子曰留羣臣谓羣臣朝毕将退君欲与之燕故使小臣留之疏说非是
　　敖氏曰与者羣臣之与此燕者也君所主与之燕者亦存焉
　　郝氏曰戒犹宿也与与燕诸臣未定为宾皆曰与
　　膳宰具官馔于寝东
　　注曰膳宰天子曰膳夫掌君饮食膳羞者也具官馔具其官之所馔谓酒也牲也脯醢也寝路寝
　　疏曰云寝路寝者以其飨在庙服朝服下记云燕朝服于寝正处在路寝不在燕寝可知
　　朱子曰于寝下疑脱既朝服则宜于六字
　　敖氏曰具官馔谓具诸官所当馔之物也寝东葢其东壁之东也此时所具者其荐羞乎及既设宾席官乃改馔之大射云官馔是也
　　郝氏曰寝东路寝东房乡饮亦云东壁云左房养田东出也
　　乐人县
　　注曰县钟磬也国君无故不彻县言【言或作宫误】县者为燕新之
　　疏曰周礼眡了职云掌大师之县诸侯无眡了则使仆人县乐大师以声展之乐师又监之
　　敖氏曰此县盖在阶间磬在阼阶西南面钟鑮次而西建鼓在西阶东南鼓鼙在其东国君燕礼轻于大射故不备乐且于其日乃县之而与常时同乡饮酒记曰磬阶间缩霤北面鼓之
　　世佐案县轩县也轩县之法见大射礼敖引乡饮酒礼特县况之非此县亦使眡了疏诸侯无眡了之说误说见后
　　设洗篚于阼阶东南当东霤罍水在东篚在洗西南肆设膳篚在其北西面
　　注曰设此不言其官贱也当东霤者人君为殿屋也亦南北以堂深肆陈也膳篚者君象觚所馔也亦南陈言西面尊之异其文
　　疏曰汉时殿屋四向流水故举汉以况周对大夫士言东荣两下屋故也
　　敖氏曰洗与罍盖瓦为之下云君尊瓦大则此可知矣先设洗西之篚以为节故膳篚后设也设四器亦司宫也见大射与少牢礼此经省文耳膳篚者实君之象觚象觯者也君物而曰膳者以其善于诸臣所用者而言也下文类此者皆以是推之　诸本皆云设洗篚继公谓诸篇于此但言设洗无连言篚者而此有之衍文耳又下别云篚在洗西则于此言篚文意重复似非经文之体且篚在洗西亦不可以东霤为节其衍明矣今以诸篇为据删之
　　世佐案洗篚之篚当从敖氏作衍文贾云洗士用铁大夫用铜诸侯白银天子黄金夫一承弃水之器而以金银为之侈矣敖说葢得之罍字从缶亦瓦可知也郑云尊卑皆用金罍此酒器也以木为之而饰以金诗曰我姑酌彼金罍是也盛水之罍岂其比哉又案此二篚皆在堂下一盛诸臣饮器一盛君饮器而无堂上篚者葢堂上之篚所以盛爵燕礼轻献不用爵故也
　　司宫尊于东楹之西两方壶左酒南上公尊瓦大两有丰幂用绤若锡在尊南南上尊士旅食于门西两圜壶
　　注曰司宫天子曰小宰听酒人之成要者也尊方壶为卿大夫士也臣道直方于东楹之西予君专此酒也玉藻曰惟君面尊酒在南顺君之面也瓦大有虞氏之尊也礼器曰君尊瓦甒丰形似豆卑而大幂用绤若锡冬夏异也在尊南在方壶之南也尊士旅食者用圜壶变于卿大夫也旅众也士众食谓未得正禄所谓庶人在官者也
　　疏曰庶人在官者谓府史胥徒
　　朱子曰在尊南者谓瓦大在方壶之南耳疏曰幂未用而陈于方壶之南不杂于方壶瓦大之间误也若然则正在二者之间矣何得言不杂耶
　　敖氏曰先尊方壶于楹西以为节乃设公尊与上文后设膳篚之意同臣尊用壶又以方者且无幂为与君尊相属宜逺别之也左酒据设尊者而言也葢凡设尊者皆面其鼻玉藻曰惟君面尊是尊鼻东向也此设尊者西面故酒在南而为左若以尊言之则为右矣瓦大瓦甒也用瓦甒者多矣惟君尊则或谓之大岂制或异与尊皆南上者统于君位也君位亦南上故顺之此尊乃不统于宾者君臣之礼异也大射仪放此锡者麻五十升去其半而加灰之布也幂或以绤亦见其贬于大射耳大射之幂用锡若絺此尊士旅食之尊亦当北面与大射同惟设之深浅异耳方圜壶亦皆瓦为之
　　张氏曰诸侯之司宫与天子之小宰所掌同公席阼阶上西向尊在东楹之西南北并列尊面向君设之与乡饮酒宾主共之者不同故注云予君专此酒也南上亦酒在左也圜壶无酒
　　世佐案司宫即天子之宫人也周礼宫人职云掌王之六寝之修又云凡寝中之事埽除执烛共炉炭凡劳事四方之舎事亦如之此燕于路寝六寝之一而设尊筵宾又皆劳事故以司宫为之下经云司宫执烛于西阶上是其执烛之证矣大射于郊而亦用司宫者所谓四方之舎事亦如之也宫人中士则司宫下士也小臣于天子为上士以小臣设公席以司宫设臣席亦其差也郑乃以小宰当之误矣小宰诸侯之小卿也以尊官而执斯贱役可乎又主人献卿之时经云司宫兼卷重席设于賔左东上疏云案大射席小卿宾西东上注云席于宾西射礼辨贵贱也以此言之燕礼主欢不辨贵贱小卿与大卿皆在宾东若然则小宰为小卿之首是时亦当受献乃为已设席且为次于己者设席必无是理岂可以其听酒人之成要而遂当设尊之役乎又案士旅食者盖下士也下士与庶人在官者同禄故谓之士旅食与周礼云旅下士
　　司宫筵宾于户西东上无加席也
　　注曰席用蒲筵缁布纯无加席燕私礼臣屈也诸侯之官无司几筵也
　　疏曰诸侯兼官使司宫设尊并设席
　　世佐案户西牖前也寝亦有东西房当以牖前为客位若户牖之间则堂之中矣郝云室户西牖间客位也非据经公席设于将即位之时与大射仪异敖云设賔席当后于公席乃先言之者终言司宫之事耳非大射宾有加席而此无之燕礼轻也公食大夫有加席异国之臣得伸也三者参稽其义乃见
　　右告借设具
　　射人告具
　　注曰告事具于君射人主此礼以其或射也
　　疏曰大射吿具之上有羮定此不言羮定者文不具也
　　敖氏曰是时公盖在阼阶东南南乡射人北面告之张氏曰周礼射人掌三公孤卿大夫之位又以射法治射仪
　　小臣设公席于阼阶上西乡设加席公升即位于席西乡
　　注曰周礼诸侯昨席莞筵纷纯加缫席画纯后设公席者凡礼卑者先即事尊者后也
　　疏曰此燕私礼故贱者先即事大射辨尊卑故先设公席后设宾席也
　　朱子曰此篇与大射虽设席先后不同然皆公先升即位然后纳宾非卑者先即事也但其言偶不同耳不当据文便生异义也注疏说皆非是
　　敖氏曰加席别言设见其更取而设之也亦可见设加席之法矣羣臣未入公先升即位尊者之礼也张氏曰注引周礼司几筵文昨音义如酢酢席祭祀受酢之席也引之者欲见燕席与酢席同
　　世佐案大射之礼重于燕燕礼之宾卑于大射于加席之有无见之矣惟设席之次亦然大射先设公席后设宾席宾犹得与公序也此设公席在告具之后则不与宾序矣君益尊而宾益卑此其所以异与注疏之说宜不为朱子之所取也
　　小臣纳卿大夫卿大夫皆入门右北面东上士立于西方东面北上祝史立于门东北面东上小臣师一人在东堂下南面士旅食者立于门西东上
　　注曰纳者以公命引而入也自士以下从而入即位耳师长也小臣之长一人犹天子大仆正君之服位者也凡入门而右由闑东左则由闑西
　　疏曰卿大夫入门右北面东上此是拟君揖位君尔之始就庭位士立于西方东面北上此士之定位士贱不待君揖即就定位也又云注凡入门而右由闑东者臣朝君之法左则由闑西者聘宾入门之法【从张氏句读节本】
　　敖氏曰纳卿大夫之辞盖曰君须矣二三子其入也卿大夫入门右之位盖近庭南而当阶士西方之位亦宜于庭少南而东西则当西序门东之位近于门也门西亦如之此北面者东上东面西面者北上皆统于君凡已之臣子入门而左右皆由闑东
　　世佐案士立于西方是入门左矣然亦由闑东曲礼曰士大夫出入君门由闑右是也注欠明疏家此等处有功于郑
　　公降立于阼阶之东南南乡尔卿卿西面北上尔大夫大夫皆少进
　　注曰尔近也移也揖而移之近之也大夫犹北面少前
　　敖氏曰古文尔迩通尔揖之使进而近于已也公俟其入乃降而揖之明降尊之义也大夫不西面自别于卿也君于卿与大夫各旅揖之大射仪小臣师诏揖诸公卿大夫
　　右即位
　　射人请宾
　　疏曰君南面射人北面
　　敖氏曰请于君谓使谁为宾也
　　公曰命某为宾
　　注曰某大夫也
　　郝氏曰卿不为宾嫌逼也
　　射人命宾宾少进礼辞
　　注曰命宾者东面南顾礼辞辞不敏也
　　敖氏曰命宾者南面乡之其辞盖曰君命子为宾少进者宜违其位　案注云辞不敏者以士冠之宾辞曰某也不敏故意此宾亦然
　　世佐案注云命宾者东面南顾者嫌背君也此时君尚南面射人在君右敖云南面命宾非
　　反命
　　注曰射人以宾之辞告于君
　　又命之宾再拜稽首许诺
　　敖氏曰公不许其辞故射人复命之宾再拜稽首为受君命也
　　射人反命
　　注曰告宾许
　　宾出立于门外东面
　　注曰当更以宾礼入
　　敖氏曰大射仪云北面此东字盖误也
　　公揖卿大夫乃升就席
　　敖氏曰揖之乃升礼之也亦异揖之
　　世佐案此揖卿大夫共一揖也盖略于尔之之时矣敖云亦异揖之恐未是
　　右命宾
　　小臣自阼阶下北面请执幂者与羞膳者
　　注曰执幂者执瓦大之幂也方圜壶无幂羞膳羞于公谓庶羞
　　敖氏曰士之掌此二事者有常职乃请之者葢白之于君然后敢命之也膳亦谓君物此虽指羞而言然荐亦存焉
　　世佐案羞进也羞膳者谓进羞于公者也君物曰膳谓脯醢也知不兼庶羞者下记云凡荐与羞者小膳宰也则是有常职矣羞膳执幂皆以士必请之者诸侯兼官士之掌此二事者无常职惟君所命故也
　　乃命执幂者执幂者升自西阶立于尊南北面东上注曰以公命于西阶前命之也东上酒之幂为上也羞膳者从而东由堂东升自北阶房中西面南上不言之者不升堂略之也
　　疏曰下记云羞膳者与执幂者皆士也士位在西方东面故知西阶前命之羞膳者以下尽略之郑知义然者以经羞膳者无升文又且东面阶西面阶妇人之阶非男子之所升则羞者升自北阶知由堂东者以羞在房又大射工人士与梓人升自北阶知房中西面南上者约士冠礼赞者立于房中西面南上也言略之者解不由前堂升
　　世佐案注云房中西面南上者荐脯者在南荐醢者在北也羞膳者不由前堂升以其士贱且所事者在房故也云略之者解经不言之故疏云解不由前堂升非
　　膳宰请羞于诸公卿者
　　注曰小臣不请而使膳宰于卑者弥略也礼以异为敬
　　郝氏曰斯礼本公燕臣而称臣亦曰诸公是用王礼也惟王臣有公诸侯之臣称公自季世始
　　世佐案羞于诸公卿者亦谓进脯醢者也郝以羞膳羞卿皆为进酒者非又案君称公臣称诸公一字而尊卑辨矣大国之孤曰公说见乡饮酒礼
　　右命执事者
　　射人纳宾
　　注曰射人为摈者也
　　敖氏曰纳宾之辞盖曰君须矣吾子其入也
　　宾入及庭公降一等揖之
　　注曰及至也至庭谓既入而左北面时
　　敖氏曰一等者阶也并堂为二等矣揖之使之升也大射仪云宾辟
　　公升就席
</div>
    <div class="pagination">
<a href="仪礼集编_page41.html">上一页</a><span>...</span><a href="仪礼集编_page37.html">37</a><a href="仪礼集编_page38.html">38</a><a href="仪礼集编_page39.html">39</a><a href="仪礼集编_page40.html">40</a><a href="仪礼集编_page41.html">41</a><span class="current-page">42</span><a href="仪礼集编_page43.html">43</a><a href="仪礼集编_page44.html">44</a><a href="仪礼集编_page45.html">45</a><a href="仪礼集编_page46.html">46</a><a href="仪礼集编_page47.html">47</a><span>...</span><a href="仪礼集编_page43.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
