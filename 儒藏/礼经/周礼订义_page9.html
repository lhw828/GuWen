<!DOCTYPE html>
<html>
<head>
    <meta charset="UTF-8">
    <title>周礼订义 - 第 9 页/共 96 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周礼订义 - 第 9 页/共 96 页</h1>
    <div class="content">　　以时比【毗志反】宫中之官府次舍之众寡为之版以待夕击柝而比之国有故则令宿其比亦如之
　　郑锷曰先儒谓时四时也然宿卫欲严顷刻不可无禁安有四时始一校比之当与时禁之时同义○郑康成曰比校次其人之在否官府之在宫中者若膳夫玉府内宰内史之属次诸吏直宿若今部署诸庐者舍其所居寺也版其人之名籍待待戒令及比也夕莫也莫行夜以比直宿者为其有解惰离部署○郑司农曰柝戒守者所击也易曰重门击柝以待暴客春秋传曰鲁击柝闻于邾【○王氏曰夕击柝而比之若今酉】故谓祸灾令宿宿卫王宫春秋传曰忘守必危况有灾乎【○郑康成曰故凡非常也文王世子公有出疆之政庶子以公族之无事者守于公宫正室守太庙诸父守贵宫贵室诸子诸孙守下宫下室此谓诸侯也王之庶子职掌国子之倅国有大事则帅国子而致于太子惟所用之令宿之事盖亦存焉】○贾氏曰令宿其比亦如之亦如夕击柝已上之事【○王氏曰若今坐甲】○王昭禹曰先王之于宿卫其比之也以时其待之也以版固已详矣而又夕击柝而比之以宿卫于王宫者冝致其严故也陈及之曰胡五峯云先王之制凡官府次舍列于库门之外所以别内外严贵贱也今宫正乃比宫中之官府次之众寡又曰去其竒衺之民则是妃嫔与官吏杂处防陛不严而内外乱矣殊不知宫正所掌者宫中徒役之民与夫典妇功典丝枲染人屦人等官皆士人也皆有宫庐官署在内虽在宫中不应与妃嫔杂处汉郎吏舍卫士庐周匝殿内自后世而观亦与宫嫔杂处耶稍有政事亦必有节制矣如胡氏之说则凡在外朝者悉士民可也凡在宫中者悉妃嫔可也【○余说见内宰】
　　辨内外而时禁
　　易氏曰王宫有内外自雉门内以至燕寝则为内自雉门外以至外朝则为外○王昭禹曰王宫之官府与夫次舍之人在内者在外者【○刘执中曰内者有版也外者有门籍也无籍而入有版而不宿卫者辨而禁之不失其时也】○史氏曰外之入内之出不可不辨【○王氏曰时其出入启闭之禁】
　　稽其功绪纠其徳行
　　郑康成曰稽犹攷也计也○王昭禹曰兴事造业谓之功功事有伦谓之绪功绪有多寡故稽之徳行有邪正故纠之○王氏曰稽之防其怠纠之防其邪○郑锷曰治职业者或有既成之功或功未成而已有端绪者从而稽之始见其任官之能谨操修者或有自得之徳或徳之成而见于所行者从而纠之始知其修身之美
　　几其出入均其稍食
　　王氏曰几谓微察其出入○愚案宫正所几乃宫中之羣吏固非士庶子亦非阍人所几于中门之禁也王氏曰均平颁之也○郑康成曰稍食廪禄也【○贾氏曰言稍则稍稍与之月俸是也】○陈君举曰此见先王廪给之意非若今粮料院使士大夫各持券书往请所以防养士大夫亷耻多矣伊川先生初赴召居阙下日用窘迫假贷于朝臣当时诸公谓其俸给不足索粮料院文书视之则自赴召以来未尝往请正以持状而请非先王养贤之意也先王之时只是各颁之官长使自均给之
　　陈及之曰王朝之环卫宫正均其稍食王宫之内人内宰均其稍食王朝之诸臣稾人共其食【○愚案此皆庶人养之以稍食者若士庶子则有秩矣】
　　去【起居反】其淫怠与其竒【音】衺【似嗟反】之民
　　郑康成曰淫放滥也怠解慢也竒衺谲觚非常○王昭禹曰竒无常也邪不正也淫怠竒衺不去则沦胥而败矣凡在宫中之民尚然况吏士乎【○郑锷曰阍人言竒服怪民不入宫则竒衺之民是也民之行怪者或习为妖术以冒惑人茍留宫中之官府入宫禁而左道巫蛊之祸起】○易氏曰司掌帅四翟之使之各服其邦之服执其邦之兵守王宫此宫中之民其四之民耶
　　防其什伍而教之道艺
　　郑康成曰五人为伍二伍为什○王氏曰防其人以为伍防其伍以为什使之相保然后教以道艺也○王昭禹曰道本艺末也道实艺华也教之道艺欲其本末华实俱得也君子学道则爱人小人学道则易使也惟爱人然后可以使之近君惟易使然后可责以守卫故教之道艺然不先防其什伍则莫相劝督而务学矣
　　总论
　　王氏详说曰师氏以三徳教国子所谓道也保氏教之六艺所谓艺也然则师氏保氏分道艺而教之以致其详宫正合道艺而教之以致其要师氏帅其属守王门保氏使其属守王闱初未尝防其什伍也宫正则非惟教之道艺且防其什伍矣故以宫正名官
　　月终则防其稍食嵗终则防其行事
　　贾氏曰稍食谓宫中官府等月禄○郑康成曰行事吏职也○王氏曰月终防其食为小宰受其月要故也嵗终防其行事为大宰受其嵗防故也○王昭禹曰稍食必以月防行事必以嵗防而疏数不同者盖养之详而责之略矣夫事君先其事而后其食人臣之义也使人养之详而责之略人君之仁也
　　凡邦之大事令于王宫之官府次无去守而听政令贾氏曰大事谓祀与戎则令于王宫之官府次使之皆在次不得去部所守而须有所为也
　　春秋以木铎脩火禁
　　史氏曰火星三月见于辰九月伏于戍脩火禁于宫中必待春秋顺时令也○王氏详说曰周礼有民火有公火司爟掌火之政令民火也司烜以夫遂取明火于日公火也王氏贾氏徒见司爟有季春出火季秋内火之文遂以为春秋火禁之证非也盖宫正脩火禁于宫中而出纳火者民火耳至于司烜中春脩火禁于国中言春而不及秋以出火为主耳宫正脩于宫中也司烜脩于国中也宫中非国中之比故并及其春秋○王氏曰春秋脩火禁若今皇城四时戒火也
　　凡邦之事跸【音毕】宫中庙中则执烛
　　王昭禹曰跸则以严于禁止为事执烛则以明于照察为事皆卫至尊之道也事郑氏谓祭事凡邦事孰非事也何谓祭事而已宫中庙中郑氏谓祭社稷五祀于宫中祭先王先公于庙中○史氏曰出入皆跸禁驰骤而肃喧哗也祭则执烛禁昏晦而防不虞也
　　大防则授庐舍辨其亲疏贵贱之居
　　郑康成曰庐庐舍垩室【○贾氏曰猗庐谓于路门之外东壁木为庐垩室者两下为之与庐异也】亲者贵者居庐疏者贱者居垩室杂记曰大夫居庐士居垩室○史氏曰禁殽乱而别嫌疑也
　　宫伯中士二人下士四人府一人史二人胥二人徒二十人
　　郑康成曰伯长也
　　掌王宫之士庻子凡在版者
　　愚案天子以天下为家守在四夷公卿大夫之子弟以天子为家守在王宫或谓王宫以士庻子守之则可若虎贲氏在国亦守王宫司帅四夷之执其之兵亦守王宫何也不知自中门以至路门皆宫也而王宫之卫自分内外各有其人士庶子之守在路寝之内次舍之中虎贲翟不属之宫伯此必在寝门外明矣
　　郑康成曰士谓适子庶子其支庶【○王昭禹曰庶未命也士则为适也】○王氏曰非王族则功臣之世贤者之王以自近而卫焉故君臣国家休戚一体上下亲而内外察○王昭禹曰平时教之道艺以之充宫庭之卫冝也○贾氏曰凡在版者子弟皆有名籍以拟校比也
　　掌其政令行其秩叙作其徒役之事
　　史氏曰凡所施者皆政所禀者皆令○郑锷曰秩如常膳常酒之所当得之常赐也叙如下士中士之所当迁之等级也为人之子弟未有禄稍以廪之未有列位以之必有叙以进之谓之行者言当推而行之使无留滞壅遏也说者谓只于宫伯与里宰二官言行其秩叙何也盖里宰之秩叙所以劝农夫之力田不行则农不劝此所以励士庶子之卫上不行则忠节不立○王氏曰有役焉则作其徒也【○王昭禹曰诸子国有大事则帅国子而致于太子惟所用之则作其徒者以其太子之役故也夫其亲则役于其君子弟则役于太子此休戚所以一体而无异虑欤】
　　授八次八舎之职事
　　郑康成曰卫王宫者必居四角四中于徼候便也次其宿卫所在其休沐之处○王氏曰授宿卫之职事也○史氏曰次必以八者环八方以卫宸居如宿之拱极也职事者严更击柝静跸无哗以躬其劳也○郑锷曰宫正言次舎此言八次八舎何也宫正掌官府之在宫中者则固有直庐矣此乃子弟分以授之或处四角或处四中授以所次之庐所宿之舎使各任徼候之事则与已有职异矣
　　若邦有大事作宫众则令之
　　贾氏曰事亦谓冦戎之事也作起也○易氏曰士庶子之职有当行者有不当行者出而守御国鄙如诸子所谓帅国子而致于太子唯所用之此在所当行而宿卫王宫若宫正所谓令于王宫之官府次舍无去守而听政令岂所当行者哉令之令无去守而已
　　月终则均秩嵗终则均叙
　　王氏曰秩酒秩膳之日月有焉故月终则均之劳逸剧易冝以嵗时更焉故嵗终则均之
　　王昭禹曰防为之大计均平颁之而已宫正尊于宫伯故主其防宫伯卑于宫正故主其均
　　以时颁其衣裘掌其诛赏
　　郑康成曰颁读曰班班布也衣裘若今赋冬夏衣也○贾氏曰夏时班衣冬时班裘也○易氏曰此诛赏之法即推行宫正戒令纠禁之法者也戒而后令作其为善纠而后禁止其为恶此宫正所以列之于始为善不怠勉之以赏为恶不悛厉之以诛此宫伯所以叙之于终
　　李景齐曰稍食所以养之衣裘所以被之食人之食则思所以死人之事被人之衣则思所以怀人之忧先王所以厚之也者亦使之有以充其责而已掌其诛赏者凡以惩劝之而巳言诛赏而不言所告则冢宰大臣也废置诛赏尚以诏王则宫伯可知矣衣裳之颁所以示其仁诛赏之行所以示其义仁以亲之义以制之先王所以治国子者固有道矣此所以用之于宿卫则无间之可乘用之于守固则无患之弗御安危一心而上下以亲休戚一体而内外以察
　　总论
　　薛平仲曰宫正比宫中之官府次舍之众寡视王朝之官府为亲矣宫伯掌王宫之士庻子以授八次八舍之职事视宫中之官府为亲矣
　　陈君举曰凡环卫有二等其一是公卿大夫之子弟分置八隅宫伯领之其职云掌王宫之士庻子是也其一是官府凡在宫庭者徒役错置于士庻子八次八舍之间周列环卫以固王室宫正领之其职云掌王宫之戒令纠禁比宫中之官府是也二者皆环列之卫至于人主切身侍御仆从则令掌于大仆故宫伯宫正所掌是总于宰春秋犹存此意如楚潘崇为之师掌环列之尹至汉则宫伯所掌者谓之兵卫属之卫尉而大仆惟掌天子舆马及扈从至于羽林佽飞之属乃于光禄勲为天子私人官职分散矣愚案先王陈设兵卫皆使冢宰统之召伯以西伯为相命仲桓南宫毛俾爰齐侯吕伋吕伋大司马之属亦须命而后行盖宰臣统宿卫此最有意
　　郑伯谦曰宿卫之兵有四居则有宫中之徒役公卿大夫士庶子以为环列腹心之卫宫正宫伯所掌是也出则有虎士八百人掌先后王而趋以卒伍视朝则在路门之右若虎贲所掌是也奉舆马督扈从视朝则在路门之左则有大仆以掌之执其兵器服其兵服以卫王门之外朝在野外则守内列则有司以掌之所谓使其属帅四夷之是也由是言之环列腹心之卫非兵卫在内而不出虎士之卫王不出亦不行四翟则以王之出而环卫诸门侍御仆从之役则以王之行而饬整驺从此宿卫之别也
　　又曰宫正宿卫之士统于大宰而虎贲之虎士八百人亦王之亲兵乃不统于太宰而散诸司马者何也曰此司马亦听命于大宰耳必散诸司马者内外虽不以相统而彼此不可不相持是以兵卫掌于宫正而王之亲兵与四夷之兵则掌于虎贲司汉以南北军相制而国朝以皇城司殿前司相维持大抵皆周人遗意
　　陈及之曰王者一身以徳为车以乐为御礼乐可为干橹忠信可为甲胄其居可以屏环卫其出可以消外侮夫何变难之有而必如是委曲详尽者亦为人主之道不可如是简率也故其居则有士庶子之环卫诸门则有阍人夷之掌守其出则有虎贲八百人条狼氏八人掌舎设梐枑设辕门若有肘腋之变则扞卫有人是岂自削弱者哉








　　周礼订义卷五
<经部,礼类,周礼之属,周礼订义>
　　钦定四库全书
　　周礼订义卷六　　　　　宋　王与之　撰
　　膳夫上士二人中士四人下士八人府二人史四人胥十有二人徒百有二十人
　　郑康成曰膳之言善也今时美物曰珍膳夫食官之长也【○贾氏曰谓与下庖人内外饔亨人等为长也自膳夫至腊人皆供王膳羞饮食馔具之事故次宫室也】○王氏详说曰膳人得人则如屠蒯非人则如仲允此膳夫所以次于宫伯也○礼库曰宫正宫伯之下即以膳夫掌饮食之官繋之古人之意深矣缘此事甚繋利害非惟是养人主气体专是正君之心防君之欲记曰饮食男女人之大欲存焉此既是人欲须防闲撙节可也使饮食之共皆得其正君心安有不正乎若下之所共必以其正人主虽欲小肆其欲亦不可得若更无常制而供之者惟求以投其欲好则纵欲不已如唐时贡荔枝置递铺至死者相属于道岂不大为民害若周官所供各有定制又且一一关涉宰宰既得其人则饮食之官安得非正人谁敢以四方珍味私投人主之欲古者格君心皆在此处
　　掌王之食【音似】饮膳羞以养王及后世子
　　郑康成曰食饭也饮酒浆也膳牲肉也羞有滋味者凡养之具大略有四【○贾氏曰此皆下之所载矣仍有珍酱不言者小者略也】○贾氏曰云以养王及后世子举尊者而言其实羣臣及三夫人以下亦养之也○陈君举曰自膳夫供膳酒正供酒司服供服皆以后世子与王同之此三代之良法王者以天下为家岂容一家自为分异王后君之体也世子君之别也故天子曰国君后曰小君世子曰储君秦汉以后侈心太过乃以少府自主天子之食大长秋主椒房之食家令主太子之食如是则不免有私妄用而后世子各得以自侈矣
　　凡王之馈食用六谷膳用六牲饮用六清羞用百有二十品珍用八物酱用百有二十罋
　　郑康成曰进物于尊曰馈此馈之盛者王举之馔也○史氏曰馈者储之一嵗之间随所欲食而进之非谓一日之奉而咸备诸物也周公载之若此之富者以馈非常御之物储之未用之时有时而或进之郑司农曰六谷稌黍稷粱麦雕胡也【○贾氏曰此据食医】○郑康成曰六牲马牛羊豕犬鸡【○贾氏曰此据尔雅】○郑司农曰六清水浆醴防医酏【○贾氏曰此据浆人文也】○郑康成曰羞出于牲及禽兽以备滋味谓之庻羞【○贾氏曰公食大夫礼下大夫有膷臐膮此出于牲者也上大夫加以雉兔鹑鴽此出于禽兽者也○王氏详説曰国君庻羞内则所载者三十一物自牛脩鹿脯至于楂棃姜桂是巳郑氏谓此三十一物皆人君燕食所加庻羞也谓天子所用百二十品作记者不能次録耳此所以有其数而未闻其物也】
　　郑康成曰珍谓淳熬淳母炮豚炮牂捣珍渍熬肝膋【○贾氏曰八珍并见内则又有糁与餰及羞豆之实非珍故不取】酱谓醯醢也王举则醢人共醢六十罋以五韲七醢七菹三臡实之醢人共韲菹醢物六十罋
　　陈君举曰王者君临四海九夷八蛮毕献方物以供服食器用所谓食用六谷至酱用百二十罋者立其常制无使此心之或过也不如是则墨子菲薄之説行天子身衣弋绨而富民墙屋被文绣矣反是则肆其嗜欲酒池肉林以困苦天下此皆礼分不明故也
　　王日一举鼎十有二物皆有俎
　　郑康成曰杀牲盛馔曰举王日一举以朝食也【○贾氏曰一日食有三时同食一举案玉藻云皮弁以日视朝遂以食日中而馂馂者馂朝之余也则遂以食之谓朝之食则知先朝食次乃日中而馂也　薛氏曰玉藻云天子日食少牢朔月大牢案此鼎十有二牢鼎既有牛羊之陪鼎又有牛臛羊臛之何谓日用少牢而朔月大牢乎楚语曰天子举以大牢则知日举亦大牢】
　　郑康成曰鼎十有二牢鼎九陪鼎三也【○贾氏曰案聘礼致饔饩注云饪一牢鼎十有二是也牢鼎九设于西阶前牛羊豕鱼腊肠胃同鼎肤鲜鱼鲜腊云陪鼎三者当内兼膷臐膮并陪牛羊豕鼎后是也○王氏详说曰膷为牛臛臐为羊臛膮为豕臛此陪鼎三也】郑锷曰其举也则用鼎十有二其食也取鼎之物而载于爼每鼎之物皆有爼则爼亦十二者谓鼎爼竒笾豆耦鼎爼以盛牲体牲动物属阳其数宜竒今用十有二何也攷于礼家之数牛一羊二豕三鱼四腊五肠胃六肤七鲜鱼八鲜腊九所谓正鼎九也又有膷一臐二膮三所谓陪鼎三也或九或三其数皆竒合之以为十二者示人君之尊冝法天之大数也观衣之十二章门之十二重马之十二闲冕之十二旒则鼎爼之竒而以十二为言可知也
　　郑康成曰物谓牢鼎之实亦九爼【○贾氏曰言实即牛羊豕之陪鼎三膷臐膮者庻羞在于豆唯牢鼎之物各在爼故云亦九爼也○陆氏曰爼始于禹而后世用之于吉凶者文质于是乎异矣特牲三爼又有胙爼非正爼王日举鼎十有二内三陪鼎非正鼎】
　　以乐侑食
　　郑康成曰侑劝也【○贾氏曰上言王日一举此云以乐侑食即王制云天子食日举以乐论语曰亚饭三饭四饭郑云皆举食之乐彼诸侯礼尚有举食之乐明天子日食有举食之乐可知】薛氏曰饭必告饱而告饱必有侑礼有拜以致其敬有辞以导其动有乐以防其心凡人皆有侑食之礼也况王者之日举乎然以论语考之每饭异乐每乐异工若大食三侑皆令奏钟鼔此终食之侑而乐工皆备也此则每举之侑一工而已又无钟鼓
　　膳夫授祭品尝食王乃食
　　贾氏曰凡祭皆祭先造食者王将食必祭先膳夫授之○程氏曰古者饮食糓必思始耕者先王无徳不报如此○王氏曰授王以所祭之物也○郑康成曰祭谓刌肺脊也【○贾氏曰祭肺有二种一者名为举肺亦名离肺此为食而有二者名为祭肺亦名为刌肺此为祭而有举肺则离而不絶祭肺则絶之今此膳夫授祭为食而授即举肺也】王氏详说曰古者食必有祭明堂位云有虞氏祭首夏后氏祭心商祭肝周祭肺此四代之所尚也月令云春祭先脾夏祭先肺季夏祭先心秋祭先肝冬祭先肾此四时之所尚也膳夫授祭本以此然曲礼云殽之序徧祭之者谓无所不祭但周人以祭肺为主郑康成曰品者每物皆尝之道尊者也○王氏曰品尝者养至尊当谨故也所防者微矣
　　卒食以乐彻于造
　　贾氏曰卒终也天子食终作乐以彻器○郑康成曰造作也【○贾氏曰谓造食之处即厨是也○王氏曰造致也致食于是然后进而御王及其卒也彻于所致而置焉是谓彻于造　王氏详曰文王之为世子命膳宰曰未有原盖防其复进也必彻于造食之所亦防其复进耳】
　　王昭禹曰王之食必侑以乐及其卒食又彻以乐则其所养固有道矣如是则无适而不和推而致之大足以位天地微足以育万物岂特资一人之养哉
　　王齐日三举
　　贾氏曰谓散斋致斋斋必变食故加牲体至三大牢○郑节卿曰王日一举一大牢也朔日加食一等则二大牢也斋之日三举则三大牢也盖朔之听政劳于常日于是而有加于常食祭祀将以致精明之徳自强于礼而交于神不可以不备其养于是而又有加于朔食所任愈重所治愈大则所养愈加厚【○史氏曰当不饮酒不茹荤之时惧其食力之不足则不能胜祭事故三举以助之非谓盛杀而供也】
　　大防则不举大荒则不举大札【侧八反】则不举天地有烖【音灾】则不举有大故则不举
　　郑康成曰大荒凶年大札疫疠天烖日月晦蚀地烖崩动大故寇戎之事【○郑司农曰大故刑杀也春秋传曰司冦行戮君为之不举】○李氏曰荒札烖皆不举然则非直于外事杀礼若王膳亦为之贬也曲礼曰嵗凶年谷不登君膳食不祭肺马不食谷大夫不食粱士饮酒不乐皆自贬损忧民之道也如此天不为之顺人不为之悦用度不足海内不宁未之闻也
　　王燕食则奉膳赞祭
　　贾氏曰上文王日一举郑以为朝食燕食谓日中及夕也○王昭禹曰非若朝举于礼为盛故有燕闲之意如燕居燕朝同○王氏详曰燕食谓三饭四饭耳郑氏以为奉朝之余膳所祭牢肉也王氏谓馂余不祭王之所膳有鱼人辨物以共王膳掌畜又掌膳献之鸟祭其鱼鸟欤然王氏之得矣郑氏亦未可非也玉藻曰皮弁以日视朝遂以食日中而馂奏而食此谓天子之燕食也又云朝服以食特牲三爼祭肺夕深衣祭牢肉此谓诸侯之燕食也天子言馂诸侯言祭天子言日中诸侯言夕互文见义耳盖殽之序徧祭之朝食祭肺则牢食亦未及祭也岂得为余物乎【○愚案郑氏为祭之余膳者非谓王食之余盖一举分为三朝食其一则日中及夕又各祭其一矣】
　　薛氏曰王举则授而弗赞燕食则授而赞之者以举为礼之盛王当自致焉燕食则其祭不如举之盛故膳夫授而赞之【○方氏曲礼解曰朝食以牛羊为主燕食以鱼鸟为主】
　　凡王祭祀賔客食则彻王之胙爼
　　贾氏曰祭祀谓祭宗庙胙爼谓若特牲少牢主人受尸酢尸东西面设主人爼于席前王受尸酢礼亦当然賔客食谓王与賔客礼食于庙賔在户牖之间王在阼阶上各有馔皆设爼故亦有胙爼也○郑锷曰王当祭祀以祭之胙肉置之于爼则名曰胙爼与賔客礼食则主人饮食之俎亦曰胙俎是俎最尊不可亵膳夫亲彻之不敢使其属也
　　凡王之稍事设荐脯醢
　　贾氏曰按下经燕饮酒谓大事与臣饮酒则此云王之稍事是小事而饮酒也故空设荐脯醢若大饮与食则有牲体矣○王昭禹曰脯醢共于腊人醢人膳夫则设荐之而已
　　王燕饮酒则为献主
　　郑司农曰主人当献賔则膳夫代王为主君不敌臣也燕义曰使宰夫为献主臣莫敢与君亢礼【○崔氏曰凡王燕诸侯皆于路寝使膳夫为主人王不为主以燕礼轻故君不酌也故为献主】○杨氏曰者谓君臣之义不可以燕废也不然礼受爵于君前则降而再拜燕所以待羣臣嘉賔也而使之有升降拜揖之劳是以犬马畜之矣故以膳夫为献主而王不自献酬焉是孟子所谓养君子之道而廪人继粟庖人继肉之义也○陈蕴之曰山之固善然崔氏盖本注防而有燕义为证矣二意当兼用以今世论之凡尊长之待卑防也正席之后或命子弟为主所以伸其欢然卑不渎尊之意固存乎中矣
　　王昭禹曰王之于羣臣其礼有飨有燕飨以训恭俭则以礼为尚燕以示慈恵则以恩为尚设于寝所以示私也服用朝所以示礼也酒行无筭所以亲之也登歌鹿鸣所以乐之也间歌鱼丽所以备物也王之于燕所以将其厚意者如此羣臣嘉賔胡为而不尽其心哉
　　掌后及世子之膳羞凡肉脩之颁赐皆掌之
　　郑康成曰亦主其馔之数耳【○王氏详説曰王之馈膳夫所进也世子之馈膳夫特掌之而已馈而进之者内饔也内饔共王后及世子之膳羞】
　　郑司农曰脩脯也○贾氏曰谓王以肉及脩脯颁赐羣臣则膳夫掌之加姜桂鍜治之曰脩无姜桂以盐干之曰脯散文言之则脩脯通也
　　凡祭祀之致福者受而膳之以挚见者亦如之
　　郑康成曰致福谓诸臣祭祀进其余肉归胙于王【○王氏详説曰少仪曰为人祭曰致福为巳祭而致于君子曰膳其于太牢则以牛左肩九个少牢则以羊左肩七个犆豕则以豕左肩五个○贾氏曰左传祭有受脤归脤受脤谓君祭以肉赐大夫也归脤谓大夫祭归肉于公也诸侯之臣有归脤于君而王之臣亦然】○薛氏曰诸臣如都宗人凡都祭祀致福于国家宗人凡祭祀致福然后祭仆于凡祭祀致福者展而受之然则膳夫之所谓受而膳之者受之于祭仆而膳之于王也
　　郑司农曰以羔雁雉为贽见者亦受以给王膳○薛氏曰司士曰掌摈士者膳其挚盖摈见之时卿执羔大夫执雁士执雉然后司士于此而膳其挚后郑谓膳者入于王之膳人然则膳人之所受者受之司士也
　　嵗终则会惟王及后世子之膳不会
　　郑康成曰不会计多少优尊者○王氏详说曰王天下之父后天下之母世子天下之本膳夫于王及后世子之膳不会庖人于王及后之膳禽不会而不及世子是世子之膳禽则防矣曰膳常礼也膳禽非常礼也不会者所以重其为天下之本也会者所以正其继天下之本也又所以杜其穷奢极侈之心也酒正曰惟王及后之饮酒不会是世子之饮则会外府曰惟王及后之服不会是世子之服则会会其禽则无禽荒之失会其酒则无酒荒之失会其服则无好洁衣服之失此所以见周公之待世子也○杨氏曰有司不得拘制天子固矣然而九式之职宰任之有司虽不会宰得以九式论于王矣故王后不会非荡然无以禁止之也制之有宰而非有司之法故也【○吕氏曰大宰以九式均节财用凡羞服币帛匪颁好用皆在焉而其属所掌王之膳禽酒服裘皮皆不会制其大而濶其细此所以能均节财用】
</div>
    <div class="pagination">
<a href="周礼订义_page8.html">上一页</a><span>...</span><a href="周礼订义_page4.html">4</a><a href="周礼订义_page5.html">5</a><a href="周礼订义_page6.html">6</a><a href="周礼订义_page7.html">7</a><a href="周礼订义_page8.html">8</a><span class="current-page">9</span><a href="周礼订义_page10.html">10</a><a href="周礼订义_page11.html">11</a><a href="周礼订义_page12.html">12</a><a href="周礼订义_page13.html">13</a><a href="周礼订义_page14.html">14</a><span>...</span><a href="周礼订义_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
