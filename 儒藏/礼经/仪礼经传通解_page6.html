<!DOCTYPE html>
<html>
 <head>
  <meta charset="utf-8"/>
  <title>
   仪礼经传通解 - 第 6 页/共 47 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   仪礼经传通解 - 第 6 页/共 47 页
  </h1>
  <div class="content">
   大夫若有遵者则入门左【谓此乡之人为大夫者也谓之遵者方以礼乐化民欲其遵法之也其士也于旅乃入乡大夫士非乡人礼亦然主于乡人耳今文遵为僎　僎音遵　疏曰言若者或无不定也郑知是当乡大夫者以其乡射既与乡人行射礼而言大夫者当乡大夫可知士于旅乃入下记云士既旅不入明未旅间皆得入也非乡人礼亦然者以其同是乡大夫士礼无异故也但异乡不助主人乐宾为别也】主人降【迎大夫于门内也不出门别于宾　别彼列反】宾及众宾皆降复初位【不敢居堂俟大夫入也初位门内东面　疏曰上文宾厌众宾皆入门左东面北上】主人揖让以大夫升拜至大夫答拜主人以爵降大夫降主人辞降大夫辞洗如宾礼席于尊东【尊东明与宾夹尊也不言东上统于尊也疏曰上云尊于宾席之东则賔席在尊西今大夫言席于尊东明与宾夹尊可知统于尊者席于尊东继尊而言】
　　【是以下云大夫降席东南面降由下故知西上也】升不拜洗主人实爵席前献于大夫大夫西阶上拜进受爵反位主人大夫之右拜送大夫辞加席主人对不去加席【去起吕反　辞之者谦不以已尊加贤者也不去者大夫再重席正也宾一重席　重直容反下同　疏曰云升不拜洗者以大夫尊故也云反位者大夫反西阶上位乡射之礼乡人为宾若大夫与则以公士为宾亦选贤者为之故云不以已尊加贤者也乡饮酒云公三重大夫再重礼之正也乡人故一重纵公士为宾亦一重也】乃荐脯醢大夫升席设折俎祭如宾礼不哜肺不啐酒不告防西阶上卒爵拜主人答拜【凡所不者杀于宾也大夫升席由东方疏曰上云不拜洗亦是杀于宾之类也大夫席西上升由下故知大夫升席由东方也】
　　右献大夫　记若有诸公则如宾礼夫夫如介礼无诸公则大夫如宾礼【尊卑之差诸公大国之孤也】乐作大夫不入【后乐贤也】
　　大夫降洗【将酢主人也大夫若众则辩献长乃酢　疏曰此经据一大夫而言故献大夫即酢案有司彻主人洗爵献长宾于西阶上然后众宾长升拜受爵宰夫赞主人酌若是以辩乃升长宾主人酌酢于长宾西阶上北面宾在左注云主人酌自酢序宾意宾卑不敢酢是辩献长乃酢也】主人复阼阶降辞如初卒洗主人盥【盥者虽将酌自饮尊大夫不敢防】揖让升大夫授主人爵于两楹间复位主人实爵以酢于西阶上坐奠爵拜大夫答拜坐祭卒爵拜大夫答拜主人坐奠爵于西楹南再拜崇酒大夫答拜主人复阼阶揖降【将升宾疏曰为士于旅乃入拟献士故奠爵于此也】大夫降立于宾南【虽尊不夺人之正礼　疏曰大夫尊在堂则席于尊东今降而在宾下者欲使宾主相对行礼若在其北则妨宾主揖让之正礼】主人揖让以宾升大夫及众宾皆升就席
　　右大夫酢
　　席工于西阶上少东乐正先升北面立于其西【言少东者明乐正西侧阶不欲大东辟射位　大音泰　疏曰既言席工于西阶上少东则在西阶东矣复云乐正立于其西则侧近西阶之东而不至于大东也燕礼注亦然者燕亦容有射法】工四人二瑟瑟先相者皆左何瑟面鼓执越内右手相入升自西阶北面东上工坐相者坐授瑟乃降【相息亮反何胡可反　瑟先贱者先就事也相扶工也面前也鼔在前变于君也执越内右手相由便也越瑟下孔所以发越其声也前越言执者内有结手入之浅也相者降立西方　疏曰云四人二瑟则是二人歌可知亦不言相者以其空相故不言也云瑟贱者案大射太师少师歌众工瑟是瑟贱也凡工皆先瑟后歌是贱者先即事故得献亦在前也乡射与大射相对大射君礼而后首此臣礼前首故云变于君燕礼与乡饮酒相对燕礼面鼔又与乡饮酒后首相变瑟体首寛尾挟内越孔虽长广狭亦等但越居瑟上近首鼓处则寛近尾不鼔处并而狭侧持之法近鼓持之入则浅近尾入则深是以通与燕礼言面鼔则云执之手入浅也大射与乡饮酒言后首则云挎越手入深故也相者是弟子位在西下文云乐正适西方命弟子赞工迁乐于下故此降立还于西方也】笙入立于县中西面【县音　堂下乐相从也县中磬东立西面　疏曰上文云县于洗东北西面此云立于县中明是堂下相从皆在东方也磬东当磬之东郑知不在磬西者若磬西而西面则笙者背磬不可也】乃合乐周南闗雎葛覃卷耳召南鹊巢采蘩采频【合如字刘音閤　不歌不笙不间志在射略于乐也不略合乐者周南召南之风乡乐也不可略其正也昔太王王季文王始居岐山之阳躬行以成王业至三分天下乃宣周南召南之化本其徳之初刑于寡妻至于兄弟以御于家邦故谓之乡乐用之房中以及朝廷飨燕乡射饮酒此六篇其风化之原也是以合金石丝竹而歌之　间间厠之间大音泰　疏曰据乡饮酒燕礼作乐四节今不歌不笙不间唯有合乐故云志在射略于乐也二南是大夫士之乡乐已之正乐故云不可略其正者也】工不兴告于乐正曰正歌备【不兴者瞽蒙礼略也　蒙音蒙　疏曰言正歌者升歌也升歌鹿鸣是工歌诸侯乐非已正乐故以二南为正歌也言备者凡作乐皆三终此备明亦三终也】乐正告于宾乃降【乐正降者堂上正乐毕也降立西阶东北面　疏曰作乐主为乐宾今歌备故告宾言歌备也云正乐者对后无算乐非正乐也下射虽歌驺虞亦是堂下非堂上故以堂上决之也云降立西阶东北面者此无正文约堂上乐正位在西阶东北面今降亦当在西阶东北面也】主人取爵于上篚献工大师则为之洗【为于伪反　尊之也君赐大夫乐又从之以其人谓之大师也　疏曰天子诸侯官备有大师少师大夫士官不备不合有太师然君有赐大夫士乐器之法如春秋左氏云晋侯以歌钟乐人赐魏绛是也】宾降主人辞降【大夫不降尊也】工不辞洗卒洗升实爵工不兴左瑟一人拜受爵【左瑟辟主人授爵也一人无大师则工之长者　疏曰有大师则大师不辞洗拜受爵若无大师则凡工不辞洗拜受爵故变言工与一人假令大师左瑟先献若歌则后献亦先献工一人是以郑云一人无大师则工之长者以乡饮酒献工时云一人不兴受爵注云一人笙之长者也大师为歌者未得献先献瑟工之长者也】主人阼阶上拜送爵荐脯醢使人相祭【相息亮反人相者　疏云相者即弟子也】工饮不拜既爵授主人爵众工不拜受爵祭饮辩有脯醢不祭【祭饮不兴受爵坐祭坐饮】不洗遂献笙于西阶上【不洗者贱也众工而不洗矣而众笙不洗者笙贱于众工正君赐之犹不洗也　疏曰工在上贵君赐之大师则为之洗笙贱位在下正使君赐之笙人犹不为之洗况众笙乎】笙一人拜于下尽阶不升堂受爵主人拜送爵阶前坐祭立饮不拜既爵升授主人爵众笙不拜受爵坐祭立饮辩有脯醢不祭主人以爵降奠于篚反升就席【亦揖让以宾升众宾皆升疏曰云亦者亦前共大夫行礼讫主人揖让以宾升大夫及众宾皆升就席也】
　　右乐宾　记三笙一和而成声【和户卧反　三人吹笙一人吹和凡四人也尔雅曰笙小者谓之和】　献工与笙取爵于上篚既献奠于下篚其笙则献诸西阶上【奠爵于下篚不复用也今文无与笙　疏曰云奠爵于下篚不复用也者谓堂上不复用无妨堂下更入用之知者献获及释获者皆取而献之是也大射献服不氏用散不用爵者彼君礼与此异也】
　　主人降席自南方【礼杀由便　杀所界反　疏曰上文主人受酢爵时礼盛故主人降席自北方啐酒于席末亦然今此立司正礼杀故降席自南方由便也】侧降【宾不从降】作相为司正司正礼辞许诺主人再拜司正答拜【爵备乐毕将留宾以事为有解倦失礼立司正以监之察仪法也诗云既立之监或佐之史解古卖反监古咸反　疏曰爵备者谓宾及众宾与尊者并工笙并得献也云乐毕者合乐讫也事者下有射事旅无算之事也司正中间为射变为司马射讫反为司正以监察仪法也引诗者证监与正为一物也】主人升就席
　　右立司正
　　司正洗觯升自西阶由楹内适阼阶上北面受命于主人【洗觯者当酌以表其位显其事也楹内楹北　疏曰受命谓受主人请安宾之命】西阶上北面请安于宾【传主人之命】宾礼辞许司正告于主人遂立于楹间以相拜【相谓赞主人及宾相拜之辞】主人阼阶上再拜宾西偕上答再拜皆揖就席【为已安也今文揖为升】司正实觯降自西阶中庭北面坐奠觯兴退少立【奠觯表其位也少立自脩正慎其位也古文曰少退立　疏曰北面坐奠觯乡饮酒亦然此二者皆臣礼威仪简燕礼大射皆司正南面奠觯者彼是君礼威仪多也】进坐取觯兴反坐不祭遂卒觯兴坐奠觯拜执觯兴洗北面坐奠于其所【今文坐取觯无进又曰坐奠之拜】兴少退北面立于觯南【立觯南亦其故摈位　疏曰案上未有摈位此立摈位者案射礼云摈者退中庭是摈者在中庭有位燕礼大射皆摈者为司正而此乡射饮酒皆云作相为司正相即摈者也故知觯南者中庭故摈位也】未旅【旅序也未以次序相酬以将射也旅则礼终也疏曰旅众也而言序者谓众以次序相酬必于未旅而射者旅则醉而礼终恐不得射也此大夫士礼将射先行乡饮酒后行旅酬而已故未旅而射后乃始行旅酬燕礼大射国君礼故先行燕礼虽行一献以其辨尊卑故四举旅大射主为射故再拜讫即射燕礼主为燕故三举旅乃射彼皆与此不同也】
　　右司正举觯　记司正既举觯而荐诸其位【荐于觯南　疏曰知不荐于觯北者以司正觯南北面立若荐觯北与觯相隔故知觯南位北也】
　　三耦俟于堂西南面东上【司正既立司射选弟子之中德行道艺之髙者以为三耦使俟事于此　疏曰记云三耦者使弟子司射前戒之注云弟子宾党之少者也前戒谓先射请戒之　今按司射见下注】司射适堂西袒决遂取弓于阶西兼挟乗矢升自西阶阶上北面告于宾曰弓矢既具有司请射【袒徒旱反决古宂反挟音协一音子协反乗绳证反　司射主人之吏也于堂西袒决遂者主人无次隠蔽而已袒左免衣也决犹闿也以象骨为之着右大擘指以钩闿体也遂射韝也以韦为之所以遂者也其非射时则谓之拾拾敛也所以蔽肤敛衣也方持矢曰挟乗矢四矢也大射曰挟乗矢于弓外见镞于弣右巨指钩古文挟皆作接　闿音开着丁略反又直略反擘补革反韝古侯反见贤遍反镞孑木反又七木反弣芳甫反疏曰大射云司射自阼阶前曰为政请射注为政谓司马司马政官主射礼诸侯之州长无司马官直言有司请以比司马也司射主人之吏者大射诸侯礼有大射正为长射人次之司射又次之小射正又次之之则此大夫士礼不得用士故知是主人之吏为之也主人无次对大射人君礼有次在东方不须适堂西也凡事无问吉凶皆袒左是以士防及大射皆袒左唯有受刑袒右故觐礼云乃右肉袒注云刑宜施于右是也决犹闿也以象骨为之葢取其滑也着右大擘指以钩闿体者以右巨指钩故也射韝着左臂所以遂也云其非射时则谓之拾者此篇及大射将射云袒决遂射讫则云说决拾于公虽射亦谓之拾故大射云公就物小射正奉矢拾以从彼亦临时而云拾以公射故变文以见义也下记云凡挟矢于二指之间横之如大射所云是其方也若侧持弓矢则名执故下文云司射犹袒决遂左执弓右执一个兼诸面镞注云侧持弓矢曰执面犹尚也并矢于尚其镞是也云乗矢四矢也者下云司射搢三挟一个又诗云四矢反兮是四矢曰乗凡物四皆云乗也下记云司射之弓矢与朴倚于西阶之西是豫陈之于彼故此诱射而就彼取之也有司谓司马也诸侯之州长无司马官故直言有司也】宾对曰某不能为二三子许诺【为于伪反　言某不能谦也二三子谓众宾已下疏曰投壶礼宾固辞乃许者彼因燕而为之再辞乃许此为众习礼不专为已故一辞即许大射不请者彼为择士而射故不须云许直告射节而已】司射适阼阶上东北面告于主人曰请射于宾宾许司射降自西阶阶前西面命弟子纳射器【弟子宾党之年少者也纳内也射器弓矢决拾旌中筹楅丰也宾党东面主人之吏西面　少申召反楅音福　疏曰宾党西方东面今以西面命之明是宾党言弟子故知少者】乃纳射器皆在堂西宾与大夫之弓倚于西序矢在弓下北括众弓倚于堂西矢在其上【倚于绮反括古活反　上堂西廉矢亦北括　疏曰序在堂上故矢在弓下堂西在堂下故矢随其弓而在堂西廉棱之上也】主人之弓矢在东序东【亦倚于东序也矢在其下北括】司射不释弓矢遂以比三耦于堂西三耦之南北面命上射曰某御于子命下射曰子与某子射【比毗志反　比选次其才相近者也古文曰某从于子近附近之近　疏曰言遂以者司射因上阶前令弟子纳射器不释弓矢遂比三耦也】司正为司马【兼官由便也立司正为涖酒尔今射司正无事】司马命张侯弟子说束遂系左下纲【说吐活反又始锐反　事至也今文说皆作税疏曰上张侯时不繋左下纲中掩束之今弟子说其束而繋纲于植事至故也】司马又命获者倚旌于侯中【为当负侯也获者亦弟子也谓之获者以事名之　疏曰堂下位主人之党在东宾弟子在西下云获者由西方坐取旌是宾党弟子可知】获者由西方坐取旌倚于侯中乃退乐正适西方命弟子赞工迁乐于下【当辟射也赞佐也迁徙也　辟音避】弟子相工如初入降自西阶阼阶下之东南堂前三笴西面北上坐【相息亮反笴古可反　笴矢干也今文无南　干古但反　疏曰如初入者亦如上升堂时相者亦在左何瑟面鼔内右手相也案矢人注矢干长三尺是去堂九尺也】乐正北面立于其南【北面乡堂不与工序也　乡许亮反　疏曰工西面北上以南北为序乐正北面则东西为列故云不与工序也】
　　右请射　记三耦者使弟子司射前戒之【弟子宾党之少者也前戒谓先射请戒之】　凡挟矢于二指之间横之【二指谓左右手之第二指此以食指将指挟之　将子匠反　疏曰左右手皆挟之者以云二指之间横之则知左右手也以左擘指拓弓右擘指钩故知挟矢以第二第三指间第二指为食指左传云子公之食指动是也第三指为将指左传云呉王阖闾伤于将指是也知不在无名指间者以无名指短与将指不相应也】司射之弓矢与扑倚于西阶之西【扑普卜反　便其事也疏曰司射适堂西袒决遂取弓矢于西阶兼挟乗矢则诱射之弓矢在阶西矣诱射讫适堂西改取一个挟之遂适阶西取扑至视算之时于西阶西释弓矢去扑献释获者此亦在西阶西故郑云便其事也】司射在司马之北司马无事不执弓【以不主射故也　疏曰经不明言司射与司马南北相当故明之也】司射既袒决遂而升司马阶前命张侯遂命倚旌【着并行也古文曰遂命获者倚旌　疏曰案上文司射适堂西袒决遂取弓矢告宾请射其时司马即阶前令倚旌此皆同时故郑云着并行事如上经纳射器及比三耦以前司射独行事后及司正为司马与司射并行事故记人记之也】旌各以其物【旌总名也杂帛为物大夫士之所建也言各者乡射或于庠或于榭　疏曰云旌总名也者以周礼司常云九旗对文通帛为杂帛为物全羽为旞析羽为旌各别今名物为旌者散文通故云旌总名也云杂帛为物大夫士之所建也者司常文通帛者通体并是绛帛周所尚赤也杂帛者中绛缘边白也白殷之正色也乡射或于庠或于榭者诸侯乡大夫是大夫询众庶故射则于庠也诸侯州长是士故春秋习射则于榭也大夫士同建物而云各者大夫五仭士三仭也】无物则以白羽与朱羽糅杠长三仭以鸿脰韬上二寻【糅女又反杠音江仭音刄韬吐刀反无物者谓小国之州长也其乡大夫一命其州长士不命不命者无物此翿旌也翿亦所以进退众者糅者杂也杠橦也七尺曰仭鸿鸟之长脰者也八尺曰寻今文糅为缩韬为翿　翿徒刀反橦直江反　疏曰案典命子男之卿再命大夫一命士不命大夫一命得建物士不命则无物是以不得与上各以其物同别为此旌云此翿旌也者据下文士鹿中翿旌也记云君国中射以翿旌获此不命士与国君同者士卑不嫌命士以上尊卑自异也云亦所以进退众者防大记君葬时执翿居前诏倾亏也云七尺曰仭者无正文郑案书传云雉长三丈髙一丈则墙髙一丈祭义云筑宫仭有三尺墙髙一丈云仭有三尺除三尺之外只有七尺故知七尺曰仭也王肃则依小尔雅四尺曰仭孔君则八尺曰仭所见不同也脰项也云八尺曰寻者亦无正文冬官云车有六等之数云殳长寻有四尺长丈二而云寻有四尺除四尺则寻长八尺矣】
　　司射犹挟乗矢以命三耦各与其耦让取弓矢拾【拾其劫反除决拾之外皆同　犹有故之辞拾更也　更音庚疏曰大射有次三耦取弓矢于次注云取弓夫不拾者次中隠蔽处则此无次取弓矢拾者拾更也逓取弓矢见威仪故也云犹有故之辞者前已云司射兼挟乗矢此云犹挟欲见司射恒执弓矢未改之意】三耦皆袒决遂有司左执弣右执而授弓【有司弟子纳射器者也凡纳射器者皆执以俟事　疏曰前有司请射为司马此有司为弟子者以有事者皆有司故郑注解上有司请射为司马此经以纳射器使弟子不见出文则弟子执射器入者即使守之以授用者故知有司还是弟子】遂授矢【受于纳矢而授之　疏曰此授矢者则上文有司授弓者以其或执弓或执矢故授弓讫复受矢而授之】三耦皆执弓搢三而挟一个【未违俟处也搢捷也捷于带右　捷初洽反下同　疏曰上云三耦俟于堂西又云遂以比三耦于堂西此云三耦皆执弓搢三而挟一个前后皆因前位未违俟处下文乃云三耦皆进由司射之西立于其西南东面北上是移本位也云插于带右者以左手执弓右手抽矢而射故知插于带右诗云左旋右抽是也】司射先立于所设中之西南东面三耦皆进由司射之西立于其西南东面北上而俟司射东面立于三耦之北搢三而挟一个【为当诱射也固东面矣复言之者明却时还　复扶又反下复言同　疏曰云司射先在中西南东面今三耦立于其西南司射因郤来向三耦之北东面明司射却时右还西南东面也】揖进当阶北面揖及阶揖升堂揖豫则钩楹内堂则由楹外当左物北面揖【豫音榭出注　钩楹绕楹而东也序无室可以深也周立四代之学于国而又以有虞氏之庠为乡学乡饮酒义曰主人迎宾于庠门外是也庠之制有堂有室也今言豫者谓州学也读如成周宣榭灾之榭周礼作序凡屋无室曰榭宜从榭州立榭者下乡也左物下物也今文豫为序序乃夏后氏之学亦非也　下遐嫁反　今按下记云上射于右故此以左物为下物也　疏曰凡行射礼耦耦各相对揖故司射诱射发东面位揖进当西阶北面揖及阶揖升堂揖讫东行向两楹间物须过西楹是以豫则钩楹内北过以记云序则物当栋物近北故过由楹北也堂则由楹外过而东行以记云堂则物当楣物近南故过由楹南也云当左物者以南面为正东为左物北面又揖也绕楹而东者北而东也云序无室者据州立序而言也云周立四代之学于国者案王制云有虞氏上庠下庠夏后氏东序西序殷人左学右学周人东胶虞庠周立四代者通已为四代也故周之小学为有虞氏之庠制而在西郊立殷之右学为瞽宗亦在西郊立夏后氏之东序为东胶而在王宫之东而又以有虞氏之庠为乡学其制有堂有室又以序为州学则有堂无室也庠则乡饮酒义所谓庠门外是也序则周礼州长职云防民而射于序是也云读如宣榭之榭者案春秋书成周宣榭火以其无室与尔雅无室曰榭同故引以为证也云下乡者以庠有室榭无室故也不从今文为序又不破学记州长及下记者以夏序有室今州立夏序虽去室而犹取序名是以郑注州长亦以序为州党之学也　今按注疏所言四代之学未有以见其必然姑存其大略而已但豫无室堂有室则粗可见盖有室则四分其堂去一以为室故浅无室则全得其四分以为堂故深也】及物揖左足履物不方足还视侯中俯正足【方犹并也志在于射左足至右足还并足则是立也南面视侯之中乃俯视并正其足　并步顶反　疏曰云志在于射者解足未正先视侯中之意言左足至者解左足履物也左足还并足则是立也者解经不方足还及正足之言也若然还时兼视侯中也案大射纳射器之下即言工人士与梓人升自北阶两楹间疏数容弓若丹若墨度尺而午此文略亦当在纳射器后即画之也　今按此疏解注文不可晓恐有脱误盖注意若曰左足履物而右足不并便还足南面视侯之中也若便并右足则是立矣以志在相射故未暇立而先视侯既视侯而后俯并其足也】不去旌【去起吕反以其不获　疏曰旌拟唱获今以诱射不唱获故不去也】诱射【诱犹教也】将乗矢【将行也行四矢象有事于四方】执弓不挟右执【不挟矢尽】南面揖揖如升射降出于其位南适堂西改取一个挟之【改更也不射而挟之示有事也今文曰适序西疏曰上文司射位设于所设中之西南东面今乃适位南而北回适堂西者取教众耦威仪之法故也】遂
　　适阶西取扑搢之以反位【扑所以挞犯教者书云扑作教刑　挞地达反　疏曰书谓教学之刑此为教射法教虽不同用朴是一故引为证也】
　　右诱射　记射自楹间物长如笴其间容弓距随长武【自楹间者谓射于庠也楹间中央东西之节也物谓射时所立处也谓之物者物犹事也君子所有事也长如笴者谓从画之长短也笴矢干也长三尺与跬相应射者进退之节也间容弓者上下射相去六尺也距随者物横画也始前足至东头为距后足来合而南面为随武迹也尺二寸　疏曰射于庠者以其言楹间则是有室而物当楣也从画之长短者南北之长短也祭义云君子跬步而弗忘孝一举足谓之跬再举足谓之步步射者履物不过一跬故知以三尺为限也尺二寸者中人之迹尺二寸谓横尺二寸也】序则物当栋堂则物当楣【是制五架之屋也正中曰栋次曰楣前曰庪　架音驾庪九伪反又九委反　疏曰云是制五架之屋也者庠序皆然但有室无室为异余见上钩楹内由楹外下】楚扑长如笴刋本尺【刋其可持处】射者有过则挞之【过谓矢扬中人凡射时矢中人当刑之今乡防众贤以礼乐劝民而射者中人本意在侯去伤害之心逺是以轻之以扑挞于中庭而已书曰扑作教刑】
　　司马命获者执旌以负侯【欲令射者见侯与旌深有志于中　令力呈反中丁中反疏曰凡射主欲中侯中则使获者举旌唱获以是豫使见之】获者适侯执旌负侯而
　　俟【俟待也今文俟为立　疏曰谓待司马命去侯】司射还当上耦西面作上耦射【还左还也作使也　疏曰上耦位在司射之西南东面司射还欲西面与上耦相当故知左还回身当之取便也】司射反位上耦揖进上射在左并行当阶北面揖及阶揖上射先升三等下射从之中等【中犹间也　间间厠之间　疏曰反位者反中西南东面位也】上射升堂少左下射升上射揖并行【并并也并东行　疏曰并东行者向物也云少左者言上射先升少左避下射升阶也】皆当其物北面揖及物揖皆左足履物还视侯中合足而俟司马适堂西不决遂袒执弓【不决遂因不射不备　疏云司射诱射行事袒即决遂执弓挟矢今司马不射故不备大射司马正不射而袒决遂者彼大射志于射故然以其不为射仍不挟矢也】出于司射之南升自西阶钩楹由上射之后西南面立于物间右执箫南扬弓命去侯【钩楹以当由上射者之后也箫弓未也大射曰左执弣扬犹举也　疏曰钩楹者于西楹西而北东行过内上射之后乃西南面立于物间者欲取南扬弓向侯便故也右执箫者不可一手扬弓故引大射曰左执弣当却手则右执箫者当覆手也】获者执旌许诺声不絶以至于乏坐东面偃旌兴而俟【声不絶不以宫商不絶而已乡射威仪省偃犹仆也　省所景反仆音赴　疏曰俟者待射者发矢也大射云负侯皆许诺以宫趋直西及乏南又诺以商至乏声止是其威仪多此威仪省故不也】司马出于下射之南还其后降自西阶反由司射之南适堂西释弓袭反位立于司射之南【还刘户串反一音还　围下射者明为二人命去侯　疏曰司马由上射之后立于物闲命去侯讫物间南行西向适阶降是其顺矣然若如此则似直为上射命去侯是以东行围绕下射而出其东乃南行西折而适西阶明为二人命去侯也】司射进与司马交于阶前相左由堂下西阶之东北面视上射命曰无射获无猎获上射揖司射退反位【无射之射食亦反　射获谓矢中人也猎矢从傍　旁蒲郎反或作傍疏曰相左之时在西阶之西司马由北而西行司射由南而东行各以左相近人谓获者矢从傍者谓矢近人也】乃射上射既发挟弓矢而后下射射拾发以将乗矢【后后也当从后】获者坐而获【射者中则大言获获得也射讲武田之类是以中为获也　疏曰诗云舍拔则获谓射着禽兽为获战伐得囚俘亦曰获射着正鹄亦曰获】举旌以宫偃旌以商【宫为君商为臣声和律吕相生　疏曰举旌以宫大言获也偃旌以商小言获也宫为君商为臣乐记文也】获而未释获【但大言获未释其算】卒射皆执弓不挟南面揖揖如升射【不挟亦右执如司射】上射降三等下射少右从之中等并行上射于左【降下　疏曰此上射下射升与降皆上射为先又上射升降皆在左】与升射者相左交于阶前相揖由司马之南适堂西释弓说决拾袭而俟于堂西南面东上三耦卒射亦如之司射去扑倚于西阶之西升堂北面告于宾曰三耦卒射【说吐活反又始锐反　去扑乃升不敢佩刑器即尊者之侧疏曰大射司射不升堂亦去扑乃告卒射者国君尊也】宾揖【以揖然之　疏曰大射不见公揖然之者公尊故也】
　　右初射获而未释获　记命负侯者由其位【于贱者礼略疏曰司马自在已位而命之是于贱者略也经无司马命负侯之位故记之也】上射于右【于右物射】　始射获而未释获复释获复用乐行之【射食亦反又食夜反复用之复扶又反　君子取人以渐　疏曰始射获而不释获据三耦射时云复释获者据第二番射时复用乐据第三番射时】　凡适堂西皆出入于司马之南唯宾与大夫降阶遂西取弓矢【尊者宜逸由便也】
　　司射降搢扑反位司马适堂西袒执弓由其位南进与司射交于阶前相左升自西阶钩楹自右物之后立于物间西南面揖弓命取矢【揖推之也　疏曰推手曰揖引手曰厌揖弓者向侯而推之以其命取矢故也扬弓者向乏而扬之以其命去侯故也】获者执旌许诺声不絶以旌负侯而俟【俟弟子取矢以旌指教之】司马出于左物之南还其后降自西阶遂适堂前北面立于所设楅之南命弟子设楅【楅犹幅也所以承笴齐矢者　疏曰训楅为幅者义取若布帛有边幅整齐之意故云所以承笴齐矢又大射云既拾取矢梱之注云梱齐等之也　今按注脱齐字据疏文补之】乃设楅于中庭南当洗东肆【东肆统于宾　疏曰大射云小臣师设楅司马正东面以弓为毕郑注云毕所以教助执事者明此亦然记云楅龙首郑注云两端为龙首若然则有首无尾而言西上者应有刻饰记之为首尾也】司马由司射之南退释弓于堂西袭反位弟子取矢北面坐委于楅北括乃退司马袭进当楅南北面坐左右抚矢而乗之【乗成证反　抚拊之也就委矢左右手抚而四四数分之也上既言袭矣复言之者嫌有事即袒也凡事升堂乃袒　拊者甫反数所主反下俟数同　疏曰北括者顺射时矢南行也抚者抚拍之义左右手抚而四四数分之者谓以右手抚四矢于东以左手抚四矢于西也云凡事升堂乃袒者堂下虽有事亦不袒若司射不问堂上堂下有事即袒司马与司射递行事恐同故明之也】若矢不备则司马又袒执弓如初升命曰取矢不索【索悉各反索犹尽也】弟子自西方应曰诺乃复求矢加于楅【应应对之应复扶又反　增故曰加向获者许诺至此弟子曰诺事同互相明　向许亮反又作向　疏曰上言获者许诺则弟子亦许诺此言弟子应曰诺则获者亦应诺可知】
　　右取矢　记楅长如笴博三寸厚寸有半龙首其中蛇交韦当【厚户豆反　博广也两端为龙首中央为蛇身相交也蛇龙君子之类也交者象君子取矢于楅上也直心背之衣曰当以丹韦为之司马左右抚矢而乗之分委于当　直音值乗绳证反疏曰直通身之言其楅两头为龙首于背上通身着当言当心中央也丹韦为之者周尚赤也分委于】
　　【当者若未分时总在于当今则四四在一边不谓分讫乃置于两当也】楅髤横而奉之南面坐而奠之南北当洗【髤虚求反　髤赤黑漆也疏曰取向弟子持矢北面故南面奠之又恐南北不知逺近故记言当洗以为南北之节楅横而拳之　今按拳当作奉字之误也陆氏音拳亦非是今删去】
　　司射倚朴于阶西升请射于宾如初宾许诺宾主人大夫若皆与射则遂告于宾适阼阶上告于主人主人与宾为耦【与音预　言若者或射或否在时欲耳射者泽已之志君子务焉大夫遵者也告宾曰主人御于子告主人曰子与宾射　疏曰射礼三而止第一番直司射与三耦诱射不绎算第二番三耦与众耦俱射释算第三番兼有作乐为射节宾主大夫则或射为否不定也告宾及主人皆约下大夫与士射之辞以宾比大夫以主人比士尊宾之义也】遂告于大夫大夫虽众皆与士为耦以耦告于大夫曰某御于子【大夫皆与士为耦谦也来观礼同爵自相与耦则嫌自尊别也大夫为下射而云御于子尊大夫也士谓众宾之在下者及羣士来观礼者也礼一命已下齿于乡里别彼列反　防曰上文命三耦云命上射曰某御于子命下射曰子与某子射今命大夫云某御于子与上射同者尊大夫故虽为下射其辞不与下射同也众宾之内与宾俱至则得主人之所命者也其将射而至者非主人之所命直来观礼者也但是一命已下莫问先后而至皆齿于堂下故郑总云士谓众宾之在下者及羣士来观礼者也周礼党正十月行正齿位之礼云一命齿于乡里再命齿于父族三命不齿乡饮酒注云此篇无正齿位之礼则乡射先行乡饮酒之礼亦无正齿位之法而云一命以下齿于乡里者士立于下与乡里齿是其常法诸侯之士无再命以上若公卿大夫自在尊东为遵也言众宾之在下者则堂上三宾不与大夫为耦矣亦皆射故下文云众宾与射者皆降是也】西阶上北面作众宾射【作使】司射降搢扑由司马之南适堂西立比众耦【比毗志反　众耦大夫耦及众宾也命大夫之耦曰子与某子射其命众耦如三耦疏曰言大夫之耦唯谓堂下之士言众宾则兼堂上三宾命大夫耦之辞即上文命下射之辞也】众宾将与射者皆降由司马之南适堂西继三耦而立东上大夫之耦为上若有东面者则北上【言若有者大夫士来观礼及众宾多无数也疏曰上文司马位在司射之南东面众宾若少以南面为正若多不受则西边东面北上大夫自在尊东为遵不在此东面之位也】宾主人与大夫皆未降【言未降者见其志在射　见贤遍反　疏曰此时未降后三耦卒射乃降复与耦俱升射也言志在射者以射在堂上故也】司射乃比众耦辩【众宾射者降比之耦乃徧　徧音遍】遂命三耦拾取矢司射反位【反位者俟其袒决遂来】三耦拾取矢皆袒决遂执弓进立于司马之西南【必袒决遂者明将有射事　疏曰案上司射位在中西南司马位在司射南今立于司马之西南亦东面北上也　今按此拾取矢字疑衍】司射作上耦取矢【作之者还当上耦如作射　疏曰案上文司射作射之时左还当上耦西面作上耦射】司射反位上耦揖进当楅北面揖及楅楫【当楅楅正南之东西　疏曰此上耦发位东行时一南一北并行及将至楅南下耦在南稍进当前楅南俱北面揖其时上射稍西下射稍东东西相当也】上射东面下射西面上射揖进坐横弓却手自弓下取一个兼诸弣顺羽且兴执而左还退反位东面揖【却去逆反　横弓者南踣弓也却手由弓下取矢者以左手在弓表右手从里取之便也兼并矢于弣当顺羽既又当执也顺羽者手放而下备不整理也不言毋周在阼非君周可也　踣蒲北反毋亦作无同　疏曰云南踣弓也者覆左手以执弓却右手以取矢便也表弓背也覆手以执背右手却在里取矢故云便也言顺羽且兴者谓以右手顺羽之时则兴故云且兴也言左还者以左手向外而西囘也东面揖者揖下射使取矢也大射云左旋毋周反面揖郑注云左还反其位毋周右还而反东面也君在阼还周则下射将背之此直云左还反位不言毋周明还周可也　今按燕礼云司正右还疏云以右手向外者以奠觯处为内而言也乡射云三耦左还疏云以左手向外者以所立处为内而言也大射云毋周者既以左手向外绕其所立之处及至将匝之时乃复以右手向外而转身也乡射注云周可也则以左手向外绕其立处以至于匝乃不复以右手向外而即便转身也燕礼则右还而未至于匝故不言周与不周也】下射进坐横弓覆手自弓上取一个兴其他如上射【覆手由弓上取矢者以左手在弓里右手从表取之亦便　覆芳伏反　疏曰上射在西云南踣弓此在东而不言踣弓但云覆手自弓上取矢则却左手向上执弓而南踣可知　今按上文东向覆手南踣弓则向身此云西向却手南踣弓则向外】既拾取乗矢揖皆左还南面揖皆少进当楅南皆左还北面搢三挟一个【楅南乡当楅之位　疏曰上云进当楅北面揖今至此位皆还北面也】揖皆左还上射于右【上射转居右便其反位也下射左还少南行乃西面疏曰射时升降上射皆居左彼自堂西不复庭位故也此复庭位故上射转在右也左还少南行乃西面者】
　　【以其初北面时东西相当今西行宜并故下射少南行乃西面取并行故也】与进者相左相揖反位【相左皆由进者之北　疏曰以其进取矢者东行此则西行由进者之北则得相左也】三耦拾取矢亦如之后者遂取诱射之矢兼乗矢而取之以授有司于西方而后反位【取诱射之矢挟五个弟子逆受于东面位之后　疏曰上耦已取矢复云三耦者三耦之中除上耦外实二耦也挟五个者以前拾取矢皆搢三挟一个乃反位此则先取四矢亦搢三挟一个乃并取诱射四矢兼挟之故五个也有司即弟子纳射器者因留主授受于堂西西方今见下耦将司射矢来向位仍西面弟子即往逆受之讫下射乃反向东面之位是以郑亦云弟子逆受于东面位之后也　今按后者兼取诱射之矢则是下耦之下射也此疏文不备又东面位盖在司马之西南】众宾未拾取矢皆袒决遂执弓搢三挟一个由堂西进继三耦之南而立东面北上大夫之耦为上【未犹不也众宾不拾者未射无楅上矢也言此者嫌众宾三耦同伦初时有射者后乃射有拾取矢礼也　疏曰第一番射时未有拾取矢礼以其第一番唯有三耦射无宾射法楅上无矢可取故也必初时已有射者其后众宾又射乃有楅上之矢可拾取也】司射作射如初一耦揖升如初司马命去侯获者许诺司马降释弓反位【去起吕反　疏曰命去侯许诺不言如初者初命去侯时获者许诺声不絶以至于乏再番三番命去侯获者直许诺无不絶声故不言如初】
　　右再请射　记取诱射之矢者既拾取矢而后兼诱射之乗矢而取之【谓反位已礼成乃更进取之不相因也　疏曰云不相因者既自拾取已之乗矢反位东西望讫上射乃更向前兼取诱射之矢礼以变为敬也　今按上经云后者遂取诱射之矢此注乃云反位礼成乃更进取之似相矛盾其上射字亦与后者二字不相应当作下耦之下射】侍射则约矢【注见少仪仪节章】
　　司射犹挟一个去扑与司马夹于阶前升请释获于宾【犹有故之辞司射既诱射恒执弓挟矢以掌射事备尚未知当教之也今三耦卒射众足以知之矣犹挟之者君子不必也】宾许降搢扑西面立于所设中之东北面命释获者设中遂视之【视之当教之　疏曰教之谓教其释算安置左右及数算告胜负之事】释获者执鹿中一人执算以从之【鹿中谓射于榭也于庠当兕中　疏曰以州长是士射于榭乡大夫是大夫为之射于庠下记云士则鹿中大夫兕中也】释获者坐设中南当楅西当西序东面兴受算坐实八算于中横委其余于中西南末兴共而俟【共九勇反　兴还北面受算反东面实之　疏曰南当楅南北节西当西序东西节以其所纳射器皆在堂西执中与算皆从堂西来向西序之南南面故执中者既东面坐设讫兴还向北面受算回向东面实之也】司射遂进由堂下北面命曰不贯不释【贯古乱反　贯犹中也不中正不释算也古文贯作闗　中丁仲反正音征　疏曰中者贯穿布侯故以中为贯也】上射揖司射退反位释获者坐取中之八算改实八算于中兴执而俟【执所取算　疏曰八算者人四矢一耦八矢虽不知中否要须一矢则一算改实八算拟后来者用之】乃射若中则释获者坐而释获每一个释一算上射于右下射于左若有余算则反委之【中丁仲反　委余算礼尚异也委之合于中西】又取中之八算改实八算于中兴执而俟
　　右再射释获　记鹿中髤前足跪凿背容八算释获者奉之先首【奉芳勇反　前足跪者象教扰之兽受负也　扰而小反　疏曰服不氏教扰猛兽其有合负物者教扰则屈前足以受负若今駞受负则四足俱屈之类也】箭筹八十【箭篠也筹算也筹八十者略以十耦为正贵全数其时众寡从宾　篠息了反】长尺有握握素【握本所持处也素谓刋之也刋本一作肤　刋苦干反疏曰长尺复云有握则握在一尺之外此筹尺四寸矣公羊何休传云侧手为肤又投壶云室中五扶注云铺四指曰扶一指案寸皆谓布四指一指一寸四指则四寸也】　众宾不与射者不降【与音预　不以无事乱有事古文与为豫】大夫降立于堂西以俟射【尊大夫不使久列于射位疏曰谓主人大夫降时賔主先射大夫则立于堂西其耦在司马之西为其射位大夫且立于堂西射至乃取其耦共升射】
　　三耦卒射宾主人大夫揖皆由其阶降揖主人堂东袒决遂执弓搢三挟一个宾于堂西亦如之皆由其阶阶下揖升堂揖主人为下射皆当其物北面揖及物揖乃射卒南面揖皆由其阶阶上揖降阶揖宾序西主人序东皆释弓说决拾袭反位升及阶揖升堂揖皆就席【或言堂或言序亦为庠榭互言也宾主人射大夫止于堂西疏曰上云榭则钩楹内谓射于榭者也堂则由楹外谓射于庠者也此当有乡大夫射于庠亦有州长射于序故今袒决遂则言堂东西见在庠也在榭亦然释弓说决拾则言序东序西序则榭也在庠亦然皆互言之也云大夫止于堂西者记云大夫降立于堂西以俟射也　今接后记有君袒朱襦大夫袒薰襦君在大夫射则肉袒然则士射皆肉袒与】大夫袒决遂执弓搢三挟一个由堂西出于司射之西就其耦大夫为下射揖进耦少退揖如三耦及阶耦先升卒射揖如升射耦先降降阶耦少退皆释弓于堂西袭耦遂止于堂西大夫升就席【耦于庭不并行尊大夫也在堂如上射之仪近其事得申】众宾继射释获皆如初司射所作唯上耦【于是言唯上耦者嫌宾主人射亦作之大射三耦卒射司射请于公及宾　疏曰引大射者公尊也记云宾主人射则司射摈升降是虽不作犹为摈相之但不请也】卒射释获者遂以所执余获升自西阶尽阶不升堂告于宾曰左右卒射降反位坐委余获于中西兴共而俟【司射不告卒射者释获者于是有事宜终之也余获余算也无余算则空手耳俟俟数也】右宾主大夫众宾射　记宾主人射则司射摈升降卒射即席而反位卒事【摈宾主人升降者皆尊之也不使司马摈其升降主于射】大夫与士射袒纁襦【纁许云反　不肉袒殊于耦】耦少退于物
　　【下大夫也既发则然】
　　司马袒决执弓升命取矢如初获者许诺以旌负侯如初司马降释弓反位弟子委矢如初大夫之矢则兼束之以茅上握焉【兼束大夫矢优之是以不拾也朿于握上则兼取之顺羽便也握谓中央也不束主人矢不可以殊于宾也言大夫之矢则矢有题识也肃慎氏贡楛矢铭其栝今文上作尚　题大兮反识申志反楛音户字又作楛　疏曰握上则兼取之顺持之处今束于握之上取持于中央握之向下顺羽便也主人乡大夫则是大夫官当束之不敢殊别于宾若主人是州长则士自然不束也　今接注疏上握之说未明疑束之之处当在中央手握处之下使握在上则去镞近而去羽逺取之便易也】司马乗矢如初司射遂适西阶西释弓去扑袭进由中东立于中南北面视算【释弓去扑射事已　疏曰云射事已此始再番射未已而言已者前不释获今释获之功成则为已是以记注以释弓矢视算献释获者为休武主文休武者射讫数算主文者洗爵献释获者是也】释获者东面于中西坐先数右获【数所主反下同　固东面矣复言之者为其少南就右获　为于伪反　疏曰释获者在中西东面释算之时宾党于右主党于左今将数算宜就之是以少南就右获东东面也】二算为纯【如字礼记音全　纯犹全也耦隂阳　疏曰隂阳对合故二算为耦隂阳也】一纯以取实于左手十纯则缩而委之【缩从也于数者东西为从古文缩皆为蹙　从子容反蹙子六反　疏曰凡言从横者南北为从东西为横今释算者东面而言从横则据数算之人东面为正是以东西者为从南北者为横也】每委异之【易校数易以防反】有余纯则横于下【又异之也自近为下】一算为竒竒则又缩诸纯下【竒居宜反下同　竒犹亏也又从之】兴自前适左东面【起由中东就左获少北于故东面乡之　乡许亮反　防曰云少北于故故则右算也又移至左算之后东面乡之是以云少北于故】坐兼敛算实于左手一纯以委十则异之【变于右　防曰右则一一以右手取之于地实于左手此则总敛于左手一一以右手取之于左手委于地是变也必变之者礼以变为敬也】其余如右获【谓所缩所横】司射复位释获者遂进取贤获执以升自西阶尽阶不升堂告于宾【贤获胜党之算也齐之而取其余　疏曰以算为获者以其唱获则释算故名算为获】若右胜则曰右贤于左若左胜则曰左贤于右以纯数告若有竒者亦曰竒【贤犹胜也言贤者射之以中为隽也假如右胜告曰右贤于左若干纯若干竒　中丁仲反疏曰若干者数不定之辞凡数法一二已上得称若干竒则一也一外无若干郑亦言若干者因纯有若干字而衍也　今按孔颖达说与此不同详见下篇】若左右钧则左右皆执一算以告曰左右钧降复位坐兼敛算实八算于中委其余于中西兴共而俟【疏曰此将为第三番射故豫设之或实或委一如前法也】
　　右取矢视算　记司射释弓矢视算与献释获者释弓矢【惟此二事休武主文释弓矢耳然则摈升降不释】
　　司射适堂西命弟子设丰【将饮不胜者设丰所以承其爵也丰形盖似豆而卑　饮于鸩反　疏曰案燕礼君尊有丰此云承爵则两用之燕礼注丰形似豆卑而大此不言大彼以承尊故言大此承爵不言大或小耳】弟子奉丰升设于西楹之西乃降胜者之弟子洗觯升酌南面坐奠于丰上降袒执弓反位【胜者之弟子其少者也耦不酌下无能也酌者不授爵略之也执弓反射位不俟其党已酌有事　少诗召反下遐嫁反下相下同　疏曰案下文三耦及众射者皆与其耦进立于射位今酌者不待其党与俱进而先反位者由已酌酒有事讫其党未得司射命又无事不得共酌者同就射位也】司射遂袒执弓挟一个搢扑北面于三耦之南命三耦及众宾胜者皆袒决遂执张弓【执张弓言能用之也右手执如卒射疏曰上文卒射执弓不挟右执】不胜者皆袭说决拾却左手右加弛弓于其上遂以执弣【弛尸纸反弣芳甫反　固袭说决拾矣复言之者起胜者也执弛弓言不能用之也两手执弣又不得执　疏曰前降堂时既袭说决拾矣至此复言者以此起发胜者袒决遂能用也】司射先反位【居前俟所命来　疏曰以众射者皆止于堂西未向射位而司射先反位于下文众耦等乃来就位是得命即来】三耦及众射者皆与其耦进立于射位北上司射作升饮者如作射一耦进揖如升射及阶胜者先升堂少右【先升尊贤也少右辟饮者也亦相饮之位　辟音避　今按右自北面而言则东也所以辟当饮者使得升取觯也相饮之位谓饮之者立于饮者之右也】不胜者进北面坐取丰上之觯兴少退立卒觯进坐奠于丰下兴揖【立卒觯不祭不拜受罚爵不备礼也右手执觯左手执弓　疏曰此无正文以祭礼皆左手执爵用右手以祭故知此亦然也】不胜者先降【后升先降略之不由次　疏曰射时升降皆上射在先今以其不胜略之故不由次第也】与升饮者相左交于阶前相揖出于司马之南遂适堂西释弓袭而俟【俟复射　疏曰谓俟第三番射也】有执爵者【主人使赞者代弟子酌也于既升饮而升自西阶立于序端　疏曰以初使胜党弟子酌酒于丰上以发首故使弟子今云有执爵者明主人使赞者代弟子酌于丰上以次至终也赞者谓主人之贱不射者于上耦既饮讫赞者乃升自西阶酌讫奠于丰上而立于序端也立于序端文出大射】执爵者坐取触实之反奠于丰上升饮者如初【每饮讫辄酌以至于徧】三耦卒饮宾主人大夫不胜则不执弓执爵者取觯降洗升实之以授于席前【优尊也】受觯以适西阶上北面立饮【受罚爵者不宜自尊别】卒觯授执爵者反就席大夫饮则耦不升【以宾主人饮耦在上嫌其升】若大夫之耦不胜则亦执弛弓特升饮【尊者可以孤无能】众宾继饮射爵者辩乃彻丰与觯【彻犹除也设丰者反丰于堂西执爵者反觯于篚】
　　右饮不胜者　记主人亦饮于西阶上【就射爵而饮也已无俊才不可以辞罚　疏曰此谓主人在不胜之党受罚爵之时也射爵西楹西丰上之爵也以主人尊恐不受罚爵故言不可辞罚也】　礼射不主皮主皮之射者胜者又射不胜者降【礼射谓以礼乐射也大射宾射燕射是矣不主皮者贵其容体比于礼其节比于乐不待中为隽也言不胜者降则不复升射也主皮者无侯张兽皮而射之主于获也尚书传曰战鬭不可不习故于搜狩以闲之也闲之者贯之也贯之者习之也凡祭取余获陈于泽然后卿大夫相与射也中者虽不中也取不中者虽中也不取何以然所以贵揖让之取也而贱勇力之取向之取也于囿中勇力之取也今之取也于泽宫揖让之取也泽习礼之处非所以行礼其射又主中此主皮之射与天子大射张皮侯宾射张五采之侯燕射张兽侯　主皮之射与平声　疏曰云以礼乐射者射时有礼兼作乐故连乐言之不言乡射者乡射用采侯宾射中兼之也其节比于乐者此即九节七节五节应于乐节是也云言不胜者降不复升射也者据主皮射者也礼射二畨不胜仍待后畨复升射也　今按书传之文不具盖曰取搜狩之余获陈于泽今之中者乡虽不中亦取也今之不中者乡虽中亦不取也】　胜则洗而以请客亦如之【注见少仪仪节章】
　　司马洗爵升实之以降献获者于侯【乡人获者贱明其主以侯为功得献也　疏曰案大射云司马正洗散遂实爵献服不服不侯西北三步北面拜受爵注云近其所为献彼国君礼使服不侯官唱获故就其所为唱获献之此乡人获者贱故献于侯明以侯为功得献也】荐脯醢设折俎俎与荐皆三祭【皆三祭为其将祭侯也祭侯三处也　处昌虑反　疏曰三处者下文右与左中是也】获者负侯北面拜受爵司马西面拜送爵【负侯负侯中也拜送爵不同面者辟正主也其设荐俎西面错以南为上为受爵于侯荐之于位古文曰再拜受爵疏曰以下云适右个又适左个后言中明先居中可知上文正主献宾献众宾皆北面与受献者同面此不】
　　【同面辟正主也获者据文东面而云西面错据设人而言也特牲少牢东面笾豆皆以南方为上此亦然也此云负侯北面拜受爵是受爵于侯下云左个之西北三步东面设荐是荐之于位也不荐于侯者以其酒在人手可得就侯献之荐乃设之于地若在侯所则是祭侯何名献获也若大射则献与荐俱在乏乃适侯祭之君礼与此异也】获者执爵使人执其荐与俎从之适右个设荐俎【个音干　获者以侯为功是以献焉人谓主人赞者上设荐俎者也为设笾在东豆在西俎当其北也言使设新之　疏曰此将祭侯也以获者卑贱因侯有功乃得献今还以得献之酒献侯故云是以献也侯以北面为正依特牲少牢皆笾在右故其笾在东右厢豆在西左厢可知也郑意嫌更使人设之其实荐此者仍前人而云使人设荐俎示新之而已】获者南面坐左执爵祭脯醢执爵兴取肺坐祭遂祭酒【为侯祭也亦二手祭酒反注如大射疏曰此正祭侯故获者南面乡侯祭故郑云为侯祭也大射云获者左执爵右祭荐俎二手祭酒郑注云二手祭酒者南面于俎之北当为侯祭于豆间爵反注为一手不能正也此荐俎之设如于北面人焉此祭亦然也】兴适左个中亦如之【先祭左个后中者以外即之至中若神在中也】左个之西北三步东面设荐俎获者荐右东面立饮不拜既爵【不就乏者明其享侯之余也立饮荐右近司马于是司马北面　疏曰若就乏则已所当得今不就乏而近侯者明享侯之余知于是司马北面者此约献释获者司射之位案下文司射献释获者释获者荐右东面拜受爵司射北面拜送爵故知此时司马亦北面也若然释获者在司射之西北面立饮此获者不北面饮者案大射注此乡受献之位也不北面者嫌为侯卒爵北亦然故不北面也】司马受爵奠于篚复位获者执其荐使人执俎从之辟设于乏南【辟扶益反注辟之辟举及下左辟荐同　迁设荐俎就乏明已所得礼也言辟之者不使当位辟举旌偃旌也设于南右之也凡他荐俎皆当其位之前　疏曰前设近侯见享侯之余此近乏者乏者已所有事之处迁近乏是明其已所得礼故也右之者以右取之便也凡燕及食并祭祀之荐俎皆当其位之前唯此与大射获者与释获者荐俎辟设不当前也】获者负侯而俟【疏曰获者既受献负侯而俟第三畨射也】司射适阶西释弓矢去扑说决拾袭适洗洗爵升实之以降献释获者于其位少南荐脯醢折俎有祭【不当其位辟中　疏曰祭者祭肺也俎有祭肺以为将食而祭故言有祭也辟中者以释获者位在中西故献之于其位少南以辟中也】释获者荐右东面拜受爵司射北面拜送爵释获者就其荐坐左执爵祭脯醢兴取肺坐祭遂祭酒兴司射之西北面立饮不拜既爵司射受爵奠于篚释获者少西辟荐反位【辟荐少西之者为复射妨司射视算也亦辟俎　疏曰上献获者讫获者执其荐使人执俎从之设于乏南此亦当与彼同也】
　　右献获者　记获者之俎折脊胁肺臑【臑奴报反臑若胳觳之折以大夫之余体　音纯胳音格又音各觳苦角反　疏曰上宾主人已用肩臂唯有臑及赂觳若脊胁骨多尊卑皆有自臑已下各得其一今郑具言之欲见所取之不定若无大夫则获者依经得臑若大夫一人则大夫得臑获者得若大夫二人则获者即得胳若大夫三人获者即得觳若大夫公卿更多则折之不得整体或更取余体也】东方谓之右个【个音干　侯以乡堂为面也】释获者之俎折脊胁肺皆有祭【皆皆获者也祭祭肺也以言肺谓刌肺不离嫌无祭肺　刌寸本反　疏曰刌肺不离者即经中脊胁肺是切肺与祭肺同更不别有祭肺唯释获者与主获者皆别有祭肺也然则上肺即举肺案公食大夫有切肺与祭肺者优宾使宾祭此二者亦以举肺为祭肺者略贱者之义】
　　司射适堂西袒决遂取弓于阶西挟一个搢扑以反位【为将复射】司射去扑倚于阶西升请射于宾如初宾许司射降搢扑由司马之南适堂西命三耦及众宾皆袒决遂执弓就位【位射位也不言射者以当序取矢　疏曰射位在司射之西南东面者也】司射先反位【言先三耦及众宾也既命之即反位不俟之也向不言先三耦未有拾取矢位无所先　先悉荐反下同　疏曰凡射大射与乡射各有三位此乡射无次有堂西取弓矢袒决遂及比耦之位又有三耦射位在司射位西南又有拾取矢及再番射位是三位大射有次次内有袒决遂取弓矢之位又有堂东次比耦之位又有射位并拾取矢之位是亦有三位但君臣礼异故位事不同也】三耦及众宾皆袒决遂执弓各以其耦进反于射位【以犹与也今文以为与】司射作拾取矢三耦拾取矢如初反位宾主人大夫降揖如初主人堂东宾堂西皆袒决遂执弓皆进阶前揖【南面相俟而揖行也疏曰言南面者谓宾主各于堂东西南面立相待言揖行者谓各于堂上北面相见而揖揖讫行向楅也】
　　及楅揖拾取矢如三耦【反楅当楅东西也主人西面宾东面相揖拾取矢不北面揖由便也　疏曰宾主出堂东西相见揖讫东西行至楅所三耦及众宾皆于楅南北面揖及楅揖此则无楅南北面揖宾主各由便也】卒北面搢三挟一个【亦于三耦为之位　疏曰此搢三挟一个与上再请射章三耦取矢讫搢三挟一个同又同处故云亦于三耦为之位也】揖退【皆已揖左还各由其涂反位　疏曰谓宾主北面揖退之时宾主皆左还相背各向堂涂反堂东西之位也】宾堂西主人堂东皆释弓矢袭及阶揖升堂揖就席【将袒先言主人将袭先言宾尊宾也　疏曰袒是尽敬之事袭是修容之礼故上经将袒先言主人此经袭则先言宾是尊宾故也】大夫袒决遂执弓就其耦【降袒决遂于堂西就其耦于射位与之拾取矢　疏曰知于堂西者上章宾主人大夫降宾与大夫皆堂西袒决遂故也】揖皆进如三耦耦东面大夫西面大夫进坐说矢束【说吐活反又始锐反　说矢束者下耦以将拾取　疏曰云大夫西面者为下射故也】兴反位而后耦揖进坐兼取乗矢顺羽而兴反位揖【兼取乗矢者尊大夫不敢与之拾也相下相尊君子之所以相接也　疏曰此大夫与耦取矢踣弓覆手仰手一如上三耦法其揖退之仪亦如上左还而西也】大夫进坐亦兼取乗矢如其耦北面搢三挟一个【亦于三耦为之位】揖退耦反位大夫遂适序西释弓矢袭升即席【大夫不序于下尊也】众宾继拾取矢皆如三耦以反位
　　右三请射　记大夫说矢束坐说之【说吐活反又始锐反　明不自尊别也别彼列反】
　　司射犹挟一个以进作上射如初一耦揖升如初【进前也向言还当上耦西面是言进终始互相明也今文或言作升射　疏曰向谓上番将射时】司马升命去侯获者许诺司马降释弓反位司射与司马交于阶前去扑袭升请以乐乐于宾宾许诺司射降搢扑东面命乐正曰请以乐乐于宾宾许【乐乐下字音洛　东面于西阶之前也不就乐正命之者传尊者之命于贱者遥号令之可也乐正亦许诺犹北面不还以宾在堂　传直专反　疏曰案大射云司射命乐正用乐乐正曰诺此不言者文不具也故注言之云犹北面不还以宾在堂者此亦无文乐正位东阶东南北面大师位东北西面宾在堂南面乐正犹北面不还西面是以下文特云乐正东面命大师明此时不西面受命矣】司射遂适阶间堂下北面命曰不鼓不释【不与鼔节相应不释算也乡射之鼔五节歌五终所以将八矢一节之间当拾发四节四拾其一节先以听也　疏曰射人云王以驺虞九节诸侯以貍首七节卿大夫以采苹五节士以采蘩五节是卿大夫士同五节下记云歌驺虞若采苹皆五终尊卑乐节虽多少不同四节以尽乗矢则同其余外皆以听以知乐终始长短也王九节者五节先以听诸侯七节者三节先以听卿大夫士五节者一节先以听皆四节拾将乗矢但尊者先以听则多卑者先以听则少优至尊先知审故也又郑注射人云言节者容侯道之数也凡射皆与臣下共为若与尊者同耦自与尊者同节若不与尊者同耦则各自用其节】上射揖司射退反位乐正东面命大师曰奏驺虞间若一【东面者进还乡大师也驺虞国风召南之诗篇也射义曰驺虞者乐官备也其诗有一发五豝五豵于嗟驺虞之言乐得贤者众多叹思至仁之人以充其官此天子之射节也而用之者方有乐贤之志取其宜也其他宾客乡大夫则歌采苹间若一者重节　豝音巴豵子工反　疏曰大师西面乐正北面故进身乡大师乃命之也采苹是乡大夫乐节其他谓宾射与燕射若州长他宾客自奏采蘩也此篇有乡大夫州长射法则同用驺虞以其同有乐贤之志也间若一谓五节之间长短希数皆如一则是重乐节也　今按据诗但取一发五豝之义耳驺虞则为仁兽之名以庶类蕃殖美国君之仁如之也乐官备云者诸儒有以驺为文王之囿虞为主囿之官故立此义而郑注因之与其诗笺自相违异今姑存之】大师不兴许诺乐正退反位乃奏驺虞以射三耦卒射宾主人大夫众宾继射释获如初卒射降【皆应鼔与歌之节乃释算降者众宾　疏曰乐正退反工南北面位也次番射时宾与主人大夫卒射皆升堂故知此降者但众宾也】释获者执余获升告左右卒射如初【卒已也今文曰告于宾】
　　右三射用乐　记歌驺虞若采苹皆五终射无算【谓众宾继射者众宾无数也每一耦射歌五终也　疏曰皆五终者大夫士皆五节一节一终故云五终也堂下众宾继射者无数若堂上众宾则三人也】
　　司马升命取矢获者许诺司马降释弓反位弟子委矢司马乗之皆如初司射释弓视算如初【算获算也今文曰视数也】释获者以贤获与钧告如初降复位
　　右取矢视算
　　司射命设丰实觯如初遂命胜者执张弓不胜者执弛弓升饮如初
　　右饮不胜者
　　司射犹袒决遂左执弓右执一个兼诸面镞适堂西以命拾取矢如初【侧持矢曰执面犹尚也并矢于尚其镞将止变于射也　疏曰云侧持矢曰执者对方持矢曰挟并矢将止亦是对将射挟矢而言】司射反位三耦及宾主人大夫众宾皆袒决遂拾取矢如初矢不挟兼诸弣以退不反位遂授有司于堂西【不挟亦谓执之如司射也不以反射位授有司者射礼毕　疏曰执之如司射兼诸弣则与司射异】辩拾取矢揖皆升就席【谓宾大夫及众宾也相俟堂西进立于西阶之前主人以宾揖升大夫及众宾从升立时少退于大夫三耦及弟子留下自若　疏曰先取矢者皆相待堂西其主人则在堂东徧取矢讫乃揖而升堂就席也众宾则三宾也皆依上文献后升及留在下之法】司射乃适堂西释弓去扑说决拾袭反位【疏曰司射之扑在阶西今来去扑于堂西之等以其不复射故也】司马命弟子说侯之左下纲而释之【说吐活反　说解也释之不复射奄束之　复扶又反　疏曰上初张侯时不系左下纲中掩束之至将射时乃说束繋左下纲今说左下纲而释之明未全去郑下注又云诸所退皆俟于堂西备复射也故知此释之为三畨射毕不复射若有射则行燕射旅酬以后乃为之也】命获者以旌退命弟子退楅司射命释获者退中与算而俟【诸所退皆俟堂西备复射也旌言以者旌恒执也获者释获者亦退其荐俎】
　　右三射毕
　　司马反为司正退复觯南而立【当监旅酬监古衔反】　乐正命弟子赞工即位弟子相工如其降也升自西阶反坐【赞工迁乐也降时如初入乐正反自西阶东北面　疏曰前为将射迁工于东方西面乐正北面今将旅酬作乐故迁升于堂上也初入则上工四人已下是也乐正初升立西阶之东合乐讫降立于西阶东北面迁乐于下又降自西阶东北面今正乐毕上无告请于宾之事故不升而反其堂下之位也】宾北面坐取俎西之觯兴阼阶上北面酬主人主人降席立于宾东宾坐奠觯拜执觯兴主人答拜宾不祭卒觯不拜不洗实之进东南面【所不者酬而礼杀也宾立饮　杀所界反疏曰俎西之觯谓上一人举觯于宾宾奠于荐西者也乡饮酒宾酬主人不祭立饮】主人阼阶上北面拜宾少退【少退少逡遁也　逡七句反遁音句】主人进受觯宾主人之西北面拜送【旅酬而同阶礼杀也　疏曰献酬之时宾主各于其阶】宾揖就席主人以觯适西阶上酬大夫大夫降席立于主人之西如宾酬主人之礼【其既实觯进西南面立乡所酬】主人揖就席若无大夫则长受酬亦如之【长丁丈反　长谓以长幼之次酬众宾　疏曰若有大夫先酬之无大夫则酬长以乡射无介直有三宾以长幼之次受酬众宾则三宾也】司正升自西阶相旅作受酬者曰某酬某子【某者字也某子者氏也称酬者之字受酬者曰某子旅酬下为上尊之也春秋传曰字不若子此言某酬某子者射礼略于饮酒饮酒言某子受酬以饮酒为主　疏曰云旅酬下为上尊之也者以旅酬者少长以齿逮下之道其受酬者虽卑于酬之者然司正命之饮酒则谓酬之者为某称其字也谓受酬者为某子称其氏也是其称谓尊饮酬之者也字不若子春秋公羊传文】受酬者降席司正退立于西序端东面【退立俟后酬者也始升相立阶西北面疏曰司正升自西阶与西阶之酬者立故知始时在西阶西北面也】众受酬者拜兴饮皆如宾酬主人之礼辩遂酬在下者皆升受酬于西阶上【在下谓宾党也乡饮酒记曰主人之奠者西面北上不与无算爵然后与此异于宾　与音预　疏曰宾党在西主党在东主党不与酬】卒受者以觯降奠于篚司正降复位【疏曰云司正降复位者司正掌监旅酬讫故降使二人举觯于宾矣大夫为与算始也】
　　右旅酬　记古者于旅也语【种成乐备乃可以言语先王礼乐之道也疾今人慢于礼乐之盛言语无节故追道古也】凡旅不洗【敬杀】不洗者不祭【不盛】既旅士不入【从正礼也既旅则将燕矣士入齿于乡人　疏曰士立于下故齿于乡人也】
　　使一人举觯于宾与大夫【二人主人之赞者】举觯者皆洗觯升实之西阶上北面皆坐奠觯拜执觯兴宾与大夫皆席末答拜举觯者皆坐祭遂饮卒觯兴坐奠觯拜执觯兴宾与大夫皆答拜举觯者逆降洗升实觯皆立于西阶上北面东上宾与大夫拜举觯者皆进坐奠于荐右【坐奠之不敢授　疏曰宾与大夫皆席西南面答拜奠于荐右者以将饮者于右也赞者卑故不敢亲授觯也】宾与大夫辞坐受觯以兴【辞辞其坐奠觯　疏曰必辞者赞者不敢亲授宾与夫夫不可自尊故辞之不言取而言受者亦是若亲受之然也】举觯者退反位皆拜送乃降宾与大夫反奠于其所兴【不举者盛礼已崇古文曰反坐　疏曰崇重也凡饮酒礼成于酬前已旅酬盛礼已重今主人复举觯为无算爵尽欢情客不尽主人欢故且奠之未举之故不奠荐左】若无大夫则唯宾【长一人举觯如燕礼媵爵之为疏曰向二人举觯为宾与大夫今若无大夫当阙一人故云则唯宾也长一人举觯如燕礼初二大夫媵觯至旅酬复使二人君命长媵一爵于君与此同彼旅酬此为无算爵不同但一人是同故引为证也】
　　右二人举觯
　　司正升自西阶阼阶上受命于主人适西阶上北面请坐于宾【请坐欲与宾燕尽殷勤也至此盛礼以成酒清肴干强有力者犹倦焉　疏曰聘义云强有力者将以行礼也酒清人渴而不敢饮也肉干人饥而不敢食也日莫人倦齐庄正齐而不敢解惰引之者证此宾须坐之义】宾辞以俎【俎者肴之贵者也辞之者不敢以燕坐防贵肴】反命于主人主人曰请彻俎宾许司正降自西阶阶前命弟子俟彻俎【弟子宾党也俎者主人赞者设之今宾辞之使其党俟彻顺宾意也上言请坐于宾此言主人曰互相备耳　疏曰知弟子是宾党者以司正降自西阶阶前命之而宾党弟子在西阶东面也必使宾党弟子者彻俎是宾请之故郑云顺宾意也凡辞皆司正请于主人主人有命司正乃传告宾今上文云司正请坐于宾直见司正传主人辞不见主人曰请坐于宾之辞此经直见主人曰请彻俎不见司正传主人以告宾是互相备也】司正升立于序端宾降席北面主人降席自南方阼阶上北面大夫降席席东南面【俟弟子升受俎　疏曰案下文宾俎授司正以出此俟弟子受俎者大夫与主人也】宾取俎还授司正司正以降自西阶宾从之降遂立于阶西东面司正以俎出授从者【从才用反注及下从者同　授宾家从来者也古者与人饮食必归其盛者所以厚礼之　疏曰乡饮酒燕礼大射公食皆归其俎以俎是肴之贵是故云归其盛者也】主人取俎还授弟子弟子受俎降自西阶以东主人降自阼阶西面立【以东授主人侍者疏曰弟子是宾党非主人之赞者故知彻主人俎还授主人侍者归入于内也】大夫取俎还授弟子弟子以降自西阶遂出授从者大夫从之降立于宾南【凡言还者明取俎各自乡其席】众宾皆降立于大夫之南少退北上【从降亦为将燕　为于伪反　疏曰宾主人大夫有俎从俎而降三宾无俎亦为将燕故同降同升也】
　　右彻俎
　　主人以宾揖让说屦乃升大夫及众宾皆说屦升坐【说吐活反　说屦者将坐空屦防贱不宜在堂也说屦则抠衣为其被地　抠苦侯反被皮义反　疏曰说屦低身若不抠衣恐衣被地履之此衣即裳也对文则上曰衣下曰裳散文衣裳通】乃羞【羞进也所进者狗胾醢也燕设啗具所以案酒胾壮吏反啗徒览反】无算爵使二人举觯宾与大夫不兴取奠觯饮卒觯不拜【二人谓向者二人也使之升立于西阶上宾与大夫将旅当执觯也卒觯者固不拜矣着之者嫌坐卒爵者拜既爵此坐于席礼既杀不复崇　疏曰经宾上有于字者误以此二觯仍是前二人所举者今以二人升者举发使行无算爵非新觯故觯上属宾下属为句也】执觯者受觯遂实之賔觯以之主人大夫之觯长受【长众宾长】而错皆不拜【错者实主人之觯以之次宾也实宾长之觯以之次大夫其或多者迭饮于坐而已皆不拜受礼又杀也　迭大结反　疏曰众宾之长在宾西者三人大夫则席于宾东若大夫亦三人则与众宾等得交错相酬言其或多者若有一大夫则众宾二人无所酬直二人迭饮而已若大夫四人已上多于三宾自三人之外亦无所酬则亦自相酬迭饮而已上二人举觯于宾与大夫皆拜受及饮卒不拜是杀今众宾与大夫不拜受觯故言礼又杀也】辩卒受者兴以旅在下者于西阶上【众宾之末饮而酬主人之赞者大夫之末饮而酬宾党亦错焉不使执觯者酌以其将旅酬不以已尊孤人也其末若皆众宾则先酬主人之赞者若皆大夫则先酬宾党而已执觯者酌在上辩降复位　疏曰辩谓堂上众宾已上皆饮讫卒受者谓最末后饮者亦错焉者亦若堂上之交错也云执觯者谓二人执觯者也云不以已尊孤人者其堂上皆坐行酒至此立阶上旅在下也大夫或少或无则众宾为未饮或大夫多众宾徧后二觯并酬大夫则大夫为未饮也二人举觯酌堂上众宾已辩其堂下自酌相旅二人无事故降复于东阶西面北上位皆与旅也乡饮酒记所谓主人之赞者无算爵然后与下文所谓执觯者皆与旅是也】长受酬酬者不拜乃饮卒觯以实之【言酬者不拜者嫌酬堂下异位当拜也古文曰受酬者不拜　疏曰谓堂下或宾党之长或主人赞者之长受堂上酬嫌堂上下异位堂上酬堂下当拜故明之也】受酬者不拜受【礼杀虽受尊者之酬犹不拜】辩旅皆不拜【主人之赞者于此始旅嫌有拜】执觯者皆与旅【与音预　嫌已饮不复饮也上使之劝人耳非逮下之惠也亦自以齿与于旅也　疏曰上文二人举觯者西阶上已卒解故云已饮也】卒受者以虚觯降奠于篚执觯者洗升实觯反奠于宾与大夫【复奠之者燕以饮酒为欢醉乃止主人之意也今文无执觯及宾觯大夫之觯皆为爵实觯觯为之】无算乐【合乡乐无次数疏曰知合乡乐二南者约上正歌时不略其正已歌乡乐但上有次第皆三终今无次数任宾主所好也】右燕
　　宾兴乐正命奏陔【陔古才反　陔陔夏其诗亾周礼宾醉而出奏陔夏陔夏者天子诸侯以钟鼓大夫士鼓而已】宾降及阶陔作宾出众宾皆出主人送于门外再拜【拜送宾于门东西面宾不答拜礼有终】
　　右宾出　记大夫后出【下乡人不干其宾主之礼】主人送于门外再拜【拜送大夫尊之也主人送宾还入门揖大夫乃出送拜之　疏曰上文后出是大夫意此经拜送主人意】
　　明日宾朝服以拜赐于门外【朝直遥反　拜赐谢恩惠也】主人不见如宾服遂从之拜辱于门外乃退【不见不防礼也拜辱谢其自屈辱】右拜赐
　　主人释服乃息司正【释服说朝服服端也息犹劳也劳司正谓宾之与之饮酒以其昨日尤劳倦也月令曰劳农以休息之　说吐活反劳力报反　疏曰上文主人如宾服则主人亦朝服矣故此为释朝服端即朝服之次但易其裳为异也】无介【介音界　劳礼略贬于饮酒也此已下皆记礼之异者　今按此乡射礼本自无介不但劳礼无介疑此衍文也】不杀【杀如字　无俎故也】使人速【速召宾】迎于门外不拜入升不拜至不拜洗荐脯醢无俎宾酢主人主人不崇酒不拜众宾既献众宾一人举觯遂无算爵【言遂者明其间阙也宾坐奠觯于其所摈者遂受命于主人请坐于宾宾降说屦升坐矣不言遂请坐者请坐主于无算爵　疏曰间阙谓间一人举觯下有工升歌立司正旅酬及二人举觯及彻俎之事此皆阙也不言遂请坐者言无算爵自然请坐可知故不须言也】无司正【使摈者而已不立之】宾不与【与音预　昨日至尊不可防也古文与作豫】徴唯所欲【徴召也谓所欲请呼】以告于乡先生君子可也【告请也乡先生乡大夫致仕者也君子有大德行不仕者　行下孟反】羞唯所有【用时见物见贤遍反】　乡乐唯欲【不歌雅颂取周召之诗在所好好呼报反】
　　右息司正
　　乡礼四之下
　　乡射义
　　古者男子生桑弧蓬矢六以射天地四方天地四方者君子之所有事也故必先有志于其所有事然后敢用谷也饭食之谓也【弧音壶蓬步工反饭扶晚反食音嗣男子生则设弧于门左三日负之人为之射乃卜食子也　为于伪反　吕大临曰天地之性人为贵人之类男子为贵其配则天也阳也干也可以服人而不服于人者也故天地四方之大皆吾之所有事不能则防于非男子也故于其始生以桑弧蓬矢六以射天地四方也士无事而食不可也故君子宁功浮于食不欲食浮于功有事于天地四方而后敢用谷则功浮于食而无愧功无愧于食是亦男子之事故因射义幷及之】　射者进退周还必中礼内志正外体直然后持弓矢审固持弓矢审固然后可以言中此可以观德行矣【行下孟反中下仲反内正外直习于礼乐有德行者也正鹄之名出自此也　正音征鹄古毒反徐又如字　吕大临曰孔子曰射不主皮为力不同科古之道也盖有礼射有主皮之射不主皮礼射也所谓大射乡射是也为力者主皮之射也主皮者主于获而已尚力而不习礼故曰为力不同科也礼射者必先比耦故一耦皆有上射下射皆执弓而搢挟矢其进也当阶及阶当物及物皆揖其退也亦如之其行有左右其升降有先后其射皆拾发其取矢于楅也始进揖当楅揖及楅揖取矢揖卒取矢揖既搢挟揖退与将进者揖及取夫也有横弓却手兼弣顺羽拾取之节焉卒射而饮胜者袒决遂执张弓不胜者袭説决拾加弛弓升饮相揖如初则进退周旋必中礼可见矣夫先王制礼岂苟为繁文未节使人难行哉亦曰以善养人而已盖君子之于天下必无所不中节然后成德必力行而后有功其四支欲于安佚也苟恭敬之心不胜则怠惰敖慢之气生怠惰敖慢之气生则动容周旋不能中乎节体虽佚而心亦为之不安安其所不安则手足不知所措故放辟邪侈逾分犯上将无所不至天下之乱自此始矣圣人忧之故常谨于繁文末节以养人于无所事之时使其习之而不惮烦则不逊之行亦无自而作至于久而安之则非法不行无所往而非义矣君子敬以直内义以方外敬义立而德不孤则不疑其所行矣故发而不中节者常生乎不敬所存乎内者敬则所形乎外者庄矣内外交修则发乎事者中矣故曰内志正外体直然后持弓矢审固持弓矢审固然后可以言中也射一艺也容比于礼节比于乐而不失正鹄者是必有乐于义理久于恭敬用志不分之心然后可以得之则其所以得之者其德可知矣故曰可以观德行矣】射者仁之道也射求正诸已已正而后发发而不中则不怨胜已者反求诸已而已矣【诸犹于也　吕大临曰仁者之道不怨天不尤人行有不至反求诸己而已盖以仁为已任无待于外也射者求中有似于此故曰射者仁之道也射也者正已而后发发而不中知反求诸己而不怨胜己者知所以中莫不在已非人之罪也至爱人不亲治人不治礼人不答则反尤诸人盖不以仁为己任不知其类者也君子无所不用其学故于射也得反己之道焉】孔子曰君子无所争必也射乎揖让而升下而饮其争也君子【争争鬭之争　必也射乎言君子至于射则有争也下降也饮射爵者亦揖让而升降胜者袒决遂执张弓不胜者袭説决拾却左手右加弛弓于其上而升饮君子耻之是以射则争中　袒音但决古宂反説吐活反拾音十却丘逆反又羌略反弛式氏反又始氏反中丁仲反　今按此言君子恭逊不与人争惟于射而后有争然其争也雍容揖逊乃如此则其争也君子而非若小人之争矣】　孔子曰射者何以射何以听循声而发发而不失正鹄者其唯贤者乎若夫不肖之人则彼将安能以中【正音征夫音扶肖音笑　何以言其难也声谓乐节也画布曰正栖皮曰鹄正之言正也鹄之言梏也梏直也言人正直乃能中也发或为射栖音西梏音角　疏曰射者何以射者言为射之人何以能使射中与乐节相应也何以听者言何以能听】
　　【此乐节使与射中相合言射中乐节两相应防至极难矣　吕大临曰射之为艺非専心致志则不得也射以乐为节射者欲其容体比于礼而中多故曰何以射欲其节比于乐循声而发发而不失正鹄故曰何以听何以射者体之所动不在乎他处也何以听者耳之所司不在乎它是谓用志不分不过乎物推是道也将无入而不自得况于射乎居是位也行是事也其心也或之乎彼也或之乎此也一出焉一入焉将无所往而可也故射虽一艺也而可以分贤不肖者以此】　诗云发彼有的以祈尔爵祈求也求中以辞爵也酒者所以养老也所以养病也求中以辞爵者辞养也【吕大临曰射礼胜饮不胜所以争胜者辞乎饮也君子责已重而责人轻我之不中则反求诸己曰非病也不能也心平体正持弓矢审固循声而发发而不失正鹄者惟贤者能之若不肖之人彼将安能以中此责已重也彼之不中则曰非不能也病也酒者所以养老与病也故揖让而升以礼相下以饮其不胜者此责人轻也诗云发彼有的以祈尔爵求中以辞爵则所以争者乃所以辞也养则利之也争辞养乃所以争辞利也】　孔子射于矍相之圃盖观者如堵墙【矍俱反相息亮反圃音补堵丁古反矍相地名也艺菜蔬曰圃　蔬所鱼反】　射至于司马使子路执弓矢出延射曰贲军之将亡国之大夫与为人后者不入其余皆入盖去者半入者半【贲音奋将子匠反与音预先行饮酒礼将射乃以司正为司马子路执弓矢出延射则为司射也延进也出进观者欲射者也贲读为】
　　【偾偾犹覆败也亾国亾君之国者也与犹竒也后人者一人而已既有为者而往竒之是贪财也子路陈此三者而观者畏其义则或去也延或为誓　贲音奔覆芳卜反竒居宜反　疏曰乡射先行乡饮酒之礼未旅之前作相为司正至于将射转司正为司马败军之将言无勇也亾国之大夫言不忠且无智也】又使公罔之裘序防扬觯而语公罔之裘扬觯而语曰幼壮孝弟耆耋好礼不从流俗修身以俟死者不在此位也盖去者半处者半序防又扬觯而语曰好学不倦好礼不变旄期称道不乱者不在此位也盖防有存者【防多簟反觯之豉反弟音悌耆巨支反耋大结反好呼报反俟死絶句者不一字一句下同旄又作耄莫报反期音其道如字防音勤又音觐　今按期当音基　之发声也射毕又使此二人举觯者古者于旅也语语谓説义理也三十曰壮耆耋皆老也流俗失俗也处犹留也八十九十曰旄百年曰期颐称犹言也道犹行也言行也者不言有此行不可以在此宾位也序或为徐壮或为将期或为勤今礼扬皆作腾　颐以支反行下孟反　疏曰又使公罔之裘序防扬觯而语者公罔为氏也裘名也序氏也防名也扬举也至将旅之时使二人俱举觯誓众而説所誓之事此举其目故总举二人于是公罔之裘先言问此众人之中有此上诸行不若有则可在此宾位也至于序防所誓则弥精于前矣但此记所陈亦约乡射礼耳子路出延射者是将射之前案乡射司射比众耦于堂西此出延者为观者既多庭中不容故出延之入乃比耦以初门外未入观者既多未有宾主之礼故誓恶者令其不入以乡饮酒礼差之射礼毕旅酬之时乃使二人举觯故乡射礼毕司马反为司正乐工升堂复位宾取俎西之觯酬主人主人酬大夫自相旅毕君使二人举觯于宾与大夫则当此公罔之裘序防二人举觯之节也但众宾射事既了众宾皆在宾位主人以礼接之不复斥言其恶于此但简其善公罔简而尚疏序防简而转详旄期之老不复能射得云在位者此极老之人本来观礼虽不能射与在宾中故知旅酬之时其人犹在也　吕大临曰孔子温良恭让其于乡党似不能言未闻拒人如是之甚故矍相之事疑不出于圣人特门人弟子逆料圣人之意而为此説将以推尊圣人而不知非圣人之所当言如记称孔子我战则克祭则受福孔子固优为之而谓孔子言之则非也　贲军之将亾国之大夫与为人后者皆有负于世非贤能者也为人后者为之子则为所后斩衰为其父母期舍其亲而为人后非人子之所欲特以大宗无后族人以支子后之迫于大宗族人之命不得已也有所利之而与求焉是与为人后者见利而忘亲此君子之所不取也幼壮孝弟耆耋好礼不从流俗修身以俟死者德有立矣好学不倦好礼不变旄期称道不乱者德有成矣盖士之立于世无恶者寡矣无恶者有之有立者寡矣有立者有之成德者寡矣不在此位也者疑词也盖言在此位也众之所防聚简别贤不肖人所难言也故以疑词示之犹言文不在兹乎盖言在兹也不曰乎而曰也者盖深示其不斥言也　今按郑注陆音者不二字文义不通家语两处并无不字亦非是当从吕説为长云】















　　仪礼经传通解卷八
&lt;经部,礼类,通礼之属,仪礼经传通解&gt;
　　钦定四库全书
　　仪礼经传通解卷九
　　宋　朱子　撰
　　学礼一之上
　　学制
　　古之王者建国君民教学为先故舜命契曰百姓不亲五品不逊【契音薛□舜虞帝名契臣名五品谓父子君臣夫妇长幼朋友逊顺也】汝作司徒敬敷五教在寛【五教谓父子有亲君臣有义夫妇有别长幼有序朋友有信敷此五教以敬为主而以寛济之】命夔曰命汝典乐教胄子【夔求龟反胄直又反　胄长也谓元子以下至卿大夫子弟　长上声　疏曰说文云冑也尔雅云继也继父世者谓长子也王制云乐正崇四术立四教王大子王子羣后之大子卿大夫元士之适子皆造焉】直而温寛而栗刚而无虐简而无傲【栗者严谨之意直恐其不足于和故教以温寛恐其不足于敬故教以栗皆所以济其美刚者或失之虐简者或失之傲故教使防其过乐之为教本于中和以养人之情性故先言此以责其效】诗言志歌永言声依永律和声【心之所之谓之志永长也声谓五声宫商角征羽律谓十二律黄钟大蔟姑洗蕤宾夷则无射为六阳律大吕应钟南吕林钟仲吕夹钟为六隂律言教之诗以宣其志歌咏之以长其言以五声依其歌之上下以六律节其声之清浊此为乐之法也　徴展里反蔟七豆反蕤人谁反射音亦】八音克谐无相夺伦神人以和【八音金石土革丝木匏竹伦理也言既以上文四句之法为乐则八音皆调不相陵夺而用之祭祀朝享神人皆和矣】　小学在公宫南之左大学在郊【学所以斆士之宫尚书传曰百里之国二十里之郊七十里之国九里之郊五十里之国三里之郊此小学大学殷之制　王制】　使公卿之大子【大音泰】大夫元士之适子【适丁歴反】十有三年始入小学见小节焉践小义焉二十入大学见大节焉践大义焉故入小学知父子之道长幼之序入大学知君臣之义上下之位故为君则君为臣则臣为父则父为子则子【长丁丈反尚书大传按入学之年诸说不同见后保傅篇注　程子曰古者八岁入小学十五入大学择其才可教者聚之不肖者复之农亩盖士农不易业既入学则不治农然后士农判古之士者自十五入学至四十方仕中间自有二十五年学又无利可趋则所志可知须去趋善便自此成徳后之人自童稚间已有汲汲趋利之意何由得向善其古人必使四十而仕然后志定只营衣食却无害惟利禄之诱最害人】　家有塾党有庠术有序国有学【塾音熟术读为遂　门侧之堂谓之塾古者二十五家为闾同共一巷巷首有门门边有塾里中之老有道徳者为左右师坐于两塾民在家之时朝夕出入恒受教于塾五百家为党万二千五百家为遂遂在逺郊之外国谓天子所都及诸侯国中　学记】　大夫七十而致仕老其乡里大夫为父师士为少师【所谓里庶尹也郑曰古者仕焉而已者归教于　闾里】耰鉏已藏祈乐已入岁事已毕【耰音忧　祈乐当为新谷】余子皆入学年十五始入小学见小节践小义焉年十八始入大学见大节践大义焉【余子犹众子也古者适子恒代父而仕也】距冬至四十五日始出学傅农事【立春学止】上老平明坐于右塾庶老坐于左塾余子毕出然后皆归夕亦如之【上老父师也庻老少师也】余子皆入父之齿随行兄之齿鴈行朋友不相逾轻任并重任分【行如字又户郎反并必性反】颁白者不提携出入皆如之【尚书大传】　天子曰辟廱诸侯曰頖宫【頖音判　王制　按辟与璧同廱和也天子之学水旋丘如璧故谓之辟廱頖亦作泮诸侯之学东西南方有水形如半璧以其半于辟廱故曰泮宫诗曰镐京辟廱记曰泮宫周学也】　有虞氏养国老于上庠养庶老于下庠夏后氏养国老于东序养庶老于西序殷人养国老于右学养庶老于左学周人养国老于东胶养庶老于虞庠虞庠在国之西郊【皆学名也异者四代相变耳或上西或上东或贵在国或贵在郊上庠右学大学也在西郊下庠左学小学也在国中王宫之东东序东胶亦大学在国中王宫之东西序虞庠亦小学也在西郊胶之言紏也庠之言养也周之小学爲有虞氏之庠制是以名庠云其立乡学亦如之胶或作絿　紏居黝反絿音求　土制今按此一节详见五学篇】　师氏居虎门之左司王朝【朝直遥反　虎门路寝门也王日视朝于路寝门外画虎焉以明勇猛于守宜也司犹察也察王之视朝若有善道可行者则当前以诏王　疏曰郑知虎门是路寝门者其路寝庭朝及库门外之朝非常朝之处司士所掌路门外是常朝日所朝之所】掌国中失之事以教国子弟【中去声教之者使识旧事也中中礼者也失失礼者也故书中为得杜子春云当为得记君得失若春秋是也】凡国之贵游子弟学焉【贵游子弟王公之子弟游无官司者】　大司乐掌成均之灋以治建国之学政而合国之子弟焉【郑司农云均调也乐司主调其音大司乐主受此成事已调之乐谓董仲舒云成均五帝之学成均之法谓其遗礼可法者国之子弟公卿大夫之子弟当学者谓之国子文王世子曰于成均以及取爵于上尊然则周人立此学之宫　疏曰案王制有虞氏名学为上庠下庠至周立小学在西郊者曰虞庠五帝总名成均当代则各有别称若三代天子学总曰辟雍当代名有异名但无文可知也】凡有道者有德者使教焉死则以爲乐祖祭于瞽宗【道多才艺者德能躬行者若舜命夔兴乐教胄子是也死则以为乐之祖神而祭之郑司农云瞽乐人乐人所共宗也或曰祭于瞽宗祭于庙中明堂位曰瞽宗殷学也泮宫周学也以此观之祭于学宫中　疏曰案记云春诵夏大师诏之瞽宗以其教乐在瞽宗故祭乐祖还在瞽宗彼虽有学干戈在东序以诵为正记又云礼在瞽宗书在上庠学礼乐在瞽宗祭礼先师亦在瞽宗矣若书在上庠书之先师亦祭于上庠其诗则春诵夏在东序则祭亦在东序也　已上周礼】　夏曰校殷曰序周曰庠学则三代共之【校序庠皆乡学学国学也共之无异名也此孟子说与上下数条皆不合未详其故　滕文公】　鲁之米廪有虞氏之庠也序夏后氏之序也瞽宗殷学也頖宫周学也【庠序亦学也庠之言详也于以考礼详事也鲁谓之米廪虞帝上孝今藏粢盛之委焉序次王事也瞽宗乐师瞽蒙之所宗也古者有道徳者使教焉死则以为乐祖于此祭之頖之言班也于以班政教也　明堂位】
　　右法制名号之略【古者教人其立法大意皆万世通行不可得而变革者学者不可不知若其名号位置节文之详则自经言之外出于诸儒之所记者今皆无以考其实矣然不敢有所取舍姑悉存之读者亦不必深究也】
　　周礼大司徒令五家爲比五比为闾四闾为族五族为党五党为州五州为乡以乡三物教万民而宾兴之【比毗志反　物犹事也兴犹举也三事教成乡大夫举其贤者能者以饮酒之礼宾客之既则献其书于王】一曰六德知仁圣义忠和【知音智　知谓明于事仁谓爱人以及物圣谓通而先识义谓能断时宜忠谓言以中心和谓不刚不柔】二曰六行孝友睦婣任恤【行下孟反婣音因　孝谓善事父母友谓善于兄弟睦谓亲于九族婣谓亲于外亲任谓信于友道恤谓赈于忧贫　疏曰九族者上至髙祖下至孙旁及缌麻之内也】三曰六艺礼乐射御书数【礼谓五礼吉凶军宾嘉也乐谓六乐云门大咸大韶大夏大濩大武射谓五射一曰白矢谓矢贯侯过见其镞白也二曰参连谓前放一矢后三矢连续而去也三曰剡注谓羽头髙镞低而去剡剡然也四曰襄尺谓臣与君射不与君并立襄君一尺而退也五曰井仪谓四矢贯侯如井之容仪也御谓五御一曰鸣和鸾谓和在式鸾在衡升车则马动马动则鸾鸣鸾鸣则和应也二曰逐水曲谓随逐水势之屈曲而不坠水也三曰过君表谓若毛诗传云褐纒旃以为门裘纒质以为槸间容握驱而入击则不得入君表则褐纒旃也四曰舞交衢衢道也谓在交道而车旋应于舞节五曰逐禽左谓御驱逆之车逆驱禽兽使左当人君以射之也书谓六书一曰象形谓日月之类象日月形体而为之二曰防意谓武信之类人言为信止戈为武防合人意也三曰转注谓考老之类建类一首文意相受左右相注故名转注四曰处事谓上下之类人在一上为上人在一下为下各有其处事得其宜故曰处事五曰假借谓令长之类一字两用也六曰谐声谓形声一也如江河之类皆以水为形以工可为声也数谓九数一曰方田以御田畴界域二曰粟布以御交质变易三曰哀分以御贵贱禀税四曰少广以御积幂方圆五曰商功以御功程积实六曰均输以御逺近劳费七曰盈朒以御隠杂互见八曰方程以御错糅正圆九曰勾股以御髙深广逺】以乡八刑纠万民【纠犹割察也谓察取乡中八种之过而断割其罪也】一曰不孝之刑二曰不睦之刑三曰不婣之刑四曰不弟之刑【弟音悌　不弟谓不敬师长】五曰不任之刑六曰不恤之刑七曰造言之刑【讹言惑众】八曰乱民之刑【乱名改作执左道以乱政也】以五礼防万民之伪而教之中【礼所以节止民之侈伪使上不逼下下不僭上行得其中】以六乐防万民之情而教之和【乐所以道正民之情性使乖戾不作血气和平】　乡大夫正月之吉【谓建子之月一日也】受教灋于司徒退而颁之于其乡吏使各以教其所治以考其徳行察其道艺【其乡吏州长以下　疏曰在身为徳施之为行内外兼傋即为贤者也】以岁时入其书【入其书者言于大司徒】三年则大比考其徳行道艺而兴贤者能者郷老及乡大夫帅其吏与其众寡以礼礼宾之【贤者有徳行者能者有道艺者兴贤者谓若今举孝亷兴能者谓若今举茂才众寡谓乡人之善者无问多少宾敬也宾所举贤者能者变举言兴者谓合众而尊宠之以乡饮酒之礼礼而宾之】厥明乡老及乡大夫羣吏献贤能之书于王王再拜受之登于天府内史贰之【厥其也其宾之明日也献犹进也王拜受之重得贤者王上其书于天府天府掌祖庙之宝藏者内史副冩其书者当诏王爵禄之时　藏才浪反　疏曰内史职有防命诸侯羣臣之事故使贰之】退而以乡射之礼五物询众庶一曰和二曰容三曰主皮四曰和容五曰兴舞【以用也行乡射之礼而以五物询于众民郑司农云询谋也问于众庶寜复有贤能者和谓闺门之内行也容谓容貎也主皮谓善射射所以观士也故书舞为无杜子春读和容为和颂谓能为乐也无读为舞谓能为六舞谓和载六徳容包六行庶民无射礼因田猎分禽则有主皮主皮者张皮射之无侯也主皮和容兴舞则六艺之射与礼乐与当射之时民必观焉因询之也孔子射于矍相之圃盖观者如堵墙射至于司马使子路执弓矢出誓射者又使公罔之裘序防扬觯而语询众庶之仪若是乎　今按五物之説未详当阙】　州长正月之吉各属其州之民而读灋以攷其德行道艺而劝之以纠其过恶而戒之【长丁丈反属音烛后并同　属犹合也聚也因聚众而劝戒之者欲其善】若以嵗时祭祀州社则属其民而读灋亦如之春秋以礼防民而射于州序【序州党之学也防民而射所以正其志也　疏曰言以礼者亦谓先行乡饮酒之礼而后射也】正岁则读教灋如初【谓建寅之月虽以正月读之至正岁犹复读之因此四时之正重申之】　党正四时之孟月吉日则属民而读邦灋以紏戒之【以四孟之月朔日读法者弥亲民者于教亦弥数　数音朔　疏曰乡大夫管五州去民逺不读法州长管五党去民渐亲故正月正岁春秋两社四读法党正以下去民弥亲故党正加四月七月十月为七读法族师又加二月三月五月六月八月九月十二月为十四读法郑于此总释之】春秋祭禜亦如之【禜荣敬反禜谓雩禜水旱之神盖亦为坛位如祭社稷云】国索鬼神而祭祀则以礼属
　　民而饮酒于序以正齿位一命齿于乡里再命齿于父族三命而不齿【国索鬼神而祭祀谓岁十二月大蜡之时建亥之月也正齿位者乡饮酒义所谓六十者坐五十者立侍六十者三豆七十者四豆八十者五豆九十者六豆是也必正之者为民三时务农将阙于礼至此农隙而教之尊长养老见孝弟之道也党正饮酒礼亡以此事属于乡饮酒之义防失少矣凡射饮酒比乡民虽为卿大夫必来观礼乡饮酒乡射记大夫乐作不入士既旅不入是也齿于乡里者以年与众宾相次也齿于父族者父族有为宾者以年与之相次异姓虽有老者居于其上不齿者席于尊东所谓遵疏曰仪礼未亡之时篇内论正齿位之礼其义具悉今乡饮酒义唯有五十已上豆数之言此经唯有一命】
　　【已下观礼之事二处相兼比于仪礼篇中乡饮酒法义理乃未足故云防失少矣云一命齿于乡里者谓天子之下士公侯伯之士皆在堂下与五十已下众宾相次若子男之士不命则固在堂下矣云再命齿于父族者以其宾在户牖之间南面若宾是同姓父族则与之齿也既言齿于父族明异姓非父族不齿可知云三命不齿者案乡饮酒乡射皆酒尊在室户东房户西宾主夹之乡人之卿大夫来观礼为乡人所遵法谓之为遵席位在酒尊东公三重大夫再重故注知不齿者席于尊东也所谓遵者谓乡射乡饮酒之遵也郑注乡饮酒云此篇无正齿位之事焉者彼是三年一贡士直行饮酒之礼无党正正齿位之事案彼注又云天子之国三命则不齿诸侯之国爵为大夫则不齿者盖得为卿大夫者其年必髙于众宾是以无问命数皆不齿以其爵尊故也】凡其党之祭祀防纪昬冠饮酒教其礼事掌其戒禁【其党之民】正岁属民读灋而书其德行道艺【书记之】以岁时涖校比【涖临也郑司农云校比族师职所谓以时属民而校登其族之夫家众寡辩其贵贱老幼废疾可任者及其六畜车辇如今小案比　疏曰如今小案比者此举汉法言小案比对三年大比为小耳】及大比亦如之【疏曰族师至三年大案比党正亦涖之】　族师月吉则属民而读邦灋书其孝弟睦婣有学者【月吉每月朔日也】春秋祭酺亦如之【酺音歩　酺者为人物烖害之神也故书酺或为歩杜子春云当为酺谓校人职又有冬祭马歩则未知此世所云蝝螟之酺与人鬼之歩与盖亦为坛位如雩禜云族长无饮酒之礼因祭酺而与其民以长幼相献酬焉　校户教反蝝恱全反螟觅经反酺与音余下歩与同禜荣敬反本亦作荣】　闾胥凡春秋之祭祀役政防纪之数聚众庶既比则读灋书其敬敏任恤者【祭祀谓州社党禜族酺也役田役也政若州射党饮酒也防纪大防之事也四者及比皆防聚众民因以读法以勑戒之故书既为暨杜子春读政为征暨为既】　比长各掌其比之治五家相受相和亲有辠竒衺则相及【辠本亦作罪衺似嗟反衺犹恶也】　齐桓公内政之法正月之朝乡长复事君亲问焉曰于子之乡有居处好学慈孝于父母聪慧质仁发闻于乡里者有则以告有而不以告谓之蔽明其罪五有司已于事而竣【竣音悛退伏也】公又问焉曰于子之乡有拳勇股肱之力秀出于众者有则以告有而不以告谓之蔽贤其罪五有司已于事而竣公又问焉曰于子之乡有不慈孝于父母不长弟于乡里骄躁滛防不用上令者有则以告有而不以告者谓之下比其罪五有司已于事而竣是故乡长退而修德进贤公亲见之遂使役官及五属大夫复事公问之如初五属大夫于是退而修属属退而修县县退而修乡乡退而修卒卒退而修邑邑退而修家是故匹夫有善可得而举也匹夫有不善可得而诛也【国语齐语】
　　右教民之法
　　周礼师氏掌以媺诏王以三德教国子一曰至徳以为道本二曰敏徳以为行本三曰孝徳以知逆恶教三行一曰孝行以亲父母二曰友行以尊贤良三曰顺行以事师长【媺音美行去声知旧音智今读如字　徳行内外之称在心为徳施之为行孝在三徳之下三行之上徳有广于孝而行莫尊焉国子公卿大夫之子弟师氏教之而世子亦齿焉学君臣父子长幼之道疏曰郑不言王大子及元士之适子者畧言之其实皆有也　今按至徳者诚意正心端本清原之事道则天人性命之理事物当然之则修身齐家治国平天下之术也敏德者强志力行蓄德广业之事行则理之所当为日可见之迹也孝徳者尊祖爱亲不忘其所由生之事知逆恶则以得于已者笃实深固有以真知彼之逆恶而自不忍为者也】　保氏掌谏王恶而养国子以道乃教之六艺一曰五礼二曰六乐三曰五射四曰五驭五曰六书六曰九数乃教之六仪一曰祭祀之容二曰宾客之容三曰朝廷之容四曰防纪之容五曰军旅之容六曰车马之容【养国子以道者以师氏之徳行审谕之而后教之以艺仪也　祭祀之容穆穆皇皇宾客之容严恪矜庄朝廷之容济济跄跄防纪之容涕涕翔翔军旅之容阚阚仰仰车马之容顚顚堂堂谓祭祀之容齐齐皇皇宾客之容穆穆皇皇朝廷之容济济翔翔防纪之容累累顚顚军旅之容暨暨詻詻车马之容匪匪翼翼严如字又音俨济子礼反跄七良反阚呼槛反仰本又作卭五刚反济济皇皇济子礼反又音齐皇于况反】
　　【又音往累律悲反顚音田又如字暨其器反詻五格反匪方非反】　大司乐以乐徳敎国子中和祗庸孝友【中犹忠也和刚柔适也祗敬庸有常也善父母曰孝善兄弟曰友】以乐语教国子兴道讽诵言语【兴去声讽方凤反　兴者以物喻事道读曰导导者言古以剀今也倍文曰讽以声节之曰诵发端曰言答述曰语　剀苦代反倍音佩】以乐舞教国子舞云门大卷大咸大防大夏大濩大武【大刘皆音防戚如字卷音权又眷勉反又居逺反防上昭反濩户故反　此周所存六代之乐黄帝曰云门大卷黄帝能成名万物以明民共财言其徳如云之所出民得以有族类大咸咸池尧乐也尧能禅均刑法以仪民言其徳无所不施大防舜乐也言其徳能绍尧之道也大夏禹乐也禹治水傅土言其徳能大中国也大濩汤乐也汤以寛治民而除其邪言其徳能使天下得其所也大武武王乐也武王伐纣以除其害言其徳能成武功　共音恭禅时战反傅音孚　疏曰敷土敷布也布治九州之水土也濩者即救防也救防使天下得其所也案乐记云大章章之也注云尧乐名也周礼阙之或作大卷又云咸池备矣注云黄帝所作乐名也尧増脩而用之周礼曰大咸周公作乐更作大卷更与黄帝乐立名曰云门则云门大卷为一故下文分乐而序之更不序大卷也】禁其滛声过声凶声慢声【滛声若郑卫也过声失哀乐之节凶声亡国之声若桑间濮上慢声惰慢不恭】　大胥掌学士之版以待致诸子【郑司农云学士谓卿大夫诸子学舞者版籍也今时乡户籍世谓之户版大胥主此籍以待当召聚学舞者卿大夫之诸子则案此借以召之汉大乐律曰卑者之子不得舞宗庙之酎除吏二千石到六百石及阕内侯到五大夫子先取适子髙七尺已上年二十到年三十顔色和顺身体脩治者以为舞人与古用卿大夫子同义】春入学舍采合舞【舍音释采音菜　春始以学士入学宫而学之舞等其进退使应节奏郑司农云舍采谓舞者皆持芬香之采或曰古者士见于君以雉为挚见于师以菜为挚采直谓疏食菜羮之菜月令仲春之月上丁命乐正习舞释采仲丁又命乐正入学习乐谓舍即释也采读为菜始入学必释菜礼先师也菜苹藻之属　疏所居反　疏曰先郑解舍菜三家之説后郑皆不从者案记有释菜奠币又云始立学释菜不舞不授器舍即释也采即菜也故以为学子始入学释采礼先师也释菜礼轻故不及先圣】秋颁学合声【春使之学秋颁其才艺所为合声亦等其曲折使应节奏】　大师掌六律六同以合阴阳之声阳声黄钟太簇姑洗蕤宾夷则无射阴声大吕应钟南吕函钟小吕夹钟皆文之以五声宫商角徴羽皆播之以八音金石土革丝木匏竹【函胡南反匏白交反　六律六同详见后篇五声已见上金钟鏄也石磬也土埙也革鼔鼗也丝琴瑟也木柷敔也匏笙也竹管萧也】教六诗曰风曰赋曰比曰兴曰雅曰颂【风雅颂者声乐部分之名也风则十五国风雅则大小雅颂则三颂也赋比兴则所以制作风雅颂之体也赋者直陈其事如葛覃卷耳之类是也比者以彼状此如螽斯绿衣之类是也兴者托物兴词如关雎兎置之类是也盖众作虽多而其声音之节制作之体不外乎此故大师之教国子必使之以是六者三经而三纬之则凡诗之节奏指归皆将不待讲説而直可吟咏以得之矣】以六德为之本以六律为之音【六徳即大司乐所教乐徳六律兼六同而言】
　　右教子弟之法
　　王制司徒修六礼以节民性【六礼冠昬防祭乡相见】明七教以兴民德【七教父子兄弟夫妇君臣长幼朋友宾客】齐八政以防滛【八政衣服饮食事为异别度量数制郑氏曰事为百工技艺也异别五方用器不同也度丈尺也量斗斛也数百十也制布帛幅广狭也】一道德以同俗养耆老以致孝恤孤独以逮不足上贤以崇德简不肖以绌恶【绌勑律反　耆老致仕及乡中老贤者逮及也简差择也】命乡简不帅教者以告【帅音率下同　帅循也不循教谓敖狠不孝弟者司徒使乡简择以告者乡属司徒　疏曰周礼六乡大夫皆司徒统领】耆老皆朝于庠元日习射上功习乡上齿大司徒帅国之俊士与执事焉【与去声将习礼以化之使之观焉朝犹防也此庠谓乡学也乡谓饮酒也乡礼春秋射国蜡而饮酒养老　蜡仕诈反　疏曰初时耆老聚防于庠学乃檡元日就州学习射就党学上齿习射习乡各在一处不得同日州长职云春秋防射于州序然则射在州序而云乡射礼者州属于乡虽在州序亦得谓之乡乡居此州更不立州学若州有事则就乡学也周之十二月国家蜡祭之时党正饮酒而养老以正齿位若正月乡学饮酒则无正齿位之事】不变命国之右乡简不帅教者移之左命国之左乡简不帅教者移之右如初礼【中年考校而又不变使转徙其居觊其见新人有所化也亦复习礼于乡学使之观焉　觊音冀复扶又反　疏曰中犹间也谓间一年而考校之时下云不变屏之逺方者谓九年之时郑注不云间年者以九年限极不须云间年也】不变移之郊如初礼【郊郷界之外者也稍出逺之后中年又为之习礼于郊学疏曰谓五年之时间四年下一年也郊谓近郊也以逺郊之内六乡居之若乡民近国城及国内之人其学在国中或在公宫之右或在公宫之左故前云右乡左郷若乡人逺国城在近郊之外者则学在近郊其习礼亦乡大夫临之】不变移之遂如初礼【逺郊之外曰遂遂大夫掌之又中年复移之使居遂又为习礼于遂之学　疏曰谓七年之时间六年下一年也案司马法曰百里郊二百里野遂人云掌邦之野既二百里为野遂之所居故知逺郊之外六乡州学主射党学主正齿位遂则县与州同鄙与党同未知县正主射鄙师主正齿位焉否亦应与乡不异而周礼不备耳但县鄙皆属于遂虽各立学总曰遂学或遂之所居县鄙不立县鄙之学有事则在遂学与乡同】不变屏之逺方终身不齿【屏必郢反　逺方九州之外齿犹录也　疏曰九州之外于周则夷镇蕃也盖随罪之轻重而为逺近之差若王子公卿之子虽屏夷狄但居夷狄之内畔】命乡论秀士升之司徒曰选士【选宣恋反下皆同　移名于司徒也秀士乡大夫所考有徳行道艺者　疏曰案乡大夫云三年则大比考其德行道艺而兴贤者能者谓乡人有贤有能者以乡饮酒之礼兴之献贤能之书于王名则升于天府身则任以官爵则下文云大乐正论造士之秀者以告于王而升诸司马曰进士彼据乡人故三年一举此据学者故中年考试殷周同也熊氏以为此中年举者为殷礼乡大夫三年举者为周法】司徒论选士之秀者而升之学曰俊士【可使习礼者学大学疏曰案内则云二十而冠始学礼此俊士年以二十可使习礼身升于大学非唯升名而已】升于司
　　徒者不征于乡升于学者不征于司徒曰造士【不征不给其繇役造成也能习礼则为成士　疏曰此繇役者供学及司徒细碎之繇役也二十习礼举其大纲若其性识聪明则亦早能习之】乐正崇四术立四教【乐正乐官之长掌国子之教虞书曰夔命汝典乐教胄子崇髙也髙尚其术以作教也幼者教之于小学长者教之于大学尚书传曰年十五始入小学十八入大学　疏曰崇谓敷畅义理赞明防趣使学者知之】顺先王诗书礼乐以造士【顺此四术而教以成是士也】春秋教以礼乐冬夏教以诗书【春夏阳也诗乐者声声亦阳也秋冬阴也书礼者事事亦阴也互言之者皆以其术相成　疏曰郑意以为秋教礼春教乐冬教书夏教诗也所以诗得为声者诗是乐章诗之文义以乐声播之故为声若以声对舞则声为安静舞为鼔动舞为阳声为隂故大胥云春释采合舞秋颁学合声是也就舞之中奋动甚者属阳奋动静者属隂故记云春夏学干戈秋冬学羽籥是也书者言事之经礼者行事之法事为安静故云书礼者事事亦阴也记云秋学礼冬读书与此同也若不互言而但云春夏教以乐诗秋冬教以礼书则是春夏但教以乐诗不教礼书秋冬但教以礼书不教以乐诗也必互言者以此四术不可暂时而阙故今交互言之云春教乐明兼有礼秋教礼明兼有乐夏教诗兼有书冬教书兼有诗故云皆以其术相成但逐其阴阳以为偏主耳】王大子王子羣后之大子卿大夫元士之适子国之俊选皆造焉【造才早反徐七到反　皆以四术成之王子王之庶子也羣后公及诸侯】凡入学以齿【皆以长幼受学不用尊卑】将出学小胥大胥小乐正简不帅教者以告于大乐正大乐正以告于王【出学谓九年大成而出也此所简者谓王大子王子羣后之大子卿大夫元士之适子也大胥小胥皆乐官属也】王命三公九卿大夫元士皆入学不变王亲视学【亦谓使习礼以化之不变王又亲为之临视重弃贤者子孙此习礼皆于大学也　疏曰若殷人习礼在于大学即记云瞽宗殷学又云礼在瞽宗殷之大学也若周则大学曰东胶故郑注仪礼乡射云周立四代之学于国而又以有虞氏之庠为乡学则周之寻常习礼于殷学之中至九年为王子不变其习礼当于东胶大学然则余子十八入大学嫡子二十入大学者皆是殷法也若周法立当代大学在公宫左即东胶也又立小学于西郊即有虞氏之庠也其习书则于虞氏之学习礼乐则于殷之学习舞则于夏后氏之学故云春夏学干戈秋冬学羽籥皆于东序春诵夏大师诏之瞽宗又云礼在瞽宗书在上庠诗则无文郑注云谓以丝播诗则习诗亦在瞽宗然诗与礼乐虽各在其学习之至二十入大学之时仍于大学之中兼习四术故此注云习礼皆于大学是周之大学亦习礼也礼既在瞽宗又在大学则其余亦可知也】不变王三日不举【去食乐重弃人】屏之逺方西方曰棘东方曰寄终身不齿【棘依注音　棘当为僰之言偪使之偪寄于夷戎不屏于南北为其大逺　蒲北反　疏曰案汉书云西南有夷又云南北万三千里东西九千里】大乐正论造士之秀者以告于王而升诸司马曰进士【移名于司马司马夏官卿主邦政者进士可进受爵禄也　疏曰此文承王子公卿大夫之子下似专据王子等其实乡人入学为造士者亦同于此其乡人不在学者及邦国所贡之士所贡于王亦当升诸司马以司马掌爵禄】司马辨论官材【辨其论官其材观其所长】论进士之贤者以告于王而定其论【各署其所长】论定然后官之【使之世守】任官然后爵之【命之】位定然后禄之有发则命大司徒教士以车甲【乗兵车衣甲之仪有发谓有军师发卒　疏曰命司徒者以其主众又主教故使与司马相参也】　凡学世子及学士必时【凡学户孝反教也下正学干师学戈学舞同四时各有宜学士谓司徒论俊选所升于学者】春夏学干戈秋冬学羽籥皆于东序【干盾也戈句矛防也干戈万舞象武也用动作之时学之籥舞象文也用安静之时学之诗云左手执籥右手秉翟　盾食凖反又晋尹句古侯反翟大厯反　疏曰案考工记戈广二寸内倍之胡三之援四之以其形句曲有孑刃也郑云若今鸡鸣防也公羊传万者何干舞也以其用干故知象武也羽翟羽也籥笛也公羊传云籥者何籥舞也以其不用兵器故象文也】小乐正学干大胥赞之籥师学戈籥师丞赞之【四人皆乐官之属也通职秋冬亦学以羽籥小学正乐师也周礼乐师掌国学之政教国子小舞大胥掌学士之版春入学舍菜合舞秋颁学合声籥师掌教国子舞羽吹籥　疏曰此经杂多有诸侯之礼故谓之大乐正小乐正也小舞者谓年幼小时教之舞其舞即帗舞羽舞皇舞旄舞干舞人舞也周礼唯有籥师此云籥师丞者或诸侯之礼或异代之法】胥鼓南【南南夷之乐也胥掌以六乐之防正舞位旄人教夷乐则以鼔节之诗云以雅以南以籥不僭　疏曰胥谓大胥东夷之乐曰昧南夷之乐曰南西夷之乐曰朱离北夷之乐曰禁南一名任记云任南蛮之乐也】春诵夏大师诏之瞽宗秋学礼执礼者诏之冬读书典书者诏之礼在瞽宗书在上庠【诵谓歌乐也谓以丝播诗阳用事则学之以声隂用事则学之以事因时顺气于功易成也周立三代之学学书于有虞氏之学典谟之教所兴也学舞于夏后氏之学文武中也学礼乐于殷之学功成治定与已同也　疏曰上文学舞之时皆据年二十升于大学者若其未升大学之时则如此文也春夏是阳阳主清轻故学声秋冬属阴隂主体质故学事云周立三代之学者谓立虞夏殷学也其虞之学制在国兼在西郊则周之小学也夏后氏之学在上庠即周之大学为夏之制也先师以为三代学皆立大学小学今案下养老于东序是周之大学夏之东序也又王制云养老于虞庠是周之小学为虞庠也】凡祭与养老乞言合语之礼皆小乐正诏之于东序【学以三者之威仪也养老乞言养老人之贤者因从乞善言可行者也合语谓乡射乡饮酒大射燕射之属也乡射记曰古者于旅也语　疏曰合语谓合防义理而语説非为祭与养老而言也指谓乡射乡饮酒及大射燕射旅酬之时皆合语尔其实祭末及养老亦皆合语也故诗楚茨论祭祀之事云笑语卒获笺云古者于旅也语是祭有合语也养老既乞言自然合语也】大乐正学舞干戚语说命乞言皆大乐正授数【说如字　学以三者之义也戚斧也语说合语之说也数篇数　疏曰舞干戚即前经祭祀也语说谓合语之说即前经合语也命乞言即前经养老也授数者谓干戚语说乞言三者皆大乐正之官授世子及学士等篇章之数为之讲説使知义理】大司成论说在东序【论力门反徐力顿反注同　论说课其义之深浅才能优劣此云乐正司业父师司成则大司成司徒之属师氏也师氏掌以羙诏王教国子以三徳三行及国中失之事也】凡侍坐于大司成者逺近间三席可以问【逺近间并如字间徐古办反　间犹容也容三席则得指画相分别也席之制广三尺三寸三分则是所谓函文也】终则负墙【郤就后席相避】列事未尽不问【错尊者之语不敬也】凡学春官释奠于其先师秋冬亦如之【官谓礼乐诗书之官周礼曰凡有道者有徳者使教焉死则以为乐祖祭于瞽宗此之谓先师之类也若汉礼有髙堂生乐有制氏诗有毛公书有伏主意可以为之也不言夏夏从春可知也释奠者设荐馔酌奠而已无迎尸以下之事疏云所教之官若春诵夏则大师释奠也教干戈则小乐正乐师等释奠也教礼者则执礼之官释奠也皇氏云其教虽各有时其释奠则四时各有其学备而行之四时在学释奠犹若教书之官春时于虞庠之中释奠于明书之师四时皆然教礼之官秋时于瞽宗之中释奠于其先代明礼之师如此之类是也　陈祥道云奠者陈而奠之也贾公彦曰奠之为言停停馔具而已】凡始立学者必释奠于先圣先师及行事必以币【谓天子命之教始立学官者也先圣周公若孔子　疏云立学为重故及先圣常典为轻故唯先师　陈祥道云学之释奠有常时者有非时者春官释奠常时之释奠也凡始立学天子视学出征执有罪反以讯馘告必释奠焉此非时之释奠也】凡释奠者必有合也【国无先圣先师则所释奠者当与邻国合也　陈祥道云释奠之礼有牲币有合乐有献酬大祝造于庙宜于社过大山川则用事反则释奠此告祭也记曰凡告必用牲币又曰凡释奠者必有合也此释奠有牲币合乐之证也聘礼觞酒陈席于阶荐脯醢三献一人举爵从者行酬乃出此释奠有献酬之证也今以下文考之有合当为合乐从陈说】　有国故则否【若唐虞有夔伯夷周有周公鲁有孔子则各自奠之不合也　今按国故当为防纪凶札之类】凡大合乐必遂养老【大合乐谓春入学舍菜合舞秋颁学合声于是时也天子则视学焉遂养老者谓用其明日也乡饮酒乡射之礼明日乃息司正徴唯所欲以告于先生君子可也是养老之象类】凡语于郊者【语谓论说于郊学　疏云郊西郊也周以虞庠为小学在西郊天子亲视学而考课论说也】必取贤敛才焉或以德进或以事举或以言扬【大乐正论造士之秀者升诸司马曰进士谓此矣】曲艺皆誓之【曲艺为小技能也誓谨也皆使谨习其事】以待又语【又语为后复论说也　复扶又反　疏曰令待后复论说之日如春待秋时也】三而一有焉【三说之中有一善则取之以有曲艺不必尽善】乃进其等【进于众学者　疏曰等辈类也】以其序【又以其艺为次】谓之郊人逺之【逺于万反　俟事官之缺者以代之逺之者不曰俊选曰郊人贱技艺　疏云谓之郊人以其犹在郊学也】于成均以及取爵于上尊也【董仲舒曰五帝名大学曰成均则虞庠近是也天子饮酒于虞庠则郊人亦得酌于上尊以相旅　疏云上尊堂上之酒尊卑者酌于堂下之尊郊人虽贱亦得酌于堂上尊】始立学者既兴器用币【兴当为衅字之误也礼乐之器成则衅之又用币告先圣先师以器成】然后释菜【告先圣先师以器成有时将用也】不舞不授器【释菜礼轻也释奠则舞舞则授器司马之属司兵司戈司盾祭祀授舞者兵也】乃退傧于东序一献无介语可也【傧必刅反本又作摈言乃退者谓得立三代之学者释菜于虞庠则摈宾于东序鲁之学有米廪东序瞽宗也　疏云东序与虞】
　　【庠相对东序在东虞庠在西既退傧于东序明释菜在于虞庠　文王世子　今按语即前经合语之等言可也明释菜时未可语礼尚严也】
　　右教学之通法
　　学礼一之下
  </div>
  <div class="pagination">
   <a href="仪礼经传通解_page5.html">
    上一页
   </a>
   <a href="仪礼经传通解.html">
    1
   </a>
   <a href="仪礼经传通解_page2.html">
    2
   </a>
   <a href="仪礼经传通解_page3.html">
    3
   </a>
   <a href="仪礼经传通解_page4.html">
    4
   </a>
   <a href="仪礼经传通解_page5.html">
    5
   </a>
   <span class="current-page">
    6
   </span>
   <a href="仪礼经传通解_page7.html">
    7
   </a>
   <a href="仪礼经传通解_page8.html">
    8
   </a>
   <a href="仪礼经传通解_page9.html">
    9
   </a>
   <a href="仪礼经传通解_page10.html">
    10
   </a>
   <a href="仪礼经传通解_page11.html">
    11
   </a>
   <span>
    ...
   </span>
   <a href="仪礼经传通解_page7.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
