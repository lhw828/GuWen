<!DOCTYPE html>
<html>
 <head>
  <meta charset="utf-8"/>
  <title>
   五礼通考 - 第 351 页/共 431 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   五礼通考 - 第 351 页/共 431 页
  </h1>
  <div class="content">
   尚书大传古者圭必有冒言下之必有冒不敢専达也天子执冒以朝诸侯见则覆之故冒圭者天子所与诸侯为瑞也瑞也者属也无过行者得复其圭以归其国有过行者留其圭能改过者复其圭三年圭不复少黜以爵六年圭不复少黜以地九年圭不复而地毕此所谓诸侯之于天子也义则见属不义则不见属
　　陈氏礼书上覆谓之冒下冒上亦谓之冒易曰冒天下之道诗曰下土是冒上覆下也説文曰冒地而生农书曰土长冒橛下冒上也瑁圭谓之瑁则覆下而已四寸所以冒四方邪刻之所以验羣瑞天子执之以朝诸侯则子男之璧亦在所验其详不可考也诸侯之朝天子执瑞圭搢象笏及辑瑞圭而以瑁验焉盖各执其所搢者礼曰见于天子无説笏是也孔颖达曰冒圭王与诸侯朝觐所执者小球尺二寸大球长三尺王与诸侯防盟所执者然诗言受小球大球则小球者蒲璧谷璧之类大球者桓圭躬圭之类而天子授之则非二尺与三尺之圭矣颖达之言岂非惑于诗传之説欤
　　又曰书曰太保承介圭上宗奉同瑁诗崧髙曰锡尔介圭以作尔寳韩奕曰以其介圭入觐于王尔雅曰介大也又曰圭大尺有二寸谓之玠夫王之大圭长三尺则尺有二寸所以锡诸侯者也诸侯之圭长不过九寸锡以尺有二寸使寳之而已书于介圭言太保承之于瑁言上宗奉之书之介圭即大圭也王朝日执镇圭搢大圭见诸侯则执瑁圭而大圭不搢则太保承之耳此承与奉所以不同也孔安国以书之介圭为王之守圭长尺二寸者毛氏以崧髙韩奕之介圭为公之守圭九寸者郑氏以崧髙之介圭为所锡之圭尺二寸者以韩奕之介圭为享王者然王与公之守圭曰镇圭桓圭而已不谓之介其义当从郑氏之説
　　蕙田案以上天子所执之圭
　　春官大宗伯公执桓圭侯执信圭伯执躬圭子执谷璧男执蒲璧【注公二王之后及王之上公双植谓之桓桓宫室之象所以安其上也桓圭盖以桓为瑑饰圭长九寸信当为身声之误也身圭躬圭盖皆象以人形为瑑饰文有麤缛耳欲其慎行以保身圭皆长七寸谷所以养人蒲为席所以安人二玉盖或以谷为饰或以蒲为瑑饰璧皆径五寸不执圭者未成国也　疏此所执谓朝时云双植谓之桓者桓谓若屋之桓楹以其宫室在上须得桓楹乃安若天子在上须诸侯卫守乃安故云安其上也云桓圭盖以桓为瑑饰者以无正文故云盖也郑破信为身者古者舒申字皆为信故此人身字亦误为信也身圭躬圭皆以人形为饰若不麤缛为异则身躬何殊而别之故知文有麤缛为别也陈氏礼书桓强立不挠而以安上为任故公圭瑑之身伸而躬屈伸者尊足以候外而蔽内屈者卑足以长人而已故侯伯之圭瑑之子不足以长人而可以养人故璧瑑以谷男不足于养人而可以安人故璧瑑以蒲圭者天之用璧者天之体尽其用者必尽其体得其体未必尽其用此圭璧所以不同也然王之三公八命其服七章之鷩冕其执七寸之信圭及大射则王鷩冕故公降服毳冕降服毳冕则执躬圭而已此礼所谓曲而杀也易曰艮其身止诸躬也尔雅曰身我也躬身也盖屈身为躬信躬为身言信圭则身可知郑氏改信为身不必然也桓説文作巘】
　　典瑞公执桓圭侯执信圭伯执躬圭缫皆三采三就子执谷璧男执蒲璧缫皆二采再就以朝觐宗遇防同于王【注三采朱白苍二采朱緑也郑司农云以圭璧见于王觐礼曰侯氏入门右坐奠圭再拜稽首侯氏见于天子春曰朝夏曰宗秋曰觐冬曰遇时见曰防殷见曰同】
　　秋官大行人上公之礼执桓圭九寸缫借九寸诸侯之礼执信圭七寸缫借七寸诸伯执躬圭诸子执谷璧五寸缫借五寸诸男执蒲璧【注缫借以五采韦衣板若奠玉则以借之】
　　小行人成六瑞王用瑱圭公用桓圭侯用信圭伯用躬圭子用谷璧男用蒲璧【注成平也瑞信也皆朝见所执以为信】
　　蕙田案镇之为瑱古字通用
　　陈氏礼书大宗伯作六瑞自王以下皆言执小行人成六瑞自王以下皆言用则执者自人言之也用者自王言之也执之所以行礼用之所以合符宗伯典瑞行人皆言执特小行人言用则行礼非小行人所専掌特掌其合符之事而已若夫不施于行礼合符则寳而守之此玉人所以又言守之也觐礼侯氏入门坐奠圭拜取圭升致命王受之玉侯氏降摈者延之升成拜乃出盖于是时安玉于崇坫之上明堂位所谓崇坫康圭者是也若夫坛壝宫之礼则诸侯升受王玉王授之于宰矣贾公彦曰坛上无坫当约聘礼侧授宰玉其説或然
　　考工记玉人命圭九寸谓之桓圭公守之命圭七寸谓之信圭侯守之命圭七寸谓之躬圭伯守之【注命圭者王所命之圭也朝觐执焉居则守之子守谷璧男守蒲璧不言之者阙耳故书或云命圭五寸谓之躬圭杜子春云当为七寸元谓五寸者璧文之阙乱存焉】
　　礼记礼器圭璋特【注圭璋特朝聘以为瑞无币帛也】
　　杂记赞大行曰圭公九寸侯伯七寸子男五寸博三寸厚半寸剡上左右各寸半玉也藻三采六等【注赞大行者书説大行人之礼者名也藻荐玉者也三采六等以朱白苍画之再行也子男执璧作此赞者失之矣　疏博三寸者谓圭博三寸也厚半寸者谓圭与璧各厚半寸剡上左右各寸半者谓圭与璧剡杀也杀上左右角各寸半也玉也者言五等诸侯圭璧长短虽异而俱以玉为之也藻谓以韦衣板以借玉者三采朱白苍也六等六行也谓画上三色每色为二行是三采六等云三采六等以朱白苍画之再行也者案聘礼记云朝天子圭与缫皆九寸缫三寸六等朱白苍朱白苍是也既重云朱白苍是一采为二等相间而为六等也若五等诸侯皆一采为一就典瑞云公侯伯皆三采三就谓一采为一就故三采三就其实采别二就三采则六等也典瑞又云子男皆二采再就二采谓朱緑也二采故二就其实采别二就二采则四等也典瑞又云瑑圭璋璧琮缫皆二采一就以頫聘此谓卿大夫每采唯一等是二采共一就也与诸侯不同其天子则兴瑞云缫五采五就亦一采为一就五采故五就其实采别二就五采则十等也】
　　陈氏礼书玉之借以缫而缫之长眡玉采以象徳之文就以象文之成君子以贞刚之质存乎内而以柔顺借之于外又有文焉然后可以行礼矣王五采五就色不过五也公侯伯皆三采三就降杀以两也子男二采而大夫聘玉亦二采者礼穷则同也缫或作藻冕缫织丝为之则圭缫亦然郑氏与杜预皆谓以韦为之亡据也缫可垂可屈则广于玉矣郑氏谓各眡其玉之大小亦亡据也杂记赞行人曰圭公九寸侯伯七寸子男五寸博三寸厚半寸剡上左右各寸半玉也藻三采六等然子男执璧则博剡者公侯伯之圭而已子男之缫二采再就则三采六等者公侯伯之缫而已郑氏曰作此赞者失之矣其説是也然则圭缫皆有组以系之聘礼所谓皆元纁系长尺绚组是也璧缫盖亦然春秋传所谓楚康王再拜皆厌璧纽是也
　　辨注疏以有借无借为缫借
　　【礼记曲礼孔疏凡执玉之时必有其藻以承于玉若尽饰见美之时必垂藻于两端令垂向于下谓之有借当时所执之人则去体上外服以见在内裼衣故云有借者则裼也其事质充美之时承玉之藻不使下垂屈而在手谓之无借当时所执之人则掩其上服袭盖裼衣谓之无借者则袭此谓执玉之人朝聘行礼或有裼时或有袭时也云圭璋特而袭者上公享王圭以马享后璋以皮皮马既不上于堂其上惟特有圭璋圭璋既是寳物不可露见必以物覆袭之故云圭璋特而袭也云璧琮加束帛而裼者谓侯伯子男享天子璧以帛享后琮以锦既有帛锦承玉上惟用轻细之物防覆以裼之故云璧琮加束帛而锡也此明非但人有裼袭其玉亦有裼袭之义此皇氏之説熊氏以为上明宾介二人为裼袭圭璋特以下又明宾主各自为裼袭谓朝时用圭璋特宾主俱袭行享时用璧琮加束帛宾主俱裼亦是也其借玉之藻郑注觐礼云缫所以借玉以韦衣木广袤各如其玉之大小天子则以五采画之诸侯则三采子男二采其卿大夫亦二采故典瑞云王五采五就公侯伯三采三就子男二采二就又云瑑圭璋璧琮缫皆二采一就是也熊氏云五采五就者采别二行为一就故五就也三采三就者亦采别二行为一就故三就也二采二就者亦采别二行为一就故再就也二采一就者以卿大夫卑二采采则别惟一行共为一就知然者杂记及聘礼记三采六等则知天子诸侯采别为二等也此是周法其殷以上则礼説含文嘉云天子三公诸侯皆以三帛以荐玉宋均注云其殷礼三帛谓朱白苍象三正其五帝之礼荐玉用一色之帛故郑注虞书三帛髙阳氏之后用赤缯髙辛氏之后用黒缯其余用白缯其余谓尧舜之诸侯既以采色画韦衣于板上前后垂之又有五采组防以为系其组上以元为天下以黄为地长尺无事则以系玉有事则垂为饰故聘礼记皆元纁系长尺绚组注云采成文曰绚是也其裼袭之义者藻借有二种一者以韦衣木画之也二者绚组垂之若板之藻借则常有今言无者据不垂之也其垂藻之时则须裼屈藻之时则须袭案聘礼宾至主人庙门之外贾人东面坐啓椟取圭垂缫不起而授上介注云不言裼袭者贱不裼也以贾贱故不言裼明贵者垂藻当裼也又云上介不袭执圭屈缫授宾注上介不袭者以盛礼不在于己明屈缫合袭也又云宾袭执圭又云公袭受玉于时圭皆屈藻故宾与公执玉皆袭是屈藻之时皆袭则所谓无借者袭是也聘礼又云宾出公授宰玉裼降立是授玉之后乃裼也又云宾裼奉束帛加璧享是有借者裼凡朝之与聘宾与主君行礼皆屈而袭至于行享之时皆裼也知者以聘礼行聘则袭受享则裼凡享时其玉皆无借藻故崔灵恩云初享圭璋特故有藻其余则束帛加璧既有束帛不须藻】
　　陈氏祥道曰玉有以缫为之借有以束帛为之借有借则裼无借则袭特施于束帛而已聘宾袭执圭公袭受玉及享则宾裼奉束帛加璧盖聘特用玉而其礼严享借以帛而其礼杀此袭裼所以不同先儒以垂缫为有借屈缫为无借此説非也
　　陆氏佃曰无借若圭璋特是也经言缫又别言借则借非缫着矣借若璧以帛琮以锦之类所谓公降袭受玉于中堂此无借者之玉也即束帛加璧裼矣【朱子曰案郑説两义词太简略指不分明疏家所引皇氏熊氏始以垂屈言之但熊氏所云今言无者据垂之也乃与经文及皇氏并己説上下文皆相反疑其据字之下当脱一不字今已輙为补之矣至于圭璋璧琮之义则皇氏为失而熊氏得之但周礼典瑞云璧琮缫皆二采一就而熊氏亦自谓以韦衣版之借则皆有而又引崔灵恩云璧琮既有束帛则不须藻似亦抵牾疑璧琮虽有藻而屈之当为无借特以加于束帛故从有借之例而执之者裼耳陈氏陆氏则但取郑注后説而用熊氏之义似亦有理然今未敢断其是非故悉着其説以俟知者】
　　刘氏彛曰此谓朝聘时尔借者荐也非缫圭璋璧琮琥璜皆玉也执璧琮琥璜则与帛锦绣黼同升所谓有借裼者礼差轻尚文也执圭璋则特达所谓无借袭者礼方敬尚质也裼袭系于有借无借不系于有缫无缫
　　马氏晞孟曰玉有以缫为之借有以束帛为之借以缫为借所以饰之束帛为借所以将之有借则裼无借则袭之説特施于束帛之借而已考之聘礼方聘之时宾袭执圭公袭受玉其袭而不裼者以未有束帛之借故也及享之时宾裼奉束帛加璧其裼而不袭者以有束帛之借故也后世学者以有借为垂缫无借为屈缫而其甚又有圭璋特而袭之説然则聘礼又有贾人取圭垂缫宰执圭屈缫上介执璋屈缫凡此谓垂缫屈缫可也谓之有借无借非也周官小行人圭以马璋以皮皮马虽非上堂之物其为借也亦束帛之类而已谓圭璋特而袭亦非也
　　杨氏复曰缫有二种贾疏已详然言缫又言借者承玉系玉二种皆承借玉之义故言借也但借字又有一义曲礼云执玉其有借者则裼无借者则袭所谓无借谓圭璋特达不加束帛当执圭璋之时其人则袭也所谓有借者谓璧琮加于束帛之上当执璧琮之时其人则裼也曲礼所云専指圭璋特袭璧琮加束帛而裼一条言之先儒乃以执圭而垂缫为有借执圭而屈缫为无借此则不然陈氏陆氏之言足以破先儒千百载之惑矣然何以知先儒之説为非而陈氏陆氏之説为是也窃详经文裼袭是一事垂缫屈缫又别是一事不容混合为一説方其始受君命也贾人启椟取玉垂缫以授宰宰执圭屈缫自公左授使者使者垂缫受命讫以授上介上介受玉垂缫以授贾人是时授受凡四易手有垂屈之文而无裼袭之礼也及至主国行聘礼宾在庙门之外贾人啓椟取玉垂缫而授上介上介不袭屈缫以授宾经明言上介不袭是有垂屈之文而无裼袭之礼也逮夫宾主三揖三让登堂宾袭执圭公侧袭受玉于中堂与东楹之间及公侧授宰玉而后裼降立是主宾授受则袭既授宰玉则裼当主宾授受之时曾不见垂屈之文焉既归反命公南向卿进使者使者执圭垂缫北面上介执璋屈缫立于其左又有垂屈之文而无裼袭之礼盖圭聘礼之重也主宾授玉于中堂东楹之间礼之正也方其授于贾人授于上介皆拟行之礼及赞礼者之事故辨垂屈以彰其文宾主授玉于中堂与东楹之间为礼之正故辨裼袭以致其敬及归反命又于君前以垂屈为文而不以裼袭为礼岂非玉为聘礼设反命亦非礼之正也乎两义不同各有其宜自郑氏之説始差熊氏皇氏从而附防之而经意始汨然经文灿然如日星之在天又岂得而终汨之耶
　　蔡氏徳晋曰聘礼记凡执玉无借者袭曲礼执玉其有借者则裼无借者则袭玉若圭璋璧琮琥璜皆是也借承借之义小行人职圭以马璋以皮璧以帛琮以锦琥以绣璜以黼皮马不上于堂故圭璋特达无所承借是谓无借者若璧琮琥璜加于帛锦绣黼之上而升于堂帛锦绣黼在璧琮琥璜之下如物有承袭然是谓有借者考之聘礼执圭行聘宾主皆袭所谓无借者袭既聘而享束帛加璧宾主皆裼所谓有借者裼朝礼想亦当然则有借无借以玉言裼袭以人言本文自明而所谓借乃指帛锦绣黼之类非缫借之借也自郑康成注借为缫孔仲达疏引皇氏熊氏语以聘礼垂缫为有借屈缫为无借不知缫可言垂屈不可言有无也且聘礼云上介不袭屈缫授宾既屈缫矣而云上介不袭则以为屈缫者袭可乎又云宾裼奉束帛加璧享案周礼典瑞职璧琮缫借二采二就是璧琮虽有缫而当享时未知其或屈或垂也乃以为垂缫者裼可乎皇氏又谓非但人有裼袭玉亦有裼袭圭璋既是寳物不可露见必以物覆袭之璧琮既有帛锦承玉惟用轻细之物防覆以裼之夫谓玉亦有裼袭尤属穿凿胡邦衡反承用之而以裼袭指执玉之人为非谓玉有缫以借者以袒裼而露见其美无缫以承者则以物覆袭之不暴露也岂谓人自裼袭不亦是非颠倒矣乎有借无借之借乃束帛之借非缫借之借裼袭是一事垂缫屈缫又别是一事不容混合吕与叔刘执中马彦醇陈用之陆农师杨信齐敖君善等辨之详矣郝仲舆复合并为一説且以裼袭専属之玉而云借以采缯包裹之所谓缫也单曰裼重曰袭玉有缫则赤手并其缫执之所谓裼也玉无借则以衣重揜其手执之所谓袭也有借而又袭则握不固无借而裼则手泽汚之郑作裼裘袭裘非是夫裼袭以裘言乃定解也郝氏何以故反之而为此杜撰穿凿之解乎更可怪者聘礼裼袭本指人説郝仲舆悉举而归之于玉而以揜手曰袭袒手曰裼等释之至解有不可通处则割裂句读以伸其説如裼降立则以裼字属上公侧授宰玉裼为句如宾裼句奉束帛加璧享句则以宾裼连下奉束帛加璧享为句至宾裼迎大夫贿用束帛乃还玉礼毕故宾不复袭因以束纺劳赠还玉之卿郝氏乃以宾裼迎为句连上节还璋如初入解而云如初入与受圭同宾裼迎与受圭异圭必呈见宾以朝服揜手承之璋不呈故不袭而徒手并缫受之则割裂穿凿甚矣然其説终不可通盖以裼袭指玉説何得云裼迎袭迎也
　　蕙田案以上诸侯所执之圭璧
　　右圭璧
　　礼记曲礼执玉其有借者则裼无借者则袭【注借藻也裼袭文质相变耳有藻为文裼见美亦文无藻为质袭充美亦质圭璋特而袭璧琮加束帛而裼亦是也　疏裼所以异于袭者凡衣近体有袍襗之属其外有裘夏月则衣葛其上有裼衣裼衣上有袭衣袭衣之上有常着之服则皮弁之属也揜而不开则谓之为袭若开此皮弁及中衣左袒出其裼衣谓之为裼】
　　【聘礼贾疏凡服四时不同假令冬有裘衬身禅衫又有襦袴襦袴之上有裘裘上有裼衣裼衣之上又有上服皮弁祭服之等若夏以絺绤絺绤之上则有中衣中衣之上复有上服皮弁祭服之等若春秋二时则衣袷褶袷褶之上加以中衣中衣之上加以上服也】
　　【左传疏礼裘上有衣谓之裼裼衣之上乃有朝祭正服裘上有两衣也袭则二衣皆重之裼则袒正服露裼衣】
　　玉藻袭裘不入公门【注衣裘必当裼也　疏裘上有裼衣裼衣之上有袭衣袭衣之上有正服但据露裼衣不露裼衣为异耳若袭裘不得入公门也】
　　不文饰也不裼【注裼主于有文饰之事　疏案聘礼使臣行聘之时主于敬不主于文故袭裘聘是不文饰之事不裼裘也至行享之时主于文故裼裘也】
　　服之裼也见美也服之袭也充美也【注充犹覆也所敬不主于君则袭疏凡敬有二体一则父也二则君也父是天性至极以质为敬故子于父母之所不敢袒裼君非血属以文为敬故臣于君所则裼聘礼行聘致君命亦袭者彼是聘享相对聘质而享文欲文质相变故裼袭不同也】执玉袭【注重寳瑞也　疏凡执玉得袭故聘礼执圭璋致聘则袭也若执璧琮行享虽玉裼此执玉或容非聘享寻常执玉则亦袭也】
　　无事则裼弗敢充也【注谓已致玉也】
　　表记子曰裼袭之不相因也欲民之无相凟也【注不相因者以其或以裼为敬或以袭为敬礼盛者以袭为敬执玉之属也礼不盛者以裼为敬受享是也】
　　蕙田案裼袭之义从来未明为注疏诸家汨之耳今以经文证之檀弓云练练衣黄里縓縁鹿裘衡长袪袪裼之可也是裼専以袪言而非别有裼衣袭衣也玉藻君子狐青裘豹褎元绡衣以裼之羔裘豹饰缁衣以裼之绡衣缁衣礼服也裘上加礼服而裼则微卷其袪以见裘之美也又曰大裘不裼犬羊之裘不裼吊则袭尸袭执玉袭君在则裼无事则裼是裘以裼为常而当致哀致敬之时则袭盖一衣而可裼可袭非裼为一衣袭又一衣也又曰裘之裼也见美也服之袭也充美也服者裘上之服裘即服中之裘互文以见义袭其袪则美充于内裼其袪则美见于外故行礼之时当裼则裼当袭则袭顷刻变易而不相因也详蔡氏説
　　蔡氏徳晋袒裼袭记古人衣服之制亲身则以布为衬身单衫于祭服谓之明衣论语齐必有明衣布是也但行礼皆当服明衣不特祭为然故皇氏谓朝服亦先以明衣衬身以士丧礼明衣裳用布推之可见也于燕居谓之泽秦风岂曰无衣与子同泽郑笺泽防衣近汚垢朱注泽里衣以其亲肤近于垢泽故谓之泽是也单衫外有襦衣内则衣不帛襦袴张横渠谓襦今之袄子袴今之裤是也襦衣之外贱者有袍秦风岂曰无衣与子同袍玉藻緼为袍梅诞生以袍为长襦是也贵者则有裘贾洺州谓冬时衬身单衫又有襦袴襦袴之上有裘是也裘之外有正服正服者行礼时则服礼服燕居则服深衣也论语缁衣羔裘缁衣者朝君之正服郑风缁衣之宜兮是也玉藻朝玄端夕深衣是深衣为燕居之正服也但古人着衣之节其变有三曰袒曰裼曰袭袒者卷起衣袖而露其臂也裼者卷正服之袖而露其裘也袭复衣也或既袒而袭之或既裼而袭之也在衣曰袒在裘曰裼故裼有袒义吕与叔云袒谓之裼不袒谓之袭是也袒有左右礼事则左袒刑人则右袒裼则左右皆裼故大射仪士防礼皆言左袒觐礼侯氏待罪言右肉袒而聘裼袭不言左右也袒有惟卷正服之袖而露其里衣者乡射礼记所谓袒纁襦袒朱襦也有并卷里衣之袖而露其臂者所谓肉袒也裼则惟卷正服之袖以露其裘而已玉藻云君衣狐白裘锦衣以裼之言狐白裘上加锦衣为礼服而袖必卷起以露出裘也又曰裘之裼也见美也服之袭也充美也袭揜也礼服之袖卷起则裘之美露见于外不卷而揜蔽之则裘之美充塞于内也又云君子狐青裘豹褎绡衣以裼之孔疏取熊氏説云　谓六冕及爵弁也绡绮属也夫六冕及爵弁皆礼服之正也以是为裼则郝仲舆谓古裼衣即是冬月之礼服岂不信乎檀弓云曾子袭裘而吊子防裼裘而吊既小敛子防趋而出袭裘带绖而入盖裘之上为礼服卷其袖而露出裘谓之裼袖不卷而揜蔽其裘谓之袭裘当裼以行礼之时则裼而不得袭当袭以行礼之时则袭而不得裼表记所谓裼袭不相因也凡既袒者必袭袒不可常也裼者不必袭而既袭者必裼敖君善谓朝祭之衣以裼为常故当盛礼则袭以为敬而盛礼毕则裼而复其常也合大射士防聘礼曲礼檀弓玉藻之文考之而袒裼袭之义可覩矣
　　又袒裼袭解辨古人冬月衣裘裘上加正服其正服有裼有袭裼者两袖微卷起以露裘之美袭则下其所卷之袖而已乃先儒之论裼袭纷纭舛错计其谬讹凡十有六皆可援经传以正之有谓裘外之衣有二重裼衣一重袭衣一重者郑康成贾洺州吴草庐敖君善郝仲舆梅诞生万充宗之説也有谓裘外之衣三重裼衣一重袭衣二重正服三重者孔仲达方性夫陈可大林次崖徐伯鲁之説也夫古人裘外惟有正服孔子缁衣羔裘缁衣谓朝君正服玉藻君子狐青裘豹褎绡衣以裼之孔疏引熊氏説以为六冕及爵弁之色皆礼服之正也以其裼而露裘谓之裼衣亦曰裼裘以其袭而揜裘谓之袭衣亦曰袭裘其实裘外止一正服也安得或岐而为二或岐而为三乎其悮一也古人不以裘为正服故于裘上加正服玉藻君衣狐白裘锦衣以裼之即秦风所谓锦衣狐裘锦衣之上未甞更有衣也郑康成乃谓锦衣复有上衣狐白之上衣皮弁服贾洺州谓裘上有裼衣裼衣上又有上服皮弁祭服之等孔仲达则云裘上有裼衣裼衣上有袭衣袭衣上有常着之服则皮弁之属夫郑贾以袭衣为正服则裼衣安所用之孔氏以正服在裼衣袭衣之外则裼袭二衣又安所用之况裘内有袍泽之属裘外有正服而其间又有裼袭二衣则重累臃肿甚矣何以能胜周旋百拜之礼诗言衣锦防衣裳锦防裳乃妇人之服亦非以裼裘也郑氏乃据之以证裼袭之制不亦支离附防已乎其悮二也郝仲舆云古人裼衣即是冬月礼服又云裘外裼衣即是朝祭服非裼衣之外又着朝祭服万充宗云玉藻云君在则裼夫臣之见君必朝服则裼衣即朝服聘礼既聘而享宾主必裼以将事则裼衣即礼服推此凡裘外之裼衣皆礼服矣此説自不易然裼衣既为礼服必当着于外岂可复加他服以揜之孔子缁衣羔裘不闻更有何服以揜缁衣玉藻绡衣以裼之不闻更有何服以揜绡衣也郝氏乃云裼衣上又着则为袭又云裼衣之外又以衣揜袭是有事示变者万氏则云经不详裼衣之制疑即深衣也衣裳相连全体深邃服之以揜盖裼衣又云加深衣则曰袭不加深衣则曰裼夫深衣乃燕服玉藻所谓朝元端夕深衣深衣所谓善衣之次郑康成亦谓深衣所以衬礼服安得反加于礼服之上乎聘礼行聘之时宾主皆袭既聘而享宾主皆裼如万氏説聘礼盛大宾主尊严之际反服深衣享礼稍杀反服礼服是深衣反尊于礼服也何以为善衣之次乎万氏又解大裘不裼云郊时王衣大裘衮衣以裼之衮衣外更袭以衣是之谓充美夫郊祀大典衮衣盛服乃反加深衣以覆盖之不已防乎其悮三也正服一也而裼袭则随时异宜表记云裼袭不相因者谓先裼而遇当袭之时则袭先袭而遇当裼之时则裼未甞相因而不改也孔仲达曲礼疏乃云去体上外服以见在内裼衣故云裼万充宗云去袭衣曰裼加袭衣曰袭郝仲舆云单衣曰裼重揜曰袭应子和云交错而相易曰裼层叠累防而揜覆曰袭又云裼袭异宜一时或有异事必易服从事不以袭衣而因为裼不以裼衣而因为袭如诸儒説则当裼时必脱去袭衣当袭时必复加袭衣也不思聘礼公侧袭受玉于中堂与东楹之间裼降立授受须臾不下堂不入次易服于何所乎射防诸礼言袒袭者皆忽袒忽袭岂得于行礼之所忽而脱衣忽而着衣乎其悮四矣吕与叔云袒谓之裼不袒谓之袭盖裼有袒义故经传恒以袒裼并言诗袒裼暴虎内则不有敬事不敢袒裼是也但袒有二礼事左袒刑人右袒而裼则左右皆裼故大射士防言左袒觐礼言右袒而聘礼于裼不言左右也郑康成注大射云袒者左免衣又注聘礼云凡袒裼者左孔仲达曲礼疏左袒出其裼衣谓之裼故郑氏谓裼者左袒也敖君善聘礼注裼者偏免上衣见裼衣此裼亦左为之如郑孔敖氏之説则裼亦如袒之有左右而礼事惟左裼矣何以左右袒见于经见于史而左右裼并不见于经史乎且裼以露裘何以独露左袖而不露右袖乎其悮五矣袒裼之别在裘曰裼在衣在体皆曰袒在体之袒袒衣而露臂所谓肉袒也在衣之袒袒外衣见里衣所谓袒朱襦袒纁襦也裼则惟袒外衣以露裘而已孔仲达陈可大乃云或裘或葛其上皆有裼袭二衣夫裼袭止施于裘岂得兼葛言之耶其悮六矣玉藻云裘之裼也见美也服之袭也充美也言裼则裘之美见于外袭则裘之美充乎内裼言裘袭言服互见耳檀弓曾子子防之吊固尝言裼裘袭裘矣万充宗则谓于裼曰裘之裼裼在裘外也于袭曰服之袭袭在服外也岂知言裘之裼举裘以见外之有服言服之袭举服以见内之有裘乎乃断以为袭在服外其悮七矣见美充美本指裘之美而言郑康成乃云袒而有衣曰裼孔仲达谓袭衣上有常着之服如皮弁之属揜而不开谓之袭开皮弁及中衣左袒出其裼衣谓之裼又云裘之裼者裼衣上虽加他服有开露裼衣而见裼衣之美服之袭者谓所加上服揜袭裼衣而覆盖裼衣之美敖君善亦云袭谓袭上衣不见裼衣也夫羔裘麑裘之类可言美若缁衣素衣之属何足言美况以见美充美为裼衣之美则是裼袭在衣不在裘而何以言裼裘袭裘也其悮八矣古人衣领之制惟深衣篇曲袷如矩以应方郑注袷交领也古者方领如今小儿衣领吴草庐乃有礼衣直领深衣曲领之説又云裼裘者裼衣外之上服直其领而露出裼衣也袭裘者裼衣外之上服曲其领而揜蔽裼衣也林次崖徐伯鲁宗其説又谓裘外之衣有裼袭及正服三重裼与袭全在第二重袭衣有直领曲领二者之异惟所当而服之夫如吴氏説袭衣即正服而有直领曲领二者则行礼或裼或袭必易服从事如林氏徐氏説袭衣有直领曲领二者而其外犹有正服则裼与袭必先脱去正服更换袭衣乃复着正服不尤迂滞乎且直领曲领之别经史亦无明文可据也其悮九矣诸儒虽以裼袭为二衣未有能言二衣之异制者宣城梅诞生始云裼衣乃半袖单衣加于裘之上袭衣乃有袖全衣加于裼之上如其説则行礼时忽裼忽袭而袭衣亦必忽脱忽着矣且行礼有裼时有袭时是裼与袭俱为礼服以礼服而止半袖可乎况半袖之説亦属无稽其悮十矣裼以见裘之美即以为见裼衣之美亦必袭衣上无正服裼衣始露见耳方性夫乃谓袭衣之上有正服所谓裼衣者未尝无袭由露其裼衣故谓之裼所谓袭衣者未尝无裼由揜以袭衣故谓之袭夫袭无论矣以裼言之袭衣既揜裼衣于内正服何以能露裼衣于外若此孔仲达开皮弁及中衣左袒出其裼衣之説而袭衣与正服俱开露以见裼衣则欲见裼衣之美者止一正服足矣何必有袭衣则欲见裘之美者亦止一正服足矣何必有裼袭二衣有裼袭二衣必三重俱袒乃能见裘之美无裼袭二衣惟袒正服亦足见裘之美然则此二衣不诚赘设乎其悮十一矣裼裘之法不过卷起两袖檀弓鹿裘袪裼之可也袪袖口也言鹿裘外之服微卷起以露鹿裘袖口可也万充宗谓防中之袒卷起衣袂而露其臂袭则揜之愚则谓凡袒与裼皆卷起衣袂不止防中之袒而已贾洺州乃谓裼者袒衿前上服见裼衣万充宗又谓古人礼服皆直领无襟裘上衣裼衣胸前裘色自然微露如袒者然皆臆説也郑孔既以裼为左袒矣聘礼注又以为裼者免上衣见裼衣曲礼疏又云去体上外服见在内裼衣则似裼为脱去袭衣矣又云开皮弁及中衣谓之裼则裼又似开露前衿矣皆骑墙之见也陆稼书云袭裘不入公门孔疏裼袭但据露裼衣不露裼衣为异耳然不言何様露法想或去而露之或袒而露之或直其领而露之其制原不一也此又胸无定见徘徊两可不知行大礼时自有一定之制非可二三其説也其悮十二矣士防礼左袒贾洺州以为袒左袖孟子袒裼朱注以为露臂古人之袒如是而已至佛氏始有偏袒右肩之语梅诞生云袒偏脱衣则是佛氏之袒非古人之袒也又云凡独言袒但去袭而露裼言袒裼则并去裼而露肉此説近之而未尽当云言裼则去裼而露裘言袒裼则并去裘而露肉若独言袒则惟去衣而露肉也如是义理方足而去之之言尚不能无病其悮十三也衣有袒袭见射礼及防虞礼裘有裼袭见聘礼正可参考以明其义士虞礼言钩袒敖君善谓外卷其袂以出臂此正袒之法亦即是裼之法万充宗乃谓裼袭不得与袒裼相混防虞射礼之袒袭与裼袭不同又与袒裼不同亦不可混而以先儒注裼袭皆不免与袒裼混为病不亦好为离截而无当乎其悮十四也檀弓练练衣黄里縓縁鹿裘横长袪袪裼之可也盖防至期而练其时有功衰为礼服以象吉时元端有练衣以为燕服以象吉时深衣练衣之制黄为里浅绛色为縁冬时以鹿皮为裘而横长其袖衣于身为纵袖于衣为横未练之时袖皆短至此则长之也袪裼之者鹿裘外加练衣则卷起练衣之袖以露鹿裘之袖也如鹿裘上加功衰衰袖短亦露鹿裘之袖陈用之所谓裼受服以见鹿衣之美也故鹿裘上惟加一服行礼时则加功衰燕居则加练衣孔仲达以练衣为中衣而谓是时外有衰内有练中衣中衣内有裼衣裼衣内有鹿裘仍是三重之説其悮十五也古人之衣内有衬身单衫及襦袴皆防衣也防衣上不可遽加朝祭之服故必有中衣以间之春秋则以深衣为中衣夏则以葛为中衣冬则即以裘为中衣盖着在防衣礼衣之中间谓之中衣非有定制也孔仲达乃以袭衣为中衣则中衣在裘之外玉藻疏又引皇氏语谓夏则中衣之上加葛葛上加朝服冬则中衣之上加裘裘上加朝服则中衣又在裘之内皆不知何衣也其悮十六矣此十六悮解各是其是各非其非非合而辨之不惑于此必惑于彼而裼袭之义几于隠矣
　　蕙田案礼文有经传明据而淆于诸儒之岐説者莫如袒裼袭之义少时与同学诸子病之雍正乙巳春遂相与徧考经文详稽众説乆乃豁然融贯迎刃而解搜集则吴氏鼎之力居多此二説则蔡氏笔也棼丝就理翳障顿开凡三阅月而后定呜呼读经岂易焉
　　右裼袭




　　五礼通考卷二百二十
&lt;经部,礼类,通礼之属,五礼通考&gt;
　　钦定四库全书
　　五礼通考卷二百二十一
　　刑部尚书秦蕙田撰
　　宾礼二
　　天子受诸侯朝
　　周礼春官司服公之服自兖冕而下如王之服侯伯之服自鷩冕而下如公之服子男之服自毳冕而下如侯伯之服孤之服自希冕而下如子男之服卿大夫之服自元冕而下如孤之服【注自公之衮冕至卿大夫之元冕皆朝聘天子及助祭之服诸侯自相朝聘皆皮弁服】
　　蕙田案注见吉礼
　　夏官弁师掌王之五冕皆元冕朱里延纽五采缫十有二就皆五采玉十有二玉笄朱纮
　　诸侯之缫斿九就瑉玉三采其余如王之事缫斿皆就玉填玉笄
　　诸侯及孤卿大夫之冕各以其等为之而掌其禁令
　　蕙田案注见吉礼
　　【杨氏复曰上公衮冕缫九斿前后九旒旒九玉缫三采朱白苍侯伯鷩冕缫七就前后七旒旒七玉缫三采子男毳冕缫五就前后各五旒旒五玉缫三采】
　　秋官大行人上公冕服九章侯伯冕服七章子男冕服五章【注冕服者着冕所服之衣也九章者自山龙以下七章者自华虫以下五章者自宗彛以下也】礼记玉藻诸侯裨冕以朝【注朝天子也裨冕公衮侯伯鷩子男毳也】
　　陈氏礼书古者诸侯将适于王则裨冕而出眡朝至汤沭之邑则斋戒以入见而王驾斋马乗斋车以其等为送逆之节其致敬朝事如此则侯氏裨冕王衮冕奚间于朝与庙哉曲礼曰天子当依而立诸侯北面而见曰觐天子当宁而立诸公东面诸侯西面曰朝郑氏谓春朝受挚于朝受享于庙生气文也秋觐一受之于庙杀气质也夏宗依春冬遇依夏又以觐礼王服衮冕司服王眡朝皮弁服则谓受朝于庙则冕服受朝于朝则皮弁然皮弁服王日眡朝之礼非受诸侯朝觐之服也行人之职统言朝觐之礼上公冕服九章侯伯冕服七章子男冕服五章而继之以庙中将币则未将币之前受朝于朝未闻不以冕服也又节服氏掌祭祀朝觐衮冕六人维王之太常维王之太常者从王之服而春朝秋觐皆然孰谓王之在朝与庙其服异耶或曰冕服祭服也施之于庙则可于朝廷则不可是不然大车诗言周大夫听男女之讼则服毳衣礼诸侯亲迎则元冕王养老则冕而总干耕借则冕而秉耒是祭服有不施于庙也又司服王飨射则鷩冕射人三公北面执璧孤东面执皮帛卿西面执羔大夫西面执鴈诸侯在朝亦北面郑氏谓飨射飨食宾客与诸侯射也射人不言士者此与诸侯之宾射士不与也然则与诸侯之宾射固在朝矣王鷩冕三公执璧则毳冕而诸侯亦冕服可知康王既尸天子诸侯入应门奉圭以进既事王乃释冕此在朝冕服之事也汉制百官贺正月天子服通天冠张衡东京赋曰通天冠佩玉玺韦彤曰通天冠朝防之正服犹古之皮弁也自晋以来天子郊祀天地明堂宗庙元防临轩介帻通天冠平冕冕皂表朱緑里加于通天冠上衣画而裳绣为日月星辰十二章自此元日受朝始用祭服梁及隋唐因之盖古者受朝未尝不以祭服汉失其制至晋以来诸儒考正乃复旧典本朝之制亦然近者元防用汉仪服通天冠绛纱袍恐非古也
　　蕙田案觐礼天子衮冕负斧依则天子受诸侯朝亦衮冕其服则元衣纁裳素带朱里终辟佩白玉元组绶朱韨赤舄诸侯之冕服元衣纁裳素带终辟佩山元玉朱组绶朱韨赤舄在朝在庙皆然疏家谓在朝服皮弁服者非也当从陈祥道説
　　右朝觐服冕
　　周礼春官巾车金路钩樊缨九就同姓以封【注金路以金饰诸末钩娄颔之钩也金路无有钩亦以金为之其樊及缨以五采罽饰之而九成同姓以封谓王子母弟率以功徳出封虽为侯伯其画服犹如上公若鲁卫之属　疏言此者见二王后上公虽是异姓庶姓乗金路今同姓王子母弟以衣服与上公同明乗金路亦同矣】象路朱樊缨七就异姓以封【注象路以象饰诸末象路无钩以朱饰勒而已其樊及缨以五采罽饰之而七成异姓王甥舅】革路龙勒条缨五就以封四卫【注革路挽之以革而漆之无他饰龙駹也以白黒饰韦杂色为勒条读为绦其樊及缨以绦丝饰之而五成不言樊字盖脱耳以此言绦知玉路金路象路饰樊缨皆不用金玉象矣四卫四方诸侯守卫者蛮服以内】木路前樊鹄缨以封蕃国【注木路不挽以革漆之而已前读如缁翦之翦翦浅黒也木路无龙勒以浅黒饰韦为樊鹄色饰韦为缨不言就数饰与革路同蕃国谓九州之外夷服镇服蕃服】
　　司常交龙为旂诸侯建旂【注诸侯画交龙一象其升朝一象其下复也】秋官大行人上公建常九斿樊缨九就贰车九乗侯伯建常七旂樊缨七就贰车七乗子男建常五斿樊缨五就贰车五乗【注常旌旗也斿其属防垂者也樊缨马饰也以罽饰之每一处五采备为一就就成也贰副也　疏建常九斿者对文日月为常交龙为旂而云常者常总称故号旂为常也樊马腹带缨马鞅以五采罽饰之而九成贰车九乗者案觐礼记云偏驾不入王门郑云在旁与已同曰偏同姓金路异姓象路四卫革路蕃国木路此等不入王门舍于馆乗墨车龙旂以朝彼据觐礼觐礼天子不下堂而见诸侯故诸侯不得申偏驾今此春夏受贽在朝无迎法亦应偏驾不来今行朝后行三享在庙天子亲迎并申上服明乗金路之等若不申上车何得有樊缨九就之等以此知皆乗所得之车也】
　　蕙田案觐礼侯氏乗墨车载龙旂弧韣乃朝墨车大夫所乗侯氏乗之屈也此云樊缨九就七就五就则乗金路象路革路可知与觐礼不同者彼是秋冬受觐礼于庙礼主于严肃故侯氏降乗墨车此是春夏受享于庙礼主于交接故天子乗车出迎而侯氏得乗金路象路革路之等若春夏受挚于朝亦当乗墨车初见以臣礼接之再见以宾礼待之也其载龙旂九斿七斿五斿之等则朝宗觐遇并同
　　右车旂
　　春官司几筵凡大朝觐王位设黼依依前南乡设莞筵纷纯加缫席画纯加次席黼纯左右玉几
　　肆师大宾客涖筵几筑鬻【注筑香艸煮以为鬯此王所以礼宾客】
　　书顾命牖间南向敷重蔑席黼纯华玉仍几
　　【苏氏轼曰蔑席桃竹枝席也黼黒白也纯缘也华玉色玉也此见羣臣觐诸侯之生也】
　　右几筵
　　周礼秋官小行人合六币圭以马璋以皮璧以帛琮以锦琥以绣璜以黼此六物者以和诸侯之好故【注合同也六币所以享也五等诸侯享天子用璧享后用琮其大各如其瑞皆有庭实以马若皮皮虎豹皮也用圭璋者二王之后也二王后尊故享用圭璋而特之礼器云圭璋特义亦通于此其于诸侯亦用璧琮耳子男于诸侯则享用琥璜下其瑞也凡二王后诸侯相享之玉大小各降其瑞一等及使卿大夫頫聘亦如之】
　　陈氏礼书行人合六币圭以马璋以皮璧以帛琮以锦琥以绣璜以黼何也昔太王之于狄人事之以皮币继之以犬马终之以珠玉是珠玉重于犬马犬马重于皮币则合圭以马合璋以皮宜矣绣黼皆隂功也绣则五色之全黼则白黒而已是绣备于黼也则合琥以绣合璜以黼宜矣婚礼纳征以束帛飨赠送者以束锦聘礼享君夫人以束帛觌以束锦上大夫与下大夫致宾介饔饩皆以束帛宾介傧之以束锦食礼君侑币以束帛大夫相食以束锦是帛质于锦也则合璧以帛合琮以锦宜矣圭东方也马动物也璋南方也皮文物也璧天象也天事质故以帛琮地象也地事文故以锦琥西方也万寳之成莫备于此故以绣璜北方也隂阳之辨莫断于此故以黼此六币所以合之之意也皮马不上堂故以圭璋特然则璧琮琥璜皆非特达者欤
　　考工记玉人璧琮九寸诸侯以享天子【注享献也聘礼享君以璧享夫人以琮　疏案小行人二王后享天子及后用圭璋则此璧琮九寸据上公引聘礼者欲见经云享天子用璧享后用琮此据上公九命若侯伯当七寸子男当五寸】
　　陈氏礼书玉有朝觐之玉有頫聘之玉有献享之玉礼于朝觐之玉言其所瑑桓躬信谷蒲是也頫聘之玉言瑑而已瑑圭璋璧琮以頫聘是也若夫享献之玉诸侯以享天子则不瑑玉人谓璧琮九寸诸侯以享天子是也诸侯以享夫人则瑑玉人谓瑑琮八寸诸侯以享夫人是也觐礼侯氏觐天子三享皆束帛加璧礼器曰束帛加璧尊徳也郊特牲曰束帛加璧徃徳也夫诸侯相朝而享夫人以琮聘卿亦享夫人以琮则诸侯享后亦必以琮诸侯享王以璧聘卿享君亦以璧则诸侯相享亦以璧玉人言璧琮以享天子则后举矣言瑑琮享夫人则璧举矣郑氏曰五等诸侯享天子用璧享后用琮其大各如其瑞皆有庭实以马若皮用圭璋者二王之后也二王后尊故享用圭璋而特之其于诸侯亦用璧琮耳子男于诸侯则用琥璜下其瑞也凡二王后诸侯相享之玉大小各降其瑞一等及使卿大夫頫聘亦如之考之聘礼享君以璧而有庭实与马特行人合六币言圭以马璋以皮而圭璋在璧琮之上则圭璋为二王后之礼可知公瑞桓圭九寸诸侯享王亦璧琮九寸诸侯即公也则璧琮各如其瑞可知公侯伯之瑞以圭而享以璧琮下其瑞也子男之瑞以璧而享诸侯亦璧非下其瑞也则享用琥璜可知公享夫人瑑琮八寸使卿大夫頫聘亦瑑圭璋璧琮八寸降其瑞一等则诸侯相享之玉大小各降其瑞一等及卿大夫頫聘亦如之可知玉人言诸侯以享而不言公言瑑圭璋璧琮而不及公郑氏知其为公何也弁师诸侯之缫斿九就公之缫斿也聘礼所以朝天子圭与缫皆九寸公之圭缫也礼之所言举尊以明卑多矣奚独玉人然哉聘礼曰凡四器者惟其所寳以聘可也则圭璋璧琮之类惟其所寳者而已此又先王权于礼者也楚防啓疆曰朝聘有圭享頫有璋盖朝聘之礼严于享特聘之礼重于殷頫故圭璋所用如此然诸侯之臣聘后夫人以璋二王之后享王以圭则啓疆之言亦有其大率者也夫圭璋象隂阳之用璧琮象天地之体故天子公侯伯之瑞以圭子男璧聘卿聘以圭享以璧琮又圭璋特达璧琮有币则圭璋贵于璧琮矣至于礼神各以所象求之此璧琮又重于圭璋
　　礼记郊特牲旅币无方所以别土地之宜而节逺迩之期也为前列先知也以钟次之以和居参之也虎豹之皮示服猛也束帛加璧徃徳也【注旅陈也钟金也献金为作器钟其大者以金参居庭实之间示和也此一节明朝聘货贿庭实之物】
　　右玉币
　　周礼秋官司仪掌九仪之宾客摈相之礼以诏仪容辞令揖让之节【注以诏者以礼诏王】
　　春官大宗伯朝觐防同则为上相【注相诏王礼也出接賔曰摈入诏礼曰相相者五人卿为上摈】
　　王命诸侯则傧【注傧进之也王将出命假祖庙立依前南乡傧者进当命者延之命使登内史由王右以防命之降再拜稽首登受防以出此其略也】
　　肆师大朝觐佐傧【注为承傧　疏大朝觐谓大防同朝觐时若四时常朝则小行人为承摈】秋官大行人上公介九人摈者五人侯伯介七人摈者四人子男介五人摈者三人【注介辅己行礼者也　疏王与诸侯行礼与诸侯待诸侯同案司仪云诸公相为宾及将币交摈三辞车逆拜辱元谓既三辞主君则乗车出大门而迎宾是也必知天子待诸侯敌礼者案下文大国之孤继小国之君不交摈其他皆眡小国之君则天子与诸侯交摈交摈是敌礼也】
　　【仪礼聘礼郑注天子诸侯朝觐命介绍传命其仪各乡本受命反面传而下及未则卿受之反面传而上又受命传而下亦如之　疏此论天子诸侯交摈法云绍者亦谓使介相绍继以传命即摈介相传宾主之命也此交摈谓在大门外初未迎宾时觐礼天子不下堂而见诸侯则秋冬受贽受享皆无迎法无迎法则无此交摈之义若春秋受贽于朝无迎法受享于庙则迎之若然觐礼无迎法此云朝觐者觐虽无迎法飨食则有迎法故齐仆云朝觐宗遇飨食皆乗金路其法仪各以其等为车送迎之节故连觐也云其仪各乡本受命反面传而下者虽言各乡本受命非一时之事先上摈入受命出传与承摈承摈传与末摈此是上摈乡本受命反面传而下末介向末摈边受命传与次介次介传与上介上介传与宾是及其末则卿受之反面传而上也云又受命传而下亦如之者此乃发宾传向生君一如前发主君传而向下故云亦如之如此三廽为交摈三辞也】
　　小行人凡诸侯入王及郊劳眡馆将币为承而摈【注使宗伯为上摈为之丞而摈之】
　　礼记礼器诸侯七介七牢大夫五介五牢【注诸侯七介七牢者周之侯伯也大夫五介五牢者侯伯之卿使聘者也周礼上公九介九牢侯伯七介七牢子男五介五牢聘义所云上公七介侯伯五介子男三介乃谓其使者也　疏介副也牢太牢也谓诸侯朝天子天子以太牢礼赐之也周礼公九介九牢侯伯七子男五今言七举中言之也臣为君使各降其君二等此五介五牢谓侯伯之卿亦举中言之】
　　天子无介【注无客礼也】
　　七介以相见也不然则已慤三辞三让而至不然则已蹙【注已犹甚也慤蹙愿貌大愿则辞不见情无由至也疏陈七介以相见申宾主之情也言七介者举中言之司仪宾至大门外陈摈介交摈三辞毕君迎宾拜辱至大门三让三让入大门主君每门让宾一辞是三辞三让而情意交至也】礼有摈诏乐有相歩温之至也【注皆为温借重礼有摈诏告道宾主者也相歩扶工也诏或为绍】
　　蕙田案宾礼陈摈介之仪有二一为交摈摈介相传辞徃复自上而下自下而上更迭而徧其仪繁天子见诸侯诸侯自相朝则行之一为旅摈但陈傧介而不传辞其仪略卿大夫聘问则行之天子受诸侯朝觐大宗伯为上摈小行人为承摈啬夫为末摈大宗伯卿也小行人大夫也啬夫士也上公摈五人一卿一大夫三士侯伯四人一卿一大夫二士子男三人一卿一大夫一士此见于经与注疏者也其诸侯所陈之介亦当以卿大夫士充之而经无明文以聘礼侯伯相聘上介一人士介四人推之然则上公九介一卿一大夫七士侯伯七介一卿一大夫五士子男五介一卿一大夫三士与
　　右摈介
　　礼记曲礼君天下曰天子朝诸侯分职授政任功曰予一人【注皆摈者辞也天下谓外及四海也今汉于蛮夷称天子于王侯称皇帝觐礼曰伯父实来余一人嘉之余子古今字】
　　五官之长曰伯是职方【注谓为三公者周礼九命作伯职主也是伯分主东西者春秋传曰自陜以东周公主之自陜以西召公主之一相处于内】其摈于天子也曰天子之吏【注摈者辞也春秋传曰王命委之三吏谓三公也】天子同姓谓之伯父异姓谓之伯舅自称于诸侯曰天子之老于外曰公于其国曰君【注称之以父与舅亲之之辞也外自其私土之外天子畿内】九州之长入天子之国曰牧【注每一州之中天子选诸侯之贤者以为之牧也周礼曰乃施典于邦国而建其牧】天子同姓谓之叔父异姓谓之叔舅于外曰侯于其国曰君【注牧尊于大国之君而谓之叔父辟伯也亦以此为尊礼或损之而益谓此类也外自其国之外九州之中曰侯者本爵也二王之后不为牧　疏案晋文公为二伯左传僖二十八年云王曰叔父不称伯者以州牧之礼命之也昭九年云伯父恵公归自秦而诱以来又云我在伯父犹衣服之有冠冕晋称伯父者以晋为州牧又为二伯若以州牧为礼称之则曰叔父若以二伯之礼称之则曰伯父故晋或称伯或称叔也周公分陜为二伯诗称王曰叔父者成王以本亲命之晋文侯仇为伯尚书直云父义和不云伯者亲亲之也又二伯称天子之老自敌以下曰寡人僖四年齐桓公对屈完称不谷者谦也凡常诸侯皆称寡人庄十一年宋灾鲁徃吊之宋闵公称孤者传云列国有凶称孤礼也以有凶灾故降名称孤】
　　其在东夷北狄西戎南蛮虽大曰子【注谓九州之外长也天子亦选其诸侯之贤者以为之子子犹牧也入天子之国曰子天子亦谓之子虽有诸侯之地本爵亦无过子是以同名曰子】于内自称曰不谷【注与民言之谦称谷善也】于外自称曰王老【注威逺国也外亦其戎狄之中】庶方小侯入天子之国曰某人于外曰子自称曰孤【注谓戎狄子男君也男者于外亦曰男举尊言之　疏凡二伯自称及介传命曰天子之力臣故玉藻云伯者天子之力臣是也若摈者传命于天子则曰天子之吏故此云摈于天子则曰天子之吏是也于诸侯及朝廷则曰天子之老则此文及昭十三年刘献公对叔向云天子之老是也九州之长及介传命则曰某土之守臣某知者玉藻文若其摈者传命于天子则曰天子之老臣某侯某知者约此文天子之老及下文云某侯某其余诸侯介传命云某土之守臣某知者亦约玉藻文也摈者传命云某侯某知者约下文也凡九州之外大国之子介传命某屏之守臣某故玉藻又云其在边邑曰某屏之守臣某是也摈者告天子称某子某与中国诸侯同庶方小侯介传命云某土之孤某知者玉藻云小国之君曰孤是也摈者告天子亦应云某孤某知者约寻常诸侯称某侯某但称孤为异耳其二伯以下对天子皆称名也】
　　诸侯见天子曰臣某侯某【注谓啬夫承命告天子辞也其为州牧则曰天子之老臣某侯某奉圭请觐】
　　玉藻凡自称天子曰予一人【注谦自别于人而已】伯曰天子之力臣【注伯上公九命分陜者】诸侯之于天子曰某土之守臣某其在边邑曰某屏之守臣某其于敌以下曰寡人小国之君曰孤摈者亦曰孤【注边邑谓九州之外大国之君自称曰寡人摈者曰寡君】
　　蕙田案觐礼以大国称伯父伯舅小国称叔父叔舅据寻常五等诸侯而言曲礼则専举二伯九牧而言故不尽同
　　右天子诸侯称谓
　　礼记曾子问孔子曰诸侯适天子必告于祖奠于祢【注皆奠币以告之互文也】冕而出视朝【注聼国事也诸侯朝天子必禆冕为将庙受也禆冕者公衮侯伯鷩子男毳】命祝史告于社稷宗庙山川【注临行又徧告宗庙孝敬之心也】乃命国家五官而后行【注五官五大夫典事者命者勅之以其职】道而出【注祖道也聘礼曰出祖释軷祭酒脯也】告者五日而徧过是非礼也【注既告不敢久留也】凡告用牲币反亦如之【注牲当为制字之误也制币一丈八尺　疏诸侯视朝当用元冠缁衣素裳今服禆冕者案觐礼侯氏禆冕天子受之于庙今诸侯徃朝天子为天子将欲于庙中受已之礼故诸侯豫敬之以冕服视朝也上文云告于祖奠于祢此又命祝史告于宗庙山川知再告也言徧告宗庙则五庙皆告也大宰云建其牧立其监设其参传其伍是诸侯有三卿五大夫既命大夫则卿亦命之可知皇氏熊氏以为诸侯礼不当用牲故牲当为制其天子则当用牲校人云王所过山川则饰黄驹是也知诸侯不用牲者约下文云币帛皮圭以告故知不用牲也或天子诸侯出入有告有祭故告用制币其卿大夫惟入祭而已故聘礼既聘而反祭用牲也】
　　【陈氏祥道曰告有特用币有兼牲币非一端也大祝大师宜于社造于祖大防同造于庙宜于社过大山川用事焉反行释奠郑氏引曽子问曰凡告必用牲币及释曽子问则改牲币为制币是自惑也礼凡告朔告至必用牲也孰谓天子诸侯之告不皆用牲耶】
　　右诸侯朝觐告祭
　　曾子问老聃曰诸侯朝天子见日而行逮日而舍
　　右在途
　　周礼地官司门凡四方之宾客造焉则以告【注造犹至也告告于王而止客以俟逆】
　　司关凡四方之宾客敂关则为之告【注谓朝聘者也敂关犹谒关人也郑司农説以国语曰周之秩官有之曰敌国宾至关尹以告行理以节逆之】
　　秋官小行人凡诸侯入王则逆劳于畿【注郑司农云入王朝于王也】
  </div>
  <div class="pagination">
   <a href="五礼通考_page350.html">
    上一页
   </a>
   <span>
    ...
   </span>
   <a href="五礼通考_page346.html">
    346
   </a>
   <a href="五礼通考_page347.html">
    347
   </a>
   <a href="五礼通考_page348.html">
    348
   </a>
   <a href="五礼通考_page349.html">
    349
   </a>
   <a href="五礼通考_page350.html">
    350
   </a>
   <span class="current-page">
    351
   </span>
   <a href="五礼通考_page352.html">
    352
   </a>
   <a href="五礼通考_page353.html">
    353
   </a>
   <a href="五礼通考_page354.html">
    354
   </a>
   <a href="五礼通考_page355.html">
    355
   </a>
   <a href="五礼通考_page356.html">
    356
   </a>
   <span>
    ...
   </span>
   <a href="五礼通考_page352.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
