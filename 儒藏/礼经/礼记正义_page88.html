<!DOCTYPE html>
<html>
<head>
    <meta charset="UTF-8">
    <title>礼记正义 - 第 88 页/共 200 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>礼记正义 - 第 88 页/共 200 页</h1>
    <div class="content">　　○“祭黍稷加肺”者，谓尸既坐绥祭之时，祭黍稷加之以肺，言兼肺而祭，故云“加肺”也。
　　○“祭齐加明水”者，谓於正祭之时，陈列五齐之尊，上又加明水之尊，故云“祭齐加明水”也。
　　○“报阴也”者，解加肺、加明水之意。肺是五脏在内，水又属北方，皆是阴类，又亲形魄归地是阴，以阴物祭之，故云“报阴也”。
　　○“取膟膋燔燎，升首”者，此谓朝践时，祝取膟膋燎于炉炭，入以告神於室，出以绥於主前，又升首於室，至荐孰之时，祝更取膟膋及萧，以黍稷合烧之，是臭阳达於墙屋也。
　　○“报阳也”者，言膟膋黍稷，并是阳气之物，首又是牲体，亦是阳，亲之魂气在天为阳。今以阳物祭之，故云报阳也。
　　○“明水涚齐，贵新也”者，明水，谓以阴鉴取月中之水也。涚，犹清也。谓泲五齐使清，故云涚齐。所以设明水及涚齐者，贵其新洁之义也。
　　○“凡涚，新之也”者，释涚齐之意。言所以涚此齐者，以敬於鬼神，故新洁之也。
　　○“其谓之明水也，由主人之洁，著此水也”者，此释明水之意，所以谓之清明之水者。著，成也。由主人清洁成就，此水乃成，可得而用也。
　　○注“祭黍”至“酒也”。
　　○正义曰：“祭黍稷加肺，谓绥祭”者，按《特牲礼》云：“祝命绥祭尸，左执觯，右取菹，扌耎于醢，祭于豆间，佐食取黍稷肺祭授尸，尸祭之。”是尸绥祭之时，有黍稷肺也。《少牢》亦然。皇氏以为尸绥祭之时无黍稷，至主人绥祭之时，乃有黍稷，解此祭为主人绥祭也，违背《仪礼》正文，其义非也。云“五齐加明水，则三酒加玄酒也”者，崔氏云：五齐尊上，加明水之尊，五齐重，明水亦重，故加明水，三酒轻，玄酒亦轻，故云“三酒加玄酒也”。此云“玄酒”对“明水”，直谓水也。若总而言之，明水亦名玄酒，故《礼运》云：“玄酒在室。”及《司烜》注云：“明水以为玄酒。”是也。此经“祭齐加明水”之文，谓总据祭时而用五齐，非谓绥祭之时也。故郑云“祭黍稷加肺，谓绥祭”，不云祭齐也。按《仪礼》绥祭之后，亦祭酒，必知此祭齐非绥祭者，以郑云“三酒加玄酒”，三酒本非绥祭之用故也。
　　○注“与萧”至“稷也”。
　　○正义曰：凡祭血腥之时，已有膟膋燔燎，故前文“诏祝於室”郑注云“取牲膟膋，燎于炉炭，洗肝于郁鬯而燔之”，是也。至荐熟之时，又取膟膋而燔之，故上经云“萧合黍、稷”，“故既奠，然后炳萧合馨香”，故郑此注云“与萧合烧之”，谓馈熟时也。云“亦有黍稷也”者，非但有萧与膟膋，兼有黍稷，故云“亦”也。
　　○“敬之”至“尽也”。
　　○“敬之”至“也，服也”者，言君所以再拜稽首肉袒者，是恭敬之至极。恭敬之至极，乃是服顺於亲也。此总结上“再拜稽首，肉袒”之文，下又各释“拜稽首，肉袒”之事。
　　○“拜，服也”者，释再拜之文，拜者，是服顺於亲也。
　　○“稽首，服之甚也”者，释稽首之文。拜既是服，而稽首头至於地，是服之甚极也。
　　○“肉袒，服之尽也”者，释肉袒之文。言心虽内服，外貌不尽，今肉袒去饰，是服之竭尽也。
　　○“祭称”至“家也”，熊氏云：“祭称孝孙，对祖为言，称孝子，对祢为言。”
　　○“以其义称也”者，义，宜也。事祖祢宜行孝道，是以义而称孝也。
　　○“称‘曾孙某’，谓国家也”者，国谓诸侯，家谓卿大夫、既有国家之尊，不但祭祖祢而已，更祭曾祖以上，但自曾祖以上，唯称曾孙而已。言己是曾重之孙。
　　○注“谓诸”至“而已”。
　　○正义曰：熊氏云：经既称国家，则兼诸侯及大夫。今注直云“诸侯”者，注文略也。大夫三庙，亦事曾祖而得称曾孙也，其诸侯大夫事祖祢之时，亦称孝子、孝孙。事曾祖以上，虽是内事，则同於外称，故下《曲礼》云“诸侯内事曰孝子某侯某，外事曰曾孙某侯某”是也。此记不云某侯者，略也。上士二庙，祖祢各一庙，中下士一庙，祖祢共庙。前经注云“谓祖祢”，据上士也。
　　○“祭祀”至“让也”。
　　○解为相之法也。相，谓诏侑也。嘉，善也。庾氏云：“宾主之礼，相告以揖让之仪。祭祀之礼，则是主人自致其敬，尽其善，故诏侑尸者，不告尸以让，是其无所与让也。”
　　○“腥肆”至“已矣”。
　　○“腥、肆、爓、腍祭”者：肆，剔也；腍，熟也。言祭或进腥体，或荐解剔，或进汤沈，或荐煮熟，故云“腥、肆、爓、腍祭”也。
　　○“岂知神之所飨也，主人自尽其敬而已矣”者，四种之荐，岂知神適所飨邪？正是主人自尽敬心而求索之心不一耳。
　　○“举斝”至“命也”。
　　○斝、角，爵名也。天子曰斝，诸侯曰角。若依此，则馈食荐熟之时，尸未入，祝先奠爵于馔南，尸入，即席而举之，如《特牲礼》“阴厌后，尸入举奠焉也”，但云“举斝、角”，恐非周礼耳。崔云是周也。
　　○“诏妥尸”者，诏，告也；妥，安也。尸始即席举奠斝、角之时，既始即席，至尊之坐，未敢自安，而祝当告主人拜尸，使尸安坐也。
　　○“古者尸无事则立，有事而后坐也”者，古，夏时也。夏立尸，唯有饮食之事时乃坐，若无事则倚立也，由世质故耳。
　　○“尸，神象也”者，尸是神象，故无事则立，有事而后坐也。
　　○“祝，将命也”者，祝以传达主人及神之辞令也。
　　○“缩酌”至“酒也”。
　　○正义曰：此一节，记人总释《周礼 司尊彝》泲二齐及郁鬯之事。
　　○“缩酌用茅，明酌也”者，缩，泲也；酌是斟酌。谓醴齐既浊，泲而后可斟酌，故云“缩酌”也。“用茅”者，谓泲醴齐之时而用茅也。“明酌也”者，谓事酒之上，酒色清明，谓之明酌。言欲泲醴齐时，先用明酌和此醴齐，然后用茅泲之，不云泛齐者，与醴齐同。
　　○注“谓泲”至“酌也”。
　　○正义曰：“谓泲醴齐以明酌”者，言泲醴齐之时，以明酌和之，引《周礼》“醴齐缩酌”者，证此经缩酌是醴齐也。云“五齐醴尤浊”者，以醴比盎齐、醍齐、沈齐，以次渐清，故云“尢浊”，其实泛齐亦浊也。云“明酌者，事酒之上也”者，《周礼》三酒，“一曰事酒，二曰昔酒，三曰清酒”。三酒之中，事酒尤浊，三齐之内，醴齐尢浊。醆酒清於，醴齐清酒又清於事酒，故知以事酒泲醴齐也。明，谓清明，故知是事酒之上清明者也。云“事酒，今之醳酒，皆新成也”者，言古之事酒，正是汉之醳酒，事酒与醳酒，皆是新作而成，故郑注《周礼》云：“事酒，酌有事者之酒。”谓为事而新作者。醳是和醳酝酿之名，即今卒造之酒也。引《春秋传》者，僖四年《左传》文，证此用茅是缩酒也。云“酒已泲，则斟之以实尊彝”者，以别器泲之，泲讫，取之以实尊彝也。言彝者，通郁鬯而言也，引《昏礼》曰“酌玄酒三注于尊者”，证实尊称酌之意。云“凡行酒亦为酌也”者，言非但实尊为酌，凡以爵行酒，亦为酌，故《仪礼 乡饮酒》燕礼，实爵与人，皆称为酌也。
　　○“醆酒涚于清”，醆酒，盎齐也。涚，泲也。谓泲之以清酒，盎齐差清，先和以清酒而后泲之。泲，谓泲漉也。以其差清不用茅，其醍齐沈齐，泲之与醆酒同。郑注《司尊彝》云：“泛从醴，缇沈从盎。”此记不言五齐，独举醴、盎二齐者，以《司尊彝》涚时祭二齐三酒与郁，故此言记者释之。天子时祭，所用尢多，故特言之。
　　○注“醆酒”至“相得”。正义曰：“醆酒，盎齐”者，《周礼》云：“盎齐涚酌。”此云“醆酒涚于清”，涚又是同。又《周礼》醴齐之后有“盎齐”，《礼运》醴后有“醆”，故知醆谓盎齐也。云“皆久味相得”者，盎齐既清，作之必久，清酒又冬酿接夏而成，故云“皆久味相得”也。
　　○“汁献涚于醆酒”，献，谓摩莎。涚，谓泲也。秬鬯之中，既有煮郁，又和以盎齐，摩莎泲之出其香汁，是汁莎泲之以醆酒也。
　　○注“不以”至“尊也”。
　　○正义曰：既以事酒泲醴齐、清酒泲盎齐，则泲秬鬯应亦用三酒。今泲秬鬯乃用盎齐，故曰“不以三酒泲秬鬯者，秬鬯尊”，以其尊，故用五齐泲之；五齐卑，故用三酒泲之，事相宜也。
　　○“犹明、清与醆酒于旧醳之酒也”，犹，若也。明，谓明酌。清，谓清酒。醆酒，谓盎齐。作记之时，呼明酌及清酒与醆酒等，皆泲於旧醳之酒。谓以旧醳昔酒，和此明酌清酒等三者而泲之。作记之时，其道如此。古礼废亡，恐人不知泲醴齐以明酌、泲醆酒以清酒、泲汁莎以醆酒之意，故记者云：泲此醴齐之等，犹若今时明清醆酒泲於旧泽之酒也者。就其今日所知以晓古者难知之事。
　　○注“天子”至“毒也”。
　　○正义曰：“天子诸侯礼废”者，谓祭礼废则今日见存。此经所云泲酒，皆天子诸侯之事，以其礼废，其事难知，故举今事以譬晓之。云“泲清酒以旧醳之酒者，为其味厚腊毒也”者，旧醳之酒，谓昔酒，作虽久成，比清酒为薄，故用薄酒。泲此清酒，为其清酒是冬酿夏成，其味厚，久腊毒害，故以薄酒泲之，故《国语》云：“高位实疾颠，厚味实腊毒。”郑之此注，解记时清酒泲於旧醳之酒。
　　○“祭有”至“辟焉”。
　　○正义曰：“有祈”者，谓求福祥也。“有报焉”者，谓获福而报之，有由辟焉者。由，用也。辟，弭也。谓用此祭之，以弭止灾兵罪戾之事。
　　○注“辟读”至“疾也”。
　　○正义曰：祭既有祈有报，除祈福之外，唯有攘除凶恶，故解为“弭灾兵，远罪疾”，取《周礼 小祝》之文也。
　　○“齐之”至“祭者”。
　　○正义曰：解齐服所以用玄冠之衣义也。玄，阴色，鬼神幽阴，故齐者玄服以表心思幽阴之理，故云“阴幽思也”。
　　○“故君子三日齐，必见其所祭者”：解思阴义也。三日，谓致齐时也。所祭者谓亲也，为亲而祭，故云“所祭者”也。鬼神居阴，故三日齐，思其亲之居处笑语，故祭时如见其所祭之亲也。 

  
　 
卷二十七 内则第十二 

　卷二十七 内则第十二 　 
　　陆曰：“郑云：‘以其记男女居室事父母舅姑之法。’” 
　　[疏]正义曰：按郑《目录》云：“名曰《内则》者，以其记男女居室事父母舅姑之法，此於《别录》属《子法》。以闺门之内，轨仪可则，故曰《内则》。
　　后王命冢宰，降德于众兆民。后，君也。德，犹教也。万亿曰兆，天子曰兆民，诸侯曰万民。《周礼》：冢宰掌饮食，司徒掌十二教。今一云“冢宰”，记者据诸侯也。诸侯并六卿为三，或兼职焉。
　　○后王，郑云：“后，君也，谓诸侯也。王，天子也。”卢云：“后，王后也。王，天子也。”孙炎、王肃云：“后王，君王也。”并，必政反。兼，如字，一音古念反。 
　　[疏]“后王”至“兆民”。
　　○正义曰：此一经论子事父母，由此后王之教使之然，故先云施教之法。
　　○“后王”者，后，君也。君谓诸侯，王谓诸侯，王谓天子，不先云“王”者，辟天子妃后之嫌，故言“后王”也。
　　○“命冢宰”者，若天子，则天官为冢宰，若诸侯，则司徒为冢宰。今记者据诸侯为文，命此司徒之冢宰。
　　○“降德于众兆民”者，降，下也；德，教也。诸侯命冢宰降下教令於群众兆民也。既据诸侯，当云万民。而云“兆民”者，此经虽以诸侯为主，杂以天子言之，故又称“王”，又称“兆民”也。
　　○注“后君”至“职焉”。
　　○正义曰：“后，君也”，《释诂》文。云“万亿曰兆”者，依如算法，亿之数有大小二法，其小数以十为等，十万为亿，十亿为兆也。其大数以万为等，万至万，是万万为亿，又从亿而数至万亿曰兆，亿亿曰秭，故《诗 颂》毛传云：“数万至万曰亿，数亿至亿曰秭。”兆在亿秭之间，是大数之法。郑以此据天子天下之民，故以大数言之。《诗 魏风》刺在位贪残，魏国褊小，不应过多，故以小数言之，故云“十万曰亿”。云“天子曰兆民，诸侯曰万民”者，闵元年《左传》文。《周礼》是天子之法，每云万民者，据畿内言之，或可通称也。郑引此者，明天子、诸侯之异。经云“兆民”，互明天子也。云“《周礼》：冢宰掌饮食，司徒掌十二教”者，欲明饮食、教令，所掌各有别官，不得独云冢宰。云“今一云‘冢宰’，记者据诸侯也”者，今此《内则》之篇，既有饮食，又有教令，则经文当云命冢宰、司徒，两官备言之。今唯一云“冢宰”，不兼言“司徒”者，是司徒兼冢宰之事，故云记者据诸侯而言之。云“诸侯并六卿为三，或兼职焉”者，此明司徒兼冢宰之事，意疑而不定，故称或焉。卢氏云：后谓天子之妃者不定。后妃唯主内事，不得降德于众兆民。孙炎、王肃皆云：后王，君王，谓天子也。此经论教训法则是司徒所掌，不可独据冢宰。卢与孙、王之说，其义皆非，故郑以为据诸侯言也，但杂陈王事耳。
　　子事父母，鸡初鸣，咸盥、漱，栉、縰、笄、总，拂髦、冠、緌、缨、端、韡、绅，搢笏。咸，皆也。縰，韬发者也。总，束发也，垂后为饰。拂髦，振去尘著之；髦用发为之，象幼时鬌，其制未闻也。緌，缨之饰也。端，玄端，士服也；庶人深衣。绅，大带，所以自绅约也。搢犹扱也，扱笏於绅。笏，所以记事也。
　　○盥音管，洗手。漱，所救反，徐素遘反，漱，漱口也，下同。栉，侧乙反，梳也。縰，所买反，徐所绮反，黑缯韬发。笄，古兮反。总，子孔反。髦音毛。緌，耳佳反。韡音必。绅音申。搢，徐音箭，又如字，音晋，插也。笏音忽。韬，吐刀反。去，起吕反。著，丁略反，下文及注同。鬌，多果反。扱，本又作“捷”，又作“插”，初洽反，徐采协反。左右佩用，自佩也。必佩者，备尊者使令也。
　　○令，力呈反。左佩纷帨、刀、砺、小觿、金燧，纷帨，拭物之佩巾也，今齐人有言纷者。刀、砺，小刀及砺砻也。小觿，解小结也，觿貌如锥，以象骨为之。金燧，可取火於日。
　　○纷，芳云反，或作“帉”，同。帨，始锐反，佩巾也。觿，许规反，本或作“鑴”，音同，解结锥。燧音遂，火镜。拭音拭。砻，力工反。右佩、玦、捍、管、遰、大觿、木燧。捍，谓拾也，言可以捍弦也。管，笔彄也。遰，刀鞞也。木燧，钻火也。
　　○捍，户旦反，谓射捍。遰，时世反，徐作“滞”。彄，苦侯反。鞞，必顶反。钻，子官反。偪，偪，行縢。
　　○逼本又作“幅”，彼力反。縢，徒登反。屦、著綦。綦，屦系也。
　　○屦，九具反。綦，其记反，注及下同。 
　　[疏]“子事”至“著綦”。
　　○正义曰：自此以下，至“不敢私祭”以上，总论在内法则。子事父母，妇事舅姑，男女出入之礼，长幼相事之法，其文既多，各随事节而解之。自“子”至“著綦”以上，还论子事父母之法也。此子谓男子，知者，以经云“端、韡、绅、搢笏”故也。“咸盥、漱”者，盥谓洗手，漱谓漱口。此据年稍长者，若其孺子，则晏起，而不能鸡初鸣也。“笄”者，著縰既毕，以笄插之。熊氏云：“此笄谓安髻之笄，以縰韬发作髻，既讫，横施此笄於髻中以固髻也。”故《士丧礼》云：“笄用桑，长四寸，纟中。”是也。纟中谓杀其中使细，非固冠之笄，故文在冠上，且玄冠有缨，约《士冠礼》“有缨者无笄”。《问丧》云：“亲始死鸡斯之时，去玄冠而有笄縰。”是知笄縰不得为冠。“总”者，裂练缯为之，束发之本，垂馀於髻后，故以为饰也。此经所陈，皆依事先后。栉讫加縰，縰讫加笄，笄讫加总，然后加髦，著冠，冠毕，然后服玄端著韡，又加大带也。
　　○“左佩纷帨、刀砺、小觿、金燧”者，皇氏云：“左旁用力不便，故佩小物。”
　　○“右佩玦、捍、管、遰、大觿、木燧”者，皇氏云：“以右厢用力为便，故佩大物。”
　　○注“縰韬”至“事也”。
　　○正义曰：縰，韬发者也。《士冠礼》云：“缁纚长六尺。”郑云：“纚一幅长六尺，足以韬发而结之矣。”卢云：“所以裹髻承冠，以全幅叠而用之。”未知孰是，卢说为优。云“緌，缨之饰也”者，结缨颔下以固冠，结之馀者，散而下垂，谓之緌。云“端，玄端，士服也”者，《特牲礼》：“士祭服玄端。”故云“士服也”。云“庶人深衣”者，以深衣是服之最下者，庶人是人之贱者，故知服深衣也。云“绅，大带”者，其制备於《玉藻》。云“笏，所以记事也”者，《玉藻》文，其制亦备於《玉藻》。
　　○注“纷帨”至“於日”。
　　○正义曰：郑恐人不识佩巾，当郑之时，齐人呼佩巾为纷，故郑指而言之。云“今齐人有言纷者”是也。云“刀、砺，小刀及砺砻也”者，郑恐刀、砺是一物，故明之云“小刀及砺砻也”。知小刀者，与小觿连文，故知也。
　　○注“捍谓”至“火也”。
　　○正义曰：拾，敛也。故《乡射》、《大射》将射谓之“遂”，射罢谓之“拾”。拾是收敛之意也。云“遰，刀鞞也”者，此刀大於左厢刀也。云“木燧，钻火也”者，皇氏云：晴则以金燧取火於日，阴则以木燧钻火也。
　　○注“綦，屦系也”。
　　○正义曰：皇氏云：屦头施系以为行戒。未知然否。或可著屦之时，屦上自有系，以结於足也。故郑注《士冠礼》“黑屦青絇”云“絇之言拘也”，以为行戒。
　　妇事舅姑，如事父母，鸡初鸣，咸盥、漱，栉、縰、笄、总，衣绅。笄，今簪也。衣绅，衣而著绅。
　　○如父母，一本作“如事父母”。衣绅，如字，又於既反，注同。簪，徐侧林反，又作南反。左佩纷帨、刀砺、小觿、金燧，右佩箴、管、线、纊、施縏袠，大觿、木燧，縏，小囊也。縏袠言“施”，明为箴、管、线、纊有之。
　　○箴，之林反。线，本又作线，息贱反。纊音旷。縏，字又作槃，同步干反。袠，陈乙反，又作帙。囊，奴郎反，又作橐，徐音讬。明，为，于伪反。衿缨、綦屦。衿犹结也。妇人有缨，示系属也。
　　○衿婴，本又作紟，其鸩反，注同；婴又作缨。  
　　[疏]“妇事”至“綦屦”。
　　○正义曰：此一节论女事父母，妇事舅姑所服之衣，所佩之物，皆异於男子之事。各依文解之。
　　○注“笄今”至“著绅”。
　　○正义曰：云：“笄，今簪也”者，谓妇人之笄异於上男子笄縰，故於此始云“笄，今之簪也。则与《士冠礼》男子爵弁笄、皮弁笄同。故郑注《冠礼》亦云“笄，今之簪也”。则丧服女子吉笄尺二寸也。云“衣绅，衣而著绅”者，郑恐经云“衣绅”，谓衣著此绅，故云“衣而著绅”，谓加玄端绡衣而后著绅带，此异於男子，故不有冠緌端韡绅搢笏之属。
　　○注“縏小”至“有之”。
　　○正义曰：熊氏云：“袠，刺也。以针刺袠而为縏囊，故云縏袠也。馀物皆不言施，独於箴、管、线、纊之下而言施縏袠，明为四物而施矣。
　　○注“衿犹”至“属也”。
</div>
    <div class="pagination">
<a href="礼记正义_page87.html">上一页</a><span>...</span><a href="礼记正义_page83.html">83</a><a href="礼记正义_page84.html">84</a><a href="礼记正义_page85.html">85</a><a href="礼记正义_page86.html">86</a><a href="礼记正义_page87.html">87</a><span class="current-page">88</span><a href="礼记正义_page89.html">89</a><a href="礼记正义_page90.html">90</a><a href="礼记正义_page91.html">91</a><a href="礼记正义_page92.html">92</a><a href="礼记正义_page93.html">93</a><span>...</span><a href="礼记正义_page89.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
