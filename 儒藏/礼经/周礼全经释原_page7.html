<!DOCTYPE html>
<html>
<head>
    <meta charset="UTF-8">
    <title>周礼全经释原 - 第 7 页/共 27 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周礼全经释原 - 第 7 页/共 27 页</h1>
    <div class="content">




<经部,礼类,周礼之属,周礼全经释原,卷三>
　　而不画其色赤此三者皆祭服也从王祭先王则服祎衣祭先公则服揄翟祭羣小祀则服阙翟鞠衣黄桑服象桑叶始生月令三月荐鞠衣于上帝告桑事焉展衣其色白以礼见王及宾客也缘衣其色黒燕居及御于王之服也六服备矣妇专尚一徳无所兼连衣裳不异色素沙今之白绢也六服皆以素沙为里以示其徳之一也素则取其内之纯白也纱则取其外之防通也内命妇服此三等外命妇其夫孤服鞠衣夫卿大夫服展衣夫士服缘衣三夫人三公之妻其阙翟以下乎侯伯之夫人揄翟子男之夫人阙翟惟二王之后祎衣亦皆以素纱为里也后祭祀共三翟宾客共展衣及九嫔世妇谓助后祭祀宾客之时凡命妇谓女御与外命妇也外命妇唯王祭祀宾客以礼佐后得服此上服自于其家则降焉丧衰九嫔以下于王服斩衰于后服齐衰后丧所共衣服者谓袭时十二称小敛十九称大敛百二十称内具生时所用纷帨线缕纩鞶之属也
　　缝人掌王宫之缝线之事以役女御以缝王及后之衣服丧缝棺饰焉衣翣柳之材掌凡内之缝事【翣所甲反】释曰缝线妇人之事故以女御掌之奄以董其工奚以共其事也女御所以取其制授之脩短者也以役女御者女工聼女御所役使以王与后尊非女工之所度量也宫中之缝事则其专为焉棺饰帷帟翣柳之类衣翣柳之材者翣如方扇持之以蔽棺柳柳车也柳隂木为丧车谓之柳车翣以木为体用彩缯纒之以为饰也缝线小事也立其官以女御女工为之可见古人重女工则后宫之女非无事矣
　　染人掌染丝帛凡染春练夏纁秋染夏冬献功掌凡染事【步卜反夏户睢反】
　　释曰染人以下复用士人以其功非女工也染丝者染而后织染帛者织而后染春阳和故晒其练练其素而之谓之练春丝始成且天不燥烈也纁黄而兼赤色赤而兼黒色以其隂阳杂而成文夏暑热润之时以朱湛丹秫易以和释故染纁而为祭服也凡六冕之服皆上下练染夏者夏五色之总名夏翟自然而成五色其类有六曰翚曰摇曰□曰甾曰希曰蹲其毛羽五色皆备成章染者拟以为深浅之度秋凉之时乃可染备色春丝练夏秋染色至冬织功乃成故献功也凡染事谓不止丝帛也
　　追师掌王后之首服为副编次追衡笄为九嫔及外内命妇之首服以待祭祀宾客丧纪共笄绖亦如之释曰追治金玉故名追师冠饰于首故谓首服副之言覆也所以覆首为饰其遗象若今之歩摇服之以从王祭祀编编列其髪以为之其遗象若今之假紒服之以桑也次次第髪长短为之所谓髲髢也服之以见王记曰夫人副袆以配袆衣首饰之上也婚礼女次纯衣则次配纯衣为下也然则编居中配展衣矣此三翟之首服也追治也王后之衡笄以玉为之唯祭服有衡垂于副之两旁当耳其下以紞悬瑱笄长一尺二寸以卷髪而节之使平也外内命妇衣鞠衣襢衣者服编衣縁衣者服次非王祭祀佐后之礼自于其家亦降焉纚笄总而已丧纪笄而又加之以绖九嫔内外命妇之所服亦如之
　　屦人掌王及后之服屦为赤舄黒舄赤繶黄繶青句素屦葛屦辨外内命夫命妇之命屦功屦散屦凡四时之祭祀以宜服之【繶于立反句音渠】
　　释曰首服在上贵故弁师追师分掌之屦舄在下贱故男子妇人同于屦人掌之服屦者服各有屦也重底者为舄单底者为屦王之吉服赤舄为上冕服之舄也后之吉服舄为上祎衣之舄也凡舄之内有屦屦外又加以舄王赤舄下有白黒二舄后舄下有赤青二舄但言黒赤特言其尊者繶者屦头牙底相接处缀绦于其中也句当为絇谓屦头以□为鼻也素屦祭祀之屦葛屦夏月之屦命夫之屦纁屦也命妇之屦黒黄屦也功屦以人力为之若功裘散屦无絇丧屦也以宜服之夏则用葛冬则用皮也　上明王及后尊者舄屦此明臣妻及嫔已下之屦也外命夫六卿以下也内命夫朝廷卿大夫士也其妻为外内命妇命夫之命屦纁屦命妇之命屦黄屦以下功屦次命屦于孤卿大夫则白屦黒屦九嫔内子亦然世妇命妇以黒屦为功屦女御士妻命屦而已散屦亦谓去饰祭祀而有素屦以宜服者谓各以尊卑所宜之服服之若散屦惟大祥时所服
　　夏采掌大丧以冕服复于太祖以乗车建绥复于四郊释曰谓之夏采者采色所以重生之道也丧则哀素事死之道也复者所以幸其生故名以采色而置一官列其事临时设其职也大丧王丧也复礼行于始死属纩絶气之后以招防也古人死则使人以其上服升屋北面而号曰臯某复遂以其衣三招之乃下以覆尸冀其复生也于祖于四郊皆其平生所有事之处也复于祖庙以所服之冕服复于四郊以所乘之车绥冀神魂识之也绥读为緌以旄牛尾为之缀于车上之诗所谓孑孑干旄是也
　　原曰自内司服至夏采皆掌衣服之官脩身之事也而内司服缝人染人所以掌其服于身者追师所以掌其服于首者屦人所以掌其服于足者夫服为身之章不尽其制则等级何以辨不列于内治之末何以见妇功内宫所不可废至于夏采为天官之终者以复尽爱之道先王所以爱其亲至诚惨怛以至于此所以为脩身之终事也





　　周礼全经释原卷三
<经部,礼类,周礼之属,周礼全经释原>
　　钦定四库全书
　　周礼全经释原卷四
　　明　柯尚迁　撰
　　地官司徒第二
　　官以地为名象地也地形载万物司徒掌教以安万民同也司主也専主一官之事也徒众也谓万民也万物附属于地万民附属于司徒宜矣又古文翻后为司言有司之道与后王相反君道贵寛大有司之道宜执守也
　　惟王建国辨方正位体国经野设官分职以为民极乃立地官司徒使帅其属而掌邦教以佐王安扰邦国【民极以上解见前】
　　释曰邦教即教典佐助也因其所性而道之谓之安因其所习而制之谓之扰　何氏曰仁渐义摩使自得其性者安之也惇典庸礼使各顺其常者扰之也安则无矫拂扞格之忧扰则有优游浸渍之益安而扰之民自和顺于德义矣
　　原曰冡宰掌邦治司徒掌邦教二官皆天下重任国之根本也故以天地名之而四官则各司一事犹天地统四时而四时则各司一气也今观治则治王宫正百官理财用而教则授民职攷夫屋教三物正万民也治举于上教施于下真犹天施地生四时輙运者也后世政教殊轨以政令刑罚为治以语言诵授为教则与古悖矣孔子曰道之以政齐之以刑又曰道之以德齐之以礼夫政刑固所以治民而德礼乃所以教民也然皆曰道曰齐则治之亦所以为教也但古之教者教之以事而理不外焉君臣父子兄弟朋友非民事乎稼穑耕耨征令贡赋老幼废疾六畜车辇非民事行于其间乎舍是而为教抑将何教耶离此而有所谓事何事耶故古之教者惟于日用常行之中引导而整齐之使之归于道而合于礼则精义入神之理即此而在矣故古者谓之教今则谓之治今之所谓教古亦谓之事也一道一齐用心诚伪之间王霸之几判于此能知古人之所以教则大司徒之职始可得而言矣
　　教官之属大司徒卿一人小司徒中大夫二人乡师下大夫四人上士八人中士十有六人旅下士三十有二人府六人史十有二人胥十有二人徒百有二十人释曰教官大小司徒也属自乡师至旅下士其属六十人也六乡则乡师宜六人今只四人者盖司徒教灋通于天下故乡师居司徒之府近掌六乡外及六遂都鄙皆禀六乡教灋故不分治也
　　原曰乡师居司徒之府以治六乡之政令遂师居司空之府以治六遂之政令然非乡遂分治也乡师行司徒之教灋于六乡而六遂都鄙效而灋之遂师行司空治野之灋于六遂而六乡邦国都鄙效而灋之然治六遂者居司空治六乡者居司徒盖以六遂在野故治野之灋依之而立六乡在国故教灋依之而立国野虽分而教职事职则无偏废之理矣然乡遂之中秉天子刑政之权以治之者惟乡师遂师而已都鄙之中则县师也乡遂大夫以下皆民秩也爵位虽髙不敢与二师抗矣故知贤能位职之辨然后可与言周礼也
　　乡老二乡则公一人
　　释曰乡老者致事公孤之老乡官之爵最尊者昔成王立三公三孤为王者师周礼无其职惟此有乡老宰夫司士有三公之位盖在朝之公孤受大都百里采地者也公侯伯子男又在外诸侯之爵皆为在位之选也二乡公一人六乡则三公也　丘氏曰乡大夫犹有职掌乡老惟大比兴贤能则与焉在朝称公在乡称老侍坐于天子而不为偪与百姓相亲而不为防惟道所在上而论道于王外与六乡之教其要为民是以司徒见之也
　　乡大夫毎乡卿一人州长毎州中大夫一人党正毎党下大夫一人族师毎族上士一人闾胥毎闾中士一人比长五家下士一人
　　释曰比者比也相共之义也有长以别之二十五家为闾胥有才智之称百家为族师帅也以德行帅人者也五百家为党正者为人所取正也二千五百家为州长者众人之尊也万二千五百家为乡直以本秩名之大夫尊也卿爵也上大夫之称也是故天下国家者一家之积也比闾族党州乡者民居多寡之等也五人之长百人之长千万人之长者德有大小故位有崇卑也先王为乡灋以总其教为品秩以等其爵视其爵位立其家灋爵尊则家大使各治其家以为下观灋焉则贤否才德自见所谓教职者乃在于此则贤愚贵贱咸获其所矣王道之本在此哉原曰乡遂之灋其治天下之大本耶人之生也愚知不同才能亦异不有以处之则强凌弱众暴寡上下不辨民志不定矣天下何由而治哉圣王于是以自然之道而经理之自五家之比而至于万二千五百家之乡自五家之邻而至于万二千五百之遂自比长一下士而至于乡大夫之卿自里宰一下士而至于遂大夫皆乡举里选月书季考必其人之德行道艺可为五人之长以至万二千五百人之长者为其位以处之为其爵以等之则才德各称其位人无慕外之心使其志虑不易视聴纯一无不在于脩德学道以聴在上之旌举也圣王御世能使天地万物各得其所其术如此可谓至简至要矣其灋具于此条之中更千古莫有能悟之者是以致用无术贤才无所而古今逺以判也何以明之有官府必有府史胥徒无之非官府也今乡老而下自乡大夫至比长皆以爵聨民居为差等无府史胥徒之设何也此贤者之位位焉既定则设官分职皆以维持乎此而已故凡周官有府史胥徒皆能者之职惟此与公侯伯子男为贤者之位不先定乎位又何以施其职哉曰乡遂大夫而下皆有职何也曰此教职也夫教者以德行帅人也非以语言诵授也其教之具则不外乎三物惟其身有乎此然后帅人以此治家有灋然后能教人以家灋不在刑政之末也何官府之有是故天下之人虽多不出乎六等天下之家虽众不外乎比闾天下之教虽殊不离乎三物有其德则有其位有其位则立其家立其家则司其教不明乎位职之辨何以知司徒之教灋哉
　　封人中士四人下士八人府二人史四人胥六人徒六十人
　　释曰聚土曰封谓壝堳□及小封疆也封人事广故其徒多然用之有时也
　　鼓人中士六人府二人史二人徒二十人
　　释曰鼓人兼掌金而称鼓人者金以节鼓也不属司乐者以金鼔和军旅正田役乡野之事也
　　舞师下士二人胥四人舞徒四十人
　　释曰舞师掌教舞蹈徒执役而舞者此官主教舞以供野祀司乐之舞则学士为之
　　牧人下士六人府一人史二人徒六十人
　　释曰主牧六牲以祭祀
　　牛人中士二人下士四人府二人史四人胥二十人徒二百人
　　释曰此官主牧祭牛凡牛堪祭祀者则牛人选入牧人牧之临祭之前乃授充人而系养之
　　充人下士二人史二人胥四人徒四十人
　　释曰充肥也养系牲肥之
　　原曰封人为社稷而设也牧人牛人充人为祭礼而设也鼓人舞师为祭乐而设也民为贵社稷次之然则司徒盖为民而立社稷礼乐祭祀皆为民而设故此六职次于司徒之下可以见民事之所重司徒之所先矣故曰为国者先尽礼于神而后致力于民故幽明各得其所也
　　载师上士二人中士四人府二人史四人胥六人徒六十人
　　释曰郑氏曰载之言事也事民而税之愚按载师掌任地之灋专司贡灋也自国中至乡遂都鄙皆贡助并行乡中多贡遂都鄙亦有八等之田其灋俱掌于载师而辨其轻重之税如后世之均则也
　　闾师中士二人史二人徒二十人
　　释曰以其周知闾里之情故曰闾师掌任民力也处于闾里之间与民相从事使之量其地宜以施九职而责其成功也
　　原曰地不任则荒人不任则惰地荒则人之衣食何资人惰则必弃本业而事末作故先王设载师以尽天下之地其灋曰民苟有分五畆之宅而不种桑麻者必出里布分百畆之田而不耕者亦出屋粟无职而不受田者亦出夫税家税何者以地不可荒也又设闾师以任天下之人使入于九职以着其地灋曰民必归其职无职者布缕之征不可免也故出夫布不耕不树不蚕不绩者各有罚所以振作天下之人而使之不惰也地不荒人不惰则衣食有资而恒产定矣劳则善心生逸则恶心生劳而不淫则恒心存矣有恒产有恒心俗之所以善治之所以成也二职之设其可缓哉
　　县师上士二人中士四人府二人史四人胥八人徒八十人
　　释曰主都鄙土地人民之事徴野赋贡盖兼载师闾师二职而居于都鄙之中至县而止县正则乡官县师则命官也故其权与遂师同
　　原曰八命赐则受采地曰都鄙天子使史治之者其县师也故曰掌稍甸郊里之地域即都鄙之地也辨夫家稽畜辇攷羣吏诏废置即遂师以行于遂者也征野赋贡即载师闾师之事也然则此官盖兼乡师遂师载师闾师之职专一邑之刑政者也不为都鄙之正官乎即后世之知县也
　　遗人中士二人下士四人府二人史四人胥四人徒四十人【遗音位】
　　释曰遗馈遗之遗掌委积之官虽待六事之用然待賔客其要也如今之主驿传者
　　均人中士二人下士四人府二人史四人胥四人徒四十人
　　释曰此官主均平土地之征经界之守均地利而入九职均人力牛马车辇公役之征
　　原曰遗人均人之设亦为国至要之务也遗人不设则国无委积道路不通賔客无馆防荒不备行旅何能出于其途哉均人不设则赋税不均经界不正地职不明而力役公上者亦不均矣三征不均则欺诈幸免之俗兴而奸邪悖乱之徒起矣天下不平乃由于此故六乡必设遗人均人六遂必设委人土均盖以民务莫要于此后世遗人无委积之掌而驿传之灋至于病民之深均人则絶无焉亦以经野之事制产之灋皆不举行此职无由而施故也
　　师氏中大夫一人上士二人府二人史二人胥十有二人徒百有二十人
　　释曰以道教人曰师世守其官曰氏师氏教王宫以德行诏人者
　　保氏下大夫一人中士二人府二人史二人胥六人徒六十人
　　释曰保安也以道安人者保氏教国子六艺六仪乃王宫小学之师师氏王宫大学之师其职本以诏王与諌王恶则其教自王以下聴焉且掌国中失之事帅属守门闱则古之教者必付以权其教乃行岂在于语言诵授之间耶
　　原曰师氏掌以诏王以三德教国子保氏掌谏王恶而养国子以道皆居虎门之左其制何如王制曰小学在公宫南之左太学在郊尚书太傅曰王子八歳而出就外舍束髪而入大学公卿之世子大夫元士之适子十有三始入小学十八入大学盖虎门者天子路寝之门师氏德行大学之教也保氏艺仪小学之教也由是观之则公宫之左必有大小二学可知矣王子八歳入小学束髪入大学者入学之期也国子必十三入小学十八入大学者盖国子与王子共学必稍长乃知贵贱之礼上下之分且使王子有辅仁之益故其期不同如此然则在郊之大学王子不入乎曰周制太学在郊者省朝谒之劳专学业也天子曰辟廱诸侯曰泮宫辟廱四门四桥东曰东序西曰瞽宗南曰成均北曰上庠东序即东胶也上庠即虞庠也其师即大司乐也乡遂都鄙賔兴之俊士天下侯国歳贡天子之造士国子及倅诸子教成材者皆学于此焉但王子之学则在公宫之左涖大学有时而与国子齿此记所以有将君我而与我齿让者欲其知父子君臣长幼之义也夫周人之于王子国子其教之也详其责之也深其养之也至王子之教其适将以宗庙社稷属之为天下得人也其庶将以有国有家付之为民神之主也可不重欤国子之教以其席父兄之势豢宫闱之安不有师道之尊严则何以保自然之和禁未萌之欲又有以变化其气质涵养其德性也哉此师保之任所以为天下大本也
　　司谏中士二人史二人徒二十人
　　释曰谏犹正也此官掌纠万民之德行而廵察乡遂都鄙之教者丘氏曰即今之提学官将以扶植正学维持公论者也
　　司救中士二人史二人徒二十人
　　释曰语曰汝弗能救与此官以礼防人之过纠察人之辠恶者也
　　原曰先王于王宫之教既有师保矣又以万民之教乡遂以下之职或怠废不举苟且以欺上也又设谏救二职以劝纠德行而廵察过恶所以辅翼警饬之者无所不至则为教者岂敢苟且具文而万民岂敢怠于为善而肆于为恶乎然后知万民之谏救即王宫之师保也
　　调人下士二人史二人徒十人
　　释曰调和合也此官主平成人之相讐杀者
　　丘氏曰凡人之情方其有触则怒怒则争争则鼎镬在前不顾也及其怨隙已成杀伤被执退省其身已无生路追念父母妻子不可复见未始不悔悟而恨旁人之不我救止也先王灼知人情之隠设调人以谐和于始使不至于此忠厚之至也
　　媒氏下士二人史二人徒十人
　　释曰媒之言谋也谋合异类使和成之今齐人麴□名曰媒盖酿合之义也
　　原曰男女之合人伦之本风化之原也诗首关雎书美厘降礼谨大婚人道自是始焉故先王设官以司之子生必书其月日与名藏之以立其根然后视其才质而媒合焉故无怨旷之失无反目之虞政徽俗美何莫不由此也
　　司市下大夫二人上士四人中士八人下士十有六人府四人史八人胥十有二人徒百有二十人
　　释曰司市虽主平市然商贾一项人民皆其所统财利盈缩之间而教未始不存也
　　叶氏曰先王授民以井田足食也制商以市防通货也食足货通而后教化可成矣是以匠人营国则前朝而后市内宰建国则佐后而立市市也者所以通商贾而阜货财也昔者神农氏作日中为市致天下之民聚天下之货交易而退各得其所此市之所以作也而圣人必先之曰何以聚人曰财理财正辞禁民为非曰义母亦曰朝与市有义利之分王与后有隂阳之别生财自有大道有国者当以义为利不当以利为利者欤
　　质人中士二人下士四人府二人史四人胥二人徒二十人
　　释曰质平也主平定物价者
　　防人中士二人下士四人府二人史四人胥二人徒二十人
　　释曰防民居区域之称郑司农曰防谓市中之地未有肆可居以藏畜货物者孟子曰市防而不征灋而不防谓货物藏贮于市中而不租税也愚谓市宅也公家所立为市之宅故有防布之税而防人主敛诸布盖敛市租之官非止管市宅而已司市质人防人三官乃命官胥师以下则给役也
　　胥师二十肆则一人皆二史贾师二十肆则一人皆二史司虣十肆则一人司稽五肆则一人胥二肆则一人肆长毎肆则一人【贾音嫁虣音暴】
　　释曰郑氏曰自胥师以及司稽皆司市所自辟除胥及肆长市中给繇役者胥师领羣胥贾师定物价司虣禁暴乱司稽察留连不去者愚谓肆长则主一肆犹一家也胥师贾师管二十肆司虣十肆司稽五肆皆肆长之有才智者为之立市之灋以二十肆而止与比闾不同
　　原曰自肆长而上胥师而下其市之所以成乎以肆长为主则为贾而坐肆者也无肆长则无市矣胥与司稽司虣固肆长为之贾师平物价胥师掌治讼皆巨贾之有才者与之权而统率之犹夫比闾族党之灋非命官也故乡制则万二千五百家而止市制则二十肆而止何也义欲其长利欲其短也防人质人泉府则司市之属设官也肆长而上不在乡遂之数不教官以其近利也举选不取以其无教也自胥师以下皆无秩明商贾不敢与士君子齿也逺郊之内有贾田司市与其属之禄也胥师以下无秩则无禄矣盖先王之立市也不使杂于闾里惧其乱教也不设朝庙之前以利为后也不使士农为之以商贾之人持心近薄恐其乱俗也是故设于国之隂而主之以后祭以隂礼其先义后利之制可见矣夫利平人不可亲也恐其溺心也有位不可亲也恐其荡志也故令国君夫人世子命夫命妇皆不得过市过则有罚其作灋之严如此先王之逺利何如哉昔者晋之富商韦籓木犍以过于朝而曰虽有泽车华服不敢与士君子齿则周公之遗化固存什一于千百矣后世立市无灋士农君子杂而为之是以亿兆之人皆骛于利士君子而有商贾之行圣人以道治天下之意今亡乆矣
　　泉府上士四人中士八人下士十有六人府四人史八人贾八人徒八十人
　　释曰泉即钱也泉府之官主以征布敛货使商不失其本以货而平卖之使官不费其财民有祭祀丧纪急用者则賖之不取息以利民也民之贷者以国服为息以惩贪也六乡有泉府以泉以货賖贷乡民六遂有旅师聚三粟以贷贫民平颁兴积皆先王立通融之灋以行周贫补助之政所以利民非以利国也民利则国利矣
　　原曰泉府之设圣王立应时取予之灋以通天下之货以济天下之民乎故货有贵贱时为之也未有贵而不贱贱而不贵者泉府以征布敛时所不售之货使商不失利所以利商也时之既至必有求买者乃从其原抵卖之使官不失利民不从贵所以常平也民有丧祭困急则賖之立期取偿而不取息所以济人于困以广仁也民有愿贷则以其身服役国事为息愿以身役可以征贪不愿不强也夫其取予之间上不失时中不失官下不失民是先王所以流通百物拯救万民裁成辅相之道也岂若刘歆六干立灋安石青苗市易堂堂大国皇皇求利者哉
　　司门下大夫二人上士四人中士八人下士十有六人府二人史四人胥四人徒四十人毎门下士二人府一人史二人徒四人
　　释曰此官主启闭国门讥察不物防冦盗守国固者不征商惟犯禁之物则举之
　　司关上士二人中士四人府二人史四人胥八人徒八十人毎关下士二人府一人史二人徒四人
　　释曰王畿千里于五百里界首面置三关共十二关此官主讥察出入防冦盗与门市为聨
　　掌节上士二人中士四人府二人史四人胥二人徒二十人
　　释曰节符信也行者所执以为信
　　原曰司门司关掌节三官皆掌讥察之官门关主于讥察货贿人民掌节所以通乎讥察者夫民之奸伪四出有国者不有以讥之则乱不有以通之则滞圣王所以遏祸乱之原实在于此乌可忽哉
　　地官上
　　大司徒之职掌建邦之十有二教以佐王安邦国扰万民
</div>
    <div class="pagination">
<a href="周礼全经释原_page6.html">上一页</a><span>...</span><a href="周礼全经释原_page2.html">2</a><a href="周礼全经释原_page3.html">3</a><a href="周礼全经释原_page4.html">4</a><a href="周礼全经释原_page5.html">5</a><a href="周礼全经释原_page6.html">6</a><span class="current-page">7</span><a href="周礼全经释原_page8.html">8</a><a href="周礼全经释原_page9.html">9</a><a href="周礼全经释原_page10.html">10</a><a href="周礼全经释原_page11.html">11</a><a href="周礼全经释原_page12.html">12</a><span>...</span><a href="周礼全经释原_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
