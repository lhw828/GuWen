<!DOCTYPE html>
<html>
<head>
    <meta charset="UTF-8">
    <title>仪礼集编 - 第 35 页/共 159 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>仪礼集编 - 第 35 页/共 159 页</h1>
    <div class="content">　　朱子曰后者遂取诱射之矢则是下耦之下射也敖氏曰三亦当作二大射云二耦是也下耦之下射于既拾取之后又兼取诱射之四矢皆兼诸弣至楅南乃北靣搢三挟五个至西方以四矢授有司而挟一个以反位此见其异者也又下耦亦无与进者相左相揖之事经不见之者可知也此西方即堂西也士防礼以东堂下西堂下为东方西方亦其徴也有司即弟子之纳射噐者因留主授受于堂西故此下射出于其东面位之后以乘矢就而授之也大射仪曰以授有司于次中皆袭反位亦谓就而授之张氏曰以授者以诱射之矢授之也
　　世佐案以授有司于西方而后反位则是下耦之下射就而授之也注云弟子逆受于东面位之后非
　　右三耦拾取矢于楅
　　众賔未拾取矢皆袒决遂执弓搢三挟一个由堂西进继三耦之南而立东面北上大夫之耦为上
　　注曰未犹不也众賔不拾者未射无楅上矢也敖氏曰未拾取矢谓于堂西取矢不拾也堂西取矢固不拾矣乃言之者以继三耦拾取之后嫌当如之也其后取矢于楅乃拾故此云未也是时虽未拾取矢亦让取弓矢拾如向者三耦之为进立射位以射事至也
　　张氏曰众賔初射当于堂西受弓矢于有司故不拾取矢案三耦初射时亦云各与其耦让取弓矢拾则众賔不拾取矢又不仅以未射也
　　世佐案此众賔于堂西受弓矢于有司皆如三耦初取弓矢之仪其取之之法亦更迭取之上经云三耦各与其耦让取弓矢拾是其徴也云未拾取矢者谓不如三耦之拾取矢于楅耳不言不而言未者以第三畨射时众賔亦有拾取矢于楅之事故也张云众賔不拾取矢不仅以未射非三耦之南东西北上此俟射之位也皆在司马之西南
　　右众賔取弓矢俟射
　　司射作射如初一耦揖升如初司马命去侯获者许诺司马降释弓反位
　　敖氏曰命去侯以下不蒙如初者可知也
　　司射犹挟一个去扑与司马交于阶前升请释获于賔敖氏曰司射于诱射之后改挟一个至此时犹然也必云犹者嫌既乆则可以不挟也官以司射为名故执弓必挟矢以掌射事也先去扑乃进与司马交于阶前则去扑当于西方而不于阶下矣不言相左不言升及堂上所立处亦文省
　　郝氏曰释获释筹于地计射者所中获射中也
　　賔许降搢扑西面立于所设中之东北面命释获者设中遂视之
　　注曰视之当教之
　　疏曰教之谓教其释算安置左右及算数告胜负之事
　　敖氏曰西面立于所设中之东亦示以设之之处如前设楅之为也释获者在堂西故北面命之既则复西面视之中实算之器也名之曰中者取其中于侯而后释算也此不以弓为毕亦辟大射礼
　　释获者执鹿中一人执算以从之
　　注曰鹿中谓射于榭【当作序】也于庠当兕中
　　敖氏曰释获者自执中而不执算亦变于君礼张氏曰中形如伏兽凿其背以受入算算射筹也世佐案鹿中特为诸侯之州长言耳若天子之州长射于序亦兕中
　　释获者坐设中南当楅西当西序东面兴受算坐实八算于中横委其余于中西南末兴共而俟
　　注曰兴还北面受算反东面实之
　　敖氏曰南末象天之北括而南镞也俟待其将射乃执算
　　郝氏曰算筹也中制凿背可容八算一耦八矢一算直一矢也
　　世佐案中葢东西设之首在东也知者以经言余算委于中西其末在南而以中为横则中之东西设可知矣下记云鹿中释获者奉之先首而此云释获者坐设中东面则其首在东亦可知矣
　　司射遂进由堂下北面命曰不贯不释上射揖司射退反位
　　注曰贯犹中也不中正不释算也
　　敖氏曰贯谓中而不脱言此者眀虽中而不贯犹不释算
　　世佐案司射亦于西阶之东视上射命之经文省也乡射射质不贯质不释算
　　释获者坐取中之八算改实八算于中兴执而俟注曰执所取算
　　疏曰八算者人四矢一耦八矢虽不知中否要须一矢则一算改实八算拟后来者用之
　　敖氏曰俟谓俟射中乃释算
　　乃射若中则释获者坐而释获每一个释一算上射于右下射于左若有余算则反委之
　　注曰委余算礼尚异也委之合于中西
　　敖氏曰若中则获者言获此则释之释谓置算于地获则用此算故因名此算曰获坐而释获既释则兴下言数获谓竒者缩之然则此毎释一算亦缩之与葢中西之算横则释者缩亦宜也余算释之不尽者也
　　张氏曰释犹舍也以所执之算坐而舍于地中首东乡其南为右其北为左中西则其后也
　　又取中之八算改实八算于中兴执而俟三耦卒射
　　右三耦再射
　　賔主人大夫揖皆由其阶降揖主人堂东袒决遂执弓搢三挟一个賔于堂西亦如之
　　敖氏曰司射不告賔主人射者辟君礼也皆由其阶谓主人东阶賔大夫西阶也賔主人之弓各倚于其序矢在其下而二人乃皆于堂下执弓挟矢葢有司取以授之
　　世佐案賔主人之弓矢本在东西墙之外堂防之下岂得于堂上取之哉敖说殆误矣
　　皆由其阶阶下揖升堂揖主人为下射皆当其物北面揖及物揖乃射
　　世佐案复言皆由其阶者三耦同阶而升嫌此亦如之也
　　卒南面揖皆由其阶阶上揖降阶揖
　　敖氏曰凡耦之升降皆上射先而下射后此賔为上射主人为下射乃分阶而行又不别见其升降之序则是主人先而賔后如常礼亦与其他为耦者不同也
　　賔序西主人序东皆释弓说决拾袭反位升及阶揖升堂揖皆就席
　　注曰或言堂或言序亦为庠榭互言也賔主人射大夫止于堂西
　　朱子曰案后记有君袒朱襦大夫袒纁襦君在大夫射则肉袒然则士射皆肉袒与
　　敖氏曰位者主人阶东賔阶西当序之位也反立于此相待而升也此升堂揖揖就席也
　　世佐案此所谓序东西墙也与庠序之序异注误
　　大夫袒决遂执弓搢三挟一个由堂西出于司射之西就其耦大夫为下射
　　敖氏曰大夫与賔同降止于堂西至是乃袒决遂执弓矢亦尊者事至而后为之也大夫执弓亦有司授之于堂西就其耦亦由其西而立于其南也
　　揖进耦少退揖如三耦及阶耦先升卒射揖如升射耦先降降阶耦少退皆释弓于堂西袭耦遂止于堂西大夫升就席
　　注曰耦于庭下不并行尊大夫也在堂如上射之仪近其事得申
　　敖氏曰此经言士与大夫为耦之仪其异于三耦者惟于庭少退耳则其他皆同可知
　　众賔继射
　　敖氏曰不言如三耦可知也
　　释获皆如初
　　敖氏曰皆賔主人以下也
　　司射所作惟上耦
　　注曰于是言惟上耦者嫌賔主人射亦作之大射三耦卒射司射请于公与賔
　　疏曰记云賔主人射则司射摈升降是虽不作犹为摈相之但不请也
　　卒射释获者遂以所执余获升自西阶尽阶不升堂告于賔曰左右卒射降反位坐委余获于中西兴共而俟注曰司射不告卒射者释获者于是有事宜终之也余获余算也无余算则空手耳俟俟数也
　　敖氏曰执获以告已所有事者也不升堂降于司射也左右犹言上下射也此亦据其所立之物而言之
　　右賔主人大夫众賔皆射
　　司马袒决执弓升命取矢如初获者许诺以旌负侯如初司马降释弓反位弟子委矢如初大夫之矢则兼束之以茅上握焉司马乘矢如初
　　注曰兼束大夫矢优之是以不拾也束于握上则兼取之顺羽便也握谓中央也不束主人矢不可以殊于賔也言大夫之矢则矢有题识也肃慎氏贡楛矢铭其括
　　朱子曰注疏上握之说未眀疑束之之处当在中央手握处之下使握在上则去镞近而去羽逺取之便易也
　　敖氏曰礼无决而不遂者此决字当为衍文上经云司马适堂西不决遂袒执弓此宜亦如之也上握谓上于手握之处也矢以镞为上括为下下经云面镞是也周官乡师职曰党共射噐州共賔噐乡共吉防礼乐之器然则古之射于学宫者其射噐亦皆公家共之与此大夫之矢未必大夫所自有也但于众矢之中取乘矢而兼束之即为大夫之矢矣
　　郝氏曰大夫之矢束以茅使大夫并取不烦拾取也握手执处束上于握近镞勿伤羽也
　　姜氏曰兼束大射作异束疑此误文当从大射世佐案决字当从敖氏作衍文注云大夫之矢有题识非亦当从敖说也矢兼束之以茅者大夫之礼宜然非以其不拾取故也大射仪賔诸公卿大夫之矢皆异束之以茅而其取之也亦拾则可见矣虽乡大夫为主人亦不束者以賔故俯从士礼也上矢镞也四寸曰握下记云箭筹八十长尺有握是也上握焉者谓束之之处去镞四寸也矢笴长三尺羽六寸刃二寸束之去镞四寸则去羽尺有八寸矣必于此者恐其伤羽也大射云异束以每人各一束而言也此云兼束以四矢共一束而言也姜氏欲改此从彼非
　　右再取矢
　　司射遂适西阶西释弓去扑袭进由中东立于中南北面视算
　　敖氏曰释弓并矢去之去扑而视算为算中有尊者之获不敢佩刑器以视之敬也必释弓矢者射事已矣因去扑之时可以并去之也不执弓则不宜袒故袭不言说决拾文省云由中东眀于阶西直进也世佐案司射视设中命上射讫即反中西南之位至是云遂适西阶西者谓自其位而北行也进由中东则于阶西东行而出于中之北矣
　　释获者东面于中西坐先数右获
　　注曰固东面矣复言之者为其少南就右获
　　敖氏曰先数右获尊上射也
　　二算为纯
　　注曰纯犹全也耦隂阳
　　一纯以取实于左手
　　敖氏曰取谓以右手数即取之
　　十纯则缩而委之
　　注曰缩从也于数者东西为从
　　敖氏曰委之当在所释右获之南
　　每委异之
　　注曰易校数
　　有余纯则横于下
　　注曰又异之也自近为下
　　敖氏曰有余纯不成十者也自二以上则亦每纯异之以次而西此横者亦南末也其缩者东末与世佐案横南北设也下中西少南也纯之缩者顺中而设故亦以西为下敖云缩者东末非注云自近为下者谓以近释获者为下也
　　一算为竒竒则又缩诸纯下
　　注曰竒犹亏也
　　世佐案纯下谓余纯之南也
　　兴自前适左东面
　　注曰起【集说起上有更端故三字】由中东就左获少北于故东面乡之
　　坐兼敛算实于左手一纯以委十则异之
　　注曰变于右
　　张氏曰于右获则自地而实于左手数至十纯则委之于左获则自左手而委于地数至十纯则异之是其变也其从横之法则同
　　其余如右获
　　注曰谓所缩所横
　　敖氏曰谓如其所缩所横及每委异之也异之则次而北与
　　世佐案敖説毎委二字当作十纯
</div>
    <div class="pagination">
<a href="仪礼集编_page34.html">上一页</a><span>...</span><a href="仪礼集编_page30.html">30</a><a href="仪礼集编_page31.html">31</a><a href="仪礼集编_page32.html">32</a><a href="仪礼集编_page33.html">33</a><a href="仪礼集编_page34.html">34</a><span class="current-page">35</span><a href="仪礼集编_page36.html">36</a><a href="仪礼集编_page37.html">37</a><a href="仪礼集编_page38.html">38</a><a href="仪礼集编_page39.html">39</a><a href="仪礼集编_page40.html">40</a><span>...</span><a href="仪礼集编_page36.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
