<!DOCTYPE html>
<html>
<head>
    <meta charset="UTF-8">
    <title>周礼订义 - 第 80 页/共 96 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周礼订义 - 第 80 页/共 96 页</h1>
    <div class="content">　　郑司农曰三享三献也【○郑康成曰三享皆束帛加璧庭实惟国所有朝士仪曰奉国地所出重物而献之明臣职也朝先享不言朝者朝正礼不嫌有等也】
　　薛氏曰多仪不及物为不成享此所以贵乎将币恭敬者币之未将君子不可以货取此所以贵乎庙中也庙中者昭穆之所序祖考之所安诸侯于此以其物陈其币盖以王者之所以事祖考者事其君也其将币不敢以授王也治官之尊者授之大宰賛玊币小宰凡授币之事是也又以礼官之尊者受之小宗伯受其将币之赍是也清庙曰骏奔走在庙则朝诸侯而受享也○郑锷曰公侯伯子男所以将币享王者同以三而成礼故皆曰将币三享为下之道不可以有二也
　　王礼再祼而酢
　　贾氏曰王礼者自是已下○郑司农曰祼读为灌再饮公也而酢报饮王也○郑锷曰賔主之道报施为先賔既致礼于主主当致礼于賔故受享已讫王乃礼賔其礼也再祼而酢祭祀之有祼酌郁祼以求神也王之事賔如事神尊之之至故王既祼之后又祼之是为再祼再祼之后賔乃酢王所以报王尊己之诚然康成说王使宗伯摄酌圭瓉而祼王既拜送爵又摄酌璋瓉而祼后又拜送爵以为非王与后亲为之也尝考小宰之职曰凡賔客賛祼谓賛王也若宗伯摄酌岂可以天官小宰賛之乎内宰之职曰凡賔客之祼献瑶爵皆賛谓賛后也若宗伯摄酌何用内宰以賛之乎康成之说盖因大宗伯言大賔客则摄而载裸遂失之耳大宗伯于王后不与之下而有是说此则王与上公分为賔主亲自迎之其礼如是其恭何独于祼为待賔之至乃使人摄行其礼乎康成误矣
　　飨礼九献食礼九举
　　贾氏曰飨礼九献谓后日王速賔賔来就庙中行享○郑锷曰飨礼者设盛礼以饮賔也有房烝以成其礼有体荐以示其俭有备物以象其德设几而不倚立饮也爵盈而不饮肴干而不食乐非雅声则不奏物非正色则不列所以定礼仪其礼则九献盖王酌献賔賔酢主人主人酬賔之后更八献而礼毕犹宗庙之九献见其礼之至也
　　郑司农曰举举乐也○郑康成曰九举举牲体九饭也○郑锷曰食礼者大牢以食賔设酒不饮以食为主也以乐侑食賔九举牲体而九饭乐亦九奏也掌客云三飨三食三燕此言飨食而不及燕盖飨食在庙燕在寝此方言朝享之礼賔主之仪在庙中之事故不及寝中之事盖飨以酒为礼食以食为礼而燕则脱屦升堂坐饮至醉以示慈惠而已非朝享之正也
　　出入五积
　　郑康成曰出入谓从来讫去也○郑锷曰出入从来有禾米刍薪以供其仆从车马之费亦用牢礼以致之谓之积五十里有市市有积积言委积之多也賔自外而入谓始至也自内而出谓将归也或来或去其积皆五以为仆从车马之费不可一日阙焉以五为节天地之中数也○郑康成曰每积有牢礼米禾刍薪【○愚按贾氏说见掌客文】
　　三问三劳
　　郑锷曰问者问其不恙劳者劳其勤苦以三为节礼成于三也观诸公之臣为国客之礼出及中门之外有问君之礼曰君不恙乎问大夫曰二三子不恙乎则上公之来其问之也可知然诸臣所问问于既见之后此三问在三劳之上则不俟面见然后问也盖间阔之久闻其来则使卿大夫致其问之之礼既问矣及境则一劳至逺郊则一劳至近郊则又一劳劳者劳其跋履山川行道之劳也○郑康成曰问劳皆有礼以币致之【○贾氏曰三问者按司仪诸公相为賔云主国五积三问皆三辞拜受皆旅摈注云间阔则问行道则劳其礼皆使卿大夫致之若然天子于诸侯之礼亦当使卿大夫问之亦有礼以致之所行三处亦当与三劳同处也三劳者按小行人逆劳于畿按觐礼云至于郊王使人皮弁用璧劳注云郊谓近郊其逺郊劳无文但近郊与畿大小行人劳则逺郊劳亦使大行人也】
　　总论
　　王氏详说曰此一节皆言飨礼非朝礼也皆主在庙非主在朝也且朝礼皮弁此云冕服按觐礼云侯氏禆冕在庙觐天子是知非在朝也明矣朝礼乗墨车此云樊缨按觐礼云偏驾不入王门是知非在朝也明矣朝礼无下堂见诸侯之礼虽觐于庙亦无下堂见诸侯之理此云朝位賔主之间九十歩七十歩五十歩按齐仆云朝觐宗遇飨食各以其等为车送逆之节是知非在朝也明矣且诸侯朝王始劳于畿使小行人往小行人之明文也三劳于近郊使王人往觐礼之明文也但劳于逺郊而礼无明文其亦使王人欤至于国天子馆之前朝皆受命于朝前朝者即库门外之外朝也以其右九为五等诸侯之位耳惟朝礼则受贽于朝觐礼则受贽受享一皆于庙享之日次于朝觐之日也二郑说此相为异同然后郑之说皆约仪礼而为之说也按聘礼在大门外去门有立位陈介之所后郑以朝位为在大门外是约仪礼之聘礼而为说也按聘礼受朝聘于先君之祧后郑以庙中将币为受命祖之庙是亦约仪礼之聘礼而为说也按觐礼行享皆有庭实后郑以三享为束帛加璧庭实是约仪礼之觐礼而为说也按觐礼王使人皮弁用璧劳是问劳皆有币矣后郑以问劳皆有礼以币致之是约仪礼之觐礼而为说也然三享在祖庙飨食在祢庙燕在寝此言庙中是不及燕也虽不及燕左传云飨终乃燕燕可知矣飱五牢则饔饩九牢飱四牢则饔饩七牢飱三牢则饔饩五牢此言礼九牢七牢五牢是不及飱也虽不及飱掌客云积视飱牵曰问曰积飱可知矣【○易氏曰皮弁日眡朝而巳玊藻曰禆冕以朝注谓公衮侯伯鷩子男毳乃冕服之制知此则知命圭五等以至缫借冕服之三等皆朝礼也偏驾不入王门王门之外而已庭燎之诗曰君子至止鸾声将将注谓君子诸侯将将鸾镳声乃樊缨之制知此则知建常樊缨以至贰车之类凡三等皆朝礼也经之齐仆曰朝觐宗遇享食皆乗金路其法仪各以其等为车送逆之节注谓迎賔及送相去逺近之类知此则知朝位賔主之闲歩立之仪皆朝礼也上公之礼其位相去九十歩侯伯七十歩子男五十歩后郑虽不得其说止曰賔下车及王车出迎所立处若贾氏直以为在庙乃有此迎賔之法经既明言朝位则是外朝之位有此迎賔之法矣朝礼既讫然后于祖庙行受享之礼故将币三享以至王礼之祼诸侯之酢又至于享礼食礼皆庙中之礼此庙与朝礼其别如此岂可强为之说】
　　诸侯之礼执信【音伸】圭七寸缫借七寸冕服七章建常七斿樊缨七就贰车七乗介七人礼七牢朝位賔主之间七十歩
　　郑康成曰七章者自华虫以下○郑锷曰信圭缫借冕服建常樊缨贰车介及牢礼賔主之歩享食之礼在侯所当用者以七为节在王所以待之者亦以七为节其视上公降杀以两而然也
　　立当前疾
　　郑锷曰其立则当前疾盖又进而在轵之前也司农谓前疾为驷马车辕前胡下垂拄地者盖辀人之辀深四尺七寸其轼前之曲中者名曰前疾进而立前疾则比之车轵为稍近矣
　　摈者四人庙中将币三享王礼壹祼而酢飨礼七献食礼七举出入四积再问再劳
　　郑康成曰礼侯伯一祼而酢者祼賔賔酢王而已后不祼也
　　郑锷曰摈者四人出入四积再问再劳皆视上公而减杀也
　　诸伯执躬圭其他皆如诸侯之礼
　　郑锷曰礼如诸侯所异执躬圭而已
　　诸子执谷璧五寸缫借五寸冕服五章建常五斿樊缨五就贰车五乗介五人礼五牢朝位賔主之闲五十歩郑康成曰五章者自宗彞以下○郑锷曰谷璧缫借冕服建常樊缨贰车介及牢礼賔主之歩享食之礼在子所当用者皆以五为节在王所以待之者亦以五为节其视侯伯降杀以两而然也
　　立当车衡
　　王昭禹曰车衡谓在辀下轭两服之领前是也○郑锷曰公侯伯子男以臣事主其礼一耳今其待主之迎或立乎轵有止意或立乎前疾有速意或立乎车衡有平意卑者前而尊者后小者近而大者逺何耶盖尊者大者其体隆故其文缛所以迟而后则其趋而进也舒而缓卑者小者其体卑故其文杀所以进而前则其趋而进也蹙以速
　　摈者三人庙中将币三享王礼壹祼不酢飨礼五献食礼五举出入三积壹问壹劳
　　郑康成曰礼子男一祼不酢者祼賔而已不酢王也不酢之礼聘礼礼賔是与
　　总论
　　郑锷曰王于上公再祼而酢则王与后皆祼之于侯伯子男则皆一祼盖后不祼待之之礼不敢同于上公矣均于一祼几乎无等故侯伯受一祼则不酢酢虽一也犹有賔主之礼不酢则非賔也此所以别小国之君不敢纯以賔道自居但王礼之以为賔而已王所以賔之者有大小国之异
　　诸男执蒲璧其他皆如诸子之礼
　　郑锷曰诸男之礼皆与诸子同所以异者执蒲璧而已○刘执中曰其地等者其礼必同其命殊者其数亦异分六服所以齐其逺迩当朝者不敢不至矣封五等所以齐其大小当朝者不敢不行矣至于圭玉缫借冕服旂常缨就车乗介牢朝位歩立前后币享等差祼酢献举积数问劳莫不为之降杀一其礼仪者所以辨上下定诸侯之志能使人之安于其位乐于其职不敢僭上以作其好不敢陵下以作其威遵主之道以建其极凡长民者举皆如是用中之道行乎四方矣
　　凡大国之孤执皮帛以继小国之君
　　郑康成曰此以君命来聘也○贾氏曰若行正聘则执瑑圭璋八寸不得执皮帛也但侯伯以下臣无此更见法惟大国孤尊故天子别见之○易氏曰经言执皮帛者三大宗伯言孤执皮帛则天子之孤也典命言凡诸侯之适子未誓则以皮帛继子男又言公之孤以皮帛眡小国之君此言大国之孤则为上公之孤大国之孤执皮帛而上同乎天子之孤者天子六命之孤而执皮帛束帛而加之以虎皮也上公四命之孤而执皮帛束帛而加之以豹皮也若夫诸侯之适子未誓者以皮帛继子男不纯乎子男也以公之孤执皮帛继小国之君亦不纯乎小国之君也○郑锷曰此等诸臣小爵以同其礼也大国之孤公之孤也所执者皮帛若以君命来聘其位在子男之后子男行朝觐之礼毕乃继其后而进也典命云公之孤四命以皮帛眡小国之君言宫室车旗衣服礼仪也故言眡与此下文其他皆眡小国之君之意同此言进见天子之叙故言继与典命言诸侯适子未誓则以皮帛继子男之意同
　　出入三积不问壹劳朝位当车前不交摈庙中无相【息亮反】以酒礼之其他皆眡小国之君
　　郑锷曰出入之积问劳之礼视子男而降杀其朝位则当车前愈卑则进而近君也愈蹙以速也其传辞则不使介交于王之摈必亲自对摈【○王氏详说曰即聘礼所谓賔来在末介下东面上傧亦至末摈下亲相与言是也】行聘享于庙之时亦不用相礼之人【○王氏详说曰即聘礼所谓傧者纳賔入门左介皆入门左北面西上是也以其介西上而不东上故曰庙中无相】王礼之一用酒而已不加郁鬯其他如贰车及介牢礼賔主之间摈者祼酢享食之礼皆与子男同【○易氏曰昭二十三年叔孙婼曰列国之卿当小国之君固周制也此所谓眡小国之君者也眡之为言轻重不同皆效其礼则不纯乎小国之君明矣】
　　凡诸侯之卿其礼各下其君二等以下及其大夫士皆如之
　　黄氏曰郑谓此以君命来聘者非引聘义诸侯邦交之礼也孤卿大夫士从其君来朝当见入贡献功以事特来亦当见孤视小国之君卿下其君二等即小行人礼籍也臣工诸侯来朝遣于庙之诗而曰嗟嗟臣工敬尔在公遣其君而戒其臣古人之意深矣○郑锷曰凡诸侯之卿有公之卿有侯伯之卿有子男之卿或三命或再命之不同然王朝礼之也各视其国之君而降二等谓介与朝位賔主之歩降二等也其余各以其爵焉若夫其下之士大夫又降其君二等故曰皆如之公以九其卿则降而以七其大夫士则降而以五以侯伯言之侯伯以七其卿则降而以五其大夫士则降而以三以子男言之子男以五其卿则降而以三其大夫士则降而以一故聘义曰上公七介侯伯五介子男三介正谓是也士虽无介与歩数同降者牢礼之等也
　　王氏详说曰臧宣叔有言曰次国之上卿当大国之中中当其下下当其上大夫小国之上卿当大国之下卿中当其上大夫下当其下大夫王制皆如臧宣叔所言但加一位字然臧宣叔言卿大夫而不言士王制言卿大夫而又言士所谓其有中士下士者数各居其上之三分是二家之言皆以次国小国之卿大夫士视大国而降一等二等也此言诸侯之卿其礼各下其君二等及其大夫士者盖以本国之卿大夫士视本国之君而各降二等正与聘义上公七介侯伯五介子男三介同矣然大国之孤继小国之君即子男是也子男以五为节故凡礼皆五今上公之卿七介是孤为降于卿矣曰此正周公制礼之深意也其曰孤执皮帛继小国之君则小国之君受贽于朝而孤亦得受贽于朝卿虽七介但不过受享于庙则是天子待上国之孤其礼二而待上国之卿其礼一而已然舜典以五玊三帛二生一死贽连文者直谓从诸侯而见天子耳非因聘而自见也宗伯所谓以禽作六贽者又直谓作之以等诸臣尔非因聘而得受之于朝也且诸侯之臣从其君以见天子得执其贽从其君以见外国之君亦得执其贽如定八年公防晋师于瓦范献子执羔赵简子中行文子执鴈是也若夫初仕见已君亦得执其贽士相见礼云卿初仕见己君皆见以羔是也况大国之孤与次国之卿来聘其行享亦异其日如成三年臧宣叔之言以丙午盟晋丁未盟衞是也
　　邦畿方千里其外方五百里谓之侯服歳壹见其贡祀物又其外方五百里谓之甸服二歳壹见其贡嫔物又其外方五百里谓之男服三岁壹见其贡器物又其外方五百里谓之采服四岁壹见其贡服物又其外方五百里谓之衞服五岁壹见其贡材物又其外方五百里谓之要服六岁壹见其贡货物
　　易氏曰邦畿言畿而六服言服内外大小之辨也周之邦畿即禹贡之甸服周之侯服甸服即禹贡之侯服周之男服采服即禹贡之绥服周之衞服蛮服即禹贡之要服【○胡伸曰谓之要服者则覉之而已政不致其详刑不致其严使无乖离散徙以为中国害又曰要则约之而已非治之所及】周之夷服镇服即禹贡之荒服是禹贡之与周制其九州之地皆五千里无可疑者职方氏所载虽时有损益而皆不改乎禹贡之旧孰谓其广地于禹贡九州之外耶然而夷服镇服不列于六服者以其为禹贡之荒服非天子廵守之地然在九州之内则其待之也实与要服同其礼惟此六服朝毕十二年王乃廵守则是王廵守之礼止及六服故也
　　王昭禹曰书言五服一朝者以侯甸男采衞言之方是时限朝止于五服而已【○陈君举曰武成叙诸侯之助祭洛诰称诸侯之来防止言五服】又言六服承德者兼要服而言之盖近中国之夷狄承德矣行人六服则要服非特承德又能入贡以来见焉则制礼以致太平此其极也
　　郑锷曰此言侯服甸服男服采服衞服要服来见之岁与所贡之物康成谓六服随服来朝六年一遍孔安国据左传岁聘以志业间朝以讲礼再朝而防以示威再防而盟以显昭明之文以为诸侯三年一朝六年一防十二年一盟是周之正朝法其大行人依服数见者是诸侯遣使贡献而见耳今考此文言岁一见二岁一见三岁一见则正言诸侯来朝之岁数大宗伯云春朝夏宗秋觐冬遇与夫时见殷见者皆言诸侯见王之名知此所言非指遣使明矣诸儒所以纷纷者正以见而贡物疑之耳大宰以九贡致邦国之用司防以九贡之法致邦国之财用王朝所以仰给者诸侯之贡为多若一嵗来者始贡祀物二岁来者始贡嫔物以至六岁来者始贡货物则王朝所须无时而可具又况小行人令诸侯春入贡为每嵗之常安有如此之希阔乎先儒谓九州诸侯依服数来朝因有贡物与大宰九贡及小行人春入贡别彼二者是嵗之常贡也余以为先王制贡之法初无异也顾读经者不深考耳窃谓此行人言见与贡自是二事非聨之也侯服岁一见也其所常贡则祀物甸服二歳一见也其所常贡则嫔物男服三岁一见也其所常贡则器物采服四岁一见也其所常贡则服物衞服五岁一见也其所常贡则材物朝见固有岁数之不同若贡物则是其服每岁之常安可以为来朝始有贡乎见者自其君之亲来贡则每岁或遣使而入耳说者合而为一兹所以纷纷也侯贡祀甸贡嫔男贡器采贡服衞贡材要贡货者亦以内外逺近为之缓急轻重也内而近者冝贡其物之急而重者用物之尤急则欲其致之速凡重而大者取诸近则力所能致也故祀物嫔物器物使侯甸男贡之祀者奉祭祀之物包茅之属是也【○郑康成曰牺牲之属】嫔则嫔妇所化治之物丝枲是也器则祭祀之器宗庙樽彞之类是也【○王氏详说曰郑氏于九贡以器物为银铁石磬丹漆以此贡器物为尊之属何一事而两说盖天官九贡岁之常贡也行人六贡因朝而贡也嵗之贡不容得贡成器所以与因朝而贡异也古者天子班器于诸侯所以镇抚其社稷也诸侯荐彞器于天子所以镇抚其王室也昭十五年晋荀跞如周籍谈为介以文伯宴樽以鲁壶王曰伯氏诸侯皆有以镇抚王室晋独无有是责其不能荐彞器也然则因朝而贡器物其彞器欤此郑氏所以两立其说】其用急其物重责于内而近者冝矣外而逺方宜贡之缓而轻者用物之尤缓则不欲其致之速凡轻而小者取诸逺亦量其力之所能致也故服物材物货物则使采衞要贡之服则织纩纎缟之类材则珠象金玊之类【○郑康成曰材物八材也】货物则物之轻而可寳者贝之类其用缓其物轻责于外而逺者冝矣然九贡所致有币贡有斿贡有物贡不见于此六服之外谁贡之哉盖王所责于诸侯者惟服食器用之物而已若夫燕游之所须杂物之无名币帛以将意皆不可立为定名以责之也诸侯自有享上之诚欲自致于王则可也大宰言致亦使之自致耳此言贡使以为岁事之常故所致之叙与此不同则知行人为一定之制而大宰非一定之制矣○唐氏曰禹贡九州贡物各以其所有东西南北异处产物不同大行人言土贡四面如一先儒不能明也而信之不知六服诸侯贡物凡有九贡大行人姑整齐言之不复别某国贡某物也楚于周非侯服而包茅不入齐得以责之则祀贡不止于侯服行人之言盖亦互见耳非以为限也○黄氏曰九服职方已见此又见朝节贡物着于此违礼则刑不王则诛六官所以合治也
　　九州之外谓之蕃国世壹见各以其所贵寳为挚易氏曰夷镇二服实在九州之内盖先王以其荒逺非廵守所至使不列于六服郑氏徒见此二服不列于六服遂槩以为九州之外曰九州之外夷服镇服蕃服也经止言蕃服郑氏乃加之以夷镇二服非也且弼成五服至于五千乃舜之十二州禹治水成功别为九州涂山之防执玉帛者万国则亦九州内之五服在周则夷服蛮服以上是也若夫外薄四海咸建五长即周之所谓蕃服者当时虽不言所贡之逺物而言五长则有职必有贡故也至周人始详其制天子廵守止于六服而夷镇二服在九州之内则其朝贡继于要服之后九州外之蕃国虽列于九服之末然世一见则不责以中国之礼各以其所贵寳为贽则不同于中国之物如武王克殷而西旅贡獒肃慎氏贡其楛矢以其所贵宝为贽也故明堂位朝诸侯于明堂而四夷皆在四门之外以成王之嗣位也世一见明矣○郑康成曰九州之外其君皆子男也无朝贡之岁父死子立及嗣王即位乃一来耳各以其所贵宝为贽则蕃国之君无执玊瑞者是以谓其君为小賔臣为小客所贵寳见传者若犬戎献白狼白鹿是也其余则周书王防备焉【○郑锷曰贽与禽作六贽之贽同非常贡也】○王昭禹曰自要服以上所贡有常物而蕃国则各以其所贵寳为贽者详于治内而略于治外也○唐氏曰夷服镇服尚在九州之内行人不言者见贽与蕃国同也言蕃虽以面言五百里为率通曰九州之外无道里之限矣
　　王之所以抚邦国诸侯者
　　郑康成曰抚犹安也○郑锷曰诸侯事上既以尽其礼王之所以抚邦国诸侯者凡以致其恩也故言抚抚必遣使自廵守之明岁为首间一岁则覜之又间一岁则省之又间一岁则属其象胥又间一岁则遣行人逹瑞节同度量成牢礼同数器脩法则然后王乃廵守不廵守则殷国皆所以抚之也【○易氏曰抚诸侯而言邦国诸侯者非独厚其君也凡先王所以建君公后辟上以蕃王国下以辑百姓而已使其于百姓而不能推其德意于王室而不能守其政刑虽曰抚之非所以抚之也】
　　歳徧存三岁徧覜五岁徧省
　　郑康成曰岁者廵守之明岁以为始也存覜省者王使臣于诸侯之礼所谓间问也○王昭禹曰存者问而存之也【○刘执中曰存问其安否】覜者问而视之也【○刘氏曰覜视其治效也】省者廵而察之也【○刘氏曰省察其风俗】覜则详于存省则详于覜○郑锷曰愈久则愈致其勤此五岁间问其名各异○黄氏曰存覜省其为礼冝有不同时聘上已见此又出上举其节此防其当行之事岁月详焉存頫省皆间一岁侯国众实二岁而徧也侯甸采卫皆然无降杀其惠均也存覜省五岁而周也
　　七岁属象胥谕言语协辞命九歳属瞽史谕书名听声音
　　郑康成曰属犹聚自五岁之后遂间岁徧省○郑司农曰象胥译官也【○郑康成曰胥读为谞王制曰五方之民言语不通嗜欲不同逹其志通其欲东方曰寄南方曰象西方曰狄鞮北方曰译此官正为象者周始有越裳重译而来献是因通言语之官为象胥云谞谓象之有才知者】○刘执中曰以其象胥属王之象胥则言语可谕于其俗辞命可协于其民○郑锷曰谕言语晓之使知○郑康成曰辞命六辞之命○郑锷曰为国之制必出辞命或以交邻国虑其所作体制不同故协而合之【○王昭禹曰賔主不交无辞不相接欲民之无相防也协辞命所以使之交也】○易氏曰通五方之言语合九等之辞命皆象胥之职○郑康成曰瞽乐师【○郑锷曰诸侯掌乐之官】史大史小史【○郑锷曰诸侯掌书之官】○刘执中曰以其瞽史属王之瞽史则六书可谕也而书名为先六乐可听而声音为本○郑康成曰书名书之字也古曰名聘礼曰百名以上○易氏曰逹六书之文察五音之和皆瞽史之职
　　郑锷曰自七歳而下皆可谓之省者不止于视之察之而已又有以教之焉患其言语辞命之异也则防象胥以教告之患其书名声音之异也则防其瞽史以教告之患其法度之废坏而或变革也则遣行人往焉其省之也如是各有事焉不徒省尔○李嘉防曰必召象胥以谕言语协辞令聚瞽史而谕书名听声音者无非通内外上下之情而知其好恶嗜欲也
　　十有一歳逹瑞节同度量成牢礼同数器脩灋则郑康成曰逹同成脩皆赍其法式行至则齐等之也○王昭禹曰瑞六瑞也节六节也逹瑞节所以逹四方而交之【○郑锷曰瑞者所执之玊有璧有圭节者所用之节有金有竹逹之使无不通】○郑康成曰度丈尺也量豆区釜也○郑锷曰量有小大度有长短同之使无或异○郑康成曰成平也平其僭逾者也○郑锷曰享礼之用牢或九或七或五恐其或异成之使彼此所用各适于平无有僭逾之过数器者【○郑康成曰铨衡也】礼制之所寓名分之所等合方氏之所同者也恐其多寡小大之不齐于是一之法则八法八则也法则者王朝所施于邦国都鄙而匡人之所逹者也恐其久而或废脩者治之也使数器之法复归乎正无有废坏之时
　　易氏曰至十有一岁然后为之察诸侯之政刑瑞节见于小行人之官从而逹之牢礼见于掌客之官从而成之法则正于匡人之官从而之度量数器一于合方氏之官从而同之凡此皆所以待王之廵守也○李嘉防曰王将廵守必告戒之于先苟或不然则几于不戒视成谓之暴矣
　　十有二岁王廵守殷国
　　郑锷曰至十二歳王乃廵其所守变礼易乐者可以知其畔革制度者可以知其逆或讨或流于是行焉若或有故而不廵守则合天下诸侯皆来朝王于京师考其制度焉是谓殷国殷者众也言命众国而皆至也○吕氏曰廵守之礼此乃维持政治摄提人心圣人运量天下妙处大抵人心久则易散政治久则必有缺一次廵守又提摄整顿一次此所以新新不已之意
　　王氏详说曰书曰协时月正日同律度量衡此虞舜廵守之制也王制曰命大师陈诗命市纳贾命典礼考时月定日同律此夏商廵守之制也书与王制所载亦与此属象胥瞽史逹瑞节同度量等事无以异也但虞夏商待廵守而后行之周则已行而后廵守此所以十二岁而一廵守亦不为踈也况周礼所言廵守必及殷国殷国者众见曰同之谓也谓王不廵守耳按襄十三年郑石防言于子囊曰先王卜征五年而歳习其祥祥习则行不习则増脩德而改卜是知王不廵守者亦为卜征五年之不习其祥尔然则圣人以顺动其可轻乎○杨氏曰虞舜之世其事简其人寡其于廵守也兵衞少征求轻故行之五岁不为数成周之世其事繁其人众其于廵守也兵衞多征求重故行之十二岁不为踈【○吕氏曰唐虞五歳一巡守周却十二年盖周时文治已成礼文渐备所以十二年方举廵守之事此是成王知时变识防通】
　　凡诸侯之王事辨其位正其等协其礼賔而见之贾氏曰王事谓诸侯朝王之事○郑锷曰左氏云宋公不王谓不朝王也朝王无非事者行人则辨其位如朝士所谓右九公侯伯子男位焉之位【○贾氏曰谓九十七十五十歩之位】正其等如司仪所谓公于上等侯伯于中等子男于下等之等【○贾氏曰谓冕服旌旗贰车之类皆有等级】所立之位则辨之所次之等则正之又恐其拱揖不齐进退失节则协其礼使相合如一【○贾氏曰谓牢礼享燕积膳之礼】然后賔而见之使得以进见乎天子
　　若有大丧则诏相诸侯之礼
　　郑康成曰诏相左右教告之也○贾氏曰诸侯为天子斩其哭位周旋擗踊进退皆有礼也
　　若有四方之大事则受其币听其辞
　　郑康成曰四方大事谓国有兵寇诸侯来告急者礼动不虚皆有贽币以崇敬受之以其事入告王也聘礼曰若有言则以束帛如享礼○易氏曰文二年秦伯使西乞术聘鲁且言将伐晋防仲辞玉客曰不腆币器致诸执事以为瑞节此用币以告用兵之证诸侯相告如此而况告于天子乎然行人之官乃以此待小客盖小客不交摈受其币而听其辞冝也此言大事则非小客不交摈之比郑氏乃引聘礼曰若有言则束帛如享礼所谓有言者盖因聘而有所请于王言则天子听之束帛则天子受之非大行人所得而与若援此以证必如享礼则缓不及事大行人受其币而听其辞为诸侯之告急者设也
　　凡诸侯之邦交岁相问也殷相聘也世相朝也
　　王昭禹曰邦交谓邻国之徃来○贾氏曰聘礼云小聘曰问大聘使卿小聘使大夫也○郑锷曰问则问其不恙以言为礼○王昭禹曰聘义云天子制诸侯比年一小聘三年一大聘歳相问则比年之小聘也殷相聘则三年之大聘也大聘施于小聘之中歳故曰殷殷中也【○黄氏曰殷亦为众】○郑锷曰殷在二年五年之中聘则遗之以物以财为礼也左氏昭九年僖子如齐殷聘礼也杜预曰自叔老聘齐至今二十年礼意久旷今脩盛礼也○郑康成曰父死子立曰世凡君即位大国朝焉小国聘焉此皆所以习礼考义正刑一德以尊天子也必择有道之国而就之【○郑锷曰嗣君新即位则相朝所以继好息民也文元年公孙敖如齐聘左氏以为凡君即位卿出并聘践脩旧好忠信卑逊之道也成十八年公如晋朝嗣君也襄三年公如晋始朝也襄九年卫子叔晋知武子来聘左氏云凡诸侯即位小国朝之大国聘焉以继好结信讲事补缺礼之大也】
　　胡氏曰谓之殷则得中而不过谓之世则终诸侯之世而一相朝其为礼亦节矣周衰典制大坏或来朝而不报其礼或屡征而不纳以归无合于殷聘世朝之制矣
　　程伊川曰先儒有王臣无外交之说非也若天下有道诸侯顺轨岂有内外之限其相交好乃常理也然不安官守而逺相朝无是道也周礼所谓世相朝谓邻国耳
　　王氏详说曰春秋之时晋叔向以为明王之制间朝以讲礼是三岁一朝也郑子太叔又以为五岁一朝然比之世相朝则与子太叔之言异与叔向之言大异叔向为晋地则欲诸侯朝数之数故以三岁为言子太叔为郑地则欲诸侯朝数之踈故以五岁为言其去周礼远矣若夫礼记王制与聘义戴记一家又自为异同之说聘礼曰天子制诸侯比年一小聘三年一大聘是以诸侯之自为聘为文也王制曰诸侯之于天子比年小聘三年大聘五年一朝是以诸侯之朝聘天子为文也聘礼之言比年小聘合于周礼之岁相问言三年大聘异于周礼之殷相聘盖殷聘者谓久无事则行盛礼初无年岁之限如孟僖子如齐殷聘服氏以为殷中也自襄之二十年叔老聘于齐至今二十一年故中行盛礼是知殷聘虽为大聘然即非所谓三年也此聘义之所以与周礼异王制言小聘大聘其年数虽与聘义同然其意则与聘义异抑以聘义谓诸侯之相聘而王制谓诸侯之聘天子耳聘天子犹可也以五年而后一朝天子可乎使居衞服而五年一朝为得礼矣若侯甸男采谓之得礼乎知此则知王制之言虽纪夫四代亦杂于春秋之制郑氏以王制所言五年一朝为晋文公霸时制虽未必然亦有所近似

　　周礼订义卷六十七
<经部,礼类,周礼之属,周礼订义>
　　钦定四库全书
　　周礼订义巻六十八　　　宋　王与之　撰
　　小行人下大夫四人
　　掌邦国宾客之礼籍以待四方之使者
　　刘执中曰礼籍所以载五等诸侯及其孤卿上下大夫四等入觐之礼随其爵命为之降杀大行人用之以同邦国之礼者皆书于此籍也○郑锷曰宾客之来名位不同礼亦异数固有籍以记之大行人掌其礼仪小行人掌其礼籍则案其名位尊卑之书以待之也掌礼仪尊者之事掌籍卑者之职此其官小大之别欤【○易氏曰籍有在王官者在诸侯者周称籍谈曰昔而高祖孙伯黡司晋之典籍故曰籍氏诸侯自为籍如此则掌之王官者为可知小行人使适四方协九仪宾客之礼盖以王官所掌之籍而合诸侯所记之籍故曰协大行人以此待大宾大客小行人以此待四方使者职之相承如此】○郑康成曰使者诸侯之臣使来者也
　　令诸侯春入贡秋献功王亲受之
　　贾氏曰贡即大宰九贡○郑康成曰功考绩之功○郑锷曰诸侯毎岁有常贡必以春入则因四时之始以供王一岁之用也诸侯任事有成功必以秋献则因万物之成以明图事之效也小行人令之使不爽春秋之期而已【○黄氏曰诸侯春秋遣使贡献是为岁事故管仲曰若节春秋来承王命是也】
　　愚案王者封建诸侯使之知有天子之尊者惟春秋贡献不絶于王所而已入贡献功此正是把握诸侯处令之以时受之必亲公卿大夫皆不得与以见其在天子诸侯安敢不惟命是承既受之后王者方眡国籍以还其礼数
　　各以其国之籍礼之
　　王昭禹曰国有小大其礼有等差皆载之于籍也【○王氏曰各以其国之籍礼之则尝以所礼之国名籍焉以为故常左氏传曰非礼也勿籍】
　　凡诸侯入王则逆劳于畿
　　郑司农曰入王朝于王也故春秋传曰宋公不王又曰诸侯有王
　　王昭禹曰诸候之入王以其在道涂之劳则必有以劳之逆劳于畿始至而劳之于外也【○郑锷曰掌其入境之劳】
　　及郊劳眡馆将币为承而摈
　　王氏详说曰逆劳于畿小行人也及郊劳则非小行人盖小行人于郊劳之时眡馆而已贾氏谓劳于郊为大行人事其说虽不见于经然亦有可采者案聘义言诸侯之礼云君使士迎于境大夫郊劳大夫尊于士则郊劳重于逆劳于畿矣案书传畧说云天子太子年十八称孟侯孟侯者四方诸侯来迎于郊然世子郊劳夏法也周法则不使世子使大行人然有近郊劳有逺郊劳觐礼云至于郊王使人皮弁用璧劳郑氏以为近郊盖近郊则用皮弁故也言使人即王人王人即行人也贾氏谓近郊使大行人逺郊亦使大行人得矣○郑锷曰三劳之礼初至则逆于境及至近郊逺郊又有郊劳之礼致馆于宾又有眡馆之礼【○黄氏曰环人舎则授馆小行人眡之耳○易氏曰小行人至郊劳之时又先为之眂馆盖宾至国天子馆之前朝前朝者库门外之朝右九之位也】朝享之时则有将币之礼皆王遣公卿以示其诚意之厚非小行人事小行人但为承而摈盖为次摈而已承者继之之辞有上摈矣【○李嘉防曰大宗伯为上摈】此则承而继其后也【○黄氏曰承犹奉也将币摈者非一小行人既奉且摈之】○易氏曰出接宾曰摈入诏礼曰相出入异辞也小行人既为承摈矣而肆师又曰大朝觐佐摈此为大朝觐设若常朝觐则小行人为承摈而已
　　凡四方之使者大客则摈小客则受其币而听其辞易氏曰大客谓诸侯之使者凡时聘殷頫皆于庙中行享礼摈而见之与诸侯同但旅摈不交摈耳交摈者传辞于末摈示不敢与天子抗诸侯之礼若旅摈者王使人与之言其享礼皆有圭璋受币听辞天子也非行人也若小客则蕃国使者不可直达于天子故行人为之受其币听其辞○郑锷曰若诸侯遣臣而来大国之臣非已所得专必摈之而见王使自言其所图之事若小国之臣来则爵位卑矣受其币而听其辞可也【○郑康成曰受其币者受之以告其所为来之事○黄氏曰此以事特来者也王有见有不见与朝享不同】
　　使适四方协九仪宾客之礼朝觐宗遇防同君之礼也存頫省聘问臣之礼也
　　郑康成曰适之也协合也【○易氏说协字见前礼籍下】○郑锷曰五等之侯四等之臣皆以时入王朝为宾客者也众国不一则其礼或不协小行人又掌为使而之适于四方先协而同之使彼知夫朝觐宗遇防同为君礼存頫省聘问为臣礼俾其习之有素行之有常其君所行不下迫于臣其臣所行不上僣于君则名分明而礼典正矣
　　黄氏曰朝觐宗遇防同诸侯所以尊天子也而通乎两君之相朝是则皆君礼也存頫省天子所以抚诸侯也聘问邦交岁相问殷相聘也是则皆臣礼也此见于经经无其文注疏家自以意测之言者多误
　　达天下之六节
　　郑康成曰此谓邦国之节也达之者使四方亦皆赍法式以齐等之○郑锷曰掌节言八节此言六节何也盖八节有玉有角有虎有龙有人有旌有符有管此言虎节人节龙节皆用金则与掌节之文同言旌节言符节言玺节不言用竹则与掌节之文异盖彼言所守以为用则制度之所自出此则主于达之天下使无不通而已
　　山国用虎节土国用人节泽国用龙节皆以金为之道路用旌节门关用符节都鄙用管节皆以竹为之项氏曰达节则赍六节之法徃四方齐等之使皆有定式可以通达○郑康成曰诸侯使臣行頫聘则以金节授之以为行道之信虎人龙者自其国象○王氏详说曰天子使者聘于诸侯诸侯使者聘于天子其为节则一而已此虎节龙节人节之所以不同【○王氏曰玉节守邦国非其所达】
　　郑康成曰凡邦国之民逺出至他邦他邦之民来入由国门者门人为之节由关者关人为之节其以征令及家徙乡遂大夫及采地吏为之节皆使人执节将之以达之亦有期以反节【○王氏详说曰天子王畿之道路门关与诸侯之道路门关则一而已此旌节符节之所以同】○薛氏曰析木为符全木为管○王氏详说曰王畿有都鄙邦国亦有都鄙王畿都鄙天子公卿所食之采地也邦国都鄙诸侯之卿大夫所食采地也如左氏所谓凡邑有先君之主曰都与夫西鄙北鄙是也○郑锷曰掌节言守都鄙之角节守则制度不可变行人言达都鄙之管节达则无所不通【○薛氏曰天子公卿大夫之采地用角节所以优于诸侯之臣诸侯之孤卿大夫之采地用管节所以杀于天子之臣】○贾氏曰掌节云货贿用玺节门关用符节此无玺节【○薛氏曰小行人之六节直谓诸侯使者入聘非有货贿之事此所以不言玺节】司关言掌国货之节以联门市门市节既相联则同用符节可知矣
　　郑锷曰凡此六节者有国者君道欲其守而不变故用金道路门关都鄙皆臣道欲其有自然之节故用竹【○王氏曰此惟上所制期无失节而已故以竹为之】达之者欲通天下而无不用也
　　王氏曰邦节先门关后道路则以自内达外言之天下之节先道路后门关则以自外达内言之
　　成六瑞王用瑱【音镇】圭公用桓圭侯用信【音仲】圭伯用躬圭子用谷璧男用蒲璧
　　郑康成曰成平也瑞信也皆朝见所执以为信○王昭禹曰以质言之谓之玉以形言之谓之器以合验言之谓之瑞上有以合验乎下下有以合验乎上则瑞成矣○郑锷曰六瑞者王与五等之君所执之圭璧以为合符之验是故以瑞名之使均用以为验是之谓成成如成牢礼之成亦彼此皆用而终始无亏也○王昭禹曰大宗伯制其度数故皆言执行人奉其成事故皆言用执之以成礼用之以合符行礼者事之大合符者事之小此其辨也
　　合六币圭以马璋以皮璧以帛琮以锦琥以绣璜以黼此六物者以和诸侯之好故
　　郑康成曰合同也六币所以享也○贾氏曰对上文六者是朝时所用也此六者之中有圭以马璋以皮二者本非币云六币者二者虽非币帛以用之当币处故总号为币○郑锷曰币所以将其礼玉所以彰其德有是德故有是币然后足以见其诚圭也璋也与夫璧琮琥璜皆玉也所以比德马也皮也与夫帛锦绣黼皆物也所以行礼用之之际各欲相协然后有以明其物各有所宜也用玉比所尊者之德用物以示在我之诚合者两两相配之义其合之也各有义存焉圭者东方之玉帝出乎震阳气用事物于是生故有君德之用者宜享以圭必用马以合之盖干为马而震为善鸣之马坎为美脊之马皆阳之象也马象阳之刚有行地无疆之材足以配乎君德之用也【○易氏曰圭用于东方有始事之义而马为天驷为辰次之始亦东方之象故合圭以马】璋者礼南方之玉万物相见文明着见之地故有文德之著者宜享以璋必用皮以合之盖皮者虎豹之皮也大人虎变其文炳也君子豹变其文蔚也皆文之生乎自然者也是以配乎文德之着也【○易氏曰璋用于南方者也有致饰之义而皮用虎豹有自然之饰亦南方之象故合璋以皮】璧者礼天之玉天位乎上万物无以称其德故用圜玉以象其体而已象其体而无琢削之文者事之以质也故有天德而尚质者斯享以璧必用帛以合之盖帛者纯素之物不如缋绣之巧而其体则纯乎质足以配乎有天德而尚质者也琮者礼地之玉地之道合六子之功而成之故为物之所宗刻其玉而八方之见其总众功而皆成也故有地德而可宗者斯享以琮必用锦以合之盖锦者兼众体然后成集众美然后就足以配乎地德之大成者也【○易氏曰琮用于地而地事尚文锦为华丽之物亦以文为贵故合琮以锦】琥者礼西方之玉物至秋则揫敛隂功于此而备西方为肃杀之义惟杀故能有威故其德至于有威者所享以琥必用绣以合之盖画缋之事杂五色而绣为五采之备缋上而绣下号为隂功之全足以配乎威德之兼备也【○易氏曰琥用于西方象乎物之成五采备谓之绣则有物成之象故合琥以绣】璜者礼北方之玉物至冬则归根复命万物于此而辨北方为天事之武惟辨故能有断故德能有断者斯享以璜必用黼以合之盖黼为斧形王位黼依王巾皆黼之类皆取其断而已足以配乎辨德之能断者也【○薛氏曰半圭曰璜北方所用也隂阳之辨莫断于此故合以黼以白与黒谓之黼故也】小行人用此以和合乎诸侯交好之故盖情不可见因物而见物既有以彰其德又有以行其礼则欢欣交爱之情备形于此【○王昭禹曰凡此六币皆诸侯以享王为主以其有以通其情而来则谓之好以其有以因其事而来则谓之故行人为之合六币焉所以和其好故而使之不乖而已】
　　郑锷曰六币皆以和诸侯之好其用币未尝无辨故圭璋者二王之后用之璧琮琥璜者五等诸侯用之玉人之事曰璧琮九寸诸侯以享天子又曰瑑圭璋八寸璧琮八寸以頫聘又曰瑑琮八寸诸侯以享夫人典瑞又曰瑑圭璋璧琮缫皆二采一就以頫聘享天子者九寸不瑑享夫人者八寸必瑑皆诸侯所躬行享礼之物也圭璋璧琮俱同于八寸而皆瑑者遣卿大夫頫聘所用之物也二王之后尊而不臣故享用圭璋记曰圭璋特唯有皮马无束帛可知故曰特特者尊之也以礼天之序观之则圭璋宜在璧琮之下今列于璧琮之上则其尊可知尊而特之则非五等之臣所用可知若夫五等之侯则聘天子用圭而享天子用璧聘夫人用璋而享后用琮玉人但言璧琮九寸诸侯以享天子而知享后用琮者琮以象地非享天子之玉故也其为国客自相享则享国君以璧享夫人以琮玉人但言瑑琮八寸诸侯以享夫人而知享国君用璧者盖观用琮以享夫人则知其必用璧以享君举卑以见尊之义也诸侯自相享所用如此则二王后用以享诸侯者亦如此也所用圭璋者特享天子则用之耳若夫琥璜则子男享诸侯所用也【○易氏曰璧琮琥璜则施之于帛锦绣黼也圭以马璋以皮则皮马不上堂故圭璋言特记曰圭璋特达德也又曰束帛加璧尊德也以至琮之于锦琥之于绣璜之于黼亦莫不然如必曰二王之后用圭璋诸侯相朝用璧琮则典瑞言瑑圭璋璧琮缫皆二采再就以頫聘则诸侯固得而通用之矣如又曰子男于诸侯享用琥璜则聘享之礼未有专言琥璜者惟礼器曰琥璜爵又非子男所得专用以为享者也要之合六币之说即庭实之事诸侯用之以享天子亦用之以自相享之礼聘以爵命为之隆杀则不可知以典瑞及玉人无明文不可臆说也】何以知之以侯伯所用知之也侯伯执圭者也其相享以璧琮则下其瑞一等矣子男执璧茍享诸侯亦以璧则为不下其瑞以此知其用琥璜也知其不用琥璜以享天子者盖五等诸侯通用璧琮以享王与后故也马所以贵于皮而配圭者以太王事狄观之先事之以皮帛乃事之以犬马乃事之以珠玉则马贵于皮矣聘礼言三享皆束帛加璧庭实惟国所有奉束帛匹马车上九马随之中庭西上则用马可知服不氏言宾客之事则抗皮仪礼言宾入门揖逊升致命张皮则用皮可知帛所以贵于锦而配璧者以防礼观之纳征以束帛享赠送者以束锦以聘礼观之享君夫人以束帛觌以束锦上大夫与下大夫致宾介饔饩皆以束帛宾介傧之束锦以食礼观之君侑币以束帛大夫相食以束锦则帛贵于锦矣绣所以贵于黼而配琥者以画绘之事观之东方青南方赤西方白北方黑天谓之地谓之黄而五采备乃为绣白与黑二色乃为黼则绣之功多于黼也绣使人见之有肃心焉而黼特以斧形为之以示断此绣之所以贵于黼欤其天子酬诸侯则用琥璜知其为酬诸侯之币者以礼记曰琥璜爵琥璜非爵名而云琥璜爵明以送爵也谓享时酬宾以琥璜将币耳此所合之玉与大宗伯祭天地四方之序不同盖彼所以礼神礼神者必象其类此言用以和好比其德而用其礼所用者有尊卑差等也○黄氏曰圭马璋皮璧帛琮锦琥绣璜黼币之合也行礼必有物以将之而皆有常过则侈不及则陋失礼相责望间隙生而其好隳矣故司仪曰凡诸侯之邦交各称其邦而为之币以其币为之礼是也小行人合之以定其则注疏家引聘礼享君以璧享夫人以琮又引觐礼享天子束帛加璧皆有据但礼逸已多以其一而通其余颇为牵合如所谓二王后用圭璋唯有皮马无束帛二王自相享退用璧琮子男自相享退用琥璜皆防阙不完难信
　　总论
　　刘氏曰九仪既正乃达六节以为门关之符乃成六瑞以通朝见之信乃合六币以致挚享之诚然后礼乐行焉燕享举焉诸侯之和好出焉
</div>
    <div class="pagination">
<a href="周礼订义_page79.html">上一页</a><span>...</span><a href="周礼订义_page75.html">75</a><a href="周礼订义_page76.html">76</a><a href="周礼订义_page77.html">77</a><a href="周礼订义_page78.html">78</a><a href="周礼订义_page79.html">79</a><span class="current-page">80</span><a href="周礼订义_page81.html">81</a><a href="周礼订义_page82.html">82</a><a href="周礼订义_page83.html">83</a><a href="周礼订义_page84.html">84</a><a href="周礼订义_page85.html">85</a><span>...</span><a href="周礼订义_page81.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
