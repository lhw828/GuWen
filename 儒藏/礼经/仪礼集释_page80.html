<!DOCTYPE html>
<html>
<head>
    <meta charset="UTF-8">
    <title>仪礼集释 - 第 80 页/共 84 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>仪礼集释 - 第 80 页/共 84 页</h1>
    <div class="content">　　释曰亦变于尸
　　主人西面荅拜
　　郑注不言拜送下尸
　　释曰下户稼切后下尸同
　　荐两豆菹醢
　　郑注葵菹蠃醢
　　佐食设俎牢髀横脊一短胁一肠一胃一肤三鱼一横之腊两髀属于尻
　　郑注皆升下体祝贱也鱼横者四物共俎殊之也腊两髀属于尻尤贱不殊
　　释曰髀横脊短胁皆下体也四物羊豕鱼腊腊升左右胖故尻在两髀中连属之
　　祝取菹防于醢祭于豆间祝祭俎
　　郑注大夫祝俎无肺祭用肤逺下尸不哜之肤不盛释曰大夫尸尊祝无祭肺又无离肺其祭用肤与馂者同耳
　　祭酒啐酒肝牢从祝取肝防于盐振祭哜之不兴加于俎卒爵兴
　　郑注亦如佐食授爵乃兴不拜既爵大夫祝贱也
　　主人酌献上佐食上佐食户内牖东北面拜坐受爵主人西面荅拜佐食祭酒卒爵拜坐授爵兴
　　郑注不啐而卒爵者大夫之佐食贱礼略
　　释曰授石本作受
　　俎设于两阶之间其俎折一肤
　　郑注佐食不得成礼于室中折者择取牢正体余骨折分用之有脀而无荐亦逺下尸
　　释曰无肺又无菹醢
　　主人又献下佐食亦如之其脀亦设于阶间西上亦折一肤
　　郑注上佐食既献则出就其俎特牲记曰佐食无事则中庭北面谓此时
　　有司赞者取爵于篚以升授主妇赞者于房户
　　郑注男女不相因特牲馈食礼曰佐食卒角主人受角降反于篚
　　妇赞者受以授主妇主妇洗于房中出酌入户西面拜献尸
　　郑注入户西面拜由便也不北面者辟人君夫人也拜而后献者当侠拜也昬礼曰妇洗在北堂直室东隅
　　释曰特牲主妇北面拜凡大夫所辟者士多得与君同卑不嫌也
　　尸拜受主妇主人之北西面拜送爵
　　郑注拜于主人之北西面妇人位在内此拜于北则上拜于南矣【案此今注疏本讹作也脱矣字】由便也
　　尸祭酒卒爵主妇拜祝受尸爵尸荅拜易爵洗酌授尸郑注祝出易爵男女不同爵
　　主妇拜受爵尸荅拜上佐食绥祭主妇西面于主人之北受祭祭之其绥祭如主人之礼不嘏卒爵拜尸荅拜郑注不嘏夫妇一体绥亦当作挼古文爲肵
　　主妇以爵出赞者受易爵于篚以授主妇于房中郑注赞者有司赞者也易爵亦以授妇赞者妇赞者受房戸外入授主妇
　　主妇洗酌献祝祝拜坐受爵主妇荅拜于主人之北卒爵不兴坐授主妇
　　郑注不侠拜下尸也今文曰祝拜受
　　主妇受酌献上佐食于户内佐食北面拜坐受爵主妇西面荅拜祭酒卒爵坐授主妇主妇献下佐食亦如之主妇受爵以入于房
　　郑注不言拜于主人之北可知也爵奠于内篚
　　宾长洗爵献于尸尸拜受爵宾户西北面拜送爵尸祭酒卒爵宾拜祝受尸爵尸荅拜祝酌授尸宾拜受爵尸拜送爵宾坐奠爵遂拜执爵以兴坐祭遂饮卒爵执爵以兴坐奠爵拜尸荅拜宾酌献祝祝拜坐受爵宾北面荅拜祝祭酒啐酒奠爵于其筵前
　　郑注啐酒而不啐爵祭事毕示醉也不献佐食将傧尸礼杀
　　释曰啐爵当作卒爵
　　主人出立于阼阶上西面祝出立于西阶上东面祝告曰利成
　　郑注利犹养也成毕也孝子之养礼毕
　　释曰特牲馈食礼戸外告利成此礼于阶上尊者弥逺于尸
　　祝入尸谡主人降立于阼阶东西面
　　郑注谡起也谡或作休
　　祝先尸从遂出于庿门
　　郑注事尸之礼讫于庿门外
　　释曰尸在庿门外则疑于臣故送逆尸皆以庿门为断
　　祝反复位于室中主人亦入于室复位祝命佐食彻肵俎降设于堂下阼阶南
　　郑注彻肵俎不出门将傧尸也肵俎而以傧尸者其本为不反鱼肉耳不云尸俎未归尸
　　释曰特牲馈食礼佐食彻尸俎出于庿门即此肵俎
　　司宫设对席乃四人
　　郑注大夫礼四人馂【案馂今注疏本作】明恵大也
　　上佐食盥升下佐食对之宾长二人备
　　郑注备四人馂也三馂亦盥升
　　释曰上佐食坐尸之处
　　司士进一敦黍于上佐食又进一敦黍于下佐食皆右之于席上
　　郑注右之者东面在南西面在北
　　资黍于羊俎两端两下是馂
　　郑注资犹减也减置于羊俎两端则一宾长在上佐食之北一宾长在下佐食之南今文资作赍
　　释曰馂当如上下文作
　　司士乃辩举者皆祭黍祭举
　　郑注举举肤今文辩为徧
　　主人西面三拜者者奠举于俎皆荅拜皆反取举郑注三拜旅之示徧也言反者拜时或去其席在东面席者东面拜在西面席者皆南面拜
　　释曰在西面者与主人同面故南面拜
　　司士进一铏于上又进一铏于次又进二豆湇于两下乃皆食食举
　　郑注湇肉汁也
　　释曰神坐止有羊豕二铏故两下进湇也皆食食黍也食举食肤
　　卒食主人洗一爵升酌以授上赞者洗三爵酌主人受于户内以授次若是以辩皆不拜受爵主人西面三拜者者奠爵皆荅拜皆祭酒卒爵奠爵皆拜主人荅壹拜【案壹今注疏本讹作一】
　　郑注不拜受爵者大夫馂者贱也荅壹拜略也古文壹为一也
　　释曰周礼九拜有奇拜谓一拜也荅臣下之拜
　　者三人兴出
　　郑注出降实爵于篚反宾位
　　上止主人受上爵酌以醋于戸内西面坐奠爵拜上荅拜坐祭酒啐酒
　　郑注主人自醋者上独止当尸位尊不酌也
　　上亲嘏曰主人受祭之福胡寿保建家室
　　郑注亲嘏不使祝授之亦以黍
　　主人兴坐奠爵拜执爵以兴坐卒爵拜上荅拜上兴出主人送乃退
　　郑注送佐食不拜贱

<经部,礼类,仪礼之属,仪礼集释>
　　钦定四库全书
　　仪礼集释卷二十九　　　宋　李如圭　撰
　　有司彻第十七
　　郑目録云少牢之下篇也上大夫既祭傧尸于堂之礼若下大夫祭毕礼尸于室中无别行傧尸于堂之事天子诸侯之祭眀日而绎有司彻于五礼属吉礼【案今注疏本脱礼字】大戴第九小戴第十二别録少牢下篇第十七
　　有司彻
　　郑注彻室中之馈及祝佐食之俎卿大夫既祭而傧尸礼崇也傧尸则不设馔西北隅以此荐俎之陈有祭象而亦足以厌饫神天子诸侯明日祭于祊而绎春秋传曰辛巳有事于大庿仲遂卒于垂壬午犹绎是也尔雅曰绎又祭也
　　埽堂
　　郑注为傧尸新之少仪曰泛埽曰埽埽席前曰拚
　　司宫摄酒
　　郑注更洗益整顿之今文摄为聂
　　乃燅尸俎
　　郑注燅温也温尸俎于爨肵亦温焉独言温尸俎则祝与佐食不与傧尸之礼古文燅皆作寻记或作燖春秋传曰若可燖也亦可寒也
　　释曰燅说文曰于汤中爚肉也尸俎神俎也尸所举肩骼加于肵者下皆复载于俎知肵俎亦燅
　　卒燅乃升羊豕鱼三鼎无腊与肤乃设扃鼏陈鼎于门外如初
　　郑注腊为庶羞肤从豕去其鼎者傧尸之礼杀于初如初者如庿门之外东方北面北上今文扃为古文鼏为宻
　　乃议侑于宾以异姓
　　郑注议犹择也择宾之贤者可以侑尸必用异姓广敬也是时主人及宾有司已复内位古文侑皆作宥
　　宗人戒侑
　　郑注戒犹告也南面告于其位戒曰请子为侑
　　侑出俟于庿门之外
　　郑注俟待也待于外当与尸更入主人兴礼事尸极敬心也
</div>
    <div class="pagination">
<a href="仪礼集释_page79.html">上一页</a><span>...</span><a href="仪礼集释_page75.html">75</a><a href="仪礼集释_page76.html">76</a><a href="仪礼集释_page77.html">77</a><a href="仪礼集释_page78.html">78</a><a href="仪礼集释_page79.html">79</a><span class="current-page">80</span><a href="仪礼集释_page81.html">81</a><a href="仪礼集释_page82.html">82</a><a href="仪礼集释_page83.html">83</a><a href="仪礼集释_page84.html">84</a><a href="仪礼集释_page81.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
