<!DOCTYPE html>
<html>
<head>
    <meta charset="UTF-8">
    <title>仪礼图 - 第 13 页/共 42 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>仪礼图 - 第 13 页/共 42 页</h1>
    <div class="content">　　小臣自阼阶下请媵爵者公命长【命长使选卿大夫之中长幼可使者】小臣作下大夫二人媵爵【作使也卿为上大夫不使之者为其尊】媵爵者阼阶下皆北面再拜稽首公荅再拜【再拜稽首拜君命也】媵爵者立于洗南西面北上序进盥洗角觯升自西阶序进酌散交于楹北降阼阶下皆奠觯再拜稽首执觯兴公荅再拜【序次第也犹代也楹北西楹之北也交而相代于西阶上既酌右还而反徃来以右为上】媵爵者皆坐祭遂卒觯兴坐奠觯再拜稽首执觯兴公荅再拜媵爵者执觯待于洗南【待君命也】小臣请致者【请使一人与二人与优君也】若君命皆致则序进奠觯于篚阼阶下皆再拜稽首公荅再拜媵爵者洗象觯升实之序进坐奠于荐南北上降阼阶下皆再拜稽首送觯公荅再拜【序进徃来由尊北交于东楹之北奠于荐南不敢必君举也大射礼曰媵爵者皆退反位】
　　右下大夫二人媵爵











　　公坐取大夫所媵觯兴以酬賔賔降西阶下再拜稽首公命小臣辞賔升成拜【兴以酬賔就其阶而酬之也升成拜复再拜稽首也先时君辞之于礼若未成然】公坐奠觯荅再拜执觯兴立卒觯賔下拜小臣辞賔升再拜稽首【不言成拜者为拜故下实未拜也下不輙拜礼杀也此賔拜于君之左不言之者不敢敌偶于君】公坐奠觯荅再拜执觯兴賔进受虚爵降奠于篚○易觯洗【君尊不酌故也凡爵不相袭者也于尊者言更自敌以下言易更作新易有故之辞进受虚爵尊君也不言公酬賔于西阶上及公反位者亦尊君空其文也】公有命则不易不洗反升酌膳觯下拜小臣辞賔升再拜稽首【下拜下亦未拜凡下未拜有二或礼杀或君亲辞君亲辞则闻命即升升乃拜是亦不言成拜】公荅再拜【拜于阼阶上也于是賔请旅侍臣】賔以旅酬于西阶上【旅序也以次序劝卿大夫饮酒】射人作大夫长升受旅【言作大夫即卿存矣长者尊先而卑后○疏曰长者尊先而卑后者君酬賔賔酬旅三卿三卿徧次第至五大夫大夫徧不及士】賔大夫之右坐奠觯拜执觯兴大夫荅拜【賔在右者相饮之位】賔坐祭立饮卒觯不拜【酬而礼杀】若膳觯也则降更觯洗升实散大夫拜受賔拜送【言更觯卿尊也】大夫辩受酬如受賔酬之礼不祭卒受者以虚觯降奠于篚【卒犹后也大射礼曰奠于篚复位】○记凡公所辞皆栗阶【栗蹙也谓越等急趋君命也○蹙子六反】凡栗阶不过二等【其始升犹聚足连歩越一等左右足各一发而升堂○疏曰天子之堂九尺诸侯七尺大夫五尺士三尺一尺为一阶今云凡栗阶不过二等言凡则天子九等已下至士三等皆有栗阶之法天子已下皆留上等为栗阶左右足各一发而升当其上等以下皆连歩故郑云其始升犹聚足连歩也】凡公所酬既拜请旅侍臣【既拜谓自酌升拜时也摈者阼阶下告于公还西阶下告公许旅行也请行酒于羣臣必请者不专惠也】○燕义曰君举旅于賔及君所赐爵皆降再拜稽首升成拜明臣礼也君荅拜之礼无不荅明君上之礼也○君举旅行酬而后献卿卿举旅行酬而后献大夫大夫举旅行酬而后献士士举旅行酬而后献庶子俎豆牲体荐羞皆有等差所以明贵贱也
　　右公为賔举旅













　　今案公取媵爵以酬賔此别是一礼与寻常酬賔不同此所谓公为賔举旅也燕礼君使宰夫为献主以臣莫敢与君伉礼也今君举觯于西阶之上以酬賔可乎盖君臣之际其分甚严其情甚亲使宰夫为献主所以严君臣之分今举觯以酬賔賔西阶下拜小臣辞升成拜公奠觯荅再拜公卒觯賔下拜公荅再拜略去分极其谦卑所以通君臣之情也注云不言君酬賔于西阶上及公反位尊君空其文也此又所以严君臣之分分严故礼不敢废亲情故礼不忍废
　　主人洗升实散献卿于西阶上【酬而后献卿别尊卑也饮酒成于酬也】司宫兼卷重席设于賔左东上【言兼卷则毎卿异席也重席重蒲筵缁布纯也卿生东上统于君也席自房来○疏曰公食记曰宰夫筵出自东房】卿升拜受觚主人拜送觚卿辞重席司宫彻之【彻犹去也重席虽非加犹为其重累去之辟君也○疏曰公食大夫蒲筵缁布纯加萑席纯有两种席故称加此一种席重设之故曰重席非加辞之者以两重似君故辞以辟之】乃荐脯醢卿升席坐左执爵右祭脯醢遂祭酒不啐酒降席西阶上北面坐卒爵兴坐奠爵拜执爵兴主人荅拜受爵卿降复位【不酢辟君也卿无俎者燕主于羞】辩献卿主人以虚爵降奠于篚射人乃升卿卿皆升就席○若有诸公则先卿献之如献卿之礼【诸者谓大国之也一人言诸者容牧有三监】席于阼阶西北面东上无加席【席孤北面为其大尊屈之也亦囟阼阶西位近君近君则屈亲宠苟敬私昵之坐】
　　右主人献卿









　　小臣又请媵爵者二大夫媵爵如初【又复】请致者若命长致则媵爵者奠觯于篚一人待于洗南长致致者阼阶下再拜稽首公荅再拜【命长致者公或时未能举自优暇也】洗象觯升实之坐奠于荐南降与立于洗南者二人皆再拜稽首送觯公荅再拜【奠于荐南者于公所用酬賔觯之处二人俱拜以其共劝君】
　　右再媵爵
　　【今□经云二大夫媵爵如初谓如前下大夫二人媵爵时之礼也然有同亦有异前二人媵爵此亦二人媵爵故序进酌散交于西楹之北降阼阶下奠觯卒觯再拜稽首执觯待于洗南是则同前小】

　　【臣请致者君命皆致故序进酌膳奠于荐南与后者交于东楹之北降而之阼阶下再拜稽首送觯此则不然君命长致故一人待于洗南惟长一人进酌膳奠于荐南降而之阼阶下与二人皆再拜稽首送觯无序进交于东楹北之事此其异也】
　　公又行一爵若賔若长唯公所酬【一爵先媵者之下觯也若賔若长则賔礼杀矣长公卿之尊者也賔则以酬长长则以酬賔】以旅于西阶上如初大夫卒受者以虚觯降奠于篚
　　右公为賔若孤卿举旅
　　【今案经云如初谓如前公为賔举旅时礼也前君命二人皆致冇两觯奠于荐南后命长致有一觯奠于荐南前后凡有三觯燕礼自立司正以前凡有三举旅用此三觯也初酬賔时公坐取所媵一觯以酬賔是行一觯也此公又行一爵若賔若长唯公所酬注云公又行一爵先媵者之下觯也下觯未举今举之是行二觯也工歌之后笙入之前公又举奠觯唯公所赐以旅于西阶上如初是行三觯也注疏之文不甚显焕故表而出之○又主人献士之后賔媵觯于公公取此觯为大夫举旅此又在三觯之外也】
　　主人洗升献大夫于西阶上大夫升拜受觚主人拜送觚大夫坐祭立卒爵不拜既爵主人受爵大夫降复位【既尽也不拜之者礼又杀○疏曰前卿受献不酢辟君已是礼杀今大夫受献不但不酢主人又不拜既爵故云礼又杀也】胥荐主人于洗北西面脯醢无脀【胥之承反○胥膳宰之吏也主人大夫之下先大夫荐之尊之也不于上者上无其位也脀俎实○疏曰此燕礼大夫堂上士在下独此宰夫言堂上无位者以其主人位在阼阶君已在阼故主人辟之位在下是以大射注云不荐于上辟正主也】辩献大夫遂荐之继賔以西东上【徧献之乃荐略贱也亦献而后布席也】卒射人乃升大夫大夫皆升就席
　　右主人献大夫










　　席工于西阶上少东乐正先升北面立于其西【工瞽蒙歌讽诵诗者也凡执技艺者称工少牢馈食礼曰皇尸命工祝乐记师乙曰乙贱工也乐正于天子乐师也几乐掌其序事乐成则告备】小臣纳工工四人二瑟小臣左何瑟面鼓执越内右手相入升自西阶北面东上坐小臣坐授瑟乃降【何胡我反相息亮反○工四人者燕礼轻从大夫制也面鼓者燕尚乐可鼓者在前也越瑟下孔也内为主也相扶工也后二人徒相天子大仆二人也小臣四人祭仆六人御仆十二人皆同官】工歌鹿鸣四牡皇皇者华卒歌主人洗升献工工不兴左瑟一人拜受爵主人西阶上拜送爵【工歌乃献之贱者先就事也左瑟便其右一人工之长者也工拜于席○疏曰工北面以西为左空其右受献便者酒从东楹之西来故以右为便】荐脯醢【輙荐之变于大夫也】使人相祭【使扶工者相其祭荐祭酒】卒爵不拜【贱不备礼】主人受爵【将复献众工也】众工不拜受爵坐祭遂卒爵辩有脯醢不祭主人受爵降奠于篚【遂犹因也】
　　右乐賔升歌献工
　　公又举奠觯唯公所赐以旅于西阶上如初【言赐者君又弥尊賔长弥卑○疏曰燕尚饮酒故工歌之后笙奏之前而为大夫举旅大射主于射至三射之后乃为大夫举旅案上为賔举旅直云公兴以酬賔为卿举旅而云若賔若长是君礼渐尊賔礼渐杀然犹言酬也至此言唯君所赐者是君又弥尊賔长弥卑也】卒【旅毕也】
　　右公为大夫举旅
　　笙入立于县中奏南陔白华华黍主人洗升献笙于西阶上一人拜尽阶不升堂受爵降主人拜送爵阶前坐祭立卒爵不拜既爵升授主人【一人笙之长者也郷射礼曰笙一人拜于下】众笙不拜受爵降坐祭立卒爵辩有脯醢不祭○乃闲歌鱼丽笙由庚歌南有嘉鱼笙崇丘歌南山有台笙由仪○遂歌乡乐周南关雎葛覃卷耳召南鹊巢采蘩采苹大师告于乐正曰正歌备【大师上工也掌合隂阳之声教六诗以六律为之音者也子贡问师乙曰吾闻声歌各有宜也如赐者宜何歌也是明其掌而知之也正歌者升歌及笙各三终间歌三终合乐三终为一备备亦成也】乐正由楹内东楹之东告于公乃降复位【言由楹内者以其立于堂亷也复位位在东县之北】记若以乐纳賔则賔及庭奏肆夏賔拜酒主人荅拜而乐阕公拜受爵而奏肆夏公卒爵主人升受爵以下而乐阕【阕若穴反○肆夏乐章也今亡以钟鏄播之鼓磬应之所谓金奏也记曰入门而县兴示易以敬也卿大夫有王事之劳则奏此乐焉○易以豉反○疏曰常燕已臣子无乐王事之劳或有或无故言若也九夏皆诗篇名颂之族类也钟师云掌金奏金谓钟及鏄又云凡乐事以钟鼓奏九夏郑注云先击钟次击鼓是奏肆夏时有钟镈鼓磬彼经注虽不言磬但县内有此四者故郑兼言磬也言賔及庇奏肆夏则非寻常大夫为賔与宰夫为主人相对者谓若賔为苟敬四方賔之类特奏肆夏其事既重若非有王事之劳何以致此故也】升歌鹿鸣下管新宫笙入三成【新宫小雅逸篇○疏曰鹿鸣不言工歌新宫不言笙奏而言升歌下管欲明笙奏异于常燕常燕即上所陈四节是也特言下管新宫笙入三成者谓笙奏新宫三终申説下管之义】遂合乡乐【乡乐周南召南六篇言遂者不间也】若舞则勺【勺颂篇告成大武之乐歌也其诗曰于铄王师遵养时晦又曰实维尔公允师既合乡乐万舞而奏之所以美王侯劝有功也○疏曰言若者或为之舞或不为之舞舞则作周万舞之舞而奏勺诗传曰万者干舞也】
　　右乐賔笙闲合【今案燕礼歌笙间合四节与乡饮酒礼同乡饮酒礼则四节相继而作燕礼于工歌三终之后公为大夫举旅既举旅之后乃笙入三终间歌三终合乐三终而后乐备盖燕尚饮酒故于工歌之后笙入之前有旅酬之礼】
　　射人自阼阶下谓立司正公许射人遂为司正【君许其请因命用为司正君三举爵乐备作矣将留賔饮酒更立司正以监之察仪法也射人俱相礼其事同】司正洗角觯南面坐奠于中庭升东楹之东受命西阶上北面命卿大夫君曰以我安卿大夫皆对曰诺敢不安【洗奠角觯于中庭明其事以自表威仪多也主意殷勤欲留賔饮酒命卿大夫以我故安或亦其实不主意于賔○疏曰不主意于賔者欲兼羣臣共安也】○司正降自西阶南面坐取觯升酌散降南面坐奠觯右还北面少立坐取觯兴坐不祭卒觯奠之兴再拜稽首【右还将适觯南先西面也必从觯西为君之在东也少立者自严正慎其位】左还南面坐取觯洗南面反奠于其所【反奠虚觯不空位也】
　　右司正中庭奠觯
　　【今案燕礼大射礼司正洗角觯南面坐奠于中庭又降自西阶南面取觯升酌散降南面坐奠觯又右还北面取觯卒觯奠之再拜稽首又左还南面坐取觯进退皆由觯西盖君在阼不敢背君若从觯东而左还北面则背君故也乡饮乡射皆臣礼只有北面奠觯之文威仪简故也】








　　升自西阶东楹之东请彻俎降公许告于賔賔北面取俎以出膳宰彻公俎降自阼阶以东【膳宰降自阼阶以賔亲彻若君亲彻然○疏曰臣之升降当西阶今不降西阶而降自阼阶当君降处故云若君亲彻降自阼然也】卿大夫皆降东面北上【以将坐降待賔反也】
　　右彻俎
　　賔反入及卿大夫皆説屦升就席公以賔及卿大夫皆坐乃安【凡燕坐必説屦屦贱不在堂也礼者尚敬敬多则不亲燕安坐相亲之心○疏曰不云君降説屦者据少仪尊者坐在室则説屦于户内今此燕在堂上则君尊説屦于堂上席侧可知】羞庶羞【谓肝膋狗胾醢也骨体所以致敬也庶羞所以尽爱也敬之爱之厚贤之道○士恋反膋音违胾壮吏反○疏曰案大射云羞庶羞注云所进众羞谓肝膋狗胾醢也或有炮鼈脍鲤雉兎鹑鴽大射先行燕礼明与彼同有此物者以经云庶羞则不唯二豆而已此注不言炮鼈已下注文不具也肝膋见内则用狗肝防之以其膋而炙之】大夫祭荐【燕乃祭荐不敢于盛成礼也○疏曰盛谓未立司正之前立行礼时也成礼谓祭先也大夫彼时受献不祭脯醢是不敢成礼于盛时也】司正升受命皆命君曰无不醉賔及卿大夫皆兴对曰诺敢不醉皆反坐【皆命者命賔命卿大夫也起对必降席司正退立西序端】○记有内羞【羞豆之实酏食糁食羞笾之实糗饵粉餈】
　　右燕
　　主人洗升献士于西阶上士长升拜受觯主人拜送觯【献士用觯士贱也○疏曰大夫已上献用觚旅酬乃用觯献士即用觯士贱】士坐祭立饮不拜既爵其他不拜坐祭立饮【他谓众士也亦升受爵不拜】○乃荐司正与射人一人司士一人执幂二人立于觯南东上【天子射人司士皆下大夫二人诸侯则上士其人数亦如之司正为上○疏曰此等皆士而先荐者以其皆有事故先得荐司士掌羣士爵禄废置之事士中之尊故亦先得荐司正为上者虽同是士以其为庭长故设在上先荐之】辩献士士既献者立于东方西面北上乃荐士【每已献而即位于东方盖尊之毕献荐于其位○疏曰郷大夫在东方今郷大夫得献升堂上东方位空故士得献即东方卿位是尊之以无正文故盖以疑之也】祝史小臣师亦就其位而荐之【次士献之已不变位位自在东方】主人就旅食之尊而献之旅食不拜受爵坐祭立饮【北面酌南卿献之于尊南不洗者以其贱略之也亦毕献乃荐之主人执虚爵奠于篚复位】
　　右主人献士及祝史
　　若射则大射正为司射如乡射之礼【大射正射人之长者也如郷射之礼者燕为乐郷大夫宜从其礼也如者如其告弓矢既具至退中与筭也纳射噐而张侯其告请先于君乃以命賔及郷大夫其为司正者亦为司马君与賔为耦乡射记曰自君射至龙旜亦其异者也荐旅食乃射者是燕射主于饮酒】○记君与射则为下射袒朱襦乐作而后就物【袒徒旱反襦如朱反○君尊】小臣以巾授矢稍属【属章欲反○君尊不搢矢】不以乐志【辟不敏也○辟音避】既则小臣受弓以授弓人【俟复也不使大射正燕射轻复扶又反】○上射退于物一笴既则荅君而俟若饮君燕则夹爵【谓君在不胜之党賔饮之如燕媵觚则又夹爵○疏曰将饮君先自饮及君饮讫又自饮为夹爵】君在大夫射则肉袒【不纁襦厌于君厌一渉反】○君国中射则皮树中以翿旌获白羽与朱羽糅【国中城中也谓燕射也皮树兽名以翿旌获尚文德也○疏曰知城中是燕射者以其下有賔射大射不在国也尚文徳者以文舞用羽武舞用干也此用羽知尚文德也】于竟则虎中龙旜【于竟谓与邻国君射也画龙于旜尚文章也通帛为旜○疏曰与邻国君射则賔射也以其君冇送賔之事因送则射云尚文章也者亦若翿旌也】
　　右燕射
　　賔降洗升媵觚于公酌散下拜公降一等小臣辞賔升再拜稽首公荅再拜【此当言媵觯酬之礼皆用觯言觚者字之误也古者觯字或作角旁氏由此误尔】賔坐祭卒爵再拜稽首公荅再拜賔降洗象觯升酌膳坐奠于荐南降拜小臣辞賔升成拜公荅再拜賔反位【反位反席也】
　　右賔媵觯于公
　　公坐取賔所媵觯兴唯公所赐【至此又言兴者明公崇礼不倦也】受者如初受酬之礼降更爵洗升酌膳下拜小臣辞升成拜公荅拜乃就席坐行之【坐行之若今坐相劝酒】有执爵者【士有盥升主酌授之者○疏曰若然三举旅皆酬者自酌授之也】唯受于公者拜【公所赐者也其余则否】司正命执爵者爵辩卒受者兴以酬士【欲令惠均○疏曰前三举旅辩大夫则止今此为士举旅故及之】大夫卒受者以爵兴西阶上酬士士升大夫奠爵拜士荅拜【兴酬士者士立堂下无坐位】大夫立卒爵不拜实之士拜受大夫拜送士旅于西阶上辩【祝史小臣旅食皆及焉】士旅酌【旅序也士以次序自酌相酬无执爵者】卒
　　右公为士举旅
　　主人洗升自西阶献庶子于阼阶上如献士之礼辩降洗遂献左右正与内小臣皆于阼阶上如献庶子之礼【庶子掌正六牲之体及舞位使国子修徳学道世子之官也而与膳宰乐正聨事乐正亦学国子以舞左右正谓乐正仆人正也小乐正立于西县之北仆人正仆人师仆人士立于其北北上太乐正立于东县之北若射则仆人正仆人士倍于工后内小臣奄人掌君隂事隂令后夫人之官也皆献于阼阶上别于外内臣也献正下及内小臣则磬人钟人鑮人鼓人仆人之属尽献可知也凡献皆荐也○疏曰内小臣别于外内臣周礼有外内命夫内命夫朝廷卿大夫外命夫诸侯臣在郷遂及采地者但外内臣皆献于西阶上此内小臣献于阼阶】
　　右主人献庶子以下
　　无筭爵【筭数也爵行无次无数唯意所劝醉而止】士也有执膳爵者有执散爵者执膳爵者酌以进公公不拜受执散爵者酌以之公命所赐所赐者兴受爵降席下奠爵再拜稽首公荅拜【席下席西也】受赐爵者以爵就席坐公卒爵然后饮【不敢先虚爵明此劝惠从尊者来也】执膳爵者受公爵酌反奠之【宴欢在于饮酒成其意】受赐爵者兴授执散爵执散爵者乃酌行之【予其所劝者】唯受爵于公者拜卒受爵者兴以酬士于西阶上士升大夫不拜乃饮实爵【乃犹而也】士不拜受爵大夫就席士旅酌亦如之公有命彻幂则卿大夫皆降西阶下北面东上再拜稽首公命小臣辞公荅再拜大夫皆辟【命彻幂者公意殷勤必尽酒也小臣辞不升成拜明虽醉正臣礼也不言賔賔弥臣也君荅拜于上示不虚受也○疏曰云不言賔直言卿大夫皆降不别言賔是燕末賔同于臣言弥臣者上旅酬犹言賔但言赐不言酬已是賔卑今乃没賔不言賔是賔弥臣也】遂升反坐士终旅于上如初【卿大夫降而爵止于其反席卒之○朱先生曰此事方旅酌而大夫降则爵止不行公辞而大夫复升上乃终旅于上也】无筭乐【升歌间合无数也取欢而已其乐章亦然】宵则庶子执烛于阼阶上司宫执烛于西阶上甸人执大烛于庭阍人为大烛于门外【宵夜也烛燋也甸人掌共薪蒸者庭大烛为位广也阍人门人也为作也作大烛以俟賔客出】
　　右无筭爵
　　賔醉北面坐取其荐脯以降【取脯重得君赐】奏陔【陔陔夏乐章也賔出奏陔夏以为行节也凡夏以钟鼓奏之】賔所执脯以赐钟人于门内霤遂出【必赐钟人钟人掌以钟鼓奏九夏今奏陔以节已用赐脯以报之明虽醉不忘礼】卿大夫皆出【随賔出也】公不送【賔礼讫是臣也】
　　右賔出
　　公与客燕【谓四方之使者】曰寡君有不腆之酒以请吾子之与寡君须臾焉使某也以请【上介出请入告】对曰寡君君之私也君无所辱赐于使臣臣敢辞【上介出荅主国使者辞也】寡君固曰不腆使某固以请寡君君之私也君无所辱赐于使臣臣敢固辞【朱先生曰寡君君之私也以下是客对辞】寡君固曰不腆使某固以请某固辞不得命敢不从【朱先生曰某固辞以下是客对辞】致命曰寡君使某有不腆之酒以请吾子之与寡君须臾焉【亲相见致君命辞也】君贶寡君多矣又辱赐于使臣臣敢拜赐命【朱先生曰君贶寡君多矣以下是客对辞】○记若与四方之賔燕则公迎之于大门内揖让升【四方之賔谓来聘者也自戒至于拜至皆如公食亦告馔具而后公即席小臣请执幂谓羞者乃迎賔也】賔为苟敬席于阼阶之西北面有脀不哜肺不啐酒其介为賔【苟且也假也主国君飨时亲进醴于賔今燕又宜献焉人臣不敢防烦尊者至此升堂而辞让欲以臣礼燕为恭敬也于是席之如献公之位言苟敬者賔实主国所宜敬也脀析俎也不哜啐似若尊者然也介门西北面西上公降迎上介以为賔揖让升如初礼主人献賔献公既献苟敬乃媵觚羣臣即位如燕也○疏曰言苟敬者賔实主国所宜敬但为辞让故以命介为賔不得敬之今虽以介为賔不可全不敬于是席之于阼阶西而且敬之故云苟敬也上燕已臣子之时献賔献公既即媵觯以酬賔今苟敬之前有荐有俎实与君同则知献公后即献苟敬乃可酬賔也】无膳尊无膳爵【降尊以就卑也】若与四方之賔燕媵爵曰受赐矣臣请賛执爵者【受赐谓公卿者酬之至燕主人事賔之礼杀賔降洗升媵觯于公荅恩惠也】相者对曰吾子无自辱焉【亦告公以公命荅之也】有房中之乐【歌周南召南之诗而不用钟磬之节也谓之房中者后夫人之所讽诵以事其君子】
　　右公与客燕



</div>
    <div class="pagination">
<a href="仪礼图_page12.html">上一页</a><span>...</span><a href="仪礼图_page8.html">8</a><a href="仪礼图_page9.html">9</a><a href="仪礼图_page10.html">10</a><a href="仪礼图_page11.html">11</a><a href="仪礼图_page12.html">12</a><span class="current-page">13</span><a href="仪礼图_page14.html">14</a><a href="仪礼图_page15.html">15</a><a href="仪礼图_page16.html">16</a><a href="仪礼图_page17.html">17</a><a href="仪礼图_page18.html">18</a><span>...</span><a href="仪礼图_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
