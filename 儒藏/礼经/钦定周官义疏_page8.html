<!DOCTYPE html>
<html>
<head>
    <meta charset="UTF-8">
    <title>钦定周官义疏 - 第 8 页/共 118 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定周官义疏 - 第 8 页/共 118 页</h1>
    <div class="content">　　七曰官刑以纠邦治
　　正义郑氏康成曰司冦职所谓四曰官刑上能纠职也　贾氏公彦曰言官刑非寻常五刑谓官中之刑以纠察邦治
　　案官刑兼轻重而言司冦职四曰官刑上能纠职舜典鞭作官刑官府之常刑也其有极恶大罪则亦不免于刑杀内史六曰杀掌囚凡有爵者奉而适甸师氏以待刑杀是也记曰刑不上大夫者乃贾谊所谓体貌大臣闻命则北面再拜跽而自裁之类耳
　　八曰官计以弊邦治【弊必艺反郑蒲计反】
　　正义郑氏康成曰弊防也官计谓小宰之六计所以防羣吏之治郑司农云谓三年大计羣吏之治而诛赏之
　　案以分之所守言则曰官职以事之所服言则曰官常其实一也上分职以授下故曰辨下服常以报上故曰听官府八成有一定条格故曰经七事之法有施舍治讼故曰正聨与常独曰官治主于覈其人也余皆曰邦治主扵举其事也
　　以八则治都鄙
　　正义郑氏康成曰则亦灋也典灋则所用异异其名也都鄙公卿大夫之采邑王子弟所食邑如周召毛聃毕原之属在畿内者【贾疏载师职家邑任稍地则大夫之采也小都任县地则六卿之采也大都任畺地则三公之采也王亲子弟与公同处次疏者与六卿同处次疏者与大夫同处礼运天子有田以处其子孙然则王子母弟食采地者未必别有官有官则依公卿大夫食邑不假别言也】　王氏安石曰书云建邦设都以有都邑焉故曰都以其在国之鄙故曰鄙
　　案都鄙记所谓内诸侯禄也与郷遂都邑纯用王朝之制出封纯用侯国之制者不同故别以八则治之治分于外权操于内所谓驭也
　　通论易氏祓曰秋官有都则而无家则盖卿以六命为小都公以八命为大都大宗伯职五命赐则王之大夫四命虽驭之以八则而未与赐则之数故采邑不谓之都而谓之家八则虽通用于三等采邑而以都为主故总之曰治都鄙
　　一曰祭祀以驭其神【驭鱼虑反】
　　正义郑氏康成曰祭祀其先君社稷五祀【贾疏案孝经大夫章不云社稷则诸侯卿大夫也若王亲子弟及三公称诸侯者五庙五祀三社三稷】　叶氏时曰都家祭祀必致福于国国有大故则令祷祀是其神皆王朝所驭也　邓氏元锡曰驭犹马有衔勒而操纵自由也祭祀有废置故亦曰驭
　　案郑云先君谓公卿大夫始仕者若王子弟之为别子者是也若诸侯则卿大夫不得祖之五祀当如月令所载者疏谓三社三稷未知所据
　　辨正魏氏了翁曰康成以驱而纳之于善为驭于祭祀不可通窃意驭者斟酌疾徐以归于范之意如都家祭祀制之使不违其则乃所以驭其神
　　二曰灋则以驭其官
　　正义郑氏康成曰灋则其官之制度
　　三曰废置以驭其吏
　　正义郑氏康成曰废犹退也退其不能者举贤而置之
　　案吏即服官者若府史之属则其长所自辟除非王朝废置所及也灋则者示以职之所守故曰官废置者覈其人之所堪故曰吏
　　四曰禄位以驭其士
　　正义郑氏众曰士谓学士　郑氏康成曰位爵次也禄若今月奉【贾疏古者禄皆月别给之汉制亦然】　王氏志长曰择士之贤者诏之禄位则不贤者争自奋励矣故曰以驭其士
　　五曰赋贡以驭其用
　　正义郑氏康成曰贡功也九职之功所税也　王氏昭禹曰以政取下谓之赋以职供上谓之贡　易氏祓曰取于民者有制供扵上者有常然后制其用度丰杀之莭故曰以驭其用
　　案私邑之用王朝之供各有防分而又时其嵗之丰防事之繁简是都鄙之用皆王朝所制也故曰以驭其用
　　辨正魏氏了翁曰赋者井地所出如禹贡则壤成赋及左氏悉索敝赋是也贡兼土地所产康成以汉制觧经谓赋口率出泉误矣唐陆贽犹以民间出泉为不便况成周乎
　　六曰礼俗以驭其民
　　正义郑氏康成曰礼俗昏姻丧纪旧所行也【贾疏曲礼君子行礼不求变俗若冠礼不醴醮用酒其一也】　杨氏时曰五方之民风气异宜其安居和味宜服利用备器有不可强同者先王脩礼以莭其性达其志通其欲而为之莭文故礼与俗不可离而为二也　王氏应电曰鄊俗之礼不同茍无害于义者因而节文之故曰礼俗
　　七曰刑赏以驭其威
　　正义贾氏公彦曰谓有罪刑之有功赏之使人入善畏威故云以驭其威
　　案都鄙刑赏其长自主之然必遵用大宰之制故曰以驭其威
　　八曰田役以驭其众
　　正义贾氏公彦曰采地之中得田猎及使役于民皆当不夺民时故曰以驭其众据此则卿大夫得田猎而左传郑大夫丰卷请田子产不许者彼常田之外临祭取鲜唯人君耳大夫不合也记云大夫不揜羣是常田总论王氏安石曰典祀弗举淫祠无禁非所以驭其神也上不知所制下不知所守非所以驭其官也治不时考政不歳防非所以驭其吏也禄不论功位不议行非所以驭其士也征求无艺费出无节非所以驭其用也人自为礼家自为俗非所以驭其民也刑以幸免赏以茍得非所以驭其威也施舎不均征调无度非所以驭其众也
　　以八柄诏王驭羣臣【柄臂映反】
　　正义郑氏康成曰柄所秉执以起事者也诏告也助也　贾氏公彦曰独此与八统言诏王者余并羣臣职务常所依行此乃王所操持大宰赞之故特言诏也案爵禄废置生杀予夺圣人制法皆天理之当然也然以天下之大柄而操于一人非上圣至仁岂能一一各应其则及其变也则有不宜贵而贵不宜富而富不宜废而废不宜置而置不宜予而予不宜夺而夺者矣又其甚也且有不宜生而生不宜杀而杀者矣自非公正无私能好能恶之相臣随事随时竭诚尽虑以告其君鲜不牵于私意蔽于佥壬而行倒置者汉唐以下非无励精求治欲谨其操柄之贤君而不能比隆于三代以诏之者无伊傅周召之相臣耳此振古治道升降之分界也
　　一曰爵以驭其贵
　　正义郑氏康成曰爵谓公侯伯子男卿大夫士也【贾疏不言孤者卿中含之考工记外有九室九卿朝焉九卿谓三孤六卿是卿中含孤也周制爵及命士】诗诲尔序爵【贾疏大雅桑柔诗】言教王以贤否之次第
　　二曰禄以驭其富
　　正义郑氏康成曰班禄所以富臣下书曰凡厥正人既富方谷　贾氏公彦曰司士职以徳诏爵以功诏禄贤乃受爵所以驭其贵禄与功称所以驭其富
　　三曰予以驭其幸
　　正义郑氏康成曰幸谓言行合于善则有以赐予之以劝后也　杨氏时曰职币诏上之小用赐予嵗终则防其出以式灋赞之小用有式灋则上所赐予无过制也故曰以驭其幸
　　存异刘氏恕曰幸者王所亲幸也可赐予之不可爵之者也
　　案大府职币余之赋以待赐予玉府职王之好赐共其货贿内府职王及冢宰之好赐予则共之外府职共赐予之财用职嵗凡上之赐予以叙与职币授之职币振余财以诏上之小用赐予凡此皆所谓予也幸犹庆也赐予及之则受者以为庆幸矣此于卿大夫士五等诸侯及聘使皆有之非仅可赐予而不可爵之之谓也侍御仆从罔非正人安得有佞幸之臣如后世者而又设赐予之柄以驭之哉
　　四曰置以驭其行【行下孟反】
　　正义贾氏公彦曰有贤行则置之于位故曰以驭其行
　　案人之性资刚柔敏钝各有所禀官之职业文武剧易各有所宜故必知其行然后置之各当其任自始仕者论定而后官以至三宅三俊克由绎之而后俾乂皆率是道也如用违其才则虽贤而官或不治故克知三有宅心灼见三有俊心乃文武立政之根源周公本之以建六典者也
　　五曰生以驭其福
　　正义刘氏恕曰其人本坐死以八议免是其福矣楚诛闘氏而免箴尹克黄改名曰生
　　案箴尹是本无罪而为人坐累者先王时未必有此法姑引以为证耳
　　六曰夺以驭其贫
　　正义郑氏锷曰夺如夺伯氏骈邑三百之夺
　　辨正魏氏了翁曰康成以汉制没入家财为夺以驭贫甚误古者有故而去三年然后收其田里若癈其事而夺之禄在国亦必使不至于甚困也
　　七曰废以驭其罪
　　正义易氏祓曰废言弃也　刘氏敞曰废者除其名籍
　　八曰诛以驭其过
　　正义郑氏康成曰诛责譲也曲礼齿路马有诛　贾氏公彦曰臣有过失非故为之者则以言语责譲之内史变诛言杀见为恶不止则亦杀之
　　案诛字所该者广自责譲以至刑杀皆是也内史八柄与此同而云五曰杀足以见之矣官刑以纠邦治者豫备其法扵平时诛以驭其过则指临时受诛者而言也过犹恶也刘氏敞曰过盖祸字之讹
　　总论王氏应电曰爵禄乃八柄之大者予夺诏禄之权衡也废置诏爵之操纵也
　　案爵与禄予与夺置与废生与诛皆相对以此区之则八者之义可知爵禄为要故先焉其六者则先吉而后防故不以相对为次也
　　以八统诏王驭万民
　　正义郑氏康成曰统所以合率以等物也【贾疏上行下效是率民以合于上也】　礼库曰八者通扵上下故曰统然原本君身　易氏祓曰统者合于上而系属于下也八者皆上作下效犹丝之牵物约其涣散而归于一
　　案驭羣臣犹有庆赏刑威之灋而所以驭万民者不过以忠厚礼譲为先且一一实体扵王躬而不専以布教敷言求喻于众志盖民弱而不可胜愚而不可欺苟非至诚动物以善养人而别求所以驭之之道鲜有能喻诸民而服从其教令者夏书曰予临兆民凛乎若朽索之驭六马故先王顾畏于民碞惟务正其本统以渐摩而隂化之然是八者亦非上圣至仁未能自然而各尽其道故并使冢宰随时随事而诏王焉
　　通论王氏安石曰柄言操此而用诸彼统言举此而彼从焉　梁氏寅曰驭羣臣者操其权故曰柄驭万民者举其纲故曰统
　　一曰亲亲
　　正义郑氏康成曰亲亲若尧亲九族也
　　二曰敬故
　　正义郑氏康成曰敬故不慢旧也
　　三曰进贤
　　正义郑氏康成曰贤有善行者
　　四曰使能
　　正义郑氏康成曰能多才艺者　礼库曰古者长民之官多民间自推择如五家为比二十五家为闾皆于其中自推一人朝廷因命为比长闾胥而爵以下士中士故天下皆知贤能之可贵而自勉扵善
　　五曰保庸
　　正义郑氏康成曰保庸安有功者
　　六曰尊贵
　　正义郑氏康成曰天下之逹尊三曰爵也徳也齿也祭义先王之所以治天下者五贵有徳贵贵贵老敬长慈幼【贾疏徳齿贵有徳贵老敬长慈幼于义无所当连引之耳】贾氏公彦曰谓有贵皆尊之
　　七曰达吏
　　正义郑氏康成曰逹吏察举勤劳之小吏也　王氏昭禹曰以贱事贵其志能常患于不逹有以达之则无叹于莫知我勚者
　　案府史胥徒有才行特出于众者则众共逹之使闻于上也
　　八曰礼宾
　　正义郑氏康成曰礼宾宾礼诸侯所以示民亲仁善邻
　　案驭以亲亲则民兴仁驭以敬故则民存厚驭以进贤则民兴行驭以使能则民劝功驭以保庸则民知徳不可背驭以尊贵则民知防不可逾驭以逹吏则民知见善必驭以礼宾则民知耦居相敬大司徒以保息养万民与八统莭目相类八统诏王尤重君身故属之大宰耳
　　以九职任万民
　　正义郝氏敬曰职业也　贾氏公彦曰任训倳谓立也使民之业得立　叶氏时曰九职谓之任者因其地而授之随其力而使之不废其所能不强其所不能也　陈氏傅良曰天之生民未有无事而食者无事而食众之殃也故圣人制天下之民各因其能以服于事大宰既授之职闾师又责其功所以奠民生而作其业也
　　案天之生人无少壮男女有是身则有所居之分位有是分位则有所治之事业故名曰职盈天地之间有一无职之人有一不守其职之人则有家有国者必隂受其病故王公身任天职必使万民舎九职无以托其身而君臣相与尽志于治教政刑礼事以董正之而使无废职焉
　　一曰三农生九谷
　　正义郑氏众曰三农平地山泽也九谷黍稷秫稻麻大小豆大小麦　郑氏康成曰三农原隰及平地九谷无秫大麦有梁苽【贾疏月令麦属东方菽属南方麻属西方黍属北方稷属中央故知有黍稷麻豆麦稲与小豆所用处多知有大豆者生民诗艺之戎菽戎菽大豆也　秫亦粟与稷黏踈为异大麦用处少故去之食医职凡膳食之宜犬宜粱鱼宜苽故知有粱苽也】
　　案三农先郑之说得之即掌莭职土国山国泽国是也髙下平地凡可农者皆统之矣后郑易以原隰原髙隰下犹山泽之意也王氏与之疑山泽农少而以上中下三防为言今之环薮泽傍江河者皆泽农也陕虢以西居其下而耕其上者皆山农也惟其然故山泽可以立国也若上中下之防则园圃薮牧俱有之何独农乎九谷当以后郑之说为正
　　二曰园圃毓草木【圃邦古反又音布毓古育字】
　　正义郑氏康成曰树果蓏曰圃园其樊也【贾疏案汉书食货志田中不得有树用妨五谷环庐树桑麻菜茹瓠果蓏应劭曰木曰果草曰蓏张晏曰有核曰果无核曰蓏载师职以圃任园地则圃在园中故曰园其樊诗折栁樊圃亦谓与圃为樊蔽也】　王氏昭禹曰毓者顺其性而养之也　王氏详说曰园圃薮牧举地以目其人
　　案此即载师职所谓以圃任园地闾师职所谓任圃以树事贡草木者也国邑郊闗之地业此者尤多以菜果蓏需之者广且其利厚则授之数亩而已足当百亩之农矣至于农夫亦自有园圃如豳诗所云九月筑圃者则即在所授田宅之中不别有赋闾师之征所不及而此职之任民者亦赅焉
　　三曰虞衡作山泽之材
　　正义郑氏康成曰虞衡山泽之官主山泽之民者贾氏公彦曰掌山泽之官曰虞掌川林之官曰衡并举虞衡示所作之材兼川林也山泽之民无名号故借虞衡以表之　王氏昭禹曰遂其生适其用是之谓作
　　案山泽之材如林木蒲苇禽鱼之类皆是其地或亦分给于民或不分给扵民二者皆有之栽培长养民之职也虞衡为之厉禁而使取之以时所以作之也
　　四曰薮牧养蕃鸟兽【薮速苟反牧徐音目刘音茂蕃扶元反】
　　正义郑氏康成曰泽无水曰薮【贾疏泽虞职大泽大薮则泽薮异也诗叔在薮火烈具举若有水不得田猎故知泽无水曰薮】牧牧田在逺郊皆畜牧之地
　　案载师职有牧田而牧地不见于经此与薮并列盖牧地也地或宜于田或宜于牧故小司徒井牧其田野随地皆有之而王朝之牧田必以任逺郊之地盖四郊宾客所防所用畜物为多牧地在四郊故就而授牧者以田也又鸟兽不可以扰耕地但择善水草之处而使民养蕃之此王政所以即人之心而尽物之理也放饲得宜曰养胎卵滋生曰蕃鸟兽皆谓家畜也
　　五曰百工饬化八材【饬音勅】
　　正义郑氏众曰八材珠曰切象曰磋玉曰琢石曰磨木曰刻金曰镂革曰剥羽曰析【贾疏并尔雅文惟骨曰切司农作珠】王氏昭禹曰致以力谓之饬易其形谓之化
　　存疑毛氏应龙曰八材金木羽革骨角玉石　王氏应电曰八材者曰土曰木曰金曰玉石曰骨角曰皮革曰羽毛曰采漆
　　六曰商贾阜通货贿【贾音古】
　　正义郑氏康成曰行曰商处曰贾阜盛也金玉曰货布帛曰贿【贾疏诸官有贾人无行法是处曰贾也易复象曰至日闭闗商旅不行是行曰商也食货志王莽更作金银贝钱布之器名曰寳货是自然之物曰货也聘礼贿用束纺是人所为曰贿也】王氏昭禹曰聚之使盈谓之阜迁此就彼谓之通
</div>
    <div class="pagination">
<a href="钦定周官义疏_page7.html">上一页</a><span>...</span><a href="钦定周官义疏_page3.html">3</a><a href="钦定周官义疏_page4.html">4</a><a href="钦定周官义疏_page5.html">5</a><a href="钦定周官义疏_page6.html">6</a><a href="钦定周官义疏_page7.html">7</a><span class="current-page">8</span><a href="钦定周官义疏_page9.html">9</a><a href="钦定周官义疏_page10.html">10</a><a href="钦定周官义疏_page11.html">11</a><a href="钦定周官义疏_page12.html">12</a><a href="钦定周官义疏_page13.html">13</a><span>...</span><a href="钦定周官义疏_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
