<!DOCTYPE html>
<html>
<head>
    <meta charset="UTF-8">
    <title>礼记纂言 - 第 11 页/共 50 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>礼记纂言 - 第 11 页/共 50 页</h1>
    <div class="content">　　天子搢珽方正于天下也诸矦荼前诎后直譲于天子也大夫前诎后诎无所不让也【珽它顶切荼音舒诎邱勿切】
　　【郑氏曰珽亦笏也谓之珽言珽然无所屈也或谓之大圭长三尺杼上终葵首终葵首者于杼上又广其首方如椎头是谓无屈后则恒直相玉书曰珽玉六寸明自炤诸矦谓笏为荼荼读为舒迟之舒舒懦者所畏在前也诎谓圜杀其首不为椎头诸侯唯天子诎焉大夫奉君命出入者也上有天子下有己君又杀其下而圜孔氏曰方正于天下示已之端平正直布于天下也荼前诎谓圜杀其首后直下角正方降譲于天子故前诎也陈氏曰天子之于天下体无所屈故珽必方正诸矦谨度以臣天子制节以君臣民故荼必前诎后直大夫于其君则为臣于天子则为陪臣故笏必前屈后屈士笏之制无所经见观其饰之以象疑亦前屈后直欤天子之笏曰珽诸侯曰荼大夫以下曰笏者尊者文其名卑者命其实故车天子诸侯曰路大夫以下曰车寝天子诸矦曰宫大夫以下曰寝陆氏曰珽非大圭大圭长三尺此长六寸大圭杼上终葵首譲于天子让于先王也珽珽而已无所屈焉盖王执镇圭搢大圭以祀天以朝日以飨先王执冒搢珽以朝羣臣以见诸矦诸矦称荼荼缓也言诎于天子而已大夫无所不让是以不得谓笏为荼故曰天子御珽诸矦御荼大夫服笏马氏曰先儒合珽大圭为一盖惑于搢大圭搢珽之文】
　　○天子素带朱里终辟诸矦素带终辟大夫素带辟垂士练带率下辟居士锦带弟子缟带并纽约用组三寸长齐于带绅长制士三尺有司二尺有五寸子游曰参分带下绅居二焉绅韠结三齐大夫大带四寸杂带君朱緑大夫华士缁辟三寸再缭四寸凡带有率无箴功肆束及带勤者有事则收之走则拥之【辟婢支切率音律并必正切缭音了肆音异】
　　【旧本素带终辟上有而字无诸矦字方氏曰而衍文诸矦字脱也郑氏曰天子素带谓大带也而素带终辟谓诸矦也诸矦不朱里合素为之如今衣带为之下天子也大夫亦如之率繂也士以下皆襌不合而繂积如今作幧头为之也辟读如裨冕之禆禆谓以缯米饰其侧人君充之大夫禆其纽及末士禆其末而已居士道艺处士也三寸谓约带纽组之广也长齐于带与绅齐也绅带之垂者有司府史之属也三分带下而三尺则带髙于中也结约余也杂犹饰也即上之禆也君裨带上以朱下以緑终之大夫裨垂外以内以华华黄色也士禆垂之下外内皆以缁是谓缁带大夫以上以素皆广四寸士以练广二寸再缭之凡带有司之带也亦繂之如士带矣无箴功则不裨之士虽繂带裨亦用箴功凡带不裨下士也肆读为肄肄余也余束约组之余组也勤谓执劳辱之事也孔氏曰天子以素为带用朱为里终竟带身在要及垂皆裨故曰终辟诸矦唯不以朱为里亦用朱緑终裨大夫不终裨但以华禆其身之两旁及屈垂者士用孰帛练为带用单帛两邉繂而已繂谓缏缉也带垂者必反屈向上又垂而下大夫则緫皆裨之士则唯用缁裨向下垂者居士用锦为带尚文也弟子用生缟为带尚质也并并也纽谓带之交结处以属其纽约者谓以物穿纽约结其带天子以下其所纽约之物并用组为之纽约之组阔三寸也约纽组余长三尺与带垂者齐带之垂者谓绅绅重也重屈而舒申也其制士长三尺有司长二尺五寸引子游之言以证绅之长短人长八尺大带之下四尺五寸分为三分绅居二分长三尺也绅韠结三齐者绅谓绅带韠谓蔽膝结谓约纽余组三者俱长三尺故云三齐也大夫大带四寸谓合素为之广四寸杂带饰带也君用朱緑大夫用华士用缁也士缁辟二寸再缭四寸谓用单练广二寸缭绕也再度绕要亦四寸有司之带既禅亦以箴缏缉其侧但繂襵之而已无别裨饰之箴功肆束及带者谓约束带之余组及带之垂者若身充勤劳之事当有事之时则収敛之为其事之切廹身须趋走则拥抱之收谓敛之在手拥谓抱之于懐也】
　　○韠君朱大夫素士爵韦圜杀直天子直诸矦前后方大夫前方后挫角士前后正【杀色戒切挫坐卧切】
　　【郑氏曰韠之言蔽也凡韠以韦为之必象裳色此端服之韠也天子诸侯端朱裳大夫素裳唯士裳黄裳杂裳也皮弁服皆素韠圜杀直目韠制也天子四角直无圜杀公矦杀四角使之方变于天子也所杀者去上下各五寸大夫圜其上角变于君也韠以下为前以上为后士贱与君同不嫌也正直方之间语也天子之士则直诸矦之士则方孔氏曰圜则前方后挫角谓挫上角使圜不令方也杀则前后方谓杀四角上下各去五寸所去之处以物补饰之使方也直则天子直是也杂记云防去上五寸纰以爵韦六寸不至下五寸纯以素紃以五采防谓上领缝也领之所用盖与纰同韠防即上去五寸处以爵韦为领其防之下两邉皆纰以爵韦表里各三寸下所去五寸纰所不至者纯以素也韠制大略如此正谓不衺也直而不衺谓之正方而不衺亦谓之正故云直方之间澄曰韠之制长三尺上广一尺下广二尺天子自上之左右角广一尺处斜裁至下之左右角广二尺处尽其所裁一直而无所屈故曰直诸矦自上之左右角正裁而下至五寸止止处亦广一尺自下之左右角正裁而上至五寸止止处亦广二尺又就上五寸之下广一尺防斜裁至下五寸之上广二尺处止上下各有五寸皆不斜裁故方大夫自下之左右角正裁而上至五寸止止处广二尺就此广处左右皆斜裁之至上左右角广一尺处尽其上端之左右及左右之两邉各剡一寸去其两角其下端裁方与诸矦同上端不裁方但剡其两角而已故圜士之下端左右角亦裁方上至五寸而止止处广二寸亦就止处斜裁至上端广一尺处尽如大夫但不剡圜二角盖后直而前方故曰前后正上端用爵韦横纰表里各五寸中间长二尺亦用爵韦纰其左右二邉表里各广三寸其下端用生帛横縁表里各五寸其四角领纰邉纰下縁相接处用五采之紃斜衬其两縁之交防处】
　　韠下广二尺上广一尺长三尺其颈五寸肩革带博二寸
　　【郑氏曰颈五寸亦谓广也颈中央肩两角皆上接革带以系之肩与革带广同凡佩繋于革带方氏曰颈中央也以上下皆大而中特小如人之颈也肩两角也以在两旁如人之肩也以系于革带故并言革带之博焉澄曰中颈广五寸左右肩各广二寸颈至左右肩中间相去各五分合为一尺与韠之上端同广】
　　一命緼韨幽衡再命赤韨幽衡三命赤韨葱衡【緼音温韨音弗幽音有】
　　【郑氏曰此冕爵弁服之韠韨之言亦蔽也尊祭服异其名尔緼赤黄之间色所谓韎也衡佩玊之衡也幽读为黝黒谓之黝青谓之葱周礼公矦伯之卿三命其大夫再命其士一命子男之卿再命其大夫一命其士不命孔氏曰上是端服之韠此韠异于上此据有孤之国卿大夫虽三命再命皆着冕若无孤之国则三命再命之卿大夫皆絺冕不唯冕也爵弁则士所服他服称韠祭服称韨异其名也】
　　○古之君子必佩玊右徴角左宫羽趋以采齐行以肆夏周还中规折还中矩进则揖之退则之然后玊锵鸣也故君子在车则闻鸾和之声行则鸣佩玊是以非辟之心无自入也【徴张里切齐疾私切还音旋中真仲切辟匹亦切】
　　【郑氏曰君子士以上也玉比徳焉徴角宫羽谓玉声所中也门外谓之趋齐当为楚茨之茨采齐路门外之乐节肆夏登堂之乐节周还反行也宜圜折还曲行也宜方揖之谓小俛见于前也扬之谓小仰见于后也锵声貌鸾在衡和在式自由也澄曰徴谓声中林钟律角则中姑洗也宫谓声中黄钟律羽则中南吕也林钟为徴隂声之首故居右徴三变生角角间二律与徴近故以徴配角黄钟为宫阳声之始故居左宫三变生羽羽二律与宫近故以羽配宫无商声者周乐不用商调也孔氏曰路寝门外至应门谓之趋于趋之时以采齐之乐为节路寝门内至堂谓之行于行之时以肆夏之乐为节尔雅释宫云室中谓之时堂上谓之行堂下谓之歩门外谓之趋中庭谓之走大路谓之奔此对文尔緫而言之门内谓之行门外谓之趋反行谓倒行假令从北向南折而东向西向也揖俯也行前进则身小俯仰也郤退迁行则身微仰也进俯则佩向前垂而见之退仰则佩向后垂而见之然后佩离身行摇动而佩自击所以玉声得锵锵而鸣也恒闻鸾和佩玉之正声是以非类邪僻之心无由入于身也鸾在衡和在式此平常所乗之车若田猎之车则鸾在马镳异于乗车方氏曰古之君子以见佩之设其来尚矣右佩隂也而声中徴角左佩阳也而声中宫羽先右后左者体以右为尊也五声之中独无商者与周官之言乐无商义同盖佩之象徳也而基徳者必以温乐之享神也而懐神者必以柔商于四时为秋秋之气肃非温也于五行为金金之性刚非柔也孔子云君子之音温柔居中以养生育之气是矣唯射乐偃旌于商者以习武故尚义也周旋则其步缓而曲曲则圜前故中规折还则其步疾而直直则方后故中矩在车闻鸾和行则鸣佩玊经觧所谓行步则有环佩之声升车则有鸾和之音也夫环佩以玊为之则阳精之所生鸾和以金为之则隂精之所成阳主仁环佩入而在内之节也隂主义鸾和出而在外之节也内存心以仁外制事以义所习者是所从者正是以非辟之心无自入也曰鸾见和之为和曰和见鸾之为唱鸾以体言和以用言也】
　　君在不佩玊左结佩右设佩居则设佩朝则结佩齐则綪结佩而爵韠【齐侧皆切綪侧耕切】
　　【郑氏曰出所处而君在焉则去徳佩而设事佩辟徳示即事也结其左者若于事有未能也结者结其绶不使鸣也此谓世子也居则设佩谓所处而君不在焉朝于君则结佩亦结左也齐则綪结佩綪屈也结又屈之思神灵不在事也爵韠者齐服端孔氏曰世子出所处而与君同在一处则不敢佩玉玊以表徳也去之示无徳也君在非朝处也君子无故玊不去身臣之对君备仪尽饰当恒佩玊今云君在不佩玊知非臣下也左结佩者谓结玊佩不使鸣右设佩者谓设事佩木燧大觿之属也居则设佩朝则结佩亦皆谓世子齐则綪结佩谓凡应佩玊之人非唯世子也綪结佩谓结其绶而又屈上之也爵韠者谓士端齐故爵韦为韠也熊氏云爵韠谓诸侯而下皆以端齐而爵韦为韠同士礼以其齐故不用朱韠素韠也陈氏曰古者有徳佩有事佩徳佩则左右皆玊事佩则左纷帨右玦捍之类先设事佩次加徳佩以事成而下徳成而上故也郑氏以此为世子之礼盖臣于君所佩必垂委而朝必鸣玊与世子之礼异也齐所以致精明之徳佩既结矣又从而屈之不以征角宫羽之声散其志也况敢听乐乎仪礼陈服器有顺有防顺则直防则屈也方氏曰自君在不佩玊至朝则结佩先儒谓世子是矣盖人臣之于君所未尝不佩玊也言君在不佩玊又言左结佩右设佩则所结所设者非徳佩也事佩而已示其可以即事而未足乎徳也居则设佩朝则结佩此则言徳佩也居谓燕居朝谓朝于公朝之时居则设以示徳音孔昭虽燕而有所不忘朝则结以示貊其徳音自谦而有所未也所谓居在退朝之所也所谓朝在朝之时也退朝之所则父子之道也在朝之时则君臣之义也子有代父之嫌而无代君之礼故退朝不佩玊者子避嫌于父也在朝必佩玊者臣尽礼于君也朝虽佩玊然犹结之则又别于群臣也齐则綪结佩而爵韠凡致齐者皆如是当是时君不得以朱大夫不得以素佩之声则静而不哗服之色则幽而不着凡以隂幽思而已】
　　凡带必有佩玊唯防否佩玊有冲牙君子无故玊不去身君子于玊比徳焉
　　【郑氏曰凡谓天子以至士防主于哀故去饰冲牙居中央以前后触也故谓防与灾眚孔氏曰凡佩玊必上系于珩下垂三道穿以蠙珠下端前后以悬于璜中央下端悬以冲牙动则冲牙前后触璜而为声所触之玊其形似牙故曰冲牙】
　　天子佩白玉而组绶公侯佩山玊而朱组绶大夫佩水苍玊而纯组绶世子佩瑜玉而綦组绶士佩瓀珉而緼组绶孔子佩象环五寸而綦组绶【纯郑读为缁綦音其瓀乳兖切珉音民】
　　【郑氏曰玊有山水苍者视其文色所似也绶者所以贯佩玊相承受者也纯当为缁古文缁字或作丝旁才綦文杂色也緼赤黄色孔子佩象环谦不比徳亦不事也象有文理者也环取可循而无穷孔氏曰玊色似山之而杂有文似水之苍而杂有文但尊者玉色纯公侯以下玉色渐杂世子及士唯论玉质不明玊色则玉色不定也瑜是玉之美者故世子佩之承上天子诸矦则世子天子诸矦之子也然诸矦世子虽佩瑜玉亦应降杀天子世子也瓀珉石次玉者贱故士佩之綦或云青黒色或云苍艾色故为杂文也象环五寸法五行也陈氏曰玉之贵者莫如白贱者莫如瓀珉山以象君徳之静水苍以象臣职之动山水苍其文也瑜与瓀其质也瓀或作礝以其多石故也珉或作珉以其贱故也组绶之佩谓之绶以其贯玉相承受也其饰天子者道也诸侯朱者事也大夫苍白者徳之杂世子赤黄者事之杂士纯则素而已此天子至士佩绶之辨也方氏曰言其色组言其质绶言其用也下皆放此君无为而体道道则纯故色纯者君也臣有为而用事事则杂故色杂者臣也诸矦虽有君道以对天子则为臣故绶虽以朱之纯而山则杂之矣世子亦有君道以有父在则为臣故玉虽以瑜之纯而绶以綦则杂之矣是皆不纯乎君道故也若天子玊纯以白异乎公矦杂之以山也绶纯以异乎世子杂之以綦也孔子有自然之文故佩象其文应变而无穷故以环能参天两地故五寸有素王之徳而居人臣之位故绶以綦与世子同所谓以义起礼也】
　　○王后袆衣夫人揄狄君命屈狄再命袆衣一命襢衣士褖衣【袆许韦切揄音摇屈音阙再命袆衣袆读作鞠襢音展褖吐乱切】
　　【郑氏曰袆读如翚揄读如摇翚摇皆翟雉名刻缯而画之着于衣以为饰因以为名也夫人三夫人亦矦伯之夫人也王者之后夫人亦袆衣君女君也屈周礼作阙谓刻缯为翟不画也此子男之夫人及其卿大夫士之妻命服也袆当为鞠字之误也礼天子诸矦命其臣后夫人亦命其妻以衣服所谓夫尊于朝妻荣于室也子男之卿再命而妻鞠衣则鞠衣襢衣褖衣者诸矦之臣皆分为三等其妻以次受此服也公之臣孤为上卿大夫次之士次之矦伯子男之臣卿为上大夫次之士次之褖或作税孔氏曰袆衣六服之最尊也狄读如翟伊洛而南素质五色皆备成章曰翚江淮而南青质五色皆备成章曰摇袆衣画翚者揄狄画摇者阙翟刻而不画从王祭先王则服袆衣祭先公则服揄翟祭群小祀则阙翟鞠衣黄桑服也色如鞠尘服之以告桑展衣以礼见王及賔客褖衣御于王之服阙翟赤摇翟青袆衣鞠衣黄展衣白褖衣黒其六服皆以素纱为里王者之后自行正朔与天子同故祭其先王亦袆衣也若祭先公则降焉鲁祭文王周公其夫人亦袆衣女君谓后也以礼君命其夫后命其妇则子男之妻不得受天子之命被后之命故云君命也子男卿妻服鞠衣襢展也子男大夫一命其妻服展衣子男之士不命其妻服褖衣也方氏曰鞠衣而下不言狄以不画狄故也袆衣画狄而不言以尊而无嫌故也后之袆衣犹王之大裘乃至尊之所独也故曰王后袆衣揄狄则诸矦公夫人之所同犹上公与王同服衮冕也故曰夫人揄狄言诸侯夫人服此则自矦伯而下服屈狄可知屈狄亦三夫人与三公之夫人所服三夫人君之内命妇也三公之夫人君之外命妇也故曰君命屈狄然降于诸公之夫人一等者犹三公在朝则服鷩冕也屈狄为君之命妇则鞠衣而下皆臣之命妇服而已若子男之卿再命其妇则从夫之爵故曰再命鞠衣其大夫一命故曰一命展衣其士不命故曰士褖衣臣之命妇不比于子男而是为言者举卑以见尊也所言皆互相明尔王后必以狄为上何也盖狄之交有时别有伦守死而不犯分妇人之徳所宜后之五路皆重翟者其义亦若是内之二十七世妇以应外之二十七大夫言世妇如此则大夫而下其妻可知陆氏曰袆衣当衮冕揄狄当鷩冕阙狄当毳冕鞠衣当希冕襢衣当冕爵弁褖衣当皮弁宵衣当朝服端陈氏曰周官内司服辨外内命妇之服内命妇之服鞠衣九嫔也展衣世妇也褖衣女御也外命妇者其夫孤也则鞠衣卿大夫也则展衣士也褖衣既言士褖衣明妇命眂夫也言君命明再命一命非女君也盖子男之夫人阙狄矦伯之夫人揄狄公之夫人袆衣郑谓三夫人及公之妻阙狄误矣王制言三公一命衮则三公在朝鷩冕其妻揄狄可知也此言夫人揄狄则三夫人揄狄可知也明堂位言鲁夫人副袆鲁矦得用衮冕则夫人副袆也少牢大夫之妻衣侈袂则其上至后夫人之袂皆侈特士妻褖衣之袂不侈】
　　唯世妇命于奠茧其他则皆从男子
　　【郑氏曰奠犹献也凡世妇已下蚕事毕献茧乃命之以其服天子之后夫人九嫔及诸矦之夫人夫在其位则妻得服其服矣孔氏曰世妇谓天子二十七世妇以下也献茧谓世妇及命妇入助蚕毕献茧也凡献物必先奠于地故云奠凡夫尊于朝妻荣于室皆得各服其命服今唯世妇及卿大夫之妻虽已被命犹不得即服命服必又须经入助蚕蚕毕献茧君亲命之着服乃得服尔故云命于奠茧世妇以下女御亦然其它谓后夫人九嫔及五等诸矦之妻也其夫得命则其妻得着命服不须奠茧之命故云皆从男子周氏曰必命于奠茧其意以为有功于祭服然后可以受此命也】
　　○童子之节也缁布衣锦縁锦绅并纽锦束发皆朱锦也
　　【郑氏曰童子未冠之称也冠礼曰将冠者采衣紒也孔氏曰童子之节谓童稚之子未成人之礼节也用缁布为衣尚质故也用锦为缁布衣之縁又绅带及约带之纽皆用锦并以锦为緫而束发其饰皆用朱色之锦童子尚华示将成人有文徳一文一质之义也陈氏曰童子之带非必全锦也锦绅而已锦绅非以其有备成之文也亲在致饰而已】
　　童子不裘不帛不屦絇无缌服听事不麻无事则立主人之北南面见先生从人而入【絇其俱切见贤遍切】
　　【方氏曰不裘即不衣裘裳是也不帛即不帛襦袴是也不屦絇未拘之以行戒也不服麻则以幼未能胜绖故也郑氏曰裘帛温伤壮气也絇屦头饰也虽不服缌犹免深衣无麻往给事也皆为幼少不备礼也孔氏曰童子唯当室与族人为礼有恩相接之义故遂服本服之缌尔不当室则情不能至缌故不服也虽不缌犹着免深衣无绖以往给事缌防使役也虽不当室而犹免者谓未成服而来也问防云不当室不免者谓成服之后也主人防主也此童子来听使若有事则使之若无事时在旁谓在主人之北南面而立先生师也童子不能独为礼若往见师则随成人而入也】
　　亲没不髦五十不散送【散悉但切】
　　【郑氏曰不髦去为子之饰也五十送防不散麻始衰不备礼也马氏曰子生三月剪发为髦及事父母拂髦故诗曰两髦大记诸矦小敛脱髦仪礼士既殡脱髦盖子之幼也父母剪发为之鬌及长也因以为饰谓之髦存而不忍弃所以顺父母之心长而不忘幼所以示人子之礼及亲始死而犹幸其生焉故不脱之三日之后则幸生之心已矣脱之可也盖亲存而髦与常言不称老同意亲没不髦与衣纯不以青同意曲礼曰五十不致毁防大记曰五十不成防不致毁情也不成防礼也孔氏曰始死三日之前要绖散垂三日之后乃绞之至葬啓殡以后亦散垂既葬乃绞五十既衰不能备礼故不散垂周氏曰亲没不髦所以责成人于亲没之后也五十不散送所以养筋力于始衰之年也】
　　右记天子以下服饰制度之礼凡十节
　　凡自称天子曰予一人伯曰天子之力臣诸侯之于天子曰某土之守臣某其在邉邑曰某屏之臣某其于敌以下曰寡人小国之君曰孤摈者亦曰孤【守去声】
　　【郑氏曰予一人谦自别于人而已伯上公九命分陜者邉邑谓九州之外大国之君自称曰寡人摈者曰寡君孔氏曰此以下明自称及摈者传辞之法天子与臣下言及遣摈者接诸矦皆称予一人言我于天下秪是一人而已君臣下称一人则谓率土之内唯有此一人尊之也伯自称于诸侯言已是天子运力之臣曲礼谓二伯摈于天子则云天子之吏也诸侯身对天子自称曰某土之守臣某若诸侯上介致辞于天子之摈者亦当然其天子之摈告天子则曰臣某矦某其在九州之外邉鄙之邑自称于天子曰某屏之臣某若使上介告天子之摈亦当然其天子之摈告天子则曰臣某子某某男某曲礼云其在东夷北狄西戎南蛮虽大曰子男者亦曰男也诸侯于敌以下自称曰寡人言以下通及民也小国谓夷狄子男之君自称及介传命云某土之孤某摈者告天子亦应云某孤也其在国自称亦曰孤】
　　上大夫曰下臣摈者曰寡君之老下大夫自名摈者曰寡大夫世子自名摈者曰寡君之适公子曰臣孽士曰传遽之臣于大夫曰外私【适丁歴切孽音枿五葛五列二切传陟恋切遽其庶切郑氏曰摈者之辞主谓见于他国君下大夫自名于它国君曰外臣某孽当为枿传遽以车马给使者也士臣于大夫者曰私人孔氏曰上大夫卿也自于己居之前称曰下臣若出使他国在于賔舘主国致礼上大夫设摈礼行之此摈者称大夫为寡君之老虽以摈为文其实谓介接主賔之辞亦当然摈介通也下大夫对己君称名而不敢称下臣卑逺于卿也出使设摈者以待主国此摈者称下大夫云寡大夫不敢称寡君之老世子对己国之君称名摈者对他国之辞曰寡君之适枿是树生之余公子曰臣孽谓对君也若对他国当云外臣士位卑给车马役使故称传遽亦谓对己君也大夫家臣称私此士既不与大夫为臣故对大夫称曰外私】
　　大夫私事使私人摈则称名公士摈则曰寡大夫寡君之老大夫有所往必与公士为賔也【使去声賔必刃切】
　　【郑氏曰私事使谓以君命私行非聘也若鲁成公时晋侯使韩穿来言汶阳之田归于齐之类公士摈谓聘也大聘使上大夫小聘使下大夫往之也为賔谓作介也孔氏曰私人摈则称名者盖以非公事正聘故降而称名也正聘之时则用公家之士为摈不用私人称下大夫曰寡大夫上大夫曰寡君之老大夫正聘有所往适之时必与公士为賔谓使公士作介也清江刘氏曰郑云若晋矦使韩穿来言汶阳之田归之于齐之类非也此乃谓若赵防子使楚隆吊吴夫差之类凡大夫聘而传命则当称寡君至于私臣摈于君命不得言主故名之也楚隆之辞曰寡君之老无卹使陪臣隆敢展谢之此则名者也】
　　○君入门介拂闑大夫中枨与闑之间士介拂枨【闑鱼列切枨音层】
　　【郑氏曰君入门谓两君相见也枨门楔也君入必中门上介夹闑大夫士介鴈行于后示不相沿也君若迎聘客摈者亦然孔氏曰入门谓入大门介谓上介稍近君故拂闑大夫之介微逺于闑故当枨与闑之间士介卑去闑逺故拂枨闑谓门之中央所竖短木也枨谓门之两旁长木所谓门楔也介者副也君必中门当枨闑之中主君在闑东賔在闑西主君上摈在君之后稍近西而拂闑賔之上介在賔之后稍近东而拂闑大夫摈介各当君后在枨闑之中央方氏曰碍于门之中者闑也拂谓衣拂之也介拂闑则近中也士介拂枨则近旁也】
　　賔入不中门不履阈公事自闑西私事自闑东
　　【郑氏曰賔谓聘客也不中门避尊者所从也阈门限公事聘享也私事觌面也孔氏曰不中门谓不当闑西枨闑之中不履阈谓足不践履门限之上也聘飨是奉君命而行故谓之公事自闑西用賔礼也私觌私面非行君命故谓之私事自闑东者从臣礼示将为主君之臣也】
　　○君与尸行接武大夫继武士中武徐趋皆用是疾趋则欲而手足毋移圈豚行不举足齐如流席上亦然端行頥霤如矢弁行剡剡起屦执龟玊举前曳踵蹜蹜如也【圈举逺切又去阮切豚土本切足齐音咨剡以渐切陆农师读圈豚并如字圈属上句豚属下句郑氏曰接武尊者尚徐蹈半迹继武迹相及也中武迹间容迹也徐趋谓君大夫士之徐行皆如与尸行之节也疾趋谓直行也防数自若谓起屦也移之言靡迤也毋移欲其直且正欲或为数圈转也豚之言若有所循不举足曳踵则衣之齐如水之流也孔子执圭则然此徐趋也席上亦然尊处亦尚徐也端行端直也頥或为防此疾趋也执龟玉举前曳踵着徐趋之事孔氏曰君天子诸矦也武迹也尊者舒迟故君及尸歩迟狭二足相蹑毎蹈于半未得各自成迹也大夫渐卑故与尸行步稍广速两足迹相接继也中犹间也士卑故与尸行歩极广毎徙足间容一足地乃蹑之也徐趋迟行也疾趋则欲者起也欲屦头恒起无复继接之异其迹或防或数自若贵贱同然也屦恒欲起手足犹宜直正不得邪低靡迤摇动故云手足毋移也圈豚行者释上徐趋之形豚循也转足循地而行不举足谓足不离地齐裳下缉也足既不举身又俯折则裳下委地曳足如水流状也在席上未坐其行亦如是圈豚行齐如流也端行頥霤覆上疾趋之节端行谓直身而行行既疾身乃小折而头直俯临前頥如屋霤之垂也矢箭也身趋前进不邪如箭也弁急也剡剡身起貌急行欲速而身屦恒起也踵谓足后跟也执玉徐趋之时初举足前后曳足跟行不离地缩缩言举足狭数蹜蹜如也陆氏曰疾趋则欲而手足毋移圈句圈读如杯圈之圈言虽举趾稍髙尚循徐趋圈域之内豚俯其首豚行盖言冕行端行谓服端而行弁行谓服爵弁皮弁而行澄按陆説似优于注防盖此节之首緫言与尸行之节次言徐趋疾趋二者之异末言豚行端行弁行及执龟玊而行四者之异】
　　右记天子以下称谓进趋之礼凡三节
　　君子之容舒迟见所尊者齐遫足容重手容恭目容端口容止声容静头容直气容肃立容徳色容庄坐如尸燕居告温温【齐音咨又则皆切遫音速】
　　【郑氏曰齐遫谦慤貌遫犹蹙也足容重举欲迟也手容恭髙且正也目容端不睇视也口容止不妄动也声容静不哕欬也头容直不倾顾也气容肃似不息也立容徳如有予也色容庄勃如战色坐如尸尸居神位敬慎也告谓教使也诗云温温恭人孔氏曰舒迟闲雅也虽常舒迟若见所尊之人则齐遫齐谓齐齐遫谓蹙蹙言自敛持廹促不敢自寛奢也立则磬折如人授物与己已受得之形也色欲常矜庄燕居谓私燕所居色尚和善教人使人之时唯须温温不欲严栗】
　　○凡行容庙中齐齐朝廷济济翔翔【音伤又音阳齐如字济子礼切】
　　【郑氏曰直疾貌凡行谓道路也齐齐恭慤貌济济翔翔荘敬貌孔氏曰道路虽速疾不忘于直庙中对神不敢舒散齐齐自收持严正之貌济济有威仪矜庄也翔翔行而张拱】
　　○凡祭容貌顔色如见所祭者
　　【郑氏曰如覩其人在此孔氏曰凡祭谓诸祭也容貌恭敬顔色温和似见所祭之人谓祭如在也】
　　○防容累累色容颠颠视容瞿瞿梅梅言容茧茧【累良追切颠音田又如字瞿纪具切】
　　【郑氏曰累累羸惫貌颠颠忧思貌瞿瞿梅梅不审貌茧茧声气微也孔氏曰累累谓容貌瘦瘠颠颠谓顔色不舒畅也瞿瞿惊遽貌梅梅犹微昧也孝子在防所视不审茧茧犹绵绵微细也】
　　○戎容暨暨言容詻詻色容厉肃视容清明【暨其记切詻五格切郑氏曰暨暨果毅貌詻詻教令严也厉肃仪刑貌清明察于事也孔氏曰厉严也肃威也军中顔色尚威严瞻视之容须清察明审也】
　　○立容辨卑毋讇头颈必中山立时行盛气颠实休玊色【辨彼检切讇音谄颠音田休旧无音今读吁句切】
　　【郑氏曰辨读为贬自贬卑谓磬折也颠读为阗读为阳盛身中之气使之阗满若阳之休物也澄曰休当读为呴谓气以温之也考工记云角之末休于气旧注以此合上戎容四句共为一节今按上文记防容先緫一句乃分三句记防之色防之视防之言记戎容亦然先緫一句乃分三句记戎之言戎之色戎之视防容之哀先观顔色故色容先于视言戎容之严先在号令故言容先于色视立容以下五句于戎容无所当宜别为一节以足履地而不行曰立上文既有立容为九容中之一于此又特记立容一条者盖古人坐之时少立之时多凡行礼皆立乗车亦立自昼夜燕居燕息外无非立之时也是以言之详焉辨卑与立容徳同意毋讇所以防其失也立之容虽贵乎贬抑卑谦而不可有屈已媚人之态故曰毋讇头颈在一身众体之上立时宜正不可偏侧故曰必中立者如山静重不动设或有行其动中节故曰时行心无愧怍则气盛不馁而常阗满塞实故气之充于体如阳之烝呴色之见于面如玉之温润立容如是足以该前之诸容矣大学传云徳润身心广体胖朱子赞程伯子云阳休山立玉色金声其斯之谓欤又按此章凡六节其第一节总言诸容以下五节各言一容第二节言行容朝廷宗庙行之大者故又从行中特详指之第三节言祭容如见所祭貌顔色胥该之矣第四节言丧容第五节言戎容二者一主于戚一主于严皆事之大者故对举之而色视言言色视错综以尽其致第六节言立容静必有动行立相随山立为时行之地故又从立説到行其提纲分目秩然有伦非敢臆防也】
　　右记容貌之礼凡六节
　　君子之居恒当户寝恒东首若有疾风迅雷甚雨则必变虽夜必兴衣服冠而坐【首手又切迅音信衣于既切】
　　【郑氏曰当户鄊明也东首首生气也衣服冠而坐敬天之怒方氏曰孔子将病犹当户而坐君视之犹东首加朝服迅雷风烈必变盖礼然也】
　　○日五盥沐稷而靧粱栉用椫栉发晞用象栉进禨进羞工乃升歌浴用二巾上絺下绤出杅履蒯席连用汤履蒲席衣布晞身乃屦进饮【盥音馆靧音悔栉则乙切椫章善切禨其既切絺刃疑切绤去逆切杅音雩蒯苦怪切连力旦切方读如字屦九具切本又作履】
　　【郑氏曰晞干也沐靧必进禨作乐盈气也絺浴刷去垢也杅浴器也蒯席涩以便于洗足也连犹同也进饮亦盈气也孔氏曰盥洗手也沐沐发也靧洗面也取稷粱之汤汁洗面沐发并须滑故也此大夫礼人君沐靧皆粱也椫白理木也栉梳也沐髪为除垢腻故用白理澁木以为梳沐己燥则髪澁故用象牙滑栉以通之禨谓酒也沐而饮酒曰禨进羞非庶羞为食而设今进酒而设羞是羞羞豆进羞之后乐工乃升堂以琴瑟而歌以新沐体虚补益气也杅浴之盆也出杅浴竟而出盆也履践也蒯菲草席澁出杅而脚践履澁草席上刮去垢也连用汤者释去足垢而用汤澜也澄曰记进禨进羞升歌于用象栉之下谓沐之后也靧则无是方氏曰杅以木为之蒯茅类蒯澁而蒲软连之为言续也用汤谓用以洗足浴既用汤又用汤以洗足故曰连进饮而不进羞工亦不升歌杀于沐也庆源辅氏曰用巾以除背垢履蒯席以洗足然则古浴不以人沐浴在身之重事也故着其法如此衣布如今之浴衫古所谓明衣也晞身乃屦屦服之末进屦则衣服皆举矣故进饮焉】
　　○将适公所宿齐戒居外寝沐浴史进象笏书思对命既服习容观玊声乃出揖私朝煇如也登车则有光矣【齐侧皆切观去声煇音晖】
　　【郑氏曰书思对命思所思念将以告君者也对所以对君者也命所受君命也书之于笏为失忘也玊声玉佩也私朝自大夫家之朝也揖其臣乃行孔氏曰史谓大夫亦有史官也按下大夫不得有象笏或云有地大夫故用象以笏书此思对命三事也既服者着朝服己竟私习仪容又听已佩鸣玊声与行步相中适也习仪竟行出至已之私朝揖其属臣揖竟出登所乗之车而适君朝矣陆氏曰习容观为有观之者习玉声为有听之者澄曰公所君之朝也宿谓前期一日也沐浴而后齐戒记于居外寝之下者以补上文言齐戒居外寝之先必沐浴也观示也容观身容之示人者玉声佩玊之锵鸣者既服下裳上衣束带设佩竟将出未出先自行动习试其容观与玉声使人视之聼之必容观合仪玊声中节然后出揖私朝而登车以适公朝也煇如谓昧爽之际晨光犹熹微也有光谓质明之时晨光已显著也】
　　右记卿大夫以下家居之礼凡三节
　　凡君召以三节二节以走一节以趋在官不俟屦在外不俟车
　　【郑氏曰节所以明信辅君命也使使召臣急则持二缓则持一周礼曰镇圭以徴守其余未闻也今汉使者拥节不俟趋君命也必有执随授之者孔氏曰节以玉为之君使使召臣有二节时有一节时故合云三节急则二节臣故走也缓则一节臣故趋也官谓朝廷治事防在外谓其室及官府也在官近不须车故言屦在外逺故云车】
　　○凡侍于君绅垂足如履齐頥霤垂拱视下而听上视带以及袷听乡任左【齐音咨乡去声】
　　【郑氏曰绅垂则磬折也齐裳下缉也袷交领也孔氏曰凡者臣无贵贱皆然绅大带也身直则带倚磬折则带垂身折则裳前下缉委地故行则足恒如践履裳下也霤屋檐也身俯故头临前垂頥如屋霤垂拱者拱沓手也身俯则宜手沓而下垂也视下者视髙则傲故下瞩也听上谓听尊者语宜谛听故仰头而面乡上以听之也视带以及袷视尊者之处也视君之法下不过带髙不过袷听上及听乡任左皆备君教使也立者尊右坐者尊左侍君坐时侍者在右左耳近君是以听乡皆以左为任也】
　　○侍坐则必退席不退则必引而去君之党登席不由前为躐席徒坐不尽席尺读书食则齐豆去席尺【躐音猎郑氏曰引却也党乡之细者谓旁侧也引而去者辟君之亲党也登席不由前升必由下也徒坐不尽席尺示无所求于前不忘谦也读书食则齐者读书声当闻尊者食为汗席也孔氏曰党乡之属借以喻君之旁侧所亲也言臣侍君坐必退就侧旁别席若旁无别席可退或虽有别席君不命之使退命令与旁侧之亲党同席则臣必谦卑引却而去离君之亲党坐君亲党之下也失节而践为躐席应从下升若由前升是躐席也徒坐空坐也谓非饮食及讲问时也不尽席之前畔有余一尺读书食则坐近前与席畔齐豆去席尺者又觧食所以近前之意以设豆去席一尺不得不前坐就豆】
　　○君若赐之爵则越席再拜稽首受登席祭之饮卒爵而俟君卒爵然后授虚爵君子之饮酒也受一爵而色洒如也二爵而言言斯礼已三爵而油油以退退则坐取屦隐辟而后屦坐左纳右坐右纳左【洒先典切又西礼切言言鱼斤切辟匹亦切】
　　【郑氏曰洒如肃敬貌言言和敬貌斯犹尔也油油説敬貌以退礼饮过三爵则敬杀可以去矣隐辟俛逡巡而退着屦也孔氏曰先饮示贱者先即事后授虚爵与相者示不敢先君尽爵此谓朝夕侍君得爵者若大礼则君先饮而后臣饮燕礼公卒爵而后饮是也此云再拜稽首而后受燕礼则先受而后再拜又云至三爵而退明非大飨之饮若燕礼非唯三爵而已洒如谓顔色肃敬二爵顔色稍和故言言斯皇氏读言为訚义亦通礼已三爵言臣侍君小燕唯止三爵左传云臣侍君燕过三爵非礼也坐跪也初跪脱屦堂下为敬故退而跪取屦起而逡巡隐辟以着之纳犹着也若坐左膝则着右足之屦坐右膝则着左足之屦】
　　唯君面尊大夫侧尊用棜士侧尊用禁凡尊必上酒唯飨野人皆酒【棜于据切】
　　【郑氏曰面犹向也燕礼司宫尊于东楹之西两方壶左酒南上公尊瓦大两有丰在尊南南上棜斯禁也无足有似于棜是以言棜酒不忘古也飨野人饮贱者不备礼也孔氏曰人君燕臣子专其恩惠故尊鼻向君若两君相见则尊鼻于两楹间在賔主之间夹之不得面向尊也侧谓旁侧在賔主两楹间旁侧夹之又东西横行异于君也君侧尊近于君南北列之则燕礼所云是也大夫士侧尊乡饮酒义云尊于房户之间是也若一尊亦曰侧尊士冠礼云侧尊一甒醴注云无偶曰侧与此侧别棜今木轝上有四周下无足斯禁亦无足有似于棜飨野人谓蜡祭时也野人贱不得本古又无徳故唯酒而无水也贾氏曰无偶曰侧置酒曰尊凡礼之通例称侧有二一者无偶特一为侧又昏礼云侧尊甒醴于房中亦是无酒曰侧】
　　○若赐之食而君客之则命之祭然后祭先饭辩尝羞饮而俟若有尝羞者则俟君之食然后食饭饮而俟君命之羞羞近者命之品尝之然后唯所欲凡尝逺食必顺近食君未覆手不敢飱君既食又饭飱饭飱者三饭也君既彻执饭与酱乃出授从者【饭扶晚切下并同辩音遍飱音孙执饭如字从去声】
　　【郑氏曰侍食则不祭虽见賔客犹不敢备礼也君将食臣先尝羞忠孝也俟君食而后食若有尝羞者膳宰存也饭饮利将食也羞近者辟贪味也顺近食者从近始也覆手以循口已食也飱劝食也君既食又饭飱不敢先君饱也三饭臣劝君食如是可也执饭与酱授从者食于尊者之前当亲彻也孔氏曰祭祭先也礼敌者共食则先祭降等之客则后祭臣侍君而赐之食则不祭若君以客礼待之则虽得祭又须君命之祭乃敢祭也先饭饭食也君未食而臣先食徧尝羞膳示行臣礼为尝食也尝羞毕歠饮以俟君飱臣乃敢飱也礼食未飱必先啜饮以利滑防中不令澁噎也若有尝羞者此谓臣侍食得赐食而非君所客者也故不得祭君使膳宰自尝羞故不得尝羞既不祭不尝则俟君食后已乃食也饭饮者饮之也虽不尝羞亦先饮以俟君也虽君已食已乃后食而犹未敢食羞故又须君命虽得君命犹先食近其前者一种而止若越次前食逺者则为贪好味也品徧也既未敢越次多食故君又命徧尝已乃徧尝之后则随已所欲不复次第也凡尝逺食必顺近食客与不客悉皆如此故云凡也意在尝逺者且从近始也君未覆手不敢飱侍食者悉然也覆手者谓食饱必覆手以循口邉恐有殽粒污着之也飱谓用饮浇饭于器中也礼食竟更作三飱以劝助令饱实使不虚也君既食又饭飱者君食毕竟而又飱则臣乃敢飱明不先君而饱也三饭谓三度飱也君馔己彻则臣乃自彻己馔以授从者饭酱是食之主故自执之此谓不客者若君与己礼食则但亲彻之不敢授己之从者也】
　　○凡侑食不尽食食于人不饱唯水浆不祭若祭为己偞卑【偞虚涉切】
　　【郑氏曰不尽食不饱谦也水浆非盛馔也己犹太也祭之为太有所畏迫臣于君则祭之孔氏曰上文明侍君之食此因明凡人相敌为食之礼侑食不尽食者劝食尊者之法食于人不饱者通包尊者及礼敌之人皆谦退不敢自足也食于礼敌之人所设水浆不以祭先偞厌若祭水浆为大厌降卑微有所畏廹也臣于君则祭按公食大夫礼宰夫执觯浆以进賔受坐祭遂饮方氏曰侑食谓劝侑人食也虽劝人食之使足而已不敢自足也食于人不饱与共食不饱同义不祭水浆特于敌者尔于尊者则不得不祭首言凡侑食则不主尊者可知】
　　侍食于先生异爵者后祭先饭客祭主人辞曰不足祭也客飱主人辞以防主人自置其酱则客自彻之一室之人非賔客一人彻壹食之人一人彻凡燕食妇人不彻【饭扶晚切】
　　【郑氏曰后祭先饭谦也客祭盛主人之馔也客飱者美主人之食也防之言麤也客自彻敬主人也彻奠于序端一室之人非賔客同事合居者也賔客则各彻其馔壹食之人壹犹聚也为赴事聚食也妇人不彻质不备礼孔氏曰异爵谓尊于己者馔不为己故后祭先饭示为尊者尝食也客盛主人之馔具故祭之主人致辞云不足祭谓疏食不足备礼也客飱者若食竟作三饭食也主人见客飱而致辞云麤食伤客不足致饱若欲使更食然也主人敬客自置其酱则客宜报敬故自彻之曲礼主人亲馈是也同事而合居一室既无的賔主故必少者一人彻馔壹食谓赴事一聚共食则亦不人人彻亦推一人彻也方氏曰先生则生在已先谓尊者也异爵则爵与己异谓贵者也妇人弱不胜事故不彻】
　　○食枣桃李弗致于核祭上环食中弃所操凡食果实者后君子火孰者先君子【核行隔切操七刀切先去声】
　　【郑氏曰弗致于核恭也上环头忖也果实隂阳所成非人事故后君子火孰备火齐不得故先君子孔氏曰弗致于核谓懐核不置于地也食亦祭先环者横防形如环也上环是疐间下环是脱华处祭时取上环祭之而食中操谓手所持者弃之不食后君子不得先尝也火熟和调是人之所为故先于君子而尝之方氏曰曲礼赐果于君前其有核者懐其核有核者不止于枣桃李举所当食者以赅之尔瓜横断若环上环以祭中以食所操者下也自然之味以先食为新故后君子而馂焉使然之味以后食为慎故先君子而馂焉朱子曰头忖谓疐头所切一环也】
　　○孔子食于季氏不辞不食肉而飱
　　【郑氏曰以其待己以及馔非礼也孔氏曰凡客将食兴辞而孔子不辞者必是季氏进食不合礼也凡礼食先食胾次食殽至肩乃饱而飱孔子不食肉仍为飱者是季氏馔失礼故也】
　　○君赐车马乗以拜赐衣服服以拜赐君未有命弗敢即乗服也君赐稽首据掌致诸地酒肉之赐弗再拜【陆氏曰拜赐句君赐若车马乗以拜赐若衣服服以拜赐君未有命弗敢即乗服谓非经赐虽有车马衣服不敢輙乗服也若后世三品虽应服紫五品应服绯必君赐而后服郑氏曰乗服以拜敬君惠也据掌以左手覆按右手也致诸地致首于地酒肉之赐弗再拜轻也受重赐者拜受又拜于其室孔氏曰凡受君赐赐至则拜至明日更乗服所赐往至君所又拜重君防也稽首者头至地据按也谓却右手而覆左手按于右手之上也致至也致诸地谓头及手俱至地也酒肉轻但初赐至时则拜至明日不重往拜也】
　　大夫拜赐而退士待诺而退又拜弗答拜大夫亲赐士士拜受又拜于其室衣服弗服以拜敌者不在拜于其室
　　【郑氏曰士拜受又就拜于其家是所谓再拜也弗服以拜异于君惠拜于其室谓来赐时不见也见则不复往孔氏曰大夫往拜至于门外告君之小臣小臣受其辞入白于君小臣入则大夫乃拜之拜竟即退不待报恐君召进答已也士则外拜竟又待小臣传君之报诺出又拜君之报诺也弗答拜者君不答士拜也大夫亲赐士士初亦拜受又往彼家拜此非酒肉之赐故再拜君赐服服以拜大夫轻故不服其所赐而往拜之敌者相献既已拜受赐则不复往彼家拜也若献时主人不在留物置家主人还必往彼家拜谢其室献者之家也若朋友之馈则论语云非祭肉虽车马不拜】
　　凡赐君子与小人不同日
　　【郑氏曰慎于尊卑陈氏曰事不同不可同日语人不同不可同日赐故诗劳还率则歌出车劳还役则歌杕杜凡以明贵贱辨等列也昔虢公晋侯之朝周同赐以五防之玉君子犹以位之不同为讥况君子之与小人苟同日而赐之是冠履碈玊混淆也周氏曰赐君子以徳赐小人以力均赐之者恩也不同日者义也方氏曰王者之于赐与赐爵以驭其贤赐禄以驭其庸贤不足爵庸不足禄而恩私施焉则与之以驭其幸而已君子于贤庸为有余故赐之小人于贤庸为不足故与之此君子小人赐与之别也曲礼言赐人者不曰来取与人者不问其所欲则赐与固异又名位不同礼亦异数则其赐与岂可同日哉或问方説赐与字如何澄曰不若旧注平稳此所谓赐盖谓以物遗之非谓爵禄也】
　　○凡献于君大夫使宰士亲皆再拜稽首送之膳于君有荤桃茢于大夫去茢于士去荤皆造于膳宰大夫不亲拜为君之答己也【荤许云切茢音列去上声造七报切为云伪切】
　　【郑氏曰再拜稽首送之敬　饍美食也荤桃茢辟凶邪也大夫用荤桃士桃而已荤姜及辛菜也茢菼帚也造于膳宰既致命而授之大夫不亲拜不敢变动至尊也孔氏曰大夫尊恐君拜己之献故不自往而使己膳宰往献士贱不嫌君拜故身自亲送大夫虽使人初于家亦自拜送而宰将命及士自送至君门付小臣之时宰及士皆再拜而送之也天子诸矦之臣献孰食于君恐邪气干犯故用辟凶邪之物覆之大夫之臣以食献大夫则除去茢有荤与桃也士之臣吏以食献士又去荤唯余桃尔桃桃枝也皆皆于君大夫士也造至也膳宰主饮食官也献孰食者操酱齐以致命致命竟而以所献之食付主人之食官也大夫自献则屈君答己故不亲也此觧大夫所以不自献之义应氏曰臣子之致膳者爱心也熏袚不祥者敬心也方氏曰桃以其性荤以其气茢以其形形不如气气不如性故贵贱多少之数去一者去茢去二者又去荤唯桃不可去无贵贱一也皆造于膳宰者不敢专达必待主膳之人达之也】
　　凡于尊者有献而弗敢以闻
　　【郑氏曰有献而弗敢以闻谓献辞也少仪曰君将适它臣若致金玊货贝于君则曰致马资于有司是其类也孔氏曰凡谓贱者也臣有献于君士有献于大夫不敢云献闻于尊者但当云赠从者之属也】
　　○有庆非君赐不贺士于大夫不承贺下大夫于上大夫承贺
　　【郑氏曰非君赐不贺唯君赐为荣也承受也士有庆事不听大夫亲来贺己不敢变动尊也孔氏曰有庆谓或宗族亲戚燕饮聚会虽吉不相贺唯受君赐为荣故相拜贺不承贺不受贺也下大夫于上大夫尊相近故受也澄曰旧本有庆非君赐不贺之下有有忧者三字郑氏云此下絶亡非其句也而陆农师则云有忧者有庆唯君赐然后贺按郑氏以为残缺者是也巧为凿说徒惑后学故今从郑意刋之】
　　○士于大夫不敢拜迎而拜送士于尊者先拜进面答之拜则走
　　【郑氏曰不敢拜迎礼不敌始来拜则士辟也士徃见卿大夫卿大夫出迎答拜亦辟也孔氏曰大夫诣士礼既不敌故士不敢迎而先拜大夫虽拜士则辟之也按仪礼但是主人送賔皆再拜賔不答拜賔既无答拜之礼故士得拜送大夫也士于尊者谓士诣卿大夫即先于门外拜之拜竟乃进面亲相见也若大夫出迎而答拜则士走辟之】
　　士于君所言大夫没矣则称諡若字名士与大夫言名士字大夫
　　【郑氏曰君所大夫存亦名孔氏曰君前臣名若大夫生则士呼其名大夫已没而士于君前言则称諡无諡则称字士贱虽已死犹呼其名若士与大夫言及它大夫士则士呼名大夫呼字若大夫士卒则字士諡大夫】
　　于大夫所有公讳无私讳凡祭不讳庙中不讳教学临文不讳
　　【郑氏曰公讳若言语所避先君之讳也凡祭祭群神不讳谓祝嘏之辞中有先君之名者庙中上不讳下教学临文不讳为惑未知者孔氏曰士及大夫言但讳君家不自私讳大夫之父母敬大夫故不重敬也祭社稷山川百神祝嘏辞中有先君之名不讳之庙中有事于祖则不讳父有事于父则讳祖教学谓师长也若讳则疑误后生临文谓简牒及读法律之事讳则失于事正】
　　右记为臣之礼凡十二节
　　亲在行礼于人称父人或赐之则称父拜之
　　【郑氏曰称父事统于尊】
　　○父命呼唯而不诺手执业则投之食在口则吐之走而不趋
　　【孔氏曰父命呼父召子也命谓遣人呼非谓自唤亦云为父命所呼也应之以唯而不称诺唯恭于诺也急趋父命故投业吐食也趋缓于走但急走往而不暇趋也方氏曰既命又曰呼者命之以事而呼之使来也唯诺皆应也而唯之应速于诺走趋皆步也而走之步速于趋国莫尊于君故君之召也在官不俟屦在外不俟车家莫尊于父故父之呼也手执业则投食在口则吐】
</div>
    <div class="pagination">
<a href="礼记纂言_page10.html">上一页</a><span>...</span><a href="礼记纂言_page6.html">6</a><a href="礼记纂言_page7.html">7</a><a href="礼记纂言_page8.html">8</a><a href="礼记纂言_page9.html">9</a><a href="礼记纂言_page10.html">10</a><span class="current-page">11</span><a href="礼记纂言_page12.html">12</a><a href="礼记纂言_page13.html">13</a><a href="礼记纂言_page14.html">14</a><a href="礼记纂言_page15.html">15</a><a href="礼记纂言_page16.html">16</a><span>...</span><a href="礼记纂言_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
