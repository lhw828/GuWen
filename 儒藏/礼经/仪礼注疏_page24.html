<!DOCTYPE html>
<html>
<head>
    <meta charset="UTF-8">
    <title>仪礼注疏 - 第 24 页/共 117 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>仪礼注疏 - 第 24 页/共 117 页</h1>
    <div class="content">　　○注“为当”至“名之”。
　　○释曰：案下记云：“司马阶前命张侯，遂命倚旌。”以记言之，司马命张侯与命倚旌，其事相因，故云“遂”，明同是西阶前也。云“为当负侯也”者，下云“司马命获者执旌以负侯”是也。知“获者亦弟子”者，堂下位，主人之党在东，宾弟子在西，下云“获者由西方坐取旌倚于侯中”，言由西方，是宾党弟子可知，亦上张侯者也。云“以事名之”者，以其唱获，故名获者也。
　　获者由西方坐取旌，倚于侯中，乃退。
　　乐正西方，命弟子赞工，迁乐于丁。（当辟射也。赞，佐也。迁，徙也。）
　　弟子相工，如初入。降自西阶，阼阶下之东南，堂前三，西面北上坐。（，矢也。今文无南。）
　　[疏]“弟子”至“上坐”。
　　○注“矢也”。
　　○释曰：言“如初入”者，亦如上升堂时，相者亦在，左何瑟，面鼓，内弦，右手以如入升时也。云“，矢也”者，案《矢人》注：“矢长三尺。”是去堂九尺也。
　　乐正北面立于其南。（北面，乡堂，不与工序也。）
　　[疏]“乐正”至“其南”。
　　○注“北面”至“序也”。
　　○释曰：云“不与工序也”者，工西面北上，以南北为序，乐正北面，则东西为列，故云不与工序也。
　　●卷十二乡射礼第五
　　司射犹挟乘矢，以命三耦：“各与其耦让取弓矢，拾。”（犹，有故之辞。拾，更也。）
　　[疏]“司射”至“拾矢”。
　　○注“犹有”至“更也”。
　　○释曰：自此尽“取扑之以反位”，论司射诱射，教三耦射法之事。《大射》有次，“三耦取弓矢於次”，注云：“取弓矢不拾者，次中隐蔽处。”则此无次取弓矢。拾者，拾更也。递取弓矢，见威仪故也。云“犹，有故之辞”者，前已云司射兼挟乘矢，此云“犹”是有故之辞，云此者，欲见司射恒执弓矢未改之意。
　　三耦皆袒、决、遂。有司左执付，右执弦，而授弓。（有司，弟子纳射器者也。凡纳射器者，皆执以俟事。）
　　[疏]“三耦”至“授弓”。
　　○注“有司”至“俟事”。
　　○释曰：前有司请射，解为司马。此有司为弟子者，以有事者皆有司，故郑注解上有司请射与《大射》为政请射同，故解为司马。此经以纳射器使弟子，不见出文，则弟子执射器入者，即使守之以授用者，故知有司还是弟子。是以郑云“凡纳射器者，皆执以俟事”。
　　遂授矢。（受於纳矢而授之。）
　　[疏]“遂授矢”。
　　○注“受於”至“授之”。
　　○释曰：此授矢者，则上文有司授弓者，以其弟子执弓矢，故授弓讫复授矢。是以郑云“受於纳矢而授之”。
　　三耦皆执弓，三而挟一个。（未违俟处也。，插也，插於带右。）
　　[疏]“三耦”至“一个”。
　　○注“未违”至“带右”。
　　○释曰：上云“三耦俟于堂西”，又云“遂以比三耦於堂西”，此云“三耦皆执弓三而挟一个”，前後皆因前位，去未违俟处。下文乃云“三耦皆进，由司射之西，立于其西南，东面北上”，是移本位者也。云“，插也，插於带右”者，以其左手执弓，右手抽矢而射，故知插於带右，故《诗》云“左旋右抽”是也。
　　司射先立于所设中之西南，东面。三耦皆进，由司射之西，立于其西南，东面北上而俟。
　　司射东面立于三耦之北，三而挟一个。（为当诱射也，固东面矣。复言之者，明却时还。）
　　[疏]“司射”至“一个”。
　　○注“为当”至“时还”。
　　○释曰：云“固东面矣，复言之者，明时还”者，司射先在中西南，东面，今三耦立定，司射来向三耦之北，东面，明司射时，右还西南，东面也。
　　揖进，当阶，北面揖。及阶揖，升堂揖。豫则钩楹内，堂则由楹外。当左物，北面揖。（钩楹，绕楹而东也。序无室，可以深也。周立四代之学於国，而又以有虞氏之庠为乡学。《乡饮酒义》曰“主人迎宾於庠门外”是也。庠之制，有堂有室也。今言豫者，谓州学也。读如“成周宣谢灾”之谢，《周礼》作序。凡屋无室曰谢，宜从谢。州立谢者，下乡也。左物，下物也。今文豫为序，序乃夏后氏之学，亦非也。）
　　[疏]“揖进”至“面揖”。
　　○注“钩楹”至“非也”。
　　○释曰：凡行射礼耦，耦各相对揖，故司射诱射，发东面位，揖进，当西阶北面揖，及阶揖，升堂揖讫，东行向两楹，物须过西楹，是以豫则钩楹内北过，以记云：“序则物当栋。”物近北，故过由楹北也。堂则由楹外过而东行，以记云：“堂则物当楣。”物近南，故过由楹南也。云“当左物”者，以南面为正，东为左物，北面又揖也。云“钩楹，绕楹而东也”者，北而东也。云“序无室，可以深也”者，据州立序而言。云“周立四代之学於国”者，案《王制》云：有虞氏上庠下庠，夏后氏东序西序，殷人左学右学，周人东胶虞庠。周立四代者，通己为四代，但质家贵右，故虞殷大学在西郊，小学在国中。文家贵左，故夏周大学在国中王宫之东，小学在西郊。周所立前代学者，立虞、夏、殷三代大学。若然，则虞氏上庠，则周之小学为有虞氏之庠，制在西郊也。立殷之右学则瞽宗，周立之亦在西郊。立夏后氏之东序，则周之东胶立在王宫之东，以其改东序为东胶。东胶，二代名，故云周立四代学。《文王世子》亦论四代学中学乐之事。云“而又以有虞氏之庠为乡学”者，与周立虞庠同制，故引《乡饮酒义》为证乡立庠之义也。云“庠之制，有堂有室也”者，则此篇云“堂则由楹外”，又记云“堂则物当楣”是也。《论语》云：“由也升堂矣，未入於室。”室堂相将，有室必有堂。言此者，见庠则室堂俱有，对榭则有堂无室也。云“今言豫者，谓州学也”者，《周礼地官州长职》云“春秋以礼会民而射于序”是也。云“读如‘成周宣榭灾’之榭”者，案宣公十六年《经》书：“成周宣榭火。”彼虽不据学，以其无室，与《尔雅》“无室曰榭”同，故引以为证也。云“《周礼》作序”者，据《州长职》文。云“凡屋无室曰榭，宜从榭”者，郑广解榭名。《尔雅》云：“谓之台，有木者谓之榭。”及成周宣谢，及此州立谢，皆是无室，故云“凡”以该之，不得从豫及序，故云宜从榭也。云“州立榭者，下乡也”者，以其乡之庠有室有堂，州谢则有堂无室，故云下乡也。云“今文豫为序，序乃夏后氏之学，亦非也”，不从今文者，以其虞庠、夏序皆是有室，州之序则无室，故云“非”。言“亦”者，古文为豫已非，今文作夏后氏之序亦非。若然，《礼记学记》及《州长职》并下记皆作序，郑不破之者，以乡立虞庠，依虞有室，州立夏序，去室，犹取序名，是以郑注《州长》云“序，州党之学也”，故不破之也。
　　及物揖。左足履物，不方足，还，视侯中，俯正足。（方犹并也。志在於射，左足至，右足还，并足则是立也。南面视侯之中，乃俯视并正其足。）
　　[疏]“及物”至“正足”。
　　○注“方犹”至“其足”。
　　○释曰：云“志在於射”者，解足未正先视侯中之意。言“左足至”者，解左足履物也。右足还并足则是立也者，解经不方足，还及正足之言。若然，云还时兼视侯中也。此不言画物早晚，案《大射》纳射器之下，即言“工人、士与梓人升自北阶两楹，疏数容弓，若丹，若墨，度尺而午”。此不言者，卑者文略，亦当在纳射器後即画之也。
　　不去旌。（以其不获。）
　　[疏]“不去旌”。
　　○注“以其不获”。
　　○释曰：以其旌拟唱获，今以三耦诱射，不唱获，故不去旌也。
　　诱射，（诱犹教也。）将乘矢。（将，行也。行四矢，象有事於四方。）
　　[疏]“将乘矢”。
　　○注“将行”至“四方”。
　　○释曰：云“象有事於四方”者，《诗》云：“四矢反兮，以御乱兮。”是四矢有事於四方。
　　执弓不挟，右执弦。（不挟，矢尽。）
　　[疏]“执弓”至“执弦”。
　　○注“不挟矢尽”。
　　○释曰：案上文司射将射时云“三而挟一个”，又云“将乘矢”，故知矢尽，空执弦也。
　　南面揖，揖如升射。降，出于其位南，堂西，改取一个，挟之。（改，更也。不射而挟之，示有事也。今文曰序西。）
　　[疏]“南面”至“挟之”。
　　○释曰：云“出于其位南，堂西”者，上文司射位设于所设中之西南，东面，今乃位南，而北回堂西者，取教众耦威仪之法故也。云“改取一个，挟之”者，此不在西阶而在堂西，故堂西即云改取一个也。
　　遂阶西，取扑，之，以反位。（扑，所以挞犯教者。《书》云：“扑作教刑。”）
　　[疏]“遂”至“反位”。
　　○注“扑所”至“教刑”。
　　○释曰：引《书》者，《舜典》文也。彼谓教学之刑，此为教射法，教虽不同，用扑是一，故引为证也。
　　司马命获者执旌以负侯。（欲令射者见侯与旌，深有志於中。）
　　[疏]“司马”至“负侯”。
　　○注“欲令”至“於中”。
　　○释曰：自此尽“扑”，论三耦为第一番射法。云“欲令射者见侯与旌，深有志於中”者，凡射主欲中侯，使获者举旌唱获，以是豫使见之，望深有志於中也。
　　获者侯，执旌负侯而俟。（俟，待也。今文俟为立。）
　　[疏]“获者”至“而俟”。
　　○释曰：俟，待也，而待者谓待司马命去侯。
　　司射还，当上耦，西面作上耦射。（还，左还也。作，使也。）
　　[疏]“司射”至“耦射”。
　　○注“还左还也”。
　　○释曰：知“左还”者，经云“还当上耦”，上耦位在司射之西南，东面。司射还欲西面与上耦相当，故知左还回身当之取便可知也。
　　司射反位，上耦揖进，上射在左，并行。当阶，北面揖，及阶揖。上射先升三等，下射从之，中等。（中犹也。）
　　[疏]“司射”至“中等”。
　　○释曰：云“司射反位”者，反中西南，东面位也。
　　上射升堂，少左。下射升，上射揖，并行。（并，亻并也，亻并东行。）
　　[疏]“上射”至“并行”。
　　○注“亻并东行”。
　　○释曰：知并行并东行者，以其既言升，乃言并行，故知并东行向物也。云“少左”者，言上射先升，少左，避下射升阶也。
　　皆当其物，北面揖，及物揖。皆左足履物，还，视侯中，合足而侯。司马堂西，不决、遂、袒，执弓。（不决遂，因不射，不备。）
　　[疏]“皆当”至“执弓”。
　　○注“不决”至“不备”。
　　○释曰：“皆左足履物”者，谓先以左足履物，东头合足而俟，司马命去侯。云“因不射，不备”，此决司射诱射行事，袒即决、遂，执弓挟矢，今司马不射，故不备，直袒而已也。若然，《大射》司马正不射而袒，又复决、遂者，彼《大射》志於射，故司马正虽不射，袒复决、遂，以其不为射，仍不挟矢也。
　　出于司射之南，升自西阶，钩楹，由上射之後，西南面立于物。右执箫，南扬弓，命去侯。（钩楹，以当由上射者之後也。箫，弓末也。《大射》曰：“左执付。”扬犹举也。）
　　[疏]“出于”至“去侯”。
　　○注“钩楹”至“举也”。
　　○释曰：“钩楹”者，於西楹西而北，东行过。由上射之後，乃西南面立于物者，欲取南扬弓，向侯便故也。右执箫者，不可一手扬弓，故引《大射》曰左手执付，左当却手，则右执箫者，右当覆手也。
　　获者执旌许诺，声不绝，以至于乏，坐，东面偃旌，兴而俟。（声不绝，不以宫商，不绝而已。乡射威仪省。偃犹什也。）
　　[疏]“获者”至“而俟”。
　　○注“声不”至“仆也”。
　　○释曰：云“而俟”者，待射者发矢当坐，故下云“获者坐而获也”。云“乡射威仪省”者，决《大射》云：“负侯皆许诺，以宫趋，直西及乏南，又诺以商，至乏，声止。”是其唱诺为宫商，是其威仪多，此至者，威仪省故也。
　　司马出于下射之南，还其後，降自西阶，反由司射之南，堂西，释弓，袭，反位，立于司射之南。（围下射者，明为二人命去侯。）
　　[疏]“司马”至“之南”。
　　○注“围下”至“去侯”。
　　○释曰：司马由上射之後立於物，命去侯讫，物南行，西向，阶降，是其顺矣。今命去侯讫，乃围下射之後，绕下射之东南行，而西阶去。若出物西行，则似直为上射命去侯，是以并下射围绕之，明为二人命去侯也。
　　司射进，与司马交于阶前，相左，由堂下西阶之东，北面视上射。命曰：“无射获，无猎获。”上射揖，司射退，反位。（射获，谓矢中人也。猎，矢从傍。）
　　[疏]“司射”至“反位”。
　　○注“射获”至“从傍”。
　　○释曰：云“交于阶前，相左”者，既云司射与司马交于阶前相左，乃云由堂下西阶绕东北面，则相左之时在西阶之西。司马由北而西行，司射由南而东行，各以左相迎，故云相左也。司射既不升堂，不得云司射向北，司马向南，而相左也。云“射获，谓矢中人也”者，人谓获者，亦以事名。云“猎，矢从傍”者，谓从乏傍也。
　　乃射。上射既发，挟弓矢，而后下射射，拾发，以将乘矢。（古文而后作後，非也。《孝经说》然后曰后者，後也当从后。）
</div>
    <div class="pagination">
<a href="仪礼注疏_page23.html">上一页</a><span>...</span><a href="仪礼注疏_page19.html">19</a><a href="仪礼注疏_page20.html">20</a><a href="仪礼注疏_page21.html">21</a><a href="仪礼注疏_page22.html">22</a><a href="仪礼注疏_page23.html">23</a><span class="current-page">24</span><a href="仪礼注疏_page25.html">25</a><a href="仪礼注疏_page26.html">26</a><a href="仪礼注疏_page27.html">27</a><a href="仪礼注疏_page28.html">28</a><a href="仪礼注疏_page29.html">29</a><span>...</span><a href="仪礼注疏_page25.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
