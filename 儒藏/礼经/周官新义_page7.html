<!DOCTYPE html>
<html>
<head>
    <meta charset="UTF-8">
    <title>周官新义 - 第 7 页/共 16 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周官新义 - 第 7 页/共 16 页</h1>
    <div class="content">　　舂人掌共米物祭祀共其齍盛之米賔客共其牢礼之米凡飨食共其食米掌凡米事
　　饎人掌凡祭祀共盛共王及后之六食凡賔客共其簠簋之实飨食亦如之
　　舂人舂谷以爲米饎人炊米以爲食其职事相成故舂人祭祀共齍盛之米饎人祭祀共盛舂人賔客共牢礼之米而饎人共其簠簋之实饎人共王及后之六食饔飱亦共簠簋之实而舂人不言共米则以言祭祀賔客从可知也
　　槁人掌共外内朝宂食者之食若飨耆老孤子士庶子共其食掌豢祭祀之犬


　　钦定四库全书
　　周官新义卷八　　　　　宋　王安石　撰
　　春官一
　　惟王建国辨方正位体国经野设官分职以为民极乃立春官宗伯使帅其属而掌邦礼以佐王和邦国礼官之属大宗伯卿一人小宗伯中大夫二人肆师下大夫四人上士八人中士十有六人旅下士三十有二人府六人史十有二人胥十有二人徒百有二十人
　　凢有族则有祀祀则有宗宗典祀者也宗伯掌天神人鬼地示之礼故谓之宗在四时之官为长故谓之伯
　　郁人下士二人府二人史一人徒八人
　　鬯人下士二人府一人史一人徒八人
　　鸡人下士一人史一人徒四人
　　司尊彝下士二人府四人史二人胥二人徒二十人司几筵下士二人府二人史一人徒八人
　　天府上士一人中士二人府四人史二人胥二人徒二十人
　　典瑞中士二人府二人史二人胥一人徒十人
　　典命中士二人府二人史二人胥一人徒十人
　　司服中士二人府二人史一人胥一人徒十人
　　典祀中士二人下士四人府二人史二人胥四人徒四十人
　　守祧奄八人女祧每庙二人奚四人
　　守庙祧而名之曰守祧守祧则庙可知矣
　　世妇每宫卿二人下大夫四人中士八人女府二人女史二人奚十有六人
　　内宗凢内女之有爵者
　　外宗凢外女之有爵者
　　冡人下大夫二人中士四人府二人史四人胥十有二人徒百有二十人
　　墓大夫下大夫二人中士四人府二人史四人胥二十人徒二百人
　　职丧上士二人中士四人下士八人府二人史四人胥四人徒四十人
　　大司乐中大夫二人乐师下大夫四人上士八人下士十有六人府四人史八人胥八人徒八十人
　　大胥中士四人小胥下士八人府二人史四人徒四十人
　　大师下大夫二人小师上士四人瞽蒙上瞽四十人中瞽百人下瞽百有六十人眡了三百人府四人史八人胥十有二人徒百有二十人
　　典同中士二人府一人史一人胥二人徒二十人典律同而名之曰典同典同则律可知矣
　　磬师中士四人下士八人府四人史二人胥四人徒四十人
　　钟师中士四人下士八人府二人史二人胥六人徒六十人
　　笙师中士二人下士四人府二人史二人胥一人徒十人
　　镈师中士二人下士四人府二人史二人胥二人徒二十人
　　韎师下士二人府一人史一人舞者十有六人徒四十人
　　旄人下士四人舞者众寡无数府二人史二人胥二人徒二十人
　　籥师中士四人府二人史二人胥二人徒二十人籥章中士二人下士四人府一人史一人胥二人徒二十人
　　鞮鞻氏下士四人府一人史一人胥二人徒二十人典庸器下士四人府四人史二人胥八人徒八十人征伐所得之器而谓之庸器者庸民功也则征伐之功凢以为民非利其器故也
　　司干下士二人府二人史二人徒二十人
　　大卜下大夫二人卜师上士四人卜人中士八人下士十有六人府二人史二人胥四人徒四十人
　　大卜以下大夫为之而其官属甚众盖先王重其事故也大卜掌其法人辨其名物体色攻之取之以其时上春则衅之而祭祀先卜及其卜也卜师又辨其左右上下隂阳授命者而诏相之其爇燋以明火其占也君占体大夫占色史占墨卜人占坼既事则系币以比其命嵗终则计其占之中否先王用卜如此故卜可恃以知吉凶夫木之有火明矣不致一以鑚之则不出亦何异于此
　　人中士二人府二人史二人工四人胥四人徒四十人
　　菙氏下士二人史一人徒八人
　　占人下士八人府一人史二人徒八人
　　簭人中士二人府一人史二人徒四人
　　占梦中士二人史二人徒四人
　　眂祲中士二人史二人徒四人
　　大祝下大夫二人上士四人小祝中士八人下士十有六人府二人史四人胥四人徒四十人
　　丧祝上士二人中士四人下士八人府二人史二人胥四人徒四十人
　　甸祝下士二人府一人史一人徒四人
　　诅祝下士二人府一人史一人徒四人
　　司巫中士二人府一人史一人胥一人徒十人
　　男巫无数女巫无数其师中士四人府二人史四人胥四人徒四十人
　　神降之然后在男曰巫在女曰觋故不豫为员数
　　太史下大夫二人上士四人小史中士八人下士十有六人府四人史八人胥四人徒四十人
　　冯相氏中士二人下士四人府二人史四人徒八人保章氏中士二人下士四人府二人史四人徒八人内史中大夫一人下大夫二人上士四人中士八人下士十有六人府四人史八人胥四人徒四十人
　　外史上士四人中士八人下士十有六人胥二人徒二十人
　　御史中士八人下士十有六人其史百有二十人府四人胥四人徒四十人
　　巾车下大夫二人上士四人中士八人下士十有六人府四人史八人工百人胥五人徒五十人
　　典路中士二人下士四人府二人史二人胥二人徒二十人
　　车仆中士二人下士二人府二人史二人胥二人徒二十人
　　司常中士二人下士四人府二人史二人胥四人徒四十人
　　都宗人上士二人中士四人府二人史四人胥四人徒四十人
　　家宗人如都宗人之数
　　凢以神士者无数以其艺为之贵贱之等
　　大宗伯之职掌建邦之天神人鬼地示之礼以佐王建保邦国
　　大宗伯之礼或以神鬼示为序或以鬼神示为序或以神示鬼为序以神鬼示为序定上下也以鬼神示为序辨内外也以神示鬼为序明尊卑也定上下然后辨内外辨内外然后明尊卑礼之序也
　　以吉礼事邦国之鬼神示以禋祀祀昊天上帝以实柴祀日月星辰以槱燎祀司中司命飌师雨师以血祭祭社稷五祀五岳以貍沈祭山林川泽以疈辜祭四方百物以肆献祼享先王以馈食享先王以祠春享先王以禴夏享先王以甞秋享先王以烝冬享先王
　　谓之建邦之天神人鬼地示之礼则礼当自王出故也谓之事邦国之鬼神示则其所事非特王国而已禋者意之精也无事于气矣血者物之幽也无事于形矣实柴槱燎用气而已貍沈疈辜则用形焉气亲上形亲下则各从其类也柴而实牲然后槱燎天祀之所同也或言实柴或言槱燎则相备而已相备而言实柴于上言槱燎于下以先后为尊卑也山林之受物也以貍川泽之受物也以沈以貍沈祭焉则各以其物宜也四方异体肆而不全百物异用制而不变以疈辜祭焉则亦各以其物宜也天祀用物气而贵精地祭用物形而贵幽鬼享用人义而贵时羞其肆而酌献焉则以祼享先王其祼也犹事生之有飨也羞其熟而馈食焉则以食享先王其食也犹事生之有食也飨以阳为主故禘以夏食以隂为主故祫以冬春物生未有以享也其享也以词为主故春曰祠夏则阳盛矣其享也以乐为主故夏曰禴秋物成可甞矣其享也甞而已故秋曰甞冬则物众其享也烝众物焉故冬曰烝冬辨于物之时而以冬祫者惟辨于物然后与其合故也郊血郊特牲则天祀非无血非不用形王賔杀禋萧合黍稷阳逹于墙屋则鬼享非无禋非不用气然则祀也祭也享也各有所主而已祀有昊天而无五帝有司中司命而无司民司禄祭有社稷而无大示有五岳而无四渎有山林川泽而无丘陵坟衍享有先王而无先公与大烝之所祭者则祀典所秩于此不可胜言也上下比义从可知而已
　　以凶礼哀邦国之忧以丧礼哀死亡以荒礼哀凶札以吊礼哀祸烖以禬礼哀围败以恤礼哀寇乱
　　丧礼荒礼以彼丧荒哀之也吊礼禬礼恤礼以我吊禬恤哀之也哭亡谓之丧死亡斯哭之矣又亡而草生之谓之荒凶札斯荒矣礼记曰反而亡焉失之矣于是为甚始死也哀其死既葬矣则哀其亡焉吊以慰之禬以补之恤以救之寇乱则及事时故救之围败则在事后故补之而已死亡凶札祸烖天事也死亡为重凶札次之祸烖为轻围败寇乱人事也围败为重寇乱为轻此凶礼之序也
　　以賔礼亲邦国春见曰朝夏见曰宗秋见曰觐冬见曰遇时见曰防殷见曰同时聘曰问殷覜曰视
　　以嵗譬日则春朝时也故春见曰朝夏则万物相见于是时也有为之宗也者故夏见曰宗秋非万物相见之时于是见焉可谓勤矣故秋见曰觐冬则物辨矣莫为之宗亦莫之宗其见也若邂逅然故冬见曰遇时见曰防者将命以事召而防之有时而然故曰时防殷见曰同者王不廵狩防而见之殷国所同故曰殷同时聘以恩问之而已故时聘曰问殷覜以事有所察治故殷覜曰视凡此诸礼或大或小或如常礼惟其时物故或言大或言小或不言大小
　　以军礼同邦国大师之礼用众也大均之礼恤众也大田之礼简众也大役之礼任众也大封之礼合众也用众用其命恤众恤其事简众简其能任众任其力合众合其志地有定域民有常主则所以合其志也用其命而不知恤其事恤其事而不知简其能简其能而不知任其力任其力而不知合其志非所以为军礼军礼以用其命为主以合其志为终始
　　以嘉礼亲万民以饮食之礼亲宗族兄弟以昏冠之礼亲成男女以宾射之礼亲故旧朋友以飨燕之礼亲四方之宾客以脤膰之礼亲兄弟之国以贺庆之礼亲异姓之国
　　以饮食之礼亲宗族兄弟者宗族兄弟饮食之而已致其爱故也四方之宾客则有飨燕之礼焉致其敬故也昏冠之礼亲成男女者昏以亲之冠以成之冠以成之者男也而曰亲成男女则男帅女而成之也成男也乃亦所以成女先昏后冠则亲之而后成之以脤膰之礼亲兄弟之国者与之同福禄也异姓之国则不与同福禄矣故以贺庆之礼亲之亲宗族兄弟然后亲成男女以尊及卑也亲故旧朋友然后亲四方之宾客以近及逺也四方之宾客以礼来接我者也兄弟异姓之国则我以礼往加焉此嘉礼之序也
　　以九仪之命正邦国之位壹命受职再命受服三命受位四命受器五命赐则六命赐官七命赐国八命作牧九命作伯
　　以玉作六瑞以等邦国王执鎭圭公执桓圭侯执信圭伯执躬圭子执谷璧男执蒲璧
　　以禽作六摰以等诸臣孤执皮帛卿执羔大夫执鴈士执雉庶人执鹜工商执鸡
　　其道足以衣被人而饰之以炳蔚之文章者孤之事也故孤执皮帛羣而不党致恭而有礼者卿之事也故卿执羔进不失其时行不失其序者大夫之事也故大夫执鴈交有时别有伦守死而不犯分而被文以相质者士之事也故士执雉可畜而不防迁者庶人之事也故庶人执鹜可畜而不违时者工商之事也故工商执鸡饰羔鴈者以缋则卿大夫宜亦能衣被人而有文章故也
　　以玉作六器以礼天地四方以苍璧礼天以黄琮礼地以青圭礼东方以赤璋礼南方以白琥礼西方以璜礼北方皆有牲币各放其器之色
　　天之色苍则其始事之时地之色黄则其终功之时璧辟也万物亲地而天为之辟琮宗也万物祖天而地为之宗以苍璧礼天则天以始事为功以黄琮礼地则地以终功为事赤阳之盛色章隂之成事赤璋者以阳之盛色物之以隂之成事名之阳之正色黄隂之盛色璜者以阳之正色物之以隂之盛色名之南北者隂阳之杂故也青圭则阳之生而已白琥则隂之杀而已东西隂阳之纯故也以其阳之纯故成焉以其隂之纯故效法焉南阳也隂居其半故半圭而已北隂也阳居其半故半璧而已皆有牲币各放其器之色则亦各从其类也
　　以天产作隂德以中礼防之以地产作阳德以和乐淫之以礼乐合天地之化百物之产以事鬼神以谐万民以致百物
　　天产养精故以作隂德隂德所以行隂礼者也以中礼防之则使其不淫地产养形故以作阳德阳德所以行阳礼者也以和乐防之则使其不怠天地之化是谓大和百物之产则亦天地之和而已中礼和乐所以合之合而与天地同流然后可以事鬼神谐万民致百物
　　凢祀大神享大鬼祭大示帅执事而卜日宿眂涤濯涖玉鬯省牲镬奉玉齍诏大号治其大礼诏相王之大礼若王不与祭祀则摄位凢大祭祀王后不与则摄而荐豆笾彻大宾客则摄而载果
　　大宾客摄而载果者亦王后不与而摄也
　　朝觐防同则为上相大丧亦如之王哭诸侯亦如之王命诸侯则傧国有大故则旅上帝及四望
　　相相王傧傧诸侯
　　王大封则先告后土乃颁祀于邦国都家乡邑
　　王大封则先告后土乃颁祀于都家乡邑者建邦国而封之所谓大封其颁祀则及其都家与其乡邑盖诸侯之卿与其子弟所食采亦谓之都书所谓简恤尔都左氏传所谓邑有先君之主曰都是也言告后土则告于社可知后土配食于社者也不告稷则大封土事稷无豫焉礼之道施报而已以吉礼事邦国之鬼神示则施报之大者以凶礼哀邦国之忧则施报之急者能务施报以主天下之平则能賔诸侯一天下有不帅也军礼于是乎用矣无敢不帅然后人得各保其常居而嘉礼行焉此五礼之序也礼之行有以贤治不肖有以贵治贱正之以九仪则尚贤以治不肖贵贵以治贱也等之以六瑞则又各使之上同等之以六摰则又各使之自致人各上同而自致则礼出于一而上下治外作器以通神明之德内作德以正性命之情礼之道于是为至礼至矣则乐生焉以礼乐合天地之化百物之产则宗伯之事于是为至夫然后可以相王之大礼而摄其事赞王之大事而颁其政
　　小宗伯之职掌建国之神位右社稷左宗庙兆五帝于四郊四望四类亦如之兆山川丘陵坟衍各因其方掌五礼之禁令与其用等辨庙祧之昭穆辨吉凶之五服车旗宫室之禁掌三族之别以辨亲疏其正室皆谓之门子掌其政令毛六牲辨其名物而颁之于五官使共奉之辨六齍之名物与其用使六宫之人共奉之辨六彝之名物以待果将辨六尊之名物以待祭祀宾客掌衣服车旗宫室之赏赐掌四时祭祀之序事与其礼若国大贞则奉玉帛以诏号大祭祀省牲眂涤濯祭之日逆齍省镬告时于王告备于王凢祭祀宾客以时将瓒果诏相祭祀之小礼凢大礼佐大宗伯赐卿大夫士爵则傧小祭祀掌事如大宗伯之礼大宾客受其将币之赍若大师则帅有司而立军社奉主车若军将有事则与祭有司将事于四望若大甸则帅有司而馌兽于郊遂颁禽大烖及执事祷祠于上下神示王崩大肆以秬鬯渳及执事涖大敛小敛帅异族而佐县衰冠之式于路门之外及执事眂葬献器遂哭之卜葬兆甫竁亦如之既葬诏相丧葬之礼成葬而祭墓为位凢王之防同军旅甸役之祷祠肄仪为位国有祸烖则亦如之凢天地之大烖类社稷宗庙则为位凢国之大礼佐大宗伯凢小礼掌事如大宗伯之仪
　　右隂也地道之所尊故右社稷左阳也人道之所乡故左宗庙位宗庙于人道之所乡则不死其亲之意兆五帝于四郊尊之也兆山川丘陵坟衍各因其方宾之也以尊而逺之也知宗庙之为亲以賔而外之也知社稷之为主各于其郊各因其方则犹鬼神示之居以方类也辨庙祧之昭穆者昭以察下为义穆以敬上为义正室谓之门子者以其当室故谓之正室以其当门故谓之门子毛六牲辨其名物而颁之于五官使共奉之者六牲天产故也辨六齍之名物使六宫之人共奉之者六齍地产故也辨六彞之名物以待祼将辨六尊之名物以待祭祀宾客者尊彝皆以待祭祀宾客于彝言祼将于尊言祭祀宾客相备而已言彝祼将则尊酌献可知也尊酌以献居其所而爵者从之故谓之尊彝酌以祼求诸隂而已隂有常而无变故谓之彝幂人先尊后彝彝卑而尊尊故也今此先彝者以言其用用则先彝矣若国大贞则奉玉帛以诏号者大贞卜大事而贞之贞与书所谓我二人共贞同义馌兽于郊者还舎于郊以兽馌田众也言兽则馌众宜用大焉小宗伯之职始于建社稷宗庙诸神之祀节莫差于僣僣莫重于祀故以季氏而旅于泰山孔子病之掌五礼之禁令与其用等则以防僣故也用等之不同有尊卑焉于是乎辨庙祧之昭穆有贵贱焉于是乎辨五服车旗宫室之禁有亲疏焉于是乎掌三族之别以辨亲疏尊卑贵贱亲疏分守以明然后人得保其祭祀祭祀有宗所谓门子是也于是乎掌门子之政令门子以族得民者也得其门子斯得其民矣得其民然后王之礼有与共其物奉其事于是乎辨牲齍尊彝之名物以待祭祀宾客上有以共其物奉其事则下亦宜有焉于是乎掌衣服车旗宫室之赏赐上下皆有以共其物奉其事则以时秩其事用其礼而已于是掌四时祭祀之序事与其礼用其礼则亦有序事矣既建社稷宗庙诸神之祀于是乎诏号既辨六牲之名物于是乎省牲既辨六齍之名物于是乎逆齍若夫涤濯省镬告时告备则各附其事时言之而已既辨六尊六彝之名物于是乎将瓒果若夫爵之事则有宰尸之故不列于此既掌四时祭祀之序事与其礼于是乎诏相大祭祀之小礼凢大事佐大宗伯小祭祀掌事如大宗伯之礼既掌衣服车旗宫室之赏赐于是乎王爵卿大夫则傧傧列于小祭祀掌事之上则小祭祀之礼卑于爵卿大夫故也既待宾客以六彝以时将瓒果于是乎受大宾客将币之赍礼之道务施报而已受将币之赍则邦国享王而施报之礼成矣大师大甸大烖之礼则以待变事而已大肆敛葬丧祭之礼则以待终事而已夫礼以事天地鬼神建保邦国防害弭灾为终始故以祷祠及类肄仪为位终焉又曰凢国之大礼佐大宗伯小事掌礼如大宗伯之仪则事多故矣礼多仪矣惟其时物也小宗伯之礼事不尽于上所言故凢以该之






</div>
    <div class="pagination">
<a href="周官新义_page6.html">上一页</a><span>...</span><a href="周官新义_page2.html">2</a><a href="周官新义_page3.html">3</a><a href="周官新义_page4.html">4</a><a href="周官新义_page5.html">5</a><a href="周官新义_page6.html">6</a><span class="current-page">7</span><a href="周官新义_page8.html">8</a><a href="周官新义_page9.html">9</a><a href="周官新义_page10.html">10</a><a href="周官新义_page11.html">11</a><a href="周官新义_page12.html">12</a><span>...</span><a href="周官新义_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
