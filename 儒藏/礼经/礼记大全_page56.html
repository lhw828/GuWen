<!DOCTYPE html>
<html>
<head>
    <meta charset="UTF-8">
    <title>礼记大全 - 第 56 页/共 56 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>礼记大全 - 第 56 页/共 56 页</h1>
    <div class="content">　　是故古者天子以射选诸侯卿大夫士射者男子之事也因而饰之以礼乐也故事之尽礼乐而可数【朔】为以立徳行者莫若射故圣王务焉
　　疏曰诸侯虽继世而立卿大夫有功乃升非专以射而选也但既为诸侯卿大夫又考其徳行更以射辨其材艺之高下非谓直以射选始用之也射者男子之事谓生有悬弧之义也【严陵方氏曰天子大射则共虎侯熊侯豹侯虎侯则天子所自射也熊侯则助祭诸侯所射也豹侯则卿大夫士所射也射之中否足以观人之贤不肖故天子以之选人焉以之选人而天子亦自射者以身率之也或先行燕礼或先行郷饮酒之礼所谓饰之以礼也或以驺虞为节或以貍首为节所谓饰之以乐也】
　　是故古者天子之制诸侯嵗献贡士于天子天子试之于射宫其容体比于礼其节比于乐而中多者得与于祭其容体不比于礼其节不比于乐而中少者不得与于祭数与于祭而君有庆数不与于祭而君有让数有庆而益地数有让则削地故曰射者射为诸侯也是以诸侯君臣尽志于射以习礼乐夫君臣习礼乐而以流亡者未之有也
　　郑氏曰三嵗而贡士旧説大国三人次国二人小国一人○疏曰书传云古者诸侯之于天子也三年一贡士一适谓之好徳再适谓之贤贤三适谓之有功一不适谓之过再不适谓之傲三不适谓之诬【严陵方氏曰助祭者助天子行礼乐之事也故射中多者然后得与于祭焉其容体比于礼即进退周旋必中礼也其节比于乐即以采蘩为节也比谓与礼乐相比而不失必曰比于礼乐而后曰中多则知不比于礼乐而偶中者亦不可以言中矣故孔子言射不主皮以至投壶而比投不释者以是而已射者士也贡士者诸侯也或中或否虽在士而有庆有让则在诸侯焉故曰射者射为诸侯也○石林叶氏曰贡士而择之助祭者所以示敬而不敢专爵禄也】
　　故诗曰曽孙侯氏四正具举大夫君子凡以庶士小大莫处御于君所以燕以射则燕则誉言君臣相与尽志于射以习礼乐则安则誉也是以天子制之而诸侯务焉此天子之所以养诸侯而兵不用诸侯自为正之具也
　　曽孙侯氏者诸侯推本始封之君故以曽孙言如左传曽孙蒯聩之类是也四正谓举正爵以献賔献君献卿献大夫凡四也具皆也此四献皆毕然后射此时大夫君子下及众士无问大小之官无有处其职司而不来者皆御侍于君所也以燕以射言先行燕礼而后射也则燕则誉者燕安也言君臣上下以射而习礼乐则安乐而有名誉也天子养诸侯以礼乐则无所事征讨矣而此艺者又诸侯所以自为正身安国之具也旧説曽孙侯氏以下八句貍首篇文【蓝田吕氏曰国家闲暇诸侯与其卿大夫尽志于射以习礼乐是诸侯以礼乐养其羣臣也诸侯贡士于天子天子试之以射以中选之多寡为诸侯之赏罚则诸侯皆勉习礼乐以事天子是天子以礼乐养诸侯也诸侯养其羣臣至于则安则誉则无流亡之祸矣天子养其诸侯至于则安则誉则兵不用矣此所以天子制之而诸侯务焉者也】
　　孔子射于矍【攫】相【去声】之圃葢观者如堵墙射至于司马使子路执弓矢出延射曰贲【奋】军之将亡国之大夫与【去声】为人后者不入其余皆入葢去者半入者半
　　矍相地名如堵墙言围绕而观者众也郷饮之礼将旅酬使相者一人为司正至将射则转司正为司马故云射至于司马也延进也誓众选贤而进其来观欲射之人也贲与偾同覆败也亡国亡其君之国也与为人后言人有死而无子者则宗族既为之立后矣此人复求为之后也贲军之将无勇亡国之臣不忠求为人后者忘亲而贪利此三等人皆在所当弃故不使之入其余则皆可与之进也
　　又使公罔之裘序防扬觯而语公罔之裘扬觯而语曰防壮孝弟耆耋好礼不从流俗修身以俟死者【句】不【否句】在此位也葢去者半处者半
　　公罔姓裘名之语助也序姓防名也扬举也射毕则使主人之賛者二人举觯于賔与大夫仪礼云古者于旅也语故裘举觯曰防壮而尽孝弟之道老耄而守好礼之心不与流俗同其頽靡而守死善道者不言今此众人之中有如此様人否当在此賔位也于是先时之入者又半去矣
　　序防又扬觯而语曰好学不倦好礼不变旄【耄】期称道不乱者【句】不【句】在此位也葢防【仅】有存者
　　八十九十曰旄百年曰期年虽高而言道无所违误故云称道不乱也防有存者葢去者多而留者寡矣子路之延射直指恶者而斥之则无此恶者自入裘防之扬觯但举善者而留之则非其人者自退裘之言尚疏防之言则愈宻矣【马氏曰观者如堵墙以言其众庶也扬觯而语以言其询众庶也败军之将亡国之大夫不入盖谋人之兵师败则死之谋人之邦邑危则亡之二者可以死而不死则非忠舍己之亲而与为人之后者则非孝也去与入半以言其圃之外者去与处半以言其圃之内者而防者仅也盖公罔之裘语之以略序防语之以详略故责之以轻而处者半详故责之以重而存者少则防壮孝弟耆耋好礼不从流俗修身以俟死者所谓序賔以不侮也好学不倦好礼不变旄期称道不乱者所谓序賔以贤也盖防壮孝弟言其善始好学不倦言其善终耆耋好礼则未至于道旄期称道则不止于礼不从流俗者不从于外而已好礼不变则不变于内此其轻重之别也】
　　射之为言者绎也或曰舍【去声】也绎者各绎已之志也故心平体正持弓矢审固持弓矢审固则射中矣故曰为人父者以为父鹄【工毒反】为人子者以为子鹄为人君者以为君鹄为人臣者以为臣鹄故射者各射己之鹄故天子之大射谓之射侯射侯者射为诸侯也射中则得为诸侯射不中则不得为诸侯
　　绎己之志者各寻其理之所在也射己之鹄者各中其道之当然也舍止也道之所止如君止于仁父止于慈之类○郑氏曰得为诸侯谓有庆也不得为诸侯谓有让也又司裘注云侯者其所射也以虎熊豹麋之皮饰其侧又方制之以为凖谓之鹄着于侯中谓之鹄者取名于鳱鹄鳱鹄小鸟难中是以中之为隽○吕氏曰张皮侯而栖鹄方制之置侯之中以为的者也【严陵方氏曰各绎己之志者若为人子为人臣各绎己之志于其鹄也前言内志正外体直而此言心平体正者皆互言之尔鹄一也而有父子君臣之异名何也各随其所志以为之鹄为人父者所志在于为父故以所射之鹄为父鹄言射中其鹄乃可以为人父故也所谓子也君也臣也亦若是而已夫是之谓各绎己志也射者不特君臣父子而此止以是为言者内则父子外则君臣人之大伦故也大射者择士之射也择士以助祭礼之大者莫如祭故以大言之自卿大夫而下皆俾之射然止以射俟为言者盖人臣之贵莫贵于诸侯以见虽至贵者亦由射而得之也○蓝田吕氏曰射中则得为诸侯射不中则不得为诸侯是以谓之射侯也○朱子曰射中得为诸侯不中则不得为诸侯此等语皆难信书谓庶顽防説侯以明之然中间若有羿之能又如何以此分别恐大意略以射审定非专以此去取也】
　　天子将祭必先习射于泽泽者所以择士也已射于泽而后射于射宫射中者得与于祭不中者不得与于祭不得与于祭者有让削以地得与于祭者有庆益以地进爵绌地是也
　　泽宫名其所在未详疏云于寛闲之处近水泽而为之射宫即学宫也进爵绌地者疏云进则爵轻于地故先进爵而后益以地也退则地轻于爵故先削地而后绌爵也【严陵方氏曰言泽则知其在野言宫则知其在国先习于泽而后射于宫射事有渐故也削地益地谓所贡士之诸侯也所谓庆让者不特在地亦有在于爵焉故总言进爵绌地也于让曰绌地知庆之为孟地也　长乐陈氏曰先射于泽宫以择士而习之而射宫则在庙是己能者陟否者黜此祭之所以为有射也】
　　故男子生桑弧蓬矢六以射【石】天地四方天地四方者男子之所有事也故必先有志于其所有事然后敢用谷也饭【上声】食【嗣】之谓也
　　宇宙内事皆已分内事此男子之志也人臣所以先尽职事而后敢食君之禄者正以始生之时先射天地四方而后使其母食之也故曰饭食之谓也饭食食子也【蓝田吕氏曰天地之性人为贵也人之类男子为贵也其配则天也阳也干也可以服人而不可以服于人者也故天地四方之大皆吾之所当有事也不能则几于非男子也故于其始生所以用桑弧蓬矢六以射天地四方也士无事而食不可也故君子宁功浮于食不使食浮于功有事于天地四方而后敢用谷则功浮于食无愧于食是亦男子之事也故因射义及之】
　　射者仁之道也求正诸己巳正而后发发而不中则不怨胜己者反求诸己而已矣
　　为仁由己射之中否亦由己非他人所能与也故不怨胜己者而惟反求诸其身
　　孔子曰君子无所争必也射乎揖让而升下而饮其争也君子
　　朱子曰揖让而升者大射之礼耦进三揖而后升堂也下而饮谓射毕揖降以俟众耦皆降胜者乃揖不胜者升取觯立饮也言君子恭逊不与人争惟于射而后有争然其争也雍容揖逊乃如此则其争也君子而非若小人之争矣○今按揖让而升未射时也下而复升以饮则射毕矣揖让而升下五字当依郑注为句【蓝田吕氏曰仁者之道不怨天不尤人行有不至反求诸己而已葢以仁为己任无待于外也射者求中有似于此故曰射者仁之道也射者正已而后发发而不中知反求诸己而不怨胜己者知所以中不中莫不在于己非人之罪也至于爱人不亲治人不治礼人不荅则反尤诸人葢不以为己任不知其类者也君子无所不用其学故于射也得反己之道焉争者争胜负也君子之于天下也所以与人交际辞让而已爵位相先患难相死道途不争险易之利冬夏不争阴阳之和则无所事于争矣而独于射也求中是以胜负争也然射礼胜饮不胜所以争中者争辞乎饮也】
　　孔子曰射者何以射何以聴循声而而不失正鹄者其唯贤者乎若夫不肖之人则彼将安能以中诗云彼有的以祈尔爵祈求也求中以辞爵也酒者所以养老也所以养病也求中以辞爵者辞养也
　　郊特牲孔子曰射之以乐也何以聴何以射谓射者何以能不失射之容节而又能聴乐之音节乎何以能聴乐之音节而使射之容与乐之节相应乎言其难而美之也循声而谓射者依循乐声而矢也画布曰正栖皮曰鹄贤者持弓矢审固故能中的不肖者不能也诗小雅賔之初筵犹射也爵谓罚酒之爵中则免于罚故云求中以辞爵也酒所以养老病今求免于爵者以己非老者病者不敢当其养礼耳此让道也【长乐陈氏曰鹄之为物逺举而难中射以及远中鹄为善故正鹄欲其不失所以为贤也礼乐由贤者出故持弓矢审固可以言中若不肖之人事勇力忘礼乐安能中哉此先何以射而后何以聴主礼而言也郊特牲先何以聴而后何以射主乐而言也○蓝田吕氏曰诗云彼有的以祈尔爵求中以辞爵则所以争者乃所以辞也又曰射虽一艺而可以分贤不肖者以此】
　　燕义第四十七
　　此明君臣燕饮之义【长乐陈氏曰先王之为聘所以致亲也而亲亲之心无所不用则燕之之礼不得而废焉近自乎九族同姓与夫兄弟朋友之亲而远至乎诸侯君臣与夫蛮貊夷狄之邦莫不有恩以见其爱莫不有爱以尽其礼故礼行而人説而天下服者此乃古之所以为燕也】
　　古者周天子之官有庶子官庶子官职诸侯卿大夫士之庶子之卒【取内反】掌其戒令与其教治别其等正其位国有大事则率国子而致于大子唯所用之若有甲兵之事则授之以车甲合其卒【子忽反】伍置其有司以军法治之司马弗正【征】凡国之政事国子存游卒使之修徳学道春合诸学秋合诸射以考其艺而进退之
　　庶子即夏官诸子职也下大夫二人掌其戒令以下皆周礼文卒读为倅副贰也此官专主诸侯以下众庶之子副倅于父之事戒令谓任之征役也教治谓脩徳学道也别其等者分别其贵贱也此属皆未命以父之爵为上下也正其位者朝廷之位尚爵学校之位尚齿也大事谓大祭祀大丧纪大賔客大燕享之类也唯所用之唯太子之所役使也百人为卒五人为伍有司统领卒伍者也司马弗征者以其统属于太子故司马不得而征役之也凡国之政事非上文所言大事也游卒倅之未仕者也此既小事乃民庶所为不使国子之未仕者为之葢欲存之使修徳学道以成其材也故春则合聚之于大学秋则合聚之于射宫考艺而为之进退焉○疏曰庶者众也适子众多故总谓之庶子非适子庶弟而称庶子也必知适子者以其倅是副贰于父之言○吕氏曰燕礼有主人升自西阶献庶子阼阶之上又宵则执烛于阼阶上故此篇因陈庶子官之所掌且明所以建官之义也【马氏曰燕义之设始于公族而公族之正始于庶子官记者之言燕义必先述其燕与乡饮之礼凡以本其始而已司马治之则处之以义司马弗征则优之以恩春合诸学而教之以文所以顺阳秋合诸射而教之以武所以顺隂○盱江李氏曰王者之师其备矣乎非直兴于闾里抑又取于世族彼以父祖贵富冝有报上之心而况学习徳行道艺孰不知忠孝之美佐之以金革则与夫干赏蹈利佣徒鬻卖者葢有间矣且太子将为君国子将为臣君臣之分未定而恩义固已接矣则今日之防卒未必不为嗣王之将帅也辔长驭逺有如是哉】
　　诸侯燕礼之义君立阼阶之东南南乡尔卿【句】大夫皆少进【句】定位也君席阼阶之上居主位也君独升立席上西面特立莫敢适之义也
　　尔与迩同南郷尔卿句絶大夫皆少进句绝少进稍前也定位者定诸臣之位也适读为敌自此以下皆记者举仪礼正文而释其义也【长乐陈氏曰尔之者以示其相亲而无嫌于防也定位则小卿次上卿大夫次小卿士庶子以次就位是也阼阶之上所以为主位而君席之所居者也西者作成之地也面乎西则其地乃东矣而东者造始之方也能造始则有君之道能作成则有臣之徳是诸侯者屈之而为臣伸之而为君夫卿大夫岂其偶者耶此所以西面独立而无敢敌者也】
　　设賔主饮酒之礼也使宰夫为献主臣莫敢与君亢礼也不以公卿为賔而以大夫为賔为疑也明嫌之义也賔入中庭君降一等而揖之礼之也
　　献主代主人举爵献賔也君尊臣不敢抗行賔主之礼宰夫主膳食之官也卑故抗礼无嫌记曰与卿燕则大夫为賔谓与本国之臣燕则然若邻国之臣则以上介为賔也公孤也上公之国得置孤一人公卿之尊次于君复以之为賔则疑于尊卑无辨且嫌于偪上也大夫位卑虽暂尊之为賔无所嫌疑也○方氏曰既曰为疑而又曰明嫌者葢疑未至于嫌特明嫌之义而已【长乐陈氏曰位不辨则名不正等不别则分不明故膳夫者国之膳食之司也使之为献主而不以君言君为主而大夫为賔则礼相敌而有所亢矣大夫者知足以帅人者也使之为賔而不以卿言卿为賔而主之者在君则体相亲而有所疑矣疑为其近君也亢为其不臣也易曰君子以辨上下定民志记亦曰礼所以别嫌明微此膳夫为献主而大夫为賔之意也】
　　君举旅于賔及君所赐爵皆降再拜稽首升成拜明臣礼也君答拜之礼无不答明君上之礼也臣下竭力尽能以立功于国君必报之以爵禄故臣下皆务竭力尽能以立功是以国安而君宁礼无不答言上之不虚取于下也上必明正道以道民民道之而有功然后取其什一故上用足而下不匮也是以上下和亲而不相怨也和宁礼之用也此君臣上下之大义也故曰燕礼者所以明君臣之义也
　　先是宰夫代主人行爵酬賔之后君命下大夫二人媵爵公取此媵爵以酬賔賔以旅酬于西阶上旅序也以次序劝卿大夫饮酒也此之谓君举旅于賔也君所赐爵则特赐臣下之爵也此二者賔皆降西阶下再拜稽首公命小臣辞则賔升而成拜谓复再拜稽首也先时以君辞之于礼未成故云成拜也○杨氏曰按公取媵爵以酬賔此别是一礼与寻常酬賔不同此所谓公为賔举旅也燕礼君使宰夫为献主以臣莫敢与君抗礼也今君举觯于西阶之上以酬賔可乎葢君臣之际其分甚严其情甚亲使宰夫为献主所以严君臣之分今举觯以酬賔賔西阶下拜小臣辞升成拜公奠觯答再拜公卒觯賔下拜公答再拜畧去势分极其谦卑所以通君臣之情也注云不言君酬于西阶上及君反位尊君空其文也此又所以严君臣之分也【严陵方氏曰举旅即下言举旅行酬也旅序也举爵以序行酬酢之礼也郷饮酒礼亦谓之相旅即中庸所谓旅酬是也君所赐爵谓旅酬之外君有特赐之爵也升成拜者既降阶而拜又升而拜以成前拜之礼故也賔必再拜以明臣下竭力尽能以立功于国君必答拜以明君上爵赐禄以报功于臣故曰明臣礼也又曰明君上之礼也或言君或言臣或言臣下或言君臣上下皆互相备也言上则不特主君言下则不特主臣力言其才能言其艺民旣有功则兴事造业生财有道矣夫然后取之以什一之法也道之至于有功然后取之此其不虚取于民也寡乎什一则上之用不足多乎什一则下之财或匮唯其取之以什一故继之上用足而下不匮也什一为天下之正如此亦由乎上之人明正道以行之而已和宁礼之用也以其国安而君宁故曰宁论语曰礼之用和为贵曲礼曰人有礼则安皆以是而已夫君臣上下之大义不过如此故曰燕礼所以明君臣之义也】
　　席小卿次上卿大夫次小卿士庶子以次就位于下献君君举旅行酬而后献卿卿举旅行酬而后献大夫大夫举旅行酬而后献士士举旅行酬而后献庶子俎豆牲体荐羞皆有等差所以明贵贱也
　　设席之位上卿在賔席之东小卿在賔席之西皆是南靣东上而遥相次此所谓小卿次上卿也大夫在小卿之西是大夫次小卿也士受献于西阶之上退立于阼阶下西靣北上庶子受献于阼阶上亦退立于阼阶下庶子次于士是士庶子以次就位于下也献君者主人酌以献也公取媵爵以酬賔賔以旅酬于西阶上此所谓献君君举旅行酬也而后献卿者亦主人献之也公又行一爵亦媵者之爵也若卿若賔惟公所酬卿亦以旅于西阶之上礼亦如初此亦是君举旅而言卿举者葢君为卿举耳下言大夫举旅士举旅其义同而后献大夫亦主人之献也公又举奠觯以赐是为大夫举旅也主人献士公复赐之是为士举旅也公举旅之礼止于士不及庶子矣而后献庶子者主人献之于阼阶之上也牲狗也○疏曰公及卿大夫士等牲体荐羞之等差燕礼不载【蓝田吕氏曰礼之所贵别而已矣亲疏长防贵贱贤不肖皆别也大别之中又有细别存焉均亲也而有斩衰大功小功缌麻免之异均长也而有父事兄事肩随之异故以贱事贵有十等焉所谓王公卿士皂舆僚仆台也君者积尊而为之也苟无差等民可得而犯之贵贵之义有所不行此乱之所由生也燕礼之别故上卿小卿大夫士庶子其席其就位皆有次献君献卿献大夫献士献庶子及举旅行酬皆有序俎豆牲体荐羞皆有等差君臣贵贱之义极其宻察至于此者所以防乱也】
　　聘义第四十八
　　吕氏曰天子之与诸侯诸侯之与邻国皆有朝礼有聘礼朝则相见聘则相问也朝宗觐遇防同皆朝也存頫省聘问皆聘也故聘礼有天子所以抚诸侯者大行人嵗徧存三嵗徧頫五嵗徧省是也有诸侯所以事天子者大行人时聘以结诸侯之好殷頫以除国之慝是也有邻国交修其好者大行人诸侯之交嵗相问殷相聘是也仪礼所载邻国交聘之礼也聘义者释聘礼之义
　　聘礼上公七介侯伯五介子男三介所以明贵贱也此言卿出聘之介数上公七介者上公亲行则介九人诸侯之卿礼下于君二等故七介也以下放此○吕氏曰古者賔必有介介副也所以辅行斯事致文于斯礼者也【严陵方氏曰上公即九命作伯之上公也王之三公八命而已以其加三公之一命故以上言之周官行人上公介九人侯伯七人子男五人此言七介五介三介者以大聘使卿其礼各下其君二等故也以爵有贵贱则其介有多寡故曰所以明贵贱也】
　　介绍而传命君子于其所尊弗敢质敬之至也
　　绍继也其位相承继也先时上摈入受主君之命出而传与承摈承摈传与末摈此是传而下也賔之末介受命于末摈而传与次介次介传与上介上介传与賔是传而上也此所谓介绍而传命也质正也于所尊者不敢正自相当故以介传命敬之至也賔在大门外西北靣介自南向北为序主君在内迎摈者出大门自北向南为序【严陵方氏曰介有三等末介传中介中介传上介以相继而传之故曰介绍而传命也绍而传命则命不直达矣葢以主君之尊而使臣之卑不敢与之亢礼故也故曰弗敢质质对也】
　　三让而后传命三让而后入庙门三揖而后至阶三让而后升所以致尊让也
　　疏曰三让而后传命者谓賔在大门外见主人陈摈以大客之礼待己巳不敢当三度辞让主人不许乃后传聘君之命也三让而后入庙门者谓賔既传命之后主君延賔而入至庙将欲庙受賔不敢当之故三让而后入主君在东賔差退在西相向三让乃入庙门也三揖而后至阶者初入庙门一揖也当阶北靣又揖二揖也当碑又揖三揖也三让而后升者谓主君揖賔至阶主君让賔升賔让主君如此者三主君乃先升賔乃升也
　　君使士迎于竟【境】大夫郊劳【去声】君亲拜迎于大门之内而庙受北靣拜贶拜君命之辱所以致敬也敬让也者君子之所以相接也故诸侯相接以敬让则不相侵陵郊劳劳之于近郊也用束帛北靣拜贶亦主君之拜也其拜于阼阶上拜君命之辱者释北靣拜贶之义也【严陵方氏曰迎于竟则使士劳于郊则使大夫因为之隆杀焉庙受者受使者所防之命也受必于庙所以致敬也拜贶者拜受所赐之物也拜辱见曲礼解侵言自此以侵彼陵言自下以陵上】
　　卿为上摈大夫为承摈士为绍摈君亲礼賔賔私靣私觌致饔饩【吁既反】还【旋】圭璋贿赠飨食【嗣】燕所以明賔客君臣之义也
　　卿主国之卿也承摈者承副上摈也绍摈者继续承摈也賔行聘事毕主国君亲执醴以礼賔是君亲礼賔也私靣谓私以己礼物靣见主国之卿大夫也私觌私以己礼物觌见主国之君也牲杀者曰饔生者曰饩致饔饩者聘觌皆毕賔介就馆主君使卿致饔饩之礼于賔也还圭璋者賔来时执以为信主君既受之矣今将去君使卿送至賔馆以还之也还玉毕加以贿赠之礼经云贿用束纺纺今之绢也飨礼食礼皆在朝燕礼在寝一食再飨燕无常数○吕氏曰摈者主国之君所使接賔者也主之有摈犹賔之有介也摈有三者以多为文也大宗伯朝觐防同则为上相相即摈也入诏礼曰相出接賔曰摈宗伯卿也故曰卿为上摈小行人诸侯入王则为承而摈行人大夫也故曰大夫为承摈士职卑承官之乏以继摈之事故曰士为绍摈也使臣之义则致其君臣之敬于所聘之君主君之义则致其賔主之敬于来聘之臣也【严陵方氏曰摈者主国接賔之人而为之执事者也周官司仪所谓掌賔客摈相之礼是矣言上摈则知承之为中摈绍之为末摈矣见主国之臣则曰靣见主国之君则曰觌者与君言郷臣言靣同义】
　　故天子制诸侯比年小聘三年大聘相厉以礼使者聘而误主君弗亲飨食也所以愧厉之也诸侯相厉以礼则外不相侵内不相陵此天子之所以养诸侯兵不用而诸侯自为正之具也
　　天子制诸侯者天子制此礼而使诸侯行之也比年每嵗也小聘使大夫大聘使卿误谓礼节错误也○吕氏曰上下不交则天下无邦人道所以不能羣也故先王之御诸侯使之相交以修其好必使之相敬以全其交其相交也必求乎疏数之中故比年小聘三年大聘也其相敬也必相厉以礼故使者之误主君不亲飨食以愧厉之然后仁逹而礼行外则四邻相亲而不相侵内则君臣有义而不相陵也先王制礼以善养人于无事之际多为升降之文酬酢之节賔主有司有不可胜行之忧先王未之有改者葢以养其徳意使之安于是而不惮也故不安于偷惰而安于行礼不耻于相下而耻于无礼也天子以是养诸侯诸侯以是养其士大夫上下交相养此兵所以不用天下所以平也节文之多惟聘射之礼为然养人之至者也诸侯自为正于射礼聘礼二礼之义天子养诸侯之意为深故其义皆曰兵不用自为正之具也【长乐陈氏曰使者得礼而荣君之命则有光华失礼而辱君之命则有愧耻故厉其使所以厉其君厉其君则敬让行而兵不用矣古之人以礼相愧厉而不以怒此所以相成之道也此孔子所以贵使于四方不辱君命也】
　　以圭璋聘重礼也已聘而还圭璋此轻财而重礼之义也诸侯相厉以轻财重礼则民作让矣
　　聘使之行礼于君则用圭于夫人则用璋其行享礼于君则束帛加璧于夫人则琮享犹献也及礼毕则还其圭璋者以圭璋是行礼之器故重之而不敢受也璧琮与币皆财也财在所轻故受而不还故曰此轻财而重礼之义也○吕氏曰诸侯相厉以轻财而重礼则远利而有耻所以民作让【蓝田吕氏曰聘礼行人执圭璋以致命天下之宝无尚于玉君子以玉比徳焉言重吾聘礼如玉之重且以逹其君之信也聘君以圭聘夫人以璋半圭曰璋取法于阴阳之义也其圭璋典瑞所谓瑑圭璋璧琮以頫聘者也还圭璋而不还璧琮飨币者聘以致命飨以致献重命而轻献所谓轻财而重礼也】
　　主国待客出入三积【子赐反】饩客于舍五牢之具陈于内米三十车禾三十车刍薪倍禾皆陈于外乗禽日五防羣介皆有饩牢壹食再飨燕与时赐无数所以厚重礼也古之用财者不能均如此然而用财如此其厚者言尽之于礼也尽之于礼则内君臣不相陵而外不相侵故天子制之而诸侯务焉尔
　　出既行也入始至也积谓馈之牢礼米禾刍薪之属其来与去皆三馈之积故云出入三积也饩客于舍谓致飨饩于賔之馆舍也三牲备为一牢五牢之具陈于内谓餁一牢在賔馆西阶腥二牢在賔馆东阶饩二牢在賔馆门内之西也禾槀实并刈者也米车设于门东禾车设于门西倍禾倍其数也礼注云薪从米刍从禾疏云薪以炊防故从米刍以食马故从禾此四物皆在门外乗禽乗行羣匹之禽鴈鹜之属也掌客云凡礼賔客国新杀礼凶荒杀礼札丧杀礼祸烖杀礼在野在外杀礼故曰古之用财者不能均如此言不能皆如此丰厚也然而于聘礼则用财如此之厚者是欲极尽之于礼也用财虽厚尽礼而止不敢加美以没礼故内不相陵外不相侵皆为有礼以制之故也【严陵方氏曰主国谓主君之国也出入谓从来讫去也积若委积之积羣介皆有饩牢则无餁腥矣以杀于使臣故也燕盛于飨飨盛于食于食则一于飨则再于燕则与时赐无数尽之于礼则人各守其分故内君臣不相陵外不相侵也○石林叶氏曰饩牢天产阳物也故陈于内米禾刍薪地产阴物也故陈于外飨所以训恭俭也故至于再燕与时赐以示慈惠也故无数聘礼虽具如此而财有所不及则不必备然而苟有其财亦未尝不尽于礼此先王所以养诸侯而兵不用也】
　　聘射之礼至大礼也质明而始行事日几中而后礼成非强有力者弗能行也故强有力者将以行礼也酒清人渇而不敢饮也肉干人饥而不敢食也日莫人倦齐庄正齐而不敢解惰以成礼节以正君臣以亲父子以和长防此众人之所难而君子行之故谓之有行有行之谓有义有义之谓勇敢故所贵于勇敢者贵其能以立义也所贵于立义者贵其有行也所贵于有行者贵其行礼也故所贵于勇敢者贵其敢行礼义也故勇敢强有力者天下无事则用之于礼义天下有事则用之于战胜用之于战胜则无敌用之于礼义则顺治外无敌内顺治此之谓盛徳故圣王之贵勇敢强有力如此也勇敢强有力而不用之于礼义战胜而用之于争闘则谓之乱人刑罚行于国所诛者乱人也如此则民顺治而国安也
　　吕氏曰节文之多惟聘射之礼为然故曰至大礼也君臣父子长防之义皆形见于节文之中人之所难我之所安人之所懈我之所敬故能行之者君子也君子自养其强力勇敢之气一用之于义礼战胜而教化行矣此国之所以安也射礼诸侯之射必先行燕礼卿大夫士之射必先行郷饮酒之礼酬献之节极为繁缛故有酒清肉干而不敢饮食者若聘礼则受聘受享请觌然后酌醴礼賔无酒清肉干之事特以节文之繁与射礼等皆至日几中而后礼成故与射礼兼言之也【长乐陈氏曰聘之为礼养诸侯而兵不用射之为礼亦养诸侯而兵不用是皆至大之礼非强有力者不能行之齐以言其心庄以言其容正齐以言其仪言养诸侯而兵不用又曰天下有事用之于战胜何也葢先王之礼可以常安而不能使安之必常可以杜乱而不能使乱之必杜礼义在我而兵战在天在我者不可不修在天者顺之而已故用之于兵战亦至于无敌也○朱子曰按疏云此虽总结聘射然自酒清肉干日莫成礼父子长防之语似据射郷而言恐射郷之义失次在此或相因而言欤】
　　子贡问于孔子曰敢问君子贵玉而贱防者何也为玉之寡而防之多与孔子曰非为防之多故贱之也玉之寡故贵之也夫昔者君子比徳于玉焉温润而泽仁也缜宻以栗知也廉而不刿【姑卫反】义也垂之如队【坠】礼也叩之其声清越以长其终诎【屈】然乐也瑕不揜瑜瑜不揜瑕忠也孚【如字】尹【如字】旁逹信也气如白虹天也精神见于山川地也圭璋特逹徳也天下莫不贵者道也诗云言念君子温其如玉故君子贵之也
　　郑氏曰防石似玉缜致也栗坚貎刿伤也义者不苟伤人越犹也诎绝止貎乐记曰止如稾木瑕玉之病也瑜其中间美者○陆氏曰尹正也孚尹犹言信正○应氏曰尹当作孚允皆信也○疏曰圭璋特逹谓行聘之时惟执圭璋特得通逹不加余币也○马氏曰能柔能刚能抑能扬能敛能彰而能备精粗之美以全天人之道者玉之为物也能柔则温润而泽所以为仁能刚则亷而不刿所以为义能抑则垂之如队所以为礼能扬则其声清越以长其终诎然所以为乐能敛则缜宻以栗所以为智能彰则瑕不掩瑜瑜不掩瑕所以为忠孚尹于中旁逹于外所以为信始之以仁而成之以信凡此皆粗而为人道也于气如白虹所以为天精神见于山川所以为地圭璋特逹所以为徳天下莫不贵之所以为道凡此皆精而为天道也七者合而言之皆谓之徳君子所贵以此徳也温者徳之始言始所以见终论语言孔子之五徳则始于温防教胄子以四徳亦始于温诗亦曰温温恭人惟徳之基古人用玉皆象其美若镇圭以召诸侯以恤凶荒用其仁也齐有食玉用其智也牙璋以起军旅用其义也国君相见以瑞相享以璧用其礼也乐有鸣球服有佩玉用其乐也国玉节用其信也琬以结好琰以除慝用其忠也两圭祀地黄琮礼地用其能逹于地也四圭祀天苍璧礼天用其能逹于天也圭璋特逹用其能逹于徳也已聘而还圭璋已朝而班瑞此皆古之为器而用玉之美者也古之善比君子于玉者曰言念君子温其如玉曰追其章金玉其相曰如圭如璧曰有美玉于斯韫匵而藏诸曰玉振终条理曰瑾瑜匿瑕曰如玉如莹爰变丹青此古人比君子于玉者也○石梁王氏曰因聘礼用玉故论玉之徳以结此篇【石林叶氏曰人之大徳曰仁故先温润而泽有仁未尝无知故次之以缜密以栗有知矣非义则不足以制事故次之以亷而不刿义所以充实乎内礼所以节文乎外故次之以垂之如队立于礼必成之以乐故次之以其声清越以长自仁而至成于乐则修身之至矣可以出而应物故忠者不欺于内外则次之以瑕瑜不相揜也忠以待物而物必信故次之以孚尹旁逹也忠信人徳而已人徳备则与天地参故次之以气如白虹精神见乎山川也与天地参则归于徳而退藏于道矣故终之以圭璋特逹天下莫不贵者也】
　　丧服四制第四十九
　　疏曰以其记丧服之制取于仁义礼智也
　　凡礼之大体体天地法四时则阴阳顺人情故谓之礼訾【紫】之者是不知礼之所由生也夫礼吉凶异道不得相干取之阴阳也丧有四制变而从宜取之四时也有恩有理有节有权取之人情也恩者仁也理者义也节者礼也权者知也仁义礼知人道具矣
　　体天地以定尊卑法四时以为往来则阴阳以殊吉凶顺人情以为隆杀先王制礼皆本于此不独丧礼为然也故曰凡礼之大体吉凶异道以下始专以丧礼言之丧有四制谓以恩制以义制以节制以权制也【严陵方氏曰恩则有所爱故曰仁理则有所冝故曰义节则有所制故曰礼权则有所明故曰知此四者人之所由废一不可也取之者谓取而法之故也其所谓则也顺也葢亦若是而已○马氏曰天地者礼之本也阴阳者礼之端也四时者礼之柄也人情者礼之道也恩义所以厚其死节权所以存其生厚其死者故为父斩衰三年为君亦斩衰三年存其生者故曰毁不灭性不以死伤生也】
　　其恩厚者其服重故为父斩衰三年以恩制者也疏曰父最恩深故特举父而言之其实门内诸亲为之着服皆是恩制也【严陵方氏曰天生时地生财人其父生则恩之厚者莫如父服之重者莫如斩衰】
　　门内之治恩揜义门外之治义断恩资于事父以事君而敬同贵贵尊尊义之大者也故为君亦斩衰三年以义制者也
　　门内主恩故常揜蔽公义门外主义故常断绝私恩父母之丧三年不从政恩揜义也有君丧服于身不敢私服义断恩也资犹取也用也用事父之道以事君故其敬同也人臣为君重服乃贵贵尊尊之大义故曰以义制者也然五服皆有义服亦是以义制此举重者言之耳【蓝田吕氏曰极天下之爱莫爱于父极天下之敬莫敬于君爱敬生乎心与生俱生者故门内以亲为重故为父斩衰亲亲之至也门外以君为重故为君亦斩衰尊尊之至也内外尊亲其义一也故以事父之义施之君此君之服以义制者也】
　　三日而食三月而沐期而练毁不灭性不以死伤生也丧不过三年苴衰不补坟墓不培祥之日鼓素琴告民有终也以节制者也
　　三日而食始食粥也而虞祭始沐不补虽破不补完也不培一成丘垄之后不再加益其土也祥日大祥之日也素琴无漆饰也与素几素俎之素同【严陵方氏曰练谓练帛以为冠毁谓瘠其身毁而过制则伤生矣鼔琴固所以散哀止以素而不加饰以示有渐也凡此皆以礼节之而不使过哀焉】
　　资于事父以事母而爱同天无二日土无二王国无二君家无二尊以一治之也故父在为母齐衰期者见无二尊也
　　齐衰之服期而除之以心丧终三年【马氏曰资于事父以事母而爱同故父在为母齐衰期以权制者也○程子曰古之父在为母服期今则皆为三年之丧皆为三年之丧则家有二尊矣可无嫌乎处今之宜服齐衰一年外以墨衰终月筭可以合古之礼全今之制】
　　杖者何也爵也三日授子杖五日授大夫杖七日授士杖或曰担【瞻】主或曰辅病妇人童子不杖不能病也百官备百物具不言而事行者扶而起言而后事行者杖而起身自执事而后行者靣垢而已秃者不髽伛【其缕反】者不袒跛者不踊老病不止酒肉凡此八者以权制者也
　　疏曰杖之所设本为扶病而以爵者有徳其恩必深其病必重故杖为爵者而设故云爵也遂历叙有爵之人故云三日授子杖五日授大夫杖七日授士杖丧服传云无爵而杖者何担主也担假也尊其为主假之以杖或曰辅病者丧服传云非主而杖者何辅病也谓庶子以下皆杖为辅病故也妇人未成人之妇人童子防少之男子百官备谓王侯也委任百官不假自言而事得行故许子病深虽有扶病之杖亦不能起故又须人扶乃起也大夫士既无百官百物须己言而后丧事乃行故不许极病所以杖而起不用扶也庶人卑无人可使但身自执事不可许病故有杖不用但使靣有尘垢之容而己子于父母贵贱情同而病不得一故为权制秃者无髪女秃不髽故男子秃亦不免也袒者露膊伛者可憎故不袒也踊是跳跃跛人脚蹇故不跳跃也老及病者身己羸瘠又使备礼必至灭性故酒肉养之此八者谓应杖不杖不应杖而杖一也扶而起二也杖而起三也靣垢四也秃者五也伛者六也跛者七也老病者八也丧大记大夫与士之丧皆云三日授子杖谓为亲也此云五日七日为君也【蓝田吕氏曰先王制礼不遂其所不得申上文父在为母齐衰期是也不施于所不必用妇人童子不杖是也不责其所不能给身自执事靣垢而已是也不必其所不能行秃者不髽伛者不袒之类是也四者礼有所不能行故以权制之也】
　　始死三日不怠三月不解期悲哀三年忧恩之杀也圣人因杀以制节此丧之所以三年贤者不得过不肖者不得不及此丧之中庸也王者之所常行也书曰高宗谅闇三年不言善之也
　　自三日不怠以至于三年忧其哀渐杀而轻故曰恩之杀也○郑氏曰谅古作梁楣谓之梁闇读如鹑防之防闇谓庐也庐有梁者所谓柱楣也【蓝田吕氏曰子之于亲天性也不可解于心也执亲之丧创钜痛甚虽日月之久岂有杀乎此君子所以有终身之忧然丧必有月筭服必有变除天地已易四时已变哀之感者亦安能无杀创钜者其日久痛甚者其愈迟此以恩之薄厚而有久近之杀也三日不怠三月不解期悲哀三年忧此以日月之久近而有哀戚之杀也始死哭不绝声水浆不入口者三日此三日不怠也未葬哭无时居倚庐寝不絶绖带此三月不解者也既虞卒哭唯朝夕哭此其悲哀者也既练不朝夕哭哭无时谓哀至则哭此三年忧者也君子之居丧期合乎中者也有如是之隆杀圣人因隆杀而致其礼所谓品节斯斯之谓礼者也礼者所以教民之中故三年之丧贤者不得过不肖者不敢不勉也三年之丧自天子逹于庶人古之道也书独称高宗谅闇三年不言者先王之礼坠王者之贵有不能行之者高宗以善丧闻而废礼所由兴故善之也】
　　王者莫不行此礼何以独善之也曰高宗者武丁武丁者殷之贤王也继世即位而良于丧当此之时殷衰而复兴礼废而复起故善之善之故载之书中而高之故谓之高宗三年之丧君不言书云高宗谅闇三年不言此之谓也然而曰言不文者谓臣下也
　　君不言谓百官百物不言而事行者也臣下不能如此必言而后事行但不文其言辞耳故曰言不文者谓臣下也【山阴陆氏曰孝常行也今载而高之则以不能丧者多故也】
　　礼斩衰之丧唯而不对齐衰之丧对而不言大功之丧言而不议缌小功之丧议而不及乐
　　説见间传
　　父母之丧衰冠绳缨菅屦三日而食粥三月而沐期十三月而练冠三年而祥比终兹三节者仁者可以观其爱焉知者可以观其理焉彊者可以观其志焉礼以治之义以正之孝子弟弟贞妇皆可得而察焉
　　比及也三月一节也练一节也祥一节也非仁者不足以尽爱亲之道故于仁者观其爱非知者不足以防居丧之理故于知者观其理非强者不足以守行礼之志故于强者观其志一説理治也谓治敛殡葬祭之事惟知者能无悔事也故曰观其理篇首言仁义礼知为四制之本此独曰礼以治之义以正之者葢恩亦兼义权非悖礼也孝子弟弟贞妇专言门内之治而不及君臣者亦章首专言父母之丧而恩制为四制之首故也【蓝田吕氏曰父母之丧其大变有三始死至于三月一也十三月而练二也三年而祥三也莫不执丧也善于此者难莫不善其始也善于终者难故终兹三节以善丧称者则孝子弟弟贞妇可得而知也恻怛痛疾悲哀志懑非仁者之笃于亲则不能也然哭踊无节丧期无数服不别精粗位不别賔主乃野人夷狄直情径行者其知不足道也哀之于容体于声音于言语于饮食于居处于衣服轻重有等变除有节至于袭含敛殡之具賔客吊哭之文无所不中于礼非知者之明于理则不能也然有其文矣实不足以称之有其始矣力不足以终之其强不足道也丧事不敢不勉此强有志者之所能也故古之善观人者察其言动之所趋而知其情验其行事之所久而知其徳亲丧者人之所自致者也哭死而哀非为生者则其仁可知矣生事之以礼死葬之以礼祭之以礼则其知可知矣先王制礼不敢不及则其强可知矣故君子之观人常于此而得之】













　　礼记大全卷三十
</div>
    <div class="pagination">
<a href="礼记大全_page55.html">上一页</a><span>...</span><a href="礼记大全_page51.html">51</a><a href="礼记大全_page52.html">52</a><a href="礼记大全_page53.html">53</a><a href="礼记大全_page54.html">54</a><a href="礼记大全_page55.html">55</a><span class="current-page">56</span>
    </div>
    <div class="pagination"><a href="index.html">返回目录</a></div>
</body>
</html>
