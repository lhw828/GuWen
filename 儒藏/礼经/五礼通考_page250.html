<!DOCTYPE html>
<html>
<head>
    <meta charset="UTF-8">
    <title>五礼通考 - 第 250 页/共 431 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>五礼通考 - 第 250 页/共 431 页</h1>
    <div class="content">　　蕙田案以上三耦再射释获
　　宾降取弓矢于堂西【注不敢与君并俟告取之以升俟君事毕　疏君待告乃取弓矢】诸公卿则适次继三耦以南【注言继三耦明在大夫北】公将射则司马师命负侯皆执其旌以负其侯而俟【注君尊若始焉】司马师反位仆人埽侯道【注新之】司射去扑适阼阶下告射于公公许适西阶东告于宾【注告当射也】遂搢扑反位小射正一人取公之决拾于东坫上一小射正授弓拂弓皆以俟于东堂【注授弓当授大射正拂弓去尘】公将射则宾降适堂西袒决遂执弓搢三挟一个升自西阶先待于物北北一笴东面立【注不敢与君并笴矢干东面立乡君也】司马升命去侯如初还右乃降释弓反位【注还右还君之右也犹出下射之南还其后也】公就物小射正奉决拾以笥大射正执弓皆以从于物【注笥萑苇器大射正舎司正亲其职】小射正坐奠笥于物南遂拂以巾取决兴赞设决朱极三【注极犹放也所以韬指利放也以朱韦为之三者食指将指无名指无极放契于此指多则痛小指短不用】小臣正賛袒公袒朱卒袒小臣正退俟于东堂小射正又坐取拾兴賛设拾以笥退奠于坫上复位【注既袒乃设拾拾当以韝上】大射正执弓以袂顺左右隈上再下壹左执弣右执箫以授公公亲揉之【注顺放之也隈弓渊也揉宛之观其安危也】小臣师以巾内拂矢而授矢于公稍属【注内拂恐尘及君也稍属不搢矢】大射正立于公后以矢行告于公【注若不中使君当知而改其度】下曰留上曰扬左右曰方【注留不至也扬遇去也方出旁也】公既发大射正受弓而俟拾发以将乗矢【注公下射也而先发不留尊也】公卒射小臣师以巾退反位大射正受弓【注受弓以授有司于东堂】小射正以笥受决拾退奠于坫上复位大射正退反司正之位小臣正賛袭公还而后宾降释弓于堂西反位于阶西东面【注阶西东面宾降位】公即席司正以命升宾宾升复筵而后卿大夫继射
　　蕙田案以上君与宾耦射
　　诸公卿取弓矢于次中袒决遂执弓搢三挟一个出西面揖揖如三耦升射卒射降如三耦适次释弓説决拾袭反位众皆继射释获皆如初【注诸公卿言取弓矢众言释获互言也】卒射释获者遂以所执余获适阼阶下北面告于公曰左右卒射【注司射不言告者释获者于是有事宜终之也余获余算也无余算则无所执】反位坐委余获于中西兴共而俟
　　蕙田案以上公卿大夫众耦再射
　　司马袒执弓升命取矢如初负侯许诺以旌负侯如初司马降释弓如初小臣委矢于楅如初【注司马司马正于是司马师亦坐乗矢】宾诸公卿大夫之矢皆异束之以茅卒正坐左右抚之进束反位【注异束大夫矢尊殊之也正司马正也进前也又言束整结之示亲也　疏公卿皆异束但大夫或与士耦则士矢不束大夫束之故注异束大夫矢尊殊之也】
　　【郝氏敬曰左右抚之数众矢也进束谓既数众矢而后进所束之矢于楅反位反中西南东面之位】
　　宾之矢则以授矢人于西堂下【注是言矢人则纳射器之有司各以其器名官职不言君矢小臣以授矢人于东堂下可知】司马释弓反位而后卿大夫升就席【注此言其升前小臣委矢于楅　疏据上文则升席当在司马释弓之后小臣委矢之前故注言其次第也】司射适阶西释弓去扑袭进由中东立于中南北面视算释获者东面于中西坐先数右获二算为纯一纯以取实于左手十纯则缩而委之每委异之有余纯则横诸下一算为奇竒则又缩诸纯下兴自前适左东面坐坐兼敛算实于左手一纯以委十则异之其余如右获司射复位释获者遂进取贤获执之由阼阶下北面告于公若右胜则曰右贤于左若左胜则曰左贤于右以纯数告若有奇者亦曰奇若左右钧则左右各执一算以告曰左右钧还复位坐兼敛算实八算于中委其余于中西兴共而俟
　　蕙田案以上再射数左右获算多少
　　司射命设丰【注当饮不胜者射爵】司宫士奉丰由西阶升北面坐设于西楹西降复位胜者之弟子洗觯升酌散南面坐奠于丰上降反位【注弟子其少者也不授者射爵犹罚爵畧之】司射遂执弓挟一个搢扑东面于三耦之西命三耦及众射者胜者皆决遂执张弓【注执张弓言能用之也右手挟】不胜者皆袭説决拾却左手右加弛弓于其上遂以执弣【注固袭説决拾矣复言之者起胜者也不胜者执弛弓言不能用之也两言执弣无所挟也】司射先反位【注居前俟所命入次而来饮】三耦及众射者皆升饮射爵于西阶上【注不胜之党无不饮　疏大射者所以择士以助祭今若在于不胜之党虽数中亦受罚及其助祭虽饮射爵亦得助祭但在胜党虽不饮罚爵若不数中亦不得助祭饮罚据一党而言助祭取一身之艺义固不同也】小射正作升饮射爵者如作射
　　【郝氏敬曰司射但命其仪不亲作与乡射异】
　　一耦出揖如升射及阶胜者先升升堂少右不胜者进北面坐取丰上之觯兴少退立卒觯进坐奠于丰下兴揖【注右手执觯左手执弓】不胜者先降【注后升先降畧之不由次也降而少右复并行】与升饮者相左交于阶前相揖适次释弓袭反位仆人师继酌射爵取觯实之反奠于丰上退俟于序端【注仆人师酌者君使之代弟子也自此以下辩为之酌】升饮者如初三耦卒饮若宾诸公卿大夫不胜则不降不执弓耦不升【注此耦谓士也】仆人师洗升实觯以授宾诸公卿大夫受觯于席以降适西阶上北面立饮卒觯授执爵者反就席【注虽尊亦西阶上立饮不可以己尊枉正罚也授爵而不奠丰尊大夫也】若饮公则侍射者降洗角觯升酌散降拜【注侍射宾也饮君则不敢以为罚从致爵之礼也】公降一等小臣正辞宾升再拜稽首公答再拜宾坐祭卒爵再拜稽首公答再拜宾降洗象觯升酌膳以致下拜小臣正辞升再拜稽首公答再拜公卒觯宾进受觯降洗散觯升实散下拜小臣正辞升再拜稽首公答再拜【注宾复酌自饮者夹爵也但如致爵则无以异于燕也夹爵亦所以耻公也所谓若饮君燕则夹爵】宾坐不祭卒觯降奠于篚阶西东面立【注不祭象射爵】摈者以命升宾宾升就席【注摈者司正也】若诸公卿大夫之耦不胜则亦执弛弓特升饮【注此耦亦谓士也特犹独也与卑为耦而又不胜使之独饮若无伦匹孤贱也】众皆继饮射爵如三耦射爵辩乃彻丰与觯
　　蕙田案以上饮不胜者
　　司宫尊侯于服不之东北两献酒东面南上皆加勺设洗于尊西北篚在南东肆实一散于篚【注为大侯获者设尊也言尊侯者获者之功由侯也不于初设之者不敢必君射也君不射则不献大侯之获者散爵名容五升敖氏继公曰为三侯之获者及仆人巾车设尊而言尊侯者以其功皆由侯也两两壶也或脱一壶字耳两壶皆酒而云南上是先酌所上者与加勺东枋此在大侯之乏东北乃云服不者见此时服不在乏也不于初设之者因事而献故其尊亦俟时而设所以别于正献者也此所设尊洗之类即篇首所言者也上言获者之尊此云尊侯上言大侯之乏此云服不文互见耳又文亦有详畧则以设与未设而异也盛氏世佐曰敖説是注以此尊専为大侯获者设非三侯之获者其功同其人相去亦不逺何必异尊上经云大侯之乏东北此经云服不之东北其地一也一地而两尊或先或后亦理之所无者注又云君不射则不献大侯之获者尤属饰説因燕而射君或可以不与未闻大射君不与者也君若不射射义何以言君臣尽志于射乎云南上是亦有酒矣献获者而有酒以祭侯故重之也】
　　蕙田案此所设尊洗在侯乏之间则必俟时而设恐早设之而妨获者执旌之往来也与君之射不射无渉郑云君不射固非盛説亦未尽
　　司马正洗散遂实爵献服不【注言服不者着其官尊大侯也服不司马之属掌养猛兽而教扰之者洗酌皆西面】服不侯西北三歩北面拜受爵【注近其所为献】司马正西面拜送爵反位【注不俟卒爵畧贱也此终言之献服不之徒乃反位　疏服不祭侯而后卒爵今司马反位在未祭侯之前是畧贱也虽不俟卒爵然亦必兼献其徒而后始反位】宰夫有司荐庶子设折俎【注宰夫有司宰夫之吏也乡射记曰获者之俎折脊胁肺】卒错获者适右个荐俎从之【注不言服不言获者国君大侯服不负侯其徒居乏待获变其文容二人也司马正皆献之荐俎已错乃适右个明此献己巳归功于侯也适右个由侯内乡射记曰东方谓之右个】
　　【张氏尔岐曰信如注言司马正并献二人当用二爵经文明言实一散于篚安得有二爵乎司马正所献决是服不氏一人其徒则司马师献仆巾车后乃献之服不本下士其徒庶人在官者故可后也】
　　获者左执爵右祭荐俎二手祭酒【注祭爼不奠爵不备礼也二手祭酒者获者南面于俎北当为侯祭于豆间爵反注为一手不能正也此荐俎之设如于北面人焉天子祝侯曰维若宁侯无或若女不宁侯不属于王所故抗而射女彊饮彊食贻女曾孙诸侯百福诸侯以下祝辞未闻】适左个祭如右个中亦如之卒祭左个之西北三歩东面【注东面受献之位也不北面者嫌为侯卒爵】设荐俎立卒爵【注不言不拜既爵司马正已反位不拜可知也乡射礼曰获者荐右东面立饮】司马师受虚爵洗献仆人与巾车获者皆如大侯之礼【注仆人埽侯道巾车张大侯及参侯干侯之获者其受献之礼如服不也仆人巾车于服不之位受之功成于大侯也不言量人者此自后以及先可知】卒司马师受虚爵奠于篚【注获者之篚】获者皆执其荐庶子执俎从之设于乏少南【注少南为复射妨旌也仆人巾车量人自服不而南】服不复负侯而俟司射适阶西去扑适堂西释弓説决拾袭适洗洗觚升实之降献释获者于其位少南【注献释获者与获者异文武不同也去扑者扑不升堂也少南辟中】荐脯醢折俎皆有祭【注俎与服不同惟祭一为异】释获者荐右东面拜受爵司射北面拜送爵释获者就其荐坐左执爵右祭脯醢兴取肺坐祭遂祭酒【注祭俎不奠爵亦贱不备礼】兴司射之西北面立卒爵不拜既爵司射受虚爵奠于篚释获者少西辟荐反位司射适堂西袒决遂取弓挟一个适阶西搢扑以反位【注为将复射】
　　蕙田案以上献服不及释获者第二番射事竟
　　司射倚扑于阶西适阼阶下北面请射于公如初【注不升堂宾诸公卿大夫既射矣闻之可知】反搢扑适次命三耦皆袒决遂执弓序出取矢【注向言拾是言序互言耳】司射先反位【注言先先三耦也司射既命三耦以入次之事即反位三耦入次袒决遂执弓挟矢乃出反次外西面位】三耦拾取矢如初小射正作取矢如初【注小射正司射之佐作取矢礼杀代之】三耦既拾取矢诸公卿大夫皆降如初位与耦入于次皆袒决遂执弓皆进当楅进坐説矢束上射东面下射西面拾取矢如三耦【注凡继射命耦而已不作射不作取矢从初　疏言凡继射命耦者前三耦卒射后大夫降至三耦之南西面北上司射东面于大夫西比耦大夫与大夫命上射曰某御于子命下射曰子与某子射卒遂比众耦云云至公即席后宾升阶复位还筵而后卿大夫继射后众皆继射释获皆如初注云诸公卿言取弓矢众言释获互言也既司射所作唯上耦是此文小射正但作三耦拾取矢公以下亦无作拾文故曰不作取矢从初从三耦法也】若士与大夫为耦士东面大夫西面大夫进坐説矢束退反位【注説矢束自同于三耦谦也】耦揖进坐兼取乗矢兴顺羽且左还毋周反面揖【注兼取乗矢不敢与大夫拾】大夫进坐亦兼取乗矢如其耦北面搢三挟一个揖进大夫与其耦皆适次释弓説决拾袭反位诸公卿升就席【注大夫反位诸公卿乃升就席大夫与已上下位　疏公卿乃上大夫虽取矢在前犹待下大夫反位乃升就席】众射者继拾取矢皆如三耦遂入于次释弓矢説决拾袭反位
　　蕙田案以上将以乐射射者拾取矢
　　司射犹挟一个以作射如初一耦揖升如初司马升命去侯负侯许诺司马降释弓反位司射与司马交于阶前倚扑于阶西适阼阶下北面请以乐于公公许【注请奏乐以为节也始射获而未释获复释获复用乐行之君子之于事也始取苟能中课有功终用成法教化之渐也射用应乐为难孔子曰射者何以听循声而发发而不失正鹄者其惟贤者乎】司射反搢扑东面命乐正曰命用乐【注言君有命用乐射也乐正在工南北面】乐正曰诺司射遂适堂下北面视上射命曰不鼓不释【注不与鼓节相应不释算也鼓亦乐之节学记曰鼓无当于五声五声不得不和凡射之鼓节投壶其存者也周礼射节天子九诸侯七卿大夫以下五】上射揖司射退反位乐正命大师曰奏貍首间若一【注乐正西向受命左还东面命太师以大射之乐章使奏之也貍首逸诗曾孙也貍之言不来也其诗有射诸侯首不朝者之言因以名篇后世失之谓之曾孙曾孙者其章头也射义所载诗曰曾孙侯氏是也以为诸侯射节者采其既有弧矢之威又言小大莫处御于君所以燕以射则燕则誉有乐以时会君事之志也间若一者调其声之疏数重节】
　　蕙田案貍首郑以为即射义曾孙节刘敝以为即召南之鹊巢篆文貍似鹊首似巢郑因下文有诒女曾孙之云而貍之言不来也诗有射诸侯首不朝之言与考工记祭侯之辞义相近故傅会其説未免牵强然刘敞鹊巢之説尤为穿凿当以为逸诗不必求诗以实之
　　大师不兴许诺乐正反位奏貍首以射三耦卒射宾待于物如初公乐作而后就物稍属不以乐志其他如初仪【注不以乐志君之射仪迟速从心其发不必应乐辟不敏也志意所拟度也春秋传曰吾志其目】卒射如初宾就席诸公卿大夫众射者皆继射释获如初卒射降反位释获者执余获进告左右卒射如初
　　蕙田案以上三射以乐节射
　　司马升命取矢负侯许诺司马降释弓反位小臣委矢司马师乗之皆如初司射释弓视算如初释获者以贤获与钧告如初复位
　　蕙田案以上取矢数获如初
　　司射命设丰实觯如初遂命胜者执张弓不胜者执弛弓升饮如初卒退丰与觯如初
　　蕙田案以上乐射后饮不胜者如初
　　司射犹袒决遂左执弓右执一个兼诸面镞适次命拾取矢如初【注侧持矢曰执面犹尚也兼矢于尚镞将止变于射也】司射反位三耦及诸公卿大夫众射者皆袒决遂以拾取矢如初矢不挟兼诸面镞退适次皆授有司弓矢袭反位【注不挟亦谓执之如司射】卿大夫升就席
　　蕙田案以上乐射后拾取矢如初
　　司射适次释弓説决拾去扑袭反位司马正命退楅解纲小臣师退楅巾车量人解左下纲司马师命获者以旌与荐俎退【注解犹释也】司射命释获者退中与算而俟【注诸所退射器皆俟备君复射释获者亦退其荐俎】
　　蕙田案以上三射射事终
　　公又举奠觯唯公所赐若宾若长以旅于西阶上如初大夫卒受者以虚觯降奠于篚反位
　　【敖氏继公曰此一举觯当在未立司正之前乃降于此者为射故也】
　　蕙田案以上为大夫举旅酬
　　司马正升自西阶东楹之东北面告于公请彻俎公许【注射事既毕礼杀人倦宜彻俎燕坐】遂适西阶上北面告于宾宾北面取俎以出诸公卿取俎如宾礼遂出授从者于门外大夫降复位【注门东北面位　疏大夫虽无俎以宾及公卿皆送俎不可独立于堂故降复位云门东北面位者谓初小臣纳卿大夫门东北面揖位】庶子正彻公俎降自阼阶以东【注降自阼阶若亲彻也以东去藏】宾诸公卿皆入门东面北上【注诸公卿不入门而右以将燕亦因从宾】司正升宾宾诸公卿大夫皆説屦升就席公以宾及卿大夫皆坐乃安【注向命以我安臣于君尚犹踧踖至此乃敢安】羞庶羞大夫祭荐司正升受命皆命公曰众无不醉宾及诸公卿大夫皆兴对曰诺敢不醉皆反位坐
　　蕙田案以上彻俎脱屦安坐
　　又案以下仪节皆与燕礼相同
　　主人洗酌献士于西阶上士长升拜受觯主人拜送【注献士用觯士贱也】士坐祭立饮不拜既爵其他不拜坐祭立饮【注其他谓众士也升不拜受爵】乃荐司正与射人于觯南北面东上司正为上【注司正射人士也以齿受献既乃荐之也司正大射正也射人小射正畧其佐　疏案燕礼荐司正与射人一人司士一人执幂二人此不言其数又不言司士与执幂文不具】辩献士士既献者立于东方西面北上乃荐士【注士既献易位者以卿大夫在堂臣位尊东也毕献荐之畧贱】祝史小臣师亦就其位而荐之【注亦者亦士也辩献乃荐也祝史门东北面东上】
　　【敖氏继公曰此献史盖小史也大史释获向已受献】
　　主人就士旅食之尊而献之旅食不拜受爵坐祭立饮主人执虚爵奠于篚复位
　　蕙田案以上主人献士及旅食
　　宾降洗升媵觯于公酌散下拜公降一等小臣正辞宾升再拜稽首公答再拜宾坐祭卒爵再拜稽首公答再拜宾降洗象觚升酌膳坐奠于荐南降拜小臣正辞宾升成拜公答拜宾反位【注此觚当作觯】公坐取宾所媵觚兴唯公所赐受者如初受酬之礼降更爵洗升酌膳下再拜稽首小臣正辞升成拜公答拜乃就席坐行之有执爵者唯受于公者拜司正命执爵者爵辩卒受者兴以酬士大夫卒受者以爵兴西阶上酬士士升大夫奠爵拜士答拜大夫立卒爵不拜实之士拜受大夫拜送士旅于西阶上辩士旅酌
　　蕙田案此篇偏字皆作辩古字同尚书徧于羣神史记作辩左传子言辩舎爵于季氏之庙而出是也
　　又案以上宾举爵为士旅酬
　　若命曰复射则不献庶子【注献庶子则正礼毕后无事】司射命射唯欲【注司射命宾及诸公卿大夫射欲者则射不欲者则止可否之事从人心也】卿大夫皆降再拜稽首公答拜【注拜君乐与臣下执事无已不言宾宾从羣臣礼在上】
　　【敖氏继公曰拜拜君命也公不辞之而即答拜者以宾不在其中也宾不与此拜者以与君为耦射否宜由君不敢从唯欲之命也】
　　壹发中三侯皆获
　　【敖氏继公曰以其非正射故上下射惟拾发一矢以其壹发故虽中非其侯而亦获是礼亦因而然也唯公则中离维纲杨触梱复而皆获上云退中与算而俟至是则亦设中执算而释获矣释获则有饮射爵之事也】
　　蕙田案以上坐燕时复射
　　主人洗升自西阶献庶子于阼阶下如献士之礼辩献降洗遂献左右正与内小臣皆于阼阶下如献庶子之礼
　　蕙田案以上主人献庶子以下献礼终
　　无算爵【注算数也爵行无次数唯意所欢醉而止】士也有执膳爵者有执散爵者执膳爵者酌以进公公不拜受执散爵者酌以之公命所赐所赐者兴受爵降席下奠爵再拜稽首公答再拜【注席下席西】受赐爵者以爵就席坐公卒爵然后饮【注酬之礼爵代举今爵并行嫌不代也并行犹代者明劝恵从尊者来】执膳爵者受公爵酌反奠之【注燕之欢在饮酒成其意也】受赐者兴授执散爵者执散爵者乃酌行之【注与其所欢者】唯受于公者拜卒爵者兴以酬士于西阶上士升大夫不拜乃饮实爵【注乃犹而也】士不拜受爵大夫就席士旅酌亦如之公有命彻幂则宾及诸公卿大夫皆降西阶下北面东上再拜稽首公命小臣正辞公答拜大夫皆辟升反位士终旅于上如初无算乐宵则庶子执烛于阼阶上司宫执烛于西阶上甸人执大烛于庭阍人为烛于门外
　　蕙田案以上无算爵燕礼毕
　　宾醉北面坐取其荐脯以降【注取脯重得君之赐】奏陔【注陔夏乐章也其歌颂类也以钟鼓奏之其篇今亡】宾所执脯以赐钟人于门内霤遂出【注必赐钟人钟人以钟鼓奏陔夏赐之脯明虽醉志礼不忘乐】卿大夫皆出【注从宾出】公不送【注臣也与之安燕交欢嫌亢礼也】公入骜【注骜夏亦乐章也以钟鼓奏之其诗今亡此公出而言入者射宫在郊以将还为入燕不骜者于路寝无出入也】
　　蕙田案敖继公云入谓降而入于内也燕礼不言公入此言公入者为奏骜而见之也案公出入奏骜夏但此奏骜尚在射所非路寝盖射所之入既已奏骜至入路寝又当奏之经文省耳
　　又案以上宾出公入
　　又案此篇于未射之前先行燕礼则与燕礼篇相为表里也射之时分为三次其仪节则与乡射礼篇相为表里也
　　右仪礼大射仪



　　五礼通考卷一百六十一
<经部,礼类,通礼之属,五礼通考>
　　钦定四库全书
　　五礼通考卷一百六十二
　　刑部尚书秦蕙田撰
　　嘉礼三十五
　　射礼
　　仪礼乡射礼【郑目録云州长春秋以礼会民而射于州序之礼谓之乡者州郷之属乡大夫或在焉不改其礼于五礼属嘉礼】
　　【张氏尔岐曰据注此州长射礼而云乡射者周礼五州为乡一乡管五州乡大夫或宅居一州之内来临此射礼又乡大夫大比兴贤能讫而以射之礼五物询众庶亦行此礼故名郷射礼也】
　　乡射之礼主人戒宾宾出迎再拜主人答再拜乃请【注主人州长也郷大夫若在焉则称郷大夫也戒犹警也语也出迎出门也请告也告宾以射事不言拜辱此为习民以礼乐不主为宾已也不谋宾者时不献贤能事轻也今郡国行此礼以季春周礼乡老及乡大夫三年正月献贤能之书于王退而以乡射之礼五物询众庶诸侯之郷大夫既贡士于其君亦用此礼射而询众庶乎疏案乡大夫是诸侯郷大夫则此州长亦诸侯之州长以士为之是以经云释获者执鹿中而记云士鹿中】
　　【也若天子州长中大夫为之矣】宾礼辞许主人再拜宾答再拜主人退宾送再拜【注退还射宫省録射事】无介【注虽先饮酒主于射也其序宾之礼畧】
　　蕙田案以上戒宾
　　乃席宾南面东上【注不言于户牖之间者此射于序疏此射于序乡饮酒在庠以其序无室庠有室无室则无户牖设席亦当户牖之处耳言东上亦主人在东故席端在东不得以曲礼席南向北向以东方为上解之】众宾之席继而西【注言继者甫欲习众庶未有所殊别　疏乡饮酒三宾之席不属彼兴贤能故有殊别】席主人于阼阶上西面【注阼阶东阶】尊于宾席之东两壶斯禁左酒皆加勺篚在其南东肆【注斯禁禁切地无足者也设尊者北面西曰左尚之也肆陈也　疏左酒据人设尊北面故以西为左】设洗于阼阶东南南北以堂深东西当东荣水在洗东篚在洗西南肆【注荣屋翼】县于洗东北西面【注此县谓磬也县于东方辟射位也但县磬者半天子之士无钟】乃张侯下纲不及地武【注侯谓所射布也纲持舌绳也武迹也中人之迹尺二寸侯象人纲即其足也是以取数焉】不系左下纲中掩束之【注事未至也】乏参侯道居侯党之一西五歩【注容谓之乏所以为获者御矢也侯道五十歩此乏去侯北十丈西三丈】
　　蕙田案以上设席陈器具馔张侯
　　羮定【注肉谓之羮定犹熟也谓狗熟可食】主人朝服乃速宾宾朝服出迎再拜主人答再拜退宾送再拜【注速召也射宾轻也戒时端今郡国行此郷射礼皮弁服与礼为异】宾及众宾遂从之及门主人一相出迎于门外再拜宾答再拜【注相主人家臣摈賛传命者】揖众宾【注差卑礼宜异】主人以宾揖先入【注以犹与也先入入门右西面】宾厌众宾众宾皆入门左东面北上宾少进【注引手曰厌少进差在前也】主人以宾三揖皆行及阶三让主人升一等宾升【注三让而主人先升者是主人先让于宾不俱升者宾客之道进宜难也】主人阼阶上当楣北面再拜宾西阶上当楣北面答再拜【注主人拜宾至此堂】
　　蕙田案以上迎宾拜至
　　主人坐取爵于上篚以降【注将献宾也】宾降【注从主人也】主人阼阶前西面坐奠爵兴辞降【注重以主人事烦宾也】宾对主人坐取爵兴适洗南面坐奠爵于篚下盥洗【注盥手又洗爵致洁敬也】宾进东北面辞洗【注必进者方辞洗宜违位也言东北面则位南于洗矣】主人坐奠爵于篚兴对宾反位【注反从降之位也乡饮酒曰当西序东面】主人卒洗壹揖壹让以宾升宾西阶上北面拜洗主人阼阶上北面奠爵遂答拜乃降【注乃降将更盥也】宾降主人辞降宾对主人卒盥壹揖壹让升宾升西阶上疑立【注疑止也有矜庄之色】主人坐取爵实之宾席之前西北面献宾【注进于宾也凡进物曰献】宾西阶上北面拜主人少退【注少退犹少辟也】宾进受爵于席前复位【注复位西阶上位】主人阼阶上拜送爵宾少退荐脯醢【注荐进】宾升席自西方【注宾升降由下也　疏以主人在东又于席西拜便故升降由下】乃设折俎【注牲体枝解节折以实俎也】主人阼阶东疑立宾坐左执爵右祭脯醢奠爵于荐西兴取肺坐絶祭【注却左手执本右手絶末以祭也肺离上为本下为末】尚左手哜之【注哜尝也右手在下絶以授口尝之】兴加于俎坐捝手执爵遂祭酒兴席末坐啐酒【注捝拭也啐尝也】降席坐奠爵拜告防【注降席席西也防美也】执爵兴主人阼阶上答拜宾西阶上北面坐卒爵兴坐奠爵遂拜执爵兴【注卒尽】主人阼阶上答拜
　　蕙田案以上主人献宾
　　宾以虚爵降【注将洗以酢主人】主人降【注从宾也降立阼阶东西面当东序】　宾西阶前东面坐奠爵兴辞降主人对宾坐取爵适洗北面坐奠爵于篚下兴盥洗【注宾北面盥洗自外来　疏对主人自内出南面也】主人阼阶之东南面辞洗宾坐奠爵于篚兴对主人反位【注反位反从降之位也主人辞洗进也】宾卒洗揖让如初升主人拜洗宾答拜兴降盥如主人之礼宾升实爵主人之席前东南面酢主人【注酢报　疏言如初则一揖一让也】主人阼阶上拜宾少退主人进受爵复位宾西阶上拜送爵荐脯醢主人升席自北方乃设折俎祭如宾礼【注祭荐俎及酒亦哜啐】不告防【注酒己物】自席前适阼阶上北面坐卒爵兴坐奠爵遂拜执爵兴宾西阶上北面答拜【注自由也啐酒于席末由前降便也】主人坐奠爵于序端阼阶上再拜崇酒宾西阶上答再拜【注序端东序头也崇充也谢酒恶相充满也　疏奠爵于序端此拟下献众宾也】
　　蕙田案以上宾酢主人
　　主人坐取觯于篚以降【注将酬宾】宾降主人奠觯辞降宾对东面立主人坐取觯洗宾不辞洗【注不辞洗以其将自饮】卒洗揖让升宾西阶上疑立主人实觯酬之阼阶上北面坐奠觯遂拜执觯兴【注酬劝酒】宾西阶上北面答拜主人坐祭遂饮卒觯兴坐奠觯遂拜执觯兴宾西阶上北面答拜【张氏尔岐曰主人先自饮所以为劝也】
　　主人降洗宾降辞如献礼【注以将酌巳】升不拜洗【注酬礼杀也】宾西阶上立主人实觯宾之席前北面【注酬宾】宾西阶上拜主人坐奠觯于荐西宾辞坐取觯以兴反位【注宾辞辞主人复亲酌已】主人阼阶上拜送宾北面坐奠觯于荐东反位【注酬酒不举】
　　蕙田案以上主人酬宾
　　主人揖降宾降东面立于西阶西当西序【注主人将与众宾为礼宾谦不敢独居堂】主人西南面三拜众宾众宾皆答壹拜【注三拜示徧也壹拜不备礼也献宾毕乃与众宾拜敬不能并　疏众宾无问多少止为三拜而已是示徧也众宾人皆一拜是不备礼也此亦答大夫拜法若答士拜则亦再拜见于特牲也云献宾毕乃与众宾拜者自尔来唯与宾拜未与众宾拜今始拜之故云敬不能并】主人揖升坐取爵于序端降洗升实爵西阶上献众宾众宾之长升拜受者三人【注长其老者言三人则众宾多矣国以多徳行道艺为荣何常数之有乎　疏此虽非宾贤能其众亦三人在堂上与乡饮酒数同其堂下众宾无定数故郑云众宾多矣】主人拜送【注拜送爵于众宾右】坐祭立饮不拜既爵授主人爵降复位【注既尽　疏此还据堂上三人者降复宾南东面位】众宾皆不拜受爵坐祭立饮【注自第四以下又不拜受爵礼弥畧　疏此谓堂下众宾无数者也】每一人献则荐诸其席【疏此还据堂上三人有席者故云荐诸其席谓席前也】众宾辩有脯醢【注荐于其位　疏还据堂下无席者故郑云荐于其位不云席也】主人以虚爵降奠于篚【注不复用】
　　蕙田案以上主人献众宾
　　揖让升宾厌众宾升众宾皆升就席一人洗举觯于宾【注一人主人之吏　疏主人之吏亦谓府史以下非属官也】升实觯西阶上坐奠觯拜执觯兴宾席末答拜举觯者坐祭遂饮卒觯兴坐奠觯拜执觯兴宾答拜降洗升实之西阶上北面【注将进奠觯】宾拜【注拜受觯】举觯者进坐奠觯于荐西【注不授贱不敢也】宾辞坐取以兴【注若亲受然】举觯者西阶上拜送宾反奠于其所举觯者降【疏云反奠于其所者还于荐西以其射后宾北而举之为旅酬故不奠于荐东也】
　　蕙田案以上一人举觯
　　大夫若有遵者则入门左【注为此乡之人为大夫者也谓之遵者方以礼乐化民欲其遵法之也其士也于旅乃入乡大夫士非乡人礼亦然】主人降【注迎大夫于门内也不出门别于宾】宾及众宾皆降复初位【注不敢居堂俟大夫入也初位门内东面】主人揖让以大夫升拜至大夫答拜主人以爵降大夫降主人辞降大夫辞洗如宾礼席于尊东【注尊东明与宾夹尊也不言东上统于尊也】升不拜洗主人实爵席前献于大夫大夫西阶上拜进受爵反位主人大夫之右拜送大夫辞加席主人对不去加席【注辞之者谦不以己尊加贤者也不去者大夫再重席正也宾一重席】乃荐脯醢大夫升席设折俎祭如宾礼不哜肺不啐酒不告防西阶上卒爵拜主人答拜【注凡所不者杀于宾也大夫升席由东方】大夫降洗【注将酢主人也大夫若众则辩献长乃酬】主人复阼阶降辞如初卒洗主人盥【注盥者虽将酌自饮尊大夫不敢防】揖让升大夫授主人爵于两楹间复位主人实爵以酢于西阶上坐奠爵拜大夫答拜坐祭卒爵拜大夫答拜主人坐奠爵于西楹南再拜崇酒大夫答拜主人复阼阶揖降【疏为士于旅乃入拟献士故奠爵于西楹南】大夫降立于宾南【注虽尊不夺人之正礼】主人揖让以宾升大夫及众宾皆升就席
　　蕙田案以上遵入献酢之礼
　　席工于西阶上少东乐正先升北面立于其西【注言少东者明乐正西侧阶不欲大东辟射位】工四人二瑟瑟先相者皆左何瑟面鼓执越内右手相入升自西阶北面东上工坐相者坐授瑟乃降【注相扶工也面前也鼔在前变于君也执越内右手相由便也越瑟下孔所以发越其声也前越言执者内有结手入之浅也相者降立西方】笙入立于县中西面【注堂下乐相从也县中磬东立西面】乃合乐周南闗睢葛覃卷耳召南鹊巢采蘩采苹【注不歌不笙不间志在射畧于乐也不畧合乐者周南召南之风乡乐也不可畧其正也　疏乡饮酒礼燕礼作乐四节今不歌不笙不间唯有合乐故云志在射畧于乐也二南是大夫士之乡乐已之正乐故云不可畧其正也】工不兴【注瞽蒙礼畧也】告于乐正曰正歌备乐正告于宾乃降【注乐正降者堂上正乐毕也降立西阶东北面】主人取爵于上篚献工大师则为之洗宾降主人辞降【注大夫不降尊也】工不辞洗卒洗升实爵工不兴左瑟一人拜受爵主人阼阶上拜送爵荐脯醢使人相祭工饮不拜既爵授主人爵众工不拜受爵祭饮辩有脯醢不祭不洗遂献笙于西阶上笙一人拜于下尽阶不升堂受爵主人拜送爵阶前坐祭立饮不拜既爵升授主人爵众笙不拜受爵坐祭立饮辩有脯醢不祭主人以爵降奠于篚反升就席主人降席自南方【注礼杀由便】侧降【注宾不从降】作相为司正司正礼辞许诺主人再拜司正答拜【注爵备乐毕将留宾以事为有懈倦失礼立司正以监之察仪法也诗云既立之监或佐之史】主人升就席司正洗觯升自西阶由楹内适阼阶上北面受命于主人西阶上北面请安于宾宾礼辞许司正告于主人遂立于楹间以相拜主人阼阶上再拜宾西阶上答拜皆揖就席司正实觯降自西阶中庭北面坐奠觯兴退少立进坐取觯兴反坐不祭遂卒觯兴坐奠觯拜执觯兴洗北面坐奠于其所兴少退北面立于觯南未旅【注旅序也未以次序相酬将射也】蕙田案以上合乐乐宾献工与笙立司正
　　三耦俟于堂西南面东上【注司正既立司射选弟子之中徳行道艺之髙者以为三耦使俟事于此】
　　【郝氏敬曰凡射二人为耦天子六耦诸侯四耦大夫士三耦谓之正耦乡射正耦三用六人张氏尔岐曰自此下始言射事射凡三番第一番三耦之射获而不释获第二番宾主大夫众宾耦射释获升饮第三番以乐节射此下至乃复求矢加于楅言三耦之射司射请射于宾命弟子纳射器比三耦司马命张侯又命倚旌乐正请乐器三耦取弓矢司射诱射乃作三耦射司马命设楅取矢凡九节射之第一番也】
　　司射适堂西袒决遂取弓于阶西兼挟乗矢升自西阶阶上北面告于宾曰弓矢既具有司请射【注司射主人之吏也于堂西决遂者主人无次隠蔽而已袒左免衣也决犹闿也以象骨为之着右大擘指以钩闿体也遂射韝也以韦为之所以遂者也其非射时则谓之拾拾敛也所以蔽肤敛衣也方待矢曰挟乗矢四矢也大射曰挟乗矢于弓外见镞于弣右巨指钩　疏大射诸侯礼有大射正为长射人次之司射又次之小射正次之皆是士为之则此大夫士礼不得用士故知是主人之吏】宾对曰某不能为二三子许诺【注言某不能谦也二三子谓众宾已下】司射适阼阶上东北面告于主人曰请射于宾宾许司射降自西阶阶前西面命弟子纳射器【注弟子宾党之年少者也纳内也射器弓矢决拾旌中筹楅丰也宾党东面主人之吏西面】乃纳射器皆在堂西宾与大夫之弓倚于西序矢在弓下北括众弓倚于堂西矢在其上【注上堂西亷矢亦北括　疏序在堂上故矢在弓下堂西在堂下故矢随其弓而直堂西亷棱之上也】主人之弓矢在东序东【注亦倚于东序也矢在其下北括】司射不释弓矢遂以比三耦于堂西三耦之南北面命上射曰某御于子命下射曰子与某子射【注比选次其才相近者也】司正为司马【注兼官由便也立司正为涖酒尔今射司正无事】司马命张侯弟子説束遂繋左下纲【注事至也】司马又命获者倚旌于侯中【注为当负侯也获者亦弟子也谓之获者以事名之】获者由西方坐取旌倚于侯中乃退乐正适西方命弟子賛工迁乐于下【注当辟射也賛佐也迁徙也】弟子相工如初入降自西阶阼阶下之东南堂前三笴西面北上坐【注笴矢干也疏矢人注矢干长三尺是去堂九尺也】乐正北面立于其南【注北面乡堂不与工序】
　　【盛氏世佐曰以上三节皆一时事当司射比三耦之时司马即命张侯倚旌而乐正命迁乐矣经文序事不得不尔非真有先后也】
　　蕙田案以上请射纳射器比耦张侯迁乐
　　司射犹挟乗矢以命三耦各与其耦让取弓矢拾【注犹有故之辞拾更也　疏更递取弓矢见威仪也非决拾之拾】三耦皆袒决遂有司左执弣【注有司弟子纳射器者也】右执而授弓遂授矢三耦皆执弓搢三而挟一个【注搢揷也揷于带右】司射先立于所设中之西南东面三耦皆进由司射之西立于其西南东面北上而俟司射东面立于三耦之北搢三而挟一个揖进当阶北面揖及阶揖升堂揖豫则钩楹内堂则由楹外【注钩楹绕楹而东也序无室可以深也豫读如成周宣榭灾之榭周礼作序凡屋无室曰榭】
　　蕙田案敖氏继公曰今文豫作序序之文意明白于豫且记亦以序与堂对言宜从今文序州党之学也堂即庠乡学也州属于乡党属于州则三者之学其大小浅深有差矣郑谓序乃夏后氏之学故不从今文作序而从古文作豫又破为榭州长职春秋以礼会民而射于州序此即乡射之事郑注礼记亦以序为州党之学何于此独为异説乎当从敖氏
</div>
    <div class="pagination">
<a href="五礼通考_page249.html">上一页</a><span>...</span><a href="五礼通考_page245.html">245</a><a href="五礼通考_page246.html">246</a><a href="五礼通考_page247.html">247</a><a href="五礼通考_page248.html">248</a><a href="五礼通考_page249.html">249</a><span class="current-page">250</span><a href="五礼通考_page251.html">251</a><a href="五礼通考_page252.html">252</a><a href="五礼通考_page253.html">253</a><a href="五礼通考_page254.html">254</a><a href="五礼通考_page255.html">255</a><span>...</span><a href="五礼通考_page251.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
