<!DOCTYPE html>
<html>
<head>
    <meta charset="UTF-8">
    <title>礼书纲目 - 第 34 页/共 57 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>礼书纲目 - 第 34 页/共 57 页</h1>
    <div class="content">　　右奔亲丧　记老耼曰见星而行者唯罪人与奔父母之丧者乎【曽子问】　奔父之丧括发于堂上袒降踊袭绖于东方【详见奔母丧章】　凡奔丧有大夫至袒拜之成踊而后袭于士袭而后拜之【主人袒降哭而大夫至因拜之不敢成已礼乃礼尊者或曰大夫后至者袒拜之为之成踊　本篇记】
　　奔丧者非主人则主人为之拜宾送宾奔丧者自齐衰以下入门左中庭北面哭尽哀免麻于序东即位袒与主人哭成踊【不升堂哭者非父母之丧统于主人也麻亦绖带也于此言麻者明所奔丧虽有轻者不至丧所无改服也凡袒者于位袭于序东袒袭不相因位此麻乃袒变于为父母也】于又哭三哭皆免袒有宾则主人拜宾送宾【又哭三哭亦入门左中庭北面如始至时也】丈夫妇人之待之也皆如朝夕哭位无变也【待奔丧者无变嫌宾客之也于宾客以哀变为敬此骨肉哀则自哀矣于此乃言待之明奔丧者至三哭犹不以序入也】右奔齐衰以下丧　记凡丧父在父为主【与宾客为礼宜使尊者】父没兄弟同居各主其丧【各为其妻子之丧为主也祔则宗子主之】亲同长者主之【父母没如昆弟之丧宗子主之】不同亲者主之【从父昆弟之丧　本篇记】　齐衰望乡而哭大功望门而哭小功至门而哭缌麻即位而哭【奔丧哭亲疏逺近之差也　同上】闻兄弟之丧大功以上见丧者之乡而哭【杂记】　凡异居始闻兄弟之丧唯以哭对可也【恻怛之情不以辞言为礼也】其始麻散带绖【与居家同也凡丧小敛而麻】未服麻而奔丧及主人之未成绖也疏者与主人皆成之亲者终其麻带绖之日数【疏者谓小功以下也亲者大功以上也疏者及主人之节则用之其不及者亦自用其日数　同上】　有殡闻逺兄弟之丧虽缌必往【亲骨肉也檀弓】
　　奔母之丧西面哭尽哀括发袒降堂东即位西乡哭成踊袭免绖于序东拜宾送宾皆如奔父之礼于又哭不括发【为母于又哭而免轻扵父也其他则同】
　　右奔母丧　记奔父之丧括发于堂上袒降踊袭绖于东方奔母之丧不括发袒于堂上降踊袭免于东方绖即位成踊出门哭止三日而五哭三袒【凡奔丧谓道逺已殡乃来也为母不括发以至成服一而已贬于父也即位以下于父母同也三日五哭者始至讫夕反位哭乃出就次一哭也与明日又明日之朝夕而五哭三袒者始至袒与明日又明日之朝而三也　丧服小记】
　　妇人奔丧升自东阶殡东西面坐哭尽哀东髽即位与主人拾踊【妇人谓姑姊妹女子子也东阶东面阶也妇人入者由闱门东髽髽于东序不髽于房变于在室者也去纚大紒曰髽拾更也主人与之更踊宾客之】
　　右妇人奔丧　记妇人非三年之丧不逾封而吊如三年之丧则君夫人归【奔父母丧也】夫人其归也以诸侯之吊礼其待之也若待诸侯然【谓夫人行道车服主国致礼】夫人至入自闱门升自侧阶君在阼其他如奔丧礼然【女子子不自同于女宾也宫中之门曰闱门为相通者也侧阶亦旁阶也他谓哭踊髽麻闱门或为帷门　杂记】
　　奔丧者不及殡先之墓北面坐哭尽哀主人之待之也即位于墓左妇人墓右成踊尽哀括发东即主人位绖绞带哭成踊拜宾反位成踊相者告事毕【主人之待之谓在家者也哭于墓为父母则袒告事毕者于此后无事也】遂冠归入门左北面哭尽哀括发袒成踊东即位拜宾成踊宾出主人拜送有宾后至则拜之成踊送宾如初众主人兄弟皆出门出门哭止相者告就次于又哭括发成踊于三哭犹括发成归三日成服于五哭相者告事毕【又哭三哭不袒者哀戚已乆杀之也逸奔丧礼说不及殡日于又哭犹括髪即位不告事毕者五哭而不复哭也成服之朝为四哭此谓既期乃后归至者也其未期犹朝夕哭不止于五哭】为母所以异于父者壹括发其余免以终事他如奔父之礼【壹括髪者谓妇入门哭时也于此乃言为母异于父者明及殡不及殡其异者同】
　　右奔丧不及殡
　　齐衰以下不及殡先之墓西面哭尽哀【不北面者亦统于主人】免麻于东方即位与主人哭成踊袭有宾则主人拜宾送宾宾有后至者拜之如初相者告事毕【不言袒言袭者容齐衰亲者或袒可】遂冠归入门左北面哭尽哀免袒成踊东即位拜宾成踊宾出主人拜送于又哭免袒成踊于三哭犹免袒成踊三日成服于五哭相者告事毕【于父于又哭括发而不袒此又哭三哭皆言袒袒衍字也】
　　右奔齐衰以下丧不及殡　记奔兄弟之丧先之墓而后之家为位而哭所知之丧则哭于宫而后之墓【兄弟先之墓骨肉之亲不由主人也宫故殡宫也　小记】
　　闻丧不得奔丧哭尽哀问故又哭尽哀乃为位括髪袒成踊袭绖绞带即位【闻父母丧而不得奔谓以君命有事不然者不得为位位有鄼列之防如于家朝夕哭位矣不于又哭乃绖者丧至此逾日节于是可也】拜宾反位成踊宾出主人拜送于门外反位若有宾后至者拜之成踊送宾如初于又哭括髪袒成踊于三哭犹括髪袒成踊三日成服于五哭拜宾送宾如初【不言就次者当从其事不可以丧服废公职也其在宫亦告就次言五哭者以迫公事五日哀杀亦可以止】
　　右闻亲丧不得奔　记凡为位不奠【以其精神不存乎是　本篇记　后凡为位通用】　晋献公之丧秦穆公使人吊公子重耳【献公杀其世子申生重耳辟难出奔是时在翟就吊之】且曰寡人闻之亡国恒于斯得国恒于斯【言在丧代之际】虽吾子俨然在忧服之中丧亦不可乆也时亦不可失也孺子其图之【劝其反国意欲纳之丧谓亡失位孺穉也】以告舅犯【舅犯重耳之舅狐偃也字子犯】舅犯曰孺子其辞焉丧人无寳仁亲以为宝【寳谓善道可守者仁亲亲行仁义】父死之谓何又因以为利【欲反国求为后是利父死】而天下其孰能说之孺子其辞焉【说犹解也】公子重耳对客曰君吊亡臣重耳身丧父死不得与于哭泣之哀以为君忧【谢之】父死之谓何或敢有他志以辱君义稽颡而不拜哭而起起而不私【他志谓利心】子显以致命于穆公【使者公子絷也卢氏云古者名字相配显当作韅】穆公曰仁夫公子重耳夫稽颡而不拜则未为后也故不成拜哭而起则爱父也起而不私则逺利也【檀弓】　曽子与客立于门侧其徒趋而出【徒谓客之旅】曽子曰尔将何之曰吾父死将出哭于巷【以为不可发凶于人馆】曰反哭于尔次【次舍也礼馆人使専之若其自有然】曽子北面而吊焉【同上】
　　若除丧而后归则之墓哭成踊东括发袒绖拜宾成踊送宾反位又哭尽哀遂除于家不哭【东东即主人位如不及殡者也遂除除于墓而归】主人之待之也无变于服与之哭不踊【无变于服自若时服也亦即位于墓左妇人墓右】自齐衰以下所以异者免麻
　　右除丧后奔丧
　　凡为位非亲丧齐衰以下皆即位哭尽哀而东免绖即位袒成踊【谓无君事又无故可得奔丧而以己私未奔者也唯父母之丧则不为位其哭之不离闻丧之防齐衰以下更为位而哭皆可行乃行】袭拜宾反位哭成踊送宾反位相者告就次三日五哭卒主人出送宾众主人兄弟皆出门哭止相者告事毕成服拜宾【卒犹止也三日五哭者始闻丧讫夕为位乃出就次一哭也与明日又明日之朝夕而五哭不五朝哭而数朝夕备五哭而止者亦为急奔丧己私事当毕亦明日乃成服凡云五哭者其后有宾亦与之哭而拜之】若所为位家逺则成服而往【谓所当奔者外丧也外丧缓而道逺成服乃行容待赍也】
　　右齐衰以下为位　记凡为位者壹袒【谓于礼正可为位而哭也始闻丧哭而袒其明日则否父母之哭自若三袒也　本篇记】　子思之母死于卫【嫁母也姓庶氏】赴于子思子思哭于庙门人至曰庶氏之母死何为哭于孔氏之庙乎【门人弟子也嫁母与庙絶】子思曰吾过矣吾过矣遂哭于他室【檀弓】　曽子曰小功不为位也者是委巷之礼也【详见哭无服章】　有殡闻逺兄弟之丧哭于侧室【嫌哭殡】无侧室哭于门内之右【近南者为之变位　檀弓】　有殡门外丧哭之他室【明所哭者异也哭之为位】入奠卒奠出改服即位如始即位之礼【谓后日之哭朝入奠于其殡乃更即位就他室如始哭之情　杂记】　闻逺兄弟之丧既除丧而后闻丧免袒成踊拜宾则尚左手【小功缌麻不税者也虽不服犹免袒尚左手吉拜也逸奔丧礼曰凡拜吉丧皆尚左手　本篇记】
　　哭父之党于庙母妻之党于寝师于庙门外朋友于寝门外所识于野张帷【此因五服闻丧而哭列人恩诸所当哭者也党谓族类无服者也逸奔丧礼曰哭父族与母党于庙妻之党于寝朋友于寝门外一哭而已不踊言一哭而已则不为位矣】所识者吊先哭于家而后之墓皆为之成踊从主人北面而踊【従主人而踊拾踊也北面自外来便也主人墓在西面】　无服而为位者唯嫂叔及妇人降而无服者麻【虽无服犹吊服加麻袒免为位哭也正言嫂叔尊嫂也兄公于弟之妻则不能也妇人降而无服族姑姊妹嫁者也逸奔丧礼曰无服袒免为位者唯嫂与叔凡为其男子服其妇人降而无服者麻】
　　右哭无服　记妻之昆弟为父后者死哭之适室【以其正也】子为主袒免哭踊【亲者主之】夫入门右【北面辟正主】使人立于门外告来者狎则入哭【狎相习知者】父在哭于妻之室【不以私丧干尊】非为父后者哭诸异室【檀弓】　曽子曰小功不为位也者是委巷之礼也【讥之也位谓以亲疏叙别哭也委巷犹街里委曲所为也】子思之哭嫂也为位【善之也礼嫂叔无服】妇人倡踊【有服者娣姒妇小功倡先也】申祥之哭言思也亦然【説者曰言思子防之子申详妻之昆弟亦无服过此以往独哭不为位　同上】　哭朋友者于门外之右南面【变于有亲者也门外寝门外　小记】　伯髙死于卫赴于孔子【赴告也凡有旧恩者则使人告之】孔子曰吾恶乎哭诸【以其交防尚新】兄弟吾哭诸庙父之友吾哭诸庙门之外【别亲疏也】师吾哭诸寝朋友吾哭诸寝门之外所知吾哭诸野【别轻重也】于野则已疏于寝则已重【已犹大也】夫由赐也见我吾哭诸赐氏【本于恩哭于子贡寝门之外】遂命子贡为之主【明恩所由】曰为尔哭也来者拜之知伯髙而来者勿拜也【异于正主檀弓】　孔子哭子路于中庭【寝中庭也与哭师同亲之】有人吊者而夫子拜之【为之主也】既哭进使者而问故【使者自卫来赴者故谓死之意状】使者曰醢之矣【时卫世子蒯聩簒辄而立子路死之醢之者示欲啗食以怖众】遂命覆醢【覆弃之不忍食　同上】曽子曰朋友之墓有宿草而不哭焉【宿草谓陈根也为师】
　　【心丧三年于朋友期可　同上】　陈荘子死赴于鲁鲁人欲勿哭【君无哭邻国大夫之礼陈荘子齐大夫陈恒之后名伯】缪公召县子而问焉县子曰古之大夫束脩之问不出竟虽欲哭之安得而哭之【以其不外交】今之大夫交政于中国虽欲勿哭焉得而弗哭【言时君弱臣强政在大夫専盟防以交接】且臣闻之哭有二道有爱而哭之有畏而哭之【以权微劝之】公曰然然则如之何而可县子曰请哭诸异姓之庙【明不当哭】扵是与哭诸县氏【同上】
　　哭天子九诸侯七卿大夫五士三【此臣闻君丧而未奔为位而哭尊卑日数之差也士亦有属吏贱不得君臣之名】大夫哭诸侯不敢拜宾【此谓在他国闻丧者哭其旧君不敢拜宾辟为主】诸臣在他国为位而哭不敢拜賔【谓大夫士使于列国】
　　右臣哭君
　　与诸侯为兄弟亦为位而哭【族亲婚姻在异国者】
　　右哭诸侯【天子哭诸侯附见此下】　周礼大宗伯朝觐防同则为上相哭诸侯亦如之【相诏王礼也哭诸侯者谓薨于国为位而哭之檀弓曰天子之哭诸侯也爵弁绖防衣　春官】　记天子之哭诸侯也爵弁绖防衣【详见补服】或曰使有司哭之【非也哀戚之事不可虚】为之不以乐食【盖谓殡敛之间　檀弓】　吴子夀梦卒临于周庙礼也【文王庙也周公出文王鲁立其庙】凡诸侯之丧异姓临于外【于城外向其国】同姓于宗庙【所出王之庙】同宗于祖庙【始封君之庙】同族于祢庙【父庙也同族谓髙祖以下】是故鲁为诸姬临于周庙【诸姬同姓国】为邢凡蒋茅胙祭临于周公之庙【即祖庙也六国皆周公之支子别封为国共祖周公　防十二年左氏传】
　　丧变礼
　　补
　　大夫闻君之丧摄主而往【臣闻君之丧义不可以不行故使兄弟若宗人摄行主事而往不废祭】大夫闻大夫之丧尸事毕而往【宾尸事毕而往也　昭十五年公羊传】　君在祭乐之中大夫有变以闻可乎大夫国体也古之人重死君命无所不通【详丧通礼哀戚】
　　右闻丧【诸亲闻丧或奔或否已见上篇】
　　曽子问曰并有丧如之何何先何后【并谓父母若亲同者同月死】孔子曰葬先轻而后重其奠也先重而后轻礼也自启及不奠【不奠务于当葬者】行葬不哀次【不哀次轻于在殡者】反葬奠而后辞于殡遂修葬事【殡当为宾声之误也辞于宾谓告将葬启期也】其虞也先重而后轻礼也【曾子问】　父母之丧偕先葬者不虞祔待后事其葬服斩衰【详见变除并有丧变服章】　有父之丧如未没丧而母死其除父之丧也服其除服卒事反丧服【同上】　如三年之丧则既顈其练祥皆行【同上】　曽子问曰君未殡而臣有父母之丧则如之何孔子曰归殡反于君所有殷事则归朝夕否【其哀杂主于君】大夫室老行事士则子孙行事【大夫士其在君所之时则摄其事】大夫内子有殷事亦之君所朝夕否【谓夫之君既殡而有舅姑之丧者内子大夫妻也妻为夫之君如妇为舅姑服齐衰】　曽子问曰君薨既殡而臣有父母之丧则如之何孔子曰归居于家有殷事则之君所朝夕否【居家者因其哀后隆于父母殷事朔月月半荐新之奠也】君既启而臣有父母之丧则如之何孔子曰归哭而反送君【言送君则既葬而归也归哭者服君服而归不敢私服也】　曽子问曰君之丧既引闻父母之丧如之何孔子曰遂既封而归不俟子【遂遂送君也封当为窆子嗣君也】　曽子问曰父母之丧既引及涂闻君薨如之何孔子曰遂既封改服而往【封亦当为窆改服括发徒跣布深衣扱上衽不以私丧包至尊】　曽子问曰犬夫士有私丧可以除之矣而有君服焉其除之也如之何孔子曰有君丧服于身不敢私服又何除焉【重喻轻也私丧家之丧也丧服四制曰门外之治义防恩】扵是乎有过时而弗除也君之丧服除而后殷祭礼也【谓主人也支子则否】曽子曰父母之丧弗除可乎【以其有终身之忧】孔子曰先王制礼过时弗举礼也非弗能勿除也患其过于制也故君子过时不祭礼也【言制礼以为民中过其时则不成礼　并曽子问】虽诸父昆弟之丧如当父母之丧其除诸父昆弟之
　　丧也皆服其除丧之服卒事反丧服【详见变除】　父母之丧将祭而昆弟死既殡而祭如同宫则虽臣妾葬而后祭祭主人之升降散等执事者亦散等虽虞祔亦然【详见卒哭祔练祥禫记练章】　有殡闻外丧哭之他室入奠卒奠出改服即位如始即位之礼【详见奔丧】　有殡闻逺兄弟之丧虽缌必往非兄弟虽邻不往【详见吊礼】　王父死未练祥而孙又死犹是附于王父也【详见卒哭祔练祥禫记】
　　右并有丧　周人有丧鲁人有丧周人吊鲁人不吊【详见吊礼】
　　诸侯行而死于馆则其复如于其国如于道则升其乗车之左毂以其绥复【馆主国所致舍复招魂复魂如于其国主国馆宾与使有之得升屋招魂用襃衣也如于道道上庐宿也升车左毂象升屋东荣绥当为緌读如防宾之防字之误也緌谓旌旗之旄也去其旒而用之异于生也】其輤有裧缁布裳帷素锦以为屋而行【輤载柩将殡之车饰也輤取名于衬与蒨读如蒨斾之蒨衬棺也蒨染赤色者也将葬载柩之车饰曰栁裧谓鼈甲边縁缁布裳帷围棺者也裳帷用缁则輤用赤矣輤象宫室屋其中小帐衬覆棺者若未大敛其载尸而归车饰皆如之】至扵庙门不毁墙遂入适所殡唯輤为说于庙门外【庙所殡宫墙裳帷也适所殡谓两楹之间去輤乃入庙门以其入自有宫室也毁或为彻凡柩自外来者正棺于两楹之间尸亦侇之于此皆因殡焉异者柩入自阙升自西阶尸入自门升自阼阶其殡必于两楹之间者以其死不于室而自外来留之于中不忍逺也】大夫死于道则升其乗车之左毂以其绥复如于馆死则其复如于家【绥亦緌也大夫复于家以冕士以爵弁服】大夫以布为輤而行至于家而说輤载以輲车入自门至扵阼阶下而说车举自阼阶升适所殡【大夫輤言用布白布不染也言輤者逹名也不言裳帷俱用布无所别也至门亦说輤乃入言载以輲车入自门明车不易也輲读为轸或作抟许氏说文解字曰有辐曰轮无辐曰辁周礼又有唇车天子以载柩唇辁声相近其制同乎辁崇盖半乗车之轮诸侯言不毁墙大夫士言不易车互相明也不易者不易以輴也庙中有载柩以輴之礼此不耳】士輤苇席以为屋蒲席以为裳帷【言以苇席为屋则无素锦为帐　杂记】　其为宾则公馆复私馆不复其在野则升其乗车之左毂而复【私馆卿大夫之家也不于之复为生人之恶　丧大记】为君使而死公馆复私馆不复公馆者公宫与公所为也私馆者自卿大夫以下之家也【公宫谓君所作离宫别馆也　杂记】曽子问曰为君使而卒于舍礼曰公馆复私馆不复
　　凡所使之国有司所授舍则公馆已何谓私馆不复也【复始死招魂】孔子曰善乎问之也【善其问难明也】自卿大夫士之家曰私馆公馆与公所为曰公馆公馆复此之谓也【公馆若今县官宫也公所为君所命使舍已者】　曽子问曰君出疆以三年之戒以椑从君薨其入如之何【其出有丧备疑丧入必异也戒犹也谓衣衾亲身棺曰椑其余可死乃具也】孔子曰共殡服【此谓君已敛殡服谓布深衣苴绖散带垂殡时主人所服共之以待其来也其余殡事亦皆具焉】则子麻弁绖疏衰菲杖【棺柩未安不忍成服于外也麻弁绖者布弁而加环绖也布弁如爵弁而用布杖者为已病】入自阙升自西阶【阙谓毁宗也棺毁宗而入异于生也升自西阶亦异于生也所毁宗殡宫门西也于此正棺而服殡服既涂而成服殷柩出毁宗周柩入毁宗礼相变也】如小敛则子免而从柩【谓君已小敛也主人布深衣不括发者行逺不可无饰】入自门升自阼阶【亲未在棺不忍异于生使知生来反】君大夫士一节也【并曽子问】　掌客凡宾客死致礼以丧用【死则主人为之具而殡矣丧用者馈奠之物　秋官】
　　右道有丧　许穆公卒于师葬之以侯礼也【男而以侯礼加一等】凡诸侯薨于朝防加一等【诸侯命有三等公为上等侯伯为中等子男为下等】死王事加二等【谓以死勤王事】扵是有以衮敛【衮衣公服也谓加二等僖七年左氏传】
　　曽子问曰将冠子冠者至揖让而入闻齐衰大功之丧如之何孔子曰内丧则废外丧则冠而不醴彻馔而埽即位而哭如冠者未至则废如将冠子而未及期日而有齐衰大功之丧则因丧服而冠曽子曰除丧不改冠乎孔子曰天子赐诸侯大夫冕弁服于大庙归设奠服赐服于斯乎有冠醮无冠醴父没而冠则已冠埽地而祭于祢已祭而见伯父叔父而后飨冠者【注见冠昏记】　曽子问曰昏礼既纳币有吉日女之父母死则如之何孔子曰壻使人吊如壻之父母死则女之家亦使人吊父丧称父母丧称母父母不在则称伯父世母壻已葬壻之伯父致命女氏曰某之子有父母之丧不得嗣为兄弟使某致命女氏许诺而弗敢嫁礼也壻免丧女之父母使人请壻弗取而后嫁之礼也女之父母死壻亦如之　曽子问曰亲迎女在涂而壻之父母死如之何孔子曰女改服布深衣缟総以趋丧女在涂而女之父母死则女反如壻亲迎女未至而有齐衰大功之丧则如之何孔子曰男不入改服于外次女入改服于内次然后即位而哭曽子问曰除丧则不复昏礼乎孔子曰祭过时不祭礼也又何反于初　曽子问曰女未庙见而死则如之何孔子曰不迁于祖不祔于皇姑壻不杖不菲不次归葬于女氏之党示未成妇也　曽子问曰取女有吉日而女死如之何孔子曰壻齐衰而吊既葬而除之夫死亦如之【注并见冠昏记】　曽子问曰天子尝禘郊社五祀之祭簠簋既陈天子崩后之丧如之何孔子曰废曽子问曰诸侯之祭社稷爼豆既陈闻天子崩后之
　　丧君薨夫人之丧如之何孔子曰废自薨比至于殡自啓至于反哭奉帅天子　曽子问曰大夫之祭鼎爼既陈笾豆既设不得成礼废者防孔子曰九请问之曰天子崩后之丧君薨夫人之丧君之大庙火日食三年之丧齐衰大功皆废外丧自齐衰以下行也其齐衰之祭也尸入三饭不侑酳不酢而已矣大功酢而已矣小功缌室中之事而已矣士之所以异者缌不祭所祭于死者无服则祭【注并见祭通礼废祭章】　大夫士将与祭于公既视濯而父母死则犹是与祭也次于异宫既祭释服出公门外哭而归其他如奔丧之礼如未视濯则使人告告者反而后哭【犹亦当为由次于异宫不可以吉与凶同防也使者反而后哭不敢専已于君命也】如诸父昆弟姑姊妹之丧则既宿则与祭卒事出公门释服而后归其他如奔丧之礼如同宫则次于异宫【宿则与祭出门乃解祭服皆为差缓也　杂记】　曽子问曰卿大夫将为尸于公受宿矣而有齐衰内丧则如之何孔子曰出舍于公馆以待事礼也【吉凶不可以同处　曽子问　杂记作出舍乎公宫注重受宿则不得哭内丧同宫也】　曽子问曰诸侯旅见天子入门不得终礼废者防孔子曰四请问之曰太庙火日食后之丧雨霑服失容则废曽子问曰诸侯相见揖譲入门不得终礼废者几孔子曰六请问之曰天子崩大庙火日食后夫人之丧雨霑服失容则废【注见觐礼及诸侯相朝礼】　聘君若薨于后入竟则遂赴者未至则哭于巷衰于馆受礼不受飨食赴者至则衰而出唯稍受之归执圭复命于殡升自西阶不升堂子即位不哭辩复命如聘子臣皆哭与介入北乡哭出袒括发入门右即位踊若有私防则哭于馆衰而居不飨食归使众介先衰而从之【注见聘礼】　掌客宾客有丧唯刍稍之受【同上】　大夫以君命出闻丧徐行而不反【同上】　聘遭丧入竟则遂也不郊劳不筵几不礼宾主人毕归礼宾唯饔饩之受不贿不礼玉不赠遭夫人世子之丧君不受使大夫受于庙其他如遭君防遭丧将命于大夫主人长衣练冠以受【同上】　掌客遭主国之丧不受飨食受牲礼【同上】　宾入竟而死遂也主人为之具而殡介摄其命君吊介为主人主人归礼币必以用介受宾礼无辞也不飨食归介复命柩止于门外介卒复命出奉柩送之君吊卒殡若大夫介卒亦如之士介死为之棺敛之君不吊焉若宾死未将命则既敛于棺造于朝介将命若介死归复命唯上介造于朝若介死虽士介宾既复命往卒殡乃归【注并见聘礼】
　　右因吉而凶【冠昏祭朝聘】　仲遂卒于垂壬午犹绎万入去籥【春秋经在宣八年仲遂鲁庄公之子东门襄仲先日辛已有事于大庙而仲遂卒明日而绎非也万干舞也籥籥舞也传曰去其有声者废其无声者】仲尼曰非礼也卿卒不绎【檀弓】　季文子将聘于晋求遭丧之礼以行【季孙行父也闻晋侯疾故】其人曰将焉用之文子曰豫不虞古之善教也求而无之实难【难卒得】过求何害【所谓文子三思】八月晋侯驩卒【文六年左氏传】　公孙归父【防仲子】欲去三桓以张公室与公谋而聘于晋欲以晋人去之冬公薨逐东门氏【防仲居东门故曰东门氏】子家还及笙【子家归父字】坛帷复命于介【除地为坛而张帷介副也将去使介反命于君】既复命袒括髪【以麻约发】即位哭三踊而出【依在国丧礼设哭位公薨故】遂奔齐【宣十八年左氏传】　楚子西子期伐吴陈侯使公孙贞子吊焉及良而卒将以尸入吴子使大宰嚭劳且辞曰以水潦之不时无乃廪然陨大夫之尸以重寡君之忧寡君敢辞上介芋尹盖对曰寡君闻椘为不道荐伐吴国寡君使吊君之下吏无禄使人逢天之慼大命陨队絶世于良废日共积【废行道之日以共具殡敛所积聚之用】一日迁次【一日便迁次不敢留君命】今君命逆使人曰无以尸造于门是我寡君之命委于草莽也且臣闻之曰事死如事生礼也于是乎有朝聘而终以尸将事之礼【朝聘道死以尸行事】又有朝聘而遭丧之礼若不以尸将命是遭丧而还也无乃不可乎吴人内之【传言芋尹盖知礼哀十五年左氏传】
　　以丧冠者虽三年之丧可也既冠于次入哭踊三者三乃出【言虽者明齐衰以下皆可以丧冠也始遭丧以其冠月则丧服因冠矣非其冠月待变除卒哭而冠次庐虽或为唯　杂记】　大功之末可以冠子可以嫁子父小功之末可以冠子可以嫁子可以取妇已虽小功既卒哭可以冠取妻下殇之小功则不可【此皆谓可用吉礼之时父大功卒哭而可以冠子嫁子小功卒哭而可以取妇已大功卒哭而可以冠子小功卒哭而可以取妻必偕祭乃行也下殇小功齐衰之亲除丧而后可为昏礼凡冠者其时当冠则因丧而冠之　同上】　丧三年不祭唯祭天地社稷为越绋而行事【不敢以卑废尊越犹躐也绋輴车索　王制】天子崩未殡五祀之祭不行既殡而祭其祭也尸入
　　三饭不侑酳不酢而已矣自启至于反哭五祀之祭不行已葬而祭祀毕献而已　其齐衰之祭也尸入三饭不侑酳不酢而已矣大功酢而已矣小功缌室中之事而已矣士之所以异者缌不祭所祭于死者无服则祭【并曽子问】　曽子问曰相识有丧服可以与于祭乎【问已有丧服可以助相识者祭否】孔子曰缌不祭又何助于人曽子问曰废丧服可以与于馈奠之事乎【谓新除丧服也】孔子曰说衰与奠非礼也【执事于人之神为其忘哀戚也】以摈相可也　曽子问曰君薨而世子生如之何孔子曰卿大夫士从摄主北面于西阶南【变于朝夕哭位也摄主上卿代君听国政】大祝裨冕执束帛升自西阶尽等不升堂命毋哭【将有事冝清浄也裨冕者接神则祭服也诸侯之卿大夫所服裨冕絺饰也冕也士服爵弁服大祝裨冕则大夫】祝声三告曰某之子生敢告【声噫歆警神也某夫人之氏也】升奠币于殡东几上哭降【几筵于殡东明继体也】众主人卿大夫士房中皆哭不踊【众主人君之亲也房中妇人】尽一哀反位遂朝奠【反朝夕哭位】小宰升举币【所主也举而下埋之阶间】三日众主人卿大夫士如初位北面【三日负子日也初告生时】大宰大宗大祝皆裨冕少师奉子以衰祝先子従宰宗人従入门哭者止【宰宗人诏賛君事者】子升自西阶殡前北面祝立于殡东南隅祝声三曰某之子某从执事敢见子拜稽颡哭【奉子者拜哭】祝宰宗人众主人卿大夫士哭踊三者三降东反位皆袒子踊房中亦踊三者三袭衰杖【踊袭哀杖成子礼也】奠出【亦为朝奠】大宰命祝史以名徧告于五祀山川【因负子名之丧于礼略也】曽子问曰如已葬而世子生则如之何孔子曰大宰大宗从大祝而告于祢【告生也】三月乃名于祢以名徧告及社稷宗庙山川【并曽子问】
　　右因凶而吉【冠昏祭世子生】　文公二年公子遂如齐纳币纳币不书此何以书讥何讥尔讥丧娶也娶在三年之外则何讥乎丧娶【防逆在四年】三年之内不图婚【僖公以十二月薨至此未满二十五月又礼必先纳采问名问吉乃纳币此四者皆在三年之内故云尔】娶者大吉也以为有人心焉者则宜于此焉变矣【变者变恸哭泣也　公羊传】


　　礼书纲目卷三十
<经部,礼类,通礼之属,礼书纲目>
　　钦定四库全书
　　礼书纲目巻三十一　　　　　婺源江永撰
　　吊礼　　　　凶礼十五
　　补
　　宰夫凡邦之吊事掌其戒令【详见赠丧章】　丧祝王吊则与巫前【郑司农云丧祝与巫以桃茢执戈在王前檀弓曰君临臣丧以巫祝桃茢执戈恶之也所以异于生也春秋传曰楚人使公亲禭公使巫以桃茢先祓殡楚人弗禁既而悔之君临臣丧之礼故悔之　春官】男巫王吊则与祝前【巫祝前王也故书前为先郑司农云为先非也】　典路凡吊于四方以路从【王乘一路典路亦以余路从行亦以华国　并春官】　大司马若师不功王吊劳士庻子则相【师败王亲吊士庻子之死者劳其伤者则相王之礼庻子卿大夫之子从军者或谓之庻士】　大仆掌三公孤卿之吊劳【王使徃】　小臣掌士大夫之吊劳【此亦王使徃】　御仆掌羣吏之逆及庻民之复与其吊劳【羣吏府史以下　并夏官】　女巫若王后吊则与祝前【女巫与祝前后如王礼　春官】　女御从世妇而吊于卿大夫之丧【从之数盖如使者之介云　天官】　鬯人凡王吊临共介鬯【以尊适卑曰临春秋传曰照临敝邑郑司农云鬯香草王行吊丧被之故曰介谓曲礼曰挚天子鬯王至尊介为挚致之以礼于鬼神与檀弓曰临诸侯畛于鬼神曰有天王某甫此王适四方舍诸侯祖庙祝告其神之辞介于是进鬯】　内宗凡卿大夫之丧掌其吊临【王后吊临诸侯而已是以言掌卿大夫云　并春官】　世妇掌吊临于卿大夫之丧【王使徃吊天官】寺人凡内人吊临于外则帅而徃立于其前而诏相
　　之【从世妇所吊若哭其族亲立其前者贱也贱而必诏相之者出入于王宫不可以阙于礼　同上】内宗大丧序哭者【次序外内宗及命妇哭王】哭诸侯亦如之　外宗大丧则叙外内朝莫哭者哭诸侯亦如之【内内外宗及外命妇　并春官】　君临臣丧以巫祝桃茢执戈【详见丧礼义】　先王之制诸侯之丧士吊大夫送葬【详见防葬章】　吊者即位于门西东面其介在其东南北靣西上西于门主孤西面　上客临客立于门西介立于其左东上孤降自阼阶拜之【并杂记　黄氏曰诸侯使人吊含襚赗临同日毕事其序则吊在前临在后今以吊临为哀死者之事含襚赗是赠死者之事故举吊临两条之略于此其全文则详见赠丧章列于含襚赗之先后庻有以见礼之序云】君使人吊彻帷主人迎于寝门外见宾不哭【详见士丧礼】大夫之丧将大敛既铺绞紟衾衣君至【详见丧大记大敛章】
　　士之丧将大敛君不在其余礼犹大夫也【同上】　君于大夫世妇大敛焉为之赐则小敛焉【详见丧大记殡后受吊章】大夫士既殡而君徃焉【同上】　君若有赐则视敛【详见士丧礼君视敛章】君吊见尸柩而后踊【详见丧大记殡后受吊章】　诸侯非问疾吊丧而入诸臣之家是谓君臣为谑【详见丧礼义】　丧公吊之曰寡君承事【示亦为执事来】主人曰临【君辱临其臣之丧　檀弓】　诸侯吊于异国之臣则其君为主【君为之主吊臣恩为己也子不敢当主中庭北面哭不拜　小记】　宾入竟而死遂也主人为之具而殡君吊介为主人【详见丧变礼】　君遇柩于路必使人吊之【君于臣民有父母之恩　檀弓】夫人吊于大夫士主人出迎于门外【详见丧大记】　大夫
　　君不迎于门外入即位于堂下【同上】　五庙之孙祖庙未毁虽为庻人死必赴练祥则告族之相为也宜吊不吊宜免不免有司罚之【吊谓六世以徃免谓五世】至于赗赙承含皆有正焉【承读为赠声之误也正正礼也　文王世子】　敬吊临赙赗睦友之道也【同上　二条含襚赗通用】　公族之罪刑于隠者弗吊弗为服哭于异姓之庙为忝祖逺之也【同上】　知生者吊知死者伤知生而不知死吊而不伤知死而不知生伤而不吊【人恩各施于所知也吊伤皆谓致命辞也杂记曰诸侯使人吊辞曰寡君闻君之丧寡君使某如何不淑此施于生者伤辞未闻也説者有吊辞云皇天降灾子遭罹之如何不淑此施于死者盖本伤辞辞毕退皆哭　曲礼】吊于人是日不乐【君子哀乐不同日子扵是日哭则不歌】行吊之日不
　　饮酒食肉焉【以全哀也檀弓】　吊生不及哀非礼也【详见赗章】凡非吊丧非见国君无不答拜者【礼尚徃来丧宾不答拜不自宾客也国君见士不答其拜士贱　曲礼】　入临不翔【哀伤之无容乐　同上】　有殡闻逺兄弟之丧同国则徃哭之【丧无外事檀弓】　哭日不歌【曲礼】丧俟事不犆吊【亦不敢故烦动也事朝夕哭时　少仪】　齐者不乐不吊【为哀乐则失正散其思也　檀弓】　三年之丧虽功衰不吊自诸侯达诸士如有服而将徃哭之则服其服而徃【功衰既练之服诸侯服新死者之服而徃哭谓所不臣也　杂记】　练则吊【父在为母功衰可以吊人者以父在故轻于出也然则凡齐衰十一月皆可以出矣　同上】　既葬大功吊哭而退不聼事焉【聼犹待也事谓袭敛执綍之属】期之丧未葬吊于乡人哭而退不聼事焉功衰吊待事不执事【谓为姑姊妹无主殡不在己族者】小功缌执事不与于礼【礼具奠也同上】　曽子问曰三年之丧吊乎子曰三年之丧练不羣立不旅行【为其苟语忘哀也】君子礼以饰情三年之丧而吊哭不亦虚乎【为彼哀则不専于亲也为亲哀则是妄吊　曾子问】　有殡闻逺兄弟之丧虽缌必徃【亲骨肉也】非兄弟虽邻不徃【疏无亲也】所识其兄弟不同居者皆吊【就其家吊之成恩旧也　檀弓】妇人不越疆而吊人【不通于外檀弓】　妇人非三年之丧
　　不逾封而吊【详见奔丧】　五十无车者不越疆而吊人【气力始衰檀弓】　死而不吊者三【谓轻身忘孝也】畏【人或时以非罪攻己己不能有以说而死】
　　【之者孔子畏于匡】压【行止危险之下】溺【不乗桥船同上】　其国有君丧不敢受吊【辟其痛伤己之亲如君　杂记】　大夫之丧庻子不受吊【不以贱者为有爵者主檀弓】
　　右吊【临哭附】　周人有丧鲁人有丧周人吊鲁人不吊周人曰固吾臣也使人可也鲁人曰吾君也亲之者也使大夫则不可也故周人吊鲁人不吊以其下成康为未乆也【周道尚明无愧于不徃　定元年谷梁传】　邾娄子来奔丧奔丧非礼也【礼天子崩诸侯奔丧会葬诸侯薨有服者奔丧无服者防葬鲁与邾娄无服故以非礼书　定十五年公羊传】　卒孝公卒有齐怨不废丧纪礼也【吊赠之数不有废　僖二十七年左氏传】　文襄之覇也君薨大夫吊卿共葬事夫人士吊大夫送葬【详见防葬章】　滕成公之丧使子叔敬叔吊进书【子叔敬叔鲁宣公弟叔肸之曽孙叔弓也进书奉公吊书】子服惠伯为介【惠伯庆父孙之子名椒介副也】及郊为懿伯之忌不入【郊滕之近郊也懿伯惠伯之叔父忌怨也敬叔有怨于懿伯难惠侑也春秋传曰敬叔不入】惠伯曰政也不可以叔父之私不将公事【政君命所为敬叔于昭穆以懿伯为叔父】遂入【惠伯强之乃入檀弓】　卫穆公卒晋三子自役吊焉哭于大门之
　　外【师还过卫故因吊之未复命故不敢成礼】卫人逆之【逆于门外设丧位】妇人哭于门内【丧位妇人哭于堂宾在门外故移在门内】送亦如之遂常以葬【至葬行此礼　成二年左氏传】　季康子卒公吊焉降礼【礼不备也言公之多妄　哀二十七年左氏传】　季文子卒大夫入敛公在位【在阼阶西乡　襄五年左氏传】　公子益师卒公不与小敛故不书日【礼卿佐之丧小敛大敛君皆亲临之崇恩厚也始死情之所笃礼之所崇故以小敛为文隠元年左氏传】　季孙之母死哀公吊焉曾子与子贡
　　吊焉阍人为君在弗内也【阍人守门者】曾子与子贡入于其厩而脩容焉【更荘饰】子贡先入阍人曰郷者已告矣【既不敢止以言下之】曾子后入阍人辟之【见两贤相随弥益敬也】渉内霤卿大夫皆辟位公降一等而揖之【礼之】君子曰尽饰之道斯其行者逺矣【檀弓】　公行子有子之丧右师徃吊入门有进而与右师言者有就右师之位而与右师言者【公行子齐大夫右师王驩也】孟子不与右师言右师不恱曰诸君子皆与驩言孟子独不与驩言是简驩也【简略也】孟子闻之曰礼朝廷不厯位而相与言不逾阶而相揖也我欲行礼子敖以我为简不亦异乎【是时齐卿大夫以君命吊各有位次若周礼凡有爵者之丧礼则职丧涖其禁令序其事故云朝廷也厯更涉也位他人之位也右师未就位而进与之言则右师厯已之位矣右师已就位而就与之言则已厯右师之位矣孟子右师之位又不同阶孟子不敢失此礼故不与右师言也　孟子】　颜回死鲁定公吊焉使人访于孔子孔子对曰凡在封内皆臣子也礼君吊其臣升自东阶向尸而哭其恩赐之施不有笇也【笇计也又竹器也　家语】　卫灵公适鲁遭季桓子之丧卫君请吊哀公辞不得命公为主客入吊康子立于门右北面公揖让升自东阶西乡客升自西阶吊公拜兴哭康子拜稽颡于位有司弗辩也今之二孤自季康子之过也【曽子问】　哀公使人吊蒉尚遇诸道辟于路画宫而受吊焉【哀公鲁君也画宫画地为宫象】曾子曰蒉尚不如杞梁之妻之知礼也【行吊礼于野非】齐荘公袭莒于夺杞梁死焉【鲁襄二十一年齐侯袭莒是也春秋传曰杞殖华还载甲夜入且于之襚襚夺声近或为兑梁即殖也】其妻迎其柩于路而哭之哀庄公使人吊之对曰君之臣不免于罪则将肆诸市朝而妻妾执【肆陈尸也大夫以上于朝士以下于市执拘也】君之臣免于罪则有先人之敝庐在君无所辱命【无所辱命辞不受也春秋传曰齐侯吊诸其室檀弓】　鲁人有同姓死而弗吊者人曰在礼当免不免当吊不吊有司罚之如之何子之无吊也答曰吾以其疏逺也子思闻之曰无恩之甚也昔者季孙问于夫子曰【季孙季康子肥】百世之宗有絶道乎子曰继之以姓义无絶也故同姓为宗合族为属虽国子之尊【国子诸侯卿大夫之子】不废其亲所以崇爱也是以缀之以食序列昭穆万世婚姻不通忠笃之道然也【孔丛子】　颜渊死子曰噫天丧予天丧予【噫伤痛声悼道无传若天丧已也】　颜渊死子哭之恸从者曰子恸矣曰有恸乎【哀伤之至不自知也】非夫人之为恸而谁为【夫人谓颜渊言其死可惜哭之宜恸非他人之比也胡氏曰痛惜之至施当其可皆性情之正也】子张死曽子有母之丧齐衰而徃哭之或曰齐衰不以吊【以其无服非之】曽子曰我吊也与哉【于朋友哀痛甚而徃哭之非若凡事檀弓】　琴张闻宗鲁死将徃吊之仲尼曰齐豹之盗而孟絷之贼女何吊焉【言齐豹所以为盗孟絷所以见贼皆由宗鲁　昭二十年左氏传】　齐人归公孙敖之丧为孟氏且国故也【孟氏公孙敖家庆父为长庻故或称孟氏敖卒则惠叔请之至今期年而犹未已为惠叔毁请且国之公族故聼其归殡而书之】襄仲欲勿哭【怨敖取其妻】惠伯曰丧亲之终也虽不能始善终可也史佚有言曰兄弟致美【各尽其美义乃终】救乏贺善吊灾祭敬丧哀情虽不同毋絶其爱亲之道也襄仲说帅兄弟以哭之【文十五年左氏传】　郑人杀良霄伯有死于羊肆【羊肆市列】子产襚之枕之股而哭之敛而殡诸伯有之臣在市侧者既而葬诸斗城【斗城郑地名】子驷氏欲攻子产子皮怒之曰礼国之干也杀有礼祸莫大焉乃止【敛葬伯有为有礼襄三十年左氏传】　　阳门之介夫死【阳门宋国门名介夫甲卫士】司城子罕入而哭之哀【宋以武公讳司空为司城子罕戴公子乐甫衎之后乐喜也】晋人之觇宋者反报于晋侯曰阳门之介夫死而子罕哭之哀而民说殆不可伐也【觇闚视也】孔子闻之曰善哉觇国乎【善其知微】诗云凡民有疾扶服救之【救犹助也】虽防晋而已天下其孰能当之【防犹非也檀弓】
　　小宰受其含禭币玉之事【详见丧大记】　大宗伯以丧礼哀死亡【哀谓亲者服焉疏者含禭　春官】　宰夫凡邦之吊事掌其戒令与其币器财用凡所共者【吊事吊诸侯诸臣币所用赙也器所致明器也凡丧始死吊而含禭葬而赗赠其间加恩厚则有赙焉春秋讥武氏子来求赙　天官】　大府凡邦国之贡以待吊用【此九贡之财所给也给吊用给凶礼之五事　同上】　职丧凡国有司以王命有事焉则诏賛主人【有事谓含禭赠赙之属诏賛者以告主人佐其受之郑司农云凡国谓诸侯国有司谓王有司也以王命有事职丧主诏賛主人谓凡国有司有司从王国以王命佐】凡公有司之所共职丧令之趣其事【令令其当共物者给事之期也有司或言公或言国言国者由其君所来居其官曰公谓遣使奉命有赠之物各从其官出职丧当催督也春官】　诸侯使人吊其次含禭赗临皆同日而毕事者也其次如此也【言五者相次同时　杂记】　吊者即位于门西东面其介在其东南北面西上西于门【賔立门外不当门】主孤西面【主于阼阶下】相者受命曰孤某使某请事客曰寡君使某如何不淑【受命受主人命以出也不言摈者丧无接賔也淑善也如何不善言君痛之甚使某吊】相出入告出曰孤某须矣【称其君名者君薨称子某使人知适嗣也湏矣不出迎也】吊者入主人升堂西面吊者升自西阶东面致命曰寡君闻君之丧寡君使某如何不淑子拜稽颡吊者降反位【子孤子也出反位者出反门外位无出字脱】含者执璧将命曰寡君使某含相者入告出曰孤某须矣【含玉为璧制其分寸大小未闻】含者入升堂致命子拜稽颡含者坐委于殡东南有苇席既葬蒲席降出反位【言降出反位则是介也春秋有既葬归含赗襚无讥焉皆受之于殡宫】宰夫朝服即丧屦升自西阶西面坐取璧降自西阶以东【朝服告邻国之礼也即就也以东藏于内也】襚者曰寡君使某襚相者入告出曰孤某须矣襚者执冕服左执领右执要入升堂致命曰寡君使某襚子拜稽颡委衣于殡东【亦于席上所委璧之北顺其上下】襚者降受爵弁服于门内霤将命子拜稽颡如初受皮弁服于中庭自西阶受朝服自堂受端将命子拜稽颡皆如初襚者降出反位【授襚者以服者贾人】宰人五人举以东降自西阶其举亦西面【亦西面者亦襚者委衣时】上介赗执圭将命曰寡君使某赗相者入告反命曰孤某须矣陈乗黄大路于中庭北辀执圭将命客使自下由路西子拜稽颡坐委于殡东南隅宰举以东【辀辕也自率也下谓马也马在路之下觐礼曰路下四亚之客给使者也入设乗黄于大路之西客入则致命矣使或为史】凡将命郷殡将命子拜稽颡西面而坐委之宰举璧与圭宰夫举襚升自西阶西面坐取之降自西阶【凡者説不见者也乡殡将命则将命时立于殡之西南宰夫宰之佐也此言宰举璧与圭则上宰夫朝服衍夫字】赗者出反位于门外【乃着言门外明礼毕将更有事】上客临曰寡君有宗庙之事不得承事使一介老某相执綍【上客吊者也临视也言欲入视丧所不足而给助之谦也其实为哭耳】相者反命曰孤某须矣临者入门右介者皆从之立于其左东上【入门右不自同于宾客】宗人纳宾升受命于君降曰孤敢辞吾子之辱请吾子之复位客对曰寡君命某毋敢视宾客敢辞宗人反命曰孤敢固辞吾子之辱请吾子之复位客对曰寡君命某毋敢视宾客敢固辞宗人反命曰孤敢固辞吾子之辱请吾子之复位客对曰寡君命使臣某毋敢视宾客是以敢固辞固辞不获命敢不敬从【宾三辞而称使臣为恭也为恭者将从其命】客立于门西介立于其左东上孤降自阼阶拜之升哭与客拾踊三【拜客谢厚意】客出送于门外拜稽颡【不迎而送丧无接宾之礼　杂记】　族之相为也赗赙承含皆有正焉　敬吊临赗赙睦友之道也【并详见吊章】　货财曰赙舆马曰赗衣服曰襚玩好曰赠玉贝曰含赙赗所以佐生也赠襚所以送死也送死不及柩尸吊生不及悲哀非礼也故赗赠及事礼之大也【荀子详见丧礼义】　诸侯相襚以后路与冕服先路与襃衣不以襚【不以己之正者施于人以彼不以为正服所用也后路贰车贰车行在后也　杂记】　臣致襚于君则曰致废衣于贾人【言废衣不必其以敛也贾人知物善恶也周礼玉府掌凡王之献金玉兵器文织良货贿之物受而藏之有贾八人】敌者曰襚【少仪】　君无襚大夫士毕主人之祭服亲戚之衣受之不以即陈【详见丧大记】　君使人襚彻帷主人如初襚者左执领右执要入升致命【详见士丧礼】　亲者襚不将命以即陈【同上】　庶兄弟襚使人以将命于室主人拜于位委衣于尸东牀上【同上】　朋友襚亲以进【同上】　亲者兄弟不以襚进【不执将命者以即陈而已　少仪】有禭者则将命摈者出请入告主人待于位朋友亲
　　襚如初仪襚者以褶则必有裳执衣如初升降自西阶以东【详见士丧礼】　臣为君丧纳货贝于君则曰纳甸扵有司【甸谓田野之物　少仪】　赗马入庙门【以其主于死者】赙马与其币大白兵车不入庙门【以其主于生人也兵车革路也虽为死者来陈之于外战伐田猎之服非盛者也周礼革路建大白以即戎】赙者既致命坐委之摈者举之主人无亲受也【丧者非尸柩之事不亲也举之举以东　同上】　若赙入告主人出门主西面宾东面将命主人拜宾坐委之【详见士丧礼】　知生者赙【同上】　吊丧弗能赙不问其所费【曲礼】　公赗纁束马两摈者出请入告主人释杖迎于庙门外不哭　宾赗者将命摈者出请入告出告须马入设宾奉币　兄弟赗奠可也所知则赗而不奠　书赗于方若九若七若五　主人之史请读赗　若奠入告出以宾入将命如初士受羊如受马　赠者将命摈者出请纳宾如初宾奠币如初若就器则坐奠于陈凡将礼必请而后拜送　至于邦门公使宰夫赠纁束主人去杖不哭由左聴命宾由右致命　知死者赠凡赠币无常【并详见士丧礼】右赠丧【含襚赙赗奠赠】　文公四年夫人风氏薨五年春王正月王使荣叔归含且赗【珠玉曰含含口实车马曰赗】礼也【成风庄公之妾天子以夫人礼赗之明毋以子贵故曰礼　春秋左氏传】　含者何口实也【孝子所以实亲口也縁生以事死不忍虚其口天子以珠诸侯以玉大夫以碧士以贝春秋之制也文家加饭以稻米】其言归含且赗何【防宰咺归两赗不言且也连赗何之者嫌防赗言归】兼之兼之非礼也【且兼辞以言且知讥兼之也含言归者时主持含来也去天者含者臣子职以至尊行至卑事失尊之义也不从含晚言来者本不当含也主书者从含也公羊传】　含一事也赗一事也兼归之非正也【礼含赗襚各异人】其曰且志兼也其不言来不周事之用也【何休曰四年夫人风氏薨九年秦人来归僖公成风之襚最晚矣何以言来郑君释之曰秦自败于殽之后与晋为仇兵无休时乃始免缪公之丧而来君子原情不责晚用或作辞】赗以早【乘马曰赗乘马所以助葬成风未葬故书早】而含已晚【已殡故言晚国有逺近皆令及事理不通也杂记曰含者执璧将命曰寡君使某含相者入告出曰孤某须矣含者入升堂致命子拜稽颡含者坐委于殡东南明君之于臣有含赗之义所以助丧尽恩含不必用示有其礼　谷梁传】　诸侯伐秦曹桓公卒于防【鲁成十三年曹伯庐卒于师庐諡宣言桓声之误也】诸侯请含【以朋友有相啖食之道】使之袭【非也袭贱者之事】　襄公朝于荆康王卒【在襄二十八年楚言荆者州言之】荆人曰必请袭【欲使襄公衣之】鲁人曰非礼也荆人强之【欲尊康王】巫先拂柩荆人悔之【巫祝桃茢君临臣丧之礼】　邾娄考公之丧【考公隠公益之曽孙考或为定】徐君使容居来吊【吊且含】曰寡君使容居坐含进侯玉其使容居以含【欲亲含非也含不使贱者君行则亲含大夫归含耳言侯玉者时徐僣称王自比天子】有司曰诸侯之来辱敝邑者易则易于则于易于杂者未之有也【容居以臣欲行君礼徐君自比天子使大夫敌诸侯有司拒之　并檀弓】　王有姻丧晋使赵成如周吊且致襚【昭九年左氏传】　秦人来归僖公成风之襚礼也【秦慕诸夏欲通敬于鲁因有翟泉之盟故追赠僖公并及成风本非鲁方岳同盟无有相赴吊之制故不讥其缓而以接好为礼】诸侯相吊贺也虽不当事苟有礼焉书也以无忘旧好【送死不及尸故曰不当事　文九年左氏传】　其言僖公成风何兼之兼之非礼也【礼主于敬当各使一使所以别尊卑　公羊传】　卫有大史曰栁庄寝疾献公曰若疾革虽当祭必告【革急也】公再拜稽首请于尸曰有臣栁荘也者非寡人之臣社稷之臣也闻之死请徃【急吊贤者】不释服而徃遂以襚之【脱君祭服以襚臣亲贤也所以此襚之者以其不用袭也凡襚以敛　檀弓】　齐侯伐晋夷仪敝无存先登求自门出死于霤下【既入城夷仪人不服故鬬死于门屋霤下也】得其尸公三襚之【襚衣也比殡三加襚深礼厚之】与之犀轩与直盖【犀轩卿车直盖髙盖】而先归之坐引者以师哭之【停丧车以尽哀也君方为位而哭故挽丧者不敢立】亲推之三【齐侯自推丧车轮三转　定九年左氏传】　武氏子来求赙丧事无求求赙非礼也盖通于下【嫌天子财多不当求下财少可求之故明皆不当求之　隠三年公羊传】归死者曰赗归生者曰赙曰归之者正也求之
　　者非正也周虽不求鲁不可以不归鲁虽不归周不可以求之求之为言得不得未可知之辞也交讥之【谷梁传】　伯髙之丧孔氏之使者未至【谓赙赗者】冉子摄束帛乘马而将之孔子曰异哉徒使我不诚于伯髙【徒犹空也礼所以副忠信也忠信而无礼何传乎】　孔子之卫遇旧馆人之丧【前日君所使舍己】入而哭之哀出使子贡说骖而赙之【赙助丧用也騑马曰骖】子贡曰扵门人之丧未有所说骖说骖于旧馆无乃已重乎【言说骖大重比于门人恩为偏颇】夫子曰予乡者入而哭之遇于一哀而出涕【遇见也旧馆人恩虽轻我入哭见主人为我尽一哀是以厚恩待我我为出涕防重冝有施惠】予恶夫涕之无从也小子行之【客行无他物可以易之者使遂以徃　并檀弓】隠公元年秋七月天王使宰咺来归惠公仲子
　　之赗【宰官咺名仲子者桓公之母妇人无諡故以字配姓】赠死不及尸【尸未葬之通称】吊生不及哀【诸侯已上既葬则缞麻除无哭位谅阍终丧】豫凶事非礼也【仲子在而来赠故曰豫凶事　左氏传】　仲子者桓之母也丧事有赗赗者盖以马以乗马束帛【此道周制也以马者谓士不备四也礼既夕曰公赗纁两马是也乗马者谓大夫以上备四也礼大夫以上至天子皆乗四马所以通四方也天子马曰龙髙七尺以上诸侯曰马髙六尺以上卿大夫士曰驹髙五尺以上束帛谓三纁二三法天纁二法地因取足以共事】车马曰赗货财曰赙衣被曰襚【此道春秋制也赗犹覆也赠犹助也皆助生送死之礼襚遗也遗是助死之礼知生者赗赙知死者赠襚　公羊传】　赗者何也乗马曰赗衣衾曰襚贝玉曰含钱财曰赙【四马曰乗含口实　谷梁传】　宋景曹卒【景曹宋元公夫人小邾女季桓子外祖母】季康子使冉有吊且送葬曰以肥之得备弥甥也【弥逺也康子父之舅氏故称弥孙】有不腆先人之产焉使求荐夫人之宰其可以称旌繁乎【求冉有名称举也繁马饰繁缨也哀二十三年左氏传】
　　天子诸侯之丧斩衰者奠大夫齐衰者奠士则朋友奠不足则取于大功以下者不足则反之【详见士丧礼陈大敛奠章】曽子问曰废丧服可以与于馈奠之事乎孔子曰说衰与奠非礼也以摈相可也【详见丧变礼】　天子诸侯之丧祭也不斩衰者不与祭大夫齐衰者与祭士祭不足则取扵兄弟大功以下者【详见丧大记虞祭章】　卒哭献毕尸出门入彻主人不与【详见卒哭祔练祥禫记】　宾执事者如吊服皆即位于门外如朝夕临位【详见士虞礼】　朋友虞祔而退【详见防葬章】曽子问曰相识有丧服可以与于祭乎孔子曰缌不
　　祭又何助于人【详见丧变礼】　凡侍祭丧者告宾祭荐而不食【荐脯醢也吉祭告宾祭荐宾既祭而食之丧祭宾不食　杂记】　宰夫三公六卿之丧与职丧帅官有司而治之凡诸大夫之丧使其旅帅有司而治之【详见丧大记戒臣民章】　适有丧者曰比【适之也曰某愿比于将命者比犹比方俱给事】童子曰聴事【曰某愿聼事于将命者童子未成人不敢当相见之礼】适公卿之丧则曰聼役于司徒【丧忧戚无宾主之礼皆为执事来也　少仪】童子无缌服聴事不麻无事则立主人之北南面【皆为】
　　【防少不备礼也虽不服缌犹免深衣无麻徃给事也　玉藻】　士之丧胥为侍士是敛【详见丧大记】　助葬必执绋【曲礼】
　　右执事【助奠助祭治事】　孔子之故人曰原壤其母死夫子助之沐椁【檀弓】　孔子之丧公西赤为志焉子张之丧公明仪为志焉【同上】
　　送葬不由径送葬不辟涂潦【曲礼】　防葬之礼于鄙上【从竟至墓主为送葬来文五年谷梁传】　相趋也出宫而退相揖也哀次而退相问也既封而退相见也反哭而退朋友虞祔而退【此吊者恩厚薄去迟速之节也相趋谓相闻姓名来防丧事也相揖尝防于他也相问尝相惠遗也相见尝执挚相见也附当为祔　杂记】　天子七月而葬同轨毕至【言同轨以别四夷之国】诸侯五月同盟至【同在方岳之盟】大夫三月同位至【古者行役不逾时】士逾月外姻至【姻犹亲也　隠元年左氏传】　君若载而后吊之则主人东面而拜门右北面而踊待反而后奠【详见士丧礼】君于大夫将葬吊于宫及出命引之三歩则止如是
　　者三君退朝亦如之哀次亦如之【以义夺孝子宫殡宫出谓柩已在路退去也三命引之凡移九歩君吊不必于宫朝丧朝庙也次他日宾客所受大门外舍也孝子至此而哀君或于是吊焉檀弓】　　适兄弟之送葬者弗及遇主人于道则遂之扵墓【详见奔丧】　望柩不歌【曲礼】　吊于葬者必执引若从柩及圹皆执绋【示助之以力车曰引棺曰绋从柩赢者　檀弓】　临丧则必有哀色执绋不笑【曲礼】　助葬必执绋【同上】　临丧不笑【同上】　吊非从主人也四十者必执綍【言吊者必助主人之事从犹随也成人二十以上至四十丁壮时】乡人五十者从反哭四十者待盈坎【非乡人则长少皆反优逺也杂记】　乃反哭宾吊自西阶曰如之何【详见士丧礼】右防葬　文公九年二月叔孙得臣如京师辛丑葬襄王王者不书葬此何以书不及时书过时书【重録失时】我有徃者则书【谓使大夫徃也恶文公不自徃故书葬以起大夫防之公羊传】　天子志崩不志葬举天下而葬一人其道不疑也志葬危不得葬也【不得备礼葬谷梁传】　文公四年冬夫人风氏薨五年王使荣叔归含且赗葬我小君成风王使召伯来防葬礼也【成风荘公之妾天子以夫人礼赗之明母以子贵故曰礼　左氏传】　襄公三十有一年滕子来防葬　葬晋顷公郑防吉吊且送葬魏献子使士景伯诘之曰悼公之丧子西吊之蟜送葬【在襄十五年】今吾子无贰何故【吊葬共使】对曰先王之制诸侯之丧士吊大夫送葬唯嘉好聘享之事于是乎使卿晋之丧事敝邑之间先君有所助执绋矣【绋挽索也礼送葬必执绋】若其不间虽士大夫有所不获数矣【不得如先王礼数】灵王之丧【在襄二十九年】我先君简公在楚我先大夫印叚实徃敝邑之少卿也【少年少也】王吏不讨恤所无也今大夫曰女盍从旧旧有丰有省不知所从从其丰则寡君幼弱是以不共从其省则吉在此矣唯大夫图之晋人不能诘【传言大叔之敏　昭三十年左氏传】　文襄之覇也其务不烦诸侯君薨大夫吊卿共葬事夫人士吊大夫送葬【先王之制诸侯之丧士吊大夫送葬盖时俗过制故文襄虽节之犹过于古昭三年左氏传】　齐姜薨齐侯使诸姜宗妇来送葬【宗妇同姓大夫之妇妇人越疆送葬非礼　襄二年左氏传】　葬楚康王公及陈侯郑伯许男送葬至于西门之外诸侯之大夫皆至于墓【襄二十九年左氏传】
　　凡民有丧匍匐救之【笺云匍匐言尽力也凡民于有凶祸之事邻里尚尽力徃救之况我于君子家事之难易乎　邶风谷风】　凡民有丧扶服救之无服之丧也【孔子闲居】　亲始死三日不举火故邻里为之糜粥以饮食之【详见丧礼义】　邻有丧舂不相里有殡不巷歌【助哀也相谓送杵声檀弓注皆所以助哀也相谓以音声相劝　曲礼檀弓】　有死于宫中者则为之
　　三月不举祭【详见丧服缌麻章】　适墓不登垄【为其不敬垄冢也墓茔域　曲礼】　适墓不歌【非乐所也同上】
　　右哀有丧　子食于有丧者之侧未尝饱也【临丧哀不能甘也】子于是日哭则不歌【哭谓吊哭一日之内余哀未忘自不能歌也谢氏曰学者于此二者可见圣人性情之正也能识圣人之情性然后可以学道　论语】　子见齐衰者虽狎必变【孔子曰狎者素亲狎】凶服者式之【凶服送死之衣服】　子见齐衰者冕衣裳者与瞽者见之虽少必作过之必趋【并论语】　襄公十九年晋士匄帅师侵齐至谷闻齐侯卒乃还还者何善辞也何善尔大其不伐丧也此受命乎君而伐齐则何大乎其不伐丧大夫以君命出进退在大夫也【公羊传】　杞孝公卒晋悼夫人丧之【悼夫人晋平公母杞孝公姊妹】平公不彻乐非礼也【彻去也】礼为邻国阙【礼诸侯絶期故以邻国责之　襄二十三年左氏传】　季武子之丧曽防倚其门而歌【明已不兴也　檀弓】

　　礼书纲目卷三十一
　　钦定四库全书
　　礼书纲目卷三十二　　　　　婺源江永撰
　　丧礼义　　　　凶礼十六
　　补
　　丧者亡人死谓之丧言其亡不可复得见也不直言丧何为孝子心不忍言尚书曰武王既丧知防死者称丧也生者哀痛之亦称丧孝经曰孝子之丧亲也是施生者也天子下至庶人俱言丧何欲言身体发肤俱受之父母其痛一也【白虎通】
　　夫礼必本于天殽于地列于鬼神达于丧祭【礼运】　丧祭之礼所以明臣子之恩也丧祭之礼废则臣子之恩薄而倍死忘生者众矣【经觧】　凡不孝生于不仁爱也不仁爱生于丧祭之礼不明丧祭之礼所以教仁爱也致爱故能致丧祭春秋祭祀之不絶致思慕之心也夫祭祀致馈飬之道也死且思慕馈飬况于生而孝乎故曰丧祭之礼明则民孝矣故有不孝之狱则饬丧祭之礼【大戴记】　曽子曰慎终追逺民徳归厚矣【论语】　先王有大事必有礼以哀之哀乐之分皆以礼终【大事谓死丧也　乐记】　先王之制礼乐人为之节衰麻哭泣所以节丧纪也【同上】丧礼忠之至也【谓哭踊袭也】备服器仁之至也【谓小敛大敛之衣服葬之明器】賔客之用币义之至也【谓来赙赗礼器】　孟子曰飬生者不足以当大事惟送死可以当大事【事生固当爱敬然亦人道之常耳至于送死则人道之大变孝子之事亲舍是无以用其力矣故尤以为大事而必诚必信不使少有后日之悔也】子路曰吾闻诸夫子丧礼与其哀不足而礼有余也
　　不若礼不足而哀有余也【丧主哀檀弓】　礼也者反本脩古不忘其初者也故凶事不诏【哭泣由中非由人也　礼器】　亲始死鸡斯徒跣扱上祍交手哭恻怛之心痛疾之意伤肾干肝焦肺水浆不入口三日不举火故邻里为之糜粥以饮食之【亲父母也鸡斯当为笄纚声之误也亲始死去冠三日乃去笄纚括发也今时始丧者邪巾貊头笄纚之存象也徒犹空也上祍深衣之裳前五藏者肾在下肝在中肺在上举三者之焦伤而心脾在其中矣五家为邻五邻为里】夫悲哀在中故形变于外也痛疾在心故口不甘味身不安美也【言人情之中外相应】三日而敛在牀曰尸在棺曰柩动尸举柩哭踊无数恻怛之心痛疾之意悲哀志惫气盛故袒而踊之所以动体安心下气也妇人不冝袒故发胷击心爵踊殷殷田田如坏墙然悲哀痛疾之至也故曰辟踊哭泣哀以送之送形而往迎精而反也【故袒而踊之言圣人制法故使之然也爵踊足不絶地辟拊心也哀以送之谓葬时也迎其精神而反谓反哭及日中虞也】其往送也望望然汲汲然如有追而弗及也其反哭也皇皇然若有求而弗得也故其往送也如慕其反也如疑【望望瞻望之貌也慕者以其亲之在前疑者不知神之来否】求而无所得之也入门而弗见也上堂又弗见也入室又弗见也亡矣丧矣不可复见已矣故哭泣辟踊尽哀而止矣【説反哭之义也】心怅焉怆焉惚焉忾焉心絶志悲而已矣祭之宗庙以鬼飨之徼幸复反也【説虞之义】成圹而归不敢入防室居于倚庐哀亲之在外也寝苫枕块哀亲之在土也【言亲在外在土孝子不忍反室自安也入防室或为入宫】故哭泣无时服勤三年思慕之心孝子之志也人情之实也【勤谓忧劳问丧】　丧礼哀戚之至也节哀顺变也君子念始之者也【始犹生也念父母生己不欲伤其性】复尽爱之道也有祷祠之心焉【复谓招魂且分祷五祀庶几其精气之反】望反诸幽求诸鬼神之道也【鬼神防幽闇望其从鬼神所来】北面求诸幽之义也【乡其所从来也礼复者升屋北面】拜稽颡哀戚之至隐也稽颡隐之甚也【隐痛也稽颡者触地无容】饭用米贝弗忍虚也不以食道用美焉耳【尊之也食道防米贝美】铭明旌也【神明之旌】以死者为不可别已故以其旂识之【不可别形貌不见】爱之斯録之矣敬之斯尽其道焉耳【谓重与奠】重主道也【始死未作主以重主其神也重既虞而埋之乃后作主春秋传曰虞主用丧练主用栗】殷主缀重焉【缀犹聫也殷人作主而聫其重县诸庙也去显考乃埋之】周主重彻焉【周人作主彻重埋之】奠以素器以生者有哀素之心也【哀素言哀痛无餙也凡物无餙曰素】唯祭祀之礼主人自尽焉尔岂知神之所飨亦以主人有齐敬之心也【哀则以素敬则以餙礼由人心而已】辟踊哀之至也有算为之节文也【算数也】袒括髪变也愠哀之变也去餙去美也袒括发去餙之甚也有所袒有所袭哀之节也弁绖葛而葬与神交之道也【接神之道不可以纯凶天子诸侯变服而葬冠素弁以葛为环绖既虞卒哭乃服受服也杂记曰凡弁绖其衰侈】有敬心焉【逾时哀衰而敬生敬则服有饰大夫士三月而葬未逾时】周人弁而葬殷人冔而【周弁殷冔俱象祭冠而素礼同也】歠主人主妇室老为其病也君命食之也【尊者夺人易也歠歠粥也】反哭升堂反诸其所作也【亲所行礼之防】主妇入于室反诸其所养也【亲所馈食之防】反哭之吊也哀之至也反而亡焉失之矣于是为甚【哀痛甚】殷既封而吊周反哭而吊【封当为谓下棺也】孔子曰殷已慤吾从周【慤者得哀之始未见其甚】于北方北首三代之达礼也之幽之故也【北方国北也】既封主人赠而祝宿虞尸【赠以币送死者于圹也于主人赠祝先归】既反哭主人与有司视虞牲【日中捋虞省其牲】有司以几筵舎奠于墓左反日中而虞【所使奠墓有司来归乃虞也舎奠墓左为父母形体在此礼其神也周礼人凡祭墓为尸】日虞弗忍一日离也【弗忍其无所归】是日也以虞易奠【虞丧祭也】卒哭曰成事【既虞之后卒哭而祭其辞盖曰哀荐成事成祭事也祭以吉为成】是日也以吉祭易丧祭【卒哭吉祭】明日祔于祖父【祭告于其祖之庙】其变而之吉祭也比至于祔必于是日也接不忍一日末有所归也【末无也日有所用接之虞礼所谓他用刚日者其祭祝曰哀荐曰成事】殷练而祔周卒哭而祔孔子善殷【期而神之人情　檀弓】子曰孝子之丧亲也哭不偯【气竭而息声不委曲】礼无容【触地无容】言不文【不为文饰】服美不安【不安美饰故服缞麻】闻乐不乐【悲哀在心故不乐也】食防不甘【防美也不甘美味故疏食水饮】此哀戚之情也【谓上五句】三日而食教民无以死伤生毁不灭性此圣人之政也【不食三日哀毁过情防性而死皆亏孝道故圣人制礼施教不令其殒防】丧不过三年示民有终也【三年之丧天下达礼使不肖企及贤者俯从夫孝子有终身之忧圣人以三年为制者使人知有爱敬之限也】为之棺椁衣衾而举之【周尸为棺周棺为椁衣谓敛衣衾被也举谓举尸内于棺也】陈其簠簋而哀戚之【簠簋祭器也陈奠素器而不见亲故哀戚也】擗踊哭泣哀以送之【男踊女擗祖载送之】卜其宅兆而安厝之【宅墓穴也兆茔域也事大故卜之】为之宗庙以鬼飨之【立庙祔祖之后则以鬼礼飨之】春秋祭祀以时思之生事爱敬死事哀戚生民之本尽矣死生之义备矣孝子之事亲终矣【爱敬哀戚孝敬之始终也偹陈死生之义以尽孝子之情　孝经】礼者谨于治生死者也【谨严】生人之始也死人之终也
　　终始俱善人道毕矣故君子敬始而慎终终始如一是君子之道礼义之文也夫厚其生而薄其死是敬其有知而慢其无知也是奸人之道而倍叛之心也君子以倍叛之心接臧谷犹且羞之而况以事其所隆亲乎【荘子曰臧与谷相与牧羊音义云孺子曰谷或曰谷读为鬭谷于莵之谷谷乳也谓哺乳小儿也所隆亲所厚之亲也】故死之为道也一而不可得再复也臣之所以致重其君子之所以致重其亲于是尽矣【以其死不可再复臣子于极重之道不可不尽也】故事生不忠厚不敬文谓之野【忠厚忠心笃厚敬文恭敬有文饰野野人不知礼者也】送死不忠厚不敬文谓之瘠【瘠薄】君子贱野而羞瘠故天子棺椁十重诸侯五重大夫三重士再重【礼记云天子之棺四重今云十重盖以棺椁与抗木合为十重也诸侯已下与礼记多少不同未详也】然后皆有衣衾多少厚薄之数皆有翣菨文章之等【翣菨当为蒌翣郑康成云蒌翣棺之墙饰也】以敬饰之使生死终始若一足以为人愿是先王之道忠臣孝子之极也【生死如一则人愿皆足忠孝之极在此也】天子之丧动四海属诸侯诸侯之丧动通国属大夫大夫之丧动一国属脩士脩士之丧动一乡属朋友【属谓付托之使主丧也通国谓通好之国也一国谓同在朝之人也脩士士之进脩者谓上士也一乡谓一乡内之姻族也春秋传曰天子七月而同毕至诸侯五月同盟至大夫三月同位至士逾月外姻至】庶人之丧合族党动州里刑余罪人之丧不得合族党独属妻子棺椁三寸衣衾三领不得饰棺不得书行以昏殣凡縁而徃埋之【墨子曰桐棺三寸葛以为缄赵简子亦云然则厚三寸刑人之棺也丧大记云陈衣于序东三十称今云三领亦贬损之甚也殣道死人也诗曰行有死人尚或殣之以昏殣如掩道路之死人恶之甚也凡常也縁因也言其妻子如常日所服而埋之不更绖杖也】反无哭泣之节无衰麻之服无亲疎月数之等夫是之谓至辱【此盖论墨子薄是以至辱之道奉君父也　荀子礼论】　礼者谨于吉凶不相厌者也紸纩聼息之时则夫忠臣孝子亦知其闵已【紸读为注注纩即属纩也言此时知其必至于忧闵也】然而殡敛之具未有求也垂涕恐惧然而幸生之心未已持生之事未辍也卒矣然后作具之【作之具之】故虽备家必逾日然后能殡三日而成服【备豊足也】然后告逺者出矣备物者作矣故殡久不过七十日速不损五十日【此皆防士丧礼首尾三月也损减也】是何也曰逺者可以至矣百求可以得矣百事可以成矣其忠至矣其节大矣其文备矣【忠诚也节人子之节也文器用仪制也】然后月朝卜日月夕卜宅然后也【月朝月初也月夕月末也先卜日知其期然后卜宅此大夫之礼也士丧礼先筮宅后卜日此云月朝卜日月夕卜宅未详也】当是时也其义止谁得行之其义行谁得止之【圣人为之节制使贤者抑情不肖者企及】故三月之其貌以生设饰死者也殆非直留死者以安生也【貌象也言其象以生之所设器用饰死者三月乃能备也】是致隆思慕之义也【同上】　丧礼者以生者饰死者也大象其生以送其死也故如死如生如存如亡终始一也【不以死异于生亡异于存】始卒沐浴鬠体饮含象生执也【仪礼鬠用组体谓爪揃之属象生时所执持之事】不沐则濡栉三律而止不浴则濡巾三式而止【律理发也今秦俗犹以批发为栗濡湿也式与拭同士丧礼尸无有不沐浴者此云盖末世多不备礼也】充耳而设瑱【士丧礼瑱用白纩】饭以生稻含以槁骨反生术矣【生稻米也槁枯也槁骨贝也术法也前説象其生此以下説反于生之法】设防衣袭三称搢绅而无钩带矣【缙与搢同扱也绅大带也搢绅谓扱笏于带钩钩带带之钩所用弛张也今不复觧脱故不设钩也设衣亲身之衣也士丧礼饭含后乃袭三称明衣不在算设韐带搢笏礼记曰季康子之母死陈防衣郑云防衣非上服陈之将以敛】设掩面儇目鬠而不冠笄矣【士丧礼掩用练帛广终幅长五尺儇与还同绕也士丧礼幎目用缁幎读如萦萦与还义同但鬠发而已不加冠及笄也】书其名置于其重则名不见而柩独明矣【士丧礼记取铭置于重案铭皆有名而此云无盖后世礼变今犹然也】荐器则冠有鍪而无纵【明器之冠有加兠鍪加首之形而无韬发之纵也】瓮庑虚而不实有簟席而无牀笫【此言棺中不施牀笫大敛小敛则皆有也】木器不成斵陶器不成物薄器不成内【薄器竹苇之器不成内谓有其外形内不可用也】竽笙具而不和琴瑟张而不均舆藏而马反告不用也【礼记君葬用輴四綍二碑大夫用輴二綍二碑士用国车皆至葬时埋之】具生器以适墓象徙之道也【生器用器也弓矢盘盂之属徙迁改也徙道其生时之道器当在家今以适墓以象人行不徙常行之道更徙他道也】略而不尽貌而不功趋舆而藏之金革辔靷而不入明不用也【略而不尽谓简略而不尽备也貌形也但有形貌不加功精好也趋舆而藏之谓以舆趋于墓而藏之趋者速也速藏之意也金谓和鸾革车鞅也说文云靷所以引轴者也杜元凯云靷在马胷或曰貌读为邈象也】象徙道又明不用也是皆所以重哀也故生器文而不功明器貌而不用凡礼事生饰欢也送死节哀也祭祀饰敬也师旅饰威也是百王之所同古今之所一也未有知其所由来者也故圹垄其貌象室屋也【圹墓中垄冢也礼记曰适墓不登垄貌犹意也言其意以象生时也或音邈】棺椁其貌象版盖斯象拂也【版谓车上障蔽者盖车盖也斯未详象衍字拂即茀也尔雅释器云舆革前谓之革后谓之茀郭云以苇为车轼及后戸也】无帾丝歶缕翣其貌以象菲帷帱尉也【无读为幠幠覆也所以覆尸者也士丧礼幠用夷衾是也帾与禇同礼记曰素锦禇又曰禇幕丹质郑云所以覆棺也丝歶未详盖亦丧车之饰也或曰丝读为緌礼记曰画翣二皆载緌郑云以采羽注于翣首也歶读为鱼谓以铜鱼悬于池下礼记曰鱼跃拂池缕读为桞蒌字误为缕耳菲谓编草为蔽盖古人所用障蔽门戸者今贫者犹然或曰菲当为厞隠也谓隠奥之防也或曰菲读为扉戸扇也帱读为帱帐之帱尉读为罻罻网也帷帐如网也】抗折其貌以象摱茨番阏也【既夕礼陈明器于乘车之西折横复之抗木横三缩者五无箦窆车毕加之圹上以承抗席抗御也所以御止土者槾扞也茨盖屋也摱茨犹塈茨也番读为藩篱也阏为门户壅阏风尘者抗所以御土折所以承抗者皆不使外物侵内有象于槾茨藩阏也】故丧礼者无他焉明死生之义送以哀敬而终周藏也故埋敬其形也祭祀敬事其神也其铭诔系世敬传其名也事生饰始也送死饰终也终始具而孝子之事毕圣人之道备矣刻死而附生谓之墨刻生而附死谓之惑【刻损减附增益也墨子之法惑谓惑乱其法也】杀生而送死谓之贼大象其生以送其死使死生终始莫不称冝而好善是礼之法式也儒者是矣【同上】　丧礼之凡【凡谓常道】变而饰【谓殡敛毎加饰】动而逺【礼记子防曰饭于牖下小敛于戸内大敛于阼殡于客位祖于庭于墓所以即逺也】久而平【久则哀杀如平常也】故死之为道也不饰则恶恶则不哀尒则翫【尒与迩同翫戯狎也】翫则厌厌则忘忘则不敬一朝而丧其严亲而所以送之者不哀不敬则嫌于禽兽矣君子耻之故变而饰所以防恶也动而逺所以遂敬也【遂成也迩则惧敬不成也】久而平所以优生也【优生飬生也谓送死有礼复生有节也同上】　穆公之母卒【穆公鲁哀公之曾孙】使人问于曽子曰如之何【问居丧之礼曾子曽参之子名申】对曰申也闻诸申之父曰哭泣之哀齐斩之情饘粥之食自天子逹【子丧父母尊卑同】布幕卫也縿幕鲁也【幕所以覆棺上也縿缣也縿读如绡卫诸侯礼鲁天子礼两言之者僣已久矣幕或为幦檀弓】　　君子行礼不求变俗【求犹务也不务变其故俗重本也谓去先祖之国居他国】祭祀之礼居丧之服哭泣之位皆如其国之故谨修其法而审行之【其法谓其先祖之制度若夏殷　曲礼】　孔子在卫司徒敬子卒夫子吊焉主人不哀夫子哭不尽声而退伯玉请曰卫鄙俗不习丧礼烦吾子辱相焉孔子许之掘中霤而浴【室中】毁灶而缀足袭于牀及毁宗而□行也【明不复有事于此也缀足不欲令僻戾毁宗庙而出行神位在庙门之外也】出于大门及墓男子西面妇人东面既封而归殷道也孔子行之子游问曰君子行礼不求变俗夫子变之矣孔子曰非此之谓也丧事则从其质而已矣【家语】　人死必沐浴于中霤何示洁净反本也礼檀弓曰死于牖下沐浴于中霤饭唅于牖下小敛于戸内大敛于阼阶殡于客位祖于庭于墓所以即逺夺孝子之恩以渐也　所以有饭含何縁生食今死不欲虚其口故含用珠寳物何也有益死者形体故天子饭以玉诸侯以珠大夫以米士以贝也【并白虎通】　冒者何也所以揜形也自袭以至小敛不设冒则形是以袭而后设冒也【言设冐者为其形人将恶之也袭而设冒言后衍字耳杂记】　曾子曰尸未设饰故帷堂小敛而彻帷仲梁子曰夫妇方乱故帷堂小敛而彻帷【敛者动摇尸帷堂为人防之言方乱非也仲梁子鲁人也　檀弓】　子曰馈奠之礼所以仁死丧也【仲尼燕居】贵本之谓文亲用之谓理【文谓修饰理谓合冝】始卒之未小敛
　　也一也【一谓一于古也此以象太古时贵本之意故云一也谓未有威仪节文象太古时也】丧服之先散麻也一也【士丧礼始死主人散带垂长三尺】三年之丧哭之不文也一也【不文谓无曲折也礼记曰斩衰之哭长往而不反　荀子】或问曰死三日而后敛者何也曰孝子亲死悲哀志惫故匍匐而哭之若将复生然安可夺而敛之也故曰三日而后敛者以俟其生也三日而不生亦不生矣孝子之心亦尽哀矣家室之计衣服之具亦可以成矣亲戚之逺者亦可以至矣是故圣人为之断决以三日为之礼制也【匍匐犹颠蹙或作扶服问丧】　崩薨三日乃小敛何夺孝子之恩以渐也一日之时属纩于口上以候气絶二日之时尚冀其生三日之时魂气不还终不可奈何故礼曰天子诸侯三日小敛大夫士二日小敛　尸柩者何谓也尸之为言失也陈也失气亡神形体独陈柩之为言究也久也不复章也　夏后氏殡于阼阶殷人殡于两楹之间周人殡于西阶之上何夏后氏教以忠忠者厚也曰生吾亲也死亦吾亲也主人冝在阼殷人教以敬曰死者将去又不敢容也故置之两楹之间宾主共夹而敬之周人教以文曰死者将去不可又得故宾客之也　天子七日而殡诸侯五日而殡事有大小所供者不等　所以必居倚庐何孝子哀不欲闻人之声又不欲居故处居中门之外倚木为庐质反古也不在门外何戒不虞故也王者崩臣下服之有先后何恩有深浅逺近故制有
　　日月　礼庶人国君服齐衰三月王者崩京师之民丧三月何民贱故思浅故三月而已礼不下庶人所以为民制何礼不下庶人者尊卑制度也服者恩从内发故为之制也　丧礼必制衰麻何以副意也服以饰情情貌相配中外相应故吉凶不同服歌哭不同声所以表中诚也　腰绖者以代绅带也所以结之何思慕肠若结也必再结之何明思慕无已　所以必杖者孝子失亲悲哀哭泣三日不食身体羸病故杖以扶身明不以死伤生也以竹杖何取其名也竹者蹙也桐者痛也父以竹母以桐何竹者阳也桐者隂也竹何以为阳竹断而用之质故为阳桐削而用之加人功文故为隂也【并白虎通】孔子曰拜而后稽颡頽乎其顺也【此殷之丧拜也頽顺也先拜宾顺于事也】稽颡而后拜颀乎其至也【此周之丧拜也颀至也先触地无容哀之至】三年之丧吾从其至者【重其尚哀戚自期如殷可　檀弓按家语子张有父之丧公明仪相焉问稽颡于孔子孔子答之如此】　有子与子游立见孺子慕者有子谓子游曰予岂不知夫丧之踊也予欲去之久矣情在于斯其是也夫【丧之踊犹孺子之号慕】子游曰礼有防情者【节哭踊】有以故兴物者【衰绖之制】有直情而径行者戎狄之道也【哭踊无节衣服无制】礼道则不然【与戎狄异】人喜则斯陶【陶鬰陶也】陶斯咏【咏讴也】咏斯犹【犹当为摇声之误也秦人犹摇声相近】犹斯舞【手舞之】舞斯愠【愠犹怒也】愠斯戚【戚愤恚】戚斯叹【叹吟息】叹斯辟【辟拊心】辟斯踊矣【踊跃】品节斯斯之谓礼【舞踊皆有节乃成礼】人死斯恶之矣无能也斯倍之矣【无能心谓之无所复能】是故制绞衾设蒌翣为使人勿恶也【绞衾尸之饰蒌翣棺之墙饰周礼蒌作栁】始死脯醢之奠将行遣而行之既而食之【将行将也有遣奠食反虞之祭】未有见其飨之者也自上世以来未之有舍也为使人勿倍也【舍犹废也】故子之所刺于礼者亦非礼之訾也【訾病也】　弁人有其母死而孺子泣者【言声无节】孔子曰哀则哀矣【此诚哀】而难为继也【失礼中】夫礼为可传也为可继也故哭踊有节　曽子谓子思曰伋吾执亲之丧也水浆不入于口者七日【言已以疾时礼而不如】子思曰先王之制礼也过之者俯而就之不至焉者跂而及之故君子之执亲之丧也水浆不入于口者三日杖而后能起【为曽子言难继以礼抑之　并檀弓】　天子大敛之后称王者明臣不可一日无君也故尚书曰王麻冕黼裳此敛之后也何以知从后加王也以尚书言迎子钊不言迎王王者既殡而即继体之位何縁民臣之心不可一日无君故先君不可得见则后君继体矣尚书曰再拜兴对乃受同明为继体君也縁始终之义一年不可有二君也故尚书曰王释冕反丧服吉冕受同称王以接诸侯明已继体为君也释冕藏同反丧明未称王以统事也不旷年无君故逾年乃即位改元名元年年以纪事君统其事矣而未发号令也何以言逾年即位谓改元位春秋传曰以诸侯逾年即位亦知天子逾年即位也春秋曰元年春王正月公即位改元位也王者改元年即事天地诸侯改元即事社稷王制曰夫丧三年不祭唯祭天地社禝为越绋而行事春秋传曰天子三年而后称王者谓称王统事发号令也尚书高宗谅隂三年是也论语君薨百官总已听于冢宰三年縁孝子之心则三年不当也故三年除丧乃即位统事即位践祚为主南面朝臣下称王以发号令也故天子诸侯凡三年即位终始之义乃备【白虎通】　子张曰书云高宗谅隂三年不言何谓也【高宗商王武丁也谅隂天子居丧之名未详其义】子曰何必高宗古之人皆然君薨百官总已以聴于冢宰三年【言君薨则诸侯亦然总已谓总摄已职冢宰大宰也百官聴于冢宰故君得以三年不言也　胡氏曰位有贵贱而生于父母无以异者故三年之丧自天子达子张非疑此也殆以为人君三年不言则臣下无所禀命祸乱或由以起也孔子告以聴于冢宰则祸乱非所忧矣　论语】　书曰高宗梁闇三年不言何谓梁闇也传曰髙宗居凶庐三年不言百官总已以聴于宰而莫之违此之谓梁闇子张曰何谓也孔子曰古者君薨王世子聴于冢宰三年不敢服先王之服履先王之位而聴焉以民臣之义则不可一日无君矣不可一日无君犹不可一日无天也以孝子之隐乎则孝子三年弗居矣故曰义者彼也隠者此也逺彼而近此则孝子之道备矣【尚书大传】　丧礼不言者何思慕尽情也言不文者指谓士民不言而事成者国君卿大夫杖而谢宾财少恃力靣垢作身不言而事具者故号哭尽情【白虎通】　春秋不称楚越之王丧礼君不称天大夫不称君恐民之惑也【楚越之君僣号称王不称其丧谓不书葬也春秋传曰呉楚之君不书葬辟其僣号也　坊记】　子云升自客阶受吊于宾位教民追孝也【谓反哭时既矣犹不由阼阶不忍即父位也】未没丧不称君示民不争也故鲁春秋记晋丧曰杀其君之子奚齐及其君卓【没终也春秋传曰诸侯于其封内三年称子至其臣子逾年则谓之君矣奚齐与卓子皆献公之子也献公卒其年奚齐杀明年而卓子杀矣同上】　　臣死亦赴告于君何此君哀痛于臣子也欲闻之加赙赗之礼诸侯薨赴告邻国何縁邻国欲有礼也诸侯夫人薨告天子者不敢自废政事天子亦欲知之当有礼也诸侯薨使臣归瑞珪于天子何诸侯以瑞圭为信今死矣嗣子谅闇三年之后乃当更爵命故归之推让之义礼曰诸侯薨使臣归瑞圭于天子　天子闻诸侯薨哭之何惨怛发中哀痛之至也使大夫吊之追逺重终之义也故礼檀弓曰天子哭诸侯爵弁纯衣又曰遣大夫吊词曰皇天降灾子遭离之难呜呼哀哉天王使臣某吊　臣子死君往吊之何亲与之共治民恩深义重厚欲躬见之【并白虎通】　君临臣丧以巫祝桃茢执戈恶之也【为有凶邪之气在侧君闻大夫之丧去乐卒事而往来袭也其已袭则止丧用桃茢桃鬼所恶茢萑苕可埽不祥】所以异于生也【生人无凶邪】丧有死之道焉【言人之死有如鸟兽死之状鸟兽之死人贱之】先王之所难言也【圣人不明説为人甚恶之檀弓】　三年之丧与新有昏者期不使以衰裳入朝非
　　礼也是谓君与臣同国【臣有丧昏之事而不归反服其衰裳以入朝是谓君臣共国无尊卑也有丧昏不归唯君耳臣有丧昏当致仕而归】诸侯非问疾吊丧而入诸臣之家是谓君臣为谑【无故而相之是戏谑也陈灵公与孔寕仪行父数如夏氏以取杀焉礼运】　郊之祭也丧者不敢哭凶服者不敢入国门敬
　　之至也【祭者吉礼不欲闻见凶人　祭义】　大夫使受命而出闻父母之丧非君命不反者盖重君也　凶服不敢入公门者明尊朝廷吉凶不相干　臣下有大丧不呼其门者使得终其孝道成其大礼【并白虎通】　货财曰赙舆马曰赗衣服曰襚玩好曰赠玉贝曰含【此与公羊谷之説同玩好谓明器琴瑟笙竽之属何休曰此皆春秋之制也赙犹覆也赗犹助也皆助生送死之礼襚犹遗也遗是助死者之礼也知生则赗赙知死则襚含之也】赙赗所以佐生也赠襚所以送死也送死不及柩尸吊生不及悲哀非礼也【皆谓葬事】故吉行五十犇丧百里赗赠及事礼之大也【即説吊赠及事因明奔丧亦冝行远也礼记奔丧曰日行百里不以夜行荀子】　赠襚何谓也赠之为言称也玩好曰赠襚之为言遗也衣被曰襚知死者则赠襚所以助生送死追恩重终副至意也赠赗者助也所以相佐给不足也故吊辞曰知死则赙货财曰赙车马曰赗　有不吊三何为人臣子常懐恐惧深思逺虑志在全身今乃畏厌溺死用为不义故不吊也檀弓曰不吊三畏厌溺也畏者兵死也礼曽子记曰大辱加于身皮体毁伤即君不臣士不交祭不得为昭穆之尸食不得昭穆之牲死不得昭穆之域也【并白虎通】　三月之殡何也【此殡谓也】曰大之也重之也所致隆也所致亲也将举错之迁徙之离宫室而归丘陵也先王恐其不文也是以繇其期足之日也【所至厚至亲将徙而归丘陵不可急遽无文饰故由其期足之日然后也繇读为由由从也】故天子七月诸侯五月大夫士三月皆使其湏足以容事事足以容成成足以容文文足以容备曲容备物之谓道矣【湏待也谓所待之期也事丧具也道者委曲容物备物者也】齐衰苴杖居庐食粥席薪枕块是君子之所以为愅诡其所哀痛之文也【愅变也诡异也感动其所哀痛而不可无文饰故制为齐衰苴杖之属言本皆因于感动也】卜筮视日齐戒修涂几筵馈荐告祝如或飨之宾出主人拜送反易服即位而哭如或去之【此杂説丧祭也易服易祭服反丧服也宾出祭事毕即位而哭如神之去然也】哀夫敬夫事死如事生事亡如事存状乎无形影然而成文【状类也言祭祀不见鬼神有类乎无形影者然而足以成人道之节文也荀子】　子思曰丧三日而殡凡附于身者必诚必信勿
　　之有悔焉耳矣三月而凡附于棺者必诚必信勿之有悔焉耳矣【言其日月欲以尽心修备之附于身谓衣衾附于棺谓明器之属】　三年以为极亡【去已久逺而除其丧】则弗之忘矣【则之言防】故君子有终身之忧【念其亲】而无一朝之患【毁不防性】故忌日不乐【谓死日言忌日不用举吉事檀弓】　丧之朝也顺死者之孝心也【朝为迁柩于庙】其哀离其室也故至于祖考之庙而后行殷朝而殡于祖周朝而遂葬　孔子谓为明器者知丧道矣备物而不可用也【神与人异道则不相伤】哀哉死者而用生者之器也不殆于用殉乎哉【殆几也杀人以卫死者曰殉用其器者渐几于用人】其曰明器神明之也【神明死者异于生人】涂车刍灵自古有之【刍灵束茅为人马谓之灵者神之类】明器之道也【言与明器同】孔子谓为刍灵者善谓为俑者不仁不殆于用人乎哉【俑偶人也有面目机发有似生人孔子善古而非周】　孔子曰之死而致死之不仁而不可为也之死而致生之不知而不可为也【之往也死之生之谓无知与有知也为犹行也】是故竹不成用瓦不成味木不成斵【成犹善也竹不可善用谓邉无縢味当作沫沫靧也】琴瑟张而不平竽笙备而不和【无宫商之调】有钟磬而无簨簴【不县之也横曰簨直曰簴】其曰明器神明之也【言神明死者也神明者非人所知故其器如此】　仲宪言于曽子曰【仲宪孔子弟子原宪】夏后氏用明器示民无知也【所谓致死之】殷人用祭器示民有知也【所谓致生之】周人兼用之示民疑也【言使民疑于无知与有知】曽子曰其不然乎其不然乎【非其説之非也】夫明器鬼器也祭器人器也夫古之人胡为而死其亲乎【言仲宪之言三者皆非此或用鬼器或用人器　并同上】　或问于曽子曰夫既遣而包其余犹既食而裹其余与君子既食则裹其余乎【言遣既奠而又包之是与食于人已而裹其余将去何异与君子寕为是乎言伤亷也】曽子曰吾子不见大飨乎夫大飨既飨卷三牲之爼归于宾馆父母而宾客之所以为哀也子不见大飨乎【既飨归宾爼所以厚之也言父母家之主今宾客之是孝子哀亲之去也　杂记】　曽子吊于负夏【负夏卫地】主人既祖填池【祖谓移柩车去载处为行始也填池当为奠彻声之误也奠彻谓彻遣奠设祖奠】推柩而反之【反于载防荣曾子吊欲更始】降妇人而后行礼【礼既祖而妇人降今反柩而妇人辟之复升堂矣柩无反而反之而又降妇人盖欲矜宾于此妇人皆非】从者曰礼与【怪之】曽子曰夫祖者且也【且未定之辞】且胡为其不可以反宿也从者又问诸子游曰礼与【疑曽子言非】子游曰饭于牖下小敛于戸内大敛于阼殡于客位祖于庭于墓所以即逺也故丧事有进而无退【明反柩非】曽子闻之曰多矣乎予出祖者【善子游言且服　檀弓】　子云丧礼毎加以逺浴于中霤饭于牖下小敛于戸大敛于阼殡于客位祖于庭于墓所以示逺也【逺之所以崇敬也阼或为堂】殷人吊于圹周人吊于家示民不偝也【既哀而哭踊于是吊之】子云死民之卒事也吾从周【周于送死尤备】以此坊民诸侯犹有薨而不者【坊记】　丧祭械用皆有等冝【械器也皆有等级各当其可也】夫是之谓复古是王者之制也【荀子】　祖于庭何尽孝子之恩也祖者始也始载于庭也乘轴车辞祖祢故名为祖载也【白虎通】礼有以多为贵者天子崩七月而五重八翣诸侯
　　五月而三重六翣大夫三月而再重四翣此以多为贵也【详见丧大记饰棺章】　有以大为贵者棺椁之厚丘封之大此以大为贵也【礼器】　死乃諡之何言人行终始不能若一故据其终始后可知也士冠经曰死而諡之今也所以临葬而諡之何因众防欲显扬之也天子崩臣下至南郊諡之者何以为人臣之义莫不欲褒大其君掩恶扬善者也故之南郊明不得欺天也诸侯薨世子赴告天子天子遣大夫防其而諡之何幼不诔贵诸侯相诔非礼也臣当受諡于君也卿大夫老归死有諡何諡者别尊卑彰有徳也卿大夫归无过犹有禄位故有諡也夫人无諡者何无爵故无諡或曰夫人有諡夫人一国之母修闺门之内羣下亦化之故设諡以彰其善恶春秋传曰宋恭姬传曰其称諡何贤也传曰哀姜者何荘公夫人也卿大夫妻无諡何贱也八妾所以无諡何卑贱无所能务犹士卑小不得有諡也太子夫人无諡何本妇人随夫太子无諡其夫人不得有諡也天子太子元士也士无諡知太子亦无諡也附庸所以无諡何卑小无爵也王制曰爵禄凡五等附庸本非爵也后夫人于何所諡之以为于朝廷朝廷本所以治政之处臣子共审諡白之于君然后加之妇人天夫故但白君而已王者廵狩崩于道归何夫太子当为丧主天下皆来奔丧京师四方之中也即如是舜苍梧禹防稽于时尚质故死则止不重烦扰也【并白虎通】　古之者厚衣之以薪之中野不封不树丧期无数后世圣人易之以棺椁盖取之大过【取其过厚　易】　孟子自齐于鲁反于齐止于嬴充虞请曰前日不知虞之不肖使虞敦匠事严虞不敢请今愿窃有请也木若以美然【充虞孟子弟子尝董治作棺之事者也严急也木棺木也以已通以美太美也】曰古者棺椁无度中古棺七寸椁称之自天子达于庶人非直为观美也然后尽于人心【度厚薄尺寸也中古周公制礼也椁称之与棺相称也欲其坚厚久逺非特为人观视之美而已】不得不可以为恱无财不可以为恱得之为有财古之人皆用之吾何为独不然【不得谓法制所不当得得之为有财言得之而又为有财也或曰为当作而】且比化者无使土亲肤于人心独无恔乎【比犹为也化者死者也恔快也言为死者不使土近其肌肤于人子之心岂不快然无所恨乎】吾闻之也君子不以天下俭其亲【送终之礼所当得为而不自尽是为天下爱惜此物而薄于吾亲也孟子】　鲁平公将见孟子嬖人臧仓曰孟子之后丧逾前丧君无见焉公曰诺【孟子前丧父后丧母逾过也言其厚母薄父也】乐正子入见曰君奚为不见孟轲也曰或告寡人曰孟子之后丧逾前丧是以不往见也曰何哉君所谓逾者前以士后以大夫前以三鼎而后以五鼎与曰否谓棺椁衣衾之美也曰非所谓逾也贫冨不同也【同上】　丧不虑居【谓卖宅舍以奉丧】毁不危身【谓憔悴将防性】丧不虑居为无庙也毁不危身为无后也【檀弓】　子游问丧具夫子曰称家之有无子游曰有无恶乎齐【恶乎齐问丰省之比】夫子曰有毋过礼苟无矣敛首足形【形体】还葬【还之言便也言已敛即不待三月】县棺而封【不设碑繂不备礼封当为窆下棺也春秋传作塴】人岂有非之者哉【不责于人所不能】子思之母死于卫【子思孔子孙伯鱼之子伯鱼卒其妻嫁于卫】栁若谓子思曰子圣人之后也四方于子乎观礼子盖慎诸【栁若卫人也见子思欲为嫁母服恐其失礼戒之嫁母齐衰期】子思曰吾何慎哉吾闻之有其礼无其财君子弗行也【谓时可行而财不足以备礼】有其礼有其财无其时君子弗行也【谓财足以备礼而时不得行者】吾何慎哉【时所止则止时所行则行无所疑也丧之礼如子赠襚之属不逾主人】　子路曰伤哉贫也生无以为养死无以为礼也孔子曰啜菽饮水尽其欢斯之谓孝敛首足形还葬而无椁称其财斯之谓礼【还犹疾也谓不足其日月并檀弓】　墨者夷之因徐辟而求见孟子孟子曰吾闻夷子墨者墨之治丧也以薄为其道也夷子思以易天下岂以为非是而不贵也然而夷子其亲厚则是以所贱事亲也【荘子曰墨子生不歌死无服桐棺三寸而无椁是墨之治丧以薄为道也易天下谓移易天下之风俗也夷子学于墨氏而不从其敎其心必有所不安者故孟子因以诘之】徐子以告夷子夷子曰儒者之道古之人若保赤子此言何谓也之则以为爱无差等施由亲始徐子以告孟子孟子曰夫夷子信以为人之亲其兄之子为若亲其邻之赤子乎彼有取尔也赤子匍匐将入井非赤子之罪也且天之生物也使之一本而夷子二本故也【若保赤子周书康诰篇文此儒者之言也夷子引之盖欲援儒而入于墨以拒孟子之非已又曰爱无差等施由亲始则推墨而附于儒以释已所以厚其亲之意皆所谓遁辞也孟子言人之爱其兄子与邻之子本有差等书之取譬本为小民无知而犯法如赤子无知而入井耳且人物之生必各本于父母而无二乃自然之理若天使之然也故其爱由此立而推以及人自有差等今如夷子之言则是视其父母本无异于路人但其施之之序姑自此始耳非二本而何哉然其于先后之间犹知所择则又其本心之明有终不得而息者此所以卒能受命而自觉其非也】盖上世尝有不其亲者其亲死则举而委之于壑他日过之狐狸食之蝇蚋姑嘬之其颡有泚睨而不视夫泚也非为人泚中心达于面目盖归反蔂梩而掩之掩之诚是也则孝子仁人之掩其亲亦必有道矣【因夷子厚其亲而言此以深明一本之意上世谓太古也委弃也壑山水所趋也蚋蚊属姑语助声或曰蝼姑也嘬攅共食之也颡额也泚泚然汗出之貌睨邪视也视正视也不能不视而又不忍止视哀痛迫切不能为心之甚也非为人泚言非为他人见之而然也所谓一本者于此见之尤甚亲切盖惟至亲故如此在他则虽有不忍之心而其哀痛廹切不至若此之甚矣反覆也蔂土笼也梩土轝也于是归而掩覆其亲之尸此埋之礼所由起也此掩其亲者若所当然则孝子仁人所以掩其亲者必有其道而不以薄为贵矣】徐子以告夷子夷子怃然为间曰命之矣【怃然茫然自失之貌为间者有顷之间也　孟子】古之丧礼贵贱有仪上下有等天子棺椁七重诸侯
　　五重大夫三重士再重今墨子独生不歌死不服桐棺三寸而无椁以为法式以此教人恐不爱人以此自行固不爱也【物皆以任力称情为爱今以勤俭为法而为之太过虽欲饶天下更非所以为爱也】未败墨子道【墨子是一家之事故不可以败也崔云未壊其道】虽然歌而非歌哭而非哭乐而非乐是果类乎其生也勤其死也薄其道大觳【觳郭李皆云无閠也】使人忧使人悲其行难为也恐其不可以为圣人之道反天下之心天下不堪墨子虽独能任奈天下何离于天下其去王逺矣【荘子】　世俗之为説者曰太古薄棺厚三寸衣衾三领田不妨田故不掘也【此盖言古之人君也三领三称也礼记君陈衣于序东西领南上故以领言田不妨田言所之地不妨农耕也殷已前平无丘陇之识】乱今厚饰棺故掘也是不及知治道而不察于抇不抇者之所言也【谓发冢也】凡人之盗也必以有为【其意必有云为也】圣王之生民也皆使厚优而不得有余过度【皆使寛泰知足又不得以有余过度】故曰天下有道盗其先变乎【衣食足知荣辱】夫乱今而后反是上以无法使下以无度行知者不得虑能者不得治贤者不得使于是桀纣羣居而盗贼击夺以危上矣【言在上位者如桀纣也】若是则有何尤抇人之墓抉人之口而求利矣哉【抉挑也抉人口取其珠也】夫太古薄故不抇也乱今厚葬故抇也是特奸人之误于乱説以欺愚者夫是之谓大奸【是时墨子之徒説薄以惑当世故以此讥之　荀子】国子高曰也者藏也藏也者欲人之弗得见也是
　　故衣足以饰身棺周于衣椁周于棺土周于椁【言皆所以为深邃人难发见之也国子高成子高也成諡也】反壤树之哉【反复也怪不如太古也而又封树之意在于俭非周礼也　檀弓】于城郭外何死生别处终始异居易曰之中野所以絶孝子之思慕也传曰作乐于庙不闻于墓哭泣于墓不闻于庙所以于北方何就隂也有虞氏瓦棺今以木何虞尚质故用瓦夏后氏益文故易之以堲周谓堲木相周无胶漆之用也殷人棺椁有胶漆之用周人浸文墙置翣加巧饰丧之礼縁生以事死生时无死亦不敢造太古之时穴居野处衣皮带革故死衣之以薪内藏不饰中古之时有宫室衣服故衣之币帛藏以棺椁封树识表体以象生夏殷弥文齐之以器械至周大文縁夫妇生时同室死同之合者所以固夫妇之道也【并白虎通】　大公封于营丘比及五世皆反于周【齐太公受封留为太师死于周子孙生焉不忍离也五世之后乃于齐齐曰营丘】君子曰乐乐其所自生礼不忘其本【言其似礼乐之义】古之人有言曰狐死正丘首仁也【正丘首正首丘也仁恩也】　延陵季子适齐于其反也其长子死葬于嬴博之间【季子名札鲁昭二十七年吴公子札聘于上国是也季子让国居延陵因号焉春秋传谓延陵延州来嬴博齐地今泰山县是也】孔子曰延陵季子吴之习于礼者也往而观其焉【往吊之】其坎深不至于泉【以生恕死】其敛以时服【以行时之服不改制节】既而封广轮掩坎其高可隠也【亦节也轮从也隠防也封可手防谓高四尺所】既封左袒右还其封且号者三曰骨肉归复于土命也若魂气则无不之也无不之也【还围也号哭且言也命犹性也】而遂行【行去也】孔子曰延陵季子之于礼也其合矣乎【并檀弓】　子贡问于孔子曰殷人既定而吊于圹周人反哭而吊于家如之何孔子曰反哭之吊也丧之至也反而忘矣失之矣于斯为盛故吊之死人卒事也殷以慤吾从周殷人既练之明日而祔于祖周既卒哭之明日祔于祖祔祭神之始事也周以戚吾从殷【戚犹促也家语】　子夏问曰三年之丧卒哭金革之事无辟也者礼与初有司与【疑有司初使之然】孔子曰夏后氏三年之丧既殡而致事殷人既而致事【致事还其职位于君周卒哭而致事】记曰君子不夺人之亲亦不可夺亲也此之谓乎【二者恕也孝也】子夏曰金革之事无辟也者非与【疑礼当有然】孔子曰吾闻诸老聃曰昔者鲁公伯禽有为为之也【伯禽周公子封于鲁有徐□作难丧卒哭而征之急王事也征之作费誓】今以三年之丧从其利者吾弗知也【时多攻取之兵言非礼也　曽子问】　子夏问于夫子曰凡丧小功以上虞祔练祥之祭皆沐浴于三年之丧子则尽其情矣孔子曰岂徒祭而已哉三年之丧身有疡则浴首有疮则沭病则饮酒食肉毁瘠而病君子不为也毁则死者君子谓之无子且祭之沐浴为齐洁也非为饰也【家语】　子路问于孔子曰鲁大夫练而牀礼邪孔子曰吾不知也【练小祥也礼记曰期而小祥居垩室寝有席又期而大祥居复寝中月而禫禫而牀也】子路出谓子贡曰吾以夫子为无所不知夫子徒有所不知子贡曰女何问哉子路曰由问鲁大夫练而牀礼邪夫子曰吾不知也子贡曰吾将为汝问之子贡问曰练而牀礼邪孔子曰非礼也子贡出谓子路曰女为夫子为有所不知乎夫子徒无所不知汝问非也礼居是邑不非其大夫【惧于讪上荀子】　免丧之外行于道路见似目瞿闻名心瞿吊死而问疾顔色戚容必有以异于人也如此而后可以服三年之丧其余则直道而行之是也【恻隠之心能如是则其余齐衰以下直道而行尽自得也似谓容貌似其父母也名与亲同　杂记】　子夏既除丧而见【见于孔子】予之琴和之而不和弹之而不成声【乐由人心】作而曰哀未忘也先王制礼而弗敢过也【作起】子张既除丧而见予之琴和之而和弹之而成声作而曰先王制礼不敢不至焉【虽情异善同按家语云子夏三年之丧毕见于孔子孔子与之琴使之侃侃而乐作而曰先王制礼不敢不及子曰君子也闵子三年之丧毕见于孔子孔子与之琴使之切切而悲作而曰先王制礼弗敢过也子曰君子也子贡曰闵子哀未尽夫子曰君子也子夏哀已尽又曰君子也二者殊情而俱曰君子赐也惑敢问之孔子曰闵子哀未忘能断之以礼子夏哀已尽能引之及礼虽均之君子不亦可乎孔子曰无体之礼敬也无服之丧哀也无声之乐欢也】　子路有姊之丧可以除之矣而弗除也孔子曰何弗除也子路曰吾寡兄弟而弗忍也孔子曰先王制礼行道之人皆弗忍也【行道犹行仁义】子路闻之遂除之【檀弓】子夏丧其子而丧其明【明目精】曾子吊之曾子哭子夏
　　亦哭曰天乎予之无罪也【怨天罚无罪】曽子怒曰商乎女何无罪也吾与女事夫子于洙泗之间【言有师也洙泗鲁水名】退而老于西河之上【西河龙门至华隂之地】使西河之民疑女于夫子尔罪一也【言其不称师也】丧尔亲使民未有闻焉尔罪二也【言居亲丧无异称】丧尔子丧尔明尔罪三也【言隆于妻子】而曰女何无罪与子夏投其杖而拜曰吾过矣吾过矣【谢之且服罪也】吾离羣而索居亦已久矣【羣谓同门朋友也索犹散也　同上】　君子有终身之丧忌日之谓也忌日不用非不祥也言夫日志有所至而不敢尽其私也【忌日亲亡之日忌日者不用举他事如有时日之禁也祥善也志有所至至于亲以此日亡其哀心如丧时　祭义】　曽子曰父母既没慎行其身不遗父母恶名可谓能终矣又曰父母既没必求仁者之粟以祀之此之谓礼终【祭义详见孝经附】










　　礼书纲目卷三十二
</div>
    <div class="pagination">
<a href="礼书纲目_page33.html">上一页</a><span>...</span><a href="礼书纲目_page29.html">29</a><a href="礼书纲目_page30.html">30</a><a href="礼书纲目_page31.html">31</a><a href="礼书纲目_page32.html">32</a><a href="礼书纲目_page33.html">33</a><span class="current-page">34</span><a href="礼书纲目_page35.html">35</a><a href="礼书纲目_page36.html">36</a><a href="礼书纲目_page37.html">37</a><a href="礼书纲目_page38.html">38</a><a href="礼书纲目_page39.html">39</a><span>...</span><a href="礼书纲目_page35.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
