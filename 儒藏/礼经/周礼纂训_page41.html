<!DOCTYPE html>
<html>
<head>
    <meta charset="UTF-8">
    <title>周礼纂训 - 第 41 页/共 54 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周礼纂训 - 第 41 页/共 54 页</h1>
    <div class="content">










　　周礼纂训卷十六
　　钦定四库全书
　　周礼纂训卷十七
　　安溪李钟伦撰
　　司右掌羣右之政令
　　注羣右戎右齐右道右
　　凡军旅防同合其车之卒伍而比其乗属其右【比毗志反乗去声属音烛】
　　注合比属谓次第相安习也车亦有卒伍
　　疏车之卒伍如左云其君之戎分为二广广有一卒卒偏之两司马法曰二十五乗为偏百二十五乗为伍
　　凡国之勇力之士能用五兵者属焉掌其政令
　　注勇力之士属焉者选右当于中司马法曰弓矢围殳矛守戈防助长以卫短短以救长
　　疏此司马法五兵据勇士所用下注车之五兵则无弓矢而有夷矛也
　　虎贲氏掌先后王而趋以卒伍训趋之中仍有卒伍不乱也
　　军旅防同亦如之舍则守王闲
　　注闲梐枑也
　　王在国则守王宫国有大故则守王门大丧亦如之及葬从遣车而哭适四方使则从士大夫【从遣使并去声】
　　注虎士从使者
　　若道路不通有征事则奉书以使于四方
　　注不通逢兵冦若泥水奉书征师役也春秋隠公七年戎伐凡伯于楚丘以归训按注引春秋是以此文承上从士大夫而言愚谓征事亦不必是使者征之葢王国亦自有徴召侯国法
　　旅贲氏掌执戈盾夹王车而趋左八人右八人车止则持轮【盾常凖反又音允夹古洽反刘古协反后仿此】
　　注夹王车者其下士也下士十有六人中士为之帅焉
　　凡祭祀防同宾客则服而趋
　　注服而趋夹王车趋也防同宾客王亦齐服服衮冕则此士之齐服服端
　　丧纪则衰葛执戈盾【衰七雷反】
　　注绖武士尚轻
　　疏臣为王贵贱皆服斩衰至葬乃服惟武士始死即服葛
　　军旅则介而趋
　　节服氏掌祭祀朝觐衮冕六人维王之大常
　　注服衮冕者从王服也维维之以缕王旌十二旒两两以缕缀连旁三人持之礼天子旌曳地
　　疏天子旌曳地礼纬文引之者若不遣持则旒曳地也
　　诸侯则四人其服亦如之郊祀裘冕二人执戈送逆尸从车
　　注裘冕者亦从尸服也裘大裘也从车从尸车送逆往来春秋传曰晋祀夏郊董伯为尸
　　疏按礼纬云天子旌九仞十二旒曳地诸侯七仞九旒齐轸大夫五仞五旒齐较士三仞三旒齐首彼或异代法故旒不依命数周时诸侯旌皆交龙上公九旒侯伯七旒子男五旒诸侯惟二王后与鲁得祭天服衮冕其余止祭宗庙服冕节服氏亦与君同服故云服亦如之训按注引董伯为尸之事韦昭注云董伯葢姒氏之裔引此者欲见为尸必以其子孙然则郊祀之尸葢配祭者与凡人物之神有尸可象者也天地之神当无尸不可象者也其诸所言天地之祭有尸者皆为配祭设耳若五帝之尸则亦太皥祝融之苗与
　　方相氏掌蒙熊皮黄金四目衣朱裳执戈盾帅百而时难以索室敺疫【难乃多反注同敺起俱反】
　　注时难四时作方相氏以难却凶恶也
　　疏按月令难有三时季春命国难以季春曰歴大梁有大陵积尸之气与民为厉此惟天子诸侯有国者得难故云九门磔禳九门谓路应雉臯库国近郊逺郊闗也中秋云天子乃难时斗建酉亦有积尸之气此月难阳气阳气至此不止害将及人此惟天子得难诸侯亦不得季冬命有司大难以此日月歴虚危有坟墓厉鬼将随强隂出害人故难之命有司者命方相氏言大则民庶亦难矣
　　大丧先匶
　　疏丧所多有凶邪故使之道
　　及墓入圹以戈击四隅敺方良【圹苦冕反人音旷方良上音罔下音两】注方良罔两也国语曰木石之怪夔罔两
　　太仆掌正王之服位出入王之大命
　　注服王举动所当衣也位立处也出大命王之教也入大命羣臣所奏行
　　掌诸侯之复逆
　　注服谓奏事逆谓受下奏
　　王眡朝则前正位而退入亦如之
　　注退谓退居路门左
　　疏入亦如之者王退入路寝聴事时亦前正位郤退立也
　　建路鼔于大寝之门外而掌其政
　　注大寝路寝也政鼔节与早晏训愚谓政即下待达穷与遽令是也
　　以待达穷者与遽令闻鼔声则速逆御仆与御庶子注穷谓穷寃失职则来击此鼔以达于王谓司寇之属朝士以肺石达穷民聴其辞以告于王遽也若今时驿马军书当急闻者亦击此鼔御仆御庶子直事鼔所者大仆闻鼓声则速逆此二官而受其事以闻疏大仆在路寝中穷民先在肺石朝士达之乃得击鼔其御仆御庶子直在鼔所者则入告大仆大仆逆此二官以所告之事白王也知御仆御庶子直事鼔所者见御仆云以序守路鼔云御庶子者御仆有下士十二人分之为御庶子也
　　祭祀賔客丧纪正王之服位诏法仪赞王牲事
　　注牲事杀割载之属
　　疏言牲事据祭祀之时王亲射牲大仆及射人太宰等皆赞之云载者按易卦云不丧鬯注云祭祀之礼人君牲荐鬯其余不亲少牢不亲下人君也特牲亲士卑不嫌也训按下文有燕饮相其法则此宾客之法仪当谓防同朝觐及飨食之类
　　王出入则自左驭而前驱
　　注前驱居左自驭不参乗辟王也亦有车右焉
　　凡军旅田役赞王鼔
　　注王通鼔佐击其余面
　　疏云王通鼔者谓王亲将军众待王击乃击之谓若鼔人云以金铎通鼔之类也云佐击余面者按司马云王执路鼓路鼔四面将居鼔下则前面不得击之惟有三面王击一靣大仆佐击一面戎右亦赞王鼔亦击一面若然王与御者戎右已有三人今更有大仆者按春秋有驷乗四人共车与此同也
　　救日月亦如之
　　注日月食时春秋传曰非日月之眚不鼔
　　疏云亦如之者亦赞王鼔佐击余面也按日食当与鼔神祀同用雷鼔月食当用灵鼔
　　大丧始崩戒鼔达于四方窆亦如之【窆彼騐反】
　　注戒鼔击鼔以警众也
　　疏达四方谓以鼔声相闻达四方
　　县丧首服之法于宫门【县音】
　　注首服之法谓免髽笄总广狭长短之数
　　疏云免髽笄总者按小宗伯县衰冠之式彼云冠専据男子云衰则兼妇人此云首服眀无男子冠与衰直是妇人首服也宫门即路门训愚谓小宗伯云路门之外是男子服法此但云宫门不云外是妇人服法或言首服或兼言衰可相也【免音问髽庄瓜反】
　　掌三公孤卿之吊劳
　　疏此等王合亲往有故则使大仆
　　王燕饮则相其法
　　疏燕饮谓上公三燕侯伯再燕子男一燕之等及王与羣臣燕皆是训按燕饮之法即燕礼是
　　王射则赞弓矢
　　注赞谓授之受之
　　疏按小臣职宾射掌事如大仆之法则大仆所掌者是大射其小臣所掌宾射亦当授受可知训按大仆兼掌燕朝则燕射亦掌之矣
　　王眡燕朝则正位掌摈相
　　注燕朝朝于路寝之庭王图宗人嘉事则燕
　　朝
　　疏宗人嘉事谓冠婚嘉礼之等
　　王不眡朝则辞于三公及孤卿
　　注辞谓以不视朝之意告之春秋传曰公有疾不视朔
　　小臣掌王之小命诏相王之小法仪
　　注小命时事所勅问也小法仪趋行拱揖之容
　　掌三公及孤卿之复逆正王之燕服位
　　注谓燕居时也玉藻曰王卒食端而居
　　疏燕服位者谓在路寝中聴事讫适小寝燕居之时
　　王之燕出入则前驱
　　注燕出入若今游于诸观
　　大祭祀朝觐沃王盥
　　疏王将献尸先盥手洗爵小臣为王沃水
　　小祭祀宾客飨食宾射掌事如大仆之法
</div>
    <div class="pagination">
<a href="周礼纂训_page40.html">上一页</a><span>...</span><a href="周礼纂训_page36.html">36</a><a href="周礼纂训_page37.html">37</a><a href="周礼纂训_page38.html">38</a><a href="周礼纂训_page39.html">39</a><a href="周礼纂训_page40.html">40</a><span class="current-page">41</span><a href="周礼纂训_page42.html">42</a><a href="周礼纂训_page43.html">43</a><a href="周礼纂训_page44.html">44</a><a href="周礼纂训_page45.html">45</a><a href="周礼纂训_page46.html">46</a><span>...</span><a href="周礼纂训_page42.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
